<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百三十四・宋紀十六・元徽四年・順皇帝</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="宋紀十六">宋紀十六</span></span></h1>
<p><span class="jiazhu">起柔兆執徐<span class="biaozhusup" data-rel="">（丙辰）</span>，盡著雍敦牂<span class="biaozhusup" data-rel="">（戊午）</span>，凡三年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="蒼梧王下">蒼梧王下</span></span></h5>
<div class="yeartoc" id="year_toc_476"><p class="strong"><span class="section" id="title-3"><span data-head-description="蒼梧王下" data-head-level="h4" data-head-title="元徽四年">元徽四年</span></span><span class="biaozhusup" data-rel="">（丙辰、四七六年）</span></p></div>
<p class="em2 strong"><span class="yinwen">1</span>春，正月，己亥，帝耕籍田，大赦。</p>
<p class="em2 strong"><span class="yinwen">2</span>二月，魏司空東郡王陸定國坐恃恩不法，免官爵爲兵。</p>
<p class="em2 strong"><span class="yinwen">3</span>魏馮太后內行不正，<span class="jiazhu">行，下孟翻。</span>以李奕之死怨顯祖，<span class="jiazhu">事見一百三十二卷明帝泰始之六年。</span>密行鴆毒，夏，六月，辛未，顯祖殂。<span class="jiazhu">年二十三。<span class="shu-ming">考異</span>曰：元行沖<span class="shu-ming">後魏國典</span>云：<span class="yinhao">「太后伏壯士於禁中，太上入謁，遂崩。」</span>按事若如此，安得不彰，而中外恬然不以爲怪，又孝文終不之知！按<span class="shu-ming">後魏書</span>及<span class="shu-ming">北史</span>皆無殺事。而<span class="shu-ming">天象志</span>云<span class="yinhao">「顯祖暴崩」</span>，蓋實有鴆毒之禍。今從之。</span>壬申，大赦，改元承明。葬顯祖于金陵，<span class="jiazhu">金陵在雲中。</span>諡曰獻文皇帝。</p>
<p class="em2 strong"><span class="yinwen">4</span>魏大司馬、大將軍代人萬安國坐矯詔殺神部長奚買奴，賜死。<span class="jiazhu">神部，八部之一也。長，知兩翻。</span></p>
<p class="em2 strong"><span class="yinwen">5</span>戊寅，魏以征西大將軍、安樂王長樂爲太尉，<span class="jiazhu">樂，音洛。</span>尙書左僕射、宜都王目辰爲司徒，南部尙書李訢爲司空。<span class="jiazhu">訢，許斤翻。</span>尊皇太后曰太皇太后，復臨朝稱制。<span class="jiazhu">魏高宗之殂，顯祖方年十二，馮太后臨朝稱制；時宋太宗泰始二年也。至次年，太后歸政。今旣鴆顯祖，而高祖尙幼，故復臨朝。復，扶又翻。朝，直遙翻。</span>以馮熙爲侍中、太師、中書監。熙自以外戚，固辭內任；乃除都督、洛州刺史，<span class="jiazhu">魏太宗取洛陽，以晉司州爲洛州。</span>侍中、太師如故。</p>
<p class="em2 strong">顯祖神主祔太廟，有司奏廟中執事之官，請依故事皆賜爵。祕書令廣平程駿上言：<span class="yinhao">「建侯裂地，帝王所重，或以親賢，或因功伐，<span class="jiazhu">以勞定國曰功，積功曰伐。</span>未聞神主祔廟而百司受封者也。皇家故事，蓋一時之恩，豈可爲長世之法乎！」</span>太后善而從之，謂羣臣曰：<span class="yinhao">「凡議事，當依古典正言，豈得但脩<span class="jiazhu"><span class="yinhao">「脩」</span>，當作<span class="yinhao">「循」</span>。</span>故事！」</span>而<span class="jiaozhusup">【章：甲十一行本「而」下有「已」字；乙十一行本同；孔本同；熊校同；張校同，云「事」下脫「而已」二字。】</span>賜駿衣一襲，帛二百匹。</p>
<p class="em2 strong">太后性聰察，知書計，曉政事，被服儉素，<span class="jiazhu">被，皮義翻。</span>膳羞減於故事什七八；而猜忍多權數。高祖性至孝，能承顏順志，事無大小，皆仰成於太后。<span class="jiazhu"><span class="shu-ming">經典釋文</span>：仰，如字，又五亮翻。</span>太后往往專決，不復關白於帝。<span class="jiazhu">復，扶又翻。</span>所幸宦者高平王琚、安定張祐、杞嶷、<span class="jiazhu">康曰：杞，姓也，出自夏后氏之後。嶷，魚力翻。</span>馮翊王遇、略陽苻承祖、高陽王質，皆依勢用事；祐官至尙書左僕射，爵新平王；琚官至征南將軍，爵高平王；嶷等官亦至侍中、吏部尙書、刺史，爵爲公、侯，賞賜巨萬，賜鐵券，許以不死。<span class="jiazhu">康曰：<span class="shu-ming">說文</span>：券，契也。<span class="shu-ming">釋名</span>曰：券，綣也，相約束繾綣爲券也。</span>又，太卜令姑臧王叡得幸於太后，超遷至侍中、吏部尙書，爵太原公。祕書令李沖，雖以才進，亦由私寵，賞賜皆不可勝紀。<span class="jiazhu">太和末年，高菩薩之禍，后啓之也。后雖獲終其世，禍及門戶矣。勝，音升。</span>又外禮人望東陽王丕、游明根等，皆極其優厚，每褒賞叡等，輒以丕等參之，以示不私。丕，烈帝之玄孫；<span class="jiazhu">拓跋翳槐諡烈帝。</span>沖，寶之子也。<span class="jiazhu">魏世祖太平眞君五年，李寶入朝，其子沖遂貴顯於魏。</span></p>
<p class="em2 strong">太后自以失行，畏人議己，羣下語言小涉疑忌，輒殺之。然所寵幸左右，苟有小過，必加笞箠，或至百餘；<span class="jiazhu">箠，止橤翻。</span>而無宿憾，尋復待之如初，或因此富貴。故左右雖被罰，終無離心。<span class="jiazhu">此史之所謂權數也，吁！行，下孟翻。復，扶又翻。被，皮義翻。</span></p>
<p class="em2 strong"><span class="yinwen">6</span>乙亥，加蕭道成尙書左僕射，劉秉中書令。</p>
<p class="em2 strong"><span class="yinwen">7</span>楊運長、阮佃夫等忌建平王景素益甚，<span class="jiazhu"><span class="shu-ming">通鑑</span>書禍始於上卷上年。佃，音田。</span>景素乃與錄事參軍陳郡殷濔、<span class="jiazhu">濔，莫比翻。</span>中兵參軍略陽垣慶延、參軍沈顒、左暄等謀爲自全之計。<span class="jiazhu">顒，魚容翻。</span>遣人往來建康，要結才力之士，<span class="jiazhu">要，讀曰邀。</span>冠軍將軍黃回、游擊將軍高道慶、輔國將軍曹欣之、前軍將軍韓道清、長水校尉郭蘭之、羽林監垣祗祖，<span class="jiazhu">漢東都之制，羽林左、右監主羽林騎，屬光祿勳；至晉，以羽林屬二衞，而監不見於<span class="shu-ming">志</span>，當是江左復置。冠，古玩翻。校，戶敎翻。</span>皆陰與通謀；武人不得志者，無不歸之。時帝好獨出遊走郊野，欣之謀據石頭城，伺帝出作亂。道清、蘭之欲說蕭道成因帝夜出，執帝迎景素，道成不從者，卽圖之；景素每禁使緩之。楊、阮微聞其事，遣傖人周天賜僞投景素，<span class="jiazhu">好，呼到翻。說，輸芮翻；下譬說同。伺，相吏翻。傖，助庚翻；江東人謂楚人別種爲傖，亦謂西北人爲傖。</span>勸令舉兵。景素知之，斬天賜首送臺。</p>
<p class="em2 strong">秋，七月，祗祖率數百人自建康奔京口，云京師已潰亂，勸令速入。景素信之，戊子，據京口起兵，士民赴之者以千數。楊、阮聞祗祖叛走，卽命纂嚴。己丑，遣驍騎將軍任農夫、領軍將軍黃回、左軍將軍蘭陵李安民將步軍，右軍將軍張保將水軍，以討之；<span class="jiazhu">驍，堅堯翻。騎，奇寄翻。任，音壬。民將、保將，卽亮翻。</span>辛卯，又命南豫州刺史段佛榮爲都統。<span class="jiazhu">都統之名始此。</span>蕭道成知黃回有異志，故使安民、佛榮與之偕行。<span class="jiazhu">道成知黃回不附己，旣使之討景素，又使之討沈攸之，二難旣平，然後殺之，則足以知回於當時有幹略，而道成智數又一時所不及者。</span>回私戒其士卒，<span class="yinhao">「道逢京口兵，勿得戰。」</span>道成屯玄武湖，冠軍將軍蕭賾鎭東府。<span class="jiazhu">冠，古玩翻。賾，士革翻。</span></p>
<p class="em2 strong">始安王伯融，都鄕侯伯猷，皆建安王休仁之子也，楊、阮忌其年長，悉稱詔賜死。</p>
<p class="em2 strong">景素欲斷竹里以拒臺軍。<span class="jiazhu">長，知兩翻。斷，丁管翻；下斷峽同。</span>垣慶延、垣祗祖、沈顒皆曰：<span class="yinhao">「今天時旱熱，臺軍遠來疲困，引之使至，以逸待勞，可一戰而克。」</span>殷濔等固爭，不能得。農夫等旣至，縱火燒市邑。慶延等各相顧望，莫有鬬志；景素本乏威略，恇擾不知所爲。<span class="jiazhu">恇，去王翻。</span>黃回迫於段佛榮，且見京口軍弱，遂不發。</p>
<p class="em2 strong">張保泊西渚，<span class="jiazhu">西渚在京口城西，今西津渡口是也。</span>景素左右勇士數十人，自相要結，<span class="jiazhu">要，一遙翻。</span>進擊水軍。甲午，張保敗死，而諸將不相應赴，復爲臺軍所破。<span class="jiazhu">復，扶又翻？</span>臺軍旣薄城下，顒先帥衆走，<span class="jiazhu">帥，讀曰率。</span>祗祖次之，其餘諸軍相繼奔退，獨左暄與臺軍力戰於萬歲樓下；而所配兵力甚弱，不能敵而散。乙未，拔京口。黃回軍先入，自以有誓不殺諸王，乃以景素讓殿中將軍張倪奴。倪奴擒景素，斬之，幷其三子，同黨垣祗祖等數十人皆伏誅。蕭道成釋黃回、高道慶不問，撫之如舊。<span class="jiazhu">撫之所以安反側，事定之後決不能容之。</span>是日，解嚴。丙申，大赦。</p>
<p class="em2 strong">初，巴東建平蠻反，沈攸之遣軍討之。及景素反，攸之急追峽中軍以赴建康。巴東太守劉攘兵、建平太守劉道欣疑攸之有異謀，勒兵斷峽，不聽軍下。攘兵子天賜爲荊州西曹，<span class="jiazhu">西曹者，漢、晉公府之西曹椽。</span>攸之遣天賜往諭之。攘兵知景素實反，乃釋甲謝愆，攸之待之如故。劉道欣堅守建平，攘兵譬說不回，乃與伐蠻軍攻斬之。<span class="jiazhu">沈攸之用劉攘兵，卒爲攘兵所禍；蕭道成用黃回，而權以濟事；非用人之難，用勢之難也。說，輸芮翻。</span></p>
<p class="em2 strong"><span class="yinwen">8</span>甲辰，魏主追尊其母李貴人曰思皇后。<span class="jiazhu">李氏，李惠之女，高祖之母也。爲後李惠貴張本。</span></p>
<p class="em2 strong"><span class="yinwen">9</span>八月，丁卯，立皇弟翽爲南陽王，<span class="jiazhu">翽，呼會翻。</span>嵩爲新興王，禧爲始建王。</p>
<p class="em2 strong"><span class="yinwen">10</span>庚午，以給事黃門侍郎阮佃夫爲南豫州刺史，留鎭京師。</p>
<p class="em2 strong"><span class="yinwen">11</span>九月，戊子，賜驍騎將軍高道慶死。<span class="jiazhu">驍，堅堯翻。騎，奇寄翻。</span></p>
<p class="em2 strong"><span class="yinwen">12</span>冬，十月，辛酉，以吏部尙書王僧虔爲尙書左<span class="jiaozhusup">【章：甲十一行本「左」作「右」；乙十一行本同；孔本同。】</span>僕射。</p>
<p class="em2 strong"><span class="yinwen">13</span>十一月，戊子，魏以太尉、安樂王長樂爲定州刺史，司空李訢爲徐州刺史。<span class="jiazhu">樂，音洛。訢，許斤翻。</span></p>
<h5><span class="section" id="title-4"><span data-head-description="" data-head-level="h3" data-head-title="順皇帝">順皇帝</span></span></h5>
<p class=""><span class="jiazhu">諱準，字仲謨，明帝第三子也，小字知觀；實桂陽王休範之子。<span class="shu-ming">諡法</span>：慈和徧服曰順。蕭氏所以諡之曰順者，以其順天命人心而禪代也。</span></p>
<div class="yeartoc" id="year_toc_477"><p class="strong"><span class="section" id="title-5"><span data-head-description="順皇帝" data-head-level="h4" data-head-title="昇明元年">昇明元年</span></span><span class="biaozhusup" data-rel="">（丁巳、四七七年）</span><span class="jiazhu">是年七月，帝卽位，始改元昇明。</span></p></div>
<p class="em2 strong"><span class="yinwen">1</span>春，正月，乙酉朔，魏改元太和。</p>
<p class="em2 strong"><span class="yinwen">2</span>己酉，略陽民王元壽聚衆五千餘家，自稱衝天王；二月，辛未，魏秦、益二州刺史尉洛侯擊破之。<span class="jiazhu">秦、益二州，此魏所謂南秦、東益也。尉，紆勿翻。</span></p>
<p class="em2 strong"><span class="yinwen">3</span>三月，庚子，魏以東陽王丕爲司徒。</p>
<p class="em2 strong"><span class="yinwen">4</span>夏，四月，丁卯，魏主如白登；壬申，如崞山。<span class="jiazhu">崞，音郭。</span></p>
<p class="em2 strong"><span class="yinwen">5</span>初，蒼梧王在東宮，好緣漆帳竿，<span class="jiazhu">好，呼到翻。</span>去地丈餘；喜怒乖節，主帥不能禁。<span class="jiazhu">主帥，謂東宮齋內主帥也。帥，所類翻。</span>太宗屢敕陳太妃痛捶之。<span class="jiazhu">陳氏，蒼梧王之母也。卽位，尊爲太妃。揰，止橤翻。</span>及卽帝位，內畏太后、太妃，外憚諸大臣，未敢縱逸。自加元服，內外稍無以制，數出遊行，<span class="jiazhu">數，所角翻。</span>始出宮，猶整儀衞。俄而弃車騎，帥左右數人，或出郊野，或入市廛。<span class="jiazhu">騎，奇寄翻；下同。帥，讀曰率。</span>太妃每乘青犢車，<span class="jiazhu">青犢車，青蓋犢車也。晉制，諸王青蓋車。時有司奏，皇太妃輿服一同晉孝武李太妃故事。</span>隨相檢攝。旣而輕騎遠走一二十里，太妃不復能追；<span class="jiazhu">復，扶又翻；下已復同。</span>儀衞亦懼禍不敢追尋，唯整部伍別在一處，瞻望而已。</p>
<p class="em2 strong">初，太宗嘗以陳太妃賜嬖人李道兒，已復迎還，生帝，<span class="jiazhu">已，旣也；旣而復迎之還也。嬖，卑義翻，又博計翻。</span>故帝每微行，自稱<span class="yinhao">「劉統」</span>，<span class="jiazhu">劉統，自言統天下也，猶苻堅稱<span class="yinhao">「苻詔」</span>，桓玄稱<span class="yinhao">「桓詔」</span>。</span>或稱<span class="yinhao">「李將軍」</span>。常著小袴衫，營署巷陌，無不貫穿；<span class="jiazhu">著，陟略翻。穿，如字，又樞絹翻。</span>或夜宿客舍，或晝臥道傍，排突廝養，<span class="jiazhu">廝，息移翻。養，餘亮翻。韋昭曰：析薪爲廝，炊烹爲養。又，廝給、養馬者。</span>與之交易，或遭慢辱，悅而受之。凡諸鄙事，裁衣、作帽，過目則能；未嘗吹箎，<span class="jiazhu">箎，音池，以竹爲之，長八尺四寸，圍三寸。<span class="shu-ming">周禮</span>賈疏云：箎八孔。</span>執管便韻。<span class="jiazhu">韻，諧也，和也。</span>及京口旣平，驕恣尤甚，無日不出，夕去晨返，晨出暮歸。從者並執鋋矛，<span class="jiazhu">從，才用翻。鋋，音蟬，又以前翻，小矛也。</span>行人男女及犬馬牛驢，逢無免者。民間擾懼，商販皆息，門戶晝閉，行人殆絕。鍼、椎、鑿、鋸，不離左右，<span class="jiazhu">鍼，與鉗同，其淹翻。離，力智翻。</span>小有忤意，卽加屠剖，<span class="jiazhu">忤，五故翻。</span>一日不殺，則慘然不樂；殿省憂惶，食息不保。阮佃夫與直閤將軍申伯宗等，謀因帝出江乘射雉，稱太后令，喚隊仗還，<span class="jiazhu">樂，音洛。射，而亦翻。隊有隊主、副，仗有仗主、副。</span>閉城門，遣人執帝廢之，立安成王準。事覺，甲戌，帝收佃夫等殺之。</p>
<p class="em2 strong">太后數訓戒帝，<span class="jiazhu">數，所角翻。</span>帝不悅。會端午，太后賜帝毛扇。<span class="jiazhu">毛扇，蓋羽扇也。<span class="shu-ming">考異</span>曰：<span class="shu-ming">宋略</span>作<span class="yinhao">「太妃賜」</span>，今從<span class="shu-ming">宋書</span>。</span>帝嫌其不華，令太醫煑藥，欲鴆太后。左右止之曰：<span class="yinhao">「若行此事，官便應成孝子，豈復得出入狡獪！」</span><span class="jiazhu">復，扶又翻；下無復、誰復同。狡，古巧翻。獪，古外翻。江南人謂小兒戲爲狡獪。</span>帝曰：<span class="yinhao">「汝語大有理！」</span>乃止。</p>
<p class="em2 strong">六月，甲戌，有告散騎常侍杜幼文、司徒左長史沈勃、游擊將軍孫超之與阮佃夫同謀者，帝登帥衞士，自掩三家，悉誅之，<span class="jiazhu">登，登時也；登時，猶言卽時也。散，悉亶翻。騎，奇寄翻。帥，讀曰率。<span class="shu-ming">考異</span>曰：<span class="shu-ming">南史</span>曰：<span class="yinhao">「孝武二十八子，太宗殺其十六，餘皆帝殺之。」</span>按<span class="shu-ming">宋書</span>，孝武諸子，十人早卒，二人爲景和所殺，餘皆太宗殺之，無及蒼梧時者，<span class="shu-ming">南史</span>誤也。</span>刳解臠割，嬰孩不免。沈勃時居喪在廬，<span class="jiazhu">廬，倚廬也。禮：居喪者，居倚廬，寢苫枕塊。孟康<span class="shu-ming">註</span>曰：倚廬，倚牆至地而爲之，無楣柱。孔穎達曰：居倚廬者，謂於中門之外，東牆下倚木爲廬。又說曰：凡非適子，自未葬以於隱者爲廬。鄭<span class="shu-ming">註</span>曰：不欲人屬目，蓋於東南角。</span>左右未至，帝揮刀獨前。勃知不免，手搏帝耳，唾罵之曰：<span class="jiazhu">唾，湯臥翻。</span><span class="yinhao">「汝罪踰桀、紂，屠戮無日，」</span>遂死。是日，大赦。</p>
<p class="em2 strong">帝嘗直入領軍府。時盛熱，蕭道成晝臥裸袒。<span class="jiazhu">裸，郎果翻。</span>帝立道成於室內，畫腹爲的，<span class="jiazhu">畫，讀與𦘕同。</span>自引滿，將射之。<span class="jiazhu">射，而亦翻；下無復射、箭射同。</span>道成斂版曰：<span class="yinhao">「老臣無罪。」</span>左右王天恩曰：<span class="yinhao">「領軍腹大，是佳射堋；<span class="jiazhu">堋，補隥翻。射堋，今言射垜也。</span>一箭便死，後無復射；不如以骲箭射之。」</span>帝乃更以骲箭射，正中其齊。<span class="jiazhu">更，工衡翻。骲，蒲剝翻。<span class="shu-ming">集韻</span>云：骨鏃也。余謂骨鏃亦能害人，況以之射人腹乎！蓋當時所謂骲箭者，必非骨鏃。中，竹仲翻。齊，與臍同。</span>投弓大笑曰：<span class="yinhao">「此手何如！」</span>帝忌道成威名，嘗自磨鋋，曰：<span class="yinhao">「明日殺蕭道成。」</span>陳太妃罵之曰：<span class="yinhao">「蕭道成有功於國，若害之，誰復爲汝盡力邪！」</span><span class="jiazhu">爲，于僞翻。</span>帝乃止。</p>
<p class="em2 strong">道成憂懼，密與袁粲、褚淵謀廢立。粲曰：<span class="yinhao">「主上幼年，微過易改。<span class="jiazhu">易，以豉翻。</span>伊、霍之事，非季世所行；縱使功成，亦終無全地。」</span>淵默然。<span class="jiazhu">淵於此時已心歸道成矣。</span>領軍功曹丹陽紀僧眞言於道成曰：<span class="yinhao">「今朝廷猖狂，人不自保；天下之望，不在袁、褚，明公豈得坐受夷滅！存亡之機，仰希熟慮。」</span>道成然之。<span class="jiazhu">道成時爲中領軍，以僧眞爲功曹。希，望也。</span></p>
<p class="em2 strong">或勸道成奔廣陵起兵。道成世子賾，時爲晉熙王長史，行郢州事，欲使賾將郢州兵東下會京口。<span class="jiazhu">將，卽亮翻。</span>道成密遣所親劉僧副告其從兄行青、冀二州刺史劉善明曰：<span class="jiazhu">從，才用翻。</span><span class="yinhao">「人多見勸北固廣陵，恐未爲長算。今秋風行起，卿若能與垣東海微共動虜，則我諸計可立。」</span>亦告東海太守垣榮祖。善明曰：<span class="yinhao">「宋氏將亡，愚智共知。北虜若動，反爲公患。公神武高世，唯當靜以待之，因機奮發，功業自定，不可遠去根本，自貽猖蹶。」</span>榮祖亦曰：<span class="yinhao">「領府去臺百步，<span class="jiazhu">領府，謂領軍府也。</span>公走，人豈不知！若單騎輕行，<span class="jiazhu">騎，奇寄翻。</span>廣陵人閉門不受，公欲何之！公今動足下牀，恐卽有叩臺門者，<span class="jiazhu">言將有告之者。</span>公事去矣。」</span>紀僧眞曰：<span class="yinhao">「主上雖無道，國家累世之基猶爲安固。公百口，北度必不得俱。縱得廣陵城，天子居深宮，施號令，目公爲逆，何必避之！此非萬全策也。」</span>道成族弟鎭軍長史順之<span class="jiazhu">順之，蕭衍之父也。<span class="shu-ming">考異</span>曰：<span class="shu-ming">齊高帝紀</span>，姚思廉<span class="shu-ming">梁書·武帝紀</span>，自相國何至皇考一十餘世，皆有名及官位。蓋史官附會，今所不取。</span>及次子驃騎從事中郎嶷，<span class="jiazhu">驃，匹妙翻。騎，奇寄翻。嶷，魚力翻。</span>皆以爲：<span class="yinhao">「帝好單行道路，於此立計，易以成功；外州起兵，鮮有克捷，<span class="jiazhu">好，呼到翻。易，以豉翻。鮮，息淺翻。鮮，少也。</span>徒先人受禍耳。」</span><span class="jiazhu">先，悉薦翻。</span>道成乃止。</p>
<p class="em2 strong">東中郎司馬、行會稽郡事李安民欲奉江夏王躋起兵於東方，<span class="jiazhu">明帝泰始七年以皇子躋繼江夏王義恭，時蓋爲東中郎將，以安民爲司馬行郡事也。會，工外翻。夏，戶雅翻。躋，牋西翻。</span>道成止之。</p>
<p class="em2 strong">越騎校尉王敬則潛自結於道成，夜著青衣，扶匐道路，<span class="jiazhu">著，則略翻。扶，讀曰蒲。<span class="shu-ming">說文</span>曰：手行也。匐，蒲北翻。</span>爲道成聽察帝之往來。道成命敬則陰結帝左右楊玉夫、楊萬年、陳奉伯等一<span class="jiaozhusup">【張：「一」作「二」。】</span>十五人於殿中，詗伺機便。<span class="jiazhu">爲，于僞翻。詗，喧正翻，又古迥翻。伺，候也。伺，相吏翻。</span></p>
<p class="em2 strong">秋，七月，丁亥夜，帝微行至領軍府門。左右曰：<span class="yinhao">「一府皆眠，何不緣牆入？」</span>帝曰：<span class="yinhao">「我今夕欲於一處作適，<span class="jiazhu">適意作戲，謂之作適。</span>宜待明夕。」</span>員外郎桓康等於道成門間聽聞之。<span class="jiazhu">此員外郎蓋員外散騎郎也。</span></p>
<p class="em2 strong">戊子，帝乘露車，與左右於臺岡賭跳，<span class="jiazhu">臺岡，意卽臺城之來岡也。賭跳者，賭跳躑，以高者爲勝也。跳，音他弔翻。<span class="shu-ming">考異</span>曰：<span class="shu-ming">南史</span>作<span class="yinhao">「蠻岡」</span>，今從<span class="shu-ming">宋書</span>。</span>仍往青園尼寺，<span class="jiazhu">尼，女夷翻。</span>晚，至新安寺<span class="jiazhu">孝武寵姬殷貴妃死，爲之立寺。貴妃子子鸞封新安王，故以新安爲寺名。</span>偷狗，就曇度道人煑之。<span class="jiazhu">曇，徒含翻。</span>飲酒醉，還仁壽殿寢。楊玉夫常得帝意，至是忽憎之，見輒切齒曰：<span class="yinhao">「明日當殺小子取肝肺！」</span>是夜，令玉夫伺織女渡河，<span class="jiazhu"><span class="shu-ming">續齊諧記</span>曰：桂陽成武丁有仙道，謂其弟曰：<span class="yinhao">「七月七日，織女當渡河。」</span>弟問曰：<span class="yinhao">「織女何事渡河？」</span>答曰：<span class="yinhao">「織女暫詣牽牛。」</span>人至今云織女嫁牽牛也。崔寔<span class="shu-ming">四民月令</span>曰：或云見天漢中奕奕有正白氣，光耀五色，以此爲徵應。</span>曰：<span class="yinhao">「見當報我；不見，將殺汝！」</span>時帝出入無常，省內諸閤，夜皆不閉，廂下畏相逢值，無敢出者；宿衞並逃避，內外莫相禁攝。是夕，王敬則出外。玉夫伺帝熟寢，與楊萬年取帝防身刀刎之。<span class="jiazhu">御左右防身刀，卽所謂千牛刀也。刎，扶粉翻。</span>敕廂下奏伎，<span class="jiazhu">伎，渠綺翻。</span>陳奉伯袖其首，依常行法，稱敕開承明門出，以首與敬則。敬則馳詣領軍府，叩門大呼，<span class="jiazhu">呼，火故翻。</span>蕭道成慮蒼梧王誑之，不敢開門。<span class="jiazhu">誑，居況翻。</span>敬則於牆上投其首，道成洗視，乃戎服乘馬而出，敬則、桓康等皆從。入宮，至承明門，詐爲行還。敬則恐內人覘見，以刀環塞窐孔，<span class="jiazhu">覘，丑廉翻，又丑豔翻。塞，悉則翻。窐孔，卽古之所謂圭竇也。窐，古攜翻，又音攜。</span>呼門甚急，門開而入。他夕，蒼梧王每開門，門者震懾，不敢仰視，至是弗之疑。<span class="jiazhu">懾，之涉翻。<span class="shu-ming">考異</span>曰：<span class="shu-ming">齊高帝紀</span>云：<span class="yinhao">「衞尉丞顏靈寶窺見太祖乘馬在外，竊謂親人曰：『今若不開，內領軍入，天下會是亂耳。』」</span>按靈寶若語所親，則須有知者，豈得宿衞晏然不動！今從<span class="shu-ming">宋·後廢帝紀</span>。</span>道成入殿，殿中驚怖；<span class="jiazhu">怖，普布翻。</span>旣而聞蒼梧王死，咸稱萬歲。</p>
<p class="em2 strong">己丑旦，道成戎服出殿庭槐樹下，以太后令召袁粲、褚淵、劉秉入會議。道成謂秉曰：<span class="yinhao">「此使君家事，何以斷之？」</span><span class="jiazhu">使，疏吏翻。斷，丁亂翻。</span>秉未答。道成須髯盡張，目光如電。秉曰：<span class="yinhao">「尙書衆事，可以見付；軍旅處分，<span class="jiazhu">須，與鬚同。處，昌呂翻。分，扶問翻。</span>一委領軍。」</span>道成次讓袁粲，粲亦不敢當。王敬則拔白刃，在牀側跳躍曰：<span class="yinhao">「天下事皆應關蕭公！敢有開一言者，血染敬則刀！」</span>仍手取白紗帽加道成首，<span class="jiazhu"><span class="shu-ming">五代志</span>：帽自天子下及士人通冠之，以白紗者，名高頂帽。皇太子在上省則烏紗，在永福則白紗。蓋貴白紗也。杜佑曰：宋制：黑帽綴紫褾，褾以繒爲之，長四寸，廣一寸。後制高屋白紗帽。</span>令卽位，曰：<span class="yinhao">「今日誰敢復動！事須及熱！」</span>道成正色呵之曰：<span class="yinhao">「卿都自不解！」</span><span class="jiazhu">復，扶又翻。呵，虎何翻。解，戶買翻，曉也。</span>粲欲有言，敬則叱之，乃止。褚淵曰：<span class="yinhao">「非蕭公無以了此。」</span>手取事授道成。<span class="jiazhu">褚淵手取其事以授道成，自此天下之事一歸之矣。</span>道成曰：<span class="yinhao">「相與不肯；我安得辭！」</span>乃下議，備法駕詣東城，迎立安成王。<span class="jiazhu">東城，卽東府城也。</span>於是長刀遮粲、秉等，各失色而去。<span class="jiazhu">觀史所書，會議之際，道成目光如電，須髯盡張；王敬則拔白刃跳躍，繼又以長刀遮粲、秉等，事勢可知矣。粲、秉於此時，聲其弒君之罪，以身死之，猶不愧於仇牧，何待至石頭邪！</span>秉出，於路逢從弟韞，<span class="jiazhu">從，才用翻。</span>韞開車迎問曰：<span class="yinhao">「今日之事當歸兄邪？」</span>秉曰：<span class="yinhao">「吾等已讓領軍矣。」</span>韞拊膺曰：<span class="yinhao">「兄肉中詎有血邪！今年族矣！」</span><span class="jiazhu">宋事去矣，自中人以下皆知之。</span></p>
<p class="em2 strong">是日，以太后令，數蒼梧王罪惡，<span class="jiazhu">數，所具翻。</span>曰：<span class="yinhao">「吾密令蕭領軍潛運明略。安成王準，宜臨萬國。」</span>追封昱爲蒼梧王。儀衞至東府門，安成王令門者勿開，以待袁司徒。粲至，王乃入居朝堂。<span class="jiazhu">史言袁粲爲一時倚重。朝，直遙翻。</span>壬辰，王卽皇帝位，時年十一，改元，大赦。<span class="jiazhu">改元昇明。</span>葬蒼梧王於郊壇西。<span class="jiazhu">南郊壇在臺城南巳地，世祖大明三年，移南郊壇於牛頭山以正陽位。</span></p>
<p class="em2 strong"><span class="yinwen">6</span>魏京兆康王子推卒。</p>
<p class="em2 strong"><span class="yinwen">7</span>甲午，蕭道成出鎭東府。丙申，以道成爲司空、錄尙書事、驃騎大將軍；<span class="jiazhu">驃，匹妙翻。騎，奇寄翻。</span>袁粲遷中書監，褚淵加開府儀同三司；劉秉遷尙書令，加中領軍；以晉熙王燮爲揚州刺史。劉秉始謂尙書萬機，本以宗室居之，則天下無變；旣而蕭道成兼總軍國，布置心膂，與奪自專，褚淵素相憑附，秉與袁粲閣手仰成矣。<span class="jiazhu">閣手者，高拱充位而無所爲，兩手若有所閣也。仰，牛向翻。</span>辛丑，以尙書右僕射王僧虔爲僕射。丙午，以武陵王贊爲郢州刺史；蕭道成改領南徐州刺史。</p>
<p class="em2 strong"><span class="yinwen">8</span>八月，壬子，魏大赦。</p>
<p class="em2 strong"><span class="yinwen">9</span>癸亥，詔袁粲鎭石頭。粲性沖靜，每有朝命，常固辭；<span class="jiazhu">朝，直遙翻。</span>逼切不得已，乃就職。至是知蕭道成有不臣之志，陰欲圖之，卽時順命。<span class="jiazhu">爲袁粲以石頭死節張本。</span></p>
<p class="em2 strong"><span class="yinwen">10</span>初，太宗使陳昭華母養順帝；戊辰，尊昭華爲皇太妃。<span class="jiazhu">魏明帝置昭華，晉武帝制淑妃、淑媛、淑儀、脩華、脩容、脩儀、婕妤、充華、容華爲九嬪，而昭華之號不復見。至宋孝武制以昭儀、昭容、昭華代脩華、脩儀、脩容也。</span></p>
<p class="em2 strong"><span class="yinwen">11</span>丙子，魏詔曰：<span class="yinhao">「工商皁隸，各有厥分；<span class="jiazhu">分，扶問翻。</span>而有司縱濫，或染流俗。自今戶內有工役者，唯止本部丞；<span class="jiazhu"><span class="yinhao">「流俗」</span>，<span class="shu-ming">北史</span>作<span class="yinhao">「清流」</span>。此蓋以當時授官不分流品，故詔凡工役之戶，官止本部丞。</span>若有勳勞者，不從此制。」</span></p>
<p class="em2 strong"><span class="yinwen">12</span>蕭道成固讓司空；庚辰，以爲驃騎大將軍、開府儀同三司。</p>
<p class="em2 strong"><span class="yinwen">13</span>九月，乙酉，魏更定律令。<span class="jiazhu">更，工衡翻。</span></p>
<p class="em2 strong"><span class="yinwen">14</span>戊申，封楊玉夫等二十五人爲侯、伯、子、男。</p>
<p class="em2 strong"><span class="yinwen">15</span>冬，十月，氐帥楊文度遣其弟文弘襲魏仇池，陷之。<span class="jiazhu">帥，所類翻。<span class="shu-ming">考異</span>曰：<span class="shu-ming">魏書·本紀</span>作<span class="yinhao">「楊黽」</span>，<span class="shu-ming">氐傳</span>作<span class="yinhao">「鼠」</span>，皆避顯祖諱也。</span></p>
<p class="em2 strong"><span class="yinwen">16</span>初，魏徐州刺史李訢，事顯祖爲倉部尙書，<span class="jiazhu">晉武帝始置倉部郎，屬度支尙書；倉部尙書，後魏所置也，卽前太倉尙書。訢，許斤翻。</span>信用盧奴令范檦。訢弟左將軍瑛諫曰：<span class="jiazhu"><span class="shu-ming">考異</span>曰：<span class="shu-ming">魏典</span>：<span class="yinhao">「檦」</span>作<span class="yinhao">「標」</span>；<span class="yinhao">「瑛」</span>作<span class="yinhao">「璞」</span>。今從<span class="shu-ming">魏書</span>。余按檦與標同；卑遙翻。瑛，音英。</span><span class="yinhao">「檦能降人以色，假人以財，輕德義而重勢利；聽其言也甘，察其行也賊，不早絕之，後悔無及。」</span>訢不從，腹心之事，皆以言檦。<span class="jiazhu">行，下孟翻。語，牛倨翻。</span></p>
<p class="em2 strong">尙書趙黑，與訢皆有寵於顯祖，對掌選部。<span class="jiazhu">選，須絹翻。</span>訢以其私用人爲方州，<span class="jiazhu">古者八州八伯，謂之方伯，後世遂以州刺史爲方州。</span>黑對顯祖發之，由是有隙。頃之，訢發黑前爲監藏，<span class="jiazhu">監，古銜翻。藏，徂浪翻。</span>盜用官物，黑坐黜爲門士。黑恨之，寢食爲之衰少；踰年，復入爲侍中、尙書左僕射，領選。<span class="jiazhu">爲，于僞翻。復，扶又翻；下我復、黑復同。</span></p>
<p class="em2 strong">及顯祖殂，黑白馮太后，稱訢專恣，出爲徐州。范檦知太后怨訢，<span class="jiazhu">以其告李敷也，事見一百三十二卷明帝泰始六年；訢爲太倉尙書亦在是年也。</span>乃告訢謀外叛。太后徵訢至平城問狀，訢對無之，太后引檦使證之。訢謂檦曰：<span class="yinhao">「汝今誣我，我復何言！然汝受我恩如此之厚，乃忍爲爾乎？」</span>檦曰：<span class="yinhao">「檦受公恩，何如公受李敷恩？公忍爲之於敷，檦何爲不忍於公！」</span>訢慨然嘆曰：<span class="yinhao">「吾不用瑛言，悔之可及！」</span>趙黑復於中構成其罪，丙子，誅訢及其子令和、令度；黑然後寢食如故。</p>
<p class="em2 strong"><span class="yinwen">17</span>十一月，癸未，魏征西將軍皮歡喜等三將軍率衆四萬擊楊文弘。</p>
<p class="em2 strong"><span class="yinwen">18</span>丁亥，魏懷州民伊祁苟自稱堯後，<span class="jiazhu">堯，伊祁氏，故云然。</span>聚衆於重山作亂；<span class="jiazhu">重山，卽河內重門之山，在共縣北。重，直龍翻。</span>洛州刺史馮熙討滅之。馮太后欲盡誅闔城之民，雍州刺史張白澤諫曰：<span class="yinhao">「凶渠逆黨，盡已梟夷；<span class="jiazhu">魏雍州統京兆、扶風、馮翊、咸陽、北地、平秦、武都等郡。凶渠，謂渠魁也。孔安國曰：渠，大也。雍，於用翻。梟，堅堯翻。</span>城中豈無忠良仁信之士，柰何不問白黑，一切誅之！」</span>乃止。</p>
<p class="em2 strong"><span class="yinwen">19</span>十二月，魏皮歡喜軍至建安，<span class="jiazhu"><span class="shu-ming">水經註</span>：楊定自隴右徙治歷城，去仇池百二十里。歷城後改建安城。<span class="shu-ming">考異</span>曰：是年，魏置閏在十一月，宋之十二月也。</span>楊文弘棄城走。</p>
<p class="em2 strong"><span class="yinwen">20</span>初，沈攸之與蕭道成於大明、景和之間同直殿省，深相親善，道成女爲攸之子中書侍郎文和婦。攸之在荊州，直閤將軍高道慶，家在華容，<span class="jiazhu">華容縣，自漢以來屬南郡。按<span class="shu-ming">九域志</span>：今江陵府石首縣建寧鎭卽其地。宋白曰：江陵府監利縣，本漢華容縣地。</span>假還，過江陵，<span class="jiazhu">假，居訝翻，休假也。過，工禾翻。</span>與攸之爭戲槊。<span class="jiazhu">槊，色角翻。</span>馳還建康，言攸之反狀已成，請以三千人襲之。執政皆以爲不可，道成仍保證其不然。楊運長等惡攸之，<span class="jiazhu">惡，烏路翻。</span>密與道慶謀遣刺客殺攸之，不克。會蒼梧王遇弑，主簿宗儼之、功曹臧寅勸攸之因此起兵。攸之以其長子元琰在建康為司徒左長史，故未發。<span class="jiazhu">長，知兩翻。</span>寅，凝之之子也。<span class="jiazhu">臧凝之見一百二十七卷宋文帝元嘉三十年。</span></p>
<p class="em2 strong">時楊運長等已不在內，<span class="jiazhu">已出爲外官，不在省內也。</span>蕭道成遣元琰以蒼梧王刳斮之具示攸之。攸之以道成名位素出己下，一旦專制朝權，心不平，<span class="jiazhu">斮，則略翻。朝，直遙翻。</span>謂元琰曰：<span class="yinhao">「吾寧爲王淩死，不爲賈充生。」</span><span class="jiazhu">王淩、賈充事，並見<span class="shu-ming">魏紀</span>。</span>然亦未暇舉兵。乃上表稱慶，因留元琰。</p>
<p class="em2 strong">雍州刺史張敬兒，素與攸之司馬劉攘兵善，<span class="jiazhu">雍，於用翻。</span>疑攸之將起事，密以問攘兵。攘兵無所言，寄敬兒馬鐙一隻，<span class="jiazhu">鐙，都鄧翻。</span>敬兒乃爲之備。</p>
<p class="em2 strong">攸之有素書十數行，<span class="jiazhu">行，戶剛翻。</span>常韜在裲襠角，<span class="jiazhu"><span class="shu-ming">博雅</span>曰：裲襠，謂之袹腹。裲，里養翻。襠，都郎翻。</span>云是明帝與己約誓。攸之將舉兵，其妾崔氏諫曰：<span class="yinhao">「官年已老，那不爲百口計！」</span><span class="jiazhu">宋、齊之間，義從私屬以至婢僕，率呼其主爲官。</span>攸之指裲襠角示之，且稱太后使至，賜攸之燭，<span class="jiazhu">使，疏吏翻；下同。</span>割之，得太后手令云：<span class="yinhao">「社稷之事，一以委公。」</span>於是勒兵移檄，遣使邀張敬兒及豫州刺史劉懷珍、梁州刺史梓潼范柏年、司州刺史姚道和、湘州行事庾佩玉、<span class="jiazhu">南陽王翽未至，故庾佩玉行府州事。</span>巴陵內史王文和同舉兵。敬兒、懷珍、文和並斬其使，馳表以聞；文和尋棄州奔夏口。<span class="jiazhu">巴陵，非州也，<span class="yinhao">「州」</span>，當作<span class="yinhao">「郡」</span>。夏，戶雅翻。</span>柏年、道和、佩玉皆懷兩端。道和，後秦高祖之孫也。<span class="jiazhu">後秦主姚興，廟號高祖。</span></p>
<p class="em2 strong">辛酉，攸之遣輔國將軍孫同等相繼東下。攸之遺道成書，<span class="jiazhu">遺，于季翻。</span>以爲：<span class="yinhao">「少帝昏狂，<span class="jiazhu">少，詩照翻。</span>宜與諸公密議，共白太后，下令廢之；柰何交結左右，親行弒逆；乃至不殯，流蟲在戶？凡在臣下，誰不惋駭！又，移易朝舊，<span class="jiazhu">朝舊，謂朝廷舊臣也。惋，烏貫翻。朝，直遙翻；下同。</span>布置親黨，宮閤管籥，悉關家人。吾不知子孟、孔明遺訓固如此乎！<span class="jiazhu">霍光，字子孟；諸葛亮，字孔明。</span>足下旣有賊宋之心，吾寧敢捐包胥之節邪！」</span><span class="jiazhu">申包胥乞秦師以存楚，事見<span class="shu-ming">左傳</span>。</span>朝廷聞之，忷懼。<span class="jiazhu">忷，許拱翻。</span></p>
<p class="em2 strong">丁卯，道成入守朝堂，命侍中蕭嶷代鎭東府，<span class="jiazhu">嶷，魚力翻。</span>撫軍行參軍蕭映鎭京口。映，嶷之弟也。戊辰，內外纂嚴。己巳，郢州刺史武陵王贊爲荊州刺史。庚午，以右衞將軍黃回爲郢州刺史，督前鋒諸軍以討攸之。</p>
<p class="em2 strong">初，道成以世子賾爲晉熙王燮長史，行郢州事，修治器械以備攸之。<span class="jiazhu">道成平桂陽之難，進爵縣公，以賾爲世子。賾，士革翻。治，直之翻。</span>及徵燮爲揚州，以賾爲左衞將軍，與燮俱下。劉懷珍言於道成曰：<span class="yinhao">「夏口衝要，宜得其人。」</span>道成與賾書曰：<span class="yinhao">「汝旣入朝，當須文武兼資與汝意合者，委以後事。」</span>賾乃薦燮司馬柳世隆自代。道成以世隆爲武陵王贊長史，行郢州事。賾將行，謂世隆曰：<span class="yinhao">「攸之一旦爲變，焚夏口舟艦，<span class="jiazhu">夏，戶雅翻。艦，戶黯翻。</span>沿流而東，不可制也。若得攸之留攻郢城，必未能猝拔。君爲其內，我爲其外，破之必矣。」</span>及攸之起兵，賾行至尋陽，未得朝廷處分，<span class="jiazhu">處，昌呂翻。分，扶問翻。</span>衆欲倍道趨建康，<span class="jiazhu">趨，七喻翻。</span>賾曰：<span class="yinhao">「尋陽地居中流，密邇畿甸。若留屯湓口，內藩朝廷，外援夏首，<span class="jiazhu">夏首，卽夏口。</span>保據形勝，控制西南，今日會此，天所置也。」</span>或以爲湓口城小難固，左中郎將周山圖曰：<span class="yinhao">「今據中流，爲四方勢援，不可以小事難之；苟衆心齊一，江山皆城隍也。」</span>庚午，賾奉燮鎭湓口；賾悉以事委山圖。山圖斷取行旅船板以造樓櫓，立水栅，<span class="jiazhu">斷，丁管翻。立栅於水中曰水栅。</span>旬日皆辦。道成聞之，喜曰：<span class="yinhao">「賾眞我子也！」</span>以賾爲西討都督，賾啓山圖爲軍副。時江州刺史邵陵王友鎭尋陽，賾以爲尋陽城不足固，表移友同鎭湓口，<span class="jiazhu">尋陽時治柴桑，今江州德化西南九十里有柴桑山。湓口在德化縣西一里。江州治德化，蓋近湓口古城處。</span>留江州別駕豫章胡諧之守尋陽。</p>
<p class="em2 strong">湘州刺史王蘊遭母喪罷歸，至巴陵，與沈攸之深相結。<span class="jiazhu">巴陵距江陵四百餘里，蓋使命往來，深相結也。</span>時攸之未舉兵，蘊過郢州，欲因蕭賾出弔作難，據郢城。賾知之，不出。還，至東府，又欲因蕭道成出弔作難，道成又不出。<span class="jiazhu">作難者，欲殺之也。難，乃旦翻。</span>蘊乃與袁粲、劉秉密謀誅道成，將帥黃回、任候伯、孫曇瓘、王宜興、卜伯興等皆與通謀。<span class="jiazhu">將，卽亮翻。帥，所類翻。任，音壬。曇，徒含翻。</span>伯興，天與之子也。<span class="jiazhu">卜天與死於元凶劭之難。</span></p>
<p class="em2 strong">道成初聞攸之事起，自往詣粲，粲辭不見。通直郎袁達謂粲，<span class="yinhao">「不宜示異同」</span>，<span class="jiazhu">通直郎，通直散騎侍郎也。晉武帝置員外散騎侍郎，元帝泰興二年，使二人與散騎侍郎同員直，故謂之通直散騎侍郎也。</span>粲曰：<span class="yinhao">「彼若以主幼時艱，與桂陽時不異，<span class="jiazhu">謂桂陽王休範反時也。</span>劫我入臺，我何辭以拒之！一朝同止，欲異得乎！」</span>道成乃召褚淵，與之連席，每事必引淵共之。<span class="jiazhu">果如袁粲所料。</span>時劉韞爲領軍將軍，入直門下省；<span class="jiazhu"><span class="shu-ming">考異</span>曰：<span class="shu-ming">南齊書</span>，<span class="yinhao">「韞」</span>作<span class="yinhao">「韜」</span>，今從<span class="shu-ming">宋書</span>、<span class="shu-ming">南史</span>。</span>卜伯興爲直閤，黃回等諸將皆出屯新亭。<span class="jiazhu">將，卽亮翻。</span></p>
<p class="em2 strong">初，褚淵爲衞將軍，遭母憂去職，朝廷敦迫，不起。粲素有重名，自往譬說，<span class="jiazhu">譬說，猶說諭也。說，輸芮翻。</span>淵乃從之。及粲爲尙書令，遭母憂，淵譬說懇至，粲遂不起，淵由是恨之。<span class="jiazhu">淵之恨粲，以其奪己志而使之失爲子之道也。而殺粲以傾宋，又失爲臣之節。曰忠與孝，二者淵胥失焉。</span>及沈攸之事起，道成與淵議之。淵曰：<span class="yinhao">「西夏釁難，事必無成，<span class="jiazhu">夏，戶雅翻。釁，許覲翻。難，乃旦翻。</span>公當先備其內耳。」</span><span class="jiazhu">謂備袁粲等也。</span>粲謀旣定，將以告淵；衆謂淵與道成素善，不可告。粲曰：<span class="yinhao">「淵與彼唯善，豈容大作同異！今若不告，事定便應除之。」</span>乃以謀告淵，<span class="jiazhu">袁粲猶以故意待褚淵也。</span>淵卽以告道成。</p>
<p class="em2 strong">道成亦先聞其謀，遣軍主蘇烈、薛淵、太原王天生將兵助粲守石頭。薛淵固辭，道成強之，<span class="jiazhu">將，卽亮翻。強，其兩翻。</span>淵不得已，涕泣拜辭。道成曰：<span class="yinhao">「卿近在石頭，日夕去來，何悲如是，且又何辭？」</span>淵曰：<span class="yinhao">「不審公能保袁公共爲一家否？今淵往，與之同則負公，不同則立受禍，何得不悲！」</span>道成曰：<span class="yinhao">「所以遣卿，正爲能盡臨事之宜，使我無西顧之憂耳。<span class="jiazhu">石頭在臺城西，故云然。爲，于僞翻。</span>但當努力，無所多言。」</span>淵，安都之從子也。<span class="jiazhu">從，才用翻。</span>道成又以驍騎將軍王敬則爲直閤，<span class="jiazhu">驍，堅堯翻。騎，奇寄翻。</span>與伯興共總禁兵。</p>
<p class="em2 strong">粲謀矯太后令，使韞、伯興帥宿衞兵攻道成於朝堂，<span class="jiazhu">帥，讀曰率；下同。朝，直遙翻。</span>回等帥所領爲應。劉秉、任候伯等並赴石頭，本期壬申夜發，秉恇擾不知所爲，晡後卽束裝；臨去，啜羹，寫胸上，手振不自禁。<span class="jiazhu">恇，去王翻。振當作震，戰也，動也。禁，音居吟翻，勝也。</span>未暗，載婦女，盡室奔石頭，部曲數百，赫奕滿道。旣至，見粲，粲驚曰：<span class="yinhao">「何事遽來？今敗矣！」</span><span class="jiazhu">秉奔石頭，則事大露，故云必敗。</span>秉曰：<span class="yinhao">「得見公，萬死何恨！」</span>孫曇瓘聞之，亦奔石頭。丹陽丞王遜等走告道成，事乃大露。遜，僧綽之子也。<span class="jiazhu">王僧綽柄用於元嘉之季。</span></p>
<p class="em2 strong">道成密使人告王敬則。時閤已閉，敬則欲開閤出，卜伯興嚴兵爲備，敬則乃鋸所止屋壁得出，至中書省收韞。韞已成嚴，<span class="jiazhu">嚴，裝也；成嚴，謂裝束已成，俟期而發也。</span>列燭自照。見敬則猝至，驚起迎之，曰：<span class="yinhao">「兄何能夜顧？」</span>敬則呵之曰：<span class="yinhao">「小子那敢作賊！」</span>韞抱敬則，敬則拳毆其頰仆地而殺之，<span class="jiazhu">呵，虎何翻。毆，烏口翻。</span>又殺伯興。<span class="jiazhu">卜伯興父子俱死於劉氏之難。</span>蘇烈等據倉城拒粲。<span class="jiazhu">倉城，石頭倉城。</span>王蘊聞秉已走，歎曰：<span class="yinhao">「事不成矣！」</span>狼狽帥部曲數百向石頭。<span class="jiazhu">帥，讀曰率；下同。<span class="shu-ming">考異</span>曰：<span class="shu-ming">宋書</span>云：<span class="yinhao">「齊王使蘊募人，已得數百。」</span><span class="shu-ming">宋略</span>云：<span class="yinhao">「是夕徵其私衆，倏忽之間，被甲數百，莫知所從出。」</span>按道成素已疑蘊，必不使之募兵。<span class="shu-ming">宋略</span>近是也。</span>本期開南門，時暗夜，薛淵據門射之。<span class="jiazhu">射，而亦翻。</span>蘊謂粲已敗，卽散走。</p>
<p class="em2 strong">道成遣軍主會稽戴僧靜帥數百人向石頭助烈等，<span class="jiazhu">會，工外翻。</span>自倉門得入，與之幷力攻粲。孫曇瓘驍勇善戰，臺軍死者百餘人。王天生殊死戰，故得相持。自亥至丑，戴僧靜分兵攻府西門，焚之。粲與秉在城東門，見火起，欲還赴府。秉與二子俣、陔踰城走。<span class="jiazhu">俁，宇矩翻。陔，柯開翻。</span>粲下城，列燭自照，謂其子最曰：<span class="yinhao">「本知一木不能止大廈之崩，但以名義至此耳。」</span>僧靜乘暗踰城獨進，最覺有異人，以身衞粲，僧靜直前斫之。粲謂最曰：<span class="yinhao">「我不失忠臣，汝不失孝子！」</span>遂父子俱死。<span class="jiazhu"><span class="shu-ming">考異</span>：<span class="shu-ming">南史</span>云：<span class="yinhao">「僧靜奮刀直前，欲斬之。子最叫，抱父乞先死，兵士人人莫不隕涕。粲曰：『我不失忠臣，汝不失孝子。』仍求筆作云：『臣義奉大宋，策名兩畢。今便歸魂墳隴，永就山丘。』僧靜乃幷斬之。」</span>按時僧靜掩粲不備，挺身直往，安肯容粲作啓，從容如此！<span class="shu-ming">宋書</span>皆無此等事。今不取。</span>百姓哀之，謠曰：<span class="yinhao">「可憐石頭城，寧爲袁粲死，不作褚淵生！」</span>劉秉父子走至額檐湖，<span class="jiazhu">蕭子顯<span class="shu-ming">齊書</span>作<span class="yinhao">「雒檐湖」</span>。澹，余廉翻。</span>追執，斬之，任候伯等並乘船赴石頭，旣至，臺軍已集，不得入，乃馳還。</p>
<p class="em2 strong">黃回嚴兵，期詰旦帥所領從御道直向臺門攻道成。<span class="jiazhu">詰，去吉翻。帥，讀曰率。</span>聞事泄，不敢發。道成撫之如舊。王蘊、孫曇瓘皆逃竄，先捕得蘊，斬之，其餘粲黨皆無所問。</p>
<p class="em2 strong">粲典籤莫嗣祖爲粲、秉宣通密謀，道成召詰之，曰：<span class="yinhao">「袁粲謀反，何不啓聞？」</span>嗣祖曰：<span class="yinhao">「小人無識，但知報恩，何敢泄其大事！今袁公已死，義不求生。」</span>蘊嬖人張承伯藏匿蘊。道成並赦而用之。<span class="jiazhu">史言蕭道成能弃怨錄才。嬖，卑義翻，又博計翻。</span></p>
<p class="em2 strong">粲簡淡平素，而無經世之才；好飲酒；喜吟諷，<span class="jiazhu">好，呼到翻。喜，許記翻。</span>身居劇任，不肯當事；主事每往諮決，<span class="jiazhu">主事，尙書省主事也，尙書諸曹各有主事。</span>或高詠對之。閒居高臥，門無雜賓，物情不接，故及於敗。</p>
<p class="margin2">裴子野論曰：袁景倩，民望國華，<span class="jiazhu">袁粲，字景倩。</span>受付託之重；智不足以除姦，權不足以處變，<span class="jiazhu">處，昌呂翻。</span>蕭條散落，危不而扶。及九鼎旣輕，三才將換，區區斗城之裏，<span class="jiazhu">斗城，言城如斗大也。</span>出萬死而不辭，蓋蹈匹夫之節而無棟梁之具矣。<span class="jiazhu">裴子野之論，有<span class="shu-ming">春秋</span>責備賢者之意，故<span class="shu-ming">通鑑</span>取之。</span></p>
<p class="em2 strong"><span class="yinwen">21</span>甲戌，大赦。</p>
<p class="em2 strong"><span class="yinwen">22</span>乙亥，以尙書僕射王僧虔爲左僕射，新除中書令王延之爲右僕射，度支尙書張岱爲吏部尙書，<span class="jiazhu">度，徒洛翻。</span>吏部尙書王奐爲丹楊尹。延之，裕之孫也。</p>
<p class="em2 strong">劉秉弟遐爲吳郡太守。司徒右長史張瓌，永之子也，<span class="jiazhu">張永歷事文、武、明三帝。瓌，古回翻。</span>遭父喪在吳，家素豪盛，蕭道成使瓌伺間取遐。<span class="jiazhu">間，古莧翻。</span>會遐召瓌詣府，瓌帥部曲十餘人直入齋中，執遐，斬之，<span class="jiazhu">帥，讀曰率。</span>郡中莫敢動。道成聞之，以告瓌從父領軍沖，沖曰：<span class="yinhao">「瓌以百口一擲，出手得盧矣。」</span><span class="jiazhu">從，才用翻。樗蒲，得盧者勝。</span>道成卽以瓌爲吳郡太守。</p>
<p class="em2 strong">道成移屯閱武堂，猶以重兵付黃回使西上，而配以腹心。<span class="jiazhu">配以腹心，所以防回也。上，時掌翻。</span>回素與王宜興不協，恐宜興反告其謀，閏月，辛巳，因事收宜興，斬之。諸將皆言回握強兵必反，<span class="jiazhu">將，卽亮翻；下同。</span>寧朔將軍桓康請獨往刺之，<span class="jiazhu">刺，七亦翻。</span>道成曰：<span class="yinhao">「卿等何疑！彼無能爲也。」</span><span class="jiazhu">史言道成才識雄於一時。</span></p>
<p class="em2 strong">沈攸之遣中兵參軍孫同等五將以三萬人爲前驅，司馬劉攘兵等五將以二萬人次之；又遣中兵參軍王靈秀等四將分兵出夏口，據魯山。癸巳，攸之至夏口，<span class="jiazhu"><span class="shu-ming">考異</span>曰：沈約<span class="shu-ming">齊紀</span>：<span class="yinhao">「十一月，攸之遂謀爲亂。張敬兒遣使詣攸之慶冬，攸之呼使人於密室謂之曰：『奉皇太后令，得袁司徒、劉丹陽諸人書，呼我速下；可令雍州知此意。』答敬兒書：『信口一二，』而封雞毛、桃耳數物置函中。敬兒賀冬使卽乘驛白公。十二日壬辰，攸之遣孫同等先發。十七日丁酉，張敬兒使至。十八日戊戌，公率衆入鎭朝堂。閏月十四日癸巳，攸之至夏口。」</span>按是歲宋曆閏十二月庚辰朔，魏曆閏十一月庚戌朔；然則冬至必在十一月晦。攸之對敬兒賀冬使者猶隱祕，豈可十二日已發兵東下乎！又，攸之若十二日已舉兵於江陵，豈可六十餘日始至夏口！又<span class="shu-ming">宋·順帝紀</span>：<span class="yinhao">「十二月，攸之反。丁卯，齊王入守朝堂。」</span>丁卯乃十二月十八日也。<span class="yinhao">「閏月癸巳，攸之圍郢城。」</span><span class="shu-ming">攸之傳</span>：<span class="yinhao">「十一月反，十二月十二日，遣孫同等東下，閏月十四日至夏口。」</span><span class="shu-ming">宋略</span>：<span class="yinhao">「十二月，沈攸之作亂。丁卯，蕭道成入屯朝堂。閏月癸巳，攸之師及郢州。」</span><span class="shu-ming">南齊·高帝紀</span>：<span class="yinhao">「十二月，攸之舉兵。乙卯，太祖入居朝堂。」</span>諸書大抵略相符合，惟<span class="shu-ming">齊紀</span>不同；蓋<span class="shu-ming">齊紀</span>之誤，今不取。</span>自恃兵強，有驕色。以郢城弱小，不足攻，云<span class="yinhao">「欲問訊安西」</span>，暫泊黃金浦，<span class="jiazhu">時武陵王贊蓋以安西將軍鎭郢。黃金浦在鸚鵡洲上，相傳以爲吳將黃蓋屯兵于此，得名。</span>遣人告柳世隆曰：<span class="yinhao">「被太后令，當暫還都。<span class="jiazhu">被，皮義翻。</span>卿旣相與奉國，想得此意。」</span>世隆曰：<span class="yinhao">「東下之師，久承聲問。郢城小鎭，自守而已。」</span>宗儼之勸攸之攻郢城；臧寅以爲：<span class="yinhao">「郢城兵雖少而地險，<span class="jiazhu">少，詩沼翻。</span>攻守勢異，非旬日可拔。若不時舉，<span class="jiazhu"><span class="shu-ming">孟子</span>曰：以萬乘之國，伐萬乘之國，五旬而舉之。<span class="shu-ming">戰國策</span>：白起一戰而舉鄢郢。舉，拔也。</span>挫銳損威。今順流長驅，計日可捷。旣傾根本，郢城豈能自固！」</span>攸之從其計，欲留偏師守郢城，自將大衆東下。<span class="jiazhu">將，卽亮翻。</span>乙未，將發，柳世隆遣人於西渚挑戰，<span class="jiazhu">鸚鵡洲之西渚。挑，徒了翻。</span>前軍中兵參軍焦度於城樓上肆言罵攸之，且穢辱之。攸之怒，改計攻城，令諸軍登岸燒郭邑，築長圍，晝夜攻戰。世隆隨宜拒應，攸之不能克。</p>
<p class="em2 strong">道成命吳興太守沈文秀<span class="jiaozhusup">【張：「秀」作「季」；下同。】</span>督吳、錢唐軍事。<span class="jiazhu"><span class="shu-ming">五代史志</span>曰：餘杭郡錢唐縣，舊置錢唐郡，蓋此時置也。</span>文秀收攸之弟新安太守登之，誅其宗族。<span class="jiazhu">沈攸之殺沈慶之，文秀因事以報父仇。</span></p>
<p class="em2 strong"><span class="yinwen">23</span>乙未，以後軍將軍楊運長爲宣城太守；於是太宗嬖臣無在禁省者矣。<span class="jiazhu">嬖，卑義翻。又，博計翻。</span></p>
<p class="margin2">沈約論曰：夫人君南面，九重奧絕，<span class="jiazhu">重，直龍翻。</span>陪奉朝夕，義隔卿士，階闥之任，宜有司存。旣而恩以狎生，信由恩固，無可憚之姿，有易親之色。<span class="jiazhu">易，以豉翻。</span>孝建、泰始，主威獨運，而刑政糾雜，理難遍通，耳目所寄，事歸近習。及覘歡慍，候慘舒，動中主情，舉無謬旨；<span class="jiazhu">覘，丑廉翻，又丑豔翻。中，竹仲翻。</span>人主謂其身卑位薄，以爲權不得重。曾不知鼠憑社貴，狐藉虎威，<span class="jiazhu">漢中山靖王勝曰：社鼠不熏，所託者然也。楚江乙曰：虎求百獸而食之，得狐。狐曰：<span class="yinhao">「子無食我！天帝使我長百獸。子以我爲不信，吾爲子先行，子隨我後，百獸見我而敢不走乎！」</span>虎以爲然，遂與之行；獸見之皆走。虎不知百獸畏己而皆走也，以爲畏狐也。</span>外無逼主之嫌，內有專用之効，勢傾天下，未之或悟。及太宗晚運，慮經盛衰，權倖之徒，慴憚宗戚，<span class="jiazhu">慴，之涉翻。</span>欲使幼主孤立，永竊國權，構造同異，興樹禍隙，帝弟宗王，相繼屠勦。<span class="jiazhu">謂殺建安諸王也。勦，子小翻。</span>寶祚夙傾，實由於此矣。</p>
<p class="em2 strong"><span class="yinwen">24</span>辛丑，尙書左丞濟陽江謐建議假蕭道成黃鉞，<span class="jiazhu">濟，子禮翻。</span>從之。</p>
<p class="em2 strong"><span class="yinwen">25</span>加北秦州刺史武都王楊文度都督北秦、雍二州諸軍事，以龍驤將軍楊文弘爲略陽太守。<span class="jiazhu">雍，於用翻。驤，思將翻。</span>壬寅，魏皮歡喜拔葭蘆，斬文度。魏以楊難當族弟廣香爲陰平公、葭蘆戍主，仍詔歡喜築駱谷城。文弘奉表謝罪於魏，遣子苟奴入侍。魏以文弘爲南秦州刺史、武都王。</p>
<p class="em2 strong"><span class="yinwen">26</span>乙巳，蕭道成出頓新亭，謂驃騎參軍江淹曰：<span class="jiazhu">道成爲驃騎大將軍，以淹爲參軍。驃，匹妙翻。騎，奇寄翻；下同。</span><span class="yinhao">「天下紛紛，君謂何如？」</span>淹曰：<span class="yinhao">「成敗在德，不在衆寡。公雄武有奇略，一勝也；寬容而仁恕，二勝也；賢能畢力，三勝也；民望所歸，四勝也；奉天子以伐叛逆，五勝也。彼志銳而器小，一敗也；有威而無恩，二敗也；士卒解體，三敗也；搢紳不懷，四敗也；懸兵數千里而無同惡相濟，五敗也：雖豺狼十萬，終爲我獲。」</span>道成笑曰：<span class="yinhao">「君談過矣。」</span>南徐州行事劉善明言於道成曰：<span class="yinhao">「攸之收衆聚騎，造舟治械，苞藏禍心，於今十年。<span class="jiazhu">明帝泰始五年，沈攸之刺郢州已懷異志，至是適十年。治，直之翻。</span>性旣險躁，才非持重；<span class="jiazhu">躁，則到翻。</span>而起逆累旬，遲迴不進。一則暗於兵機，二則人情離怨，三則有掣肘之患，<span class="jiazhu">掣，昌列翻。</span>四則天奪其魄。本慮其剽勇輕速，<span class="jiazhu">剽，匹妙翻。</span>掩襲未備，決於一戰；今六師齊奮，諸侯同舉，此籠中之鳥耳。」</span>蕭賾問攸之於周山圖，山圖曰：<span class="yinhao">「攸之相與鄰鄕，<span class="jiazhu">攸之，吳興人，而山圖義興人，故曰鄰鄕。</span>數共征伐，<span class="jiazhu">數，所角翻。</span>頗悉其人，性度險刻，士心不附。今頓兵堅城之下，適所以爲離散之漸耳。」</span></p>
<div class="yeartoc" id="year_toc_478"><p class="strong"><span class="section" id="title-6"><span data-head-description="順皇帝" data-head-level="h4" data-head-title="昇明二年">二年</span></span><span class="biaozhusup" data-rel="">（戊午、四七八年）</span></p></div>
<p class="em2 strong"><span class="yinwen">1</span>春，正月，己酉朔，百官戎服入朝。<span class="jiazhu">朝，直遙翻。</span></p>
<p class="em2 strong">沈攸之盡銳攻郢城，柳世隆乘間屢破之。<span class="jiazhu">間，古莧翻。</span>蕭賾遣軍主桓敬等八軍據西塞，<span class="jiazhu">西塞山在今武昌縣東百三十里，界于兩山之間。<span class="shu-ming">土俗編</span>曰：吳、楚舊境分界于此。</span>爲世隆聲援。</p>
<p class="em2 strong">攸之獲郢府法曹南鄕范雲，使送書入城，餉武陵王贊犢一羫，<span class="jiazhu">羫，苦江翻。</span>柳世隆魚三十尾，皆去其首。<span class="jiazhu">去，羌呂翻。</span>城中欲殺之，雲曰：<span class="yinhao">「老母弱弟，懸命沈氏，若違其命，禍必及親；今日就戮，甘心如薺。」</span><span class="jiazhu"><span class="shu-ming">詩·谷風</span>：誰謂荼苦，其甘如薺。此謂甘心就死，如茹薺也。薺，齊禮翻。</span>乃赦之。</p>
<p class="em2 strong">攸之遣其將皇甫仲賢向武昌，中兵參軍公孫方平向西陽。武昌太守臧渙降於攸之，西陽太守王毓奔湓城。<span class="jiazhu">將，卽亮翻。降，戶江翻。湓，蒲奔翻。</span>方平據西陽，豫州刺史劉懷珍遣建寧太守張謨等將萬人擊之，<span class="jiazhu">豫州有建寧左郡，孝武大明八年，省郡爲建寧左縣，屬西陽郡，尋復爲郡；蓋皆蠻左所居地也。<span class="shu-ming">五代志</span>：永安郡麻城縣有梁北西陽縣，又有建寧郡。將，卽亮翻。</span>辛酉，方平敗走。平西將軍黃回等軍至西陽，泝流而進。<span class="jiazhu">泝，蘇故翻。</span></p>
<p class="em2 strong">攸之素失人情，但劫以威力。初發江陵，已有逃者；及攻郢城，三十餘日不拔，逃者稍多；攸之日夕乘馬歷營撫慰，而去者不息。攸之大怒，召諸軍主曰：<span class="yinhao">「我被太后令，<span class="jiazhu">被，皮義翻。</span>建義下都。大事若克，白紗帽共著耳；<span class="jiazhu">著，則略翻。</span>如其不振，朝廷自誅我百口，不關餘人。比軍人叛散，<span class="jiazhu">比，毗至翻。</span>皆卿等不以爲意。我亦不能問叛身，自今軍中有叛者，軍主任其罪。」</span><span class="jiazhu">任，音壬。</span>於是一人叛，遣人追之，亦去不返，莫敢發覺，咸有異計。</p>
<p class="em2 strong">劉攘兵射書入城請降，<span class="jiazhu">射，而亦翻。</span>柳世隆開門納之；丁卯夜，攘兵燒營而去。軍中見火起，爭棄甲走，將帥不能禁。<span class="jiazhu">將，卽亮翻。帥，所類翻。</span>攸之聞之，怒，銜須咀之，<span class="jiazhu">自咀其須，怒之甚也。須，與鬚同。咀，音在呂翻，嚼也。</span>收攘兵兄子天賜、女壻張平虜，斬之。向旦，攸之帥衆過江，至魯山，<span class="jiazhu">大別山，一名魯山，在今漢陽軍沔陽縣東一里，江水逕其南，漢水從西北來注之。帥，讀曰率。</span>軍遂大散，<span class="jiazhu"><span class="shu-ming">考異</span>曰：<span class="shu-ming">宋略</span>云：<span class="yinhao">「甲辰，攸之衆潰，西逃；乙巳，華容民斬其首。」</span>按是月己酉朔，無甲辰、乙巳。</span>諸將皆走。臧寅曰：<span class="yinhao">「幸其成而弃其敗，吾不忍爲也！」</span>乃投水死。攸之猶有數十騎自隨，宣令軍中曰：<span class="yinhao">「荊州城中大有錢，可相與還取以爲資糧。」</span>郢城未有追軍，而散軍畏蠻抄，<span class="jiazhu">此蠻卽緣沔而居者。騎，奇寄翻。抄，楚交翻。</span>更相聚結，可二萬人，隨攸之還江陵。</p>
<p class="em2 strong">張敬兒旣斬攸之使者，卽勒兵；偵攸之下，遂襲江陵。<span class="jiazhu">偵，丑正翻，候也。</span>攸之使子元琰與兼長史江乂、別駕傅宣共守江陵城。敬兒至沙橋，觀望未進。城中夜聞鶴唳，謂爲軍來，乂、宣開門出走，吏民崩潰。元琰奔寵洲，<span class="jiazhu">寵洲近樂鄕。楊正衡<span class="shu-ming">晉書音義</span>曰：寵，力董翻。</span>爲人所殺。敬兒至江陵，<span class="jiazhu"><span class="shu-ming">考異</span>曰：<span class="shu-ming">宋略</span>云：<span class="yinhao">「辛未，敬兒克江陵。」</span>按己巳，攸之以敬兒據城走死，不容敬兒至辛未乃入城也。</span>誅攸之二子、四孫。</p>
<p class="em2 strong">攸之將至江陵百餘里，聞城已爲敬兒所據，士卒隨之者皆散。攸之無所歸，與其子文和走至華容界，皆縊于櫟林；<span class="jiazhu">櫟，郎狄翻，木名，柞屬。</span>己巳，村民斬首送江陵。敬兒擎之以楯，覆以青繖，<span class="jiazhu">楯，食尹翻。覆，敷又翻。繖，蘇旰翻，蓋也。</span>徇諸市郭，乃送建康。敬兒誅攸之親黨，收其財物數十萬，皆以入私。</p>
<p class="em2 strong">初，倉曹參軍金城邊榮，爲府錄事所辱，攸之爲榮鞭殺錄事。<span class="jiazhu">爲，于僞翻。</span>及敬兒將至，榮爲留府司馬，或說之使詣敬兒降，<span class="jiazhu">說，輸芮翻。</span>榮曰：<span class="yinhao">「受沈公厚恩，共如此大事，一朝緩急，便易本心，吾不能也。」</span>城潰，軍士執以見敬兒，敬兒曰：<span class="yinhao">「邊公何不早來！」</span>榮曰：<span class="yinhao">「沈公見留守城，不忍委去；本不祈生，<span class="jiazhu">祈，求也，告也。</span>何須見問！」</span>敬兒曰：<span class="yinhao">「死何難得！」</span>命斬之。榮歡笑而去。榮客太山程邕之抱榮曰：<span class="yinhao">「與邊公周遊，不忍見邊公死，乞先見殺。」</span>兵人不得行戮，以白敬兒，敬兒曰：<span class="yinhao">「求死甚易，何爲不許！」</span>先殺邕之，然後及榮，軍人莫不垂泣。<span class="jiazhu">易，以豉翻。士爲知己死，邊榮、程邕之俱有焉。</span>孫同、宗儼之等皆伏誅。<span class="jiazhu">宗儼之與臧寅勸攸之舉兵，孫同爲軍鋒。</span></p>
<p class="em2 strong">丙子，解嚴，以侍中柳世隆爲尙書右僕射，蕭道成還鎭東府。丁丑，以右<span class="jiaozhusup">【章：甲十一行本「右」作「左」；乙十一行本同；張校同。】</span>衞將軍蕭賾爲江州刺史，侍中蕭嶷爲中領軍。<span class="jiazhu">賾，士革翻。嶷，魚力翻。</span>二月，庚辰，以尙書左僕射王僧虔爲尙書令，右僕射王延之爲左僕射。癸未，加蕭道成太尉、都督南徐等十六州諸軍事，<span class="jiazhu">蕭子顯<span class="shu-ming">齊書</span>：都督南徐、南兗、徐、兗、青、冀、司、豫、荊、雍、襄、郢、梁、益、廣、越十六州。</span>以衞將軍褚淵爲中書監、司空。道成表送黃鉞。<span class="jiazhu">上流已定，故表還黃鉞。</span></p>
<p class="em2 strong">吏部郎王儉，僧綽之子也，神彩淵曠，好學博聞，少有宰相之志，時論亦推許之。道成以儉爲太尉右長史，<span class="jiazhu">太尉府時置左、右長史。少，詩照翻。相，息亮翻。</span>待遇隆密，事無大小專委之。</p>
<p class="em2 strong"><span class="yinwen">2</span>丁亥，魏主如代湯泉；<span class="jiazhu">此魏代都之湯泉也；言代湯泉者，以別下洛縣橋山之湯泉。<span class="shu-ming">魏土地記</span>曰：代城北九十里有桑乾城，城西渡桑乾水，去城十里，有溫湯，療疾有驗。又下洛縣西南四十里有橋山，下有溫泉。</span>癸卯，還。</p>
<p class="em2 strong"><span class="yinwen">3</span>宕昌王彌機初立。三月，丙子，魏遣使拜彌機征南大將軍、梁·益二州牧、河南公、宕昌王。<span class="jiazhu">宕，徒浪翻。使，疏吏翻。</span></p>
<p class="em2 strong"><span class="yinwen">4</span>黃回不樂在郢州，<span class="jiazhu">樂，音洛。</span>固求南兗，遂帥部曲輒還；<span class="jiazhu">帥，讀曰率。</span>辛<span class="jiaozhusup">【嚴：「辛」改「己」。】</span>卯，改都督南兗等五州諸軍事、南兗州刺史。<span class="jiazhu">黃回，刃在其頸，乃輒東還，此送死也。</span></p>
<p class="em2 strong"><span class="yinwen">5</span>初，王蘊去湘州，湘州刺史南陽王翽未之鎭，<span class="jiazhu">翽，明帝子也；音呼會翻。</span>長沙內史庾佩玉行府事。翽先遣中兵參軍韓幼宗將兵戍湘州，與佩玉不相能。及沈攸之反，兩人互相疑，佩玉襲殺幼宗。黃回至郢州，遣輔國將軍任候伯行湘州事；候伯輒殺佩玉，冀以自免。<span class="jiazhu">任候伯、黃回皆與袁、劉同謀。任，音壬。</span>湘州刺史呂安國之鎭，蕭道成使安國誅候伯。</p>
<p class="em2 strong"><span class="yinwen">6</span>夏，四月，甲申，魏主如崞山；丁亥，還。<span class="jiazhu">還，從宣翻，又如字。</span></p>
<p class="em2 strong"><span class="yinwen">7</span>蕭道成以黃回終爲禍亂；回有部曲數千人，欲遣收，恐爲亂。辛卯，召回入東府。至，停外齋，使桓康將數十人，數回罪而殺之，幷其子竟陵相僧念。<span class="jiazhu">道成翦除異己，至是盡矣。數，所具翻。相，息亮翻。</span></p>
<p class="em2 strong">甲午，以淮南、宣城二郡太守蕭映行南兗州事，仍以其弟晃代之。<span class="jiazhu">淮南、宣城逼近京邑，故道成不以授他人。</span></p>
<p class="em2 strong"><span class="yinwen">8</span>五月，魏禁皇族、貴戚及士民之家不顧氏族，下與非類婚偶；犯者以違制論。</p>
<p class="em2 strong"><span class="yinwen">9</span>魏主與太后臨虎圈，<span class="jiazhu">圈，求遠翻。</span>有虎逸，登閣道，幾至御座，侍衞皆驚靡；<span class="jiazhu">幾，居希翻。靡，披靡也。</span>吏部尙書王叡執戟禦之，太后稱以爲忠，親任愈重。<span class="jiazhu">史言馮后假公義以成其私。</span></p>
<p class="em2 strong"><span class="yinwen">10</span>六月，丁酉，以輔國將軍楊文弘爲北秦州刺史、武都王。</p>
<p class="em2 strong"><span class="yinwen">11</span>庚子，魏皇叔若卒。</p>
<p class="em2 strong"><span class="yinwen">12</span>蕭道成以大明以來，公私奢侈，秋，八月，奏罷御府，<span class="jiazhu">御府令，自漢以來有之，漢屬少府，晉屬光祿勳。據<span class="shu-ming">宋紀</span>，世祖大明四年，改細作署令爲左右御府令。</span>省二尙方彫飾器玩；辛卯，又奏禁民間華僞雜物，凡十七條。<span class="jiazhu">按蕭子顯<span class="shu-ming">齊書</span>，表禁：不得以金銀爲箔；馬乘具不得金銀度；不得織成繡裙；道路不得著錦履；不得用紅色爲幡蓋衣服；不得剪綵帛爲雜花；不得以綾作雜服飾；不得打鹿行錦及局腳檉柏牀牙，箱籠雜物；綵帛作屛障；錦緣薦席；不得私作器仗；不得以七寶飾樂器；又諸雜飾物不得以金銀爲花獸；不得輒鑄金銅爲像：皆頒墨敕，凡十七條。</span></p>
<p class="em2 strong"><span class="yinwen">13</span>乙未，以蕭賾爲領軍將軍，蕭嶷爲江州刺史。</p>
<p class="em2 strong"><span class="yinwen">14</span>九月，乙巳朔，日有食之。</p>
<p class="em2 strong"><span class="yinwen">15</span>蕭道成欲引時賢參贊大業，夜，召驃騎長史謝朏，屛人與言，久之，朏無言；唯二小兒捉燭，道成慮朏難之，乃取燭遣兒，朏又無言；道成乃呼左右。朏，莊之子也。<span class="jiazhu">朏，敷尾翻。屛，必郢翻。捉，執也，持也。謝莊見一百三十卷明帝泰始元年。道成爲驃騎大將軍，長史亦其府官也。</span></p>
<p class="em2 strong">太尉右長史王儉知其指，他日，請間言於道成曰：<span class="yinhao">「功高不賞，古今非一。以公今日位地，欲終北面，可乎？」</span>道成正色裁之，而神采內和。儉因曰：<span class="yinhao">「儉蒙公殊盼，所以吐所難吐；何賜拒之深！宋氏失德，非公豈復寧濟！但人情澆薄，不能持久；公若小復推遷，則人望去矣。<span class="jiazhu">復，扶又翻。</span>豈唯大業永淪，七尺亦不可得保。」</span><span class="jiazhu">七尺，謂七尺之軀也。</span>道成曰：<span class="yinhao">「卿言不無理。」</span>儉曰：<span class="yinhao">「公今名位，故是經常宰相，宜禮絕羣后，微示變革。當先令褚公知之，儉請銜命。」</span>道成曰：<span class="yinhao">「我當自往。」</span>經少日，道成自造褚淵，款言移晷。<span class="jiazhu">少，詩沼翻。造，七到翻。晷，居洧翻，日影也。</span>乃謂曰：<span class="yinhao">「我夢應得官。」</span>淵曰：<span class="yinhao">「今授始爾，<span class="jiazhu">謂方加太尉、都督也。</span>恐一二年間未容便移；且吉夢未必應在旦夕。」</span>道成還，以告儉。儉曰：<span class="yinhao">「褚是未達理耳。」</span>儉乃唱議加道成太傅，假黃鉞，使中書舍人虞整作詔。</p>
<p class="em2 strong">道成所親任遐曰：<span class="jiazhu">任，音壬。</span><span class="yinhao">「此大事，應報褚公。」</span>道成曰：<span class="yinhao">「褚公不從，柰何？」</span>遐曰：<span class="yinhao">「彥回惜身保妻子，非有奇才異節；遐能制之。」</span>淵果無違異。<span class="jiazhu">褚淵，字彥回。史言褚淵之爲人，人皆得而侮薄之。</span></p>
<p class="em2 strong">丙午，詔進道成假黃鉞、大都督中外諸軍事、太傅、領揚州牧，劍履上殿，入朝不趨，贊拜不名，使持節、太尉、驃騎大將軍、錄尙書、南徐州刺史如故。<span class="jiazhu">使，疏吏翻。</span>道成固辭殊禮。<span class="jiazhu">劍履上殿、入朝不趨、贊拜不名，皆殊禮也。</span></p>
<p class="em2 strong"><span class="yinwen">16</span>以揚州刺史晉熙王燮爲司徒。</p>
<p class="em2 strong"><span class="yinwen">17</span>戊申，太傅道成以蕭映爲南兗州刺史。冬，十月，丁丑，以蕭晃爲豫州刺史。</p>
<p class="em2 strong"><span class="yinwen">18</span>己卯，獲孫曇瓘，殺之。<span class="jiazhu">石頭之禍，曇瓘逃去。曇，徒含翻。</span></p>
<p class="em2 strong"><span class="yinwen">19</span>魏員外散騎常侍鄭羲來聘。</p>
<p class="em2 strong"><span class="yinwen">20</span>壬寅，立皇后謝氏。后，莊之孫也。</p>
<p class="em2 strong"><span class="yinwen">21</span>十一月，癸亥，臨澧侯劉晃坐謀反，與其黨皆伏誅。晃，秉之從子也。<span class="jiazhu">沈約<span class="shu-ming">志</span>：臨澧縣，晉武帝太康四年立，屬天門郡。澧，音禮。</span></p>
<p class="em2 strong"><span class="yinwen">22</span>甲子，徙南陽王翽爲隨郡王。<span class="jiazhu">翽，呼會翻。</span></p>
<p class="em2 strong"><span class="yinwen">23</span>魏馮太后忌青州刺史南郡王李惠，<span class="jiazhu">高祖之母，惠女也，故忌之。</span>誣云惠將南叛；十二月，癸巳，誅惠及妻幷其子弟。太后以猜嫌所夷滅者十餘家，而惠所歷皆有善政，魏人尤冤惜之。</p>
<p class="em2 strong"><span class="yinwen">24</span>尙書令王僧虔奏以<span class="yinhao">「朝廷禮樂，多違正典。大明中卽以宮縣合和鞞拂，<span class="jiazhu"><span class="shu-ming">晉志</span>曰：鼙舞未詳所起，然漢代已施於宴享矣；傅毅、張衡所賦，皆其事也。舊曲有五篇：一，<span class="shu-ming">關東有賢女</span>；二，<span class="shu-ming">章和二年中</span>；三，<span class="shu-ming">樂久長</span>；四，<span class="shu-ming">四方皇</span>；五，<span class="shu-ming">殿前生桂樹</span>；其辭盡亡。魏作新歌五篇。泰始中又別製新歌，皆易其曲名。拂舞出自江左，舊云吳舞；檢其歌，非吳辭也；亦陳於殿庭。楊泓序曰：自到江南見<span class="shu-ming">白符舞</span>，或言<span class="shu-ming">白鳧鳩舞</span>，云有此來數十年矣。察其辭旨，乃是吳人患孫晧虐政，思屬晉也。其曲有：<span class="shu-ming">白鳩</span>、<span class="shu-ming">濟濟</span>、<span class="shu-ming">獨祿</span>、<span class="shu-ming">碣石</span>、<span class="shu-ming">淮南王</span>五篇。余觀其辭過魏、晉諸公所作歌辭遠甚，但失之悽楚，非治世之音耳。縣，讀曰懸。鞞，與鼙同。</span>節數雖會，慮乖雅體。又，今之清商，實由銅爵，三祖風流，遺音盈耳，京、洛相高，江左彌貴，<span class="jiazhu">魏太祖起銅爵臺於鄴，自作樂府，被於管弦，後遂置清商令以掌之，屬光祿勳。三祖，謂魏太祖、高祖、烈祖也。<span class="shu-ming">唐會要</span>曰：自晉播遷，古樂遂分散不存。苻堅滅涼，始得漢、魏清商之樂，傳于前、後二秦；及宋武定關中，收之入于江南；隋平陳獲之，隋文曰：<span class="yinhao">「此華夏正聲也。」</span>乃置清商署，總謂之清樂。</span>中庸和雅，莫近於斯。而情變聽移，稍復銷落，十數年間，亡者將半，民間競造新聲雜曲，煩淫無極，宜命有司悉加補綴。」</span>朝廷從之。</p>
<p class="em2 strong"><span class="yinwen">25</span>是歲，魏懷州刺史高允以老疾告歸鄕里，尋復以安車徵至平城，<span class="jiazhu">復，扶又翻。</span>拜鎭軍大將軍、中書監；固辭，不許。乘車入殿，朝賀不拜。<span class="jiazhu">朝，直遙翻。</span></p>
</div></body></html>