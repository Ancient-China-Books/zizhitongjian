<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-Hant" xml:lang="zh-Hant">
 <head>
  <link href="../Styles/page_styles.css" rel="stylesheet" type="text/css"/>
  <link href="../Styles/stylesheet.css" rel="stylesheet" type="text/css"/>
  <title id="toc_1">
   ◎卷第二百九十四·後周紀五·世宗睿武孝文皇帝下
  </title>
 </head>
 <body>
  <div id="text">
   <h1>
    <span class="section" id="title-1">
     <span data-head-description="" data-head-level="h2" data-head-title="後周紀五">
      後周紀五
     </span>
    </span>
   </h1>
   <p>
    <span class="jiazhu">
     〔起著雍敦牂
     <span class="biaozhusup" data-rel="（戊午）">
     </span>
     ，盡屠維協洽
     <span class="biaozhusup" data-rel="（己未）">
     </span>
     ，凡二年。〕
    </span>
   </p>
   <hr/>
   <h5>
    <span class="section" id="title-2">
     <span data-head-description="" data-head-level="h3" data-head-title="世宗睿武孝文皇帝下">
      世宗睿武孝文皇帝下
     </span>
    </span>
   </h5>
   <p class="strong">
    <span class="section" id="title-3">
     <span data-head-description="" data-head-level="h4" data-head-title="顯德五年">
      顯德五年
     </span>
    </span>
    <span class="biaozhusup" data-rel="（戊午、西元九五八年）">
    </span>
   </p>
   <p class="em2 strong">
    <span class="yinwen">
     1
    </span>
    春，正月，乙酉，廢匡國軍。
    <span class="jiazhu">
     〔唐末，以同州置匡國軍。〕
    </span>
   </p>
   <p class="em2 strong">
    <span class="yinwen">
     2
    </span>
    唐改元中興。
   </p>
   <p class="em2 strong">
    <span class="yinwen">
     3
    </span>
    丁亥，右龍武將軍王漢璋奏克海州。
   </p>
   <p class="em2 strong">
    <span class="yinwen">
     4
    </span>
    己丑，以侍衞馬軍都指揮使韓令坤權揚州軍府事。
   </p>
   <p class="em2 strong">
    <span class="yinwen">
     5
    </span>
    上欲引戰艦自淮入江，阻北神堰，不得渡；
    <span class="jiazhu">
     〔北神鎭在楚州城北五里，吳王夫差溝通江、淮，後人於此立堰者，以淮水低，溝水高，防其洩也。舟行渡堰入淮。今號爲平水堰。艦，戶黯翻；下同。〕
    </span>
    欲鑿楚州西北鸛水以通其道，
    <span class="jiazhu">
     〔今楚州城西老鸛河是也。〕
    </span>
    遣使行視，還言地形不便，計功甚多。
    <span class="jiazhu">
     〔行，下孟翻。還，從宣翻，又如字。〕
    </span>
    上自往視之，授以規畫，發楚州民夫浚之，旬日而成，用功甚省，巨艦數百艘皆達于江，
    <span class="jiazhu">
     〔艘，蘇遭翻。〕
    </span>
    唐人大驚，以爲神。
   </p>
   <p class="em2 strong">
    <span class="yinwen">
     6
    </span>
    壬辰，拔靜海軍，始通吳越之路。
    <span class="jiazhu">
     〔先是，唐於海陵之東境置靜海都鎭制置院，西至海陵二百七十五里。宋白曰：靜海軍本揚州狼山鎭地，南唐於狼山北立靜海制置院，周得之，建靜海軍，尋升爲通州。〕
    </span>
    先是帝遣左諫議大夫長安尹日就等使吳越，語之曰：
    <span class="yinhao">
     「卿今去雖汎海，比還，淮南已平，當陸歸耳。」
    </span>
    <span class="jiazhu">
     〔自靜海軍東南至江口，於狼山之西渡江登陸，抵福山鎭，則蘇州常熟縣界，吳越之境也。先，悉薦翻。語，牛倨翻。比，必利翻。〕
    </span>
    已而果然。
   </p>
   <p class="em2 strong">
    <span class="yinwen">
     7
    </span>
    甲辰，蜀右補闕章九齡見蜀主，言政事不治，由奸佞在朝；
    <span class="jiazhu">
     〔朝，直遙翻。〕
    </span>
    蜀主問奸佞爲誰，指李昊、王昭遠以對。蜀主怒，以九齡爲毀斥大臣，貶維州錄事參軍。
    <span class="jiazhu">
     〔臨亂之君，各賢其臣，卒之亡蜀者昊、昭遠也。〕
    </span>
   </p>
   <p class="em2 strong">
    <span class="yinwen">
     8
    </span>
    周兵攻楚州，踰四旬，唐楚州防禦使張彥卿固守不下；乙巳，帝自督諸將攻之，宿於城下，丁未，克之。彥卿與都監鄭昭業猶帥衆拒戰，
    <span class="jiazhu">
     〔帥，讀曰率。〕
    </span>
    矢刃皆盡，彥卿舉繩牀以鬬而死，所部千餘人，至死無一人降者。
    <span class="jiazhu">
     〔唐失淮南，死於城郭封疆者猶有人焉。〕
    </span>
   </p>
   <p class="em2 strong">
    <span class="yinwen">
     9
    </span>
    高保融遣指揮使魏璘
    <span class="jiazhu">
     〔璘，離珍翻。〕
    </span>
    將戰船百艘東下會伐唐，至于鄂州。
   </p>
   <p class="em2 strong">
    <span class="yinwen">
     10
    </span>
    庚戌，蜀置永寧軍於果州，以通州隸之。
   </p>
   <p class="em2 strong">
    <span class="yinwen">
     11
    </span>
    唐以天長爲雄州，以建武軍使易文贇爲刺史。二月，甲寅，文贇舉城降。
    <span class="jiazhu">
     〔贇，於倫翻。〕
    </span>
   </p>
   <p class="em2 strong">
    <span class="yinwen">
     12
    </span>
    戊午，帝發楚州；丁卯，至揚州，命韓令坤發丁夫萬餘，築故城之東南隅爲小城以治之。
    <span class="jiazhu">
     〔今揚州大城是也。揚州古城西據蜀岡，北包雷陂。治，直之翻。〕
    </span>
   </p>
   <p class="em2 strong">
    <span class="yinwen">
     13
    </span>
    乙亥，黃州刺史司超奏與控鶴右廂都指揮使王審琦攻唐舒州，擒其刺史施仁望。
   </p>
   <p class="em2 strong">
    <span class="yinwen">
     14
    </span>
    丙子，建雄節度使眞定楊廷璋奏敗北漢兵於隰州城下。
    <span class="jiazhu">
     〔敗，補邁翻。〕
    </span>
    時隰州刺史孫議暴卒，廷璋謂都監、閑廐使李謙溥曰：
    <span class="yinhao">
     「今大駕南征，澤州無守將，
     <span class="jiazhu">
      〔
      <span class="yinhao">
       「澤州」
      </span>
      當作
      <span class="yinhao">
       「隰州」
      </span>
      。〕
     </span>
     河東必生心；若奏請待報，則孤城危矣。」
    </span>
    卽牒謙溥權隰州事，謙溥至則脩守備。未幾，北漢兵果至，
    <span class="jiazhu">
     〔幾，居豈翻。〕
    </span>
    諸將請速救之，廷璋曰：
    <span class="yinhao">
     「隰州城堅將良，未易克也。」
    </span>
    <span class="jiazhu">
     〔將，卽亮翻。易，以豉翻。〕
    </span>
    北漢攻城久不下，廷璋度其疲困無備，
    <span class="jiazhu">
     〔度，徒洛翻。〕
    </span>
    潛與謙溥約，各募死士百餘夜襲其營，
    <span class="jiazhu">
     〔《九域志》：晉州西北至隰州二百五十里。楊廷璋蓋潛軍而至，與隰州約，表裏相應也。〕
    </span>
    北漢兵驚潰，斬首千餘級；北漢兵遂解去。
   </p>
   <p class="em2 strong">
    <span class="yinwen">
     15
    </span>
    三月，壬午朔，帝如泰州。
   </p>
   <p class="em2 strong">
    <span class="yinwen">
     16
    </span>
    丁亥，唐大赦，改元交泰。
   </p>
   <p class="em2 strong">
    <span class="yinwen">
     17
    </span>
    唐太弟景遂前後凡十表辭位，且言：
    <span class="yinhao">
     「今國危不能扶，請出就藩鎭。燕王弘冀嫡長有軍功，
     <span class="jiazhu">
      〔弘冀，唐主之嫡長子。軍功，謂用柴克宏敗吳越兵以解常州之圍也，事見上卷三年。長，知兩翻。〕
     </span>
     宜爲嗣，謹奏上太弟寶册。」
    </span>
    <span class="jiazhu">
     〔上，時掌翻。〕
    </span>
    齊王景達亦以敗軍辭元帥。唐主乃立景遂爲晉王，加天策上將軍、江南西道兵馬元帥、洪州大都督、太尉、尙書令，以景達爲浙西道元帥、潤州大都督。景達以浙西方用兵，固辭，
    <span class="jiazhu">
     〔吳越之兵雖於常州敗退，蓋猶遙應中國。〕
    </span>
    改撫州大都督。立弘冀爲太子，參決庶政。弘冀爲人猜忌嚴刻，景遂左右有未出東宮者，立斥逐之。
    <span class="jiazhu">
     〔爲弘冀毒殺景遂張本。〕
    </span>
    其弟安定公從嘉畏之，不敢預事，專以經籍自娛。
    <span class="jiazhu">
     〔從嘉是爲後主煜。〕
    </span>
   </p>
   <p class="em2 strong">
    <span class="yinwen">
     18
    </span>
    辛卯，上如迎鑾鎭，
    <span class="jiazhu">
     〔迎鑾鎭，本唐之白沙也。吳主楊溥至白沙，閱舟師，徐溫自金陵來見，因以白沙爲迎鑾鎭。白沙之地，本屬江都，唐分江都置永貞縣，吳爲迎鑾鎭，宋爲眞州。〕
    </span>
    屢至江口，遣水軍擊唐兵，破之。上聞唐戰艦數百艘泊東㳍州，將趣海口扼蘇、杭路，
    <span class="jiazhu">
     〔東㳍洲，在泰州東南大江中，元是海嶼沙島之地。宋白曰：東㳍洲在通州東南，通州海門縣界。㳍，音布。
     <span class="yinhao">
      「州」
     </span>
     ，當作
     <span class="yinhao">
      「洲」
     </span>
     。〕
    </span>
    遣殿前都虞候慕容延釗將步騎，右神武統軍宋延渥將水軍，循江而下。甲午，延釗奏大破唐兵於東㳍州；上遣李重進將兵趣廬州。
    <span class="jiazhu">
     〔唐末，楊行密自廬州起，旣建國，遂爲重鎭。周師渡淮，舒、蘄、黃先皆款附，獨廬未下，蓋宿兵多，周師不敢輕犯也。趣，七喻翻。〕
    </span>
   </p>
   <p class="em2 strong">
    唐主聞上在江上，恐遂南渡，又恥降號稱藩，乃遣兵部侍郎陳覺奉表，
    <span class="jiazhu">
     〔《考異》曰：《十國紀年》：
     <span class="yinhao">
      「遣樞密使陳覺奉表。」
     </span>
     《實錄》載其表云：
     <span class="yinhao">
      「今遣左諫議大人、兵部侍郎臣陳覺躬聽敕命。」
     </span>
     蓋當時所假之官耳。今從之。〕
    </span>
    請傳位於太子弘冀，使聽命於中國。時淮南惟廬、舒、蘄、黃未下，
    <span class="jiazhu">
     〔蘄，渠希翻。〕
    </span>
    丙申，覺至迎鑾，見周兵之盛，白上，請遣人渡江取表，獻四州之地，畫江爲境，以求息兵，辭指甚哀。上曰：
    <span class="yinhao">
     「朕本興師止取江北，爾主能舉國內附，朕復何求！」
    </span>
    <span class="jiazhu">
     〔復，扶又翻。〕
    </span>
    覺拜謝而退。丁酉，覺請遣其屬閤門承旨劉承遇如金陵，上賜唐主書，稱
    <span class="yinhao">
     「皇帝恭問江南國主」
    </span>
    ，慰納之。
   </p>
   <p class="em2 strong">
    戊戌，吳越奏遣上直
    <span class="jiaozhusup">
     〔章：乙十一行本「直」下有「都」字；孔本同。〕
    </span>
    指揮使·處州刺史邵可遷、秀州刺史路彥銖以戰艦四百艘、士卒萬七千人屯通州南岸。
    <span class="jiazhu">
     〔周旣克靜海軍，置通州。通州南岸蘇州常熟縣福山鎭之地，卽東晉之南沙也。〕
    </span>
   </p>
   <p class="em2 strong">
    唐主復遣劉承遇奉表稱唐國主，請獻江北四州，歲輸貢物十
    <span class="jiaozhusup">
     〔章：乙十一行本「十」上有「數」字；孔本同。〕
    </span>
    萬。於是江北悉平，得州十四，縣六十。
    <span class="jiazhu">
     〔光、壽、廬、舒、蘄、黃、滁、和、濠、泗、楚、揚、泰、通十四州。〕
    </span>
   </p>
   <p class="em2 strong">
    庚子，上賜唐主書，諭以：
    <span class="yinhao">
     「緣江諸軍及兩浙、湖南、荊南兵並當罷歸，其廬、蘄、黃三道，亦令斂兵近外。
     <span class="jiazhu">
      〔謂周所遣進攻廬、蘄、黃之軍也。近外，謂近郊之外。〕
     </span>
     俟彼將士及家屬就道，可遣人召將校以城邑付之。
     <span class="jiazhu">
      〔將，卽亮翻。校，戶敎翻。〕
     </span>
     江中舟艦有須往來者，並令就北岸引之。」
    </span>
    <span class="jiazhu">
     〔凡唐舟艦在北岸者，皆許令引就南岸。〕
    </span>
    辛丑，陳覺辭行，又賜唐主書，諭以不必傳位於子。
   </p>
   <p class="em2 strong">
    壬寅，上自迎鑾復如揚州。
   </p>
   <p class="em2 strong">
    癸卯，詔吳越、荊南軍各歸本道；賜錢弘俶犒軍帛三萬匹，高保融一萬匹。
    <span class="jiazhu">
     〔吳越軍臨南沙，荊南軍至鄂州，各犒之使罷歸。犒，苦到翻。〕
    </span>
   </p>
   <p class="em2 strong">
    甲辰，置保信軍於廬州，以右龍武統軍趙匡贊爲節度使。
   </p>
   <p class="em2 strong">
    丙午，唐主遣馮延己獻銀、絹、錢、茶、榖共百萬以犒軍。
    <span class="jiazhu">
     〔銀兩、絹匹、錢貫、茶斤、榖石，各以萬計，其數共爲百萬。〕
    </span>
   </p>
   <p class="em2 strong">
    己酉，命宋延渥將水军三千泝江巡警。
   </p>
   <p class="em2 strong">
    庚戌，敕故淮南節度使楊行密、故昇府節度使徐溫等墓並量給守戶；
    <span class="jiazhu">
     〔削其僭諡，存其故鎭。昇府卽金陵。金陵，唐之昇州，故曰昇府。〕
    </span>
    其江南羣臣墓在江北者，亦委長吏以時檢校。
    <span class="jiazhu">
     〔長，知兩翻。〕
    </span>
   </p>
   <p class="em2 strong">
    辛亥，唐主遣其臨汝公徐遼代己來上壽。
    <span class="jiazhu">
     〔言奉酒上壽，非聖節也。帝生於九月二十四日。上，時掌翻。〕
    </span>
   </p>
   <p class="em2 strong">
    <span class="yinwen">
     19
    </span>
    是月，浚汴口，導河流達于淮，於是江、淮舟檝始通。
    <span class="jiazhu">
     〔此卽唐時運路也。自江、淮割據，運漕不通，水路湮塞，今復浚之。〕
    </span>
   </p>
   <p class="em2 strong">
    <span class="yinwen">
     20
    </span>
    夏，四月，乙卯，帝自揚州北還。
    <span class="jiazhu">
     〔還，從宣翻，又如字。〕
    </span>
   </p>
   <p class="em2 strong">
    <span class="yinwen">
     21
    </span>
    新作太廟成。庚申，神主入廟。
    <span class="jiazhu">
     〔太祖廣順三年，作太廟於大梁，至是始成。《五代會要》：太祖廣順元年七月，追尊高祖璟爲睿和皇帝，廟號信祖；曾祖諶爲明憲皇帝，廟號僖祖；祖蘊爲翼順皇帝，廟號義祖；考簡爲章肅皇帝，廟號慶祖。〕
    </span>
   </p>
   <p class="em2 strong">
    <span class="yinwen">
     22
    </span>
    辛酉夜，錢唐城南火，延及內城，官府廬舍幾盡。
    <span class="jiazhu">
     〔幾，居依翻。〕
    </span>
    壬戌旦，火將及鎭國倉，吳越王弘俶久疾，自強出救火；火止，謂左右曰：
    <span class="yinhao">
     「吾疾因災而愈。」
    </span>
    衆心稍安。
   </p>
   <p class="em2 strong">
    <span class="yinwen">
     23
    </span>
    帝之南征也，契丹乘虛入寇。壬申，帝至大梁，命
    <span class="jiaozhusup">
     〔章：乙十一行本「命」下有「鎭寧節度使」五字；孔本同；退齋校同。〕
    </span>
    張永德將兵備禦北邊。
   </p>
   <p class="em2 strong">
    <span class="yinwen">
     24
    </span>
    五月，辛巳朔，日有食之。
   </p>
   <p class="em2 strong">
    <span class="yinwen">
     25
    </span>
    詔賞勞南征士卒及淮南新附之民。
    <span class="jiazhu">
     〔勞，力到翻。〕
    </span>
   </p>
   <p class="em2 strong">
    <span class="yinwen">
     26
    </span>
    辛卯，以太祖皇帝領忠武節度使，徙安審琦爲平盧節度使。
   </p>
   <p class="em2 strong">
    <span class="yinwen">
     27
    </span>
    成德節度使郭崇攻契丹束城，拔之，
    <span class="jiazhu">
     〔束城，漢勃海郡之束州縣也，隋改曰束城，唐屬瀛州。宋熙寧六年省束城爲鎭，屬河間。〕
    </span>
    以報其入寇也。
   </p>
   <p class="em2 strong">
    <span class="yinwen">
     28
    </span>
    唐主避周諱，更名景。
    <span class="jiazhu">
     〔避周信祖諱也。更，工衡翻。〕
    </span>
    下令去帝號，稱國主，凡天子儀制皆有降損，去年號，用周正朔，
    <span class="jiazhu">
     〔去，羌呂翻。《考異》曰：《世宗實錄》、薛《史》，顯德二年乙卯十一月伐淮南，唐之保大十三年也。三年正月、四年二月、十月三幸淮南。五年戊午三月，江北平，唐之交泰元年也。而《江南錄》誤以保大十五年事合十四年。十五年丁巳改交泰，五月去帝號，明年乃顯德五年，又明年卽建隆元年，中間實少顯德六年。《江南錄》最爲差誤，其記李昪復姓，亦先一年。他事倣此，不可考按。故世宗取淮南年月，專以《實錄》及薛《史》爲據。〕
    </span>
    仍告于太廟。左僕射、同平章事馮延己罷爲太子太傅，門下侍郎、同平章事嚴續罷爲少傅，樞密使、兵部侍郎陳覺罷守本官。
   </p>
   <p class="em2 strong">
    初，馮延己以取中原之策說唐主，由是有寵。延己嘗笑烈祖戢兵爲齷齪，
    <span class="jiazhu">
     〔說，式芮翻。戢，則立翻。齷，於角翻。齪，敕角翻。〕
    </span>
    曰：
    <span class="yinhao">
     「安陸所喪纔數千兵，爲之輟食咨嗟者旬日，
     <span class="jiazhu">
      〔謂晉高祖天福五年李承裕安州之敗。事見二百八十二卷。喪，息浪翻。爲，于僞翻。〕
     </span>
     此田舍翁識量耳，安足與成大事！豈如今上暴師數萬於外，而擊毬宴樂無異平日，眞英主也！」
    </span>
    延己與其黨談論，常以天下爲己任，更相唱和。
    <span class="jiazhu">
     〔樂，音洛。更，工衡翻。和，戶臥翻。〕
    </span>
    翰林學士常夢錫屢言延己等浮誕，不可信；
    <span class="jiazhu">
     〔誕，徒旱翻。〕
    </span>
    唐主不聽，夢錫曰：
    <span class="yinhao">
     「奸言似忠，陛下不悟，國必亡矣！」
    </span>
    及臣服於周，延己之黨相與言，有謂周爲大朝者，夢錫大笑曰：
    <span class="yinhao">
     「諸公常欲致君堯、舜，何意今日自爲小朝邪！」
    </span>
    衆默然。
    <span class="jiazhu">
     〔朝，直遙翻。〕
    </span>
   </p>
   <p class="em2 strong">
    自唐主內附，帝止因其使者賜書，未嘗遣使至其國。己酉，始命太僕卿馮延魯、衞尉少卿鍾謨使于唐，
    <span class="jiazhu">
     〔二人者，本皆唐臣。〕
    </span>
    賜以御衣、玉帶等及犒軍帛十萬，幷今年《欽天曆》。
    <span class="jiazhu">
     〔犒，苦到翻。是年正月，始行王朴所上《欽天曆》。〕
    </span>
   </p>
   <p class="em2 strong">
    劉承遇之還自金陵也，
    <span class="jiazhu">
     〔見上三月。還，從宣翻，又如字。〕
    </span>
    唐主使陳覺白帝，以江南無鹵田，
    <span class="jiazhu">
     〔海濱鹹鹵，可以煮鹽。鹵田，今謂之鹻地。鹵，郎古翻。鹻，古斬翻。〕
    </span>
    願得海陵
    <span class="jiaozhusup">
     〔章：乙十一行本「陵」下有「鹽」字；孔本同；退齋校同。〕
    </span>
    監南屬以贍軍。帝曰：
    <span class="yinhao">
     「海陵在江北，難以交居，
     <span class="jiazhu">
      〔言難使周之官吏與唐之官吏雜居也。〕
     </span>
     當別有處分。」
    </span>
    <span class="jiazhu">
     〔處，昌呂翻。分，扶問翻。〕
    </span>
    至是，詔歲支鹽三十萬斛以給江南，所俘獲江南士卒，稍稍歸之。
   </p>
   <p class="em2 strong">
    <span class="yinwen">
     29
    </span>
    六月，壬子，昭義節度使李筠奏擊北漢石會關，拔其六寨。乙卯，晉州奏都監李謙溥擊北漢，破孝義。
    <span class="jiazhu">
     〔孝義，漢中陽縣地，後魏曰永安，唐貞觀元年改曰孝義，屬汾州，在州東南。宋熙寧五年，省孝義爲鎭，屬介休縣。宋白曰：孝義縣，本漢慈氏縣地，曹魏移中陽縣於今理。永嘉後省入隰城，後魏又分隰城於今靈石縣東三十里置永安縣。貞觀元年以縣名與涪州縣同，改爲孝義，因縣人鄭興有行義爲名。〕
    </span>
   </p>
   <p class="em2 strong">
    <span class="yinwen">
     30
    </span>
    高保融遣使勸蜀主稱藩于周，蜀主報以前歲遣胡立致書于周而不答。
    <span class="jiazhu">
     〔見上卷上年。〕
    </span>
   </p>
   <p class="em2 strong">
    <span class="yinwen">
     31
    </span>
    秋，七月，丙戌，初行《大周刑統》。
   </p>
   <p class="em2 strong">
    <span class="yinwen">
     32
    </span>
    帝欲均田租，丁亥，以元稹《均田圖》徧賜諸道。
    <span class="jiazhu">
     〔時詔曰：
     <span class="yinhao">
      「近覽元稹《長慶集》，見在同州時所上《均田表》，較當時之利病，曲盡其情，俾一境之生靈，咸受其賜，傳於方册，可得披尋，因令製素成圖，直書其事。」
     </span>
     稹，止忍翻。〕
    </span>
   </p>
   <p class="em2 strong">
    <span class="yinwen">
     33
    </span>
    閏月，唐清源節度使兼中書令留從效
    <span class="jiazhu">
     〔唐置清源軍於泉州。〕
    </span>
    遣牙將蔡仲贇衣商人服，以絹表置革帶中，間道來稱藩。
    <span class="jiazhu">
     〔贇，於倫翻。衣，於旣翻。間，古莧翻。〕
    </span>
   </p>
   <p class="em2 strong">
    <span class="yinwen">
     34
    </span>
    唐江西元帥晉王景遂之赴洪州也，
    <span class="jiazhu">
     〔見上三月。〕
    </span>
    以時方用兵，啓求大臣以自副，唐主以樞密副使、工部侍郎李徵古爲鎭南節度副使。徵古傲很專恣，景遂雖寬厚，久而不能堪，常欲斬徵古，自拘於有司，左右諫而止，景遂忽忽不樂。
    <span class="jiazhu">
     〔樂，音洛。〕
    </span>
   </p>
   <p class="em2 strong">
    太子弘冀在東宮多不法，唐主怒，嘗以毬杖擊之曰：
    <span class="yinhao">
     「吾當復召景遂。」
    </span>
    <span class="jiazhu">
     〔復，扶又翻。〕
    </span>
    昭慶宮使袁從範從景遂爲洪州都押牙，或譖從範之子於景遂，景遂欲殺之，從範由是怨望。弘冀聞之，密遣從範毒之；八月，庚辰，景遂擊毬渴甚，從範進漿，景遂飲之而卒。
    <span class="jiazhu">
     〔卒，子恤翻。〕
    </span>
    未殯，體已潰；唐主不之知，贈皇太弟，諡曰文成。
   </p>
   <p class="em2 strong">
    <span class="yinwen">
     35
    </span>
    辛巳，南漢中宗殂，
    <span class="jiazhu">
     〔年三十九。〕
    </span>
    長子
    <span class="jiaozhusup">
     〔章：乙十一行本「子」下有「衞王」二字；孔本同；張校同。〕
    </span>
    繼興卽帝位，更名鋹，
    <span class="jiazhu">
     〔長，知兩翻。更，工衡翻。鋹，丑兩翻。〕
    </span>
    改元大寶。鋹年十六，國事皆決於宦官玉清宮使龔澄樞
    <span class="jiazhu">
     〔歐《史》曰：劉氏作離宮以遊獵，有南宮、大明、昌華、甘泉、玩華、秀華、玉清、太微諸宮，皆置宮使領之。〕
    </span>
    及女侍中盧瓊仙等，臺省官備位而已。
   </p>
   <p class="em2 strong">
    <span class="yinwen">
     36
    </span>
    甲申，唐始置進奏院于大梁。
    <span class="jiazhu">
     〔臣屬故也。〕
    </span>
   </p>
   <p class="em2 strong">
    <span class="yinwen">
     37
    </span>
    壬辰，命西上閤門使靈壽曹彬使于吳越，賜吳越王弘俶騎軍鋼甲二百，
    <span class="jiazhu">
     〔鋼，古郎翻；堅鐵也。〕
    </span>
    步軍甲五千及他兵器。彬事畢亟返，不受饋遺，
    <span class="jiazhu">
     〔遺，唯季翻；下以遺同。〕
    </span>
    吳越人以輕舟追與之，至於數四，彬曰：
    <span class="yinhao">
     「吾終不受，是竊名也。」
    </span>
    盡籍其數，歸而獻之。帝曰：
    <span class="yinhao">
     「曏之奉使，乞匄無厭，
     <span class="jiazhu">
      〔厭，於鹽翻。〕
     </span>
     使四方輕朝命。
     <span class="jiazhu">
      〔朝，直遙翻。〕
     </span>
     卿能如是，甚善；然彼以遺卿，卿自取之。」
    </span>
    彬始拜受，悉以散於親識，家無留者。
   </p>
   <p class="em2 strong">
    <span class="yinwen">
     38
    </span>
    辛丑，馮延魯、鍾謨來自唐，唐主手表謝恩，
    <span class="jiazhu">
     〔手表者，手書之。〕
    </span>
    其略曰：
    <span class="yinhao">
     「天地之恩厚矣，父母之恩深矣，子不謝父，人何報天，惟有赤心，可酬大造。」
    </span>
    又乞比藩方，賜詔書。又稱：
    <span class="yinhao">
     「有情事令鍾謨上奏，乞令早還。」
    </span>
    <span class="jiazhu">
     〔還，從宣翻，又如字。〕
    </span>
    唐主復令謨白帝，欲傳位太子。
    <span class="jiazhu">
     〔復，扶又翻；下復還同。〕
    </span>
    九月，丁巳，以延魯爲刑部侍郎、謨爲給事中。唐
    <span class="jiaozhusup">
     〔章：乙十一行本「唐」上有「己未，先遣謨還，賜書諭以未可傳位之意」十六字；孔本同；張校同；退齋校同。〕
    </span>
    主復遣吏部尙書、知樞密院殷崇義來賀天清節。
    <span class="jiazhu">
     〔帝生於九月二十四日，以爲天清節。〕
    </span>
   </p>
   <p class="em2 strong">
    <span class="yinwen">
     39
    </span>
    帝謀伐蜀，冬，十月，己卯，以戶部侍郎高防爲西南面水陸制置使，右贊善大夫李玉爲判官。
   </p>
   <p class="em2 strong">
    <span class="yinwen">
     40
    </span>
    甲午，帝歸馮延魯及左監門衞上將軍許文稹、右千牛衞上將軍邊鎬、衞尉卿周廷構于唐。
    <span class="jiazhu">
     〔馮延魯被擒見二百九十二卷三年。許文稹、邊鎬被擒見上卷上年。周廷構降亦見是年。〕
    </span>
    唐主以文稹等皆敗軍之俘，棄不復用。
    <span class="jiazhu">
     〔復，扶又翻。〕
    </span>
   </p>
   <p class="em2 strong">
    <span class="yinwen">
     41
    </span>
    高保融再遺蜀主書，
    <span class="jiazhu">
     〔先遺書，見上六月。〕
    </span>
    勸稱臣於周，蜀主集將相議之，李昊曰：
    <span class="yinhao">
     「從之則君父之辱，違之則周師必至，諸將能拒周乎？」
    </span>
    諸將皆曰：
    <span class="yinhao">
     「以陛下聖明，江山險固，豈可望風屈服！秣馬厲兵，正爲今日。
     <span class="jiazhu">
      〔爲，于僞翻。〕
     </span>
     臣等請以死衞社稷！」
    </span>
    丁酉，蜀主命昊草書，極言拒絕之。
   </p>
   <p class="em2 strong">
    <span class="yinwen">
     42
    </span>
    詔左散騎常侍須城艾潁等三十四人分行諸州，均定田租。
    <span class="jiazhu">
     〔須城縣帶鄆州，卽唐之須昌縣，後唐避獻祖廟諱，改曰須城。艾，姓也。《晏子春秋》，齊有大夫艾孔。《風俗通》，龐儉母艾氏。行，下孟翻。〕
    </span>
    庚子，詔諸州倂鄕村，率以百戶爲團，團置耆長三人。
    <span class="jiazhu">
     〔耆，老也。每團以老者三人爲之長。長，知兩翻。〕
    </span>
    帝留心農事，刻木爲耕夫、蠶婦，置之殿庭。
   </p>
   <p class="em2 strong">
    <span class="yinwen">
     43
    </span>
    命武勝節度使宋延渥以水軍巡江。
   </p>
   <p class="em2 strong">
    <span class="yinwen">
     44
    </span>
    高保融奏，聞王師將伐蜀，請以水軍趣三峽，
    <span class="jiazhu">
     〔趣，七喻翻。〕
    </span>
    詔褒之。
   </p>
   <p class="em2 strong">
    <span class="yinwen">
     45
    </span>
    十一月，庚戌，敕竇儼編集《大周通禮》、《大周正樂》。
    <span class="jiazhu">
     〔去年竇儼請定禮樂疏見上卷。〕
    </span>
   </p>
   <p class="em2 strong">
    <span class="yinwen">
     46
    </span>
    辛亥，南漢葬文武光明孝皇帝于昭陵，廟號中宗。
   </p>
   <p class="em2 strong">
    <span class="yinwen">
     47
    </span>
    乙丑，唐主復遣禮部侍郎鍾謨入見。
    <span class="jiazhu">
     〔復，扶又翻。見，賢遍翻。〕
    </span>
   </p>
   <p class="em2 strong">
    <span class="yinwen">
     48
    </span>
    李玉至長安，或言：
    <span class="yinhao">
     「蜀歸安鎭在長安南三百餘里，可襲取也。」
    </span>
    <span class="jiazhu">
     〔歸安鎭，當在蜀金州界。〕
    </span>
    玉信之，牒永興節度使王彥超，索兵二百，彥超以爲歸安道阻隘難取，
    <span class="jiazhu">
     〔索，山客翻。隘，烏懈翻。〕
    </span>
    玉曰：
    <span class="yinhao">
     「吾自奉密旨。」
    </span>
    彥超不得已與之。玉將以往，
    <span class="jiazhu">
     〔將，卽亮翻。〕
    </span>
    十二月，蜀歸安鎭遏使李承勳據險邀之，斬玉，其衆皆沒。
   </p>
   <p class="em2 strong">
    <span class="yinwen">
     49
    </span>
    乙酉，蜀主以右衞聖步軍都指揮使趙崇韜爲北面招討使，丙戌，以奉鑾肅衞都指揮使、武信節度使兼中書令孟貽業爲昭武、文州都招討使，
    <span class="jiazhu">
     〔昭武軍，利州。自利州以至文州，委以控扼江油、劍閣之險。〕
    </span>
    左衞聖馬軍都指揮使趙思進爲東面招討使，山南西道節度使韓保貞爲北面都招討使，將兵六萬，分屯要害以備周。
   </p>
   <p class="em2 strong">
    <span class="yinwen">
     50
    </span>
    丙戌，詔凡諸色課戶及俸戶並勒歸州縣，
    <span class="jiazhu">
     〔唐初，諸司置公廨本錢，以貿易取息，計員多少爲月料。其後罷諸司公廨本錢，以天下上戶七千人爲胥士，而收其課，計官多少而給之，此所謂課戶也。唐又薄斂一歲稅，以高戶主之，月收息給俸，此所謂俸戶也。〕
    </span>
    其幕職、州縣官自今並支俸錢及米麥。
   </p>
   <p class="em2 strong">
    <span class="yinwen">
     51
    </span>
    初，唐太傅兼中書令楚公宋齊丘多樹朋黨，欲以專固朝權，
    <span class="jiazhu">
     〔朝，直遙翻。〕
    </span>
    躁進之士爭附之，推獎以爲國之元老。樞密使陳覺、副使李徵古恃齊丘之勢，尤驕慢。及許文稹等敗於紫金山，覺與齊丘、景達自濠州遁歸，
    <span class="jiazhu">
     〔事見上卷上年。〕
    </span>
    國人忷懼。
    <span class="jiazhu">
     〔忷，許拱翻。〕
    </span>
    唐主嘗歎曰：
    <span class="yinhao">
     「吾國家一朝至此！」
    </span>
    因泣下。徵古曰：
    <span class="yinhao">
     「陛下當治兵以扞敵，
     <span class="jiazhu">
      〔治，直之翻。〕
     </span>
     涕泣何爲！豈飲酒過量邪，將乳母不至邪？」
    </span>
    唐主色變，而徵古舉止自若。會司天奏：
    <span class="yinhao">
     「天文有變，人主宜避位禳災。」
    </span>
    唐主乃曰：
    <span class="yinhao">
     「禍難方殷，
     <span class="jiazhu">
      〔禳，如羊翻。難，乃旦翻。〕
     </span>
     吾欲釋去萬機，棲心沖寂，誰可以託國者？」
    </span>
    徵古曰：
    <span class="yinhao">
     「宋公，造國手也，陛下如厭萬機，何不舉國授之！」
    </span>
    覺曰：
    <span class="yinhao">
     「陛下深居禁中，國事皆委宋公，先行後聞，臣等時入侍，談釋、老而已。」
    </span>
    唐主心慍，
    <span class="jiazhu">
     〔慍，於運翻。〕
    </span>
    卽命中書舍人豫章陳喬草詔行之。
    <span class="jiazhu">
     〔洪州，豫章郡。〕
    </span>
    喬惶恐請見，曰：
    <span class="yinhao">
     「陛下一署此詔，臣不復得見矣！」
    </span>
    <span class="jiazhu">
     〔見，賢遍翻。復，扶又翻。〕
    </span>
    因極言其不可。唐主笑曰：
    <span class="yinhao">
     「爾亦知其非邪？」
    </span>
    乃止。由是因晉王出鎭，以徵古爲之副，
    <span class="jiazhu">
     〔事見上。〕
    </span>
    覺自周還，
    <span class="jiazhu">
     〔還，從宣翻，又如字。〕
    </span>
    亦罷近職。
   </p>
   <p class="em2 strong">
    鍾謨素與李德明善，以德明之死怨齊丘；
    <span class="jiazhu">
     〔李德明死見上卷三年。〕
    </span>
    及奉使歸唐，言於唐主曰：
    <span class="yinhao">
     「齊丘乘國之危，遽謀篡竊，陳覺、李徵古爲之羽翼，理不可容。」
    </span>
    陳覺之自周還，
    <span class="jiazhu">
     〔見上三月。〕
    </span>
    矯以帝命謂唐主曰：
    <span class="yinhao">
     「聞江南連歲拒命，皆宰相嚴續之謀，當爲我斬之。」
    </span>
    <span class="jiazhu">
     〔爲，于僞翻。〕
    </span>
    唐主知覺素與續有隙，固未之信。鍾謨請覆之於周，
    <span class="jiazhu">
     〔審覆其言之虛實於周也。〕
    </span>
    唐主乃因謨復命，上言：
    <span class="yinhao">
     「久拒王師，皆臣愚迷，非續之罪。」
    </span>
    帝聞之，大驚曰：
    <span class="yinhao">
     「審如此，則續乃忠臣，
     <span class="jiazhu">
      〔言嚴續果能爲其主設謀以拒周，乃忠臣也。〕
     </span>
     朕爲天下主，豈敎人殺忠臣乎！」
    </span>
    謨還，以白唐主。
    <span class="jiazhu">
     〔還，從宣翻。〕
    </span>
   </p>
   <p class="em2 strong">
    唐主欲誅齊丘等，復遣謨入稟於帝。
    <span class="jiazhu">
     〔復，扶又翻。〕
    </span>
    帝以異國之臣，無所可否。己亥，唐主命知樞密院殷崇義草詔暴齊丘、覺、徵古罪惡，聽齊丘歸九華山舊隱，官爵悉如故；
    <span class="jiazhu">
     〔宋齊丘隱九華山，見二百七十七卷唐明宗長興二年，吳睿皇之太和三年也。〕
    </span>
    覺責授國子博士，宣州安置；徵古削奪官爵，賜自盡；黨與皆不問。遣使告于周。
   </p>
   <p class="em2 strong">
    <span class="yinwen">
     52
    </span>
    丙午，蜀以峽路巡檢制置使高彥儔爲招討使。
   </p>
   <p class="em2 strong">
    <span class="yinwen">
     53
    </span>
    平盧節度使、太師、中書令陳王安審琦僕夫安友進與其嬖妾通，
    <span class="jiazhu">
     〔嬖，卑義翻，又必計翻。〕
    </span>
    妾恐事泄，與友進謀殺審琦，友進不可，妾曰：
    <span class="yinhao">
     「不然，我當反告汝。」
    </span>
    友進懼而從之。
   </p>
   <p class="strong">
    <span class="section" id="title-4">
     <span data-head-description="" data-head-level="h4" data-head-title="顯德六年">
      六年
     </span>
    </span>
    <span class="biaozhusup" data-rel="（己未、西元九五九年）">
    </span>
   </p>
   <p class="em2 strong">
    <span class="yinwen">
     1
    </span>
    春，正月，癸丑，審琦醉熟寢，妾取審琦所枕劍
    <span class="jiazhu">
     〔枕，職任翻。〕
    </span>
    授友進而殺之，仍盡殺侍婢在帳下者以滅口。後數日，其子守忠始知之，執友進等冎之。
    <span class="jiazhu">
     〔冎，古瓦翻。〕
    </span>
   </p>
   <p class="em2 strong">
    <span class="yinwen">
     2
    </span>
    初，有司將立正仗，宿設樂縣於殿庭，
    <span class="jiazhu">
     〔前一夕設之，謂之宿設。縣，讀曰懸；下同。〕
    </span>
    帝觀之，見鍾磬有設而不擊者，問樂工，皆不能對。乃命竇儼討論古今，考正雅樂。王朴素曉音律，帝以樂事詣之，朴上疏，以爲：
   </p>
   <p class="em2 strong">
    <span class="yinhao">
     「禮以檢形，樂以治心；
     <span class="jiazhu">
      〔治，直之翻。〕
     </span>
     形順於外，心和於內，然而天下不治者未之有也。是以禮樂脩於上，萬國化於下，聖人之敎不肅而成，其政不嚴而治，
     <span class="jiazhu">
      〔《孝經》所載孔子之言。治，直吏翻。〕
     </span>
     用此道也。夫樂生於人心而聲成於物，物聲旣成，復能感人之心。
     <span class="jiazhu">
      〔復，扶又翻。〕
     </span>
    </span>
   </p>
   <p class="em2 strong">
    <span class="yinhao">
     昔黃帝吹九寸之管，得黃鍾正聲，半之爲清聲，倍之爲緩聲，三分損益之以生十二律。
     <span class="jiazhu">
      〔三分其一而損益之，上生下生而十二律備矣。〕
     </span>
     十二律旋相爲宮以生七調，爲一均。凡十二均、八十四調而大備。遭秦滅學，歷代治樂者罕能用之。
     <span class="jiazhu">
      〔朴之言曰：自秦而下，旋宮聲廢，逮東漢雖有大予丞鮑鄴興之，亦人亡而音息。漢至隋垂十代，凡數百年，所存者黃鍾之宮一調而已。十二律中唯用七聲，其餘五律謂之啞鍾，蓋不用故也。〕
     </span>
     唐太宗之世，祖孝孫、張文收考正大樂，備八十四調；
     <span class="jiazhu">
      〔見一百九十二卷貞觀元年。調，徒釣翻；下同。〕
     </span>
     安、史之亂，器與工什亡八九，至于黃巢，蕩盡無遺。時有太常博士殷盈孫，按《考工記》，鑄鎛鍾十二，編鍾二百四十。
     <span class="jiazhu">
      〔大鍾謂之鎛。小鍾十六枚同在一虡謂之編鍾。鎛，補各翻。〕
     </span>
     處士蕭承訓校定石磬，今之在縣者是也。雖有鍾磬之狀，殊無相應之和，其鎛鍾不問音律，但循環而擊，編鍾、編磬徒懸而已。絲、竹、匏、土僅有七聲，名爲黃鍾之宮，其存者九曲。考之三曲協律，六曲參涉諸調；蓋樂之廢缺，無甚於今。
    </span>
   </p>
   <p class="em2 strong">
    <span class="yinhao">
     陛下武功旣著，垂意禮樂，以臣嘗學律呂，宣示古今樂錄，命臣討論。臣謹如古法，以秬黍定尺，長九寸徑三分爲黃鍾之管，
     <span class="jiazhu">
      〔匏，蒲交翻。論，盧昆翻。秬，音巨，黑黍也。長，直亮翻。〕
     </span>
     與今黃鍾之聲相應，因而推之，得十二律。以爲衆管互吹，用聲不便，乃作律準，十有三弦，其長九尺，
     <span class="jiazhu">
      〔律準，蓋梁武帝之遺法，而梁武帝又本之京房。〕
     </span>
     皆應黃鍾之聲，以次設柱，爲十一律，及黃鍾清聲，旋用七律以爲一均。爲均之主者，宮也，徵、商、羽、角、變宮、變徵次焉。
     <span class="jiazhu">
      〔徵，陟里翻。〕
     </span>
     發其均主之聲，歸于本音之律，迭應不亂，乃成其調，凡八十一調。
     <span class="jiazhu">
      〔朴之言曰：奉詔遂依周法，以秬黍校定尺度，長九寸，虛徑三分，爲黃鍾之管，與見在黃鍾之聲相應。以上下相生之法推之，得十二律管。以爲衆管互吹，用聲不便，乃作律準，十三弦宣聲，長九尺張絃，各如黃鍾之聲；以第八絃六尺設柱，爲林鍾；第三絃八尺設柱，爲太簇；第十絃五尺三寸四分設柱，爲南呂；第五絃七尺一寸三分設柱，爲姑洗；第十二絃四尺七寸五分設柱，爲應鍾；第七絃六尺三寸三分設柱，爲蕤賓；第二絃八尺四寸四分設柱，爲大呂；第九絃五尺六寸三分設柱，爲夷則；第四絃七尺五寸一分設柱，爲夾鍾；第十一絃五尺一分設柱，爲無射；第六絃六尺六寸八分設柱，爲中呂；第十三絃四尺五寸設柱，爲黃鍾清聲。十二聲中，旋用七聲爲均，爲均之主者唯宮，徵、商、羽、角、變宮、變徵次焉。發其均主之聲，歸乎本音之律，七聲迭應而不亂，乃成其調。均有七調，聲有十二均，合八十四調，歌奏之曲出焉。旋宮之聲久絕，一日而補，出臣獨見。《通鑑》撮其要，今備載之。〕
     </span>
     此法久絕，出臣獨見，乞集百官校其得失。」
    </span>
   </p>
   <p class="em2 strong">
    詔從之。百官皆以爲然，乃行之。
    <span class="jiazhu">
     〔時兵部尙書張昭等議曰：
     <span class="yinhao">
      「昔帝鴻氏之作樂也，候八節之風聲，測四時之正氣。氣之清濁不可以筆授，聲之善否不可以口傳，故鳧氏鑄鍾，伶倫截竹，爲律呂相生之算，宮商正和之音，乃播之於管弦，宣之於鍾石，然後覆載之情訢合，陰陽之氣和同，八氣從律而不奸，五聲成文而不亂；空桑、孤竹之韻足以禮神，雲門、大夏之容無虧觀德。然月律有旋宮之法，備於太師之職。經秦滅學，雅道陵夷。漢初制氏所調，唯存鼓舞，旋宮十二均更用之法，世莫得聞。漢元帝時，京房善《易》、別音，探求古義，以《周官》均法，每月更用五音，乃至準調，旋相爲宮，成六十調。又以日法析爲三百六十，傳於樂府，而編懸復舊，律呂無差。遭漢中微，雅音淪缺，京房律準，屢有言者，事終不成。錢樂空記其名，沈重但條其說，六十律法，寂寥不嗣。梁武帝素精音律，自造四通十二笛以敍八音，又引古五正、二變之音，旋相爲宮，得八十四調，與律準所調，音同數異。侯景之亂，其音又絕。隋朝初定雅樂，羣黨沮議，歷載不成。而沛公鄭譯因龜茲琵琶七音以飲月律，五正、二變，七調克諧，旋相爲宮，復爲八十四調。工人萬寶常又減其絲數，稍令古淡。隋高祖不重雅樂，令羣臣集議，博士何妥駁奏，其鄭、萬所奏八十四調並廢。隋代郊廟所奏，惟黃鍾一均，與五郊迎氣，雜用蕤賓，但七調而已；其餘五鍾，懸而不作。三朝宴樂，用縵樂九部，迄於革命，未能改更，唐太宗爰命舊工祖孝孫、張文收整比鄭譯、寶常所均七音八十四調，方得絲管並施，鍾石俱奏，七始之音復振，四廂之韻皆調。自安、史亂離，咸秦蕩覆，崇牙樹羽之器，掃地無餘，戛擊搏拊之工，窮年不嗣，郊廟所奏，何異南箕，波蕩不還，知音殆絕。臣等竊以音之所起，出自人心，夔、曠不能長存，人事不能常泰，人亡則音息，世亂則樂崩，若不得知禮樂之情，安明制作之本！臣等據樞密使王朴條奏，採京房之準法，練梁武之通音，考鄭譯、寶常之七均，校孝孫、文收之九變，積黍累以審其度，聽聲詩以測其情，依權衡嘉量之前文，得備數和聲之大旨，施於鍾虡，足洽簫韶。臣等今月十九日於太常寺集命太樂令賈峻奏王朴新法黃鍾調七均，音律和諧，不相淩越。其餘十一管諸調，望依新法敎習，以備禮寺施用。其五郊天地、宗廟、社稷、三朝大禮，合用十二管諸調，並載《唐史》、《開元禮》，近代常行。廣順中，太常卿邊蔚奉敕定前件祠祭、朝會舞名、樂曲、歌詞，寺司合有簿籍，伏恐所定與新法曲調聲韻不叶，請下太常寺檢詳校試，若或乖舛，請本寺依新法聲調，別撰樂章舞曲，令歌者誦習。」
     </span>
     從之。〕
    </span>
   </p>
   <p class="em2 strong">
    <span class="yinwen">
     3
    </span>
    唐宋齊丘至九華山，唐主命鎖其第，穴牆給飲食。齊丘歎曰：
    <span class="yinhao">
     「吾昔獻謀幽讓皇帝族於泰州，
     <span class="jiazhu">
      〔事見二百八十一卷晉天福二年。〕
     </span>
     宜其及此！」
    </span>
    乃縊而死。
    <span class="jiazhu">
     〔《考異》曰：《江表志》：
     <span class="yinhao">
      「齊丘至青陽，絕食數日，家人亦菜色。中使云：『令公捐館，方始供食。』家人以絮塞口而卒。」
     </span>
     今從《江南錄》、《紀年》。〕
    </span>
    諡曰醜繆。
    <span class="jiazhu">
     〔繆，靡幼翻。〕
    </span>
   </p>
   <p class="em2 strong">
    初，翰林學士常夢錫知宣政院，參預機政，深疾齊丘之黨，數言於唐主曰：
    <span class="jiazhu">
     〔數，所角翻。〕
    </span>
    <span class="yinhao">
     「不去此屬，
     <span class="jiazhu">
      〔去，羌呂翻。〕
     </span>
     國必危亡。」
    </span>
    與馮延己、魏岑之徒日有爭論。久之，罷宣政院，夢錫鬱鬱不得志，不復預事，縱酒成疾而卒。
    <span class="jiazhu">
     〔《通鑑》二百八十五卷晉齊王開運三年，已書常夢錫縱酒事，去年又書夢錫笑馮延己之黨事。蓋縱酒已非一日，久乃成疾而卒。〕
    </span>
    及齊丘死，唐主曰：
    <span class="yinhao">
     「常夢錫平生欲殺齊丘，恨不使見之！」
    </span>
    贈夢錫左僕射。
   </p>
   <p class="em2 strong">
    <span class="yinwen">
     4
    </span>
    二月，丙子朔，命王朴如河陰按行河隄，
    <span class="jiazhu">
     〔行，下孟翻。〕
    </span>
    立斗門於汴口。壬午，命侍衞都指揮使韓通、宣徽南院使吳廷祚，
    <span class="jiazhu">
     〔
     <span class="yinhao">
      「廷祚」
     </span>
     ，當作
     <span class="yinhao">
      「延祚」
     </span>
     。
     <span class="jiaozhusup">
      〔章：孔本正作「延」；張校同。〕
     </span>
     〕
    </span>
    發徐、宿、宋、單等州丁夫數萬
    <span class="jiazhu">
     〔單，音善。〕
    </span>
    浚汴水。甲申，命馬軍都指揮使韓令坤自大梁城東導汴水入于蔡水，
    <span class="jiazhu">
     〔魏收《地形志》曰：汴水在大梁城東，分爲蔡渠。《九域志》曰：浚儀縣之琵琶溝，卽蔡河也。《國朝會要》曰：惠民河與蔡河一水，卽閔河也。建隆元年，始命陳承昭督丁夫導閔河自新鄭與蔡水合，貫京師，南歷陳、潁，達壽春，以通淮右，舟楫相繼，商賈畢至，都下利之。於是以西南爲閔河，東南爲蔡河。至開寶六年，始改閔河爲惠民河。〕
    </span>
    以通陳、潁之漕，命步軍都指揮使袁彥浚五丈渠東過曹、濟、梁山泊，以通青、鄆之漕，發畿內及滑、亳丁夫數千以供其役。
   </p>
   <p class="em2 strong">
    <span class="yinwen">
     5
    </span>
    丁亥，開封府奏田稅舊一十萬二千餘頃，今按行得羨苗
    <span class="jiaozhusup">
     〔章：乙十一行本「苗」作「田」；下「羨苗」同。〕
    </span>
    四萬二千餘頃；敕減三萬八千頃。諸州行苗使還，所奏羨苗，減之倣此。
    <span class="jiazhu">
     〔行，下孟翻。羨，弋戰翻。使，疏吏翻。還，從宣翻，又如字。〕
    </span>
   </p>
   <p class="em2 strong">
    <span class="yinwen">
     6
    </span>
    淮南饑，
    <span class="jiazhu">
     〔大兵之後，必有凶年。〕
    </span>
    上命以米貸之。或曰：
    <span class="yinhao">
     「民貧，恐不能償。」
    </span>
    上曰：
    <span class="yinhao">
     「民吾子也，安有子倒懸而父不爲之解哉！
     <span class="jiazhu">
      〔爲，于僞翻。〕
     </span>
     安在責其必償也！」
    </span>
   </p>
   <p class="em2 strong">
    <span class="yinwen">
     7
    </span>
    庚申，樞密使王朴卒。上臨其喪，以玉鉞卓地，慟哭數四，不能自止。朴性剛而銳敏，智略過人，上以是惜之。
   </p>
   <p class="em2 strong">
    <span class="yinwen">
     8
    </span>
    甲子，詔以北鄙未復，將幸滄州，
    <span class="jiazhu">
     〔《九域志》：大梁至滄州一千二百里。〕
    </span>
    命義武節度使孫行友扞西山路，
    <span class="jiazhu">
     〔扞定州西山路，以防北漢救契丹也。〕
    </span>
    以宣徽南院使吳廷祚
    <span class="jiazhu">
     〔
     <span class="yinhao">
      「廷」
     </span>
     ，當作
     <span class="yinhao">
      「延」
     </span>
     。
     <span class="jiaozhusup">
      〔章：孔本正作「延」；張校同。〕
     </span>
     〕
    </span>
    權東京留守、判開封府事，三司使張美權大內都部署。丁卯，命侍衞親軍都虞候韓通等將水陸軍先發。甲戌，上發大梁。
   </p>
   <p class="em2 strong">
    夏，四月，庚寅，韓通奏自滄州治水道入契丹境，栅於乾寧軍南，
    <span class="jiazhu">
     〔時置乾寧軍於滄州永安縣。《九域志》：在滄州西一百里。宋白曰：乾寧軍本古盧臺軍地。治，直之翻。〕
    </span>
    補壞防，開游口三十六，遂通瀛、莫。
    <span class="jiazhu">
     〔游口者，於水不至處開之，以備漲溢而洩游水也。瀛、莫相去一百一十里。〕
    </span>
   </p>
   <p class="em2 strong">
    辛卯，上至滄州，卽日帥步騎數萬發滄州，直趨契丹之境。
    <span class="jiazhu">
     〔帥，讀曰率。趨，七喻翻。自滄州西行九十八里，卽契丹瀛州界，正北行五百七十五里，直抵幽州。〕
    </span>
    河北州縣非車駕所過，
    <span class="jiazhu">
     〔過，音戈。〕
    </span>
    民間皆不之知。壬辰，上至乾寧軍，契丹寧州刺史王洪舉城降。
    <span class="jiazhu">
     〔契丹蓋置寧州於乾寧軍。〕
    </span>
   </p>
   <p class="em2 strong">
    乙未，大治水軍，
    <span class="jiazhu">
     〔治，直之翻。〕
    </span>
    分命諸將水陸俱下，以韓通爲陸路都部署，太祖皇帝爲水路都部署。丁酉，上御龍舟沿流而北，舳艫相連數十里；己亥，至獨流口，
    <span class="jiazhu">
     〔《九域志》：獨流口，在乾寧軍北一百二十里。《金人疆域圖》，涿州管下固安縣有獨流村。〕
    </span>
    泝流而西。辛丑，至益津關，
    <span class="jiazhu">
     〔益津關，在莫州文安縣。《九域志》：在乾寧軍西北一百六十里。宋白曰：益津關本幽州會昌縣，唐天寶中改永清縣。〕
    </span>
    契丹守將終廷輝以城降。
   </p>
   <p class="em2 strong">
    自是以西，水路漸隘，不能勝巨艦，
    <span class="jiazhu">
     〔隘，烏懈翻。勝，音升。〕
    </span>
    乃捨之。壬寅，上登陸而西，宿於野次，侍衞之士不及一旅，從官皆恐懼。
    <span class="jiazhu">
     〔五百人爲一旅。從，才用翻。〕
    </span>
    胡騎連羣出其左右，不敢逼。
   </p>
   <p class="em2 strong">
    癸卯，太祖皇帝先至瓦橋關，
    <span class="jiazhu">
     〔瓦橋關，在涿州歸義縣。《九域志》：在益津關東八十里。宋白曰：瓦子濟橋在涿州南，易州東，當九河之末。〕
    </span>
    契丹守將姚內斌舉城降，
    <span class="jiazhu">
     〔斌，音彬。〕
    </span>
    上入瓦橋關。內斌，平州人也。甲辰，契丹莫州刺史劉楚信舉城降。五月，乙巳朔，侍衞親軍都指揮使、天平節度使李重進等始引兵繼至，契丹瀛州刺史高彥暉舉城降。彥暉，薊州人也。
    <span class="jiazhu">
     〔薊，音計。〕
    </span>
    於是關南悉平。
    <span class="jiazhu">
     〔關南，謂瓦橋關以南。〕
    </span>
   </p>
   <p class="em2 strong">
    丙午，宴諸將於行宮，議取幽州，諸將以爲：
    <span class="yinhao">
     「陛下離京四十二日，
     <span class="jiazhu">
      〔離，力智翻。甲戌至丙午四十三日，除宴日不數。〕
     </span>
     兵不血刃，取燕南之地，此不世之功也。今虜騎皆聚幽州之北，未宜深入。」
    </span>
    上不悅。是日，趣先鋒都指揮使劉重進先發，據固安；
    <span class="jiazhu">
     〔固安，漢縣名，唐屬涿州，今治所乃漢方城縣地。《匈奴須知》：固安縣，西北至燕京一百二十里。宋白曰：隋開皇九年，自今易州淶水縣移固安縣於漢方城縣地，取漢故安縣爲名；其漢故安縣故城，自在易州易縣東南七百步。趣，讀曰促。〕
    </span>
    上自至安陽水，命作橋，會日暮，還宿瓦橋，是日，上不豫而止。契丹主遣使者日馳七百里詣晉陽，命北漢主發兵撓周邊，
    <span class="jiazhu">
     〔撓，奴巧翻，又火高翻。〕
    </span>
    聞上南歸，乃罷兵。
   </p>
   <p class="em2 strong">
    戊申，孫行友奏拔易州，擒契丹刺史李在欽，獻之，斬於軍市。
    <span class="jiazhu">
     〔軍中有市，聽軍人各以土物自相貿易。〕
    </span>
   </p>
   <p class="em2 strong">
    己酉，以瓦橋關爲雄州，
    <span class="jiazhu">
     〔《九域志》：雄州，治歸義、容城二縣，蓋皆置於郭下。《金人疆域圖》：雄州，西北至燕京三百二十里。〕
    </span>
    割容城、歸義二縣隸之；
    <span class="jiazhu">
     〔宋白曰：容城，漢縣，唐武德中改爲酋縣，天寶中改容城縣。歸義縣，本涿州屬邑，今移於瓦橋，而涿州之歸義自治漢易縣故城，屬契丹界。歸義縣，宋朝避太宗潛藩舊名，改爲歸信縣。〕
    </span>
    以益津關爲霸州，
    <span class="jiazhu">
     〔《金人疆域圖》：霸州，至燕京三百五十五里。〕
    </span>
    割文安、大城二縣隸之。
    <span class="jiazhu">
     〔《九域志》：大城縣在益津關東南一百五里，五代之時所置也。宋白曰：文安，漢舊縣，晉置章武國，在古文安城。隋大業征遼，途經河口，當三河合流處，置豐利縣；唐貞觀二年，以豐利、文安二縣相逼，移文安縣就豐利城，周世宗置霸州治焉。大城，本漢東平舒縣，晉於此置章武郡，北齊廢郡爲平舒縣，五季改大城縣。〕
    </span>
    發濱、棣丁夫數千城霸州，命韓通董其役。
    <span class="jiazhu">
     〔帝置濱州，領勃海、招安二縣。《九域志》：在滄州東南三百七十五里。濱、棣二州瀕海，無軍行供億之擾，故發其丁夫築城。按薛《史》：濱州本贍國軍，周顯德三年，升爲州，割棣州之勃海、蒲臺兩縣屬焉。棣州，樂安郡，秦齊郡地，宋爲樂陵郡，隋開皇十年，於郡置厭次縣；十七年，又於陽信縣置棣州；貞觀十七年，自陽信移理厭次。〕
    </span>
   </p>
   <p class="em2 strong">
    庚戌，命李重進將兵出土門，擊北漢。
   </p>
   <p class="em2 strong">
    辛亥，以侍衞馬步都指揮使韓令坤爲霸州都部署，義成節度留後陳思讓爲雄州都部署，各將部兵以戍之。
   </p>
   <p class="em2 strong">
    壬子，上自雄州南還。
    <span class="jiazhu">
     〔《九域志》：雄州至大梁一千二百里。還，從宣翻，又如字。〕
    </span>
   </p>
   <p class="em2 strong">
    己巳，李重進奏敗北漢兵於百井，
    <span class="jiazhu">
     〔敗，補邁翻。〕
    </span>
    斬首二千餘級。
   </p>
   <p class="em2 strong">
    甲戌，帝至大梁。
   </p>
   <p class="em2 strong">
    <span class="yinwen">
     9
    </span>
    六月，乙亥朔，昭義節度使李筠奏擊北漢，拔遼州，獲其刺史張丕。
   </p>
   <p class="em2 strong">
    <span class="yinwen">
     10
    </span>
    丙子，鄭州奏河決原武，
    <span class="jiazhu">
     〔原武縣屬鄭州。《九域志》：在州北六十里。〕
    </span>
    命宣徽南院使吳廷
    <span class="jiaozhusup">
     〔延〕
    </span>
    祚發近縣二萬餘夫塞之。
    <span class="jiazhu">
     〔塞，悉則翻。〕
    </span>
   </p>
   <p class="em2 strong">
    <span class="yinwen">
     11
    </span>
    唐清源節度使留從效遣使入貢，請置進奏院於京師，直隸中朝，
    <span class="jiazhu">
     〔中朝，謂中國。留從效以唐國勢削弱，不欲復臣事之。〕
    </span>
    詔
    <span class="jiaozhusup">
     〔章：乙十一行本「詔」上有「戊寅」二字；孔本同；張校同；退齋校同。〕
    </span>
    報以
    <span class="yinhao">
     「江南近服，方務綏懷，卿久奉金陵，
     <span class="jiazhu">
      〔晉開運二年，留從效以泉州附唐。〕
     </span>
     未可改圖。若置邸上都，與彼抗衡，
     <span class="jiazhu">
      〔與唐比肩事周，是抗衡也。〕
     </span>
     受而有之，罪在於朕。卿遠脩職貢，足表忠勤，勉事舊君，且宜如故。如此，則於卿篤始終之義，於朕盡柔遠之宜，惟乃通方，諒達予意。」
    </span>
    <span class="jiazhu">
     〔乃，猶汝也。諒，想也。〕
    </span>
   </p>
   <p class="em2 strong">
    唐主遣其子紀公從善與鍾謨俱入貢，上問謨曰：
    <span class="yinhao">
     「江南亦治兵，脩守備乎？」
    </span>
    <span class="jiazhu">
     〔治，直之翻。〕
    </span>
    對曰：
    <span class="yinhao">
     「旣臣事大國，不敢復爾。」
    </span>
    <span class="jiazhu">
     〔復，扶又翻。爾，猶言如此也。〕
    </span>
    上曰：
    <span class="yinhao">
     「不然。曏時則爲仇敵，今日則爲一家，吾與汝國大義已定，保無他虞；然人生難期，至于後世，則事不可知。歸語汝主：
     <span class="jiazhu">
      〔語，牛倨翻。〕
     </span>
     可及吾時完城郭，繕甲兵，據守要害，爲子孫計。」
    </span>
    謨歸，以告唐主。唐主乃城金陵，凡諸州城之不完者葺之，戍兵少者益之。
   </p>
   <p class="margin2">
    臣光曰：或問臣：五代帝王，唐莊宗、周世宗皆稱英武，二主孰賢？臣應之曰：夫天子所以統治萬國，
    <span class="jiazhu">
     〔治，直之翻。〕
    </span>
    討其不服，撫其微弱，行其號令，壹其法度，敦明信義，以兼愛兆民者也。莊宗旣滅梁，海內震動，湖南馬氏遣子希範入貢，
    <span class="jiazhu">
     〔見二百七十二卷唐莊宗同光元年。〕
    </span>
    莊宗曰：
    <span class="yinhao">
     「比聞馬氏之業，終爲高郁所奪。
     <span class="jiazhu">
      〔比，毗至翻。〕
     </span>
     今有兒如此，郁豈能得之哉？」
    </span>
    郁，馬氏之良佐也。希範兄希聲聞莊宗言，卒矯其父命而殺之。
    <span class="jiazhu">
     〔見二百七十六卷唐明宗天成四年。卒，子恤翻。〕
    </span>
    此乃市道商賈之所爲，
    <span class="jiazhu">
     〔賈，音古。〕
    </span>
    豈帝王之體哉！蓋莊宗善戰者也，故能以弱晉勝強梁，旣得之，曾不數年，外內離叛，置身無所。
    <span class="jiazhu">
     〔事並見《梁均王》及《唐莊宗紀》。〕
    </span>
    誠由知用兵之術，不知爲天下之道故也。世宗以信令御羣臣，以正義責諸國，王環以不降受賞，
    <span class="jiazhu">
     〔見二百九十二卷顯德二年。〕
    </span>
    劉仁贍以堅守蒙褒，
    <span class="jiazhu">
     〔見上卷四年。〕
    </span>
    嚴續以盡忠獲存，
    <span class="jiazhu">
     〔見上正月。〕
    </span>
    蜀兵以反覆就誅，
    <span class="jiazhu">
     〔見上卷三年。〕
    </span>
    馮道以失節被棄，
    <span class="jiazhu">
     〔見二百九十一卷二年。被，皮義翻。〕
    </span>
    張美以私恩見疏；
    <span class="jiazhu">
     〔見二百九十二卷二年。〕
    </span>
    江南未服，則親犯矢石，期於必克，旣服，則愛之如子，推誠盡言，爲之遠慮。
    <span class="jiazhu">
     〔爲，于僞翻。〕
    </span>
    其宏規大度，豈得與莊宗同日語哉！《書》曰：
    <span class="yinhao">
     「無偏無黨，王道蕩蕩。」
    </span>
    <span class="jiazhu">
     〔《洪範》之言。〕
    </span>
    又曰：
    <span class="yinhao">
     「大邦畏其力，小邦懷其德。」
    </span>
    <span class="jiazhu">
     〔《武成》之言。〕
    </span>
    世宗近之矣。
    <span class="jiazhu">
     〔近，其靳翻。〕
    </span>
   </p>
   <p class="em2 strong">
    <span class="yinwen">
     12
    </span>
    辛巳，建雄節度使楊廷璋奏擊北漢，降堡寨一十三。
   </p>
   <p class="em2 strong">
    <span class="yinwen">
     13
    </span>
    癸未，立皇后符氏，宣懿皇后之女弟也。
    <span class="jiazhu">
     〔宣懿符后殂見上卷三年。〕
    </span>
   </p>
   <p class="em2 strong">
    <span class="yinwen">
     14
    </span>
    立皇子宗訓爲梁王，領左衞上將軍，宗讓爲燕公，領左驍衞上將軍。
    <span class="jiazhu">
     〔宗讓後更名熙讓，以恭帝嗣位，避宗字也。燕，於賢翻。〕
    </span>
   </p>
   <p class="em2 strong">
    <span class="yinwen">
     15
    </span>
    上欲相樞密使魏仁浦，議者以仁浦不由科第，不可爲相。
    <span class="jiazhu">
     〔魏仁浦以樞密院吏歷仕至樞密使。〕
    </span>
    上曰：
    <span class="yinhao">
     「自古用文武才略者爲輔佐，豈盡由科第邪！」
    </span>
    己丑，加王溥門下侍郎，與范質皆參知樞密院事。以仁浦爲中書侍郎、同平章事，樞密使如故。仁浦雖處權要而能謙謹，上性嚴急，近職有忤旨者，仁浦多引罪歸己以救之，所全活什七八，
    <span class="jiazhu">
     〔處，昌呂翻。忤，五故翻。〕
    </span>
    故雖起刀筆吏，致位宰相，時人不以爲忝。又以宣徽南院使吳延祚爲左驍衞上將軍，充樞密使；加歸德節度使·侍衞親軍都虞候韓通、鎭寧節度使兼殿前都點檢張永德並同平章事，仍以通充侍衞親軍副都指揮使；以太祖皇帝兼殿前都點檢。
   </p>
   <p class="em2 strong">
    上嘗問大臣可爲相者於兵部尙書張昭，昭薦李濤。上愕然曰：
    <span class="yinhao">
     「濤輕薄無大臣體，朕問相而卿首薦之，何也？」
    </span>
    對曰：
    <span class="yinhao">
     「陛下所責者細行也，
     <span class="jiazhu">
      〔行，下孟翻。〕
     </span>
     臣所舉者大節也。昔晉高祖之世，張彥澤虐殺不辜，濤累疏請誅之，以爲不殺必爲國患，
     <span class="jiazhu">
      〔見二百八十三卷晉高祖天福元年。〕
     </span>
     漢隱帝之世，濤亦上疏請解先帝兵權。
     <span class="jiazhu">
      〔見二百八十八卷漢隱帝乾祐元年。〕
     </span>
     夫國家安危未形而能見之，此眞宰相器也，臣是以薦之。」
    </span>
    上曰：
    <span class="yinhao">
     「卿言甚善且至公，然如濤者，終不可置之中書。」
    </span>
    濤喜詼諧，不脩邊幅，與弟澣俱以文學著名，雖甚友愛，而多謔浪，無長幼體，上以是薄之。
    <span class="jiazhu">
     〔喜，許記翻。謔，迄卻翻。浪，力葬翻，韓氏《詩傳》云，起也。〕
    </span>
   </p>
   <p class="em2 strong">
    上以翰林學士單父王著，幕府舊僚，屢欲相之，
    <span class="jiazhu">
     〔單父縣，帶單州。單，音善。父，音甫。〕
    </span>
    以其嗜酒無檢而罷。
   </p>
   <p class="em2 strong">
    癸巳，大漸，召范質等入受顧命。上曰：
    <span class="yinhao">
     「王著藩邸故人，朕若不起，當相之。」
    </span>
    質等出，相謂曰：
    <span class="yinhao">
     「著終日遊醉鄕，豈堪爲相！愼勿泄此言。」
    </span>
    是日，上殂。
    <span class="jiazhu">
     〔年三十九。〕
    </span>
   </p>
   <p class="em2 strong">
    上在藩，多務韜晦，及卽位，破高平之寇，
    <span class="jiazhu">
     〔見二百九十一卷元年。〕
    </span>
    人始服其英武。其御軍，號令嚴明，人莫敢犯，攻城對敵，矢石落其左右，人皆失色而上略不動容；應機決策，出人意表。又勤於爲治，百司簿籍，過目無所忘，
    <span class="jiazhu">
     〔治，直吏翻。忘，巫放翻。〕
    </span>
    發姦擿伏，聰察如神。閒暇則召儒者讀前史，商榷大義。性不好絲竹珍玩之物，
    <span class="jiazhu">
     〔擿，他狄翻。榷，古岳翻。好，呼到翻。〕
    </span>
    常言太祖養成王峻、王殷之惡，致君臣之分不終，
    <span class="jiazhu">
     〔貶王峻，誅王殷，見二百九十一卷太祖廣順三年。分，扶問翻。〕
    </span>
    故羣臣有過則面質責之，服則赦之，有功則厚賞之。文武參用，各盡其能，人無不畏其明而懷其惠，故能破敵廣地，所向無前。然用法太嚴，羣臣職事小有不舉，往往置之極刑，雖素有才幹聲名，無所開宥，尋亦悔之，末年寖寬。登遐之日，遠邇哀慕焉。
   </p>
   <p class="em2 strong">
    甲午，宣遺詔，命梁王宗訓卽皇帝位，生七年矣。
    <span class="jiazhu">
     〔帝，世宗第四子也。當此之時，主少國疑，宿衞將士多歸心於太祖皇帝，明年正月，遂因出師翼戴，而天下爲宋，改元建隆。〕
    </span>
   </p>
   <p class="em2 strong">
    <span class="yinwen">
     16
    </span>
    秋，七月，壬戌，以侍衞親軍都指揮使李重進領淮南節度使，副都指揮使韓通領天平節度使，太祖皇帝領歸德節度使。以山南東道節度使、同平章事向拱爲西京留守；庚申，加拱兼侍中。拱，卽向訓也，避恭帝名改焉。
    <span class="jiazhu">
     〔帝後禪于宋，奉爲鄭王，后崩，諡曰恭帝。〕
    </span>
   </p>
   <p class="em2 strong">
    <span class="yinwen">
     17
    </span>
    丙寅，大赦。
   </p>
   <p class="em2 strong">
    <span class="yinwen">
     18
    </span>
    唐主以金陵去周境纔隔一水，
    <span class="jiazhu">
     〔時周境南至于江，金陵北至江二十二里耳。〕
    </span>
    洪州險固居上游，
    <span class="jiazhu">
     〔洪州據南江之要會，其地居金陵上游。〕
    </span>
    集羣臣議徙都之。羣臣多不欲徙，惟樞密副使、給事中唐鎬勸之，乃命經營豫章爲都城之制。
   </p>
   <p class="em2 strong">
    唐自淮上用兵及割江北，
    <span class="jiazhu">
     〔顯德二年冬十二月，周師渡淮。五年春三月，唐割江北。〕
    </span>
    臣事於周，歲時貢獻，府藏空竭，錢益少，物價騰貴。
    <span class="jiazhu">
     〔藏，徂浪翻。少，詩沼翻。騰，踊也。〕
    </span>
    禮部侍郎鍾謨請鑄大錢，一當五十，中書舍人韓熙載請鑄鐵錢；唐主始皆不從，謨陳請不已，乃從之。是月，始鑄當十大錢，文曰
    <span class="yinhao">
     「永通泉貨」
    </span>
    ，又鑄當二錢，文曰
    <span class="yinhao">
     「唐國通寶」
    </span>
    ，與開元錢並行。
    <span class="jiazhu">
     〔開元錢，唐武德初所鑄。〕
    </span>
   </p>
   <p class="em2 strong">
    <span class="yinwen">
     19
    </span>
    八月，戊子，蜀主以李昊領武信節度使，右補闕李起上言：
    <span class="yinhao">
     「故事，宰相無領方鎭者。」
    </span>
    蜀主曰：
    <span class="yinhao">
     「昊家多宂費，
     <span class="jiazhu">
      〔宂，而隴翻。〕
     </span>
     以厚祿優之耳。」
    </span>
    起，邛州人，性婞直，李昊嘗語之曰：
    <span class="jiazhu">
     〔邛，渠容翻。婞，戶頂翻。語，牛倨翻。〕
    </span>
    <span class="yinhao">
     「以子之才，苟能愼默，當爲翰林學士。」
    </span>
    起曰：
    <span class="yinhao">
     「俟無舌，乃不言耳！」
    </span>
   </p>
   <p class="em2 strong">
    <span class="yinwen">
     20
    </span>
    庚寅，立皇弟宗讓爲曹王，更名熙讓；熙謹爲紀王，熙誨爲蘄王。
    <span class="jiazhu">
     〔更
     <span class="yinhao">
      「宗」
     </span>
     爲
     <span class="yinhao">
      「熙」
     </span>
     ，避帝名也。歐《史》曰：皇朝乾德二年，十月，熙謹卒。熙讓、熙誨不知所終，蓋諱之也。更，工衡翻。〕
    </span>
   </p>
   <p class="em2 strong">
    <span class="yinwen">
     21
    </span>
    九月，丙午，唐太子弘冀卒，有司引浙西之功，
    <span class="jiazhu">
     〔謂遣柴克宏敗吳越兵於常州也。〕
    </span>
    諡曰武宣。句容尉全椒張洎上言：
    <span class="jiazhu">
     〔句容縣屬昇州。《九域志》：在州東九十里。全椒，漢縣名，梁置北譙郡，尋改曰臨滁郡，隋改曰滁水縣，大業初，復曰全椒，唐屬滁州。《九域志》：在州南五十里。句，如字。洎，其冀翻。〕
    </span>
    <span class="yinhao">
     「太子之德，主於孝敬，今諡以武功，非所以防微而愼德也。」
    </span>
    乃更諡曰文獻；擢洎爲上元尉。
    <span class="jiazhu">
     〔唐都金陵，以上元爲赤縣，句容爲畿縣。自畿縣尉升赤縣尉爲擢。〕
    </span>
   </p>
   <p class="em2 strong">
    <span class="yinwen">
     22
    </span>
    唐禮部侍郎、知尙書省事鍾謨數奉使入周，
    <span class="jiazhu">
     〔數，所角翻；下數於同。〕
    </span>
    傳世宗命於唐主，世宗及唐主皆厚待之，恃此驕橫於其國，
    <span class="jiazhu">
     〔橫，下孟翻。〕
    </span>
    三省之事皆預焉。
   </p>
   <p class="em2 strong">
    文獻太子總朝政，
    <span class="jiazhu">
     〔朝，直遙翻。〕
    </span>
    謨求兼東宮官不得，乃薦其所善閻式爲司議郎，掌百司關啓。李德明之死也，
    <span class="jiazhu">
     〔見上卷三年。〕
    </span>
    唐鎬預其謀，謨聞鎬受賕，嘗面詰之，鎬甚懼。謨與天威都虞候張巒善，數於私第屛人語至夜分，
    <span class="jiazhu">
     〔詰，其吉翻。屛，必郢翻，又卑正翻。〕
    </span>
    鎬譖諸唐主曰：
    <span class="yinhao">
     「謨與巒氣類不同，而過相親狎，謨屢使上國，巒北人，恐其有異謀。」
    </span>
    又言：
    <span class="yinhao">
     「永通大錢民多盜鑄，犯法者衆。」
    </span>
    及文獻太子卒，唐主欲立其母弟鄭王從嘉，謨嘗與紀公從善同奉使于周，相厚善，言於唐主曰：
    <span class="yinhao">
     「從嘉德輕志懦，又酷信釋氏，非人主才。從善果敢凝重，宜爲嗣。」
    </span>
    唐主由是怒。
    <span class="jiazhu">
     〔居人父子之間，而欲廢長立少，宜鍾謨之死也。〕
    </span>
    尋徙從嘉爲吳王、尙書令、知政事，居東宮。冬，十月，謨請令張巒以所部兵巡徼都城。
    <span class="jiazhu">
     〔正與唐鎬所譖合，遂速罪。徼，吉弔翻。〕
    </span>
    唐主乃下詔暴謨侵官之罪，貶國子司業，流饒州，貶張巒爲宣州副使，未幾，皆殺之。
    <span class="jiazhu">
     〔幾，居豈翻。〕
    </span>
    廢永通錢。
   </p>
   <p class="em2 strong">
    <span class="yinwen">
     23
    </span>
    十一月，壬寅朔，葬睿武孝文皇帝于慶陵，
    <span class="jiazhu">
     〔陵在鄭州管城縣。〕
    </span>
    廟號世宗。
   </p>
   <p class="em2 strong">
    <span class="yinwen">
     24
    </span>
    南漢主以中書舍人鍾允章，藩府舊僚，擢爲尙書右丞、參政事，甚委任之。允章請誅亂法者數人以正綱紀，南漢主不能從，宦官聞而惡之。
    <span class="jiazhu">
     〔惡，烏路翻。〕
    </span>
    南漢主將祀圜丘，前三日，允章帥禮官登壇，四顧指揮設神位，
    <span class="jiazhu">
     〔帥，讀曰率。〕
    </span>
    內侍監許彥眞望之曰：
    <span class="yinhao">
     「此謀反也！」
    </span>
    卽帶劍登壇，允章叱之。彥眞馳入宮，告允章欲於郊祀日作亂。南漢主曰：
    <span class="yinhao">
     「朕待允章厚，豈有此邪！」
    </span>
    玉清宮使龔澄樞、內侍監李托等共證之，以彥眞言爲然，乃收允章，繫含章樓下，命宦者與禮部尙書薛用丕雜治之。
    <span class="jiazhu">
     〔治，直之翻。〕
    </span>
    用丕素與允章善，告以必不免，允章執用丕手泣曰：
    <span class="yinhao">
     「老夫今日猶几上肉耳，分爲仇人所烹。
     <span class="jiazhu">
      〔分，扶問翻。〕
     </span>
     但恨邕、昌幼，不知吾冤，及其長也，公爲我語之。」
    </span>
    <span class="jiazhu">
     〔鍾允章被纔，抱不測之罪，正恐累及妻子，乃爲是言，是自禍之也。長，知兩翻。爲，于僞翻。語，牛倨翻。〕
    </span>
    彥眞聞之，罵曰：
    <span class="yinhao">
     「反賊欲使其子報仇邪！」
    </span>
    復白南漢主曰：
    <span class="jiazhu">
     〔復，扶又翻。〕
    </span>
    <span class="yinhao">
     「允章與二子共登壇，潛有所禱。」
    </span>
    俱斬之。自是宦官益橫。
    <span class="jiazhu">
     〔橫，戶孟翻。〕
    </span>
    李托，封州人也。
   </p>
   <p class="em2 strong">
    辛亥，南漢主祀圜丘，大赦。未幾，以龔澄樞爲左龍虎觀軍容使、內太師，軍國之事皆取決焉。凡羣臣有才能及進士狀頭
    <span class="jiazhu">
     〔進士第一人，謂之狀頭。〕
    </span>
    或僧道可與談者，皆先下蠶室，
    <span class="jiazhu">
     〔下，戶嫁翻。〕
    </span>
    然後得進，亦有自宮以求進者，亦有免死而宮者，由是宦者近二萬人。
    <span class="jiazhu">
     〔近，其靳翻。〕
    </span>
    貴顯用事之人，大抵皆宦者也，謂士人爲門外人，不得預事，卒以此亡國。
    <span class="jiazhu">
     〔至宋開寶四年而南漢亡。卒，子恤翻。〕
    </span>
   </p>
   <p class="em2 strong">
    <span class="yinwen">
     25
    </span>
    唐更命洪州曰南昌府，建南都，
    <span class="jiazhu">
     〔更，工衡翻。〕
    </span>
    以武清節度使何敬洙爲南都留守，
    <span class="jiazhu">
     〔武清軍衡州，屬湖南，何敬洙遙領耳。〕
    </span>
    以兵部尙書陳繼善爲南昌尹。
    <span class="jiazhu">
     〔將徙都豫章也。〕
    </span>
   </p>
   <p class="em2 strong">
    <span class="yinwen">
     26
    </span>
    周人之攻秦、鳳也，蜀中忷懼；
    <span class="jiazhu">
     〔忷，許拱翻。〕
    </span>
    都官郎中徐及甫自負才略，仕不得志，陰結黨與，謀奉前蜀高祖之孫少府少監王令儀爲主以作亂，
    <span class="jiazhu">
     〔前蜀主王建，廟號高祖。〕
    </span>
    會周兵退而止。至是，其黨有告者，收捕之，及甫自殺。十二月，甲午，賜令儀死。
   </p>
   <p class="em2 strong">
    <span class="yinwen">
     27
    </span>
    端明殿學士、兵部侍郎竇儀使於唐，天雨雪，唐主欲受詔於廡下。
    <span class="jiazhu">
     〔雨，王遇翻。廡，文甫翻。〕
    </span>
    儀曰：
    <span class="yinhao">
     「使者奉詔而來，不敢失舊禮。若雪霑服，請俟他日。」
    </span>
    唐主乃拜詔於庭。
   </p>
   <p class="em2 strong">
    <span class="yinwen">
     28
    </span>
    契丹主遣其舅使於唐，泰州團練使荊罕儒募客使殺之。唐人夜宴契丹使者於清風驛，酒酣，起更衣，
    <span class="jiazhu">
     〔荊，姓也，燕有刺客荊軻。楚國本曰荊，此楚之前受氏。更，工衡翻。〕
    </span>
    久不返，視之，失其首矣。自是契丹與唐絕。罕儒，冀州人也。
   </p>
  </div>
 </body>
</html>