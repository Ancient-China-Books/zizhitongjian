<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第九十四·晉紀十六·顯宗皇帝上之下</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="晉紀十六">晉紀十六</span></span></h1>
<p><span class="jiazhu">起著雍困敦<span class="biaozhusup" data-rel="（戊子）"></span>，盡重光單閼<span class="biaozhusup" data-rel="（辛卯）"></span>，凡四年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="顯宗皇帝上之下">顯宗皇帝上之下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="咸和三年">咸和三年</span></span><span class="biaozhusup" data-rel="（戊子、西元三二八年）"></span></p>
<p class="em2 strong"><span class="yinwen">1</span>春，正月，溫嶠入救建康，軍于尋陽。<span class="jiazhu">自武昌東下，軍于尋陽。</span></p>
<p class="em2 strong">韓晃襲司馬流於慈湖；流素懦怯，將戰，食炙不知口處，兵敗而死。<span class="jiazhu">炙，之夜翻，燔肉也。</span></p>
<p class="em2 strong">丁未，蘇峻帥祖渙、許柳等衆二萬人，濟自橫江，登牛渚，軍于陵口。<span class="jiazhu">牛渚山，在今太平州當塗縣北三十里，山下有磯，津渡之處，與和州橫江渡相對。陵口，當在牛渚山東北，卽東陵口也。帥，讀曰率。</span>臺兵禦之，屢敗。二月，庚戌，峻至蔣陵覆舟山。<span class="jiazhu">陵，阜也；蔣陵，蔣山之阜也。覆舟山，形如覆舟，故名。</span>陶回謂庾亮曰：<span class="yinhao">「峻知石頭有重戍，不敢直下，必向小丹楊南道步來；<span class="jiazhu">漢丹陽郡治宛陵縣；武帝太康二年，分丹陽置宣城郡，治宛陵，而丹陽移治建業。建業，本漢之秣陵也，吳改曰建業，晉復曰秣陵；至太康三年，分秣陵之水北爲建業，後避愍帝諱，改曰建康。元帝南渡，建康置丹陽尹，治於臺城西，而丹楊太守舊治秣陵縣，俗謂之小丹楊。其路卽今太平州取建康之路也。</span>宜伏兵邀之，可一戰擒也。」</span>亮不從。峻果自小丹楊來，迷失道，夜行，無復部分。<span class="jiazhu">分，扶問翻。</span>亮聞，乃悔之。</p>
<p class="em2 strong">朝士以京邑危逼，<span class="jiazhu">朝，直遙翻。</span>多遣家人入東避難，<span class="jiazhu">建康以吳、會稽爲東。難，乃旦翻。</span>左衞將軍劉超獨遷妻孥入居宮內。<span class="jiazhu">孥，音奴，子也。</span></p>
<p class="em2 strong">詔以卞壼都督大桁東諸軍事，<span class="jiazhu">壼，苦本翻。桁，讀與航同。</span>與侍中鍾雅帥郭默、趙胤等軍及峻戰于西陵。<span class="jiazhu">據《壼傳》，峻至東陵口，壼與戰於陵西，《成帝紀》作<span class="yinhao">「西陵」</span>。</span>壼等大敗，死傷以千數。丙辰，峻攻青溪栅；卞壼率諸軍拒擊，不能禁。峻因風縱火，燒臺省及諸營寺署，一時蕩盡。<span class="jiazhu">杜佑曰：宋、齊有三臺、五省之號。三臺，蓋兩漢舊名；五省，謂尙書、中書、門下、祕書、集書省也。</span>壼背癰新愈，創猶未合，<span class="jiazhu">創，初良翻。</span>力疾帥左右苦戰而死；二子眕、盱隨父後，亦赴散而死。其母撫尸哭曰：<span class="yinhao">「父爲忠臣，子爲孝子，夫何恨乎！」</span><span class="jiazhu">眕，之忍翻。盱，凶于翻。夫，音扶。</span></p>
<p class="em2 strong">丹楊尹羊曼勒兵守雲龍門，與黃門侍郎周導、廬江太守陶瞻皆戰死。庾亮帥衆將陳于宣陽門內，<span class="jiazhu">帥，讀曰率。陳，讀曰陣。</span>未及成列，士衆皆棄甲走，亮與弟懌、條、翼及郭默、趙胤俱奔尋陽。<span class="jiazhu">依溫嶠也。</span>將行，顧謂鍾雅曰：<span class="yinhao">「後事深以相委。」</span>雅曰：<span class="yinhao">「棟折榱崩，誰之咎也！」</span><span class="jiazhu">折，而設翻。榱，所追翻。秦曰屋椽，齊魯曰桷，周曰榱。</span>亮曰：<span class="yinhao">「今日之事，不容復言。」</span><span class="jiazhu">復，扶又翻。</span>亮乘小船，亂兵相剝掠；亮左右射賊，誤中柁工，應弦而倒。<span class="jiazhu">柁，待可翻。柁以正船，柁工，一船之司命也。射，而亦翻。中，竹仲翻。</span>船上咸失色欲散，亮不動，徐曰：<span class="yinhao">「此手何可使著賊！」</span><span class="jiazhu">言射不能殺賊而反射殺柁工，自恨之辭也。著，直略翻。</span>衆乃安。</p>
<p class="em2 strong">峻兵入臺城，司徒導謂侍中褚翜曰：<span class="yinhao">「至尊當御正殿，君可啓令速出。」</span>翜卽入上閤，躬自抱帝登太極前殿；<span class="jiazhu">翜，所甲翻。</span>導及光祿大夫陸曄、荀崧、尙書張闓共登御床，擁衞帝。<span class="jiazhu">闓，苦亥翻，又音開。</span>以劉超爲右衞將軍，<span class="jiazhu">《晉志》：文帝初置中衞及衞將軍，武帝受命，分爲左、右衞，以羊琇爲左，趙序爲右。</span>使與鍾雅、褚翜侍立左右，太常孔愉朝服守宗廟。<span class="jiazhu">朝，直遙翻。</span>時百官奔散，殿省蕭然。峻兵旣入，叱褚翜令下。翜正立不動，呵之曰：<span class="yinhao">「蘇冠軍來覲至尊，<span class="jiazhu">峻先以討沈充功進冠軍將軍，故稱之。冠，古玩翻。</span>軍人豈得侵逼！」</span>由是峻兵不敢上殿，<span class="jiazhu">上，時掌翻。</span>突入後宮，宮人及太后左右侍人皆見掠奪。峻兵驅役百官，光祿勳王彬等皆被捶撻，<span class="jiazhu">捶，止橤翻。</span>令負擔登蔣山。<span class="jiazhu">擔，都藍翻，又徒濫翻。蔣山，卽鍾山，在今上元縣東北十八里。《輿地志》曰：古曰金陵山，縣名因此；又名蔣山，漢末，秣陵尉蔣子文討賊，戰死于此，吳大帝爲立廟，子文祖諱鍾，因改曰蔣山。余謂孫權祖亦諱鍾，當因是改也。</span>裸剝士女，<span class="jiazhu">裸，魯果翻。</span>皆以壞席苫草自鄣，無草者坐地以土自覆；哀號之聲，震動內外。<span class="jiazhu">苫，詩廉翻。覆，敷救翻；下同。號，戶刀翻。</span></p>
<p class="em2 strong">初，姑孰旣陷，尙書左丞孔坦謂人曰：<span class="yinhao">「觀峻之勢，必破臺城，自非戰士，不須戎服。」</span>及臺城陷，戎服者多死，白衣者無他。</p>
<p class="em2 strong">時官有布二十萬匹，金銀五千斤，錢億萬，絹數萬匹，他物稱是，<span class="jiazhu">言他物與布金銀錢絹相稱也。稱，尺證翻。</span>峻盡費之；太官惟有燒餘米數石以供御膳。</p>
<p class="em2 strong">或謂鍾雅曰：<span class="yinhao">「君性亮直，必不容於寇讎，盍早爲之計！」</span>雅曰：<span class="yinhao">「國亂不能匡，君危不能濟，各遁逃以求免，何以爲臣！」</span></p>
<p class="em2 strong">丁巳，峻稱詔大赦，惟庾亮兄弟不在原例。<span class="jiazhu">不在見赦之例。</span>以王導有德望，猶使以本官居己之右。祖約爲侍中、太尉、尙書令，峻自爲驃騎將軍、錄尙書事，<span class="jiazhu">驃，匹妙翻。</span>許柳爲丹楊尹，馬雄爲左衞將軍，祖渙爲驍騎將軍。<span class="jiazhu">驍，堅堯翻。</span>弋陽王羕詣峻，稱述峻功，峻復以羕爲西陽王、太宰、錄尙書事。<span class="jiazhu">羕降爵見上卷咸和元年。羕，余亮翻。</span></p>
<p class="em2 strong">峻遣兵攻吳國內史庾冰，冰不能禦，棄郡奔會稽，<span class="jiazhu">時以吳郡爲吳國，太守爲內史。會，工外翻。</span>至浙江，峻購之甚急。吳鈴下卒引冰入船，以蘧蒢覆之，吟嘯鼓枻，泝流而去。<span class="jiazhu">蘧，求於翻。蒢，陳如翻。《說文》曰：蘧篨，竹席也。余謂從<span class="yinhao">「艸」</span>者，今蘆䕠也。枻，以制翻。楫謂之枻。泝，蘇故翻。逆流曰泝。</span>每逢邏所，<span class="jiazhu">邏所，謂津要置邏卒之所。邏，郎佐翻。</span>輒以杖叩船曰：<span class="yinhao">「何處覓庾冰，庾冰正在此。」</span>人以爲醉，不疑之，冰僅免。峻以侍中蔡謨爲吳國內史。</p>
<p class="em2 strong">溫嶠聞建康不守，號慟；<span class="jiazhu">號，戶刀翻。</span>人有候之者，悲哭相對。庾亮至尋陽宣太后詔，以嶠爲驃騎將軍、開府儀同三司，又加徐州刺史郗鑒司空。<span class="jiazhu">郗，丑之翻。</span>嶠曰：<span class="yinhao">「今日當以滅賊爲急，未有功而先拜官，將何以示天下！」</span>遂不受。嶠素重亮，亮雖奔敗，嶠愈推奉之，分兵給亮。</p>
<p class="em2 strong"><span class="yinwen">2</span>後趙大赦，改元太和。<span class="jiazhu">考異曰：《晉春秋》雲：<span class="yinhao">「勒即帝位，改元太和。」</span>按勒建平元年，始即帝位，今從《石勒載記》。</span></p>
<p class="em2 strong"><span class="yinwen">3</span>三月，丙子，庾太后以憂崩。</p>
<p class="em2 strong"><span class="yinwen">4</span>蘇峻南屯于湖。</p>
<p class="em2 strong"><span class="yinwen">5</span>夏，四月，後趙將石堪攻宛，南陽太守王國降之；<span class="jiazhu">宛，於元翻。降，戶江翻。</span>遂進攻祖約軍于淮上。約將陳光起兵攻約，約左右閻禿，貌類約，<span class="jiazhu">禿，吐谷翻。</span>光謂爲約而擒之，約踰垣獲免。光奔後趙。</p>
<p class="em2 strong"><span class="yinwen">6</span>壬申，葬明穆皇后于武平陵。</p>
<p class="em2 strong"><span class="yinwen">7</span>庾亮、溫嶠將起兵討蘇峻，而道路斷絕，不知建康聲聞。<span class="jiazhu">聞，音問。</span>會南陽范汪至尋陽，言<span class="yinhao">「峻政令不壹，貪暴縱橫，<span class="jiazhu">橫，戶孟翻。</span>滅亡已兆，雖強易弱，<span class="jiazhu">易，以豉翻。</span>朝廷有倒懸之急，宜時進討。」</span>嶠深納之。亮辟汪參護軍事。</p>
<p class="em2 strong">亮、嶠互相推爲盟主；嶠從弟充曰：<span class="jiazhu">從，才用翻。《考異》曰：《晉春秋》作<span class="yinhao">「從兄」</span>，今從《晉書·嶠傳》。</span><span class="yinhao">「陶征西位重兵強，<span class="jiazhu">侃時爲征西大將軍、都督荊·湘·雍·梁，專制上流。</span>宜共推之。」</span>嶠乃遣督護王愆期詣荊州，邀陶侃與之同赴國難。<span class="jiazhu">難，乃旦翻；下同。</span>侃猶以不豫顧命爲恨，<span class="jiazhu">事見上卷咸和元年。</span>答曰：<span class="yinhao">「吾疆埸外將，不敢越局。」</span><span class="jiazhu">謂內輔外禦，各有局分，不敢踰越也。將，卽亮翻。</span>嶠屢說，不能回；<span class="jiazhu">說，輸芮翻。</span>乃順侃意，遣使謂之曰：<span class="yinhao">「仁公且守，<span class="jiazhu">漢、魏以來，率呼宰輔、岳牧爲明公；今嶠呼侃爲仁公，蓋取天下歸仁之義，言晉之征、鎭皆歸重於侃也。使，疏吏翻；下同。</span>僕當先下。」</span>使者去已二日，平南參軍滎陽毛寶<span class="jiazhu">嶠爲平南將軍，以寶爲參軍。</span>別使還，聞之，<span class="jiazhu">還，從宣翻，又如字。</span>說嶠曰：<span class="yinhao">「凡舉大事，當與天下共之。師克在和，不宜異同。<span class="jiazhu">《左傳》：楚鬬廉曰：師克在和，不在衆也。</span>假令可疑，猶當外示不覺，況自爲攜貳邪！宜急追信改書，<span class="jiazhu">信，卽使也。</span>言必應俱進；若不及前信，當更遣使。」</span>嶠意悟，卽追使者改書；侃果許之，遣督護龔登帥兵詣嶠。<span class="jiazhu">帥，讀曰率。</span>嶠有衆七千，於是列上尙書，<span class="jiazhu">以侃爲盟主，與亮、嶠列名上之尙書。上，時掌翻。</span>陳祖約、蘇峻罪狀，移告征鎭，灑泣登舟。</p>
<p class="em2 strong">陶侃復追龔登還。嶠遺侃書曰：<span class="yinhao">「夫軍有進而無退，可增而不可減。近已移檄遠近，言於盟府，<span class="jiazhu">盟府，謂侃府也；侃爲盟主，故稱爲盟府。復，扶又翻。遺，于季翻。</span>刻後月半大舉，諸郡軍並在路次，惟須仁公軍至，便齊進耳。仁公今召軍還，疑惑遠近，成敗之由，將在於此。僕才輕任重，實憑仁公篤愛，遠稟成規；至於首啓戎行，<span class="jiazhu">行，戶剛翻。《詩》：元戎十乘，以先啓行。</span>不敢有辭，僕與仁公，如藐尾相衞，脣齒相依也。恐或者不達高旨，將謂仁公緩於討賊，此聲難追。僕與仁公並受方嶽之任，安危休戚，理旣同之。且自頃之顧，綢繆往來，情深義重，<span class="jiazhu">綢，除留翻；繆，莫彪翻；纏綿也。</span>一旦有急，亦望仁公悉衆見救，況社稷之難乎！今日之憂，豈惟僕一州，文武莫不翹首企。<span class="jiazhu">言翹首企足以望侃兵之來。難，乃旦翻。</span>假令此州不守，約、峻樹置官長於此，<span class="jiazhu">此，謂江州也。長，知兩翻。</span>荊、楚西逼強胡，東接逆賊，因之以饑饉，將來之危，乃當甚於此州之今日也。仁公進當爲大晉之忠臣，參桓、文之功；退當以慈父之情，雪愛子之痛。<span class="jiazhu">謂侃子瞻爲峻所殺。</span>今約、峻凶逆無道，痛感天地，人心齊壹，咸皆切齒。今之進討，若以石投卵耳；苟復召兵還，是爲敗於幾成也。<span class="jiazhu">復，扶又翻。幾，居希翻。</span>願深察所陳！」</span>王愆期謂侃曰：<span class="yinhao">「蘇峻，豺狼也，如得遂志，四海雖廣，公寧有容足之地乎！」</span>侃深感悟，卽戎服登舟。瞻喪至不臨，<span class="jiazhu">臨，力鴆翻。</span>晝夜兼道而進。</p>
<p class="em2 strong">郗鑒在廣陵，城孤糧少，逼近胡寇，<span class="jiazhu">近，其靳翻。</span>人無固志。得詔書，卽流涕誓衆，入赴國難，將士爭奮。<span class="jiazhu">難，乃旦翻。將，卽亮翻。</span>遣將軍夏侯長等間行謂溫嶠曰：<span class="yinhao">「或聞賊欲挾天子東入會稽，當先立營壘，屯據要害，旣防其越逸，又斷賊糧運，<span class="jiazhu">間，古莧翻。斷，丁管翻。</span>然後清野堅壁以待賊。賊攻城不拔，野無所掠，東道旣斷，糧運自絕，必自潰矣。」</span>嶠深以爲然。<span class="jiazhu">晉都建康，糧運皆仰三吳，故欲先斷東道。王敦、蘇峻之亂，匡復之謀，郗鑒爲多。</span></p>
<p class="em2 strong">五月，陶侃率衆至尋陽。議者咸謂侃欲誅庾亮以謝天下；亮甚懼，用溫嶠計，詣侃拜謝。侃驚，止之曰：<span class="yinhao">「庾元規乃拜陶士行邪！」</span><span class="jiazhu">陶侃，字士行。</span>亮引咎自責，風止可觀，侃不覺釋然，曰：<span class="yinhao">「君侯脩石頭以擬老子，<span class="jiazhu">見上卷咸和元年。</span>今日反見求邪！」</span>卽與之談宴終日，遂與亮、嶠同趣建康。<span class="jiazhu">趣，七喻翻。</span>戎卒四萬，旌旗七百餘里，鉦鼓之聲，震於遠近。</p>
<p class="em2 strong">蘇峻聞西方兵起，用參軍賈寧計，自姑孰還據石頭，分兵以拒侃等。</p>
<p class="em2 strong">乙未，峻逼遷帝於石頭，司徒導固爭，不從。帝哀泣升車，宮中慟哭。時天大雨，道路泥濘，<span class="jiazhu">濘，乃定翻，淖也。</span>劉超、鍾雅步侍左右，峻給馬，不肯乘，而悲哀慷慨。峻聞而惡之，然未敢殺也。<span class="jiazhu">惡，烏路翻。</span>以其親信許方等補司馬督、殿中監，外託宿衞，內實防禦超等。峻以倉屋爲帝宮，日來帝前肆醜言。劉超、鍾雅與右光祿大夫荀崧、金紫光祿大夫華恆、<span class="jiazhu">左、右光祿大夫，金章紫綬；光祿大夫，銀章青綬；加金章紫綬者，謂之金紫光祿大夫。華，戶化翻。恆，戶登翻。</span>尙書荀邃、侍中丁潭侍從，不離帝側。<span class="jiazhu">從，才用翻。離，力智翻。</span>時饑饉米貴，峻問遺，超一無所受。繾綣朝夕，<span class="jiazhu">遺，于季翻。繾，詰戰翻，又去演翻；綣，區願翻。繾綣，反覆不相離也。孔穎達曰：繾綣，牢固相著之意。《左傳》曰：繾綣從公，毋通內外。</span>臣節愈恭；雖居幽厄之中，超猶啓帝，授《孝經》、《論語》。</p>
<p class="em2 strong">峻使左光祿大夫陸曄守留臺，逼迫居民，盡聚之後苑；使匡術守苑城。</p>
<p class="em2 strong">尙書左丞孔坦奔陶侃，侃以爲長史。</p>
<p class="em2 strong">初，蘇峻遣尙書張闓權督東軍，司徒導密令以太后詔諭三吳吏士，<span class="jiazhu">漢置吳郡；吳分吳郡置吳興郡；晉又分吳興、丹楊置義興郡，是爲三吳。酈道元曰：世謂吳郡、吳興、會稽爲三吳。杜佑曰：晉、宋之間，以吳郡、吳興、丹楊爲三吳。</span>使起義兵救天子。會稽內史王舒以庾冰行奮武將軍，使將兵一萬，西渡浙江；<span class="jiazhu">將，卽亮翻；下同。</span>於是吳興太守虞潭、吳國內史蔡謨、前義興太守顧衆等皆舉兵應之。潭母孫氏謂潭曰：<span class="yinhao">「汝當捨生取義，勿以吾老爲累！」</span><span class="jiazhu">累，力瑞翻。</span>盡遣其家僮從軍，鬻其環珮以爲軍資。謨以庾冰當還舊任，卽去郡以讓冰。</p>
<p class="em2 strong">蘇峻聞東方兵起，遣其將管商、張健、弘徽等拒之；虞潭等與戰，互有勝負，未能得前。</p>
<p class="em2 strong">陶侃、溫嶠軍于茄子浦；嶠以南兵習水，蘇峻兵便步，<span class="jiazhu">南兵，謂侃、嶠之兵。便步，謂便於步戰。</span>令：<span class="yinhao">「將士有上岸者死！」</span><span class="jiazhu">上，時掌翻。</span>會峻送米萬斛饋祖約，約遣司馬桓撫等迎之。毛寶帥千人爲嶠前鋒，<span class="jiazhu">帥，讀曰率；下同。</span>告其衆曰：<span class="yinhao">「兵法，『軍令有所不從』，豈可視賊可擊，不上岸擊之邪！」</span>乃擅往襲撫，悉獲其米，斬獲萬計，約由是飢乏。嶠表寶爲廬江太守。</p>
<p class="em2 strong">陶侃表王舒監浙東軍事，虞潭監浙西軍事，<span class="jiazhu">監，工銜翻。</span>郗鋻都督揚州八郡諸軍事；令舒、潭皆受鑒節度。鑒帥衆渡江，與侃等會于茄子浦，<span class="jiazhu">《類篇》：茄，求加翻；菜名，子可食。茄葉似蒿蓼葉而青，子熟於夏秋之間，大如秤棰，有紫色者，有白色者，及其熟也，色正黃。蓋其地宜茄子，人多於此樹藝，因以名浦。</span>雍州刺史魏該亦以兵會之。<span class="jiazhu">雍，於用翻。</span></p>
<p class="em2 strong">丙辰，侃等舟師直指石頭，至于蔡洲；侃屯查浦，<span class="jiazhu">蔡洲，在石頭西岸；查浦，在大江南岸，直秦淮口。</span>嶠屯沙門浦。峻登烽火樓，望見士衆之盛，有懼色，謂左右曰：<span class="yinhao">「吾本知溫嶠能得衆也。」</span></p>
<p class="em2 strong">庾亮遣督護王彰擊峻黨張曜，反爲所敗。亮送節傳以謝侃。<span class="jiazhu">敗，補邁翻。傳，株戀翻。</span>侃答曰：<span class="yinhao">「古人三敗，<span class="jiazhu">謂魯將曹沫也。</span>君侯始二；當今事急，不宜數爾。」</span><span class="jiazhu">言不宜數數如此。數，所角翻。</span>亮司馬陳郡殷融詣侃謝曰：<span class="yinhao">「將軍爲此，非融等所裁。」</span>王彰至曰：<span class="yinhao">「彰自爲之，將軍不知也。」</span>侃曰：<span class="yinhao">「昔殷融爲君子，王彰爲小人；今王彰爲君子，殷融爲小人。」</span></p>
<p class="em2 strong">宣城內史桓彝，聞京城不守，慷慨流涕，進屯涇縣。<span class="jiazhu">彝自廣德進屯涇縣。</span>時州郡多遣使降蘇峻，<span class="jiazhu">使，疏吏翻。降，戶江翻。</span>裨惠復勸彝宜且與通使，以紓交至之禍。<span class="jiazhu">紓，緩也。交至之禍，言州郡多降，峻兵將四合而交至也。復，扶又翻。</span>彝曰：<span class="yinhao">「吾受國厚恩，義在致死，焉能忍恥與逆臣通問！<span class="jiazhu">焉，於虔翻。</span>如其不濟，此則命也。」</span>彝遣將軍俞縱守蘭石，<span class="jiazhu">蘭石，在涇縣東北。</span>峻遣其將韓晃攻之。縱將敗，左右勸縱退軍。縱曰：<span class="yinhao">「吾受桓侯厚恩，當以死報。吾之不可負桓侯，猶桓侯之不負國也。」</span>遂力戰而死。晃進軍攻彝，六月，城陷，執彝，殺之。</p>
<p class="em2 strong">諸軍初至石頭，卽欲決戰，陶侃曰：<span class="yinhao">「賊衆方盛，難與爭鋒，當以歲月，智計破之。」</span>旣而屢戰無功，監軍部將李根請築白石壘，<span class="jiazhu">是時同盟諸將無監軍事者，竊意李根蓋郗鑒軍部將也。前史旣逸<span class="yinhao">「郗」</span>字，後人遂改<span class="yinhao">「鑒」</span>爲<span class="yinhao">「監」</span>。白石壘，在石頭東北，峻極險固。杜佑曰：白石里，在臺城西，宋武帝大明四年爲蠶所，置大殿於此。</span>侃從之。夜築壘，至曉而成。聞峻軍嚴聲，<span class="jiazhu">聞峻軍擊鼓嚴隊之聲。</span>諸將咸懼其來攻。孔坦曰：<span class="yinhao">「不然。若峻攻壘，必須東北風急，令我水軍不得往救；今天清靜，賊必不來。所以嚴者，必遣軍出江乘，掠京口以東矣。」</span>已而果然。侃使庾亮以二千人守白石，峻帥步騎萬餘四面攻之，不克。<span class="jiazhu">帥，讀曰率。</span></p>
<p class="em2 strong">王舒、虞潭等數與峻兵戰，不利。<span class="jiazhu">數，所角翻。</span>孔坦曰：<span class="yinhao">「本不須召郗公，遂使東門無限，今宜遣還，雖晚，猶勝不也。」</span><span class="jiazhu">言雖遣還之晚，猶勝不遣還也。</span>侃乃令鑒與後將軍郭默還據京口，立大業、曲阿、庱亭三壘以分峻之兵勢，<span class="jiazhu">曲阿，秦雲陽縣也，前漢屬會稽郡，後漢屬吳郡，晉屬毗陵郡。大業，里名，在曲阿北。丁度曰：庱亭，在吳興。庱，丑升翻。裴松之曰：庱，攄陵翻。</span>使郭默守大業。</p>
<p class="em2 strong">壬辰，魏該卒。</p>
<p class="em2 strong">祖約遣祖渙、桓撫襲湓口；<span class="jiazhu">湓口，在尋陽，今江州德化縣西一里有湓浦。</span>陶侃聞之，將自擊之。毛寶曰：<span class="yinhao">「義軍恃公，公不可動，寶請討之。」</span>侃從之。渙、撫過皖，因攻譙國內史桓宣。<span class="jiazhu">宣時屯皖縣馬頭山。皖，戶版翻。</span>寶往救之，爲渙、撫所敗。<span class="jiazhu">敗，補邁翻。</span>箭貫寶髀，徹鞍，<span class="jiazhu">徹，敕列翻。</span>寶使人蹋鞍拔箭，血流滿鞾。<span class="jiazhu">鞾，許戈翻。</span>還擊煥、撫，破走之，宣乃得出，歸于溫嶠。寶進攻祖約軍于東關，拔合肥戍；會嶠召之，復歸石頭。</p>
<p class="em2 strong">祖約諸將陰與後趙通謀，許爲內應。後趙將石聰、石堪引兵濟淮，攻壽春。秋，七月，約衆潰，奔歷陽，聰等虜壽春二萬餘戶而歸。</p>
<p class="em2 strong"><span class="yinwen">8</span>後趙中山公虎帥衆四萬自軹關西入，擊趙河東，<span class="jiazhu">軹關，在河內軹縣。帥，讀曰率。</span>應之者五十餘縣，遂進攻蒲阪。趙主曜遣河間王述發氐、羌之衆屯秦州以備張駿、楊難敵，自將中外精銳水陸諸軍以救蒲阪，自衞關北濟；<span class="jiazhu">《晉書·地理志》，汲郡汲縣有衞關。</span>虎懼，引退。曜追之，八月，及於高候；<span class="jiazhu">杜佑曰：今絳州聞喜縣北有高候原。</span>與虎戰，大破之，斬石瞻，枕尸二百餘里，<span class="jiazhu">枕，職鴆翻。</span>收其資仗億計。虎奔朝歌。<span class="jiazhu">杜佑曰：衞州衞縣，漢朝歌縣。紂都朝歌，在今縣西。</span>曜濟自大陽，<span class="jiazhu">大陽屬河東郡。應劭曰：在大河之陽，故曰大陽。《唐志》，陝州陝縣有大陽故關，春秋之茅津也。</span>攻石生于金墉，決千金堨以灌之。<span class="jiazhu">堨，烏葛翻。</span>分遣諸將攻汲郡、河內，後趙滎陽太守尹矩、野王太守張進等皆降之。<span class="jiazhu">野王縣自漢以來屬河內郡，後趙始置郡也。降，戶江翻。</span>襄國大震。</p>
<p class="em2 strong"><span class="yinwen">9</span>張駿治兵，欲乘虛襲長安。理曹郎中索詢諫曰：<span class="jiazhu">理曹郎中，張氏所置，以掌刑獄。索，昔各翻。</span><span class="yinhao">「劉曜雖東征，其子胤守長安，未易輕也。<span class="jiazhu">易，以豉翻；下同。</span>借使小有所獲，彼若釋東方之圖，還與我校；禍難之期，未可量也。」</span><span class="jiazhu">難，乃旦翻。量，音良。</span>駿乃止。</p>
<p class="em2 strong"><span class="yinwen">10</span>蘇峻腹心路永、匡術、賈寧聞祖約敗，恐事不濟，勸峻盡誅司徒導等諸大臣，更樹腹心；<span class="jiazhu">更，工衡翻。</span>峻雅敬導，不許。永等更貳於峻，<span class="jiazhu">貳者，其心攜而兩向。</span>導使參軍袁耽潛誘永使歸順，<span class="jiazhu">誘，音酉。</span>九月，戊申，導攜二子與永奔白石。耽，渙之曾孫也。<span class="jiazhu">袁渙事曹操。</span></p>
<p class="em2 strong">陶侃、溫嶠等與蘇峻久相持不決，峻分遣諸將東西攻掠，所嚮多捷，人情恟懼。<span class="jiazhu">恟，許拱翻。</span>朝士之奔西軍者皆曰：<span class="yinhao">「峻狡黠有膽決，其徒驍勇，所向無敵。<span class="jiazhu">朝，直遙翻。黠，下八翻。驍，堅堯翻。</span>若天討有罪，則峻終滅亡；止以人事言之，未易除也。」</span>溫嶠怒曰：<span class="yinhao">「諸君怯懦，乃更譽賊！」</span><span class="jiazhu">譽，羊諸翻，稱揚之也。</span>及累戰不勝，嶠亦憚之。</p>
<p class="em2 strong">嶠軍食盡，貸於陶侃。<span class="jiazhu">貸，他代翻，借也。</span>侃怒曰：<span class="yinhao">「使君前云不憂無良將及兵食，惟欲得老僕爲主耳。今數戰皆北，良將安在！荊州接胡、蜀二虜，當備不虞；若復無食，<span class="jiazhu">復，扶又翻。</span>僕便欲西歸，更思良算，徐來殄賊，不爲晚也。」</span>嶠曰：<span class="yinhao">「凡師克在和，古之善敎也。光武之濟昆陽，<span class="jiazhu">見三十九卷漢淮陽王更始元年。</span>曹公之拔官渡，<span class="jiazhu">見六十三卷漢獻帝建安五年。</span>以寡敵衆，杖義故也。峻、約小豎，凶逆滔天，何憂不滅！峻驟勝而驕，自謂無前，今挑之戰，<span class="jiazhu">挑，徒了翻。</span>可一鼓而擒也。柰何捨垂立之功，設進退之計乎！且天子幽逼，社稷危殆，乃四海臣子肝腦塗地之日。嶠等與公並受國恩，事若克濟，則臣主同祚；如其不捷，當灰身以謝先帝耳。今之事勢，義無旋踵，譬如騎虎，安可中下哉！公若違衆獨返，人心必沮；沮衆敗事，義旗將迴指於公矣。」</span><span class="jiazhu">溫嶠辭嚴義正，所以能留陶侃，共成大功。沮，在呂翻。敗，補邁翻。</span>毛寶言於嶠曰：<span class="yinhao">「下官能留陶公。」</span>乃往說侃曰：<span class="jiazhu">說，輸芮翻。</span><span class="yinhao">「公本鎭蕪湖，爲南北勢援，前旣已下，勢不可還。且軍政有進無退，非直整齊三軍，示衆必死而已，亦謂退無所據，終至滅亡。往者杜弢非不強盛，公竟滅之，<span class="jiazhu">見八十九卷愍帝建興三年。弢，土刀翻。</span>何至於峻，獨不可破邪！賊亦畏死，非皆勇健，公可試與寶兵，使上岸斷賊資糧；<span class="jiazhu">上，時掌翻。斷，丁管翻。</span>若寶不立效，然後公去，人心不恨矣。」</span>侃然之，加寶督護而遣之。竟陵太守李陽說侃曰：<span class="jiazhu">惠帝元康九年，分江夏西界立竟陵郡。</span><span class="yinhao">「今大事若不濟，公雖有粟，安得而食諸！」</span>侃乃分米五萬石以餉嶠軍。毛寶燒峻句容、湖孰積聚，<span class="jiazhu">句容、湖孰二縣，屬丹楊郡。</span>峻軍乏食，侃遂留不去。</p>
<p class="em2 strong">張健、韓晃等急攻大業；壘中乏水，人飲糞汁。郭默懼，潛突圍出外，留兵守之；郗鑒在京口，軍士聞之皆失色。參軍曹納曰：<span class="yinhao">「大業，京口之扞蔽也，一旦不守，則賊兵徑至，不可當也。請還廣陵，以俟後舉。」</span>鑒大會僚佐，責納曰：<span class="yinhao">「吾受先帝顧託之重，正復捐軀九泉，不足報塞。<span class="jiazhu">復，扶又翻。塞，悉則翻。</span>今強寇在近，衆心危逼，君腹心之佐，而生長異端，<span class="jiazhu">長，丁丈翻，今知兩翻。</span>當何以帥先義衆，鎭壹三軍邪！」</span><span class="jiazhu">帥，讀曰率；下同。</span>將斬之，久乃得釋。</p>
<p class="em2 strong">陶侃將救大業，長史殷羨曰：<span class="yinhao">「吾兵不習步戰，救大業而不捷，則大事去矣。不如急攻石頭，則大業自解。」</span><span class="jiazhu">謂急攻蘇峻，健、晃必還救之，大業之兵自解。</span>侃從之。羨，融之兄也。庚午，侃督水軍向石頭。庾亮、溫嶠、趙胤帥步兵萬人從白石南上，欲挑戰。峻將八千人逆戰，<span class="jiazhu">上，時掌翻。挑，徒了翻。將，卽亮翻；下同。</span>遣其子碩及其將匡孝分兵先薄趙胤軍，敗之。<span class="jiazhu">薄，迫也。敗，補邁翻。</span>峻方勞其將士，<span class="jiazhu">勞，力到翻。</span>乘醉望見胤走，曰：<span class="yinhao">「孝能破賊，我更不如邪！」</span>因舍其衆，<span class="jiazhu">舍，讀曰捨。</span>與數騎北下突陳，不得入，<span class="jiazhu">陳，讀曰陣。</span>將回趨白木陂；馬躓，<span class="jiazhu">躓，陟利翻，跲也。白木陂，在東陵東。趨，七喻翻；下兵趨同。</span>侃部將彭世、李千等投之以矛，峻墜馬；斬首，臠割之，焚其骨，三軍皆稱萬歲。餘衆大潰。<span class="jiazhu">一鼓禽峻，果如溫嶠之言。</span>峻司馬任讓等共立峻弟逸爲主，閉城自守。<span class="jiazhu">任，音壬。</span>溫嶠乃立行臺，布告遠近，凡故吏二千石以下，皆令赴臺；於是至者雲集。韓晃聞峻死，引兵趣石頭。管商、弘徽攻庱亭壘，督護李閎、輕車長史滕含擊破之。<span class="jiazhu">輕車長史，輕車將軍長史也。</span>含，脩之孫也。商走詣庾亮降，<span class="jiazhu">降，戶江翻。</span>餘衆皆歸張健。</p>
<p class="em2 strong"><span class="yinwen">11</span>冬，十一月，後趙王勒欲自將救洛陽，<span class="jiazhu">將，卽亮翻。</span>僚佐程遐等固諫曰：<span class="yinhao">「劉曜懸軍千里，勢不支久。大王不宜親動，動無萬全。」</span>勒大怒，按劍叱遐等出。乃赦徐光，<span class="jiazhu">光被囚見上卷咸和元年。</span>召而謂之曰：<span class="yinhao">「劉曜乘一戰之勝，圍守洛陽，庸人之情皆謂其鋒不可當。曜帶甲十萬，攻一城而百日不克，師老卒怠，以我初銳擊之，可一戰而擒也。若洛陽不守，曜必送死冀州，<span class="jiazhu">後趙都襄國，冀州之地。</span>自河已北，席卷而來，<span class="jiazhu">卷，讀曰捲；下同。</span>吾事去矣。程遐等不欲吾行，卿以爲何如？」</span>對曰：<span class="yinhao">「劉曜乘高候之勢，不能進臨襄國，更守金墉，此其無能爲可知也。以大王威略臨之，彼必望旗奔敗。平定天下，在今一舉，不可失也。」</span>勒笑曰：<span class="yinhao">「光言是也。」</span>乃使內外戒嚴，有諫者斬。命石堪、石聰及豫州刺史桃豹等各統見衆會滎陽；<span class="jiazhu">見，賢遍翻。</span>中山公虎進據石門，<span class="jiazhu">《水經註》：漢靈帝於敖城西北，壘石爲門，以遏浚儀渠口，謂之石門，而滎瀆受河水，亦有石門。</span>勒自統步騎四萬趣金墉，濟自大堨。<span class="jiazhu">《水經註》：石勒襲劉曜，塗出延津，以河冰冸爲神靈之助，號是處爲靈昌津。騎，奇寄翻。趣，七喻翻。堨，烏葛翻。</span></p>
<p class="em2 strong">勒謂徐光曰：<span class="yinhao">「曜盛兵成皋關，上策也；阻洛水，其次也；坐守洛陽，此成擒耳。」</span>十二月，乙亥，後趙諸軍集于成皋，步卒六萬，騎二萬七千。勒見趙無守兵，大喜，舉手指天復加額曰：<span class="yinhao">「天也！」</span><span class="jiazhu">復，扶又翻。</span>卷甲銜枚，詭道兼行，出于鞏、訾之間。<span class="jiazhu">鞏縣，屬河南郡，有東訾城。《左傳》，單子取訾。杜預曰：在鞏縣西南。《晉·地道記》曰：在縣之東。訾，子斯翻。</span></p>
<p class="em2 strong">趙主曜專與嬖臣飲博，不撫士卒；左右或諫，曜怒，以爲妖言，斬之。<span class="jiazhu">嬖，卑義翻，又必計翻。妖，於驕翻。</span>聞勒已濟河，始議增滎陽戍，杜黃馬關。<span class="jiazhu">據《水經》，黃馬坂在成皋縣，河水逕其北，謂之黃馬關。</span>俄而洛水候者與後趙前鋒交戰，擒羯送之。曜問：<span class="yinhao">「大胡自來邪？其衆幾何？」</span>羯曰：<span class="yinhao">「王自來，軍勢甚盛。」</span><span class="jiazhu">羯，居謁翻。</span>曜色變，使攝金墉之湋，<span class="jiazhu">攝，收也。</span>陳于洛西，<span class="jiazhu">陳，讀曰陣；下揮陳同。</span>衆十餘萬，南北十餘里。勒望見，益喜。謂左右曰：<span class="yinhao">「可以賀我矣！」</span>勒帥步騎四萬入洛陽城。<span class="jiazhu">帥，讀曰率。</span></p>
<p class="em2 strong">己卯，中山公虎引步卒三萬自城北而西，攻趙中軍，石堪、石聰等各以精騎八千自城西而北，擊趙前鋒，大戰于西陽門。<span class="jiazhu">西陽門，卽洛城宣陽門也，城西面南頭第一門；或曰：西陽門，卽第二門西明門也。</span>勒躬貫甲冑，出自閶闔門，夾擊之。<span class="jiazhu">閶闔門，洛城西面北頭門。</span>曜少而嗜酒，<span class="jiazhu">少，詩照翻。</span>末年尤甚；將戰，飲酒數斗。常乘赤馬無故跼頓，<span class="jiazhu">跼，足踡曲不能伸也；頓，首低下不能舉也。跼，音局。</span>乃乘小馬。比出，復飲酒斗餘。<span class="jiazhu">比，必寐翻。復，扶又翻；下同。</span>至西陽門，揮陳就平。石堪因而乘之，趙兵大潰。曜昏醉退走，馬陷石渠，墜于冰上，被瘡十餘，通中者三，<span class="jiazhu">中，竹仲翻。</span>爲堪所執。勒遂大破趙兵，斬首五萬餘級。下令曰：<span class="yinhao">「所欲擒者一人耳，今已獲之。其敕將士抑鋒止銳，縱其歸命之路。」</span></p>
<p class="em2 strong">曜見勒曰：<span class="yinhao">「石王，頗憶重門之盟否？」</span><span class="jiazhu">據《水經註》，重門城，在河內共縣故城西北二十里。此盟當在懷帝永嘉四年同圍河內之時。重，直龍翻。</span>勒使徐光謂之曰：<span class="yinhao">「今日之事，天使其然，復云何邪！」</span><span class="jiazhu">復，扶又翻。</span>乙酉，勒班師。使征東將軍石邃將兵衞送曜。邃，虎之子也。曜瘡甚，載以馬輿，使醫李永與同載。己亥，至襄國，舍曜於永豐小城，給其妓妾，嚴兵圍守。<span class="jiazhu">妓，渠綺翻。</span>遣劉岳、劉震等從男女盛服以見之，<span class="jiazhu">岳被禽見上卷明帝太寧三年。</span>曜曰：<span class="yinhao">「吾謂卿等久爲灰土，石王仁厚，乃全宥至今邪！我殺石佗，<span class="jiazhu">見上卷太寧三年。</span>愧之多矣。今日之禍，自其分耳。」</span><span class="jiazhu">分，扶問翻。</span>留宴終日而去。勒使曜與其太子熙書，諭令速降；<span class="jiazhu">降，戶江翻。</span>曜但敕熙與諸大臣<span class="yinhao">「匡維社稷，勿以吾易意也。」</span>勒見而惡之，<span class="jiazhu">惡，烏路翻。</span>久之，乃殺曜。</p>
<p class="em2 strong"><span class="yinwen">12</span>是歲，成漢獻王驤卒，<span class="jiazhu">成封李驤爲漢王。驤，思將翻。</span>其子征東將軍壽以喪還成都。成主雄以李玝爲征北將軍、梁州刺史，代壽屯晉壽。<span class="jiazhu">玝，阮古翻。</span></p>
<p class="strong"><span class="section" id="title-4"><span data-head-description="" data-head-level="h4" data-head-title="咸和四年">四年</span></span><span class="biaozhusup" data-rel="（己丑、西元三二九年）"></span></p>
<p class="em2 strong"><span class="yinwen">1</span>春，正月，光祿大夫陸曄及弟尙書左僕射玩說匡術，以苑城附于西軍；<span class="jiazhu">說，輸芮翻。</span>百官皆赴之，推曄督宮城軍事。陶侃命毛寶守南城，鄧岳守西城。<span class="jiazhu">苑城之南城、西城也。</span></p>
<p class="em2 strong">右衞將軍劉超、侍中鍾雅與建康令管斾等謀奉帝出赴西軍；事泄，蘇逸使其將平原任讓將兵入宮收超、雅。<span class="jiazhu">將，卽亮翻。任，音壬。</span>帝抱持悲泣曰：<span class="yinhao">「還我侍中、右衞！」</span>讓奪而殺之。初，讓少無行，太常華恆爲本州大中正，<span class="jiazhu">華恆，平原高唐人。少，詩照翻。行，下孟翻。華，戶化翻。恆，戶登翻。</span>黜其品。及讓爲蘇峻將，乘勢多所誅殺，見恆輒恭敬，不敢縱暴。及鍾、劉之死，蘇逸欲幷殺恆，讓盡心救衞，恆乃得免。</p>
<p class="em2 strong"><span class="yinwen">2</span>冠軍將軍趙胤遣部將甘苗擊祖約于歷陽，戊辰，約夜帥左右數百人奔後趙，<span class="jiazhu">爲後石勒殺祖約張本。冠，古玩翻。帥，讀曰率；下同。</span>其將牽騰率衆出降。<span class="jiazhu">降，戶江翻；下同。</span></p>
<p class="em2 strong"><span class="yinwen">3</span>蘇逸、蘇碩、韓晃幷力攻臺城，焚太極東堂及祕閣，毛寶登城，射殺數十人。<span class="jiazhu">射，而亦翻。</span>晃謂寶曰：<span class="yinhao">「君名勇果，何不出鬬？」</span>寶曰：<span class="yinhao">「君名健將，<span class="jiazhu">將，卽亮翻。</span>何不入鬬？」</span>晃笑而退。</p>
<p class="em2 strong"><span class="yinwen">4</span>趙太子熙聞趙主曜被擒，大懼，<span class="jiazhu">被，皮義翻。</span>與南陽王胤謀西保秦州。尙書胡勳曰：<span class="yinhao">「今雖喪君，境土尙完，將士不叛，且當幷力拒之；力不能拒，走未晚也。」</span>胤怒，以爲沮衆，斬之，遂帥百官奔上邽，<span class="jiazhu">以劉胤之才武，不能守長安以抗石勒，劉曜旣禽，胤膽破矣。喪，息浪翻。沮，在呂翻。</span>諸征鎭亦皆棄所守從之，關中大亂。將軍蔣英、辛恕擁衆數十萬據長安，遣使降于後趙，後趙遣石生帥洛陽之衆赴之。</p>
<p class="em2 strong"><span class="yinwen">5</span>二月，丙戌，諸軍攻石頭。建威長史滕含擊蘇逸，大破之。<span class="jiazhu">滕含自輕車長史進建威將軍長史。</span>蘇碩帥驍勇數百，渡淮而戰，<span class="jiazhu">淮，秦淮也。驍，堅堯翻。</span>溫嶠擊斬之。韓晃等懼，以其衆就張健於曲阿，門隘不得出，更相蹈藉，<span class="jiazhu">更，工衡翻。藉，慈夜翻。</span>死者萬數。西軍獲蘇逸，斬之。滕含部將曹據抱帝奔溫嶠船，羣臣見帝，頓首號泣請罪。殺西陽王羕，幷其二子播、充、孫崧及彭城王雄。<span class="jiazhu">羕附蘇峻見上咸和三年，雄奔峻見上卷二年。</span>陶侃與任讓有舊，爲請其死。<span class="jiazhu">爲，于僞翻。</span>帝曰：<span class="yinhao">「是殺吾侍中、右衞者，不可赦也。」</span>乃殺之。司徒導入石頭，令取故節，<span class="jiazhu">導自討王敦時假節；其自石頭出奔也，棄之。</span>陶侃笑曰：<span class="yinhao">「蘇武節似不如是。」</span>導有慙色。<span class="jiazhu">導爲侃所譏，自愧其失節。</span>丁亥，大赦。</p>
<p class="em2 strong">張健疑弘徽等貳於己，皆殺之；帥舟師自延陵將入吳興，<span class="jiazhu">毗陵縣，前漢屬會稽郡，後漢分屬吳郡，晉分屬毗陵郡。師古曰：毗陵，舊延陵，漢改之。晉分毗陵、延陵爲兩縣，毗陵則今常州晉陵縣之地，延陵則今潤州丹徒、金壇之地。宋白曰：延陵縣，本漢曲阿縣地，晉太康二年，分曲阿之延陵鄕置。帥，讀曰率。</span>乙未，揚烈將軍王允之與戰，大破之，獲男女萬餘口。健復與韓晃、馬雄等西趨故鄣，<span class="jiazhu">故鄣縣，漢屬丹陽郡；吳分吳郡丹楊置吳興郡，故鄣屬焉。其地本秦鄣郡所治，故曰故鄣。今湖州安吉縣，故鄣之南鄕也；今廣德軍，漢故鄣縣之地。杜佑曰：湖州長城縣西八十里鄣郡故城，卽秦鄣郡縣城也。復，扶又翻。趨，七喻翻。</span>郗鑒遣參軍李閎追之，及於平陵山，皆斬之。<span class="jiazhu">《蘇峻傳作》<span class="yinhao">「巖山」</span>。據《帝紀》，平陵山當在溧陽界。沈約曰：吳分溧陽爲永平縣，晉武帝更名永世。董覽《吳地志》云：晉分永世爲平陵縣，宋文帝元嘉九年，併入永世、溧陽二縣。</span></p>
<p class="em2 strong">是時宮闕灰燼，以建平園爲宮。溫嶠欲遷都豫章，三吳之豪請都會稽，<span class="jiazhu">會，工外翻。</span>二論紛紜未決。司徒導曰：<span class="yinhao">「孫仲謀、劉玄德俱言『建康王者之宅』。<span class="jiazhu">見六十六卷漢獻帝建安十七年。</span>古之帝王，不必以豐儉移都；苟務本節用，何憂彫弊！若農事不修，則樂土爲墟矣。<span class="jiazhu">樂，音洛。</span>且北寇游魂，伺我之隙，<span class="jiazhu">伺，相吏翻。</span>一旦示弱，竄於蠻越，求之望實，懼非良計。<span class="jiazhu">望者，見於外者也；實者，有諸中者也。</span>今特宜鎭之以靜，羣情自安。」</span>由是不復徙都。以褚翜爲丹楊尹。<span class="jiazhu">復，扶又翻。翜，所甲翻。</span>時兵火之後，民物彫殘，翜收集散亡，京邑遂安。</p>
<p class="em2 strong"><span class="yinwen">6</span>壬寅，以湘州幷荊州。<span class="jiazhu">分湘州見八十六卷懷帝永嘉元年。</span></p>
<p class="em2 strong"><span class="yinwen">7</span>三月，壬子，論平蘇峻功，以陶侃爲侍中、太尉，封長沙郡公，加都督交、廣、寧州諸軍事；<span class="jiazhu">侃先督荊、襄、雍、梁四州，今加都督三州。</span>郗鑒爲侍中、司空、南昌縣公；溫嶠爲驃騎將軍、開府儀同三司，加散騎常侍、始安郡公；<span class="jiazhu">晉制，驃騎將軍位從公。驃，匹妙翻。</span>陸曄進爵江陵公；自餘賜爵侯、伯、子、男者甚衆。卞壼及二子眕、盱、桓彝、劉超、鍾雅、羊曼、陶瞻，皆加贈諡。路永、匡術、賈寧，皆蘇峻之黨也；峻未敗，永等去峻歸朝廷；王導欲賞以官爵。溫嶠曰：<span class="yinhao">「永等皆峻之腹心，首爲亂階，罪莫大焉。晚雖改悟，未足以贖前罪；得全首領，爲幸多矣，豈可復褒寵之哉！」</span><span class="jiazhu">復，扶又翻；下同。</span>導乃止。</p>
<p class="em2 strong">陶侃以江陵偏遠，移鎭巴陵。<span class="jiazhu">江陵偏在江北，又遠建康。武帝太康元年，立巴陵縣，屬長沙郡，後置建昌郡。《水經註》曰：湘水北至巴丘山，入于江，右岸有巴陵故城，本吳之巴丘邸閣也。巴丘山，一名天岳山，一名幕阜；前有培塿，曰巴蛇冢。</span></p>
<p class="em2 strong">朝議欲留溫嶠輔政，<span class="jiazhu">朝，直遙翻；下同。</span>嶠以王導先帝所任，固辭還藩；又以京邑荒殘，資用不給，乃留資蓄，具器用，而後旋于武昌。</p>
<p class="em2 strong">帝之出石頭也，庾亮見帝，稽顙哽咽，<span class="jiazhu">稽，音啓。哽，古杏翻。</span>詔亮與大臣俱升御座。明日，亮復泥首謝罪，<span class="jiazhu">復，扶又翻；下同。</span>乞骸骨，欲闔門投竄山海。帝遣尙書、侍中手詔慰喻曰：<span class="yinhao">「此社稷之難，<span class="jiazhu">難，乃旦翻。</span>非舅之責也。」</span>亮上疏自陳：<span class="yinhao">「祖約、蘇峻縱肆凶逆，罪由臣發，<span class="jiazhu">事見上卷元年。</span>寸斬屠戮，不足以謝七廟之靈，塞四海之責。<span class="jiazhu">塞，悉則翻。</span>朝廷復何理齒臣於人次，臣亦何顏自次於人理！願陛下雖垂寬宥，全其首領；猶宜棄之，任其自存自沒，則天下粗知勸戒之綱矣。」</span><span class="jiazhu">粗，坐五翻。</span>優詔不許。亮又欲遁逃山海，自曁陽東出，<span class="jiazhu">武帝太康二年，分毗陵、無錫立曁陽縣，屬毗陵郡，其地在今平江府常熟縣界。杜佑曰：江陰，晉曰曁陽。按：曁陽，今江陰軍地，秦、漢爲曁陽鄕，晉置曁陽縣城；更曁陽湖。</span>詔有司錄奪舟船。<span class="jiazhu">錄，拘也，收也。</span>亮乃求外鎭自效，出爲都督豫州·揚州之江西·宣城諸軍事、<span class="jiazhu">豫州、揚州之江西，淮南、廬江、弋陽、安豐、歷陽等郡也。宣城郡，屬揚州。</span>豫州刺史，領宣城內史，鎭蕪湖。</p>
<p class="em2 strong">陶侃、溫嶠之討蘇逡也，移檄征、鎭，使各引兵入援。湘州刺史益陽侯卞敦擁兵不赴，又不給軍糧，遣督護將數百人隨大軍而已，朝野莫不怪歎。<span class="jiazhu">不料其如此而乃如此，故怪之；又念其平昔爲何如人而今乃爲此，故歎之。</span>及峻平，陶侃奏敦沮軍，顧望不赴國難，請檻車收付廷尉。<span class="jiazhu">勤王之師，侃爲盟主；湘州又侃所督也，故侃奏收敦。沮，在呂翻。難，乃旦翻。</span>王導以喪亂之後，宜加寬宥，轉敦安南將軍、廣州刺史；病不赴，徵爲光祿大夫、領少府。敦憂愧而卒，<span class="jiazhu">少，詩照翻。卒，子恤翻。</span>追贈本官，加散騎常侍，諡曰敬。<span class="jiazhu">《諡法》：夙夜警戒曰敬；合善典法曰敬。卞敦何足以當之！</span></p>
<p class="margin2">臣光曰：庾亮以外戚輔政，首發禍機，國破君危，竄身苟免；卞敦位列方鎭，兵糧俱足，朝廷顚覆，坐觀勝負；人臣之罪，孰大於此！旣不能明正典刑，又以寵祿報之，晉室無政，亦可知矣。任是責者，豈非王導乎！</p>
<p class="em2 strong"><span class="yinwen">8</span>徙高密王紘爲彭城王。紘，雄之弟也。</p>
<p class="em2 strong"><span class="yinwen">9</span>夏，四月，乙未，始安忠武公溫嶠卒，葬於豫章。朝廷欲爲之造大墓於元、明二帝陵之北，<span class="jiazhu">爲，于僞翻。</span>太尉侃上表曰：<span class="yinhao">「嶠忠誠著於聖世，勳義感於人神，使亡而有知，豈樂今日勞費之事！<span class="jiazhu">樂，音洛。</span>願陛下慈恩，停其移葬。」</span>詔從之。</p>
<p class="em2 strong">以平南軍司劉胤爲江州刺史。<span class="jiazhu">胤本爲溫嶠軍司。</span>陶侃、郗鑒皆言胤非方伯才，司徒導不從。或謂導子悅曰：<span class="yinhao">「今大難之後，<span class="jiazhu">難，乃旦翻。</span>紀綱弛頓，自江陵至于建康三千餘里，流民萬計，布在江州。江州，國之南藩，要害之地，而胤以忲侈之性，臥而對之，<span class="jiazhu">忲，奢也；忲，音太，又音大。</span>不有外變，必有內患矣。」</span>悅曰：<span class="yinhao">「此溫平南之意也。」</span><span class="jiazhu">溫嶠爲平南將軍。</span></p>
<p class="em2 strong"><span class="yinwen">10</span>秋，八月，趙南陽王胤帥衆數萬自上邽趣長安，<span class="jiazhu">帥，讀曰率。趣，七喻翻。</span>隴東、武都、安定、新平、北地、扶風、始平諸郡戎、夏皆起兵應之。<span class="jiazhu">魏收《地形志》有隴東郡，領涇陽、祖厲、撫夷三縣，蓋後趙分安定置也。應劭曰：祖，音罝。師古曰：厲，音賴。夏，戶雅翻。</span>胤軍于仲橋；<span class="jiazhu">鄭國渠逕仲山，渠上有橋，謂之仲橋，在九嵕山之東。宋白曰：雍州醴泉縣城，卽仲橋城。</span>石生嬰城自守，後趙中山公虎帥騎二萬救之。九月，虎大破趙兵於義渠，<span class="jiazhu">義渠，戰國時義渠戎之地，前漢爲義渠縣，後漢、晉省。</span>胤奔還上邽。虎乘勝追擊，枕尸千里。<span class="jiazhu">枕，職鴆翻。</span>上邽潰，虎執趙太子熙、南陽王胤及其將王公卿校以下三千餘人，皆殺之，<span class="jiazhu">《載記》曰：自劉淵至曜，三世二十七年而滅。將，卽亮翻。校，戶敎翻。</span>徙其臺省文武、關東流民、秦·雍大族九千餘人于襄國；<span class="jiazhu">雍，於用翻。</span>又阬五郡屠各五千餘人于洛陽。進攻集木且羌于河西，克之，<span class="jiazhu">屠各，匈奴種，前趙之族類也；五郡屠各，卽匈奴五部之衆。集木且，羌種落之名。屠，直於翻。且，子於翻。</span>俘獲數萬，秦、隴悉平。氐王蒲洪、羌酋姚戈仲俱降于虎，虎表洪監六夷軍事，<span class="jiazhu">酋，慈由翻。降，戶江翻。監，工銜翻。</span>弋仲爲六夷左都督。徙氐、羌十五萬落于司、冀州。</p>
<p class="em2 strong"><span class="yinwen">11</span>初，隴西鮮卑乞伏述延居于苑川，<span class="jiazhu">乞伏，鮮卑部落之名，後以爲姓。苑川水，出天水勇士縣之子城南山，東流歷子城川，又北逕牧師苑，故漢牧苑之地也，有東、西苑城，相去七里，西城卽乞伏所都也。杜佑曰：苑川，在蘭州五泉縣界。</span>侵幷鄰部，士馬強盛。及趙亡，述延懼，遷于麥田。述延卒，子傉大寒立；傉大寒卒，子司繁立。<span class="jiazhu">《水經註》：麥田山，在安定北界；山之東北，有麥田城，又北有麥田泉。傉，奴沃翻。乞伏始見于此。</span></p>
<p class="em2 strong"><span class="yinwen">12</span>江州刺史劉胤矜豪日甚，專務商販，殖財百萬，縱酒耽樂，不恤政事。冬，十二月，詔徵後將軍郭默爲右軍將軍。默樂爲邊將，不願宿衞，以情愬於胤。<span class="jiazhu">默蓋自平蘇峻，還至尋陽而被徵也。《晉志》，按魏明帝時有左軍，則左軍，魏官也；武帝時，又置前軍、右軍，泰始八年，又置後軍，是爲四軍，皆宿衞兵也。樂，音洛。邊將，卽亮翻；下同。</span>胤曰：<span class="yinhao">「此非小人之所及也。」</span><span class="jiazhu">晉以後，文武之士率稱小人，今西北之人猶然。</span>默將赴召，求資於胤，胤不與，默由是怨胤。胤長史張滿等素輕默，或倮露見之，<span class="jiazhu">倮，郎果翻。</span>默常切齒。臘日，胤餉默豚酒，默對信投之水中。<span class="jiazhu">信，使也。</span>會有司奏：<span class="yinhao">「今朝廷空竭，百官無祿，惟資江州運漕；而胤商旅繼路，以私廢公，請免胤官。」</span>書下，<span class="jiazhu">下，遐稼翻。</span>胤不卽歸罪，方自申理。僑人蓋肫掠人女爲妻，<span class="jiazhu">寄寓者爲僑人。蓋，古盍翻。肫，徒昆翻。</span>張滿使還其家，肫不從，而謂郭默曰：<span class="yinhao">「劉江州不受免，<span class="jiazhu">謂胤不受免官之命也。</span>密有異圖，與張滿等日夜計議，惟忌郭侯一人，欲先除之。」</span>默以爲然，帥其徒候旦門開襲胤。<span class="jiazhu">帥，讀曰率。</span>胤將吏欲拒默，默呵之曰：<span class="yinhao">「我被詔有所討，<span class="jiazhu">被，皮義翻。</span>動者誅三族！」</span>遂入至內寢，牽胤下，斬之；出，取胤僚佐張滿等，誣以大逆，悉斬之。傳胤首于京師，詐作詔書，宣示內外。掠胤女及諸妾<span class="jiazhu">孔穎達曰：妾之言接也；聞彼有禮，走而往以得接見于君子也。</span>幷金寶還船，袑云下都，旣而停胤故府。招引譙國內史桓宣，宣固守不從。<span class="jiazhu">桓宣自去年歸溫嶠，屯于武昌。</span></p>
<p class="em2 strong"><span class="yinwen">13</span>是歲，賀蘭部及諸大人共立拓拔翳槐爲代王，<span class="jiazhu">賀蘭部擁護翳槐，見上卷咸和二年。</span>代王紇那奔宇文部。<span class="jiazhu">《後周書》言宇文之先出自炎帝，炎帝爲黃帝所滅，其子孫遁居朔野。後有大人普回，因狩得玉璽，文曰<span class="yinhao">「皇帝璽」</span>，普回以爲天授。其俗謂天子曰<span class="yinhao">「宇文」</span>，故國號宇文，因以爲氏。余謂此蓋宇文氏旣興於關西，其臣子爲之緣飾耳。李延壽曰：宇文部出遼東塞外，其先南單于之遠屬也，世爲東部大人。此言爲得其實。</span>翳槐遣其弟什翼犍質於趙以請和。<span class="jiazhu">犍，居言翻。質，音致。</span></p>
<p class="em2 strong"><span class="yinwen">14</span>河南王吐延，雄勇多猜忌，羌酋姜聰刺之；<span class="jiazhu">酋，慈由翻。刺，七亦翻。</span>吐延不抽劍，召其將紇扢埿，<span class="jiazhu">紇，胡骨翻，又恨竭翻。扢，古齕翻，又胡骨翻。埿，與泥同。</span>使輔其子葉延，保于白蘭，<span class="jiazhu">白蘭，在吐谷渾西南，其地險遠，羌之別種居之；西北接利摸徒，南界郍鄂；風俗物產與宕昌略同。</span>抽劍而死。葉延孝而好學，<span class="jiazhu">好，呼到翻。</span>以爲：<span class="yinhao">「禮，公孫之子得以王父字爲氏，」</span>乃自號其國曰吐谷渾。<span class="jiazhu">《左傳》，魯衆仲曰：<span class="yinhao">「天子建德，因生以賜姓，胙之土而命之氏：諸侯以字。」</span>杜預《註》曰：諸侯之子稱公子，公子之子稱公孫，公孫之子以王父字爲氏。</span></p>
<p class="strong"><span class="section" id="title-5"><span data-head-description="" data-head-level="h4" data-head-title="咸和五年">五年</span></span><span class="biaozhusup" data-rel="（庚寅、西元三三○年）"></span></p>
<p class="em2 strong"><span class="yinwen">1</span>春，正月，劉胤首至建康。司徒導以郭默驍勇難制，己亥，大赦，梟胤首於大航，<span class="jiazhu">驍、梟，並音堅堯翻。</span>以默爲江州刺史。太尉侃聞之，投袂起曰：<span class="yinhao">「此必詐也。」</span>卽將兵討之。默遣使送妓妾及絹，幷寫中詔呈侃。<span class="jiazhu">妓，渠綺翻。</span>參佐多諫曰：<span class="yinhao">「默不被詖，豈敢爲此！<span class="jiazhu">被，皮義翻。</span>若欲進軍，宜待詔報。」</span>侃厲色曰：<span class="yinhao">「國家年幼，詔令不出胸懷。劉胤爲朝廷所禮，雖方任非才，何緣猥加極刑！郭默恃勇，所在貪暴；以大難新除，<span class="jiazhu">謂蘇峻新平也。難，乃旦翻。</span>禁網寬簡，欲因際會騁其從橫耳！」</span><span class="jiazhu">騁，丑郢翻。從，子容翻。</span>發使上表言狀，<span class="jiazhu">使，疏吏翻。上，時掌翻。</span>且與導書曰：<span class="yinhao">「郭默殺方州卽用爲方州，害宰相便爲宰相乎？」</span>導乃收胤首，答侃書曰：<span class="yinhao">「默據上流之勢，加有船艦成資，<span class="jiazhu">艦，戶黯翻。</span>故苞含隱忍，使有其地，朝廷得以潛嚴；<span class="jiazhu">潛，密也；潛嚴，密敕諸軍嚴裝也。</span>俟足下軍到，風發相赴，<span class="jiazhu">風發，言其速也。</span>豈非遵養時晦以定大事者邪！」</span>侃笑曰：<span class="yinhao">「是乃遵養時賊也！」</span></p>
<p class="em2 strong">豫州刺史庾亮亦請討默。詔加亮征討都督，帥步騎二萬往與侃會。<span class="jiazhu">帥，讀曰率。</span></p>
<p class="em2 strong">西陽太守鄧岳、武昌太守劉詡皆疑桓宣與默同。豫州西曹王隨曰：<span class="yinhao">「宣尙不附祖約，<span class="jiazhu">事見上卷咸和二年。</span>豈肯同郭默邪！」</span>岳、詡遣隨詣宣觀之，隨說宣：<span class="yinhao">「明府心雖不爾，<span class="jiazhu">不爾，猶言如此也。說，輸芮翻。</span>無以自明，惟有以賢子付隨耳！」</span>宣乃遣其子戎與隨俱迎陶侃。侃辟戎爲掾，<span class="jiazhu">掾，于眷翻。</span>上宣爲武昌太守。<span class="jiazhu">上，時掌翻；上言於天臺也。</span></p>
<p class="em2 strong"><span class="yinwen">2</span>二月，後趙羣臣請後趙王勒卽皇帝位；勒乃稱大趙天王，行皇帝事。<span class="jiazhu">勒，字世龍，初名㔨，上黨武鄕羯人也。其先匈奴別部羌渠之冑，祖耶奕千，父周曷朱，一名乞翼加，並爲部落小帥。</span>立妃劉氏爲王后，世子弘爲太子。以其子宏爲驃騎大將軍、都督中外諸軍事、大單于，封秦王；<span class="jiazhu">驃，匹妙翻。單，音蟬。</span>斌爲左衞將軍，封太原王；<span class="jiazhu">斌，音彬。</span>恢爲輔國將軍，封南陽王。以中山公虎爲太尉、尙書令，進爵爲王；虎子邃爲冀州刺史，封齊王；宣爲左將軍；挺爲侍中、封梁王。又封石生爲河東王，石堪爲彭城王。以左長史郭敖爲尙書左僕射，右長史程遐爲右僕射、領吏部尙書，左司馬夔安、右司馬郭殷、從事中郎李鳳、前郎中令裴憲，皆爲尙書，參軍事徐光爲中書令、領祕書監。自餘文武，封拜各有差。</p>
<p class="em2 strong">中山王虎怒，私謂齊王邃曰：<span class="yinhao">「主上自都襄國以來，<span class="jiazhu">懷帝永嘉六年，勒據襄國。</span>端拱仰成，<span class="jiazhu">仰，牛向翻。</span>以吾身當矢石，二十餘年，南擒劉岳，<span class="jiazhu">見上卷明帝大寧三年。</span>北走索頭，<span class="jiazhu">見上卷咸和二年。索，昔各翻。</span>東平齊、魯，西定秦、雍，<span class="jiazhu">平齊、魯，謂滅徐龕、曹嶷也，見九十二卷元帝永昌元年、明帝太寧元年。定秦、雍，謂滅劉氏，降苻、姚也。</span>克十有三州。成大趙之業者，我也；大單于當以授我，今乃以與黃吻婢兒，<span class="jiazhu">吻，武粉翻。口邊曰吻。鳥雛始出巢者，口黃未褪，目之曰黃吻，言少艾也。</span>念之令人氣塞，不能寢食！待主上晏駕之後，不足復留種也。」</span><span class="jiazhu">塞，悉則翻。復，扶又翻。種，章勇翻。</span></p>
<p class="em2 strong">程遐言於勒曰：<span class="yinhao">「天下粗定，<span class="jiazhu">粗，坐五翻。</span>當顯明逆順，故漢高祖赦季布，斬丁公。<span class="jiazhu">事見十一卷高祖五年。</span>大王自起兵以來，見忠於其君者輒褒之，背叛不臣者輒誅之，<span class="jiazhu">背，蒲妹翻。</span>此天下所以歸盛德也。今祖約猶存，臣竊惑之。」</span>安西將軍姚弋仲亦以爲言。勒乃收約，幷其親屬中外百餘人悉誅之，妻妾、兒女分賜諸胡。</p>
<p class="em2 strong">初，祖逖有胡奴曰王安，逖甚愛之。在雍丘，謂安曰：<span class="yinhao">「石勒是汝種類，<span class="jiazhu">種，章勇翻。</span>吾亦無在爾一人。」</span>厚資送而遣之。安以勇幹，仕趙爲左衞將軍。及約之誅，安歎曰：<span class="yinhao">「豈可使祖士稚無後乎？」</span><span class="jiazhu">祖逖，字士稚。</span>乃往就市觀刑。逖庶子道重，始十歲，安竊取以歸，匿之，變服爲沙門。及石氏亡，道重復歸江南。</p>
<p class="em2 strong"><span class="yinwen">3</span>郭默欲南據豫章，<span class="jiazhu">欲自尋陽而南據也。</span>會太尉侃兵至，默出利戰不利，入城固守，聚米爲壘，以示有餘。侃築土山臨之。三月，庾亮兵至湓口，<span class="jiazhu">湓口，湓浦口也。湓，蒲奔翻。</span>諸軍大集。夏，五月，乙卯，默將宋侯縛默父子出降。<span class="jiazhu">將，卽亮翻。降，戶江翻。</span>侃斬默于軍門，傳首建康，同黨死者四十人。詔以侃都督江州，領刺史；<span class="jiazhu">至是侃都督八州。</span>以鄧岳督交、廣諸軍事，領廣州刺史。侃還巴陵，因移鎭武昌。庾亮還蕪湖，辭爵賞不受。</p>
<p class="em2 strong"><span class="yinwen">4</span>趙將劉徵帥衆數千，浮海抄東南諸縣，殺南沙都尉許儒。<span class="jiazhu">沈約《志》，晉陵太守有南沙令，本吳縣司鹽都尉署；吳時名沙中，吳平後，立曁陽，割屬之；晉成帝咸康七年，罷鹽署，立以爲南沙縣。今平江府常熟縣地。帥，讀曰率。抄，楚交翻。</span></p>
<p class="em2 strong"><span class="yinwen">5</span>張駿因前趙之亡，復收河南地，至于狄道，置五屯護軍，與趙分境。<span class="jiazhu">駿失河南地見上卷咸和二年。五屯護軍，武街、石門、侯和、漒川、甘松也。</span>六月，趙遣鴻臚孟毅拜駿征西大將軍、涼州牧，加九錫。<span class="jiazhu">臚，陵如翻。</span>駿恥爲之臣，不受，留毅不遣。</p>
<p class="em2 strong"><span class="yinwen">6</span>初，丁零翟斌，世居康居，後徙中國，至是入朝於趙；趙以斌爲句町王。<span class="jiazhu">朝，直遙翻。句，音朐。町，音挺。《考異》曰：《晉書春秋》作<span class="yinhao">「翟眞」</span>。按：秦亡後，慕容垂誅翟斌，斌兄子眞北走，故知此乃斌也。</span></p>
<p class="em2 strong"><span class="yinwen">7</span>趙羣臣固請正尊號，秋，九月，趙王勒卽皇帝位。<span class="jiazhu">《考異》曰：《載記》云：<span class="yinhao">「自襄國都臨漳。」</span>卽鄴也。按建平二年四月，勒如鄴，議營新宮；三年，勒如鄴，臨石虎第；勒疾，虎詐召石宏還襄國，至虎建武元年九月，始遷鄴。是勒未嘗都鄴也。</span>大赦，改元建平。文武封進各有差。立其妻劉氏爲皇后，太子弘爲皇太子。</p>
<p class="em2 strong">弘好屬文，<span class="jiazhu">好，呼到翻。屬，之欲翻。</span>親敬儒素。勒謂徐光曰：<span class="yinhao">「大雅愔愔，<span class="jiazhu">弘，字大雅。愔愔，安和貌，音揖淫翻。</span>殊不似將家子。」</span><span class="jiazhu">將，卽亮翻。</span>光曰：<span class="yinhao">「漢祖以馬上取天下，孝文以玄默守之。聖人之後，必有勝殘去殺者，天之道也。」</span><span class="jiazhu">《論語》：孔子曰：善人爲邦百年，亦可以勝殘去殺矣。王氏《註》曰：勝殘，能使殘暴之人不爲惡也；去殺，去刑殺也。勝，音升。去，羌呂翻。</span>勒甚悅。光因說曰：<span class="jiazhu">說，輸芮翻。</span><span class="yinhao">「皇太子仁孝溫恭，中山王雄暴多詐，陛下一旦不諱，臣恐社稷非太子所有也。宜漸奪中山王權，使太子早參朝政。」</span><span class="jiazhu">朝，直遙翻。</span>勒心然之，而未能從。</p>
<p class="em2 strong"><span class="yinwen">8</span>趙荊州監軍郭敬寇襄陽。南中郎將周撫監沔北軍事，屯襄陽。<span class="jiazhu">監，工銜翻。</span>趙主勒以驛書敕敬退屯樊城，使之偃藏旗幟，寂若無人。<span class="jiazhu">幟，尺志翻。</span>曰：<span class="yinhao">「彼若使人觀察，則告之曰：『汝宜自愛堅守，後七八日，大騎將至，<span class="jiazhu">騎，奇寄翻。</span>相策，<span class="jiazhu">相策，謂相策應也，杜佑《通典》作<span class="yinhao">「相禁」</span>。一曰：<span class="yinhao">「相策」</span>屬下句；策，計也，猶言計汝不復得而走也。</span>不復得走矣。』」</span><span class="jiazhu">復，扶又翻；下同。</span>敬使人浴馬于津，周而復始，晝夜不絕。偵者還以告周撫，<span class="jiazhu">偵，丑鄭翻。</span>撫以爲趙兵大至，懼，奔武昌。敬入襄陽，中州流民悉降于趙；魏該弟遐帥其部衆自石城降敬。<span class="jiazhu">帥，讀曰率。降，戶江翻。</span>敬毀襄陽城，遷其民于沔北，城樊城以戍之。趙以敬爲荊州刺史。周撫坐免官。</p>
<p class="em2 strong"><span class="yinwen">9</span>休屠王羌叛趙，<span class="jiazhu">休屠王羌，石武之部落也。屠，直於翻。</span>趙河東王生擊破之，羌奔涼州。西平公駿懼，遣孟毅還，使其長史馬詵稱臣入貢於趙。</p>
<p class="em2 strong"><span class="yinwen">10</span>更造新宮。<span class="jiazhu">蘇峻之亂，宮闕焚毀，故更造之。更，工衡翻。</span></p>
<p class="em2 strong"><span class="yinwen">11</span>甲辰，徙樂成王欽爲河間王，<span class="jiazhu">河間王顒之死也，詔以彭城王植子融爲顒嗣，改封樂成縣王，薨，無子，元帝又以彭城王釋子欽爲融嗣；今復其河間舊封。</span>封彭城王紘子俊爲高密王。<span class="jiazhu">初，元帝以紘繼高密王據後，及彭城王雄以附蘇峻誅，紘還繼本宗，以俊奉高密王後。《考異》曰：《宗室傳》作<span class="yinhao">「浚」</span>。今從《帝紀》。</span></p>
<p class="em2 strong"><span class="yinwen">12</span>冬，十月，成大將軍壽督征南將軍費黑等攻巴東建平，拔之。巴東太守楊謙、監軍毌丘奧退保宜都。<span class="jiazhu">費，扶沸翻。監，工銜翻。《考異》曰：《帝紀》作<span class="yinhao">「陽謙」</span>，今從《李雄載記》。</span></p>
<p class="strong"><span class="section" id="title-6"><span data-head-description="" data-head-level="h4" data-head-title="咸和六年">六年</span></span><span class="biaozhusup" data-rel="（辛卯、西元三三一年）"></span></p>
<p class="em2 strong"><span class="yinwen">1</span>春，正月，趙劉徵復寇婁縣，掠武進，<span class="jiazhu">婁縣，前漢屬會稽郡，後漢、晉屬吳郡。吳孫權嘉禾三年，改丹徒曰武進；晉武太康三年，復曰丹徒，仍分丹徒、曲阿立武進縣，屬毗陵郡；晉改毗陵曰晉陵。劉昫曰：唐蘇州崑山縣，漢婁縣地。復，扶又翻；下同。</span>郗鑒擊欲之。</p>
<p class="em2 strong"><span class="yinwen">2</span>三月，壬戌朔，日有食之。</p>
<p class="em2 strong"><span class="yinwen">3</span>夏，趙主勒如鄴，將營新宮；廷尉上黨續咸苦諫，勒怒，欲斬之。中書令徐光曰：<span class="yinhao">「咸言不可用，亦當容之，柰何一旦以直言斬列卿乎！」</span>勒嘆曰：<span class="yinhao">「爲人君，不得自專如是乎！匹夫家貲滿百匹，猶欲市宅，況富有四海乎！此宮終當營之，且敕停作，以成吾直臣之氣。」</span>因賜咸絹百匹，稻百斛。又詔公卿以下歲舉賢良方正，仍令舉人得更相薦引，以廣求賢之路。起明堂、辟雍、靈臺于襄國城西。<span class="jiazhu">史言石勒能矯其獷悍之習而脩文。</span></p>
<p class="em2 strong"><span class="yinwen">4</span>秋，七月，成大將軍壽攻陰平、武都，楊難敵降之。<span class="jiazhu">降，戶江翻。</span></p>
<p class="em2 strong"><span class="yinwen">5</span>九月，趙主勒復營鄴宮；以洛陽爲南都，置行臺。</p>
<p class="em2 strong"><span class="yinwen">6</span>冬，蒸祭太廟，詔歸胙於司徒導，<span class="jiazhu">《禮記》，冬祭曰<span class="yinhao">「烝」</span>，《史》、《漢》亦作<span class="yinhao">「蒸祭」</span>。餘肉曰胙，今謂之祭福肉。</span>且命無下拜；<span class="jiazhu">晉以周之禮齊桓公者禮王導。</span>導辭疾不敢當。初，帝卽位沖幼，每見導必拜；與導手詔則云<span class="yinhao">「惶恐言」</span>，中書作詔則曰<span class="yinhao">「敬問」</span>。有司議：<span class="yinhao">「元會日，帝應敬導不？」</span><span class="jiazhu">不，讀曰否。</span>博士郭熙、杜援議，以爲：<span class="yinhao">「禮無拜臣之文，謂宜除敬。」</span>侍中馮懷議，以爲：<span class="yinhao">「天子臨辟雍，拜三老，況先帝師傅；謂宜盡敬。」</span>侍中荀奕議，以爲：<span class="yinhao">「三朝之首，<span class="jiazhu">元旦爲三朝，謂歲之朝、月之朝、日之朝。朝，如字。</span>宜明君臣之體，則不應敬；若他日小會，自可盡禮。」</span><span class="jiazhu">以君拜臣，謂之盡禮，可乎？</span>詔從之。奕，組之子也。</p>
<p class="em2 strong"><span class="yinwen">7</span>慕容廆遣使與太尉陶侃牋，勸以興兵北伐，共清中原。僚屬宋該等共議，以<span class="yinhao">「廆立功一隅，位卑任重，等差無別，不足以鎭華、夷，宜表請進廆官爵。」</span>參軍韓恆駁曰：<span class="jiazhu">廆，戶罪翻。使，疏吏翻。恆，戶登翻。駁，北角翻。</span><span class="yinhao">「夫立功者患信義不著，不患名位不高。桓、文有匡復之功，不先求禮命以令諸侯。宜繕甲兵，除羣凶，功成之後，九錫自至。比於邀君以求寵，不亦榮乎！」</span>廆不悅，出恆爲新昌令。<span class="jiazhu">新昌縣，屬遼東郡。</span>於是東夷校尉封抽等疏上侃府，<span class="jiazhu">上，時掌翻。</span>請封廆爲燕王，行大將軍事。侃復書曰：<span class="yinhao">「夫功成進爵，古之成制也。車騎雖未能爲官摧勒，<span class="jiazhu">廆加車騎將軍，故侃稱之。官，謂天子；勒，謂石勒也。騎，奇寄翻。</span>然忠義竭誠；今騰牋上聽，<span class="jiazhu">騰牋以達上聽。</span>可不、遲速，當在天臺也。」</span><span class="jiazhu">陶侃復書殊得體。天臺，尊晉室也。不，讀曰否。</span></p>
</div></body></html>