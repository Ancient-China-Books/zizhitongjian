<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>資治通鑑-卷第二百四十・唐紀五十六・憲宗昭文章武大聖至神孝皇帝中之下</title><meta content="width=device-width initial-scale=1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀五十六">唐紀五十六</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">起強圉作噩<span class="biaozhusup" data-rel="">（丁酉）</span>，盡暑維大淵獻<span class="biaozhusup" data-rel="">（己亥）</span>正月，凡二年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="憲宗昭文章武大聖至神孝皇帝中之下">憲宗昭文章武大聖至神孝皇帝中之下</span></span></h5>
<div class="yt" id="y817"><p class="strong" id="p1"><a class="gg-link" href="#p1" onclick="return changeColor(this);"></a><span class="section" id="title-3"><span data-head-description="憲宗昭文章武大聖至神孝皇帝中之下" data-head-level="h4" data-head-title="元和十二年">元和十二年</span></span><span class="biaozhusup" data-rel="">（丁酉、八一七年）</span></p></div>
<p class="em2 strong" id="p2"><a class="gg-link" href="#p2" onclick="return changeColor(this);"></a><span class="yinwen">1</span>春，正月，甲申，貶袁滋爲撫州刺史。</p>
<p class="em2 strong" id="p3"><a class="gg-link" href="#p3" onclick="return changeColor(this);"></a>李愬至唐州，軍中承喪敗之餘，<span class="jiazhu">喪，息浪翻。嚴綬慈丘之敗，山南東道未分爲二帥也。旣分爲二帥，而高霞寓敗於鐵城，袁滋代之又敗。</span>士卒皆憚戰，愬知之，有出迓者，愬謂之曰：<span class="yinhao">「天子知愬柔懦，能忍恥，故使來拊循爾曹。至於戰攻進取，非吾事也。」</span>衆信而安之。</p>
<p class="em2 strong" id="p4"><a class="gg-link" href="#p4" onclick="return changeColor(this);"></a>愬親行視士卒，<span class="jiazhu">行，下孟翻。</span>傷病者存恤之，不事威嚴。或以軍政不肅爲言，愬曰：<span class="yinhao">「吾非不知也。袁尙書專以恩惠懷賊，賊易之，<span class="jiazhu">易，弋豉翻，輕易也。</span>聞吾至，必增備，吾故示之以不肅。彼必以吾爲懦而懈惰，然後可圖也。」</span><span class="jiazhu">懈，古隘翻。</span>淮西人自以嘗敗高、袁二帥，<span class="jiazhu">敗，補邁翻。帥，所類翻。</span>輕愬名位素微，遂不爲備。<span class="jiazhu">爲愬乘虛取蔡張本。<span class="shu-ming">考異</span>曰：<span class="shu-ming">舊傳</span>曰：<span class="yinhao">「愬沈勇長算，推誠待士，故能用其卑弱之勢，出賊不意。居半歲，知人可用，乃謀襲蔡，表請濟師；詔以河中、鄜坊騎兵二千人益之。」</span>鄭澥<span class="shu-ming">平蔡錄</span>曰：<span class="yinhao">「正月二十四日甲申，公至所部。先是，士卒經萬勝、蕭陂、鐵城、新興之敗，人心皆惴恐，不敢言戰。公佯曰：『戰爭非吾所能。』旣而陰召大將計其事。是時，公以表請徑襲元濟，人皆笑其說，乃使觀察判官王擬請師闕下，詔徵義成、河中、鄜坊馬步共二千以補其闕。」</span>據此，則是始至便請益兵。又二月，卽擒丁士良，降吳秀琳，是不待半歲然後知人可用，<span class="shu-ming">舊傳</span>恐誤。然愬密謀襲蔡，豈可先洩之，而云<span class="yinhao">「以表請襲元濟，人皆笑其說，」</span>則是人人知之，恐非也。今不取。</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a><span class="yinwen">2</span>遣鹽鐵副<span class="jiaozhusup">〔章：甲十一行本「副」上有「轉運」二字；乙十一行本同。〕</span>使程异督財賦於江、淮。</p>
<p class="em2 strong" id="p6"><a class="gg-link" href="#p6" onclick="return changeColor(this);"></a><span class="yinwen">3</span>回鶻屢請尙公主，有司計其費近五百萬緡，<span class="jiazhu">近，其靳翻。</span>時中原方用兵，故上未之許。二月，辛卯朔，遣回鶻摩尼僧等歸國；<span class="jiazhu">摩尼來見二百三十七卷元年。史炤曰：元和初，回鶻再朝獻，始以摩尼至。摩尼至京師，歲往來西市，商賈頗與囊橐爲姦，至是遣歸國也。</span>命宗正少卿李誠使回鶻諭意，以緩其期。</p>
<p class="em2 strong" id="p7"><a class="gg-link" href="#p7" onclick="return changeColor(this);"></a><span class="yinwen">4</span>李愬謀襲蔡州，表請益兵；詔以昭義、河中、鄜坊步騎二千給之。丁酉，愬遣十將馬少良將十餘騎巡邏，<span class="jiazhu">十將，軍中小校也。邏，郎佐翻。</span>遇吳元濟捉生虞候丁士良，與戰，擒之。士良，元濟驍將，常爲東邊患；<span class="jiazhu">言唐、鄧之東邊也。</span>衆請刳其心，愬許之。旣而召詰之，士良無懼色。愬曰：<span class="yinhao">「眞丈夫也！」</span>命釋其縛。士良乃自言：<span class="yinhao">「本非淮西士，貞元中隸安州，與吳氏戰，爲其所擒，自分死矣，<span class="jiazhu">分，扶問翻。</span>吳氏釋我而用之，我因吳氏而再生，故爲吳氏父子竭力。<span class="jiazhu">爲，于僞翻。</span>昨日力屈，復爲公所擒，<span class="jiazhu">復，扶又翻。</span>亦分死矣，今公又生之，請盡死以報德。」</span>愬乃給其衣服器械，署爲捉生將。</p>
<p class="em2 strong" id="p8"><a class="gg-link" href="#p8" onclick="return changeColor(this);"></a><span class="yinwen">5</span>己亥，淮西行營奏克蔡州古葛伯城。<span class="jiazhu"><span class="shu-ming">漢書</span>陳留寧陵縣，孟康<span class="shu-ming">註</span>曰：古葛伯國，今葛鄕是。此必韓弘奏捷也。</span></p>
<p class="em2 strong" id="p9"><a class="gg-link" href="#p9" onclick="return changeColor(this);"></a><span class="yinwen">6</span>丁士良言於李愬曰：<span class="yinhao">「吳秀琳擁三千之衆，據文城栅，<span class="jiazhu">文城栅在蔡州西南一百二十里。按<span class="shu-ming">續通典</span>，栅在吳房縣界。</span>爲賊左臂，官軍不敢近者，<span class="jiazhu">近，其靳翻。</span>有陳光洽爲之謀主也。光洽勇而輕，<span class="jiazhu">輕，牽正翻。</span>好自出戰，請爲公先擒光洽，<span class="jiazhu">好，呼到翻。爲，于僞翻；下同。</span>則秀琳自降矣。」</span><span class="jiazhu">降，戶江翻。</span>戊申，士良擒光洽以歸。</p>
<p class="em2 strong" id="p10"><a class="gg-link" href="#p10" onclick="return changeColor(this);"></a><span class="yinwen">7</span>鄂岳觀察使李道古引兵出穆陵關；<span class="jiazhu">黃州麻城縣西北有穆陵關，在穆陵山上。</span>甲寅，攻申州，克其外郭，進攻子城。城中守將夜出兵擊之，道古之衆驚亂，死者甚衆。道古，皋之子也。<span class="jiazhu">曹成王皋，歷江西、山南等鎭，著功名。</span></p>
<p class="em2 strong" id="p11"><a class="gg-link" href="#p11" onclick="return changeColor(this);"></a><span class="yinwen">8</span>淮西被兵數年，<span class="jiazhu">被，皮義翻。</span>竭倉廩以奉戰士，民多無食，采菱芡魚鱉鳥獸食之，亦盡，<span class="jiazhu">芡，巨險翻，今謂之雞頭。</span>相帥歸官軍者前後五千餘戶；<span class="jiazhu">帥，讀曰率。</span>賊亦患其耗糧食，不復禁。<span class="jiazhu">復，扶又翻。</span>庚申，敕置行縣以處之，<span class="jiazhu">未能得其縣，故權置行縣以處來歸之民。處，昌呂翻。</span>爲擇縣令，使之撫養，幷置兵以衞之。</p>
<p class="em2 strong" id="p12"><a class="gg-link" href="#p12" onclick="return changeColor(this);"></a><span class="yinwen">9</span>三月，乙丑，李愬自唐州徙屯宜陽栅。</p>
<p class="em2 strong" id="p13"><a class="gg-link" href="#p13" onclick="return changeColor(this);"></a><span class="yinwen">10</span>郗士美敗於柏鄉，拔營而歸，士卒死者千餘人。</p>
<p class="em2 strong" id="p14"><a class="gg-link" href="#p14" onclick="return changeColor(this);"></a><span class="yinwen">11</span>戊辰，賜程執恭名權。</p>
<p class="em2 strong" id="p15"><a class="gg-link" href="#p15" onclick="return changeColor(this);"></a><span class="yinwen">12</span>戊寅，王承宗遣兵二萬入東光，斷白橋路；<span class="jiazhu">東光縣，屬景州。宋白曰：東光，漢舊縣也。故城在縣東二十里，齊天保七年移於今縣東南三十里陶氏故城，隋開皇三年又移於後魏廢勃海舊城。縣西四里有永濟渠，渠上有橋，當自縣通弓高之路。白橋跨永濟渠，在德州長河縣。斷，音短。</span>程權不能禦，以衆歸滄州。<span class="jiazhu">渾鎬旣敗，郗士美又敗，程權又退歸，王承宗之才，非諸帥所能制也。</span></p>
<p class="em2 strong" id="p16"><a class="gg-link" href="#p16" onclick="return changeColor(this);"></a><span class="yinwen">13</span>吳秀琳以文城栅降于李愬。戊子，愬引兵至文城西五里，遣唐州刺史李進誠將甲士八千至城下，召秀琳，城中矢石如雨，衆不得前。進誠還報：<span class="yinhao">「賊僞降，未可信也。」</span>愬曰：<span class="yinhao">「此待我至耳。」</span>卽前至城下，秀琳束兵投身馬足下；愬撫其背慰勞之，<span class="jiazhu">勞，力到翻。</span>降其衆三千人。秀琳將李憲有材勇，愬更其名曰忠義而用之，<span class="jiazhu">更，工衡翻。</span>悉遷婦女於唐州。<span class="jiaozhusup">〔章：甲十一行本「州」下有「入據其城」四字；乙十一行本同；退齋校同；張校同，云無註本亦無。〕</span><span class="jiazhu">質其家於唐州，則文城之士心不敢懷反側。</span>於是唐、鄧軍氣復振，人有欲戰之志。賊中降者相繼於道，隨其所便而置之；聞有父母者，給粟帛遣之，曰：<span class="yinhao">「汝曹皆王人，勿棄親戚。」</span>衆皆感泣。<span class="jiazhu">自此以上李愬事。</span></p>
<p class="em2 strong" id="p17"><a class="gg-link" href="#p17" onclick="return changeColor(this);"></a>官軍與淮西兵夾溵水而軍，諸軍相顧望，無敢渡溵水者。陳許兵馬使王沛先引兵五千渡溵水，據要地爲城，於是河陽、宣武、河東、魏博等軍相繼皆渡，進逼郾城。丁亥，李光顏敗淮西兵三萬於郾城，<span class="jiazhu">按宋白<span class="shu-ming">續通典</span>：郾城在蔡州西平縣北五十里。敗，補邁翻。</span>走其將張伯良，殺士卒什二三。<span class="jiazhu">自此以上攻郾城事。</span></p>
<p class="em2 strong" id="p18"><a class="gg-link" href="#p18" onclick="return changeColor(this);"></a>己丑，李愬遣山河十將董少玢等分兵攻諸栅；其日，少玢下馬鞍山，拔路口栅。<span class="jiazhu">時都畿及唐、鄧皆募土人之材勇者爲兵以討蔡，號爲山河子弟，置十將以領之。玢，府巾翻。按唐、蔡交兵，凡境上要地，處處置守，所謂馬鞍山、路口栅，固不可盡詳其處而強爲之註也。</span>夏，四月，辛卯，山河十將馬少良下嵖岈山，<span class="jiazhu">嵖，鋤加翻。岈，虛加翻。</span>擒淮西將柳子野。<span class="jiazhu">此以上又李愬事。</span></p>
<p class="em2 strong" id="p19"><a class="gg-link" href="#p19" onclick="return changeColor(this);"></a>吳元濟以蔡人董昌齡爲郾城令，質其母楊氏。<span class="jiazhu">質，音致。</span>楊氏謂昌齡曰：<span class="yinhao">「順死賢於逆生，<span class="jiazhu">順死，謂歸順而死。逆生，謂從逆而生。</span>汝去逆而吾死，乃孝子也；從逆而吾生，是戮吾也。」</span>會官軍圍青陵，絕郾城歸路，<span class="jiazhu">青陵在郾城西南。</span>郾城守將鄧懷金謀於昌齡，昌齡勸之歸國。懷金乃請降於李光顏曰：<span class="yinhao">「城人之父母妻子皆在蔡州，請公來攻城，吾舉烽求救，救兵至，公逆擊之，蔡兵必敗，然後吾降，則父母妻子庶免矣。」</span>光顏從之。乙未，昌齡、懷金舉城降，光顏引兵入據之。吳元濟聞郾城不守，甚懼。時董重質將騾軍守洄曲，<span class="jiazhu">據<span class="shu-ming">新書·李光顏傳</span>：洄曲，卽時曲，蓋溵水於此回曲，因以爲名。</span>元濟悉發親近及守城卒詣重質以拒之。<span class="jiazhu">此以上又李光顏事。</span></p>
<p class="em2 strong" id="p20"><a class="gg-link" href="#p20" onclick="return changeColor(this);"></a>李愬山河十將嬀雅、田智榮下冶爐城。<span class="jiazhu">嬀，居爲翻，姓也。<span class="shu-ming">九域志</span>曰：蔡州冶爐城，韓國鑄劍之地，時當在西平界。按<span class="shu-ming">新書</span>，冶爐城在嵖岈山東。</span>丙申，十將閻士榮下白狗、汶港二栅。<span class="jiazhu">白狗、汶港二栅，皆在蔡州眞陽縣界。蕭梁置西淮州於眞楊白狗堆，後齊廢州爲齊興郡，尋廢郡爲白狗縣，隋開皇初改縣曰懷州，大業初省入眞陽。<span class="shu-ming">隋志</span>：眞陽有汶水。</span>癸卯，嬀雅、田智榮破西平。<span class="jiazhu">西平，春秋柏國，漢爲西平縣，屬汝南郡，唐屬蔡州。<span class="shu-ming">九域志</span>：在州西一百五里。</span>丙午，遊弈兵馬使王義破楚城。<span class="jiazhu">楚城在汝陽縣西南，蕭梁置西楚州及汝陽郡於此。</span></p>
<p class="em2 strong" id="p21"><a class="gg-link" href="#p21" onclick="return changeColor(this);"></a>五月，辛酉，李愬遣柳子野、李忠義襲朗山，擒其守將梁希果。</p>
<p class="em2 strong" id="p22"><a class="gg-link" href="#p22" onclick="return changeColor(this);"></a><span class="yinwen">14</span>六鎭討王承宗者<span class="jiazhu">事見上卷十一年。</span>兵十餘萬，回環數千里，旣無統帥，又相去遠，期約難壹，由是歷二年無功，千里饋運，牛驢死者什四五。劉總旣得武強，引兵出境纔五里，<span class="jiazhu">出境，謂出武強之境。</span>留屯不進，月給度支錢十五萬緡。李逢吉及朝士多言<span class="yinhao">「宜倂力取淮西，俟淮西平，乘其勝勢，回取恆冀，如拾芥耳！」</span>上猶豫，久乃從之。<span class="jiazhu">李逢吉等之言，卽韋貫之等之言也。然憲宗有用不用者，前此兵勢未屈，今則兵勢已屈，不得不從也。</span>丙子，罷河北行營，各使還鎭。</p>
<p class="em2 strong" id="p23"><a class="gg-link" href="#p23" onclick="return changeColor(this);"></a><span class="yinwen">15</span>丁丑，李愬遣方城鎭遏使李榮宗擊青喜城，拔之。<span class="jiazhu">方城縣，本漢堵陽縣地，後漢改爲順陽，隋改爲方城縣，唐屬唐州。<span class="shu-ming">九域志</span>：在州北一百六十里。縣有青臺鎭，此作<span class="yinhao">「青喜」</span>，筆誤也。</span></p>
<p class="em2 strong" id="p24"><a class="gg-link" href="#p24" onclick="return changeColor(this);"></a>愬每得降卒，必親引問委曲，由是賊中險易遠近虛實盡知之。<span class="jiazhu">易，弋豉翻，平易也。</span>愬厚待吳秀琳，與之謀取蔡。秀琳曰：<span class="yinhao">「公欲取蔡，非李祐不可，秀琳無能爲也。」</span>祐者，淮西騎將，有勇略，守興橋栅，<span class="jiazhu">興橋栅在張柴村東。</span>常陵暴官軍。<span class="jiazhu">陵者，加之以氣。暴者，虐之以威。</span>庚辰，祐率士卒刈麥於張柴村，<span class="jiazhu">張柴村在文城栅東六十里。帥，讀曰率。</span>愬召廂虞候史用誠，<span class="jiazhu">廂虞候，掌左右廂之兵。</span>戒之曰：<span class="yinhao">「爾以三百騎伏彼林中，又使人搖幟於前，<span class="jiazhu">幟，昌志翻。</span>若將焚其麥積者。祐素易官軍，<span class="jiazhu">易，弋豉翻，輕之也。</span>必輕騎來逐之。爾乃發騎掩之，必擒之。」</span>用誠如言而往，生擒祐以歸。將士以祐曏日多殺官軍，爭請殺之；愬不許，釋縛，待以客禮。</p>
<p class="em2 strong" id="p25"><a class="gg-link" href="#p25" onclick="return changeColor(this);"></a>時愬欲襲蔡，而更密其謀，獨召祐及李忠義屛人語，<span class="jiazhu">屛，必郢翻，又卑正翻。</span>或至夜分，<span class="jiazhu">夜半，爲夜分。</span>他人莫得預聞。諸將恐祐爲變，多諫愬；愬待祐益厚。士卒亦不悅，諸軍日有牒稱祐爲賊內應，且言得賊諜者具言其事。<span class="jiazhu">此行營諸軍移文之言。諜，徒協翻。</span>愬恐謗先達於上，己不及救，乃持祐泣曰：<span class="yinhao">「豈天不欲平此賊邪！何吾二人相知之深而不能勝衆口也。」</span>因謂衆曰：<span class="yinhao">「諸君旣以祐爲疑，請令歸死於天子。」</span><span class="jiazhu">歸死，猶言致尸也。<span class="shu-ming">左傳</span>魏絳曰：<span class="yinhao">「請歸死於司寇。」</span>杜預<span class="shu-ming">註</span>云：致尸於司寇，使戮之。</span>乃械祐送京師，先密表其狀，<span class="jiazhu">密表言與祐謀襲蔡之狀。</span>且曰：<span class="yinhao">「若殺祐，則無以成功。」</span>詔釋之，以還愬。愬見之喜，執其手曰：<span class="yinhao">「爾之得全，社稷之靈也！」</span><span class="jiazhu">李愬之期待祐者如此，祐安得不力！</span>乃署散兵馬使，<span class="jiazhu">散員兵馬使，未得統兵。散，悉但翻。</span>令佩刀巡警，出入帳中；或與之同宿，密語不寐達曙，有竊聽於帳外者，但聞祐感泣聲。時唐、隨牙隊三千人，<span class="jiazhu">牙隊者，節度使牙衞從之隊，猶今之簇帳部。</span>號六院兵馬，皆山南東道之精銳也。<span class="jiazhu">時山南東道分爲兩鎭，八州精銳盡抽選赴唐州，使之攻戰。</span>愬又以祐爲六院兵馬使。</p>
<p class="em2 strong" id="p26"><a class="gg-link" href="#p26" onclick="return changeColor(this);"></a>舊軍令，舍賊諜者屠其家。<span class="jiazhu">舊軍令，先時之軍令也。舍者，停藏之於家也。</span>愬除其令，使厚待之，諜反以情告愬，愬益知賊中虛實。乙酉，愬遣兵攻朗山，淮西兵救之，官軍不利，衆皆悵恨，愬獨歡然曰：<span class="yinhao">「此吾計也！」</span><span class="jiazhu">賊恃勝而不備愬，則愬得以成入蔡之功，其計出此。</span>乃募敢死士三千人，號曰突將，<span class="jiazhu">將，卽亮翻。</span>朝夕自敎習之，使常爲行備，欲以襲蔡。會久雨，所在積水，未果。</p>
<p class="em2 strong" id="p27"><a class="gg-link" href="#p27" onclick="return changeColor(this);"></a><span class="yinwen">16</span>閏月，己亥，程异還自江、淮，得供軍錢百八十五萬緡。<span class="jiazhu">是年春，程异督財賦於江、淮。</span></p>
<p class="em2 strong" id="p28"><a class="gg-link" href="#p28" onclick="return changeColor(this);"></a><span class="yinwen">17</span>諫議大夫韋綬兼太子侍讀，每以珍膳餉太子，又悅太子以諧謔；<span class="jiazhu">綬，音受。謔，香略翻。</span>上聞之，丁未，罷綬侍讀，<span class="jiazhu">觀憲宗之罷韋綬，亦知所謂諭敎者矣。然觀穆宗之臨政也，習與性成，得非所急者固在於選左右歟！</span>尋出爲虔州刺史。<span class="jiazhu"><span class="shu-ming">舊志</span>：虔州，京師東南四千一十七里。</span>綬，京兆人。<span class="jiazhu">史著綬京兆人，以言其生長京邑，習見淫侈，非能以德義經術誘掖東宮。古言沃土之民不才，良有以也。</span></p>
<p class="em2 strong" id="p29"><a class="gg-link" href="#p29" onclick="return changeColor(this);"></a><span class="yinwen">18</span>吳元濟見其下數叛，<span class="jiazhu">數，所角翻。</span>兵勢日蹙，六月，壬戌，上表謝罪，願束身自歸。上遣中使賜詔，許以不死；而爲左右及大將董重質所制，不得出。<span class="jiazhu">史言董重質之情。</span></p>
<p class="em2 strong" id="p30"><a class="gg-link" href="#p30" onclick="return changeColor(this);"></a><span class="yinwen">19</span>秋，七月，大水，或平地二丈。</p>
<p class="em2 strong" id="p31"><a class="gg-link" href="#p31" onclick="return changeColor(this);"></a><span class="yinwen">20</span>初，國子祭酒孔戣爲華州刺史，<span class="jiazhu">戣，巨龜翻。華，戶化翻。</span>明州歲貢蚶、蛤、淡菜，<span class="jiazhu">蚶、呼甘翻，魁陸也。橫從其理，五味自充，殼如瓦壠者，謂之瓦壠蚶。蛤，葛合翻。蛤小於蚶。蚶殼厚，其理如瓦壠。蛤殼薄，其文如貝。<span class="shu-ming">月令</span>云：雀入大水化爲蛤。<span class="shu-ming">說文</span>云：百歲燕所化。又云：老伏翼所化。皆非也。蚶、蛤皆生於海瀕潮汐往來舄鹵之地。淡菜，狀如䗒而小，黑殼，脣有鬚如茸，肉甘脆。䗒，蒲幸翻。</span>水陸遞夫勞費，戣奏疏罷之。<span class="jiazhu">華州，京畿輔郡，自東南來者，水陸遞夫或經焉。故得言其勞費而罷之。</span>甲辰，嶺南節度使崔詠薨，宰相奏擬代詠者數人，上皆不用，曰：<span class="yinhao">「頃有諫進蚶、蛤、淡菜者爲誰，可求其人與之。」</span>庚戌，以戣爲嶺南節度使。</p>
<p class="em2 strong" id="p32"><a class="gg-link" href="#p32" onclick="return changeColor(this);"></a><span class="yinwen">21</span>諸軍討淮、蔡，四年不克，<span class="jiazhu">九年冬始討淮西。</span>饋運疲弊，民至有以驢耕者。<span class="jiazhu">牛斃於運轉，民至無以耕。</span>上亦病之，以問宰相。李逢吉等競言師老財竭，意欲罷兵；裴度獨無言，上問之，對曰：<span class="yinhao">「臣請自往督戰。」</span>乙卯，上復謂度曰：<span class="jiazhu">復，扶又翻。</span><span class="yinhao">「卿眞能爲朕行乎！」</span><span class="jiazhu">爲，于僞翻。</span>對曰：<span class="yinhao">「臣誓不與此賊俱生。臣比觀吳元濟表，<span class="jiazhu">比，毗至翻。</span>勢實窘蹙，但諸將心不壹，不倂力迫之，故未降耳。若臣自詣行營，諸將恐臣奪其功，必爭進破賊矣。」</span>上悅，丙戌，以度爲門下侍郎、同平章事、兼彰義節度使，仍充淮西宣慰招討處置使。<span class="jiazhu">觀裴度不附羣議，請身督戰，則韓愈<span class="shu-ming">平淮西碑</span>推功於度，有以也。處，昌呂翻。</span>又以戶部侍郎崔羣爲中書侍郎、同平章事。制下，度以韓弘已爲都統，不欲更爲招討，請但稱宣慰處置使；仍奏刑部侍郎馬總爲宣慰副使，右庶子韓愈爲彰義行軍司馬，判官、書記皆朝廷之選，上皆從之。度將行，言於上曰：<span class="yinhao">「臣若賊滅，則朝天有期；賊在，則歸闕無日。」</span>上爲之流涕。<span class="jiazhu">爲，于僞翻；下爲卿同。</span></p>
<p class="em2 strong" id="p33"><a class="gg-link" href="#p33" onclick="return changeColor(this);"></a>八月，庚申，度赴淮西，上御通化門送之。<span class="jiazhu">通化門，長安城東面北來第一門。</span>右神武將軍張茂和，茂昭弟也，嘗以膽略自衒於度；<span class="jiazhu">衒，熒絹翻。</span>度表爲都押牙，茂和辭以疾，度奏請斬之。上曰：<span class="yinhao">「此忠順之門，<span class="jiazhu">茂和父孝忠、兄茂昭鎭易定，比河朔諸鎭爲忠順。</span>爲卿遠貶。」</span>辛酉，貶茂和永州司馬。以嘉王傅高承簡爲都押牙。<span class="jiazhu">高承簡爲嘉王傅。蓋嘉王運之子嗣爲嘉王，故置府管。</span>承簡，崇文之子也。</p>
<p class="em2 strong" id="p34"><a class="gg-link" href="#p34" onclick="return changeColor(this);"></a>李逢吉不欲討蔡，翰林學士令狐楚與逢吉善，度恐其合中外之勢以沮軍事，<span class="jiazhu">翰林學士居禁中，宰相在外朝，恐其中外相應以上罷兵之議。沮，在呂翻。</span>乃請改制書數字，且言其草制失辭；壬戌，罷楚爲中書舍人。</p>
<p class="em2 strong" id="p35"><a class="gg-link" href="#p35" onclick="return changeColor(this);"></a><span class="yinwen">22</span>李光顏、烏重胤與淮西戰，癸亥，敗于賈店。</p>
<p class="em2 strong" id="p36"><a class="gg-link" href="#p36" onclick="return changeColor(this);"></a><span class="yinwen">23</span>裴度過襄城南白草原，淮西人以驍騎七百邀之；鎭將楚丘曹華知而爲備，擊卻之。<span class="jiazhu">楚丘，古己氏縣，隋開皇六年改曰楚丘，唐屬宋州。<span class="shu-ming">九域志</span>：在州東北七十里。</span>度雖辭招討名，實行元帥事，以郾城爲治所。甲申，至郾城。先是，諸道皆有中使監陳，<span class="jiazhu">監，古銜翻。陳，讀曰陣。</span>進退不由主將，勝則先使獻捷，不利則陵挫百端；度悉奏去之，諸將始得專軍事，戰多有功。<span class="jiazhu">去，羌呂翻。</span></p>
<p class="em2 strong" id="p37"><a class="gg-link" href="#p37" onclick="return changeColor(this);"></a><span class="yinwen">24</span>九月，庚子，淮西兵寇溵水鎭，殺三將，焚芻藁而去。</p>
<p class="em2 strong" id="p38"><a class="gg-link" href="#p38" onclick="return changeColor(this);"></a><span class="yinwen">25</span>初，上爲廣陵王，布衣張宿以辯口得幸；及卽位，累官至比部員外郎。<span class="jiazhu">唐比部郎屬刑部，掌句諸司百僚俸料、公廨贓贖、調斂徒役、課程逋懸數物，以周知內外之經費而總句之。比，音毗。</span>宿招權受賂於外，門下侍郎、同平章事李逢吉惡之。<span class="jiazhu">惡，烏路翻。</span>上欲以宿爲諫議大夫，逢吉曰：<span class="yinhao">「諫議重任，必能可否朝政，始宜爲之。<span class="jiazhu">朝，直遙翻。</span>宿小人，豈得竊賢者之位！必欲用宿，請去臣乃可。」</span>上由是不悅。逢吉又與裴度異議，上方倚度以平蔡；丁未，罷逢吉爲東川節度使。</p>
<p class="em2 strong" id="p39"><a class="gg-link" href="#p39" onclick="return changeColor(this);"></a><span class="yinwen">26</span>甲寅，李愬將攻吳房，<span class="jiazhu">吳房，漢縣，屬汝南郡。孟康曰：本房子國，楚靈王遷房於楚；吳王闔廬弟夫槪奔楚，楚封之于此，爲棠谿氏，故曰吳房。今吳房城棠谿亭是唐吳房縣，屬蔡州；平蔡後，改爲遂平縣。</span>諸將曰：<span class="yinhao">「今日往亡。」</span><span class="jiazhu">陰陽家之說，八月以白露後十八日爲往亡，九月以寒露後第二十七日爲往亡。</span>愬曰：<span class="yinhao">「吾兵少，不足戰，宜出其不意。彼以往亡不吾虞，正可擊也。」</span>遂往，克其外城，斬首千餘級。餘衆保子城，不敢出，愬引兵還以誘之，<span class="jiazhu">還，音旋，又如字。</span>淮西將孫獻忠果以驍騎五百追擊其背；衆驚，將走，愬下馬據胡牀，<span class="jiazhu">胡牀，今謂之交牀，其制本自虜來。隋以讖有胡，改曰交牀。唐猶謂之胡牀。</span>令曰：<span class="yinhao">「敢退者斬！」</span>返旆力戰，獻忠死，<span class="jiazhu"><span class="shu-ming">考異</span>曰：<span class="shu-ming">舊傳</span>作<span class="yinhao">「孫忠憲」</span>，今從<span class="shu-ming">平蔡錄</span>。</span>淮西兵乃退。或勸愬乘勝攻其子城，可拔也。愬曰：<span class="yinhao">「非吾計也。」</span><span class="jiazhu">定計入蔡，不在取吳房。</span>引兵還營。</p>
<p class="em2 strong" id="p40"><a class="gg-link" href="#p40" onclick="return changeColor(this);"></a>李祐言於李愬曰：<span class="yinhao">「蔡之精兵皆在洄曲，<span class="jiazhu"><span class="shu-ming">考異</span>曰：<span class="shu-ming">舊·元濟傳</span>：<span class="yinhao">「李祐曰：『元濟勁軍多在時曲。』」</span>按<span class="shu-ming">李光顏傳</span>曰：<span class="yinhao">「董重質棄洄曲軍。」</span><span class="shu-ming">李愬傳</span>云：<span class="yinhao">「分五百人斷洄曲路。」</span>又云：<span class="yinhao">「洄曲子弟歸求寒衣。」</span>然則<span class="shu-ming">元濟傳</span>誤，當爲洄曲。余意洄曲蓋卽時曲也。</span>及四境拒守，<span class="jiazhu">守，音狩。</span>守州城者皆羸老之卒，可以乘虛直抵其城。比賊將聞之，<span class="jiazhu">比，必利翻，及也。</span>元濟已成擒矣。」</span>愬然之。冬，十月，甲子，遣掌書記鄭澥至郾城，密白裴度。度曰：<span class="yinhao">「兵非出奇不勝，常侍良圖也。」</span><span class="jiazhu">澥，胡買翻。李愬檢校左散騎常侍，鎭唐、鄧、隨，故裴度稱之。</span></p>
<p class="em2 strong" id="p41"><a class="gg-link" href="#p41" onclick="return changeColor(this);"></a><span class="yinwen">27</span>上竟用張宿爲諫議大夫，崔羣、王涯固諫，不聽；乃請以爲權知諫議大夫，許之。宿由是怨執政及端方之士，與皇甫鎛相表裏，譖去之。<span class="jiazhu">去，羌呂翻。</span></p>
<p class="em2 strong" id="p42"><a class="gg-link" href="#p42" onclick="return changeColor(this);"></a><span class="yinwen">28</span>裴度帥僚佐觀築城於沱口，<span class="jiazhu"><span class="shu-ming">九域志</span>：郾城縣有沱口鎭。沱，徒河翻。</span>董重質帥騎出五溝，邀之，<span class="jiazhu">五溝在洄曲之北。帥，讀曰率。</span>大呼而進，<span class="jiazhu">呼，火故翻。</span>注弩挺刃，<span class="jiazhu">挺，拔也。</span>勢將及度。李光顏與田布力戰，拒之，度僅得入城。賊退，布扼其溝中歸路，賊下馬踰溝，墜壓死者千餘人。</p>
<p class="em2 strong" id="p43"><a class="gg-link" href="#p43" onclick="return changeColor(this);"></a><span class="yinwen">29</span>辛未，李愬命馬步都虞候、隨州刺史史旻留鎭文城，命李祐、李忠義帥突將三千爲前驅，自與監軍將三千人爲中軍，命李進誠將三千人殿其後。<span class="jiazhu">殿，丁練翻。</span>軍出，不知所之；愬曰：<span class="yinhao">「但東行！」</span>行六十里，夜，至張柴村，盡殺其戍卒及烽子。<span class="jiazhu">唐凡烽候之所，有烽帥、烽副；烽子，蓋守烽之卒，候望警急而舉烽者也。杜佑曰：一烽六人，五人爲烽子，遞知更刻、觀視動靜一人；烽率知文書、符辭、轉牒。</span>據其栅，命士少休，<span class="jiazhu">少，詩沼翻。</span>食乾糒，整羈靮，<span class="jiazhu">糒，音備，乾飯也。羈，馬絡碩。靮，紖也，音丁曆翻。</span>留義成軍五百人鎭之，以斷<span class="jiaozhusup">〔章：甲十一行本「斷」下有「朗山救兵命丁士良將五百人斷」十三字；乙十一行本同；退齋校同；張校同，「人」下多一「以」字，云無註本亦無。〕</span>洄曲及諸道橋梁，<span class="jiazhu">斷，音短。</span>復夜引兵出門；<span class="jiazhu">復，扶又翻。</span>諸將請所之，愬曰：<span class="yinhao">「入蔡州取吳元濟！」</span>諸將皆失色。監軍哭曰：<span class="yinhao">「果落李祐姦計！」</span>時大風雪，旌旗裂，人馬凍死者相望。天陰黑，自張柴村以東道路，皆官軍所未嘗行，人人自以爲必爲；然畏愬，莫敢違。夜半，雪愈甚，行七十里，至州城；<span class="jiazhu">至蔡州城下也。</span>近城有鵝鴨池，愬令擊之以混軍聲。</p>
<p class="em2 strong" id="p44"><a class="gg-link" href="#p44" onclick="return changeColor(this);"></a>自吳少誠拒命，官軍不至蔡州城下三十餘年，<span class="jiazhu">德宗貞元二年，吳少誠據蔡州，至是三十二年。</span>故蔡人不爲備。壬申，四鼓，愬至城下，無一人知者。李祐、李忠義钁其城，爲坎以先登，<span class="jiazhu">钁，居縛翻，鋤也。</span>壯士從之；守門卒方熟寐，盡殺之，而留擊柝者，使擊柝如故。遂開門納衆，及裏城，亦然，城中皆不之覺。雞鳴，雪止，愬入居元濟外宅。<span class="jiazhu">節度使外宅也。</span>或告元濟曰：<span class="yinhao">「官軍至矣！」</span>元濟尙寢，笑曰：<span class="yinhao">「俘囚爲盜耳！曉當盡戮之。」</span>又有告者曰：<span class="yinhao">「城陷矣！」</span>元濟曰：<span class="yinhao">「此必洄曲子弟就吾求寒衣也。」</span>起，聽於廷，聞愬軍號令曰：<span class="yinhao">「常侍傳語。」</span>應者近萬人。<span class="jiazhu">近，其靳翻。</span>元濟始懼，曰：<span class="yinhao">「何等常侍，能至於此！」</span>乃帥左右登牙城拒戰。<span class="jiazhu">帥，讀曰率。</span></p>
<p class="em2 strong" id="p45"><a class="gg-link" href="#p45" onclick="return changeColor(this);"></a>時董重質擁精兵萬餘人據洄曲。愬曰：<span class="yinhao">「元濟所望者，重質之救耳！」</span>乃訪重質家，厚撫之，遣其子傳道持書諭重質；重質遂單騎詣愬降。</p>
<p class="em2 strong" id="p46"><a class="gg-link" href="#p46" onclick="return changeColor(this);"></a>愬遣李進誠攻牙城，毀其外門，得甲庫，取器械。癸酉，復攻之，燒其南門，民爭負薪芻助之，城上矢如蝟毛。<span class="jiazhu">愬軍聚射，矢集城上如蝟毛，言其多也。</span>晡時，門壞，元濟於城上請罪，進誠梯而下之。甲戌，愬以檻車送元濟詣京師，<span class="jiazhu">德宗貞元二年，吳少誠得蔡州，三世，三十二年而滅。<span class="shu-ming">考異</span>曰：<span class="shu-ming">舊·愬傳</span>曰：<span class="yinhao">「其月七日，使判官鄭澥告期於裴度。十日夜，以李祐率突將三千爲先鋒，愬自率中軍三千，田進誠以後軍三千殿而行。」</span><span class="shu-ming">元濟傳</span>曰：<span class="yinhao">「十一月，愬夜出軍，令李祐爲前鋒，其十日夜至蔡州城下。」</span><span class="shu-ming">實錄</span>曰：<span class="yinhao">「愬以十月將襲蔡州，先七日，使判官鄭澥告師期於裴度。」</span>按先七日，卽是<span class="shu-ming">平蔡錄</span>所云<span class="yinhao">「八日甲子」</span>也；而<span class="shu-ming">愬傳</span>誤云<span class="yinhao">「七日」</span>。而又云<span class="yinhao">「十日夜帥軍行」</span>，亦誤。<span class="shu-ming">元濟傳</span>：<span class="yinhao">「十一月，愬出軍。」</span>尤誤。<span class="shu-ming">裴度傳</span>：<span class="yinhao">「十月十一日，李愬襲破懸瓠城，擒元濟。」</span>亦誤。按十月戊午朔，韓愈<span class="shu-ming">平淮西碑</span>云：<span class="yinhao">「壬申，愬用所得賊將，自文城，因天大雪，疾馳百二十里。」</span>卽十五日也。又曰：<span class="yinhao">「用夜半到蔡，破其門，取元濟以獻。」</span>卽十六日也。<span class="shu-ming">實錄</span><span class="yinhao">「己卯執元濟」</span>，乃奏到日也。今從<span class="shu-ming">平蔡錄</span>。</span>且告于裴度。是日，申、光二州及諸鎭兵二萬餘人相繼來降。</p>
<p class="em2 strong" id="p47"><a class="gg-link" href="#p47" onclick="return changeColor(this);"></a>自元濟就擒，愬不戮一人，凡元濟官吏、帳下、廚廐之卒，皆復其職，使之不疑，<span class="jiazhu">推赤心置人腹中。</span>然後屯於鞠場以待裴度。<span class="jiazhu">鞠場，毬場也。</span></p>
<p class="em2 strong" id="p48"><a class="gg-link" href="#p48" onclick="return changeColor(this);"></a><span class="yinwen">30</span>以淮南節度使李鄘爲門下侍郎、同平章事。</p>
<p class="em2 strong" id="p49"><a class="gg-link" href="#p49" onclick="return changeColor(this);"></a><span class="yinwen">31</span>己卯，淮西行營奏獲吳元濟，光祿少卿楊元卿言於上曰：<span class="yinhao">「淮西大有珍寶，臣能<span class="jiaozhusup">〔張：「能」作「素」。〕</span>知之，往取必得。」</span><span class="jiazhu">元和九年，楊元卿以淮西節度判官入奏，輸誠於朝廷，吳元濟屠其家。今請將命往取淮西珍寶，其情可知也。</span>上曰：<span class="yinhao">「朕討淮西，爲人除害，<span class="jiazhu">爲，于僞翻。</span>珍寶非所求也。」</span></p>
<p class="em2 strong" id="p50"><a class="gg-link" href="#p50" onclick="return changeColor(this);"></a><span class="yinwen">32</span>董重質之去洄曲軍也，李光顏馳入其壁，悉降其衆。庚辰，裴度遣馬總先入蔡州慰撫。辛巳，度建彰義軍節，將降卒萬餘人入城，李愬具櫜鞬出迎，拜於路左。<span class="jiazhu">櫜，姑勞翻。鞬，居言翻。櫜以藏弓，鞬以藏箭。鄭玄曰：道左，道東也。余按古者乘車尙左，故迎拜於車下者皆拜于道左。蓋自北而來者以道東爲左，自南而來者以道西爲左，自東西而來者亦隨車之所嚮而分左右也。鄭玄舉一隅耳。故孔穎達<span class="shu-ming">正義</span>曰：凡言左右，據南鄕西鄕爲正。蓋南鄕，君道也。西鄕，主道也。</span>度將避之，愬曰：<span class="yinhao">「蔡人頑悖，不識上下之分，數十年矣，<span class="jiazhu">悖，蒲妹翻，又蒲沒翻。分，扶問翻。</span>願公因而示之，使知朝廷之尊。」</span>度乃受之。<span class="jiazhu">史言李愬識度，非當時諸帥所及。</span></p>
<p class="em2 strong" id="p51"><a class="gg-link" href="#p51" onclick="return changeColor(this);"></a>李愬還軍文城，<span class="jiazhu">裴度旣入蔡，李愬還軍文城，此皆是識體統處，又非諸帥怙功欲專地爲私利者比也。</span>諸將請曰：<span class="yinhao">「始公敗於朗山而不憂，勝於吳房而不取，<span class="jiazhu">事並見上。</span>冒大風甚雪而不止，孤軍深入而不懼，然卒以成功，<span class="jiazhu">卒，子恤翻。</span>皆衆人所不諭也，敢問其故？」</span>愬曰：<span class="yinhao">「朗山不利，則賊輕我而不爲備矣。取吳房，則其衆奔蔡，倂力固守，故存之以分其兵。風雪陰晦，則烽火不接，不知吾至。孤軍深入，則人皆致死，戰自倍矣。夫視遠者不顧近，慮大者不詳<span class="jiaozhusup">〔章：甲十一行本「詳」作「計」；乙十一行本同；張校同，云無註本作「詳」。〕</span>細，若矜小勝，恤小敗，先自撓矣，何暇立功乎！」</span>衆皆服。<span class="jiazhu">余按李愬入蔡，誠爲奇功。史家稱述其與諸將揚榷用兵方略所以取勝之由，遣文命意，實祖<span class="shu-ming">史</span>、<span class="shu-ming">漢</span>韓信戰井陘事所書者。然愬平蔡之事，猶可以發揚，若唐末王式平裘甫事，則又祖李家述平蔡之功者也。若其所敵之堅脆，所規之廣狹，固不可以欺衒識者，文之過實者多，學者其於是察之。橈，奴敎翻。</span>愬儉於奉己而豐於待士，知賢不疑，見可能斷，<span class="jiazhu">斷，丁亂翻。</span>此其所以成功也。</p>
<p class="em2 strong" id="p52"><a class="gg-link" href="#p52" onclick="return changeColor(this);"></a>裴度以蔡卒爲牙兵，或諫曰：<span class="yinhao">「蔡人反仄者尙多，不可不備。」</span>度笑曰：<span class="yinhao">「吾爲彰義節度使，元惡旣擒，蔡人則吾人也，又何疑焉！」</span>蔡人聞之感泣。<span class="jiazhu">裴度平蔡，蔡人不復叛矣，識者知其所以然乎！</span>先是吳氏父子阻兵，<span class="jiazhu">吳氏父子，謂少陽、元濟也。先，悉薦翻。</span>禁人偶語於塗，夜不然燭，有以酒食相過從者罪死。<span class="jiazhu">盜亦有道，此其以法束下，所以自防也。過，工禾翻。</span>度旣視事，下令惟禁盜賊，<span class="jiaozhusup">〔章：甲十一行本「賊」下有「鬬殺」二字；乙十一行本同；退齋校同；張校同，云無註本亦無。〕</span>餘皆不問，往來者不限晝夜，蔡人始知有生民之樂。<span class="jiazhu">解人之束縛，使得舒展四體，長欠大伸，豈不快哉！</span></p>
<p class="em2 strong" id="p53"><a class="gg-link" href="#p53" onclick="return changeColor(this);"></a>甲申，詔韓弘、裴度條列平蔡將士功狀及蔡之將士降者，皆差第以聞。<span class="jiazhu">史炤曰：謂將士有功者等差而次第之。余謂當時詔旨旣令弘、度差第平蔡將士之功狀，而蔡之將士歸降者，有降於元濟未就擒之前者，有降於元濟旣就擒之後者，有先嘗拒殺官軍勢窮力屈而降者，有先通誠款欲降而未能自致者，亦令弘、度差第其狀以聞。史炤之說，舉其一而遺其一者也。</span>淮西州縣百姓，給復二年；<span class="jiazhu">復，方目翻。除其賦役二年，以優新附之民。</span>近賊四州，免來年夏稅。<span class="jiazhu">近賊四州，陳、許、潁、唐也；頻遭蔡人攻剽，又供億官軍，故免來年夏稅亦以優之。</span>官軍戰亡者，皆爲收葬，<span class="jiazhu">爲，于僞翻。</span>給其家衣糧五年；其因戰傷殘廢者，勿停衣糧。<span class="jiazhu">死者葬其尸，又贍其家，殘廢者養之終身。殘廢，謂因戰傷折腰膂手足，不復爲完人、堪世用者。</span></p>
<p class="em2 strong" id="p54"><a class="gg-link" href="#p54" onclick="return changeColor(this);"></a>十一月，<span class="jiaozhusup">〔章：甲十一行本「月」下有「丙戌朔」三字；乙十一行本同；退齋校同；張校同，云無註本亦無。〕</span>上御興安門受俘，<span class="jiazhu">大明宮南面五門，興安門最在其西。</span>遂以吳元濟獻廟社，斬于獨柳之下。</p>
<p class="em2 strong" id="p55"><a class="gg-link" href="#p55" onclick="return changeColor(this);"></a>初，淮西之人劫於李希烈、吳少誠之威虐，不能自拔，久而老者衰，幼者壯，安於悖逆，不復知有朝廷矣。<span class="jiazhu">悖，蒲內翻，又蒲沒翻。</span>自少誠以來，遣諸將出兵，皆不束以法制，聽各以便宜自戰，故人人得盡其才。韓全義之敗于溵水也，<span class="jiazhu">事見二百三十五卷德宗貞元十六年。</span>於其帳中得朝貴所與問訊書，少誠束以示衆曰：<span class="yinhao">「此皆公卿屬全義書，<span class="jiazhu">屬，之欲翻，託也。</span>云破蔡州日，乞一將士妻女爲婢妾。」</span>由是衆皆憤怒，以死爲賊用；雖居中土，其風俗獷戾<span class="jiazhu">考之<span class="shu-ming">漢志</span>，汝南戶口爲百郡之最，古人謂汝、潁多奇士，至唐而獷戾乃爾，習俗之移人也。</span>過於夷貊。<span class="jiazhu">鳴呼！吾恐後之視今，亦猶今之視昔。獷，古猛翻，悍也。貊，莫百翻。</span>故以三州之衆，舉天下之兵環而攻之，<span class="jiazhu">環，音宦。</span>四年然後克之。</p>
<p class="em2 strong" id="p56"><a class="gg-link" href="#p56" onclick="return changeColor(this);"></a>官軍之克元濟也，李師道募人通使於蔡，察其形勢，牙前虞候劉晏平應募，出汴、宋間，潛行至蔡。元濟大喜，厚禮而遣之。晏平還至鄆，師道屛人而問之，<span class="jiazhu">還，音旋。屛，必郢翻，又卑正翻。</span>晏平曰：<span class="yinhao">「元濟暴兵數萬於外，阽危如此，<span class="jiazhu">阽，余廉翻，臨危也。</span>而日與僕妾遊戲博奕於內，<span class="jiazhu"><span class="yinhao">「奕」</span>，當作<span class="yinhao">「弈」</span>。弈，棋也。</span>晏然曾無憂色。以愚觀之，殆必亡，不久矣！」</span>師道素倚淮西爲援，聞之驚怒，尋誣以他過，杖殺之。<span class="jiazhu">以劉晏平之善覘，其智識必有過人者。李師道不能委心歸計以求自安之術，乃怒而殺之，終亦必亡而已矣！</span></p>
<p class="em2 strong" id="p57"><a class="gg-link" href="#p57" onclick="return changeColor(this);"></a>戊子，以李愬爲山南東道節度使，賜爵涼國公；加韓弘兼侍中；李光顏、烏重胤等各遷官有差。</p>
<p class="em2 strong" id="p58"><a class="gg-link" href="#p58" onclick="return changeColor(this);"></a><span class="yinwen">33</span>舊制，御史二人知驛；<span class="jiazhu">開元中，令監察御史兼巡傳驛，至二十五年，以監察御史檢校兩京館驛。大曆十四年，兩京以御史一人知館驛，號館驛使。</span>壬辰，詔以宦者爲館驛使。左補闕裴潾諫曰：<span class="jiazhu">潾，力珍翻。</span><span class="yinhao">「內臣外事，職分各殊，<span class="jiazhu">分，扶問翻。</span>切在塞侵官之源，<span class="jiazhu">塞，悉則翻。</span>絕出位之漸。事有不便，必戒於初；令或有妨，不必在大。」</span>上不聽。</p>
<p class="em2 strong" id="p59"><a class="gg-link" href="#p59" onclick="return changeColor(this);"></a><span class="yinwen">34</span>甲午，恩王連薨。<span class="jiazhu">連，代宗子。</span></p>
<p class="em2 strong" id="p60"><a class="gg-link" href="#p60" onclick="return changeColor(this);"></a><span class="yinwen">35</span>辛丑，以唐、隨兵馬使李祐爲神武將軍，知軍事。<span class="jiazhu"><span class="shu-ming">會要</span>：乾元四年十月四日，敕左·右羽林、左·右龍武、左·右神武軍文武官，並昇同金吾四衞。唐制，諸衞將軍、大將軍、上將軍，類加以名號而不掌兵；知軍事則掌兵矣。唐、隨，謂當作唐、鄧、隨。</span></p>
<p class="em2 strong" id="p61"><a class="gg-link" href="#p61" onclick="return changeColor(this);"></a><span class="yinwen">36</span>裴度以馬總爲彰義留後；癸丑，發蔡州。上封二劍以授梁守謙，使誅吳元濟舊將；度至郾城，遇之，復與俱入蔡州，量罪施刑，<span class="jiazhu">量，音良。</span>不盡如詔旨，仍上疏言之。</p>
<p class="em2 strong" id="p62"><a class="gg-link" href="#p62" onclick="return changeColor(this);"></a><span class="yinwen">37</span>十二月，壬戌，賜裴度爵晉國公，復入知政事。以馬總爲淮西節度使。</p>
<p class="em2 strong" id="p63"><a class="gg-link" href="#p63" onclick="return changeColor(this);"></a><span class="yinwen">38</span>初，吐突承璀方貴寵用事，爲淮南監軍；李鄘爲節度使，性剛嚴，與承璀互相敬憚，故未嘗相失。承璀歸，<span class="jiazhu">吐突承璀六年出爲淮南監軍，九年召還。</span>引鄘爲相；<span class="jiazhu">是年十月相李鄘。</span>鄘恥由宦官進，及將佐出祖，<span class="jiazhu">出城祖道，謂餞之也。</span>樂作，鄘泣下曰：<span class="yinhao">「吾老安外鎭，宰相非吾任也！」</span>戊寅，鄘至京師，辭疾，不入見，<span class="jiazhu">見，賢遍翻。</span>不視事，百官到門，皆辭不見。<span class="jiazhu">史言李鄘知恥。</span></p>
<p class="em2 strong" id="p64"><a class="gg-link" href="#p64" onclick="return changeColor(this);"></a><span class="yinwen">39</span>庚辰，貶淮西降將董重質爲春州司戶。重質爲元濟謀主，屢破官軍；上欲殺之，李愬奏先許重質以不死。</p>
<div class="yt" id="y818"><p class="strong" id="p65"><a class="gg-link" href="#p65" onclick="return changeColor(this);"></a><span class="section" id="title-4"><span data-head-description="憲宗昭文章武大聖至神孝皇帝中之下" data-head-level="h4" data-head-title="元和十三年">十三年</span></span><span class="biaozhusup" data-rel="">（戊戌、八一八年）</span></p></div>
<p class="em2 strong" id="p66"><a class="gg-link" href="#p66" onclick="return changeColor(this);"></a><span class="yinwen">1</span>春，正月，乙酉朔，赦天下。</p>
<p class="em2 strong" id="p67"><a class="gg-link" href="#p67" onclick="return changeColor(this);"></a><span class="yinwen">2</span>初，李師道謀逆命，判官高沐與同僚郭昈、李公度屢諫之。<span class="jiazhu">昈，侯古翻。<span class="shu-ming">考異</span>曰：<span class="shu-ming">新傳</span>又有郭航名。按航，乃牙將，昈所使詣李愿者，非幕僚同諫者也。今從<span class="shu-ming">河南記</span>。</span>判官李文會、孔目官林英素爲師道所親信，涕泣言於師道曰：<span class="yinhao">「文會等盡心爲尙書憂家事，<span class="jiazhu">心爲，于僞翻。</span>反爲高沐等所疾，尙書柰何不愛十二州之土地，<span class="jiazhu">十二州，鄆、兗、曹、濮、淄、青、齊、海、登、萊、沂、密也。</span>以成沐等之功名乎！」</span>師道由是疏沐等，出沐知萊州。<span class="jiazhu">萊州，古萊子之國，後魏置光州，隋改萊州。</span>會林英入奏事，令進奏吏密申師道云：<span class="yinhao">「沐潛輸款於朝廷。」</span>文會從而構之，師道殺沐，幷因郭昈，凡軍中勸師道效順者，文會皆指爲高沐之黨而囚之。</p>
<p class="em2 strong" id="p68"><a class="gg-link" href="#p68" onclick="return changeColor(this);"></a>及淮西平，師道憂懼，不知所爲。李公度及牙將李英曇<span class="jiazhu">曇，徒含翻。</span>因其懼而說之，使納質獻地以自贖。<span class="jiazhu">說，式芮翻。質，音致。</span>師道從之，遣使奉表，請使長子入侍，幷獻沂、密、海三州。上許之。乙巳，遣左常侍李遜詣鄆州宣慰。</p>
<p class="em2 strong" id="p69"><a class="gg-link" href="#p69" onclick="return changeColor(this);"></a><span class="yinwen">3</span>上命六軍脩麟德殿；右龍武統軍張奉國、大將軍李文悅<span class="jiazhu">大將軍，卽右龍武大將軍。</span>以外寇初平，<span class="jiazhu">謂淮西初平。</span>營繕太多，白宰相，冀有論諫；裴度因奏事言之。上怒，二月，丁卯，以奉國爲鴻臚卿，壬申，以文悅爲右武衞大將軍，<span class="jiazhu">旣出奉國於外朝，文悅又自北門諸衞遷南牙諸衞。臚，陵如翻。</span>充威遠營使。<span class="jiazhu">威遠營，亦非北軍也。</span>於是浚龍首池，起承暉殿，土木浸興矣。<span class="jiazhu">大明宮東面有東內苑，苑中有龍首殿。龍首池，龍首渠水自城南而注入于此池。宋白曰：龍首殿在右軍。</span></p>
<p class="em2 strong" id="p70"><a class="gg-link" href="#p70" onclick="return changeColor(this);"></a><span class="yinwen">4</span>李愬奏請判官、大將以下官凡百五十員；上不悅，謂裴度曰：<span class="yinhao">「李愬誠有奇功，然奏請過多。使如李晟、渾瑊，又何如哉！」</span>遂留中不下。<span class="jiazhu">下，戶嫁翻。</span></p>
<p class="em2 strong" id="p71"><a class="gg-link" href="#p71" onclick="return changeColor(this);"></a><span class="yinwen">5</span>李鄘固辭相位，戊戌，以鄘爲戶部尙書。以御史大夫李夷簡爲門下侍郎、同平章事。</p>
<p class="em2 strong" id="p72"><a class="gg-link" href="#p72" onclick="return changeColor(this);"></a><span class="yinwen">6</span>初，渤海僖王言義卒，弟簡王明忠立，改元太始；一歲卒，從父仁秀立，改元建興。乙巳，遣使來告喪。</p>
<p class="em2 strong" id="p73"><a class="gg-link" href="#p73" onclick="return changeColor(this);"></a><span class="yinwen">7</span>橫海節度使程權自以世襲滄景，<span class="jiazhu">德宗始命程日華爲橫海帥，傳子懷直，爲從兄懷信所逐。懷信死，子權嗣爲帥。</span>與河朔三鎭無殊，內不自安；己酉，遣使上表，請舉族入朝，許之。橫海將士樂自擅，<span class="jiazhu">樂，音洛。</span>不聽權去，掌書記林蘊諭以禍福，權乃得出。詔以蘊爲禮部員外郎。</p>
<p class="em2 strong" id="p74"><a class="gg-link" href="#p74" onclick="return changeColor(this);"></a><span class="yinwen">8</span>裴度之在淮西也，布衣柏耆以策干韓愈曰：<span class="yinhao">「吳元濟旣就擒，王承宗破膽矣，願得奉丞相書往說之，<span class="jiazhu">說，式芮翻。</span>可不煩兵而服。」</span>愈白度，爲書遣之。承宗懼，求哀於田弘正，請以二子爲質，<span class="jiazhu">質，音致。</span>及獻德、棣二州，輸租稅，請官吏。弘正爲之奏請，<span class="jiazhu">爲，于僞翻。</span>上初不許；弘正上表相繼，<span class="jiazhu">上表，時掌翻。</span>上重違弘正意，乃許之。夏，四月，甲寅朔，魏博遣使送承宗子知感、知信及德、棣二州圖印至京師。</p>
<p class="em2 strong" id="p75"><a class="gg-link" href="#p75" onclick="return changeColor(this);"></a>幽州大將譚忠說劉總曰：<span class="jiazhu">說，式芮翻。</span><span class="yinhao">「自元和以來，劉闢、李錡、田季安、盧從史、吳元濟，阻兵馮險，<span class="jiazhu">馮，讀曰憑。</span>自以爲深根固蔕，<span class="jiazhu">蔕，丁計翻。</span>天下莫能危也。然顧盼之間，身死家覆，皆不自知，此非人力所能及，殆天誅也。況今天子神聖威武，苦身焦思，<span class="jiazhu">思，相吏翻。</span>縮衣節食，<span class="jiazhu">縮，斂也，短也。</span>以養戰士，此志豈須臾忘天下哉！今國兵駸駸北來，<span class="jiazhu">國兵，謂王師也。駸駸，馬行疾貌。</span>趙人已獻城十二，<span class="jiazhu">德州領安德、長河、平原、平昌、將陵、安陵六縣。棣州領厭次、滳河、陽信、蒲臺、渤海五縣。程權之退，承宗又取景州之東光，今皆以歸朝廷，故曰獻城十二。</span>忠深爲公憂之。」</span><span class="jiazhu">爲，于僞翻。</span>總泣且拜曰：<span class="yinhao">「聞先生言，吾心定矣。」</span>遂專意歸朝廷。</p>
<p class="em2 strong" id="p76"><a class="gg-link" href="#p76" onclick="return changeColor(this);"></a><span class="yinwen">9</span>戊辰，內出廢印二紐，賜左、右三軍辟仗使。<span class="jiazhu">龍武、神武、羽林三軍各分左、右。辟，讀如闢。</span>舊制，以宦官爲六軍辟仗使，如方鎭之監軍，無印。<span class="jiazhu">監軍有印，見二百三十五卷德宗貞元十一年。宋白曰：舊制，內官爲三軍辟仗使，監視刑賞、奏察違謬，猶方鎭之監軍使。</span>及張奉國得罪，至是始賜印，得糾繩軍政，事任專達矣。</p>
<p class="em2 strong" id="p77"><a class="gg-link" href="#p77" onclick="return changeColor(this);"></a><span class="yinwen">10</span>庚戌，<span class="jiaozhusup">〔章：甲十一行本「戌」作「辰」；乙十一行本同；張校同，云無註本作「戌」，按是月甲寅朔，無庚戌。〕</span>詔洗雪王承宗及成德將士，復其官爵。<span class="jiazhu">削王承宗官見上卷十一年。</span></p>
<p class="em2 strong" id="p78"><a class="gg-link" href="#p78" onclick="return changeColor(this);"></a><span class="yinwen">11</span>李師道暗弱，軍府大事，獨與妻魏氏、奴胡惟堪、楊自溫、婢蒲氏、袁氏及孔目官王再升謀之，大將及幕僚莫得預焉。魏氏不欲其子入質，<span class="jiazhu">質，音致。</span>與蒲氏、袁氏言於師道曰：<span class="yinhao">「自先司徒以來，有此十二州，<span class="jiazhu">李正己初據有十五州。及李納拒命，徐州入于朝廷，德、棣入于朱滔，有十二州而已。先司徒，謂李納也。</span>柰何無故割而獻之！今計境內之兵不下數十萬，不獻三州，不過以兵相加。<span class="jiazhu">三州，謂請獻沂、密、海。</span>若力戰不勝，獻之未晚。」</span>師道乃大悔，欲殺李公度，幕僚賈直言謂其用事奴曰：<span class="yinhao">「今大禍將至，豈非高沐冤氣所爲！若又殺公度，軍府其危哉！」</span>乃囚之。遷李英曇於萊州，未至，縊殺之。</p>
<p class="em2 strong" id="p79"><a class="gg-link" href="#p79" onclick="return changeColor(this);"></a>李遜至鄆州，師道大陳兵迎之，遜盛氣正色，爲陳禍福，<span class="jiazhu">爲，于僞翻。</span>責其決語，<span class="jiazhu">決語，決爲一定之說，不依違持兩端。</span>欲白天子。師道退，與其黨謀之，皆曰：<span class="yinhao">「弟許之，<span class="jiazhu">弟，與第同。</span>他日正煩一表解紛耳。」</span>師道乃謝曰：<span class="yinhao">「曏以父子之私，且迫於將士之情，故遷延未遣。今重煩朝使，豈敢復有二三！」</span><span class="jiazhu">重，直用翻。朝，直遙翻。使，疏吏翻。復，扶又翻。朝使，謂朝廷所遣使者。</span>遜察師道非實誠，歸，言於上曰：<span class="yinhao">「師道頑愚反覆，恐必須用兵。」</span>旣而師道表言<span class="yinhao">「軍情不聽納質割地。」</span>上怒，決意討之。</p>
<p class="em2 strong" id="p80"><a class="gg-link" href="#p80" onclick="return changeColor(this);"></a>賈直言冒刃諫師道者二，輿櫬諫者一，又畫縛載檻車妻子係纍者以獻；師道怒，囚之。<span class="jiazhu">史炤曰：<span class="shu-ming">孟子</span>曰：係纍其子弟。趙氏<span class="shu-ming">註</span>云：係纍，縛結也。</span></p>
<p class="em2 strong" id="p81"><a class="gg-link" href="#p81" onclick="return changeColor(this);"></a>五月，丙申，以忠武節度使李光顏爲義成節度使，<span class="jiazhu">李光顏自許州徙鎭滑州。</span>謀討師道也。以淮西節度使馬總爲忠武節度使、陳·許·溵·蔡州觀察使。以申州隸鄂岳，光州隸淮南。<span class="jiazhu">不復以蔡州爲節鎭。</span></p>
<p class="em2 strong" id="p82"><a class="gg-link" href="#p82" onclick="return changeColor(this);"></a><span class="yinwen">12</span>辛丑，以知勃海國務大仁秀爲勃海王。</p>
<p class="em2 strong" id="p83"><a class="gg-link" href="#p83" onclick="return changeColor(this);"></a><span class="yinwen">13</span>以河陽都知兵馬使曹華爲棣州刺史，詔以河陽兵<span class="jiaozhusup">〔章：甲十一行本「兵」下有「二千」二字；乙十一行本同；退齋校同。〕</span>送至滳河。<span class="jiazhu">滳河，漢千乘濕沃縣地，隋開皇十六年置滳河縣，廢濕沃入焉，唐屬棣州。<span class="shu-ming">九域志</span>：在州西南八十里。漢都尉許商鑿此通海，故以商河爲名，後人加水焉。宋白曰：縣南有滳河，因以爲名。</span>會縣爲平盧兵所陷，<span class="jiazhu">平盧兵，李師道之兵也。</span>華擊卻之，殺二千餘人，復其縣以聞；詔加橫海節度副使。</p>
<p class="em2 strong" id="p84"><a class="gg-link" href="#p84" onclick="return changeColor(this);"></a><span class="yinwen">14</span>六月，癸丑朔，日有食之。</p>
<p class="em2 strong" id="p85"><a class="gg-link" href="#p85" onclick="return changeColor(this);"></a><span class="yinwen">15</span>丁丑，復以烏重胤領懷州刺史，鎭河陽。<span class="jiazhu">淮西已平，故烏重胤自汝州復還鎭河陽。</span></p>
<p class="em2 strong" id="p86"><a class="gg-link" href="#p86" onclick="return changeColor(this);"></a><span class="yinwen">16</span>秋，七月，癸未朔，徙李愬爲武寧節度使。</p>
<p class="em2 strong" id="p87"><a class="gg-link" href="#p87" onclick="return changeColor(this);"></a>乙酉，下制罪狀李師道，令宣武、魏博、義成、武寧、橫海兵共討之，以宣歙觀察使王遂爲供軍使。遂，方慶之孫也。<span class="jiazhu">王方慶，武后聖曆中爲相。歙，書涉翻。</span></p>
<p class="em2 strong" id="p88"><a class="gg-link" href="#p88" onclick="return changeColor(this);"></a>上方委裴度以用兵，門下侍郎、同平章事李夷簡自謂才不及度，求出鎭。辛丑，以夷簡同平章事，充淮南節度使。</p>
<p class="em2 strong" id="p89"><a class="gg-link" href="#p89" onclick="return changeColor(this);"></a><span class="yinwen">17</span>八月，壬子朔，中書侍郎、同平章事王涯罷爲兵部侍郎。</p>
<p class="em2 strong" id="p90"><a class="gg-link" href="#p90" onclick="return changeColor(this);"></a><span class="yinwen">18</span>吳元濟旣平，韓弘懼，九月，自將兵擊李師道，圍曹州。</p>
<p class="em2 strong" id="p91"><a class="gg-link" href="#p91" onclick="return changeColor(this);"></a><span class="yinwen">19</span>淮西旣平，上浸驕侈。戶部侍郎判度支皇甫鎛、衞尉卿·鹽鐵轉運<span class="jiaozhusup">〔章：甲十一行本「運」下有「使」字；乙十一行本同。〕</span>程异曉其意，數進羡餘以供其費，<span class="jiazhu">史言鎛、异逢君之惡。數，所角翻。羡，弋線翻。</span>由是有寵。鎛又以厚賂結吐突承璀。甲辰，鎛以本官、异以工部侍郎並同平章事，判使如故。<span class="jiazhu">皇甫鎛以戶部侍郎相，判度支如故。程异進貳起部以相，鹽鐵轉運使如故。</span>制下，朝野駭愕，至於市井負販者亦嗤之。<span class="jiazhu">下，戶稼翻。嗤，丑之翻，笑也。</span></p>
<p class="em2 strong" id="p92"><a class="gg-link" href="#p92" onclick="return changeColor(this);"></a>裴度、崔羣極陳其不可，上不聽。度恥與小人同列，表求自退；不許。度復上疏，<span class="jiazhu">復，扶又翻。上，時掌翻。</span>以爲：<span class="yinhao">「鎛、异皆錢穀吏，佞巧小人，陛下一旦置之相位，中外無不駭笑。況鎛在度支，專以豐取刻與爲務，凡中外仰給度支之人無不思食其肉；<span class="jiazhu">仰，牛向翻。</span>比者裁損淮西糧料，<span class="jiazhu">比，毗至翻，近也。謂討吳元濟時裁損淮西行營諸軍糧料。</span>軍士怨怒；會臣至行營曉諭慰勉，僅無潰亂。今舊將舊兵悉向淄青，<span class="jiazhu">謂舊所遣討蔡之將，討蔡之兵，悉遣之討李師道。</span>聞鎛入相，必盡驚憂，知無可訴之地矣。<span class="jiazhu">言鎛在度支，減刻糧賜，軍士猶可訴之於廟堂，今旣爲相，無可訴之地矣。</span>程异雖人品庸下，然心事和平，可處煩劇，不宜爲相。<span class="jiazhu">處，昌呂翻；下同。</span>至如鎛，資性狡詐，天下共知，唯能上惑聖聰，足見姦邪之極。<span class="jiazhu">言憲宗英明且爲所惑，可以見其極姦邪。</span>臣若不退，天下謂臣不知廉恥；臣若不言，天下謂臣有負恩寵。今退旣不許，言又不聽，臣如烈火燒心，衆鏑叢體。所可惜者，淮西盪定，河北底寧，承宗斂手削地，<span class="jiazhu">謂獻德、棣二州。</span>韓弘輿疾討賊，<span class="jiazhu">謂自將討李師道。</span>豈朝廷之力能制其命哉？直以處置得宜，能服其心耳。陛下建升平之業，十已八九，何忍還自墮壞，<span class="jiazhu">墮，讀曰隳。壞，音怪。</span>使四方解體乎！」</span>上以度爲朋黨，不之省。<span class="jiazhu">省，悉景翻。</span></p>
<p class="em2 strong" id="p93"><a class="gg-link" href="#p93" onclick="return changeColor(this);"></a>鎛自知不爲衆所與，益爲巧諂以自固，奏減內外官俸以助國用；給事中崔植封還敕書，極論之，乃止。植，祐甫之弟子也。<span class="jiazhu">崔祐甫相德宗，有可稱者。</span></p>
<p class="em2 strong" id="p94"><a class="gg-link" href="#p94" onclick="return changeColor(this);"></a>時內出積年繒帛付度支令賣，鎛悉以高價買之，以給邊軍。其繒帛朽敗，隨手破裂，邊軍聚而焚之。<span class="jiazhu">繒，慈陵翻。</span>度因奏事言之，鎛於上前引其足曰：<span class="yinhao">「此靴亦內庫所出，臣以錢二千買之，堅完可久服。度言不可信。」</span>上以爲然。<span class="jiazhu">引足於君前，不敬大矣。憲宗溺於利，不惟不察其慢，又且然其言。</span>由是鎛益無所憚。<span class="jiazhu">爲鎛得罪張本。</span>程异亦自知不合衆心，能廉謹謙遜，爲相月餘，不敢知印秉筆，<span class="jiazhu">時宰相更日知印秉筆。</span>故終免於禍。</p>
<p class="em2 strong" id="p95"><a class="gg-link" href="#p95" onclick="return changeColor(this);"></a><span class="yinwen">20</span>五坊使楊朝汶<span class="jiazhu">汶，音問。</span>妄捕繫人，迫以考捶，責其息錢，遂轉相誣引，所繫近千人。<span class="jiazhu">捶，止蕋翻。近，其靳翻。</span>中丞蕭俛劾奏其狀，<span class="jiazhu">俛，音免。劾，<span class="shu-ming">漢書音義</span>戶槪翻，今音戶得翻。</span>裴度、崔羣亦以爲言。上曰：<span class="yinhao">「姑與卿論用兵事，<span class="jiazhu">姑，且也。</span>此小事朕自處之。」</span><span class="jiazhu">處，昌呂翻。</span>度曰：<span class="yinhao">「用兵事小，所憂不過山東耳；五坊使暴橫，恐亂輦轂。」</span><span class="jiazhu">橫，戶孟翻。史炤曰：轂者，輻所湊也。京都四方所輻湊，以輦轂取喻。余按<span class="shu-ming">漢書</span>，京兆尹率自言待罪輦轂下，謂京兆在天子輦轂之下耳。</span>上不悅，退，召朝汶責之曰：<span class="yinhao">「以汝故，令吾羞見宰相！」</span>冬，十月，賜朝汶死，盡釋繫者。</p>
<p class="em2 strong" id="p96"><a class="gg-link" href="#p96" onclick="return changeColor(this);"></a><span class="yinwen">21</span>上晚節好神仙，<span class="jiazhu">好，呼到翻。</span>詔天下求方士。宗正卿李道古先爲鄂岳觀察使，以貪暴聞，恐終獲罪，思所以自媚於上，乃因皇甫鎛薦山人柳泌，云能合長生藥。甲戌，詔泌居興唐觀煉藥。<span class="jiazhu">合，音閤。<span class="shu-ming">唐會要</span>：興唐觀，本司農園地，在長樂坊，開元十八年造。李道古薦柳泌以求媚免罪，不知適足以重罪也，泌旣誅而道古亦貶矣。爲上服泌藥致疾張本。泌，薄必翻，又兵媚翻。</span></p>
<p class="em2 strong" id="p97"><a class="gg-link" href="#p97" onclick="return changeColor(this);"></a><span class="yinwen">22</span>十一月，辛巳朔，鹽州奏吐蕃寇河曲、夏州。靈武奏破吐蕃長樂州，克其外城。<span class="jiazhu">吐蕃長樂州當在靈州黃河外，定遠城之西。夏，戶雅翻。樂，音洛。</span></p>
<p class="em2 strong" id="p98"><a class="gg-link" href="#p98" onclick="return changeColor(this);"></a><span class="yinwen">23</span>柳泌言於上曰：<span class="yinhao">「天台山神仙所聚，<span class="jiazhu"><span class="shu-ming">新志</span>：台州唐興縣有天台山，宋朝改唐興縣爲天台縣。天台山在縣西一百一十里。<span class="shu-ming">臨海記</span>：天台山超然秀出，山有八重，視之如一，高一萬八千丈，周回八百里。</span>多靈草，臣雖知之，力不能致，誠得爲彼長吏，庶幾可求。」</span>上信之。<span class="jiazhu">長，知丈翻。幾，居希翻。</span>丁亥，以泌權知台州刺史，<span class="jiazhu">台州，漢回浦縣地，會稽東部都尉理所，光武改回浦爲章安縣，吳分章安置臨海縣，唐武德四年置海州，五年改台州，因天台山爲名。</span>仍賜服金紫。諫官爭論奏，以爲：<span class="yinhao">「人主喜方士，<span class="jiazhu">喜，許記翻。</span>未有使之臨民賦政者。」</span><span class="jiazhu">賦，布也。</span>上曰：<span class="yinhao">「煩一州之力而能爲人主致長生，<span class="jiazhu">爲，于僞翻。</span>臣子亦何愛焉！」</span>由是羣臣莫敢言。</p>
<p class="em2 strong" id="p99"><a class="gg-link" href="#p99" onclick="return changeColor(this);"></a><span class="yinwen">24</span>甲午，鹽州奏吐蕃遁去。</p>
<p class="em2 strong" id="p100"><a class="gg-link" href="#p100" onclick="return changeColor(this);"></a><span class="yinwen">25</span>壬寅，以河陽節度使烏重胤爲橫海節度使。丁未，以華州刺史令狐楚爲河陽節度使。重胤以河陽精兵三千赴鎭，河陽兵不樂去鄕里，<span class="jiazhu">樂，音洛。</span>中道潰歸，又不敢入城，屯于城北，將大掠。令狐楚適至，單騎出，慰撫之，與俱歸。</p>
<p class="em2 strong" id="p101"><a class="gg-link" href="#p101" onclick="return changeColor(this);"></a>先是，田弘正請自黎陽渡河，會義成節度使李光顏討李師道，<span class="jiazhu">先，悉薦翻。</span>裴度曰：<span class="yinhao">「魏博軍旣渡河，不可復退，<span class="jiazhu">復，扶又翻。</span>立須進擊，方有成功。旣至滑州，卽仰給度支，<span class="jiazhu">義成節度使治滑州。魏博與滑州以河爲界，兵至滑州爲已出界。唐中世以來，命藩鎭兵征討，已出境，芻糧皆仰給於度支。惟裴度用兵於東平，李德裕用兵於上黨，知其弊，有以制之。</span>徒有供餉之勞，更生觀望之勢。又或與李光顏互相疑阻，益致遷延。<span class="jiazhu">一栖不兩雄，又有賓主之形，疑阻或生，何有不有，其患豈止於遷延之役！</span>與其渡河而不進，不若養威於河北。宜且使之秣馬厲兵，俟霜降水落，自楊劉渡河，<span class="jiazhu">楊劉鎭在鄆州東北東阿縣，臨河津。</span>直指鄆州，得至陽穀置營，<span class="jiazhu">隋置陽穀縣，以陽穀臺爲名，唐屬鄆州。<span class="shu-ming">九域志</span>：在州西一百三十里。宋白曰：陽穀縣，本漢須昌縣地，今縣界有須昌故城。</span>則兵勢自盛，賊衆搖心矣。」</span><span class="jiazhu">上文言得至，恐兵有利鈍也。此言賊衆搖心，指其成效也。</span>上從之。是月，弘正將全師自楊劉渡河，距鄆州四十里築壘；<span class="jiazhu">此自楊劉直進，不復迂其路至陽穀也。<span class="shu-ming">舊史·李師道傳</span>曰：距鄆州九州九十里。<span class="shu-ming">田弘正傳</span>曰：四十里。<span class="shu-ming">考異</span>曰：<span class="shu-ming">河南記</span>云：<span class="yinhao">「營於陽穀西北。」</span>今從<span class="shu-ming">實錄</span>。</span>賊中大震。</p>
<p class="em2 strong" id="p102"><a class="gg-link" href="#p102" onclick="return changeColor(this);"></a><span class="yinwen">26</span>功德使上言：<span class="yinhao">「鳳翔法門寺塔有佛指骨，<span class="jiazhu">法門寺在鳳翔府岐山縣。時功德使言法門寺有護國眞身塔，塔內有釋迦牟尼佛指骨一節。</span>相傳三十年一開，開則歲豐人安。來年應開，請迎之。」</span>十二月，庚戌朔，上遣中使帥僧衆迎之。<span class="jiazhu">帥，讀曰率。</span></p>
<p class="em2 strong" id="p103"><a class="gg-link" href="#p103" onclick="return changeColor(this);"></a><span class="yinwen">27</span>戊辰，以春州司戶董重質爲試太子詹事，委武寧軍驅使，李愬請之也。<span class="jiazhu">時徙李愬鎭武寧以討李師道。</span></p>
<p class="em2 strong" id="p104"><a class="gg-link" href="#p104" onclick="return changeColor(this);"></a><span class="yinwen">28</span>戊寅，魏博、義成軍送所獲李師道都知兵馬使夏侯澄等四十七人，上皆釋弗誅，各付所獲行營驅使，曰：<span class="yinhao">「若有父母欲歸者，優給遣之。朕所誅者，師道而已。」</span>於是賊中聞之，降者相繼。<span class="jiazhu">降，戶江翻。</span></p>
<p class="em2 strong" id="p105"><a class="gg-link" href="#p105" onclick="return changeColor(this);"></a>初，李文會與兄元規皆在李師古幕下，師古薨，師道立，<span class="jiazhu">薨、立，見二百三十七卷元年。</span>元規辭去，文會屬師道親黨請留。<span class="jiazhu">屬，之欲翻。</span>元規將行，謂文會曰：<span class="yinhao">「我去，身退而安全；汝留，必驟貴而受禍。」</span>及官軍四臨，平盧兵勢日蹙，將士喧然，皆曰：<span class="yinhao">「高沐、郭昈、李存爲司空忠謀，<span class="jiazhu">爲，于僞翻；下不爲同。師道檢校司空，故稱之。</span>文會奸佞，殺沐，囚昈、存，以致此禍。」</span>師道不得已，出文會攝登州刺史，召昈、存還幕府。</p>
<p class="em2 strong" id="p106"><a class="gg-link" href="#p106" onclick="return changeColor(this);"></a><span class="yinwen">29</span>上常語宰相：<span class="jiazhu">語，牛倨翻。</span><span class="yinhao">「人臣當力爲善，何乃好立朋黨！朕甚惡之。」</span><span class="jiazhu">好，呼到翻。惡，烏路翻。</span>裴度對曰：<span class="yinhao">「方以類聚，物以羣分，<span class="jiazhu"><span class="shu-ming">易·大傳</span>之言。</span>君子、小人志趣同者，勢必相合。君子爲徒，謂之同德；小人爲徒，謂之朋黨；外雖相似，內實縣殊，在聖主辨其所爲邪正耳。」</span></p>
<p class="em2 strong" id="p107"><a class="gg-link" href="#p107" onclick="return changeColor(this);"></a><span class="yinwen">30</span>武寧節度使李愬與平盧兵十一戰，皆捷。乙<span class="jiaozhusup">〔章：甲十一行本「乙」作「己」；乙十一行本同；張校同，云無註本亦誤「乙」。〕</span>卯晦，進攻金鄕，克之。<span class="jiazhu">金鄕縣，唐屬兗州。宋白曰：金鄕縣本漢東緍縣，今縣理卽古緍國城。<span class="shu-ming">陳留風俗傳</span>云：東緍者，故陽武戶牖鄕，後漢於任城縣西南七十五里置金鄕縣，因穿山得金，故曰金鄕。</span>李師道性懦怯，自官軍致討，聞小敗及失城邑，輒憂悸成疾，<span class="jiazhu">悸，其季翻。</span>由是左右皆蔽匿，不以實告。金鄕，兗州之要地也，旣失之，其刺史驛騎告急，左右不爲通，<span class="jiazhu">爲，于僞翻。</span>師道至竟死不知也。</p>
<div class="yt" id="y819"><p class="strong" id="p108"><a class="gg-link" href="#p108" onclick="return changeColor(this);"></a><span class="section" id="title-5"><span data-head-description="憲宗昭文章武大聖至神孝皇帝中之下" data-head-level="h4" data-head-title="元和十四年">十四年</span></span><span class="biaozhusup" data-rel="">（己亥、八一九年）</span></p></div>
<p class="em2 strong" id="p109"><a class="gg-link" href="#p109" onclick="return changeColor(this);"></a><span class="yinwen">1</span>春，正月，辛巳，韓弘拔考城，殺二千餘人。<span class="jiazhu">考城，漢古縣，唐屬曹州。<span class="shu-ming">九域志</span>：在汴州東一百八十里。</span></p>
<p class="em2 strong" id="p110"><a class="gg-link" href="#p110" onclick="return changeColor(this);"></a>丙戌，師道所署沭陽令梁洞以縣降于楚州刺史李聽。<span class="jiazhu">沭陽，漢廩丘縣，後魏曰沭陽，以其地在沭水之陽也，唐屬海州。<span class="shu-ming">九域志</span>：在州西南一百八十里。沭，食聿翻。</span></p>
<p class="em2 strong" id="p111"><a class="gg-link" href="#p111" onclick="return changeColor(this);"></a><span class="yinwen">2</span>吐蕃遣使者論短立藏等來脩好，未返，<span class="jiazhu">好，呼到翻。</span>入寇河曲。上曰：<span class="yinhao">「其國失信，其使何罪！」</span>庚寅，遣歸國。</p>
<p class="em2 strong" id="p112"><a class="gg-link" href="#p112" onclick="return changeColor(this);"></a><span class="yinwen">3</span>壬辰，武寧節度使李愬拔魚臺。<span class="jiazhu">魚臺，漢方與縣也。唐屬兗州，寶應元年改爲魚臺，小城北有魯公觀魚臺而名之。觀魚臺，卽春秋魯隱公如棠觀魚之地。元和四年，李師道請移縣於黃臺市。</span></p>
<p class="em2 strong" id="p113"><a class="gg-link" href="#p113" onclick="return changeColor(this);"></a><span class="yinwen">4</span>中使迎佛骨至京師，上留禁中三日，乃歷送諸寺，王公士民瞻奉捨施，惟恐弗及，有竭產充施者，<span class="jiazhu">施，式智翻。</span>有然香臂頂供養者。<span class="jiazhu">供，居用翻。養，余亮翻。</span></p>
<p class="em2 strong" id="p114"><a class="gg-link" href="#p114" onclick="return changeColor(this);"></a>刑部侍郎韓愈上表切諫，以爲：<span class="yinhao">「佛者，夷狄之一法耳。自黃帝以至禹、湯、文、武，皆享壽考，百姓安樂，<span class="jiazhu">樂，音洛。</span>當是時，未有佛也。漢明帝時，始有佛法。<span class="jiazhu">見四十五卷永平八年。</span>其後亂亡相繼，運祚不長。宋、齊、梁、陳、元魏已下，事佛漸謹，年代尤促。惟梁武帝在位四十八年，前後三捨身爲寺家奴，竟爲侯景所逼，餓死臺城，國亦尋滅。事佛求福，乃更得禍。<span class="jiazhu">事並見前<span class="shu-ming">紀</span>。</span>由此觀之，佛不足信亦可知矣！百姓愚冥，易惑難曉，苟見陛下如此，皆云『天子猶<span class="jiaozhusup">〔章：甲十一行本「猶」上有「大聖」二字；乙十一行本同；退齋校同。〕</span>一心敬信，百姓微賤，於佛豈可更惜身命。』佛本夷狄之人，口不言先王之法言，身不服先王之法服，不知君臣之義、父子之恩。假如其身尙在，奉國命來朝京師，陛下容而接之，不過宣政一見，<span class="jiazhu">唐時四夷入朝貢者，皆引見於宣政殿。見，賢遍翻。</span>禮賓一設，<span class="jiazhu">唐有禮賓院，凡胡客入朝，設宴于此。元和九年，置禮賓院於長興里之北。宋白曰：屬鴻臚寺。</span>賜衣一襲，衞而出之於境，不令惑衆也。況其身死已久，枯朽之骨，豈宜以入宮禁！古之諸侯行弔於國，尙<span class="jiaozhusup">〔章：甲十一行本「尙」下有「令巫祝」三字；乙十一行本同；退齋校同。〕</span>先以桃茢祓除不祥，<span class="jiazhu"><span class="shu-ming">記</span>曰：君臨臣喪，以巫祝桃茢執戈，惡之也。<span class="shu-ming">註</span>云：爲有凶邪之氣在側。桃，鬼所惡也。茢，萑苕，可掃除不祥。<span class="shu-ming">左傳</span>：魯襄公如楚，楚康王卒，楚人使公親禭，公患之。叔孫穆子曰：<span class="yinhao">「祓殯而禭，則布幣也。」</span>乃使巫以桃茢先祓殯。韓愈正引此事。茢，音列，又音例。祓，敷勿翻，又音廢。</span>今無故取朽穢之物親視之，巫祝不先，<span class="jiazhu">先，悉薦翻。</span>桃茢不用，羣臣不言其非，御史不舉其罪，臣實恥之！乞以此骨付有司，投諸水火，永絕根本，斷天下之疑，<span class="jiazhu">斷，丁亂翻，一音短。</span>絕後代之惑，使天下之人知大聖人之所作爲，出於尋常萬萬也，豈不盛哉！佛如有靈，能作禍福，凡有殃咎，宜加臣身。」</span></p>
<p class="em2 strong" id="p115"><a class="gg-link" href="#p115" onclick="return changeColor(this);"></a>上得表，大怒，出示宰相，將加愈極刑。<span class="jiazhu">殊死謂之極刑。</span>裴度、崔羣爲言：<span class="yinhao">「愈雖狂，發於忠懇，<span class="jiazhu">爲，于僞翻。懇，誠也。</span>宜寬容以開言路。」</span>癸巳，貶愈爲潮州刺史。</p>
<p class="em2 strong" id="p116"><a class="gg-link" href="#p116" onclick="return changeColor(this);"></a>自戰國之世，老、莊與儒者爭衡，更相是非。<span class="jiazhu">更，一衡翻。</span>至漢末，益之以佛，然好者尙寡。<span class="jiazhu">好，呼到翻。</span>晉、宋以來，日益繁熾，自帝王至于士民，莫不尊信。下者畏慕罪福，高者論難空有。<span class="jiazhu">難，乃旦翻。釋氏之說，談空以難有。</span>獨愈惡其蠹財惑衆，力排之，<span class="jiazhu">惡，烏路翻。</span>其言多矯激太過。惟<span class="shu-ming">送文暢師序</span>最得其要，曰：<span class="yinhao">「夫鳥俛而啄，仰而四顧，獸深居而簡出，懼物之爲己害也，猶且不免焉。弱之肉，強之食。今吾與文暢安居而暇食，優游以生死，與禽獸異者，寧可不知其所自邪！」</span><span class="jiazhu">原其所自，則聖人之所以垂世立敎者也。</span></p>
<p class="em2 strong" id="p117"><a class="gg-link" href="#p117" onclick="return changeColor(this);"></a><span class="yinwen">5</span>丙申，田弘正奏敗淄青兵於東阿，<span class="jiazhu">敗，蒲邁翻。東阿，漢古縣，唐屬鄆州。<span class="shu-ming">九域志</span>：在州西北六十里。</span>殺萬餘人。</p>
<p class="em2 strong" id="p118"><a class="gg-link" href="#p118" onclick="return changeColor(this);"></a><span class="yinwen">6</span>滄州刺史李宗奭與橫海節度使鄭權不叶，<span class="jiazhu">程權旣入朝，以鄭權代鎭橫海。</span>不受其節制；權奏之。上遣中使追之，宗奭使其軍中留己，<span class="jiazhu">此謂滄州本州之軍也。</span>表稱懼亂未敢離州。<span class="jiazhu">離，力智翻。</span>詔以烏重胤代權，將吏懼，逐宗奭，<span class="jiazhu">懼重胤討其黨惡。</span>宗奭奔京師，辛丑，斬于獨柳之下。</p>
<p class="em2 strong" id="p119"><a class="gg-link" href="#p119" onclick="return changeColor(this);"></a><span class="yinwen">7</span>丙午，田弘正奏敗平盧兵於陽谷。</p>
</div></body></html>