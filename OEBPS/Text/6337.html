<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百九十三·唐紀九·太宗文武大聖大廣孝皇帝上之中</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀九">唐紀九</span></span></h1>
<p><span class="jiazhu">起著雍困敦<span class="biaozhusup" data-rel="（戊子）"></span>九月，盡重光單閼<span class="biaozhusup" data-rel="（辛卯）"></span>，凡三年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="太宗文武大聖大廣孝皇帝上之中">太宗文武大聖大廣孝皇帝上之中</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="貞觀二年">貞觀二年</span></span><span class="biaozhusup" data-rel="（戊子、西元六二八年）"></span></p>
<p class="em2 strong"><span class="yinwen">1</span>九月，丙午，初令致仕官<span class="jiaozhusup">【章：十二行本「官」下有「位」字；乙十一行本同；孔本同；張校同。】</span>在本品之上。<span class="jiazhu">按《唐會要》，是時詔內外文武官年老致仕者，參朝之班，宜在本品見任之上，觀，古玩翻。</span></p>
<p class="em2 strong"><span class="yinwen">2</span>上曰：<span class="yinhao">「比見羣臣屢上表賀祥瑞，<span class="jiazhu">比，毗至翻。上，時掌翻。</span>夫家給人足而無瑞，不害爲堯、舜；百姓愁怨而多瑞，不害爲桀、紂。<span class="jiazhu">夫，音扶。</span>後魏之世，吏焚連理木，煮白雉而食之，豈足爲至治乎！」</span><span class="jiazhu">治，直吏翻。</span>丁未，詔：<span class="yinhao">「自今大瑞聽表聞，<span class="jiazhu">按《儀制令》，凡景星、慶雲爲大瑞，其名物六十有四；白狼、赤兔爲上瑞，其名物三十有八；蒼烏、朱鴈爲中瑞，其名物三十有二；嘉禾、芝草、木連理爲下瑞，其名物十四。</span>自外諸瑞，申所司而已。」</span><span class="jiazhu">《唐六典》：禮部郎中，凡祥瑞應見，皆辯其物名。</span>嘗有白鵲構巢於寢殿槐上，合歡如腰鼓，<span class="jiazhu">合，音閤。</span>左右稱賀。上曰：<span class="yinhao">「我常笑隋煬帝好祥瑞。<span class="jiazhu">好，呼到翻。</span>瑞在得賢，此何足賀！」</span>命毀其巢，縱鵲於野外。</p>
<p class="em2 strong"><span class="yinwen">3</span>天少雨，<span class="jiazhu">少，詩沼翻。</span>中書舍人李百藥上言：<span class="jiazhu">上，時掌翻。</span><span class="yinhao">「往年雖出宮人，竊聞太上皇宮及掖庭宮人，無用者尙多，豈惟虛費衣食，且陰氣鬱積，亦足致旱。」</span>上曰：<span class="yinhao">「婦人幽閉深宮，誠爲可愍。灑掃之餘，亦何所用，<span class="jiazhu">灑，所賣翻；掃，素報翻；又並如字。</span>宜皆出之，任求伉儷。」</span><span class="jiazhu">伉，苦浪翻。儷，郎計翻。</span>於是遣尙書左丞戴冑、給事中洹水杜正倫<span class="jiazhu">洹水縣，周建德六年分臨漳東北界置，屬魏州。洹，于元翻。</span>於掖庭西門簡出之，<span class="jiazhu">掖，音亦。</span>前後所出三千餘人。</p>
<p class="em2 strong"><span class="yinwen">4</span>己未，突厥寇邊。<span class="jiazhu">厥，九勿翻。</span>朝臣或請脩古長城，<span class="jiazhu">古長城，秦蒙恬所築者也。自漢至隋，沿邊所築城障非一處，而長城之延袤未有如秦者也。朝，直遙翻。</span>發民乘堡障，上曰：<span class="yinhao">「突厥災異相仍，頡利不懼而脩德，暴虐滋甚，骨肉相攻，亡在朝夕。朕方爲公掃清沙漠，<span class="jiazhu">爲，于僞翻。</span>安用勞民遠脩障塞乎！」</span></p>
<p class="em2 strong"><span class="yinwen">5</span>壬申，以前司農卿竇靜爲夏州都督。<span class="jiazhu">夏，戶雅翻。</span>靜在司農，少卿趙元楷善聚斂，<span class="jiazhu">少，始照翻。斂，力贍翻；下重斂同。</span>靜鄙之，對官屬大言曰：<span class="jiazhu">司農官屬，有丞、主簿，上林、太倉、鉤盾、導官四署令、丞，太倉、永豐、龍門等倉。司竹、慶善、石門、溫泉湯等監，京都諸宮苑總監，諸園、苑監，苑四面監，九成宮監，諸監池監，諸屯監，各有監副、監丞，苑總監又有主簿，諸鹽池、諸屯監無副監。</span><span class="yinhao">「隋煬帝奢侈重斂，司農非公不可；今天子節儉愛民，公何所用哉！」</span>元楷大慚。</p>
<p class="em2 strong"><span class="yinwen">6</span>上問王珪曰：<span class="yinhao">「近世爲國者益不及前古，何也？」</span>對曰：<span class="yinhao">「漢世尙儒術，宰相多用經術士，故風俗淳厚；近世重文輕儒，參以法律，此治化之所以益衰也。」</span><span class="jiazhu">治，直吏翻。</span>上然之。</p>
<p class="em2 strong"><span class="yinwen">7</span>冬，十月，御史大夫參預朝政安吉襄公杜淹薨。<span class="jiazhu">朝，直遙翻；下同。</span></p>
<p class="em2 strong"><span class="yinwen">8</span>交州都督遂安公壽以貪得罪，<span class="jiazhu">遂安公壽，宗室也。</span>上以瀛州刺史盧祖尙才兼文武，廉平公直，徵入朝，諭以<span class="yinhao">「交趾久不得人，須卿鎭撫。」</span>祖尙拜謝而出，旣而悔之，辭以舊疾。上遣杜如晦等諭旨曰：<span class="yinhao">「匹夫猶敦然諾，<span class="jiazhu">敦然諾，猶重然諾也。言旣許人，則必踐言。</span>柰何旣許朕而復悔之！」</span>祖尙固辭。戊子，上復引見，諭之，<span class="jiazhu">復，扶又翻。見，賢遍翻。</span>祖尙固執不可。上大怒曰：<span class="yinhao">「我使人不行，何以爲政！」</span>命斬於朝堂，<span class="jiazhu">閣本《太極宮圖》：東西朝堂在承天門左右，承天門，外朝也。東朝堂之前有肺石，西朝堂之前有登聞鼓。</span>尋悔之。他日，與侍臣論<span class="yinhao">「齊文宣帝何如人？」</span>魏徵對曰：<span class="yinhao">「文宣狂暴，然人與之爭，事理屈則從之。有前青州長史魏愷使於梁還，除光州長史，不肯行，<span class="jiazhu">長，知兩翻。使，疏吏翻；下同。</span>楊遵彥奏之。文宣怒，召而責之。愷曰：『臣先任大州，<span class="jiaozhusup">【章：十二行本「州」下有「長史」二字；乙十一行本同；孔本同；張校同。】</span>使還，有勞無過，更得小州，此臣所以不行也。』文宣顧謂遵彥曰：『其言有理，卿赦之。』此其所長也。」</span><span class="jiazhu">楊愔，字遵彥，相齊文宣帝，大見親任。</span>上曰：<span class="yinhao">「然。曏者盧祖尙雖失人臣之義，朕殺之亦爲太暴，由此言之，不如文宣矣！」</span>命復其官蔭，<span class="jiazhu">復其官，則得蔭其子若孫。唐制，凡用蔭：一品，子正七品上；二品，子正七品下；三品，子從七品上；從三品，子從七品下；正四品，子正八品上；從四品，子正八品下；正五品，子從八品上；從五品及國公子，從八品下。三品以上，蔭曾孫；五品以上，蔭孫；孫降子一等，曾孫降孫一等，贈官降正官一等，死事者與正官同。郡、縣公子視從五品孫，縣男以上子降一等，勳官二品子又降一等，二王後孫視正三品。</span></p>
<p class="em2 strong">徵狀貌不逾中人，而有膽略，善回人主意，每犯顏苦諫；或逢上怒甚，徵神色不移，上亦爲霽威。<span class="jiazhu">人主之威，重於雷霆。霽戌，言猶雨霽則雷霆亦收威。爲，于僞翻。</span>嘗謁告上冢，<span class="jiazhu">上，時掌翻。</span>還，言於上曰：<span class="yinhao">「人言陛下欲幸南山，外皆嚴裝已畢，而竟不行，何也？」</span>上笑曰：<span class="yinhao">「初實有此心，畏卿嗔，故中輟耳。」</span><span class="jiazhu">嗔，昌眞翻。</span>上嘗得佳鷂，自臂之，望見徵來，匿懷中；徵奏事固久不己，鷂竟死懷中。</p>
<p class="em2 strong"><span class="yinwen">9</span>十一月，辛酉，上祀圜丘。<span class="jiazhu">武德元年，制每歲冬至，祀昊天上帝於圜丘，以景皇帝配。</span></p>
<p class="em2 strong"><span class="yinwen">10</span>十二月，壬午，以黃門侍郎王珪爲守侍中。上嘗閒居，<span class="jiazhu">閒，讀曰閑。</span>與珪語，有美人侍側，上指示珪曰：<span class="yinhao">「此廬江王瑗之姬也，<span class="jiazhu">廬江王瑗反死，見一百九十一卷武德九年。瑗，于眷翻。</span>瑗殺其夫而納之。」</span>珪避席曰：<span class="yinhao">「陛下以廬江納之爲是邪，非邪？」</span><span class="jiazhu">邪，音耶。</span>上曰：<span class="yinhao">「殺人而取其妻，卿何問是非！」</span>對曰：<span class="yinhao">「昔齊桓公知郭公之所以亡，由善善而不能用，然棄其所言之人，管仲以爲無異於郭公。<span class="jiazhu">齊桓公過郭氏之墟，問父老曰：<span class="yinhao">「郭何故亡？」</span>對曰：<span class="yinhao">「善善惡惡。」</span>公曰：<span class="yinhao">「若子之言，何至於亡？」</span>對曰：<span class="yinhao">「善善而不能用，惡惡而不能去，此其所以亡也。」</span></span>今此美人尙在左右，臣以爲聖心是之也。」</span>上悅，卽出之，還其親族。<span class="jiazhu">《考異》曰：《實錄》、《新》《舊書》皆云<span class="yinhao">「帝雖不出此美人而甚重其言」</span>。按太宗賢主，旣重珪言，何得反棄而不用乎！且是人汎侍左右，又非嬖寵著名之人，太宗何愛而留之！今從《貞觀政要》。</span></p>
<p class="em2 strong">上使太常少卿祖孝孫敎宮人音樂，不稱旨，<span class="jiazhu">少，始照翻。稱，尺證翻。</span>上責之。溫彥博、王珪諫曰：<span class="yinhao">「孝孫雅士，今乃使之敎宮人，又從而譴之，臣竊以爲不可。」</span>上怒曰：<span class="yinhao">「朕置卿等於腹心，當竭忠直以事我，乃附下罔上，爲孝孫遊說邪！」</span><span class="jiazhu">爲，于僞翻。說，輸芮翻。</span>彥博拜謝。珪不拜，曰：<span class="yinhao">「陛下責臣以忠直，今臣所言豈私曲邪！<span class="jiazhu">邪，音耶。</span>此乃陛下負臣，非臣負陛下！」</span>上默然而罷。明日，上謂房玄齡曰：<span class="yinhao">「自古帝王納諫誠難，朕昨責溫彥博、王珪，至今悔之。<span class="jiazhu">《考異》曰：《魏文貞公故事》：<span class="yinhao">「太宗曰：『人皆以祖孝孫爲知音，令敎聲曲，多不諧韻，此其未至精妙，爲不存意乎？』乃敕所司令舉其罪。公進諫曰：『陛下生平不愛音聲，今忽爲敎女樂責孝孫，臣恐天下怪愕。』太宗曰：『汝等並是我心腹，應須中正，何乃附下罔上爲孝孫辭！』溫彥博等拜謝。公及王珪進曰：『陛下不以臣等不肖，置之樞近，今臣所言，豈是爲私。不意陛下責臣至此！常奉明旨，<span class="yinhao">「勿以臨時嗔怒，卽便曲從，成我大過，」</span>臣等不敢失墜，所以每觸龍鱗。今以爲責，只是陛下負臣，臣終不負陛下。』太宗怒未已，懍然作色。公又曰：『祖孝孫學問立身，何如白明達？陛下平生禮遇孝孫，復何如白明達？今過聽一言，便謂孝孫可疑，明達可信，臣恐羣臣衆庶有以窺陛下。』太宗怒乃解。」</span>今從《舊傳》。</span>公等勿爲此不盡言也。」</span><span class="jiazhu">爲，于僞翻；下爲朕同。</span></p>
<p class="em2 strong"><span class="yinwen">11</span>上曰：<span class="yinhao">「爲朕養民者，唯在都督、刺史，朕常疏其名於屛風，坐臥觀之，得其在官善惡之跡，皆注於名下，以備黜陟。縣令尤爲親民，不可不擇。」</span>乃命內外五品已上，各舉堪爲縣令者，以名聞。</p>
<p class="em2 strong"><span class="yinwen">12</span>上曰：<span class="yinhao">「比有奴告其主反者，<span class="jiazhu">比，毗至翻。</span>此弊事。夫謀反不能獨爲，必與人共之，何患不發，何必使奴告邪！<span class="jiazhu">邪，音耶。</span>自今有奴告主者，皆勿受，仍斬之。」</span></p>
<p class="em2 strong"><span class="yinwen">13</span>西突厥統葉護可汗爲其伯父所殺；伯父自立，是爲莫賀咄侯屈利俟毗可汗。<span class="jiazhu">厥，九勿翻。可，從刊入聲。汗，音寒。咄，當沒翻。俟，渠之翻。</span>國人不服，弩矢畢部推泥孰莫賀設爲可汗，<span class="jiazhu">西突厥有五弩矢畢部，泥孰亦一啜之部帥。</span>泥孰不可。統葉護之子咥力特勒<span class="jiazhu">咥，徒結翻，又丑栗翻。</span>避莫賀咄之禍，亡在康居，泥孰迎而立之，是爲乙毗鉢羅肆葉護可汗，與莫賀咄相攻，連兵不息，俱遣使來請婚。<span class="jiazhu">使，疏吏翻。</span>上不許，曰：<span class="yinhao">「汝國方亂，君臣未定，何得言婚！」</span>且諭以各守部分，勿復相攻。<span class="jiazhu">分，扶問翻。復，扶又翻。</span>於是西域諸國及敕勒先役屬西突厥者皆叛之。<span class="jiazhu">史言天方福華，東西突厥皆亂。厥，九勿翻。</span></p>
<p class="em2 strong"><span class="yinwen">14</span>突厥北邊諸姓多叛頡利可汗歸薛延陀，共推其俟斤夷男爲可汗，<span class="jiazhu">頡，奚結翻。俟，渠之亂。</span>夷男不敢當。上方圖頡利，遣遊擊將軍喬師望間道齎册書拜夷男爲眞珠毗伽可汗，<span class="jiazhu">間，古莧翻。伽，求迦翻。</span>賜以鼓纛。<span class="jiazhu">纛，徒到翻。</span>夷男大喜，遣使入貢，<span class="jiazhu">使，疏吏翻。</span>建牙於大漠之鬱督軍山下，東至靺鞨，西至西突厥，南接沙磧，<span class="jiazhu">靺，音末。鞨，音曷。磧，七迹翻。</span>北至俱倫水；廻紇、拔野古、阿跌、同羅、僕骨、霫諸部皆屬焉。<span class="jiazhu">史言突厥衰而薛延陀強於漠北。霫，而立翻。</span></p>
<p class="strong"><span class="section" id="title-4"><span data-head-description="" data-head-level="h4" data-head-title="貞觀三年">三年</span></span><span class="biaozhusup" data-rel="（己丑、西元六二九年）"></span></p>
<p class="em2 strong"><span class="yinwen">1</span>春，正月，戊午，上祀太廟；癸亥，耕藉於東郊。<span class="jiazhu">初議藉田方面所在，給事中孔穎達曰：<span class="yinhao">「禮，天子藉田於南郊，諸侯於東郊。晉武帝猶於東南。今於城東，不合古禮。」</span>帝曰：<span class="yinhao">「禮緣人情，亦何常之有。且《虞書》云：『平秩東作。』則是堯、舜敬授人時，已在東矣。又乘青輅、載黛耜者，所以順於春氣，故知合於東方。且朕見居少陽之地，田於東郊，蓋其宜也。」</span>於是遂定。按帝自謂居少陽之地，蓋以卽位以來居東宮也。藉，秦昔翻。</span></p>
<p class="em2 strong"><span class="yinwen">2</span>沙門法雅坐妖言誅。<span class="jiazhu">妖，一遙翻。</span>司空裴寂嘗聞其言，辛未，寂坐免官，遣還鄕里。寂請留京師，上數之曰：<span class="jiazhu">數，所具翻，又所主翻。</span><span class="yinhao">「計公勳庸，安得至此！直以恩澤爲羣臣第一。武德之際，貨賂公行，紀綱紊亂，皆公之由也，<span class="jiazhu">上皇聞帝此言，其心爲如何？紊，音問。</span>但以故舊不忍盡法。得歸守墳墓，幸已多矣！」</span>寂遂歸蒲州。<span class="jiazhu">裴寂本蒲州桑泉人。</span>未幾，又坐狂人信行言寂有天命，寂不以聞，當死；流靜州。<span class="jiazhu">武德四年，以始安郡之龍平、豪靜，蒼梧郡之蒼梧置靜州靜平郡。幾，居豈翻。</span>會山羌作亂，<span class="jiazhu">以爲山羌，則當是劍南之靜州。然劍南之靜州，武后時方置。若以爲嶺南之靜州，則<span class="yinhao">「羌」</span>當作<span class="yinhao">「蠻」</span>。</span>或言劫寂爲主。上曰：<span class="yinhao">「寂當死，我生之，必不然也。」</span>俄聞寂率家僮破賊。上思其佐命之功，徵入朝，會卒。<span class="jiazhu">帥，讀曰率。朝，直遙翻；下同。卒，子恤翻。</span></p>
<p class="em2 strong"><span class="yinwen">3</span>二月，戊寅，以房玄齡爲左僕射，杜如晦爲右僕射，以尙書右丞魏徵守祕書監，參預朝政。</p>
<p class="em2 strong"><span class="yinwen">4</span>三月，己酉，上錄繫囚。有劉恭者，頸有<span class="yinhao">「勝」</span>文，自云<span class="yinhao">「當勝天下」</span>，坐是繫獄。上曰：<span class="yinhao">「若天將興之，非朕所能除；若無天命，『勝』文何爲！」</span>乃釋之。</p>
<p class="em2 strong"><span class="yinwen">5</span>丁巳，上謂房玄齡、杜如晦曰：<span class="yinhao">「公爲僕射，當廣求賢人，隨才授任，此宰相之職也。<span class="jiazhu">《唐六典》：左、右僕射，左、右丞相之職也，掌總領六官，紀綱百揆。</span>比聞聽受辭訟，<span class="jiazhu">比，毗至翻；下比見、比來同。</span>日不暇給，安能助朕求賢乎！」</span>因敕<span class="yinhao">「尙書細務屬左右丞，<span class="jiazhu">屬，之欲翻，付也。</span>唯大事應奏者，乃關僕射。」</span></p>
<p class="em2 strong">玄齡明達政事，輔以文學，夙夜盡心，惟恐一物失所；用法寬平，聞人有善，若己有之，不以求備取人，不以己長格物。與杜如晦引拔士類，常如不及。至於臺閣規模，皆二人所定。上每與玄齡謀事，必曰：<span class="yinhao">「非如晦不能決。」</span>及如晦至，卒用玄齡之策。蓋元齡善謀，如晦能斷故也。<span class="jiazhu">卒，子恤翻。斷，丁亂翻。</span>二人深相得，同心徇國，故唐世稱賢相，推房、杜焉。玄齡雖蒙寵待，或以事被譴，輒累日詣朝堂，稽顙請罪，恐懼若無所容。<span class="jiazhu">史言房玄齡忠謹。被，皮義翻。朝，直遙翻。稽，音啓。</span></p>
<p class="em2 strong">玄齡監修國史，上語之曰：<span class="jiazhu">唐以宰相監修國史，至今因之。監，工銜翻。語，牛倨翻。</span><span class="yinhao">「比見《漢書》載《子虛》、《上林賦》，浮華無用。其上書論事，詞理切直者，朕從與不從，皆當載之。」</span><span class="jiazhu">太宗之存心如此，安有有獻而不納者乎！上，時掌翻。</span></p>
<p class="em2 strong"><span class="yinwen">6</span>夏，四月，乙亥，上皇徙居弘義宮，更名大安宮。<span class="jiazhu">《唐會要》：武德五年，營弘義宮，以帝有尅定天下之功，別建此宮以居之。旣禪位，高祖以弘義宮有山林勝景，雅好之，遂徙居焉，改名大安宮。馬周所謂<span class="yinhao">「大安宮在城之西」</span>者也。更，工衡翻。</span>上<span class="jiaozhusup">【章：十二行本「上」上有「甲午」二字；乙十一行本同；張校同，云無註本亦無。】</span>始御太極殿，<span class="jiazhu">高祖之傳位也，帝卽位於東宮之顯德殿，高祖徙居大安宮，帝始御太極殿。</span>謂羣臣曰：<span class="yinhao">「中書、門下，機要之司，詔敕有不便者，皆應論執。比來唯睹順從，不聞違異。若但行文書，則誰不可爲，何必擇才也！」</span>房玄齡等皆頓首謝。</p>
<p class="em2 strong">故事：凡軍國大事，則中書舍人各執所見，雜署其名，謂之五花判事。中書侍郎、中書令省審之，給事中、黃門侍郎駮正之。上始申明舊制，由是鮮有敗事。<span class="jiazhu">省，悉景翻。駮，北角翻。鮮，息善翻。</span></p>
<p class="em2 strong"><span class="yinwen">7</span>茌平人馬周，<span class="jiazhu">茌平縣，漢屬東郡。應劭曰：在茌山之平地者也。後魏屬東平原郡，後齊廢，隋開皇初復置，屬貝州，唐屬博州。賢曰：漢茌平故城在博州之聊城縣東北。茌，仕疑翻。</span>客遊長安，舍於中郎將常何之家。<span class="jiazhu">唐諸衞中郎將，正四品下。將，卽亮翻。</span>六月，壬午，以旱，詔文武官極言得失。何武人不學，不知所言，周代之陳便宜二十餘條。<span class="jiazhu">《考異》曰：《舊傳》云貞觀五年。據《實錄》，詔在此年，五年不見有詔令百官上封事。今從《唐曆》附此。</span>上怪其能，以問何，對曰：<span class="yinhao">「此非臣所能，家客馬周爲臣具草耳。」</span><span class="jiazhu">爲，于僞翻。</span>上卽召之；未至，遣使督促者數輩。及謁見，與語，甚悅，令直門下省，尋除監察御史，奉使稱旨。<span class="jiazhu">鄭樵曰：秦以御史監郡，謂之監御史，漢罷其名。晉孝武太元中，始置檢校御史，掌行馬外事；隋改檢校御史爲監察御史。使，疏吏翻。見，賢遍翻。監，工銜翻。使，疏吏翻；下同。稱，尺證翻。</span>上以常何爲知人，賜絹三百匹。</p>
<p class="em2 strong"><span class="yinwen">8</span>秋，八月，己巳朔，日有食之。</p>
<p class="em2 strong"><span class="yinwen">9</span>丙子，薛延陀毗伽可汗<span class="jiazhu">伽，求迦翻。可，從刊入聲。汗，音寒。</span>遣其弟統特勒入貢，上賜以寶刀及寶鞭，謂曰：<span class="yinhao">「卿所部有大罪者斬之，小罪者鞭之。」</span>夷男甚喜。突厥頡利可汗大懼，始遣使稱臣，請尙公主，脩壻禮。</p>
<p class="em2 strong">代州都督張公謹上言突厥可取之狀，以爲<span class="yinhao">「頡利縱欲逞暴，誅忠良，暱姦佞，一也。<span class="jiazhu">頡，奚結翻。上，時掌翻。暱，尼質翻。</span>薛延陀等諸部皆叛，二也。<span class="jiazhu">薛延陀諸部叛突厥，事始上卷二年。</span>突利、拓設、欲谷設皆得罪，無所自容，三也。<span class="jiazhu">突利得罪，見上卷二年。拓設，卽阿史那社爾，與欲谷設分統敕勒諸部。欲谷設，卽爲回紇所破者也。按《舊書·李大亮傳》：頡利旣亡之後，拓設諸種散在伊吾。</span>塞北霜旱，糇糧乏絕，四也。<span class="jiazhu">糇，音侯。</span>頡利疏其族類，親委諸胡、胡人反覆，大軍一臨，必生內變，五也。華人入北，其衆甚多，<span class="jiazhu">華人因隋末之亂，避而入北。</span>比聞所在嘯聚，保據山險，大軍出塞，自然響應，六也。」</span><span class="jiazhu">比，毗至翻。</span>上以頡利可汗旣請和親，復援梁師都，<span class="jiazhu">事見上卷上年。復，扶又翻。</span>丁亥，命兵部尙書李靖爲行軍總管討之，以張公謹爲副。</p>
<p class="em2 strong">九月，丙午，突厥俟斤九人帥三千騎來降。戊午，拔野古、僕骨、同羅、奚酋長並帥衆來降。<span class="jiazhu">厥，九勿翻。俟，渠之翻。帥，讀曰率。騎，奇寄翻。降，戶江翻。酋，慈由翻。長，知兩翻。</span></p>
<p class="em2 strong"><span class="yinwen">10</span>冬，十一月，辛丑，突厥寇河西，肅州刺史公孫武達、<span class="jiazhu">武德二年分甘州之福祿、瓜州之玉門，置肅州酒泉郡。</span>甘州刺史成仁重與戰，破之，<span class="jiazhu">甘、肅二州相去四百二十里。</span>捕虜千餘口。</p>
<p class="em2 strong"><span class="yinwen">11</span>上遣使至涼州，都督李大亮有佳鷹，使者諷大亮使獻之，大亮密表曰：<span class="yinhao">「陛下久絕畋遊而使者求鷹。<span class="jiazhu">使，疏吏翻；下同。</span>若陛下之意，深乖昔旨；<span class="jiazhu">昔旨，謂絕畋遊之旨。</span>如其自擅，乃是使非其人。」</span>癸卯，上謂侍臣曰：<span class="yinhao">「李大亮可謂忠直。」</span>手詔褒美，賜以胡缾及荀悅《漢紀》。<span class="jiazhu">按《舊書·李大亮傳》：帝詔曰：<span class="yinhao">「今賜卿胡缾一枚，雖無千鎰之重，乃朕自用之物。荀悅《漢紀》，敍致旣明，論議深博，極爲治之體，盡君臣之義，今以賜卿，宜加尋閱。」</span></span></p>
<p class="em2 strong"><span class="yinwen">12</span>庚申，以行幷州都督李世勣爲通漢道行軍總管，<span class="jiazhu">《舊書·李勣傳》作<span class="yinhao">「通漠道」</span>，當從之。後高宗朝裴行儉遣兵由通漠道掩取阿史那伏念輜重。</span>兵部尙書李靖爲定襄道行軍總管，華州刺史柴紹爲金河道行軍總管，<span class="jiazhu">華，戶化翻。</span>靈州大都督薛萬徹爲暢武道行軍總管，<span class="jiazhu">暢武，非地名也。營州邊於東胡，故命萬徹爲總管，使之宣暢威武，以美名寵之耳。《新書·帝紀》作營州都督薛萬淑。</span>衆合十餘萬，皆受李勣<span class="jiaozhusup">【章：十二行本「勣」作「靖」；乙十一行本同。】</span>節度，分道出擊突厥。</p>
<p class="em2 strong">乙丑，任城王道宗擊突厥於靈州，破之。<span class="jiazhu">任，音壬。</span></p>
<p class="em2 strong">十二月，戊辰，突利可汗入朝，<span class="jiazhu">朝，直遙翻。</span>上謂侍臣曰：<span class="yinhao">「往者太上皇以百姓之故，稱臣於突厥，<span class="jiazhu">事見一百八十四卷隋恭帝義寧元年六月。一本此下有《考異》。</span>朕常痛心。今單于稽顙，庶幾可雪前恥。」</span><span class="jiazhu">稽，音啓。幾，居希翻。</span></p>
<p class="em2 strong">壬午，靺鞨遣使入貢，<span class="jiazhu">靺，音末。鞨，音曷。使，疏吏翻。</span>上曰：<span class="yinhao">「靺鞨遠來，蓋突厥已服之故也。昔人謂禦戎無上策，<span class="jiazhu">嚴尤諫王莽曰：<span class="yinhao">「匈奴爲害，所從來久，周、秦、漢征之，皆未有得上策者也；周得中策，漢得下策，秦無策焉。」</span></span>朕今治安中國，而四夷自服，豈非上策乎！」</span></p>
<p class="em2 strong"><span class="yinwen">13</span>癸未，右僕射杜如晦以疾遜位，上許之。</p>
<p class="em2 strong"><span class="yinwen">14</span>乙酉，上問給事中孔穎達曰：<span class="yinhao">「《論語》：『以能問於不能，以多問於寡，有若無，實若虛。』<span class="jiazhu">曾子之言。</span>何謂也？」</span>穎達具釋其義以對；且曰：<span class="yinhao">「非獨匹夫如是，帝王亦然。帝王內蘊神明，外當玄默，故《易》稱『以蒙養正，以明夷蒞衆。』<span class="jiazhu">《易》曰：蒙以養正，聖功也。明夷，君子以莅衆，用晦而明。</span>若位居尊極，炫耀聰明，<span class="jiazhu">炫，熒絹翻。</span>以才陵人，飾非拒諫，則下情不通，取亡之道也。」</span>上深善其言。</p>
<p class="em2 strong"><span class="yinwen">15</span>庚寅，突厥郁射設帥所部來降。<span class="jiazhu">厥，九勿翻。降，戶江翻。</span></p>
<p class="em2 strong"><span class="yinwen">16</span>閏月，丁未，東謝酋長謝元深、南謝酋長謝強來朝。諸謝皆南蠻別種，在黔州之西。<span class="jiazhu">東謝蠻在西爨之南，居黔州之西三百里；南謝蠻在隋牂柯郡地南百里，有桂嶺關。酋，慈由翻。長，知兩翻。朝，直遙翻；下同。種，章勇翻。黔，音琴。</span>詔以東謝爲應州、南謝爲莊州，隸黔州都督。<span class="jiazhu">宋白曰：黔州，黔中郡，秦置，漢通謂五溪之地，又爲武陵郡之酉陽縣地，武帝於此置涪陵縣，蜀先主立黔安郡，後周建德三年置黔州，貞觀四年，移州治於涪陵江東彭水之東。</span></p>
<p class="em2 strong">是時遠方諸國來朝貢者甚衆，服裝詭異，中書侍郎顏師古請圖寫以示後，作《王會圖》，從之。<span class="jiazhu">《考異》曰：《實錄》、《新》《舊傳》皆云<span class="yinhao">「正會圖」</span>。按《汲冢周書》有《王會篇》，柳宗元《鐃鼓歌》、呂述《黠戛斯朝貢圖》皆作<span class="yinhao">「王會」</span>，今從之。</span></p>
<p class="em2 strong">乙丑，牂柯酋長謝能羽<span class="jiaozhusup">【嚴：「能」改「龍」。】</span>及充州蠻入貢，<span class="jiazhu">牂，音臧。柯，音哥。</span>詔以牂柯爲牂州；<span class="jiazhu">昆明東九百里，卽牂柯蠻國，其王號鬼主，其別帥曰羅殿王，東距辰州二千四百里；其南一千五百里，卽交州也。牂州之北一百五十里，有別部曰充州蠻。牂柯，音臧哥。</span>党項酋長細封步賴來降，以其地爲軌州；各以其酋長爲刺史。党項地亙三千里，姓別爲部，不相統壹，細封氏、費聽氏、往利氏、頗超氏、野辭氏、旁<span class="jiaozhusup">【章：十二行本「旁」作「房」；乙十一行本同；張校同；退齋校同。】</span>當氏、米擒氏、拓跋氏，皆大姓也。步賴旣爲唐所禮，餘部相繼來降，以其地爲崌、奉、巖、遠四州。<span class="jiazhu">党項，漢西羌別種，魏、晉後微甚，周滅宕昌、鄧至而党項始強。其地古析支也，東距松州，西葉護，南舂桑、迷桑等羌，北吐谷渾。山谷崎嶇，大抵三千里。拓跋氏之後，爲西夏李繼遷。党，底朗翻。酋，慈由翻。長，知兩翻。降，戶江翻。</span></p>
<p class="em2 strong"><span class="yinwen">17</span>是歲，戶部奏：中國人自塞外歸及四夷前後降附者，男女一百二十餘萬口。</p>
<p class="em2 strong"><span class="yinwen">18</span>房玄齡、王珪掌內外官考，<span class="jiazhu">唐考法：凡百司之長，歲校其屬功過，差以九等。流內之官，敍以四善：一曰德義有聞，二曰清愼明著，三曰公平可稱，四曰恪勤匪懈。善狀之外，有二十七最：一曰獻可替否，拾遺補闕，爲近侍之最；二曰銓衡人物，擢盡才良，爲選司之最；三曰揚清激濁，褒貶必當，爲考校之最；四曰禮制儀式，動合經典，爲禮官之最；五曰音律克諧，不失節奏，爲樂官之最；六曰決斷不滯，與奪合理，爲判事之最；七曰部統有方，警守無失，爲宿衞之最；八曰兵士調習，戎裝充備，爲督領之最；九曰推鞫得情，處斷平允，爲法官之最；十曰讎校精審，明於刊定，爲校正之最；十一曰承旨敷奏，吐納明敏，爲宣納之最；十二曰訓導有方，生徒充業，爲學官之最；十三曰賞罰嚴明，攻戰必勝，爲軍將之最；十四曰禮義興行，肅清所部，爲政敎之最；十五曰詳錄典正，詞理兼舉，爲文吏之最；十六曰訪察精審，彈舉必當，爲糾正之最；十七曰明於勘覆，稽失無隱，爲句檢之最；十八曰職事修理，供承強濟，爲監掌之最；十九曰功課皆充，丁匠無怨，爲役使之最；二十曰耕耨以時，收穫成課，爲屯官之最；二十一曰謹於蓋藏，明於出納，爲倉庫之最；二十二曰推步盈虛，究理精密，爲曆官之最；二十三曰占候醫卜，效驗多著，爲方術之最；二十四曰檢察有方，行旅無壅，爲關津之最；二十五曰市廛弗擾，姦濫不行，爲市司之最；二十六曰牧養肥殖，蕃息滋多，爲牧官之最；二十七曰邊境清肅，城隍修理，爲鎭防之最。一最四善，爲上上；一最三善，爲上中；一最二善，爲上下；無最而有二善，爲中上；無最而有一善，爲中中；職事粗理，善最不聞，爲中下；愛憎任情，處斷乖理，爲下上；背公向私，職事廢闕，爲下中；居官諂詐，貪濁有狀，爲下下。凡定考皆集於尙書省，唱第然後奏。</span>治書侍御史萬年權萬紀奏其不平，<span class="jiazhu">治，直之翻。</span>上命侯君集推之。魏徵諫曰：<span class="yinhao">「玄齡、珪皆朝廷舊臣，素以忠直爲陛下所委，所考旣多，其間能無一二人不當！<span class="jiazhu">當，丁浪翻。</span>察其情，終非阿私。若推得其事，則皆不可信，豈得復當重任！且萬紀比來恆在考堂，曾無駮正；<span class="jiazhu">復，扶又翻。比，毗至翻。恆，戶登翻。</span>及身不得考，乃始陳論。此正欲激陛下之怒，非竭誠徇國也。使推之得實，未足裨益朝廷；若其本虛，徒失陛下委任大臣之意。臣所愛者治體，<span class="jiazhu">治，直吏翻。</span>非敢茍私二臣。」</span>上乃釋不問。</p>
<p class="em2 strong"><span class="yinwen">19</span>濮州刺史龐相壽坐貪汚解任，<span class="jiazhu">濮，博木翻。龐，薄江翻。</span>自陳嘗在秦王幕府；上憐之，欲聽還舊任。魏徵諫曰：<span class="yinhao">「秦王左右，中外甚多，恐人人皆恃恩私，足使爲善者懼。」</span>上欣然納之，謂相壽曰：<span class="yinhao">「我昔爲秦王，乃一府之主；今居大位，乃四海之主，不得獨私故人。大臣所執如是，朕何敢違！」</span>賜帛遣之。相壽流涕而去。</p>
<p class="strong"><span class="section" id="title-5"><span data-head-description="" data-head-level="h4" data-head-title="貞觀四年">四年</span></span><span class="biaozhusup" data-rel="（庚寅、西元六三〇年）"></span></p>
<p class="em2 strong"><span class="yinwen">1</span>春，正月，李靖帥驍騎三千自馬邑進屯惡陽嶺，<span class="jiazhu">惡陽嶺，在定襄古城南。善陽嶺，在白道川南。帥，讀曰率。驍，堅堯翻。騎，奇寄翻。</span>夜襲定襄，破之。<span class="jiazhu">《舊志》：朔州馬邑郡治善陽縣，漢定襄縣地，有秦時馬邑城、武周塞，後魏置桑乾郡，隋置善陽縣。又《隋志》，雲州定襄郡治大利城，卽文帝所築以處突厥啓民可汗者也。李靖所襲破者，當是此城。唐謂之北定襄城。又《舊志》曰：雲州，隋馬邑郡之雲內縣恆安鎭也。貞觀十四年，自朔州北定襄城移雲州及定襄縣置於此，卽後魏所都平城也。開元二十年，改定襄爲雲中縣，而武德四年已分忻州之秀容爲定襄縣。今見於《九域志》者，忻州之定襄，而北定襄自石晉割地入于北國，其名晦矣。宋祁曰：古定襄城其地南大河，北白道，畜牧廣衍，廣荒之最壤。宋白曰：朔州北三百餘里，定襄故城，後魏初之雲中也。</span>突厥頡利可汗不意靖猝至，<span class="jiazhu">厥，九勿翻。頡，奚結翻。可，從刊入聲。汗，音寒。</span>大驚曰：<span class="yinhao">「唐不傾國而來，靖何敢孤軍至此！」</span>其衆一日數驚，乃徙牙於磧口。<span class="jiazhu">大磧之口也。磧，七迹翻。</span>靖復遣諜離其心腹，<span class="jiazhu">復，扶又翻。諜，達協翻。</span>頡利所親康蘇密以隋蕭后及煬帝之孫政道來降。<span class="jiazhu">蕭后入寇厥，見一百八十八卷高祖武德二年。降，戶江翻；下同。</span>乙亥，至京師。先是，有降胡言<span class="yinhao">「中國人或潛通書啓於蕭后者」</span>。<span class="jiazhu">先，悉薦翻。</span>至是，中書舍人楊文瓘請鞫之，上曰：<span class="yinhao">「天下未定，突厥方強，愚民無知，或有斯事。今天下已安，旣往之罪，何須問也！」</span></p>
<p class="em2 strong">李世勣出雲中，與突厥戰於白道，大破之。<span class="jiazhu">《漢·地理志》：雲中郡，治雲中縣。酈道元曰：雲中城東八十里，有成樂城。今雲中郡治，一名石盧城。又有後魏雲中宮，在雲中故城東四十里。虞氏《記》云：趙武侯自五原河曲築長城，東至陰山。又於河西造一大城，其一箱崩不就，乃改卜陰山河曲而禱焉，晝見羣鵠遊於雲中，徘徊經日，見火光在其下。武侯曰：<span class="yinhao">「此爲我乎！」</span>乃卽其處築城，今雲中故城是也。又有芒于水出塞外，南逕陰山，東西千餘里。芒于水又西南逕白道南谷口，有城在右，策帶長城，背山面澤，謂之白道；自北出有高阪，謂之白道嶺。芒于水又南西逕雲中城北。《新志》，雲州雲中縣有陰山道、青坡道，皆出兵路。宋白曰：漢雲中郡在唐勝州東北四十里榆林縣界，雲中故城是也。趙武侯所築漢五原故城，亦在今勝州榆林縣界。</span></p>
<p class="em2 strong"><span class="yinwen">2</span>二月，己亥，上幸驪山溫湯。<span class="jiazhu">驪，力知翻。</span></p>
<p class="em2 strong"><span class="yinwen">3</span>甲辰，李靖破突厥頡利可汗於陰山。<span class="jiazhu">厥，九勿翻。頡，奚結翻。可，從刊入聲。汗，音寒。</span></p>
<p class="em2 strong">先是，頡利旣敗，竄于鐵山，<span class="jiazhu">鐵山，蓋在陰山北。先，悉薦翻。</span>餘衆尙數萬；遣執失思力入見，謝罪，請舉國內附，身自入朝。<span class="jiazhu">見，賢遍翻。朝，直遙翻。</span>上遣鴻臚卿唐儉等慰撫之，又詔李靖將兵迎頡利。<span class="jiazhu">臚，陵如翻。將，卽亮翻。</span>頡利外爲卑辭，內實猶豫，欲俟草青馬肥，亡入漠北。靖引兵與李世勣會白道，相與謀曰：<span class="jiazhu">《考異》曰：《舊書·靖傳》以爲謀出於靖，《勣傳》以爲謀出於勣，蓋二人相與謀耳。</span><span class="yinhao">「頡利雖敗，其衆猶盛，若走度磧北，保依九姓，<span class="jiazhu">《新書·回鶻傳》有九姓：曰藥羅葛，曰胡咄葛，曰啒羅勿，曰貊歌息訖，曰阿勿嘀，曰葛薩，曰斛嗢素，曰藥勿葛，曰奚邪勿。此回紇後來強盛所服九姓。是時所謂九姓，卽謂拔野古、延陀、回紇之屬。</span>道阻且遠，追之難及。今詔使至彼，<span class="jiazhu">使，疏吏翻。</span>虜必自寬，若選精騎一萬，齎二十日糧往襲之，不戰可擒矣。」</span><span class="jiazhu">騎，奇寄翻。</span>以其謀告張公謹，公謹曰：<span class="yinhao">「詔書已許其降，<span class="jiazhu">降，戶江翻。</span>使者在彼，柰何擊之！」</span>靖曰：<span class="yinhao">「此韓信所以破齊也。<span class="jiazhu">謂漢遣酈食其說下齊，韓信乘其無備襲破之。使，疏吏翻。</span>唐儉輩何足惜！」</span>遂勒兵夜發，世勣繼之，軍至陰山，遇突厥千餘帳，俘以隨軍。頡利見使者大喜，意自安。靖使武邑蘇定方帥二百騎爲前鋒，<span class="jiazhu">武邑縣，前漢屬信都，後漢屬安平，晉屬武邑郡，後齊廢，隋開皇六年復置，屬冀州。帥，讀曰率；下同。</span>乘霧而行，去牙帳七里，虜乃覺之。頡利乘千里馬先走，靖軍至，虜衆遂潰。<span class="jiazhu">《考異》曰：《舊書·靖傳》曰：<span class="yinhao">「靖軍逼其牙帳十五里，虜始覺。」</span>《定方傳》曰：<span class="yinhao">「靖使定方爲前鋒，乘霧而行。去賊一里許，忽然霧歇，望見其牙帳，掩擊，殺數十百人，頡利畏威先走。」</span>今從《唐曆》。</span>唐儉脫身得歸。靖斬首萬餘級，俘男女十餘萬，獲雜畜數十萬，<span class="jiazhu">畜，許救翻。</span>殺隋義成公主，擒其子疊羅施。頡利帥萬餘人欲度磧，李世勣軍於磧口，頡利至，不得度，其大酋長皆帥衆降，<span class="jiazhu">頡，奚結翻。帥，讀曰率。磧，七迹翻。</span>世勣虜五萬餘口而還。<span class="jiazhu">還，從宣翻，又如字。</span>斥地自陰山北至大漠，<span class="jiazhu">此後方盡有隋恆安、定襄之地。</span>露布以聞。</p>
<p class="em2 strong"><span class="yinwen">4</span>丙午，上還宮。</p>
<p class="em2 strong"><span class="yinwen">5</span>甲寅，以克突厥赦天下。<span class="jiazhu">厥，九勿翻。</span></p>
<p class="em2 strong"><span class="yinwen">6</span>以御史大夫溫彥博爲中書令，守侍中王珪爲侍中；守戶部尙書戴冑爲戶部尙書，參預朝政；太常少卿蕭瑀爲御史大夫，與宰臣參議朝政。<span class="jiazhu">朝，直遙翻。少，始照翻。瑀，音禹。</span></p>
<p class="em2 strong"><span class="yinwen">7</span>三月，戊辰，以突厥夾畢特勒阿史那思摩爲右武候大將軍。</p>
<p class="em2 strong">四夷君長詣闕請上爲天可汗，<span class="jiazhu">長，知兩翻；下同。可，從刊入聲。汗，音寒。</span>上曰：<span class="yinhao">「我爲大唐天子，又下行可汗事乎！」</span>羣臣及四夷皆稱萬歲。是後以璽書賜西北君長，皆稱天可汗。<span class="jiazhu">璽，斯氏翻。</span></p>
<p class="em2 strong">庚午，突厥思結俟斤帥衆四萬來降。<span class="jiazhu">俟，渠之翻。</span></p>
<p class="em2 strong">丙子，以突利可汗爲右衞大將軍、北平郡王。</p>
<p class="em2 strong">初，始畢可汗以啓民母弟蘇尼失爲沙鉢羅設，督部落五萬家，牙直靈州西北。及頡利政亂，蘇尼失所部獨不攜貳。<span class="jiazhu">尼，女夷翻。</span>突利之來奔也，<span class="jiazhu">見去年十二月。</span>頡利立之爲小可汗。及頡利敗走，往依之，將奔吐谷渾。<span class="jiazhu">吐，從暾入聲。谷，音浴。</span>大同道行軍總管任城王道宗引兵逼之，<span class="jiazhu">《新志》曰：黃河東壖有古大同城，今大同城永濟栅也。北逕大泊，十七里至金河。任，音壬。</span>使蘇尼失執送頡利。頡利以數騎夜走，匿于荒谷。<span class="jiazhu">頡，奚結翻。騎，奇寄翻。</span>蘇尼失懼，馳追獲之。庚辰，行軍副總管張寶相帥衆奄至沙鉢羅營，俘頡利送京師，蘇尼失舉衆來降，<span class="jiazhu">帥，讀曰率。《考異》曰：《太宗實錄》云：<span class="yinhao">「蘇尼失舉衆歸國，因以頡利屬于軍吏。」</span>《舊傳》云：<span class="yinhao">「蘇尼失令子忠禽頡利以獻。」</span>蓋寶相逼之，而蘇尼失使忠獻之也。</span>漠南之地遂空。</p>
<p class="em2 strong"><span class="yinwen">8</span>蔡成公杜如晦疾篤，<span class="jiazhu">杜如晦先封蔡國公，薨後徙封萊國公。賀琛《諡法》：佐相克終曰成；民和臣福曰成。</span>上遣太子問疾，又自臨視之。甲申，薨。上每得佳物，輒思如晦，遣使賜其家。<span class="jiazhu">使，疏吏翻。</span>久之，語及如晦，必流涕，謂房玄齡曰：<span class="yinhao">「公與如晦同佐朕，今獨見公，不見如晦矣！」</span></p>
<p class="em2 strong"><span class="yinwen">9</span>突厥頡利可汗至長安。<span class="jiazhu">厥，九勿翻。</span>夏，四月，戊戌，上御順天樓，<span class="jiazhu">《舊書·帝紀》曰，御順天門。《唐六典》：皇城南門，中曰承天門，隋開皇二年作，初曰廣陽門，仁壽元年，改曰昭陽門，武德元年，改曰順天門，神龍元年，改曰承天門。若元正、冬至，大陳設燕會，赦過宥罪，除舊布新，受萬國之朝貢，四夷之賓客，則御承天門以聽政，蓋古之外朝也。順天樓，卽順天門樓。</span>盛陳文物，引見頡利，數之曰：<span class="yinhao">「汝藉父兄之業，縱淫虐以取亡，罪一也。數與我盟而背之，二也。恃強好戰，暴骨如莽，三也。蹂我稼穡，掠我子女，四也。我宥汝罪，存汝社稷，而遷延不來，五也。然自便橋以來，不復大入爲寇，<span class="jiazhu">便橋，事見一百九十一卷高祖武德九年。見，賢遍翻。數，所具翻，又所主翻。數與，所角翻。背，蒲妹翻。好，呼報翻。暴，步卜翻。復，扶又翻；下復何同。蹂，人九翻。</span>以是得不死耳。」</span>頡利哭謝而退。詔館於太僕，厚廩食之。<span class="jiazhu">館，古換翻。食，讀曰飤。</span></p>
<p class="em2 strong">上皇聞擒頡利，歎曰：<span class="yinhao">「漢高祖困白登，不能報；今我子能滅突厥，吾託付得人，復何憂哉！」</span><span class="jiazhu">復，扶又翻。</span>上皇召上與貴臣十餘人及諸王、妃、主置酒凌煙閣，<span class="jiazhu">閣本《太極宮圖》：兩儀殿之北爲延嘉殿，延嘉殿之東爲功臣閤，功臣閤之東爲凌煙閣。</span>酒酣，上皇自彈琵琶，上起舞，公卿迭起爲壽，逮夜而罷。</p>
<p class="em2 strong">突厥旣亡，<span class="jiazhu">厥，九勿翻。</span>其部落或北附薛延陀，或西奔西域，其降唐者尙十萬口，詔羣臣議區處之宜。<span class="jiazhu">降，戶江翻；下同。處，昌呂翻。</span>朝士多言：<span class="yinhao">「北狄自古爲中國患，今幸而破亡，宜悉徙之河南兗、豫之間，<span class="jiazhu">此兗、豫，言禹迹九州大界也。朝，直遙翻。</span>分其種落，<span class="jiazhu">種，章勇翻；下種類同。</span>散居州縣，敎之耕織，可以化胡虜爲農民，永空塞北之地。」</span>中書侍郎顏師古以爲：<span class="yinhao">「突厥、鐵勒皆上古所不能臣，陛下旣得而臣之，請皆置之河北。<span class="jiazhu">河北，謂北河之北。</span>分立酋長，領其部落，則永永無患矣。」</span><span class="jiazhu">酋，慈由翻。長，知兩翻；下同。</span>禮部侍郎李百藥以爲：<span class="yinhao">「突厥雖云一國，然其種類區分，各有酋帥。<span class="jiazhu">帥，所類翻。</span>今宜因其離散，各卽本部署爲君長，<span class="jiazhu">長，知兩翻。</span>不相臣屬；縱欲存立阿史那氏，唯可使存其本族而已。國分則弱而易制，勢敵則難相吞滅，各自保全，必不能抗衡中國。仍請於定襄置都護府，爲其節度，此安邊之長策也。」</span><span class="jiazhu">酋，慈秋翻。長，知兩翻。易，以豉翻；下未易、易爲同。</span>夏州都督竇靜<span class="jiazhu">夏，戶雅翻。</span>以爲：<span class="yinhao">「戎狄之性，有如禽獸，不可以刑法威，不可以仁義敎，況彼首丘之情，未易忘也。<span class="jiazhu">首，式又翻。《記》曰：狐死正丘首。</span>置之中國，有損無益，恐一旦變生，犯我王略。莫若因其破亡之餘，施以望外之恩，假之王侯之號，妻以宗室之女，<span class="jiazhu">妻，七細翻。</span>分其土地，析其部落，使其權弱勢分，易爲羈制，可使常爲藩臣，永保邊塞。」</span><span class="jiazhu">易，以豉翻。</span>溫彥博以爲：<span class="yinhao">「徙於兗、豫之間，則乖違物性，非所以存養之也。請準漢建武故事，置降匈奴於塞下，全其部落，順其土俗，以實空虛之地，使爲中國扞蔽，策之善者也。」</span>魏徵以爲：<span class="yinhao">「突厥世爲寇盜，百姓之讎也；<span class="jiazhu">厥，九勿翻。</span>今幸而破亡，陛下以其降附，不忍盡殺，宜縱之使還故土，不可留之中國。夫戎狄人面獸心，弱則請服，強則叛亂，固其常性。<span class="jiazhu">降，戶江翻。</span>今降者衆近十萬，數年之後，蕃息倍多，<span class="jiazhu">近，其靳翻。蕃，扶元翻。</span>必爲腹心之疾，不可悔也。晉初諸胡與民雜居中國，郭欽、江統，皆勸武帝驅出塞外以絕亂階，<span class="jiazhu">郭欽論見八十一卷晉武帝元年。江統論見八十三卷惠帝永熙九年。</span>武帝不從。後二十餘年，伊、洛之間，遂爲氈裘之域，此前事之明鑑也！」</span>彥博曰：<span class="yinhao">「王者之於萬物，天覆地載，靡有所遺。<span class="jiazhu">覆，敷救翻。</span>今突厥窮來歸我，柰何棄之而不受乎！孔子曰：『有敎無類。』若救其死亡，授以生業，敎之禮義，數年之後，悉爲吾民。選其酋長，使入宿衞，<span class="jiazhu">酋，慈由翻。長，知兩翻。</span>畏威懷德，何後患之有！」</span>上卒用彥博策，處突厥降衆，<span class="jiazhu">卒，子恤翻。處，昌呂翻。</span>東自幽州，西至靈州；分突利故所統之地，置順、祐、化、長四州都督府；又分頡利之地爲六州，左置定襄都督府，右置雲中都督府，以統其衆。<span class="jiazhu">定襄都督府僑治寧朔，雲中都督府僑治朔方之境。按寧朔縣亦屬朔方郡。《舊書·溫彥博傳》曰：帝從彥博議，處降人於朔方之地。則二都督府僑治朔方明矣。</span></p>
<p class="em2 strong">五月，辛未，以突利爲順州都督，使帥部落之官。<span class="jiazhu">順州，僑治營州南之五柳戍。帥，讀曰率。</span>上戒之曰：<span class="yinhao">「爾祖啓民挺身奔隋，隋立以爲大可汗，奄有北荒，<span class="jiazhu">事見一百七十八卷隋文帝開皇十九年。可，從刊入聲。汗，音寒。</span>爾父始畢反爲隋患。<span class="jiazhu">事見一百八十二卷煬帝大業十一年。</span>天道不容，故使爾今日亂亡如此。我所以不立爾爲可汗者，懲啓民前事故也。今命爾爲都督，爾宜善守中國法，勿相侵掠，非徒欲中國久安，亦使爾宗族永全也！」</span></p>
<p class="em2 strong">壬申，以阿史那蘇尼失爲懷德郡王，阿史那思摩爲懷化郡王。頡利之亡也，<span class="jiazhu">頡，奚結翻。</span>諸部落酋長皆棄頡利來降，<span class="jiazhu">酋，慈由翻。長，知兩翻。降，戶江翻。</span>獨思摩隨之，竟與頡利俱擒，上嘉其忠，拜右武候大將軍，尋以爲北開州都督，使統頡利舊衆。<span class="jiazhu">《考異》曰：《舊傳》云爲化州都督。按化州乃突利故地，安得云統頡利部落也。</span></p>
<p class="em2 strong">丁丑，以右武衞大將軍史大奈爲豐州都督，<span class="jiazhu">隋以五原郡置豐州，大業初廢，唐初，張長遜降，復置豐州，尋廢。是年，復以突厥降戶，置豐州九原郡。</span>其餘酋長至者，皆將軍中郎將，布列朝廷，<span class="jiazhu">將，卽亮翻。朝，直遙翻。</span>五品已上百餘人，殆與朝士相半，因而入居長安者近萬家。<span class="jiazhu">近，其靳翻。</span></p>
<p class="em2 strong"><span class="yinwen">10</span>辛巳，詔：<span class="yinhao">「自今訟者，有經尙書省判不服，聽於東宮上啓，委太子裁決。<span class="jiazhu">上，時掌翻。</span>若仍不伏，然後聞奏。」</span></p>
<p class="em2 strong"><span class="yinwen">11</span>丁亥，御史大夫蕭瑀劾奏李靖破頡利牙帳，御軍無法，突厥珍物，虜掠俱盡，請付法司推科。<span class="jiazhu">瑀，音禹。劾，戶槪翻，又戶得翻；下同。頡，奚結翻。厥，九勿翻。《考異》曰：《舊傳》：<span class="yinhao">「御史大夫溫彥博害其功，譖靖軍無綱紀，致令虜中奇寶散於亂兵之手。」</span>據《實錄》，彥博二月已爲中書令，三月始禽頡利。今從《實錄》。</span>上特敕勿劾。及靖入見，<span class="jiazhu">見，賢遍翻。</span>上大加責讓，靖頓首謝。久之，上乃曰：<span class="yinhao">「隋史萬歲破達頭可汗，有功不賞，以罪致戮。<span class="jiazhu">可，從刊入聲。汗，音寒。事見一百七十九卷隋文帝開皇二十年。</span>朕則不然，錄公之功，赦公之罪。」</span>加靖左光祿大夫，賜絹千匹，加眞食邑通前五百戶。未幾，上謂靖曰：<span class="yinhao">「前有人讒公，今朕意已寤，公勿以爲懷。」</span>復賜絹二千匹。<span class="jiazhu">幾，居豈翻。復，扶又翻。</span></p>
<p class="em2 strong"><span class="yinwen">12</span>林邑獻火珠，<span class="jiazhu">《唐書》：婆利東有羅剎國，其人極陋，朱髮黑身，獸牙鷹爪，與林邑人作市，以夜而來，自掩其面。其國出火珠，狀如水精，日午時，以珠承日影，以艾承之，則火出。</span>有司以其表辭不順，請討之，上曰：<span class="yinhao">「好戰者亡，<span class="jiazhu">好，呼到翻。</span>隋煬帝、頡利可汗，皆耳目所親見也。小國勝之不武，況未可必乎！語言之間，何足介意！」</span></p>
<p class="em2 strong"><span class="yinwen">13</span>六月，丁酉，以阿史那蘇尼失爲北寧州都督，以中郎將史善應爲北撫州都督。<span class="jiazhu">尼，女夷翻。將，卽亮翻。</span>壬寅，以右驍衞將軍康蘇密爲北安州都督。<span class="jiazhu">此三州與祐、化、長、北開四州後皆省。史善應亦阿史那種，史單書其姓耳。驍，堅堯翻。</span></p>
<p class="em2 strong"><span class="yinwen">14</span>乙卯，發卒脩洛陽宮以備巡幸，給事中張玄素上書諫，<span class="jiazhu">上，時掌翻。</span>以爲：<span class="yinhao">「洛陽未有巡幸之期而預脩宮室，非今日之急務。昔漢高祖納婁敬之說，自洛陽遷長安，<span class="jiazhu">事見十一卷漢高帝五年。</span>豈非洛陽之地不及關中之形勝邪！<span class="jiazhu">邪，音耶。</span>景帝用晁錯之言而七國搆禍，<span class="jiazhu">事見十六卷漢景帝三年。晁，直遙翻。錯，七故翻。</span>陛下今處突厥於中國，<span class="jiazhu">處，昌呂翻。厥，九勿翻。</span>突厥之親，何如七國？豈得不先爲憂，而宮室可遽興，乘輿可輕動哉！<span class="jiazhu">乘，繩證翻。</span>臣見隋氏初營宮室，近山無大木，皆致之遠方，二千人曳一柱，以木爲輪，則戛摩火出，乃鑄鐵爲轂，行一二里，鐵轂輒破，別使數百人齎鐵轂隨而易之，<span class="jiazhu">轂，古祿翻。</span>盡日不過行二三十里，計一柱之費，已用數十萬功，則其餘可知矣。陛下初平洛陽，凡隋氏宮室之宏侈者皆令毀之，<span class="jiazhu">見一百八十九卷高祖武德四年。令，力丁翻。</span>曾未十年，復加營繕，何前日惡之而今日效之也！<span class="jiazhu">復，扶又翻。惡，烏路翻。</span>且以今日財力，何如隋世？陛下役瘡痍之人，襲亡隋之弊，恐又甚於煬帝矣！」</span>上謂玄素曰：<span class="yinhao">「卿謂我不如煬帝，何如桀、紂？」</span>對曰：<span class="yinhao">「若此役不息，亦同歸于亂耳！」</span>上嘆曰：<span class="yinhao">「吾思之不熟，乃至於是！」</span>顧謂房玄齡曰：<span class="yinhao">「朕以洛陽土中，朝貢道均，意欲便民，故使營之。今玄素所言誠有理，宜卽爲之罷役。<span class="jiazhu">爲，于僞翻。</span>後日或以事至洛陽，雖露居亦無傷也。」</span>仍賜玄素綵二百匹。</p>
<p class="em2 strong"><span class="yinwen">15</span>秋，七月，甲子朔，日有食之。</p>
<p class="em2 strong"><span class="yinwen">16</span>乙丑，上問房玄齡、蕭瑀曰：<span class="yinhao">「隋文帝何如主也？」</span>對曰：<span class="yinhao">「文帝勤於爲治，每臨朝，或至日昃，五品已上，引坐論事，衞士傳餐而食；<span class="jiazhu">侍衞未得下牙，不皇坐食，故立駐傳餐而食也。治，直吏翻；下同。朝，直遙翻。餐，千安翻。</span>雖性非仁厚，亦勵精之主也。」</span>上曰：<span class="yinhao">「公得其一，未知其二。文帝不明而喜察；不明則照有不通，喜察則多疑於物，事皆自決，不任羣臣。天下至廣，一日萬機，雖復勞神苦形，豈能一一中理！羣臣旣知主意，唯取決受成，雖有愆違，莫敢諫爭，此所以二世而亡也。<span class="jiazhu">喜，許記翻。復，扶又翻。中，竹仲翻。爭，讀曰諍。</span>朕則不然。擇天下賢才，寘之百官，使思天下之事，關由宰相，審熟便安，然後奏聞。有功則賞，有罪則刑，誰敢不竭心力以脩職業，何憂天下之不治乎！」</span>因敕百司：<span class="yinhao">「自今詔敕行下有未便者，皆應執奏，毋得阿從，不盡己意。」</span></p>
<p class="em2 strong"><span class="yinwen">17</span>癸酉，以前太子少保李綱爲太子少師，以兼御史大夫蕭瑀爲太子少傅。<span class="jiazhu">唐東宮三少，並正二品。掌敎諭太子。少，始照翻。瑀，音禹。</span></p>
<p class="em2 strong">李綱有足疾，上賜以步輿，<span class="jiazhu">步輿，卽步挽輿也。</span>使之乘至閤下，數引入禁中，問以政事。<span class="jiazhu">數，所角翻。</span>每至東宮，太子親拜之。太子每視事，上令綱與房玄齡侍<span class="jiaozhusup">【章：十二行本「侍」上有「王珪」二字；乙十一行本同；張校同。】</span>坐。<span class="jiazhu">坐，徂臥翻。</span></p>
<p class="em2 strong">先是，<span class="jiaozhusup">【章：十二行本「是」下有「上命」二字；乙十一行本同。】</span>蕭瑀與宰相參議朝政，<span class="jiazhu">先，悉薦翻。朝，直遙翻。</span>瑀氣剛而辭辯，房玄齡等皆不能抗，上多不用其言。<span class="jiazhu">《考異》曰：《舊傳》云：<span class="yinhao">「玄齡等心知其是，不用其言。」</span>按玄齡若用心如此，安得爲賢相！且事之用捨在太宗，非由玄齡。今不取。</span>玄齡、魏徵、溫彥博嘗有微過，瑀劾奏之，<span class="jiazhu">劾，戶槪翻，又戶得翻。</span>上竟不問。瑀由此怏怏自失，<span class="jiazhu">瑀，音禹。怏，於兩翻。</span>遂罷御史大夫，爲太子少傅，不復預聞朝政。<span class="jiazhu">復，扶又翻。朝，直遙翻。</span></p>
<p class="em2 strong"><span class="yinwen">18</span>西突厥種落散在伊吾，<span class="jiazhu">伊吾，卽漢伊吾盧之地，在大磧外，東至陽關二千七百三十里。是年置伊吾縣及伊州、伊吾郡於其地。厥，九勿翻。種，章勇翻。</span>詔以涼州都督李大亮爲西北道安撫大使，於磧口貯糧，<span class="jiazhu">此磧，卽伊吾東之磧。使，疏吏翻。磧，七迹翻。貯，丁呂翻。</span>來者賑給，使者招慰，相望於道。<span class="jiazhu">賑，津忍翻。使，疏吏翻。</span>大亮上言：<span class="jiazhu">上，時掌翻。</span><span class="yinhao">「欲懷遠者必先安近，中國如本根，四夷如枝葉，疲中國以奉四夷，猶拔本根以益枝葉也。臣遠考秦、漢，近觀隋室，外事戎狄，皆致疲弊。今招致西突厥，但見勞費，未見其益。況河西州縣蕭條，<span class="jiazhu">甘、涼、瓜、沙、肅等州，皆河西也。</span>突厥微弱以來，始得耕穫；今又供億此役，民將不堪，不若且罷招慰爲便。伊吾之地，率皆沙磧，其人或自立君長，求稱臣內屬者，羈縻受之，使居塞外，爲中國藩蔽，此乃施虛惠而收實利也。」</span>上從之。</p>
<p class="em2 strong"><span class="yinwen">19</span>八月，丙午，詔以<span class="yinhao">「常服未有差等，自今三品以上服紫，四品、五品服緋，六品、七品服綠，八品服青；婦人從其夫色。」</span><span class="jiazhu">自四品以下，緋、綠、青有深淺之異，九品則服淺青。</span></p>
<p class="em2 strong"><span class="yinwen">20</span>甲寅，詔以兵部尙書李靖爲右僕射。靖性沈厚，<span class="jiazhu">沈，持林翻。</span>每與時宰參議，恂恂如不能言。</p>
<p class="em2 strong"><span class="yinwen">21</span>突厥旣亡，營州都督薛萬淑遣契丹酋長貪沒折說諭東北諸夷，奚、霫、室韋等十餘部皆內附。<span class="jiazhu">說，輸芮翻；下同。霫，先立翻。</span>萬淑，萬均之兄也。</p>
<p class="em2 strong"><span class="yinwen">22</span>戊午，突厥欲谷設來降。<span class="jiazhu">厥，九勿翻。降，戶江翻。</span>欲谷設，突利之弟也。頡利敗，欲谷設奔高昌，聞突利爲唐所禮，遂來降。</p>
<p class="em2 strong"><span class="yinwen">23</span>九月，戊辰，伊吾城主入朝。<span class="jiazhu">朝，直遙翻。</span>隋末，伊吾內屬，置伊吾郡；隋亂，臣於突厥。頡利旣滅，舉其屬七城來降，<span class="jiazhu">頡，奚結翻。降，戶江翻。</span>因以其地置西伊州。<span class="jiazhu">西伊州，六年改曰伊州。</span></p>
<p class="em2 strong"><span class="yinwen">24</span>思結部落飢貧，朔州刺史新豐張儉招集之，其不來者，仍居磧北，<span class="jiazhu">磧，七迹翻。</span>親屬私相往還，儉亦不禁。及儉徙勝州都督，州司奏思結將叛，詔儉往察之。儉單騎入其部落說諭，徙之代州，卽以儉檢校代州都督，思結卒無叛者。<span class="jiazhu">騎，奇寄翻。說，式芮翻。卒，子恤翻。</span>儉因勸之營田，歲大稔。儉恐虜蓄積多，有異志，奏請和糴以充邊儲。部落喜，營田轉力，而邊備實焉。</p>
<p class="em2 strong"><span class="yinwen">25</span>丙子，開南蠻地置費州、夷州。<span class="jiazhu">二州皆漢牂柯郡之地，武德四年，以思州寧夷縣置夷州，貞觀元年廢。是年復以思州之都上縣開南蠻，置夷州義泉郡，隋之明陽郡地也。費州涪川郡，隋黔安郡之涪川縣地，是年分思州之涪川、扶陽幷開南蠻置。宋白曰：費州因州界費水爲名。</span></p>
<p class="em2 strong"><span class="yinwen">26</span>己卯，上幸隴州。<span class="jiazhu">後魏分涇、岐二州之地置東秦州，大統十七年，改隴州治汧源縣，在長安西四百九十六里。</span></p>
<p class="em2 strong"><span class="yinwen">27</span>冬，十一月，壬辰，以右衞大將軍侯君集爲兵部尙書，參議朝政。</p>
<p class="em2 strong"><span class="yinwen">28</span>甲子，車駕還京師。</p>
<p class="em2 strong"><span class="yinwen">29</span>上讀《明堂鍼灸書》，云<span class="yinhao">「人五藏之系，咸附於背。」</span><span class="jiazhu">《唐·藝文志》有《黃帝明堂經》、《明堂偃側人圖》、《明堂人形圖》、《明堂孔穴圖》，皆鍼灸之書也。藏，徂浪翻。鍼，諸深翻。灸，居又翻。</span>戊寅，詔自今毋得笞囚背。</p>
<p class="em2 strong"><span class="yinwen">30</span>十二月，甲辰，上獵於鹿苑；<span class="jiazhu">武德元年，分京兆之高陵，置鹿苑縣。</span>乙巳，還宮。</p>
<p class="em2 strong"><span class="yinwen">31</span>甲寅，高昌王麴文泰入朝。西域諸國咸欲因文泰遣使入貢，<span class="jiazhu">朝，直遙翻。使，疏吏翻。</span>上遣文泰之臣厭怛紇干往迎之。<span class="jiazhu">厭，於葉翻。怛，當割翻。紇，下沒翻。</span>魏徵諫曰：<span class="yinhao">「昔光武不聽西域送侍子，置都護，以爲不以蠻夷勞中國。<span class="jiazhu">事見四十三卷漢光武建武二十三年。</span>今天下初定，前者文泰之來，<span class="jiaozhusup">【章：十二行本「來」下有「所過」二字；乙十一行本同；孔本同；張校同，云無註本亦無。】</span>勞費已甚，<span class="jiazhu">此卽謂文泰入唐境之時。</span>今借使十國入貢，其徒旅不減千人。邊民荒耗，將不勝其弊。若聽其商賈往來，與邊民交市，則可矣，<span class="jiazhu">勝，音升。賈，音古。</span>儻以賓客遇之，非中國之利也。」</span>時厭怛紇干已行，上遽令止之。</p>
<p class="em2 strong"><span class="yinwen">32</span>諸宰相侍宴，上謂王珪曰：<span class="yinhao">「卿識鑒精通，復善談論，<span class="jiazhu">復，扶又翻。</span>玄齡以下，卿宜悉加品藻，且自謂與數子何如？」</span>對曰：<span class="yinhao">「孜孜奉國，知無不爲，臣不如玄齡。才兼文武，出將入相，臣不如李靖。敷奏詳明，出納惟允，臣不如溫彥博。處繁治劇，衆務畢舉，臣不如戴冑。<span class="jiazhu">處，昌呂翻。治，直之翻。</span>恥君不及堯、舜，以諫爭爲己任，臣不如魏徵。至於激濁揚清，嫉惡好善，<span class="jiazhu">好，呼到翻。</span>臣於數子，亦有微長。」</span>上深以爲然，衆亦服其確論。<span class="jiazhu">確，克角翻。</span></p>
<p class="em2 strong"><span class="yinwen">33</span>上之初卽位也，嘗與羣臣語及敎化，上曰：<span class="yinhao">「今承大亂之後，恐斯民未易化也。」</span>魏徵對曰：<span class="yinhao">「不然。久安之民驕佚，驕佚則難敎；經亂之民愁苦，愁苦則易化。譬猶飢者易爲食，渴者易爲飲也。」</span><span class="jiazhu">孟子之言。易，以豉翻。</span>上深然之。封德彝非之曰：<span class="yinhao">「三代以還，人漸澆訛，故秦任法律，漢雜霸道，蓋欲化而不能，豈能之而不欲邪！魏徵書生，未識時務，若信其虛論，必敗國家。」</span><span class="jiazhu">敗，補邁翻。</span>徵曰：<span class="yinhao">「五帝、三王不易民而化，昔黃帝征蚩尤，顓頊誅九黎，湯放桀，武王伐紂，皆能身致太平，<span class="jiazhu">神農氏世衰，蚩尤爲暴虐，黃帝征之，禽殺蚩尤。少皞氏衰，九黎亂德，顓頊誅之。成湯放桀于南巢。武王殺紂于牧野。</span>豈非承大亂之後邪！若謂古人淳朴，漸至澆訛，則至于今日，當悉化爲鬼魅矣，<span class="jiazhu">邪，音耶。澆，堅堯翻。魅，音媚。</span>人主安得而治之！」</span>上卒從徵言。<span class="jiazhu">治，直之翻。卒，子恤翻。</span></p>
<p class="em2 strong">元年，關中饑，米斗直絹一匹；二年，天下蝗；三年，大水。上勤而撫之，民雖東西就食，未嘗嗟怨。是歲，天下大稔，流散者咸歸鄕里，米斗不過三、四錢，終歲斷死刑纔二十九人。東至于海，南極五嶺，皆外戶不閉，<span class="jiazhu">斷，丁亂翻。孔穎達曰：外戶而不閉者，扉從外闔也；不閉者，不用關閉之也。重門擊柝，本禦暴客，旣無盜竊亂賊，則戶無俟於閉也；但爲風塵入寢，故設扉耳，無所捍拒，故從外而掩也。</span>行旅不齎糧，取給於道路焉。上謂長孫無忌曰：<span class="yinhao">「貞觀之初，上書者皆云：『人主當獨運威權，不可委之臣下。』又云：『宜震耀威武，征討四夷。』唯魏徵勸朕『偃武修文，中國旣安，四夷自服。』朕用其言。今頡利成擒，其酋長並帶刀宿衞，部落皆襲衣冠，徵之力也，但恨不使封德彝見之耳！」</span><span class="jiazhu">封德彝薨於元年。</span>徵再拜謝曰：<span class="yinhao">「突厥破滅，海內康寧，皆陛下威德，臣何力焉！」</span>上曰：<span class="yinhao">「朕能任公，公能稱所任，<span class="jiazhu">稱，尺證翻。</span>則其功豈獨在朕乎！」</span></p>
<p class="em2 strong"><span class="yinwen">34</span>房玄齡奏，<span class="yinhao">「閱府庫甲兵，遠勝隋世。」</span>上曰：<span class="yinhao">「甲兵武備，誠不可闕；然煬帝甲兵豈不足邪！卒亡天下。<span class="jiazhu">卒，子恤翻。</span>若公等盡力，使百姓乂安，此乃朕之甲兵也。」</span></p>
<p class="em2 strong"><span class="yinwen">35</span>上謂祕書監蕭璟曰：<span class="yinhao">「卿在隋世數見皇后乎？」</span><span class="jiazhu">隋煬帝蕭后，璟同產也，故帝問及之。數，所角翻。</span>對曰：<span class="yinhao">「彼兒女且不得見，臣何人，得見之！」</span>魏徵曰：<span class="yinhao">「臣聞煬帝不信齊王，恆有中使察之，<span class="jiazhu">煬帝猜防齊王事略見《隋紀》。恆，戶登翻。使，疏吏翻。</span>聞其宴飲，則曰『彼營何事得遂而喜！』聞其憂悴，<span class="jiazhu">悴，秦醉翻。</span>則曰『彼有他念故爾。』父子之間且猶如是，況他人乎！」</span>上笑曰：<span class="yinhao">「朕今視楊政道，勝煬帝之於齊王遠矣。」</span>璟，瑀之兄也。<span class="jiazhu">瑀，音禹。</span></p>
<p class="em2 strong"><span class="yinwen">36</span>西突厥肆葉護可汗旣先可汗之子，爲衆所附，莫賀咄可汗所部酋長多歸之。<span class="jiazhu">厥，九勿翻。可，從刊入聲。汗，音寒。咄，當沒翻。酋，慈由翻。長，知兩翻。</span>肆葉護引兵擊莫賀咄，莫賀咄兵敗，逃於金山，爲泥熟設所殺，諸部共推肆葉護爲大可汗。<span class="jiazhu">肆葉護與莫賀咄相攻，事始上二年。</span></p>
<p class="strong"><span class="section" id="title-6"><span data-head-description="" data-head-level="h4" data-head-title="貞觀五年">五年</span></span><span class="biaozhusup" data-rel="（辛卯、西元六三一年）"></span></p>
<p class="em2 strong"><span class="yinwen">1</span>春，正月，詔僧、尼、道士致拜父母。<span class="jiazhu">尼，女夷翻。</span></p>
<p class="em2 strong"><span class="yinwen">2</span>癸酉，上大獵於昆明池，四夷君長咸從。<span class="jiazhu">長，知兩翻。從，才用翻。</span>甲戌，宴高昌王文泰及羣臣。丙子，還宮，親獻禽于大安宮。</p>
<p class="em2 strong"><span class="yinwen">3</span>癸未，朝集使趙郡王孝恭等上表，以四夷咸服，請封禪；<span class="jiazhu">朝，直遙翻。上，時掌翻。</span>上手詔不許。<span class="jiazhu">此元正朝集旣畢將歸者。唐制：凡天下朝集使，皆以十月二十五日至京師，十一月一日，戶部引見訖，於尙書省與羣官禮見，然後集於考堂，應考績之事。元日，陳其貢篚於殿庭。朝，直遙翻。使，疏吏翻。</span></p>
<p class="em2 strong"><span class="yinwen">4</span>有司上言皇太子當冠，用二月吉，請追兵備儀仗。<span class="jiazhu">上，時掌翻。冠，古玩翻。唐皇太子冠禮，詳見《新書·禮樂志》。</span>上曰：<span class="yinhao">「東作方興，宜改用十月。」</span>少傅蕭瑀奏：<span class="yinhao">「據陰陽<span class="jiaozhusup">【章：十二行本「陽」下有「書」字；乙十一行本同；孔本同。】</span>不若二月。」</span><span class="jiazhu">少，始照翻。</span>上曰：<span class="yinhao">「吉凶在人。若動依陰陽，不顧禮義，吉可得乎！循正而行，自與吉會。農時最急，不可失也。」</span></p>
<p class="em2 strong"><span class="yinwen">5</span>二月，甲辰，詔：<span class="yinhao">「諸州有京觀處，<span class="jiazhu">觀，古玩翻。</span>無問新舊，宜悉剗削，加土爲墳，掩蔽枯朽，勿令暴露。」</span></p>
<p class="em2 strong"><span class="yinwen">6</span>己酉，封皇弟元裕爲鄶王，<span class="jiazhu">鄶，古外翻。</span>元名爲譙王，靈夔爲魏王，元祥爲許王，元曉爲密王。庚戌，封皇子愔爲梁王，惲爲郯王，<span class="jiazhu">愔，於今翻。惲，於粉翻。郯，音談。</span>貞爲漢王，治爲晉王，愼爲申王，囂爲江王，簡爲代王。</p>
<p class="em2 strong"><span class="yinwen">7</span>夏，四月，壬辰，代王簡薨。</p>
<p class="em2 strong"><span class="yinwen">8</span>壬寅，靈州斛薛叛，<span class="jiazhu">斛薛部內附，處之靈州，今叛。</span>任城王道宗追擊，破之。<span class="jiazhu">任，音壬。</span></p>
<p class="em2 strong"><span class="yinwen">9</span>隋末，中國人多沒於突厥，<span class="jiazhu">厥，九勿翻。</span>及突厥降，上遣使以金帛贖之。<span class="jiazhu">降，戶江翻。使，疏吏翻；下同。</span>五月，乙丑，有司奏，凡得男女八萬口。</p>
<p class="em2 strong"><span class="yinwen">10</span>六月，甲寅，太子少師新昌貞公李綱薨。初，周齊王憲女，孀居無子，綱贍恤甚厚。綱薨，其女以父禮喪之。<span class="jiazhu">李綱先爲齊王憲參軍，事見一百七十三卷陳宣帝太建十年。</span></p>
<p class="em2 strong"><span class="yinwen">11</span>秋，八月，甲辰，遣使詣高麗，<span class="jiazhu">麗，力知翻。</span>收隋氏戰亡骸骨，葬而祭之。</p>
<p class="em2 strong"><span class="yinwen">12</span>河內人李好德得心疾，妄爲妖言，<span class="jiazhu">好，呼到翻。妖，於驕翻。</span>詔按其事。大理丞張蘊古奏：<span class="yinhao">「好德被疾有徵，<span class="jiazhu">徵，明也，證也，驗也。被，皮義翻；下同。</span>法不當坐。」</span>治書侍御史權萬紀劾奏：<span class="yinhao">「蘊古貫在相州，<span class="jiazhu">貫，鄕籍也。治，直之翻。劾，戶槪翻，又戶得翻。相，息亮翻。</span>好德之兄厚德爲其刺史，情在阿縱，按事不實。」</span>上怒，命斬之於市，旣而悔之，因詔：<span class="yinhao">「自今有死罪，雖令卽決，仍三覆奏乃行刑。」</span></p>
<p class="em2 strong">權萬紀與侍御史李仁發，俱以告訐有寵於上，<span class="jiazhu">訐，居謁翻。</span>由是諸大臣數被譴怒。<span class="jiazhu">數，所角翻。</span>魏徵諫曰：<span class="yinhao">「萬紀等小人，不識大體，以訐爲直，以讒爲忠。陛下非不知其無堪，蓋取其無所避忌，欲以警策羣臣耳。而萬紀等挾恩依勢，逞其姦謀，凡所彈射，<span class="jiazhu">射，而亦翻。</span>皆非有罪。陛下縱未能舉善以厲俗，柰何昵姦以自損乎！」</span><span class="jiazhu">昵，尼質翻。</span>上默然，賜絹五百匹。久之，萬紀等姦狀自露，皆得罪。<span class="jiazhu">爲帝疏權萬紀張本。</span></p>
<p class="em2 strong"><span class="yinwen">13</span>九月，上修仁壽宮，更命曰九成宮。又將修洛陽宮，民部尙書戴冑表諫，以<span class="yinhao">「亂離甫爾，百姓彫弊，帑藏空虛，若營造不已，公私勞費，殆不能堪！」</span><span class="jiazhu">更，工衡翻。藏，徂浪翻。</span>上嘉之曰：<span class="yinhao">「戴冑於我非親，但以忠直體國，知無不言，故以官爵酬之耳。」</span>久之，竟命將作大匠竇璡修洛陽宮，璡鏧池築山，彫飾華靡。上<span class="jiaozhusup">【章：十二行本「上」下有「怒」字；乙十一行本同；孔本同；張校同。】</span>遽命毀之，免璡官。<span class="jiazhu">璡，將鄰翻，又則刃翻。</span></p>
<p class="em2 strong"><span class="yinwen">14</span>冬，十月，丙午，上逐兔於後苑，<span class="jiazhu">唐長安苑城袤遠，包漢長安故城在其中。程大昌曰：唐太極宮之北有內苑，有禁苑；太極宮居都城之北，內苑又居宮北，禁苑又居內苑之北。禁苑廣矣，西面全包漢之都城，東抵霸水，其西南兩面，攙出太極宮前，與承天門相齊；承天門之西，排立三門，皆禁苑之門也，曰光化，曰芳林，曰景耀。《六典》曰：禁苑在大內宮城之北，北臨渭水，東距滻川，西盡都城，其周一百二十里。</span>左領軍將軍執失思力諫曰：<span class="yinhao">「天命陛下爲華、夷父母，柰何自輕！」</span>上又將逐鹿，思力脫巾解帶，跪而固諫，上爲之止。<span class="jiazhu">爲，于僞翻。</span></p>
<p class="em2 strong"><span class="yinwen">15</span>初，上令羣臣議封建，魏徵議以爲：<span class="yinhao">「若封建諸侯，則卿大夫咸資俸祿，必致厚斂。<span class="jiazhu">斂，力贍翻。</span>又，京畿賦稅不多，所資畿外，若盡以封國邑，經費頓闕。又，燕、秦、趙、代俱帶外夷，<span class="jiazhu">燕，因肩翻。</span>若有警急，追兵內地，難以奔赴。」</span>禮部侍郎李百藥以爲：<span class="yinhao">「運祚脩短，定命自天，堯、舜大聖，守之而不能固；漢、魏微賤，拒之而不能卻。今使勳戚子孫皆有民有社，易世之後，將驕淫自恣，攻戰相殘，害民尤深，不若守令之迭居也。」</span><span class="jiazhu">守，式又翻。</span>中書侍郎顏師古以爲：<span class="yinhao">「不若分王諸<span class="jiaozhusup">【章：十二行本「諸」作「宗」；乙十一行本同；張校同，云無註本亦作「諸」。】</span>子，勿令過大，間以州縣，<span class="jiazhu">王，于況翻。間，古莧翻。</span>雜錯而居，互相維持，使各守其境，協力同心，足扶京室；爲置官寮，皆省司選用，<span class="jiazhu">爲，于僞翻。省司，謂尙書省主者。</span>法令之外，不得擅作威刑，朝貢禮儀，具爲條式。一定此制，萬世無虞。」</span><span class="jiazhu">朝，直遙翻。</span>十一月，<span class="jiaozhusup">【章：十二行本「月」下有「丙辰」二字；乙十一行本同；孔本同；張校同；退齋校同。】</span>詔：<span class="yinhao">「皇家宗室及勳賢之臣，宜令作鎭藩部，貽厥子孫，非有大故，毋或黜免，所司明爲條例，定等級以聞。」</span></p>
<p class="em2 strong"><span class="yinwen">16</span>丁巳，林邑獻五色鸚鵡，<span class="jiazhu">鸚鵡，能言鳥也。萬震《南州志》曰：鸚鵡有三種：一種白，一種青，一種五色。交州以南，諸國盡有之。白及五色者，性尤慧解。陸佃《埤雅》：鸚鵡人舌能言，青羽赤喙，蓋青者又凡種也。舊說，衆鳥足趾，前三後一，其目下瞼眨上；惟鸚鵡四趾齊分，兩瞼俱動，如人目。瞼，力儉翻，眼瞼也。眨，側洽翻，目動也。</span>丁卯，新羅獻美女二人；魏徵以爲不宜受。上喜曰：<span class="yinhao">「林邑鸚鵡猶能自言苦寒，思歸其國，況二女遠別親戚乎！」</span>幷鸚鵡，各付使者而歸之。<span class="jiazhu">使，疏吏翻。</span></p>
<p class="em2 strong"><span class="yinwen">17</span>倭國遣使入貢，<span class="jiazhu">倭，烏禾翻。</span>上遣新州刺史高表仁持節往撫之；表仁與其王爭禮，不宣命而還。<span class="jiazhu">還，從宣翻，又如字。</span></p>
<p class="em2 strong"><span class="yinwen">18</span>丙子，上祀圜丘。</p>
<p class="em2 strong"><span class="yinwen">19</span>十二月，太僕寺丞李世南開党項之地十六州、四十七縣。<span class="jiazhu">党，底朗翻。</span></p>
<p class="em2 strong"><span class="yinwen">20</span>上謂侍臣曰：<span class="yinhao">「朕以死刑至重，故令三覆奏，蓋欲思之詳熟故也。而有司須臾之間，三覆已訖。又，古刑人，君爲之徹樂減膳。朕庭無常設之樂，然常爲之不啖酒肉，但未有著令。又，百司斷獄，唯據律文，雖情在可矜，而不敢違法，其間豈能盡無冤乎！」</span>丁亥，制：<span class="yinhao">「決死囚者，二日中五覆奏，下諸州者三覆奏；行刑之日，尙食勿進酒肉，<span class="jiazhu">爲，于僞翻。斷，丁亂翻。唐尙食局，屬殿中監，有奉御直長，掌御膳。</span>內敎坊及太常不舉樂。<span class="jiazhu">武德中，置內敎坊于禁中，有內敎博士。太常寺有太樂署、鼓吹署。</span>皆令門下覆視。有據法當死而情可矜者，錄狀以聞。」</span>由是全活甚衆。其五覆奏者，以決前一二日，至決日又三覆奏；唯犯惡逆者一覆奏而已。<span class="jiazhu">隋立十惡之科，四曰惡逆，謂毆及謀殺祖父母、父母，殺伯叔父母、姑、兄、子、外祖父母、夫、夫之祖父母、父母者；唐遵用之。</span></p>
<p class="em2 strong"><span class="yinwen">21</span>己亥，朝集使利州都督武士彠等復上表請封禪，<span class="jiazhu">朝，直遙翻。彠，一虢翻。復，扶又翻。</span>不許。</p>
<p class="em2 strong"><span class="yinwen">22</span>壬寅，上幸驪山溫湯；戊申，還宮。</p>
<p class="em2 strong"><span class="yinwen">23</span>上謂執政曰：<span class="yinhao">「朕常恐因喜怒妄行賞罰，故欲公等極諫。公等亦宜受人諫，不可以己之所欲，惡之違之。<span class="jiazhu">惡，烏路翻。</span>茍自不能受諫，安能諫人。」</span></p>
<p class="em2 strong"><span class="yinwen">24</span>康國求內附。<span class="jiazhu">康國，卽漢康居國，一曰薩末鞬，亦曰颯末鞬，元魏謂之悉萬斤。其王姓溫，本月氏人，始居祁連北昭武城，爲突厥所破，稍南依葱嶺，卽有其地，以昭武爲姓，示不忘本也。</span>上曰：<span class="yinhao">「前代帝王，好招來絕域，以求服遠之名，無益於用而糜弊百姓。今康國內附，儻有急難，於義不得不救。師行萬里，豈不疲勞！勞百姓以取虛名，朕不爲也。」</span>遂不受。</p>
<p class="em2 strong">謂侍臣曰：<span class="yinhao">「治國如治病，病雖愈，猶宜將護，儻遽自放縱，病復作，則不可救矣。今中國幸安，四夷俱服，誠自古所希，然朕日愼一日，唯懼不終，故欲數聞卿輩諫爭也。」</span><span class="jiazhu">好，呼到翻。難，乃旦翻。治，直之翻。復，扶又翻。數，所角翻。爭，讀曰諍。</span>魏徵曰：<span class="yinhao">「內外治安，臣不以爲喜，唯喜陛下居安思危耳。」</span><span class="jiazhu">治，直吏翻。</span></p>
<p class="em2 strong"><span class="yinwen">25</span>上嘗與侍臣論獄，魏徵曰：<span class="yinhao">「煬帝時嘗有盜發，帝令於士澄捕之，<span class="jiazhu">於，如字，姓也，出何承天《姓苑》。</span>少涉疑似，皆拷訊取服，<span class="jiazhu">少，始沼翻。拷，音考。</span>凡二千餘人，帝悉令斬之。<span class="jiazhu">令，力丁翻。</span>大理丞張元濟怪其多，試尋其狀，內五人嘗爲盜，餘皆平民；竟不敢執奏，盡殺之。」</span>上曰：<span class="yinhao">「此豈唯煬帝無道，其臣亦不盡忠。君臣如此，何得不亡！公等宜戒之！」</span></p>
<p class="em2 strong"><span class="yinwen">26</span>是歲，高州總管馮盎入朝。未幾，羅竇諸洞獠反，<span class="jiazhu">竇州，漢端溪縣地。隋爲瀧州懷德縣，武德四年置南扶州，貞觀六年更名竇州，取州界有羅竇洞爲名。朝，直遙翻。幾，居豈翻。獠，魯皓翻。</span>敕盎帥部落二萬，爲諸軍前鋒。<span class="jiazhu">帥，讀曰率。</span>獠數萬人，屯據險要，諸軍不得進。盎持弩謂左右曰：<span class="yinhao">「盡吾此矢，足知勝負矣。」</span>連發七矢，中七人。<span class="jiazhu">中，竹仲翻。</span>獠皆走，因縱兵乘之，斬首千餘級。上美其功，前後賞賜，不可勝數。<span class="jiazhu">勝，音升。</span>盎所居地方二千里，奴婢萬餘人，珍貨充積；然爲治勤明，所部愛之。<span class="jiazhu">治，直吏翻。</span></p>
<p class="em2 strong"><span class="yinwen">27</span>新羅王眞平卒，<span class="jiazhu">卒，子恤翻。</span>無嗣，國人立其女善德爲王。</p>
</div></body></html>