<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百五十一·梁紀七·高祖武皇帝七</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="梁紀七">梁紀七</span></span></h1>
<p><span class="jiazhu">起柔兆敦牂，凡二年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高祖武皇帝七">高祖武皇帝七</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="普通七年">普通七年</span></span><span class="biaozhusup" data-rel="（丙午、西元五二六年）"></span></p>
<p class="em2 strong"><span class="yinwen">1</span>春，正月，辛丑朔，大赦。</p>
<p class="em2 strong"><span class="yinwen">2</span>壬子，魏以汝南王悅領太尉。</p>
<p class="em2 strong"><span class="yinwen">3</span>魏安州石離、穴城、斛鹽三戍兵反，應杜洛周，衆合二萬，洛周自松岍赴之。<span class="jiazhu">《水經註》：大榆河出禦夷鎭北塞中，南流逕密雲戍西，又南流逕孔山西，又歷密雲戍東，右合孟廣𡶭水。𡶭水西逕孔山南，上有洞穴開明，故謂之孔山。大榆河又東南流，白楊泉水注之。水北發白楊溪望離石。大榆河又東南流出峽，逕安州舊漁陽郡之滑鹽縣南，世謂之斛鹽城，西北去禦夷鎭二百里。岍，輕煙翻，或曰：岍，𡶭字之誤也，讀作「陘」。《唐志》：營州西北百里曰松陘嶺。</span>行臺常景使別將崔仲哲屯軍都關以邀之，<span class="jiazhu">將，卽亮翻。</span>仲哲戰沒，元譚軍夜潰，<span class="jiazhu">元譚軍於居庸關，見上卷上年。</span>魏以別將李琚代譚爲都督。仲哲，秉之子也。<span class="jiazhu">崔秉時爲燕州刺史。</span></p>
<p class="em2 strong"><span class="yinwen">4</span>初，魏廣陽王深通於城陽王徽之妃。徽爲尙書令，爲胡太后所信任；會恆州人請深爲刺史，徽言深心不可測。及杜洛周反，五原降戶在恆州者謀奉深爲主，深懼，上書求還洛陽。<span class="jiazhu">時深軍于朔州。恆，戶登翻。降，戶江翻。上，時掌翻。</span>魏以左衞將軍楊津代深爲北道大都督，詔深爲吏部尙書。徽，長壽之子也。<span class="jiazhu">長壽，景穆子也。</span></p>
<p class="em2 strong">五原降戶鮮于脩禮等帥北鎭流民反於定州之左城，<span class="jiazhu">按《楊津傳》，左城當在博陵界。又《水經註》，中山唐縣有左人城。帥，讀曰率。</span>改元魯興，引兵向州城，州兵禦之不利。楊津至靈丘，<span class="jiazhu">靈丘縣，漢屬代郡，唐爲蔚州。</span>聞定州危迫，引兵救之，入據州城。脩禮至，津欲出擊之，長史許被不聽，津手劍擊之，<span class="jiazhu">手，首又翻。此以《記·檀弓》「子手弓」《釋文》爲據。</span>被走得免。津開門出戰，斬首數百，賊退，人心少安。<span class="jiazhu">少，詩沼翻。</span>詔尋以津爲定州刺史兼北道行臺。魏以揚州刺史長孫稚爲大都督北討諸軍事，與河間王琛共討脩禮。<span class="jiazhu">長，知兩翻。琛，丑林翻。</span></p>
<p class="em2 strong"><span class="yinwen">5</span>二月，甲戌，北伐衆軍解嚴。</p>
<p class="em2 strong"><span class="yinwen">6</span>魏西部敕勒斛律洛陽反於桑乾西，<span class="jiazhu">乾，音干。</span>與費也頭牧子相連結。三月，甲寅，游擊將軍爾朱榮擊破洛陽於深井，牧子於河西。<span class="jiazhu">北河之西。</span></p>
<p class="em2 strong"><span class="yinwen">7</span>夏，四月，乙酉，臨川靖惠王宏卒。</p>
<p class="em2 strong"><span class="yinwen">8</span>魏大赦。</p>
<p class="em2 strong"><span class="yinwen">9</span>癸巳，魏以侍中、車騎大將軍城陽王徽爲儀同三司。<span class="jiazhu">騎，奇寄翻。</span>徽與給事黃門侍郎徐紇共毀侍中元順於太后，出爲護軍將軍、太常卿。順奉辭於西遊園，紇侍側，順指之謂太后曰：<span class="yinhao">「此魏之宰噽，<span class="jiazhu">宰噽，吳太宰噽也，好讒，吳王夫差信而任之，以至亡國。噽，匹鄙翻。</span>魏國不亡，此終不死！」</span>紇脅肩而出，<span class="jiazhu">朱元晦曰：脅肩，竦體也，小人側媚之態。</span>順抗聲叱之曰：<span class="yinhao">「爾刀筆小才，止堪供几案之用，豈應汙辱門下，斁我彝倫！」</span><span class="jiazhu">汙，烏故翻。斁，多路翻，敗也。</span>因振衣而起。太后默然。</p>
<p class="em2 strong"><span class="yinwen">10</span>魏朔州城民鮮于阿胡等據城反。<span class="jiazhu">阿，從安入聲。</span></p>
<p class="em2 strong"><span class="yinwen">11</span>杜洛周南出，鈔掠薊城，魏常景遣統軍梁仲禮擊破之。丁未，都督李琚與洛周戰于薊城之北，敗沒。常景帥衆拒之，洛周引還上谷。<span class="jiazhu">鈔，楚交翻。薊，音計。帥，讀曰率。</span></p>
<p class="em2 strong"><span class="yinwen">12</span>長孫稚行至鄴，詔解大都督，以河間王琛代之。稚上言：<span class="yinhao">「曏與琛同在淮南，琛敗臣全，<span class="jiazhu">謂爲裴邃所敗，事見上卷上年。</span>遂成私隙，今難以受其節度。」</span>魏朝不聽。<span class="jiazhu">朝，直遙翻。</span>前至呼沱，稚未欲戰，琛不從。鮮于脩禮邀擊稚於五鹿，<span class="jiazhu">杜預曰：陽平元城縣有五鹿，卽沙鹿也。按呼沱不至元城界，此別有五鹿，非《左氏》所謂五鹿也。沱，徒河翻。</span>琛不赴救，稚軍大敗，稚、琛並坐除名。</p>
<p class="em2 strong"><span class="yinwen">13</span>五月，丁未，魏主下詔將北討，內外戒嚴，旣而不行。</p>
<p class="em2 strong"><span class="yinwen">14</span>衡州刺史元略，自至江南，晨夕哭泣，常如居喪。及魏元叉死，<span class="jiazhu">叉死見上卷上年。喪，息郎翻。</span>胡太后欲召之，知略因刁雙獲免，<span class="jiazhu">事見一百四十九卷普通元年。</span>徵雙爲光祿大夫，遣江革、祖𣈶之南還以求略。<span class="jiazhu">江革、祖𣈶之沒魏見上卷上年。𣈶，古鄧翻。</span>上備禮遣之，寵贈甚厚。略始濟淮，魏拜略爲侍中，賜爵義陽王；以司馬始賓爲給事中，栗法光爲本縣令，刁昌爲東平太守，刁雙爲西兗州刺史。凡略所過，一餐一宿皆賞之。<span class="jiazhu">略來奔見一百四十九卷元年。栗法光，屯留人。魏孝昌十年置西兗州於定陶，領沛、濟陰二郡。是年則孝昌二年也。</span></p>
<p class="em2 strong"><span class="yinwen">15</span>魏以丞相高陽王雍爲大司馬。復以廣陽王深爲大都督，討鮮于脩禮；<span class="jiazhu">復，扶又翻。</span>章武王融爲左都督，裴衍爲右都督，並受深節度。</p>
<p class="em2 strong">深以其子自隨，城陽王徽言於太后曰：<span class="yinhao">「廣陽王攜其愛子，握兵在外，將有異志。」</span>乃敕融、衍潛爲之備。<span class="jiazhu">疑則勿任，任則勿疑。旣以深爲大督，而又使小督備之，何以責其殄寇乎！</span>融、衍以敕示深，深懼，事無大小，不敢自決；太后使問其故，對曰：<span class="yinhao">「徽銜臣次骨，<span class="jiazhu">李奇曰：次骨者，言深刻至骨。</span>臣疏遠在外，徽之構臣，無所不爲。自徽執政以來，臣所表請，多不從允。徽非但害臣而已，從臣將士，有勳勞者皆見排抑，不得比他軍，仍深被憎嫉，或因其有罪，加以深文，至於殊死，以是從臣行者，莫不悚懼。有言臣善者，視之如仇讎，言臣惡者，待之如親戚。徽居中用事，朝夕欲陷臣於不測之誅，臣何以自安！陛下若使徽出臨外州，臣無內顧之憂，庶可以畢命賊庭，展其忠力。」</span>太后不聽。<span class="jiazhu">爲深死於盜手張本。</span></p>
<p class="em2 strong">徽與中書舍人鄭儼等更相阿黨，<span class="jiazhu">更，工衡翻。</span>外似柔謹，內實忌克，賞罰任情，魏政由是愈亂。</p>
<p class="em2 strong"><span class="yinwen">16</span>戊申，魏燕州刺史崔秉帥衆棄城奔定州。<span class="jiazhu">燕州自去年八月爲杜洛周所圍。燕，因肩翻。</span></p>
<p class="em2 strong"><span class="yinwen">17</span>乙丑，魏以安西將軍宗正珍孫爲都督，<span class="jiazhu">宗正，複姓，漢楚元王交之子郢客孫德，世爲宗正，子孫因以爲氏。</span>討汾州反胡。<span class="jiazhu">討劉蠡升也。</span></p>
<p class="em2 strong"><span class="yinwen">18</span>六月，魏絳蜀陳雙熾聚衆反，<span class="jiazhu">蜀人徙居絳郡者，謂之絳蜀。絳縣，漢、晉屬河東郡，元魏分置絳郡；魏收《志》，郡屬東雍州。</span>自號始建王。魏以假鎭西將軍長孫稚爲討蜀都督。<span class="jiazhu">《考異》曰：《費穆傳》：「穆爲都督，平絳蜀。」不應有兩都督。今從《帝紀》。</span>別將河東薛脩義輕騎詣雙熾壘下，曉以利害，雙熾卽降。詔以脩義爲龍門鎭將。<span class="jiazhu">此龍門在河東北屈縣西。魏世祖神䴥元年，禽赫連昌，改北屈爲禽昌縣。將，卽亮翻。降，戶江翻。</span></p>
<p class="em2 strong"><span class="yinwen">19</span>丙子，魏徙義陽王略爲東平王，頃之，遷大將軍、尙書令，爲胡太后所委任，與城陽王徽相埒，<span class="jiazhu">埒，力輟翻。</span>然徐、鄭用事，略亦不敢違也。<span class="jiazhu">魏當時宗室，略其巨擘也。史言其居淫昏之朝，不能矯正。</span></p>
<p class="em2 strong"><span class="yinwen">20</span>杜洛周遣都督王曹紇眞等將兵掠薊南，<span class="jiazhu">時杜洛周、葛榮等作亂，其軍中將領無不加以王爵，曹紇眞以都督加王號，故曰都督王。</span>秋，七月，丙午，行臺常景遣都督于榮等擊之於栗園，<span class="jiazhu">栗園當在范陽固安縣界。固安之栗，天下稱之。</span>大破之，斬曹紇眞及將卒三千餘級。洛周帥衆南趣范陽，<span class="jiazhu">范陽縣，前漢屬涿郡，後漢章帝改涿郡爲范陽郡。帥，讀曰率。趣，七喻翻。</span>景與榮等又破之。</p>
<p class="em2 strong"><span class="yinwen">21</span>魏僕射元纂以行臺鎭恆州。鮮于阿胡擁朔州流民寇恆州，戊申，陷平城，纂奔冀州。<span class="jiazhu">恆州治平城。平城，魏之故都，亦陷於賊，其不競甚矣。恆，戶登翻。</span></p>
<p class="em2 strong"><span class="yinwen">22</span>上聞淮堰水盛，壽陽城幾沒，<span class="jiazhu">觀此，蓋淮堰復成也。</span>復遣郢州刺史元樹等自北道攻黎漿，豫州刺史夏侯亶等自南道攻壽陽。<span class="jiazhu">復，扶又翻；下榮復同。</span></p>
<p class="em2 strong"><span class="yinwen">23</span>八月，癸巳，賊帥元洪業斬鮮于脩禮，請降于魏；<span class="jiazhu">帥，所類翻。降，戶江翻。</span>賊黨葛榮復殺洪業自立。<span class="jiazhu">《考異》曰：《北史·廣陽王深傳》云：「深以兵士頻經退散，人無鬬情，連營轉栅，日行十里，行達交津，隔水而陳。賊脩禮常與葛榮謀，後稍信朔州人毛普賢，榮常銜之。普賢昔爲深統軍，及在交津，深使人諭之，普賢乃有降意。又使錄事參軍元晏說賊程殺鬼，果相猜貳。榮遂殺普賢、脩禮而自立。」與《魏·帝紀》全殊，又其語雜亂難曉。今從《帝紀》。</span></p>
<p class="em2 strong"><span class="yinwen">24</span>魏安北將軍、都督恆·朔討虜諸軍事爾朱榮過肆州，肆州刺史尉慶賓忌之，據城不出。<span class="jiazhu">尉，紆勿翻。</span>榮怒，舉兵襲肆州，執慶賓，還秀容，署其從叔羽生爲刺史，魏朝不能制。<span class="jiazhu">此時爾朱榮已有無魏之心矣。從，才用翻。朝，直遙翻。</span></p>
<p class="em2 strong">初，賀拔允及弟勝、岳從元纂在恆州，平城之陷也，允兄弟相失；岳奔爾朱榮，勝奔肆州。榮克肆州，得勝，大喜曰：<span class="yinhao">「得卿兄弟，天下不足平也！」</span>以爲別將，<span class="jiazhu">將，卽亮翻。</span>軍中大事多與之謀。</p>
<p class="em2 strong"><span class="yinwen">25</span>九月，己酉，鄱陽忠烈王恢卒。</p>
<p class="em2 strong"><span class="yinwen">26</span>葛榮旣得杜洛周之衆，<span class="jiazhu">魏主武泰元年葛榮方幷杜格周；此得鮮于脩禮之衆也。</span>北趣瀛州，<span class="jiazhu">趣，七喻翻。</span>魏廣陽忠武王深自交津引兵躡之。<span class="jiazhu">《水經註》：漳水過武安縣東，清水自涉縣東南來注之，世謂決入之所爲交漳口。</span>辛亥，榮至白牛邏，<span class="jiazhu">據《魏紀》，白牛邏，在高陽博野縣。邏，郎佐翻。</span>輕騎掩擊章武莊武王融，殺之。榮自稱天子，國號齊，改元廣安。深聞融敗，停軍不進。侍中元晏密言於太后曰：<span class="yinhao">「廣陽王盤桓不進，坐圖非望。有于謹者，智略過人，爲其謀主，風塵之際，恐非陛下之純臣也。」</span>太后深然之，詔牓尙書省門，募能獲謹者有重賞。謹聞之，謂深曰：<span class="yinhao">「今女主臨朝，<span class="jiazhu">朝，直遙翻。</span>信用讒佞，茍不明白殿下素心，恐禍至無日。謹請束身詣闕，歸罪有司。」</span>遂徑詣牓下，自稱于謹，有司以聞。太后引見，大怒。<span class="jiazhu">見，賢遍翻。</span>謹備論深忠款，兼陳停軍之狀，太后意解，遂捨之。</p>
<p class="em2 strong">深引軍還，趣定州，<span class="jiazhu">趣，七喻翻。</span>定州刺史楊津亦疑深有異志；深聞之，止於州南佛寺。經二日，深召都督毛諡等數人，交臂爲約，危難之際，期相拯恤。<span class="jiazhu">諡，神至翻。難，乃旦翻。</span>諡愈疑之，密告津云，深謀不軌。津遣諡討深，深走出，諡呼噪逐深。深與左右間行至博陵界，<span class="jiazhu">間，古莧翻。漢桓帝置博陵郡，元魏屬定州。</span>逢葛榮遊騎，劫之詣榮。<span class="jiazhu">騎，奇寄翻。</span>賊徒見深，頗有喜者，榮新立，惡之，<span class="jiazhu">恐其徒有欲奉深爲主者，故惡之。惡，烏路翻。</span>遂殺深。城陽王徽誣深降賊，錄其妻子。<span class="jiazhu">降，戶江翻。</span>深府佐宋遊道爲之訴理，乃得釋。遊道，繇之玄孫也。<span class="jiazhu">宋繇事西涼李氏；李滅，事沮渠氏；沮渠滅，入魏。爲，于僞翻。</span></p>
<p class="em2 strong"><span class="yinwen">27</span>甲申，魏行臺常景破杜洛周，斬其武川王賀拔文興等，捕虜四百人。</p>
<p class="em2 strong"><span class="yinwen">28</span>就德興陷魏平州，殺刺史王買奴。<span class="jiazhu">魏平州治肥如，卽唐平州盧龍縣地。</span></p>
<p class="em2 strong"><span class="yinwen">29</span>天水民呂伯度，本莫折念生之黨也，後更據顯親以拒念生；<span class="jiazhu">漢光武置顯親侯國以封竇友，以其兄融以河西歸附，且以顯其孝文竇后之親也；屬漢陽郡。後魏屬天水郡；至唐時秦州成紀縣治顯親川。</span>已而不勝，亡歸胡琛，<span class="jiazhu">琛，丑林翻。</span>琛以爲大都督、秦王，資以士馬，使擊念生。伯度屢破念生軍，復據顯親，<span class="jiazhu">復，扶又翻；下生復同。</span>乃叛琛，東引魏軍。念生窘迫，乞降於蕭寶寅，<span class="jiazhu">窘，渠隕翻。</span>寶寅使行臺左丞崔士和據秦州。魏以伯度爲涇州刺史，封平秦郡公。<span class="jiazhu">魏太延二年，置平秦郡於雍縣，屬岐州。</span>大都督元脩義停軍隴口，久不進，<span class="jiazhu">隴口，隴坻之口。</span>念生復反，執士和送胡琛，於道殺之。久之，伯度爲万俟醜奴所殺，<span class="jiazhu">万，莫北翻。俟，渠之翻。</span>賊勢益盛，寶寅不能制。胡琛與莫折念生交通，事破六韓拔陵浸慢，<span class="jiazhu">琛應拔陵見上卷五年。</span>拔陵遣其臣費律至高平，誘琛，斬之，<span class="jiazhu">誘，音酉。</span>醜奴盡幷其衆。</p>
<p class="em2 strong"><span class="yinwen">30</span>冬，十一月，庚辰，大赦。</p>
<p class="em2 strong"><span class="yinwen">31</span>丁貴嬪卒，太子水漿不入口，<span class="jiazhu">太子統，丁貴嬪所生也。卒，子恤翻。</span>上使謂之曰：<span class="yinhao">「毀不滅性，<span class="jiazhu">引《孝經》孔子之言。</span>況我在邪！」</span>乃進粥數合。<span class="jiazhu">合，古沓翻。《漢志》曰：十龠爲合。合者，合龠之量也。</span>太子體素肥壯，腰帶十圍，至是減削過半。<span class="jiazhu">過，工禾翻。</span></p>
<p class="em2 strong"><span class="yinwen">32</span>夏侯亶等軍入魏境，所向皆下。辛巳，魏揚州刺史李憲以壽陽降，<span class="jiazhu">降，戶江翻；下同。</span>宣猛將軍陳慶之入據其城，凡降城五十二，獲男女七萬五千口。丁亥，縱李憲還魏，復以壽陽爲豫州，<span class="jiazhu">自宋以來，以壽陽爲豫州。裴叔業叛齊降魏，魏以壽陽爲揚州，復漢、魏之舊也。今復以壽陽爲豫州，復宋、齊之舊也。復以，扶又翻，又如字。</span>改合肥爲南豫州，<span class="jiazhu">天監五年徙豫州治合肥。</span>以夏侯亶爲豫、南豫二州刺史。壽陽久罹兵革，民多離散，亶輕刑薄賦，務農省役，頃之，民戶充復。</p>
<p class="em2 strong"><span class="yinwen">33</span>杜洛周圍范陽，戊戌，民執魏幽州刺史王延年、行臺常景送洛周，開門納之。<span class="jiazhu">常景擊杜洛周，數戰數勝，而終於爲虜者，民樂於從亂而疾視其上也。</span></p>
<p class="em2 strong"><span class="yinwen">34</span>魏齊州平原民劉樹等反，<span class="jiazhu">宋武帝僑置平原郡於梁鄒，屬冀州；後入於魏，改冀州爲齊州，平原爲東平原郡。</span>改陷郡縣，頻敗州軍，刺史元欣以平原房士達爲將，討平之。<span class="jiazhu">敗，補邁翻。將，卽亮翻。</span></p>
<p class="em2 strong"><span class="yinwen">35</span>曹義宗據穰城以逼新野，<span class="jiazhu">穰，人羊翻。</span>魏遣都督魏承祖及尙書左丞、南道行臺辛纂救之。<span class="jiazhu">《考異》曰：《梁書》，此年冬，新野降；《魏書》，肅宗崩後，新野猶在；恐《梁書》誤。蓋梁自前年攻新野，此年魏使魏承祖救之也。又《周·于謹傳》云：「孝昌二年與辛纂討義宗。」今以爲據。</span>義宗戰不利，不敢進。纂，雄之從父兄也。</p>
<p class="em2 strong"><span class="yinwen">36</span>魏盜賊日滋，征討不息，國用耗竭，豫徵六年租調，猶不足，<span class="jiazhu">調，徒弔翻。</span>乃罷百官所給酒肉，又稅入市者人一錢，及邸店皆有稅，百姓嗟怨。吏部郎中辛雄上疏，以爲：<span class="yinhao">「華夷之民相聚爲亂，豈有餘憾哉？正以守令不得其人，<span class="jiazhu">守，式又翻。</span>百姓不堪其命故也。宜及此時早加慰撫。但郡縣選舉，由來共輕，貴遊儁才，莫肯居此。宜改其弊，分郡縣爲三等，清官選補之法，妙盡才望，如不可並，後地先才，不得拘以停年。<span class="jiazhu">地，門地也。崔亮制停年格，見一百四十九卷天監十八年。後、先，並去聲。</span>三載黜陟，<span class="jiazhu">載，子亥翻。</span>有稱職者，補在京名官；<span class="jiazhu">稱，尺證翻。</span>如不歷守令，不得爲內職。則人思自勉，枉屈可申，強暴自息矣。」</span>不聽。</p>
<p class="strong"><span class="section" id="title-4"><span data-head-description="" data-head-level="h4" data-head-title="大通元年">大通元年</span></span><span class="biaozhusup" data-rel="（丁未、西元五二七年）"></span><span class="jiazhu">是年三月方改元大通。</span></p>
<p class="em2 strong"><span class="yinwen">1</span>春，正月，乙丑，以尙書左僕射徐勉爲僕射。<span class="jiazhu">時右僕射缺，故左僕射止爲僕射。</span></p>
<p class="em2 strong"><span class="yinwen">2</span>辛未，上祀南郊。</p>
<p class="em2 strong"><span class="yinwen">3</span>甲戌，魏以司空皇甫度爲司徒，儀同三司蕭寶寅爲司空。</p>
<p class="em2 strong"><span class="yinwen">4</span>魏分定、相二州四郡置殷州，<span class="jiazhu">按魏收《志》，殷州止領趙郡、鉅鹿、南鉅鹿三郡，蓋初置時兼領相州之廣宗郡也。殷州治廣阿。劉昫曰：北齊改爲趙州。隋改廣阿爲大陸，唐武德四年改爲象城，天寶二年改爲昭慶，以有建初、啓運二陵也。宋開寶五年改昭慶爲隆平，熙寧六年省隆平縣爲隆平鎭，入臨城縣。相，息亮翻。</span>以北道行臺博陵崔楷爲刺史。楷表稱：<span class="yinhao">「州今新立，尺刃斗糧，皆所未有，乞資以兵糧。」</span>詔付外量聞，<span class="jiazhu">使量計合給兵糧之數以聞也。量，音良。</span>竟無所給。或勸楷留家，單騎之官，<span class="jiazhu">騎，奇寄翻。</span>楷曰：<span class="yinhao">「吾聞食人之祿者憂人之憂，若吾獨往，則將士誰肯固志哉！」</span>遂舉家之官。葛榮逼州城，或勸減弱小以避之，楷遣幼子及一女夜出；旣而悔之，曰：<span class="yinhao">「人謂吾心不固，虧忠而全愛也。」</span>遂命追還。賊至，強弱相懸，又無守禦之具；楷撫勉將士以拒之，莫不爭奮，皆曰：<span class="yinhao">「崔公尙不惜百口，吾屬何愛一身！」</span>連戰不息，死者相枕，<span class="jiazhu">枕，職任翻。</span>終無叛志。辛未，城陷，楷執節不屈，榮殺之，<span class="jiazhu">藩翰之任，保境安民，上也，全城卻敵，次也，死於城郭，豈得已哉！崔楷闔家幷命，其志節有可憐矣，上之人實有罪焉。</span>遂圍冀州。</p>
<p class="em2 strong"><span class="yinwen">5</span>蕭<span class="jiaozhusup">〖章：甲十一行本「蕭」上有「魏」字；乙十一行本同；孔本同；張校同。〗</span>寶寅出兵累年，將士疲弊。秦賊擊之，寶寅大敗於涇州，收散兵萬餘人，屯逍遙園，東秦州刺史潘義淵以汧城降賊。<span class="jiazhu">秦州旣爲賊所據，魏置東秦州於隴東郡，治汧城，卽隋唐之汧源縣也。將，卽亮翻。汧，口堅翻。降，戶江翻。</span>莫折念生進逼岐州，城人執刺史魏蘭根應之。豳州刺史畢祖暉戰沒，行臺辛深棄城走，<span class="jiazhu">棄豳州城也。</span>北海王顥軍亦敗。賊帥胡引祖據北華州，<span class="jiazhu">「引祖」，恐當作「弘祖」。魏孝文帝太和十五年置東秦州於杏城，後改爲北華州，領中部、敷城郡。帥，所類翻。華，戶化翻。</span>叱干麒麟據豳州以應天生，<span class="jiazhu">叱干，虜複姓。</span>關中大擾。雍州刺史楊椿募得七千餘人，帥以拒守，<span class="jiazhu">雍，於用翻。帥，讀曰率。</span>詔加椿侍中兼尙書右僕射，爲行臺，節度關西諸將。北地功曹毛鴻賓引賊抄掠渭北，<span class="jiazhu">抄，楚交翻。</span>雍州錄事參軍楊侃將兵三千掩擊之；鴻賓懼，請討賊自効，遂擒送宿勤烏過仁。烏過仁者，明達之兄子也。莫折天生乘勝寇雍州，<span class="jiazhu">《考異》曰：《羊侃傳》作「莫遮」，今從《魏書》。</span>蕭寶寅部將羊侃隱身塹中射之，應弦而斃，<span class="jiazhu">塹，七豔翻。射，而亦翻。</span>其衆遂潰。侃，祉之子也。</p>
<p class="em2 strong"><span class="yinwen">6</span>魏右民郎陽平路思令上疏，<span class="jiazhu">晉武帝置尙書右民郎。</span>以爲：<span class="yinhao">「師出有功，在於將帥，得其人則六合唾掌可清，<span class="jiazhu">人欲舉手有爲，先唾其掌。六合，天、地、東、西、南、北也。唾掌可清，言其易也。唾，湯臥翻，口液也。</span>失其人則三河方爲戰地。<span class="jiazhu">此指漢三河之地爲言。魏都洛陽，三河則畿甸也。</span>竊以比年將帥多寵貴子孫，銜杯躍馬，志逸氣浮，軒眉扼<span class="jiaozhusup">〖章：甲十一行本「扼」作「攘」；乙十一行本同；孔本同。〗</span>腕，以攻戰自許；及臨大敵，憂怖交懷，雄圖銳氣，一朝頓盡。乃令羸弱在前以當寇，強壯居後以衞身，兼復器械不精，進止無節，以當負險之衆，敵數戰之虜，<span class="jiazhu">腕，烏貫翻。怖，普布翻。羸，倫爲翻。比，毗至翻。復，扶又翻；下復疑同。數，所角翻。</span>欲其不敗，豈可得哉！是以兵知必敗，始集而先逃；將帥畏敵，遷延而不進。國家謂官爵未滿，屢加寵命；復疑賞賚之輕，日散金帛。帑藏空竭，民財殫盡，<span class="jiazhu">帑，他朗翻。藏，徂浪翻。</span>遂使賊徒益甚，生民彫弊，凡以此也。夫德可感義夫，恩可勸死士。今若黜陟幽明，賞罰善惡，簡練士卒，繕修器械，先遣辯士曉以禍福，如其不悛，以順討逆，<span class="jiazhu">悛，丑緣翻。</span>如此，則何異厲蕭斧而伐朝菌，<span class="jiazhu">戰國時雍門周有是言。莊子曰：朝菌不知晦朔。《音義》云：菌，大芝也，天陰生糞上，見日則死。梁簡文云：菌，欻生之芝也。音其隕翻。</span>鼓洪爐而燎毛髮哉！」</span>弗聽。</p>
<p class="em2 strong"><span class="yinwen">7</span>戊子，魏以皇甫度爲太尉。</p>
<p class="em2 strong"><span class="yinwen">8</span>己丑，魏主以四方未平，詔內外戒嚴，將親出討，竟亦不行。</p>
<p class="em2 strong"><span class="yinwen">9</span>譙州刺史湛僧智圍魏東豫州，<span class="jiazhu">《姓譜》：湛，丈減翻，姓也。後漢有大司農湛重。帝置譙州，治新昌城，領新昌、高塘、臨徐、南梁郡。《五代志》：江都郡清流縣，舊置新昌郡。《考異》曰：《魏·帝紀》及《曹世表傳》作「湛僧」。今從《梁·夏侯夔傳》。</span>將軍彭羣、王辯圍琅邪，魏敕青、南青二州救琅邪。<span class="jiazhu">魏青州領齊、北海、樂安、勃海、高陽、河間、樂陵郡。南青州當又置於其南。</span>司州刺史夏侯夔帥壯武將軍裴之禮等出義陽道，攻魏平靜、穆陵、陰山三關，皆克之。<span class="jiazhu">《水經註》：木陵關在黃武山東北，晉西陽城西南。帥，讀曰率；下同。</span>夔，亶之弟；之禮，邃之子也。</p>
<p class="em2 strong"><span class="yinwen">10</span>魏東清河郡山賊羣起，詔以齊州長史房景伯爲東清河太守。<span class="jiazhu">宋武帝僑置清河郡於盤陽，屬冀州，後入于魏，爲東清河郡，屬齊州。《五代志》，齊州長山縣，清河、平原二郡併入焉。</span>郡民劉簡虎嘗無禮於景伯，舉家亡去，景伯窮捕，禽之，署其子爲西曹掾，令諭山賊。賊以景伯不念舊惡，皆相帥出降。<span class="jiazhu">掾，俞絹翻。降，戶江翻。</span></p>
<p class="em2 strong">景伯母崔氏，通經，有明識。貝丘婦人列其子不孝，<span class="jiazhu">貝丘僑縣，亦宋武帝置，屬清河郡。《五代志》，齊州淄川縣，舊曰貝丘，置東清河郡。按前註所謂清河郡置於盤陽者，據魏收《地形志》，宋郡也。《五代志》，長山之清河、平原，雙頭郡也。房景伯所守者，貝丘之東清河也。</span>景伯以白其母，母曰：<span class="yinhao">「吾聞聞名不如見面，山民未知禮義，何足深責！」</span>乃召其母，與之對榻共食，使其子侍立堂下，觀景伯供食。未旬日，悔過求還；崔氏曰：<span class="yinhao">「此雖面慚，其心未也，且置之。」</span>凡二十餘日，其子叩頭流血，母涕泣乞還，然後聽之，卒以孝聞。<span class="jiazhu">卒，子恤翻。</span>景伯，法壽之族子也。<span class="jiazhu">房法壽見一百三十二卷宋明帝泰始三年。</span></p>
<p class="em2 strong"><span class="yinwen">11</span>二月，秦賊據魏潼關。<span class="jiazhu">出蕭寶寅之後。</span></p>
<p class="em2 strong"><span class="yinwen">12</span>庚申，魏東郡民趙顯德反，殺太守裴烟，自號都督。<span class="jiazhu">魏東郡治滑臺城，屬西兗州。「烟」，俗「煙」字。</span></p>
<p class="em2 strong"><span class="yinwen">13</span>將軍成景儁攻魏彭城，魏以前荊州刺史崔孝芬爲徐州行臺以禦之。先是，孝芬坐元叉黨與盧同等俱除名，<span class="jiazhu">盧同除名見上卷普通六年。先，悉薦翻。</span>及將赴徐州，入辭太后，太后謂孝芬曰：<span class="yinhao">「我與卿姻戚，<span class="jiazhu">時太后爲魏主納孝芬女爲世婦，故云然。</span>柰何內頭元叉車中，稱『此老嫗會須去之！』」</span><span class="jiazhu">嫗，威遇翻。去，羌呂翻。</span>孝芬曰：<span class="yinhao">「臣蒙國厚恩，實無斯語。假令有之，誰能得聞！若有聞者，此於元叉親密過臣遠矣。」</span>太后意解，悵然有有愧色。景儁欲堰泗水以灌彭城，孝芬與都督李叔仁等擊之，景儁遁還。</p>
<p class="em2 strong"><span class="yinwen">14</span>三月，甲子，魏主詔將西討，中外戒嚴。會秦賊西走，復得潼關，<span class="jiazhu">復，扶又翻。</span>戊辰，詔回駕北討。其實皆不行。</p>
<p class="em2 strong"><span class="yinwen">15</span>葛榮久圍信都，魏以金紫光大夫源子邕爲北討大都督以救之。</p>
<p class="em2 strong"><span class="yinwen">16</span>初，上作同泰寺，又開大通門以對之，取其反語相協，<span class="jiazhu">同泰反爲大，大通反爲同，是反語相協也。反，音翻。</span>上晨夕幸寺，皆出入是門。辛未，上幸寺捨身；甲戌，還宮，大赦，改元。<span class="jiazhu">改是年爲大通元年。</span></p>
<p class="em2 strong"><span class="yinwen">17</span>魏齊州廣川民劉鈞聚衆反，<span class="jiazhu">宋武帝僑置廣川郡，屬冀州，入魏屬齊州。《五代志》，齊州長山縣，舊曰武強，置廣川郡。</span>自署大行臺；清河民房項自署大都督，屯據昌國城。<span class="jiazhu">魏收《志》，東清河郡武城縣有昌國城。</span></p>
<p class="em2 strong"><span class="yinwen">18</span>夏，四月，魏將元斌之討東郡，斬趙顯德。<span class="jiazhu">將，卽亮翻。</span></p>
<p class="em2 strong"><span class="yinwen">19</span>己酉，柔然頭兵可汗遣使入貢於魏，<span class="jiazhu">可，從刊入聲。汗，音寒。使，疏吏翻。</span>且請討羣賊。魏人畏其反覆，詔以盛暑，且俟後敕。</p>
<p class="em2 strong"><span class="yinwen">20</span>魏蕭寶寅之敗也，有司處以死刑，詔免爲庶人。雍州刺史楊椿有疾求解，復以寶寅爲都督雍·涇等四州諸軍事、征西將軍、雍州刺史、開府儀同三司、西討大都督，自關以西皆受節度。<span class="jiazhu">處，昌呂翻。復，扶又翻。雍，於用翻。</span>椿還鄕里，<span class="jiazhu">楊椿世居華陰。</span>其子昱將適洛陽，椿謂之曰：<span class="yinhao">「當今雍州刺史亦無踰於寶寅者，但其上佐，朝廷應遣心膂重臣，何得任其牒用！此乃聖朝百慮之一失也。<span class="jiazhu">朝，直遙翻。</span>且寶寅不藉刺史爲榮，吾觀其得州，喜悅特甚，至於賞罰云爲，不依常憲，恐有異心。汝今赴京師，當以吾此意啓二聖，<span class="jiazhu">二聖，謂胡太后、魏主。</span>幷白宰輔，更遣長史、司馬、防城都督，欲安關中，正須三人耳。如其不遣，必成深憂。」</span>昱面啓魏主及太后，皆不聽。<span class="jiazhu">是後寶寅以關中叛魏，如楊椿所料。</span></p>
<p class="em2 strong"><span class="yinwen">21</span>五月，丙寅，成景儁攻魏臨潼、竹邑，拔之。<span class="jiazhu">魏置臨潼郡，治臨潼城。據《水經》，城臨潼水，故名。竹邑，卽漢沛郡之竹縣也，魏爲南濟陰郡治所。《五代志》：下邳郡夏丘縣，舊置臨潼郡。彭城郡符離縣，隋廢竹邑入焉。宋白曰：符離縣朝斛城西南七十里有竹邑城。</span>東宮直閤蘭欽攻魏蕭城、厥固，拔之，<span class="jiazhu">東宮亦有直閤將軍。魏收《志》，魏沛郡治蕭縣黃陽城，又領內相縣有厥城。領內，猶其管內也。</span>欽斬魏將曹龍牙。<span class="jiazhu">將，卽亮翻。</span></p>
<p class="em2 strong"><span class="yinwen">22</span>六月，魏都督李叔仁討劉鈞，平之。</p>
<p class="em2 strong"><span class="yinwen">23</span>秋，七月，魏陳郡民劉獲、鄭辯反於西華，<span class="jiazhu">西華縣，漢屬汝南郡，晉屬潁川郡，元魏屬陳郡。</span>改元天授，與湛僧智通謀，<span class="jiazhu">湛僧智時圍魏東豫州。</span>魏以行東豫州刺史譙國曹世表爲東南道行臺以討之，源子恭代世表爲東豫州。諸將以賊衆強，官軍弱，且皆敗散之餘，不敢戰，欲保城自固。世表方病腫，轝出，呼統軍是云寶<span class="jiazhu">是云，姓也。《魏書·官氏志》，內入諸姓有是云氏。</span>謂曰：<span class="yinhao">「湛僧智所以敢深入爲寇者，以獲、辯皆州民之望，爲之內應也。曏聞獲引兵欲迎僧智，去此八十里；今出其不意，一戰可破，獲破，則僧智自走矣。」</span>乃選士馬付寶，暮出城，比曉而至，<span class="jiazhu">比，必利翻，及也。</span>擊獲，大破之，窮討，餘黨悉平。僧智聞之，遁還。鄭辯與子恭親舊，亡匿子恭所，世表集將吏面責子恭，收辯，斬之。</p>
<p class="em2 strong"><span class="yinwen">24</span>魏相州刺史樂安王鑒與北道都督裴衍共救信都。<span class="jiazhu">相，息亮翻。「樂安」當作「安樂」；樂，音洛。</span>鑒幸魏多故，陰有異志，遂據鄴叛，降葛榮。<span class="jiazhu">降，戶江翻；下同。</span></p>
<p class="em2 strong"><span class="yinwen">25</span>己丑，魏大赦。</p>
<p class="em2 strong">初，侍御史遼東高道穆奉使相州，<span class="jiazhu">使，疏吏翻；下同。</span>前刺史李世哲奢縱不法，道穆按之。世哲弟神軌用事，道穆兄謙之家奴訴良，<span class="jiazhu">律禁壓良爲賤。謂本是良民，壓爲奴婢。</span>神軌收謙之繫廷尉。赦將出，神軌啓太后先賜謙之死，朝士哀之。<span class="jiazhu">朝，直遙翻。</span></p>
<p class="em2 strong"><span class="yinwen">26</span>彭羣、王辯圍琅邪，自夏<span class="jiaozhusup">〖章：甲十一行本「夏」作「春」；乙十一行本同；孔本同；張校同。〗</span>及秋，魏青州刺史彭城王劭遣司馬鹿悆，南青州刺史胡平遣長史劉仁之將兵擊羣、辯，破之，羣戰沒。劭，勰之子也。<span class="jiazhu">彭城王勰，魏之賢王也，死於高肇之譖。悆，羊茹翻。將，卽亮翻。勰，音協。</span></p>
<p class="em2 strong"><span class="yinwen">27</span>八月，魏遣都督源子邕、李神軌、裴衍攻鄴。子邕行及湯陰，<span class="jiazhu">湯陰縣，漢屬河內郡，晉廢縣，其地在汲郡界。</span>安樂王鑒遣弟斌之夜襲子邕營，不克；子邕乘勝進圍鄴城，丁未，拔之，斬鑒，傳首洛陽，改姓拓拔氏。魏因遣子邕、裴衍討葛榮。</p>
<p class="em2 strong"><span class="yinwen">28</span>九月，秦州城民杜粲殺莫折念生闔門皆盡，粲自行州事。南秦州城民辛琛亦自行州事，遣使詣蕭寶寅請降。<span class="jiazhu">琛，丑林翻。</span>魏復以寶寅爲尙書令，還其舊封。<span class="jiazhu">寶寅涇州之敗，免爲庶人。封者，寶寅自丹楊郡公徙封梁郡公。復，扶又翻。</span></p>
<p class="em2 strong"><span class="yinwen">29</span>譙州刺史湛僧智圍魏東豫州刺史元慶和於廣陵，<span class="jiazhu">此廣陵城在新息縣界。</span>魏將軍元顯伯救之，司州刺史夏侯夔自武陽引兵助僧智。<span class="jiazhu">武陽關，義陽三關之一也。</span>冬十月，夔至城下，慶和舉城降。夔以讓僧智，僧智曰：<span class="yinhao">「慶和欲降公，不欲降僧智，今往，必乖其意。且僧智所將應募烏合之人，不可御以法；公持軍素嚴，必無侵暴，受降納附，深得其宜。」</span>夔乃登城，拔魏幟，建梁幟；<span class="jiazhu">幟，昌志翻。</span>慶和束兵而出，吏民安堵，獲男女四萬餘口。</p>
<p class="margin2">臣光曰：湛僧智可謂君子矣！忘其積時攻戰之勞，<span class="jiazhu">湛僧智自是年正月攻圍東豫州。</span>以授一朝新至之將，知己之短，不掩人之長，功成不取以濟國事，忠且無私，可謂君子矣！</p>
<p class="em2 strong"><span class="yinwen">30</span>元顯伯宵遁，諸軍追之，斬獲萬計。詔以僧智領東豫州刺史，鎭廣陵。夔引軍屯安陽，<span class="jiazhu">魏收《志》：東豫州汝南郡有安陽縣。《五代志》：汝南眞陽縣，隋廢魏安陽縣入焉。</span>遣別將屠楚城，<span class="jiazhu">魏收《志》，梁置西楚州於楚城。《五代志》，汝南郡城陽縣，梁置楚州。</span>由是義陽北道遂與魏絕。</p>
<p class="em2 strong"><span class="yinwen">31</span>領軍曹仲宗、東宮直閤陳慶之攻魏渦陽，<span class="jiazhu">渦，古禾翻。</span>詔尋陽太守韋放將兵會之。魏散騎常侍費穆引兵奄至，<span class="jiazhu">散，悉亶翻。騎，奇寄翻。</span>放營壘未立，麾下止有二百餘人，放免冑下馬，據胡牀處分，<span class="jiazhu">胡牀，卽今之交牀，隋惡胡字，改曰交牀，今之交椅是也。處，昌呂翻。分，扶問翻。</span>士皆殊死戰，莫不一當百，魏兵遂退。放，叡之子也。<span class="jiazhu">梁之將帥，韋叡一人而已。</span></p>
<p class="em2 strong">魏又遣將軍元昭等衆五萬救渦陽，前軍至駝澗，去渦陽四十里。<span class="jiazhu">今自肥河口泝淮西上得駝澗灘，其灘南對永壽館北至耶河。</span>陳慶之欲逆戰，韋放以魏之前鋒必皆輕銳，不如勿擊，待其來至，慶之曰：<span class="yinhao">「魏兵遠來疲倦，去我旣遠，必不見疑，及其未集，須挫其氣。諸君若疑，<span class="jiazhu">「君」或作「軍」。</span>慶之請獨取之。」</span>於是帥麾下二百騎進擊，破之，<span class="jiazhu">帥，讀曰率。騎，奇寄翻。</span>魏人驚駭。慶之乃還，與諸將連營而進，背渦陽城與魏軍相持。<span class="jiazhu">背，蒲妹翻。</span>自春至冬，數十百戰，將士疲弊。聞魏人欲築壘於軍後，曹仲宗等恐腹背受敵，議引軍還，慶之杖節軍門曰：<span class="yinhao">「共來至此，涉歷一歲，<span class="jiazhu">去年慶之入壽陽，至此涉歷一年。</span>糜費極多。今諸君皆無鬬心，唯謀退縮，豈是欲立功名，直聚爲抄暴耳！<span class="jiazhu">抄，楚交翻。</span>吾聞置兵死地，乃可求生，<span class="jiazhu">《兵法》，置之死地而後生。</span>須虜大合，然後與戰。審欲班師，慶之別有密敕，今日犯者，當依敕行之！」</span>仲宗等乃止。</p>
<p class="em2 strong">魏人作十三城，欲以控制梁軍。慶之銜枚夜出，陷其四城，渦陽城主王緯乞降。<span class="jiazhu">緯，于貴翻。《考異》曰：《魏·帝紀》：「九月辛卯，東豫州刺史元慶和以城叛。」《梁·帝紀》：「十月庚戌，魏東豫州刺史元慶和以渦陽內屬。」《夏侯夔傳》：「湛僧智圍元慶和於廣陵，慶和請降，詔以僧智爲東豫州，鎭廣陵。」《韋放傳》：「普通八年，曹仲宗攻渦陽，放會之，城主王偉降。」《陳慶之傳》：「大通元年，隸曹仲宗伐渦陽，城主王偉降，詔以渦陽置西徐州。」然則廣陵、渦陽，兩處兩事。《梁紀》「慶和」、「渦陽」之間或更有脫字耳。《魏紀》九月，據聞慶和始叛之時，《梁紀》十月，據慶和降款到日。按《陳慶之傳》云自春至冬。今從《梁紀》十月爲定。此別一廣陵，非南兗州之廣陵也。「王偉」當作「王緯」，蓋草書之誤也。</span>韋放簡遣降者三十餘人分報魏諸營，陳慶之陳其俘馘，鼓譟隨之，九<span class="jiaozhusup">〖章：甲十一行本「九」上有「魏」字；乙十一行本同；孔本同；張校同；退齋校同。〗</span>城皆潰，追擊之，俘斬略盡，尸咽渦水，所降城中男女三萬餘口。</p>
<p class="em2 strong"><span class="yinwen">32</span>蕭寶寅之敗於涇州也，或勸之歸罪洛陽，或曰：<span class="yinhao">「不若留關中立功自効。」</span>行臺都令史河間馮景曰：<span class="yinhao">「擁兵不還，此罪將大。」</span><span class="jiazhu">尙書有都令史，故行臺亦置之。</span>寶寅不從，自念出師累年，糜費不貲，一旦覆敗，內不自安；魏朝亦疑之。<span class="jiazhu">朝，直遙翻。</span></p>
<p class="em2 strong">中尉酈道元，素名嚴猛，司州牧汝南王悅<span class="jiazhu">魏都洛陽，置司州。</span>嬖人丘念，弄權縱恣，道元收念付獄；悅請之於胡太后，太后欲赦之，道元殺之，幷以劾悅。<span class="jiazhu">嬖，卑義翻，又博計翻。劾，戶槪翻，又戶得翻。</span></p>
<p class="em2 strong">時寶寅反狀已露，悅乃奏以道元爲關右大使。<span class="jiazhu">使，疏吏翻。</span>寶寅聞之，謂爲取己，甚懼，長安輕薄子弟復勸使舉兵。<span class="jiazhu">復，扶又翻；下不復、寅復同。</span>寶寅以問河東柳楷，楷曰：<span class="yinhao">「大王，齊明帝子，天下所屬，<span class="jiazhu">屬，之欲翻。</span>今日之舉，實允人望。且謠言『鸞生十子九子毈，一子不毈關中亂。』<span class="jiaozhusup">〖章：甲十一行本「亂」下有「亂者治也」四字；乙十一行本同；孔本同；張校同；退齋校同。〗</span><span class="jiazhu">齊明帝諱鸞，寶寅之父也。毈，徒玩翻，卵壞也。周、秦以前，以「亂」爲「治」。</span>大王當治關中，何所疑！」</span>道元至陰盤驛，<span class="jiazhu">此陰盤縣驛也。魏收《地形志》曰：陰盤縣本屬安定，晉屬京兆。魏眞君七年併新豐，太和十一年復置陰盤縣，鴻門、戲水正屬縣界。按漢安定郡與京兆相去遼遠，中間爲馮翊所隔，自晉以後所置陰盤縣，非漢安定之陰盤縣地也，魏收不深考耳。宋白曰：京兆昭應縣東十三里有故城，後漢靈帝末，移安定郡陰盤縣寄理於此，今亦謂之陰盤城，後魏太和九年，自此復移陰盤縣城於今昭應縣東三十一里零水西、戲水東，司馬村故城是也。</span>寶寅遣其將郭子恢攻殺之，<span class="jiazhu">將，卽亮翻。</span>收殯其尸，表言白賊所害。<span class="jiazhu">秦人謂鮮卑爲白虜，自苻秦之亂，鮮卑之種有因而留關中者，是時亦相挺爲盜，因謂之白賊。或曰：白賊，謂白地之寇也。</span>又上表自理，稱爲楊椿父子所譖。</p>
<p class="em2 strong">寶寅行臺郎中武功蘇湛，臥病在家，寶寅令湛從母弟開府屬天水姜儉說湛<span class="jiazhu">魏以寶寅爲開府，故有掾有屬。從，才用翻。說，式芮翻。</span>曰：<span class="yinhao">「元略受蕭衍旨，欲見勦除，<span class="jiazhu">略自梁還魏，大見寵任，故寶寅託以爲言。勦，子小翻。</span>道元之來，事不可測，吾不能坐受死亡，今須爲身計，不復作魏臣矣。死生榮辱，與卿共之。」</span>湛聞之，舉聲大哭。儉遽止之曰：<span class="yinhao">「何得便爾！」</span>湛曰：<span class="yinhao">「我百口今屠滅，云何不哭！」</span>哭數十聲，徐謂儉曰：<span class="yinhao">「爲我白齊王，<span class="jiazhu">寶寅歸魏，封爲齊王，故稱之。爲，于僞翻；下口爲同。</span>王本以窮鳥投人，賴朝廷假王羽翼，榮寵至此。屬國步多虞，<span class="jiazhu">屬，之欲翻。</span>不能竭忠報德，乃欲乘人間隙，<span class="jiazhu">間，古莧翻。</span>信惑行路無識之語，欲以羸敗之兵守關問鼎。<span class="jiazhu">守關，謂寶寅欲守潼關之險，割據關中。問鼎，謂欲窺天位。成王定鼎于郟鄏，三代之世寶也，楚莊問鼎之大小輕重，欲以兵威脅取之，故以諭窺天位者。羸，倫爲翻。</span>今魏德雖衰，天命未改。且王之恩義未洽於民，但見其敗，未見有成，蘇湛不能以百口爲王族滅。」</span>寶寅復使謂曰：<span class="yinhao">「我救死不得不爾，所以不先相白者，恐沮吾計耳。」</span><span class="jiazhu">沮，在呂翻。</span>湛曰：<span class="yinhao">「凡謀大事，當得天下奇才與之從事，今但與長安博徒謀之，此有成理不？<span class="jiazhu">不，讀曰否。</span>湛恐荊棘必生於齋閤，<span class="jiazhu">此亦用伍胥、伍被語意。</span>願賜骸骨歸鄕里，庶得病死，下見先人。」</span>寶寅素重湛，且知其不爲己用，聽還武功。</p>
<p class="em2 strong">甲寅，寶寅自稱齊帝，改元隆緒，赦其所部，置百官。都督長史毛遐，<span class="jiazhu">寶寅都督雍、涇等四州，又爲西討大都督，以遐爲府長史。</span>鴻賓之兄也，與鴻賓帥氐、羌起兵於馬祗栅以拒寶寅，<span class="jiazhu">帥，讀曰率。</span>寶寅遣大將軍盧祖遷擊之，爲遐所殺。寶寅方祀南郊，行卽位禮未畢，聞敗，色變，不暇整部伍，狼狽而歸。以姜儉爲尙書左丞，委以心腹。文安周惠達爲寶寅使，在洛陽，<span class="jiazhu">文安縣，前漢屬勃海，後漢屬河間；晉置章武郡，文安屬焉。使，疏吏翻。</span>有司欲收之，惠達逃歸長安。寶寅以惠達爲光祿勳。</p>
<p class="em2 strong">丹楊王蕭贊聞寶寅反，懼而出走，趣白馬山，<span class="jiazhu">趣，七喻翻。</span>至河橋，爲人所獲，魏主知其不預謀，釋而慰之。行臺郎封偉伯等與關中豪桀謀舉兵誅寶寅，事泄而死。</p>
<p class="em2 strong">魏以尙書僕射長孫稚爲行臺以討寶寅。</p>
<p class="em2 strong">正平民薛鳳賢反，<span class="jiazhu">魏收《志》，世祖置太平郡於河東聞喜縣，孝文太和十八年，改曰正平郡，屬東雍州，領聞喜、曲沃二縣。</span>宗人薛脩義亦聚衆河東，分據鹽池，攻圍蒲坂，東西連結以應寶寅。詔都督宗正珍孫討之。</p>
<p class="em2 strong"><span class="yinwen">33</span>十一月，丁卯，以護軍蕭淵藻爲北討都督，鎭渦陽。戊辰，以渦陽爲西徐州。<span class="jiazhu">渦陽，魏置譙州，梁改爲西徐州，領南譙、汴、龍亢、蘄城、潁川、臨渙、蒙郡。渦，音戈。</span></p>
<p class="em2 strong"><span class="yinwen">34</span>葛榮圍信<span class="jiaozhusup">〖章：甲十一行本「信」上有「魏」字；乙十一行本同；孔本同；退齋校同。〗</span>都，自春及冬，冀州刺史元孚帥勵將士，晝夜拒守，<span class="jiazhu">帥，讀曰率；下同。</span>糧儲旣竭，外無救援，己丑，城陷；榮執孚，逐出居民，凍死者什六七。孚兄祐爲防城都督，榮大集將士，議其生死。孚兄弟各自引咎，爭相爲死，<span class="jiazhu">爲，于僞翻。</span>都督潘紹等數百人，皆叩頭請就法以活使君。榮曰：<span class="yinhao">「此皆魏之忠臣義士。」</span>於是同禁者五百人皆得免。</p>
<p class="em2 strong">魏以源子邕爲冀州刺史，將兵討榮；<span class="jiazhu">將，卽亮翻。</span>裴衍表請同行，詔許之。子邕上言：<span class="yinhao">「衍行，臣請留；臣行，請留衍；若逼使同行，敗在旦夕。」</span>不許。十二月，戊申，行至陽平東北漳水曲，榮帥衆十萬擊之，子邕、衍俱敗死。</p>
<p class="em2 strong">相州吏民聞冀州已陷，子邕等敗，人不自保。相州刺史恆農李神志氣自若，<span class="jiazhu">魏顯祖諱弘，改弘農曰恆農。相，息亮翻。恆，戶登翻。</span>撫勉將士，大小致力，葛榮盡銳攻之，卒不能克。<span class="jiazhu">卒，子恤翻。</span></p>
<p class="em2 strong"><span class="yinwen">35</span>秦州民駱超殺杜粲，請降於魏。<span class="jiazhu">杜粲殺莫折念生，駱超又殺杜粲，羣盜互相屠滅以邀一時之利，不足怪也。降，戶江翻。</span></p> 



</div></body></html>