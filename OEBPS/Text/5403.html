<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二十四·漢紀十六·孝昭皇帝下·中宗孝宣皇帝上之上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀十六">漢紀十六</span></span></h1>
<p><span class="jiazhu">起強圉協洽<span class="biaozhusup" data-rel="">（丁未）</span>，盡昭陽赤奮若<span class="biaozhusup" data-rel="">（癸丑）</span>，凡七年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="孝昭皇帝下">孝昭皇帝下</span></span></h5>
<div class="yeartoc" id="year_toc_314"><p class="strong"><span class="section" id="title-3"><span data-head-description="漢昭帝元平" data-head-level="h4" data-head-title="元平元年">元平元年</span></span><span class="biaozhusup" data-rel="">（丁未、前七四年）</span></p></div>
<p class="em2 strong"><span class="yinwen">1</span>春，二月，詔減口賦錢什三。<span class="jiazhu">如淳曰：《漢儀注》：民年七歲至十四，出口賦錢人二十三：二十錢以食天子，其三錢者武帝加口錢以補車騎馬。</span></p>
<p class="em2 strong"><span class="yinwen">2</span>夏，四月，癸未，帝崩于未央宮；<span class="jiazhu">臣瓚曰：壽二十三。</span>無嗣。時武帝子獨有廣陵王胥，大將軍光與羣臣議所立，咸持廣陵王。王本以行失道，先帝所不用；光內不自安。郎有上書言：<span class="yinhao">「周太王廢太伯立王季，文王舍伯邑考立武王，<span class="jiazhu">師古曰：太伯者，王季之兄；伯邑考，文王長子也。舍，讀曰捨。</span>唯在所宜，雖廢長立少可也。<span class="jiazhu">長，知兩翻。少，詩照翻。</span>廣陵王不可以承宗廟。」</span>言合光意。光以其書示丞相敞等，擢郎爲九江太守。<span class="jiazhu">九江郡屬揚州，唐濠、壽、廬、滁、和州地。守，式又翻。</span>卽日承皇后詔，遣行大鴻臚事少府樂成、宗正德、光祿大夫吉、中郎將利漢<span class="jiazhu">樂成，史樂成。德，劉德。吉，丙吉。利漢，不知其姓。</span>迎昌邑王賀，乘七乘傳<span class="jiazhu">文帝之入立也，乘六乘傳；今乘七乘傳。傳，張戀翻。</span>詣長安邸。<span class="jiazhu">諸王國皆置邸長安，此謂長安之昌邑邸也。</span>光又白皇后，徙右將軍安世爲車騎將軍。</p>
<p class="em2 strong">賀，昌邑哀王之子也，<span class="jiazhu">哀王，名髆，武帝子也。</span>在國素狂縱，動作無節。武帝之喪，賀游獵不止。嘗游方與，<span class="jiazhu">方與縣本屬山陽郡，武帝以山陽爲昌邑王國，方與縣屬焉。方，音房。與，音豫。</span>不半日馳二百里。中尉琅邪王吉上疏諫曰：<span class="yinhao">「大王不好書術而樂逸游，<span class="jiazhu">好，呼到翻。樂，五孝翻，又音洛。</span>馮式撙銜，<span class="jiazhu">馮，讀曰憑。臣瓚曰：撙，促也。師古曰：撙，挫也，音子本翻。</span>馳騁不止，口倦虖叱咤，<span class="jiazhu">師古曰：咤，亦吒字也，音竹駕翻。</span>手苦於箠轡，<span class="jiazhu">師古曰：箠，馬策。</span>身勞虖車輿，朝則冒霧露，<span class="jiazhu">師古曰：冒，莫北翻，犯也。</span>晝則被塵埃，<span class="jiazhu">被，皮義翻。</span>夏則爲大暑之所暴炙，<span class="jiazhu">暴，步木翻。</span>冬則爲風寒之所匽薄，<span class="jiazhu">師古曰：匽，與偃同，言遇疾風則偃靡也。薄，言迫也。</span>數以耎脆之玉體<span class="jiazhu">師古曰：耎，柔也，音而兗翻。脆，音此芮翻。</span>犯勤勞之煩毒，非所以全壽命之宗也，又非所以進仁義之隆也。<span class="jiazhu">師古曰：宗，尊也。隆，高也。</span>夫廣廈之下，細旃之上，<span class="jiazhu">師古曰：廣廈，大屋也。旃，與氈同。</span>明師居前，勸誦在後，上論唐、虞之際，下及殷、周之盛，考仁聖之風，習治國之道，<span class="jiazhu">治，直之翻。</span>訢訢焉發憤忘食，<span class="jiazhu">訢，與欣同。</span>日新厥德，其樂豈銜橛之間哉！<span class="jiazhu">樂，音洛；下同。</span>休則俛仰屈伸以利形，<span class="jiazhu">師古曰：形，形體也。俛，音免。</span>進退步趨以實下，<span class="jiazhu">如淳曰：今人不行，則膝以下虛弱不實。</span>吸新吐故以練臧，<span class="jiazhu">師古曰：臧，五藏也。練，練其氣也。臧，古藏字通，音徂浪翻。</span>專意積精以適神，<span class="jiazhu">師古曰：適，和也。</span>於以養生，豈不長哉！大王誠留意如此，則心有堯、舜之志，體有喬、松之壽，<span class="jiazhu">師古曰：仙人伯喬及赤松子也。</span>美聲廣譽，登而上聞，則福祿其臻<span class="jiazhu">師古曰：臻，至也。</span>而社稷安矣。皇帝仁聖，至今思慕未怠，<span class="jiazhu">師古曰：皇帝，謂昭帝也。言武帝晏駕未久，故尙思慕。</span>於宮館、囿池、弋獵之樂未有所幸，大王宜夙夜念此以承聖意。諸侯骨肉，莫親大王，大王於屬則子也，於位則臣也，一身而二任之責加焉。恩愛行義，孅介有不具者，<span class="jiazhu">行，下孟翻；下同。孅，與纖同，息廉翻。</span>於以上聞，非饗國之福也。」</span>王乃下令曰：<span class="yinhao">「寡人造行不能無惰，中尉甚忠，數輔吾過。」</span><span class="jiazhu">數，所角翻。</span>使謁者千秋賜中尉牛肉五百斤，酒五石，脯五束。<span class="jiazhu">孔穎達曰：脯訓始，始作卽成也；脩訓治，治之乃成。鄭註《腊人》云：薄析曰脯；捶而施薑桂曰鍛脩。</span>其後復放縱自若。</p>
<p class="em2 strong">郎中令山陽龔遂，忠厚剛毅，有大節，<span class="jiazhu">龔，姓也。《左傳》，晉有大夫龔堅。</span>內諫爭於王，外責傅相，引經義，陳禍福，至於涕泣，蹇蹇亡已，<span class="jiazhu">爭，讀曰諍。相，息亮翻。亡，古無字通。師古曰：蹇蹇，不阿順之意。《易》曰：王臣蹇蹇。</span>面刺王過。王至掩耳起走，曰：<span class="yinhao">「郎中令善媿人！」</span><span class="jiazhu">師古曰：媿，古愧字也。媿，辱也。</span>王嘗久與騶奴、宰人游戲飲食，<span class="jiazhu">騶，導車而撝訶者也。宰人，掌膳食者也。騶，側鳩翻。</span>賞賜無度，遂入見王，涕泣膝行，左右侍御皆出涕。王曰：<span class="yinhao">「郎中令何爲哭？」</span>遂曰：<span class="yinhao">「臣痛社稷危也！願賜清閒，竭愚！」</span>王辟左右。<span class="jiazhu">師古曰：閒，讀曰閑。辟，音闢。</span>遂曰：<span class="yinhao">「大王知膠西王所以爲無道亡乎？」</span><span class="jiazhu">膠西王，謂于王端也。</span>王曰：<span class="yinhao">「不知也。」</span>曰：<span class="yinhao">「臣聞膠西王有諛臣侯得，王所爲儗於桀、紂也，<span class="jiazhu">儗，與擬同。師古曰：儗，比也。</span>得以爲堯、舜也。王說其諂諛，常與寢處，<span class="jiazhu">說，讀曰悅。處，昌呂翻。</span>唯得所言，以至於是。<span class="jiazhu">師古曰：唯用得之邪言，故至亡。</span>今大王親近羣小，<span class="jiazhu">近，其靳翻。</span>漸漬邪惡<span class="jiazhu">漸，子廉翻。漬，疾智翻。</span>所習，存亡之機，不可不愼也！臣請選郎通經有行義者與王起居，坐則誦《詩》、《書》，立則習禮容，宜有益。」</span>王許之。遂乃選郎中張安等十人侍王。居數日，王皆逐去安等。<span class="jiazhu">去，羌呂翻；下同。</span></p>
<p class="em2 strong">王嘗見大白犬，頸以下似人，冠方山冠而無尾，<span class="jiazhu">方山冠，以五采縠爲之，前高七寸，後高三寸，長八寸，樂舞人服之。冠方之冠，古玩翻。《考異》曰：《昌邑王傳》云<span class="yinhao">「無頭」</span>，《五行志》云<span class="yinhao">「無尾」</span>，且云<span class="yinhao">「不得置後之象」</span>。若頸以下似人而無頭，何以辨其爲犬，且安所施冠！蓋《傳》誤也。</span>以問龔遂；遂曰：<span class="yinhao">「此天戒，言在側者盡冠狗也，<span class="jiazhu">言王左右之人皆狗而冠也。</span>去之則存，不去則亡矣。」</span>後又聞人聲曰<span class="yinhao">「熊」</span>！視而見大熊，左右莫見，以問遂；遂曰：<span class="yinhao">「熊，山野之獸，而來入宮室，王獨見之，此天戒大王，恐宮室將空，危亡象也。」</span>王仰天而嘆曰：<span class="yinhao">「不祥何爲數來！」</span>遂叩頭曰：<span class="yinhao">「臣不敢隱忠，數言危亡之戒；大王不說。夫國之存亡，豈在臣言哉！願王內自揆度。<span class="jiazhu">數，所角翻；下同。說，讀曰悅。度，徒洛翻。</span>大王誦《詩》三百五篇，人事浹，<span class="jiazhu">浹，卽協翻，洽也，徹也。</span>王道備。王之所行，中《詩》一篇何等也？<span class="jiazhu">中，竹仲翻。師古曰：言王所行皆不合法度，王自謂當於何《詩》之文也。</span>大王位爲諸侯王，行汙於庶人，<span class="jiazhu">行，下孟翻。師古曰：汙，濁穢。</span>以存難，以亡易，<span class="jiazhu">易，以豉翻。</span>宜深察之！」</span>後又血汙王坐席，王問遂；遂叫然號<span class="jiazhu">汙，烏故翻。號，戶高翻。</span>曰：<span class="yinhao">「宮空不久，妖祥數至。血者，陰憂象也，宜畏愼自省！」</span><span class="jiazhu">省，悉景翻。</span>王終不改節。</p>
<p class="em2 strong">及徵書至，夜漏未盡一刻，以火發書。其日中，王發；晡時，至定陶，<span class="jiazhu">定陶縣爲濟陰郡治所。</span>行百三十五里，侍從者馬死相望於道。<span class="jiazhu">從，才用翻。</span>王吉奏書戒王曰：<span class="yinhao">「臣聞高宗諒闇，三年不言。<span class="jiazhu">闇，讀與陰同。</span>今大王以喪事徵，宜日夜哭泣悲哀而已，愼毋有所發！<span class="jiazhu">師古曰：發，謂興舉衆事。</span>大將軍仁愛、勇智、忠信之德，天下莫不聞；事孝武皇帝二十餘年，未嘗有過。先帝棄羣臣，屬以天下，<span class="jiazhu">屬，之欲翻。</span>寄幼孤焉。大將抱持幼君繈褓之中，<span class="jiazhu">繈，負兒衣。《論語》曰：繈負其子。《博物志》曰：織縷爲之，廣八寸，長二尺，以約小兒於背上。李奇曰：絡也，以繒布爲之，絡負小兒。孟康曰：小兒褓。師古曰：孟說是。褓，小兒衣。李奇曰：褓，小兒大籍。又齊人名小兒被爲褓。繈，舉兩翻。褓，博抱翻。</span>布政施敎，海內晏然，雖周公、伊尹無以加也。今帝崩無嗣，大將軍惟思可以奉宗廟者，攀援而立大王，<span class="jiazhu">師古曰：援，引也，音爰。</span>其仁厚豈有量哉！臣願大王事之，敬之，政事壹聽之，大王垂拱南面而已。願留意，常以爲念！」</span></p>
<p class="em2 strong">王至濟陽，<span class="jiazhu">班《志》，濟陽縣屬陳留郡。杜佑曰：濟陽縣故城，在曹州冤句縣西南。濟，子禮翻。</span>求長鳴雞，<span class="jiazhu">師古曰：雞之鳴聲長者也。范成大曰：長鳴雞自南詔諸蠻來，形矮而大，鳴聲圓長，一鳴半刻，終日啼號不絕。蠻甚貴之，一雞直銀一兩。邕州谿洞亦有之。</span>道買積竹杖。<span class="jiazhu">文穎曰：合竹作杖也。</span>過弘農，使大奴善以衣車載女子。<span class="jiazhu">師古曰：凡言大奴者，謂奴之尤長大者也。善，其名也。</span>至湖，使者以讓相安樂。<span class="jiazhu">師古曰：使者，長安使人也。讓，責也。安樂，史逸其姓。相，息亮翻。樂，音洛。</span>安樂告龔遂，遂入問王，王曰：<span class="yinhao">「無有。」</span>遂曰：<span class="yinhao">「卽無有，何愛一善以毀行義！請收屬吏，以湔洒大王。」</span><span class="jiazhu">師古曰：以善付吏也。湔，澣也。洒，濯也。行，下孟翻。屬，之欲翻；下同。湔，子顚翻。洒，先禮翻。</span>卽捽善屬衞士長行法。<span class="jiazhu">師古曰：衞士長，主衞之官。捽，持頭也，音才兀翻。長，知兩翻。</span></p>
<p class="em2 strong">王到霸上，大鴻臚郊迎，<span class="jiazhu">臚，陵如翻。</span>騶奉乘輿車。王使壽成御，<span class="jiazhu">壽成，人名，昌邑太僕也。乘，繩證翻；下同。</span>郎中令遂參乘。且至廣明、東都門，遂曰：<span class="yinhao">「禮，奔喪望見國都哭。此長安東郭門也。」</span><span class="jiazhu">廣明註見上卷元鳳元年。《三輔黃圖》：宣平門，長安城東出北頭第一門；其外郭名東都門。</span>王曰：<span class="yinhao">「我嗌痛，不能哭。」</span><span class="jiazhu">師古曰：嗌，喉咽也，音益。</span>至城門，遂復言；<span class="jiazhu">復，扶又翻。</span>王曰：<span class="yinhao">「城門與郭門等耳。」</span>且至未央宮東闕，遂曰：<span class="yinhao">「昌邑帳在是闕外馳道北，<span class="jiazhu">文穎曰：弔哭帳也。</span>未至帳所，有南北行道，馬足未至數步；大王宜下車，鄕闕西面伏哭，盡哀止。」</span><span class="jiazhu">鄕，讀曰嚮。</span>王曰：<span class="yinhao">「諾。」</span>到，哭如儀。六月，丙寅，王受皇帝璽綬，襲尊號；<span class="jiazhu">璽，斯氏翻。綬，音受。</span>尊皇后曰皇太后。</p>
<p class="em2 strong"><span class="yinwen">3</span>壬申，葬孝昭皇帝于平陵。<span class="jiazhu">平陵，屬右扶風，在長安西北七十里。自崩至葬十日。</span></p>
<p class="em2 strong"><span class="yinwen">4</span>昌邑王旣立，淫戲無度。昌邑官屬皆徵至長安，往往超擢拜官。相安樂遷長樂衞尉。龔遂見安樂，流涕謂曰：<span class="yinhao">「王立爲天子，日益驕溢，諫之不復聽。今哀痛未盡，<span class="jiazhu">師古曰：謂新居喪服。</span>日與近臣飲酒<span class="jiaozhusup">【章：甲十五行本「酒」作「食」；乙十一行本同；孔本同。】</span>作樂，鬬虎豹，召皮軒車九旒，<span class="jiazhu">漢大駕、法駕，前驅有雲䍐九斿，皮軒，鸞旗。薛綜曰：雲䍐，旌旗名。胡廣曰：皮軒，以虎皮爲軒。郭璞曰：虎軒，革車，卽《曲禮》<span class="yinhao">「前有士師則載虎皮」</span>。師古曰：皮軒之上，以赤皮爲重蓋，今此制尙存，非用虎皮飾車。</span>驅馳東西，所爲誖道。<span class="jiazhu">孔穎達曰：走馬謂之馳；策馬謂之驅。誖，蒲內翻。師古曰：乖也。</span>古制寬，大臣有隱退；今去不得，陽狂恐知，身死爲世戮，柰何？君，陛下故相，宜極諫爭！」</span></p>
<p class="em2 strong">王夢青蠅之矢積西階東，可五六石，以屋版瓦覆之，<span class="jiazhu">師古曰：版瓦，大瓦也。覆，敷又翻。</span>以問遂，遂曰：<span class="yinhao">「陛下之《詩》不云乎：<span class="jiazhu">以昌邑王習《詩》，故云然。蘇林曰：猶言陛下所讀之《詩》也。</span>『營營青蠅，止于藩。愷悌君子，毋信讒言。』陛下左側讒人衆多，如是青蠅惡矣。<span class="jiazhu">師古曰：惡，卽矢也。《吳越春秋》云：越王勾踐爲吳王嘗惡，卽其義也。</span>宜進先帝大臣子孫，親近以爲左右。<span class="jiazhu">近，其靳翻。</span>如不忍昌邑故人，<span class="jiazhu">師古曰：如，若也。</span>信用讒諛，必有凶咎。願詭禍爲福，<span class="jiazhu">師古曰：詭，反也。</span>皆放逐之！臣當先逐矣。」</span>王不聽。</p>
<p class="em2 strong">太僕丞河東張敞上書諫，<span class="jiazhu">班《表》，太僕有兩丞。《續漢志》：丞一人，秩千石。河東郡屬幷州；按此時河東郡當屬司隸。</span>曰：<span class="yinhao">「孝昭皇帝蚤崩無嗣，<span class="jiazhu">師古曰：蚤，古早字。</span>大臣憂懼，選賢聖承宗廟，東迎之日，唯恐屬車之行遲。<span class="jiazhu">師古曰：不欲斥乘輿，故但言屬車耳。屬，之欲翻。</span>今天子以盛年初卽位，天下莫不拭目傾耳，觀化聽風。<span class="jiazhu">師古曰：言改易視聽，欲急聞見善政化也。拭，音式。</span>國輔大臣未褒，而昌邑小輦先遷，<span class="jiazhu">李奇曰：挽輦小臣也。</span>此過之大者也。」</span>王不聽。</p>
<p class="em2 strong">大將軍光憂懣，<span class="jiazhu">懣，母本翻，又音滿，又音悶，煩懣也。</span>獨以問所親故吏大司農田延年；延年曰：<span class="yinhao">「將軍爲國柱石，<span class="jiazhu">師古曰：柱者，梁下之柱。石，承柱之礎。言大臣負國重任，如屋之柱及其石也。</span>審此人不可，何不建白太后，<span class="jiazhu">建議而白之也。</span>更選賢而立之？」</span>光曰：<span class="yinhao">「今欲如是，於古嘗有此不？」</span><span class="jiazhu">師古曰：光不涉學，故有此問也。不，讀曰否。</span>延年曰：<span class="yinhao">「伊尹相殷，廢太甲以安宗廟，後世稱其忠。<span class="jiazhu">師古曰：《商書·太甲篇》：太甲旣立，不明，伊尹放諸桐也。</span>將軍若能行此，亦漢之伊尹也。」</span>光乃引延年給事中，<span class="jiazhu">給事中，給事禁中也；西漢以爲加官。</span>陰與車騎將軍張安世圖計。<span class="jiazhu">師古曰：圖，謀也。</span></p>
<p class="em2 strong">王出遊，光祿大夫魯國夏侯勝當乘輿前諫曰：<span class="yinhao">「天久陰而不雨，臣下有謀上者。陛下出，欲何之？」</span><span class="jiazhu">之，往也。</span>王怒，謂勝爲祅言，<span class="jiazhu">祅，與妖同，音於驕翻。</span>縛以屬吏。<span class="jiazhu">屬，之欲翻。</span>吏白霍光，光不舉法。光讓安世，以爲泄語。安世實不言；乃召問勝。勝對言：<span class="yinhao">「在《鴻範傳》曰：『皇之不極，厥罰常陰，<span class="jiazhu">漢儒作《洪範傳》，以五事應五行。<span class="yinhao">「皇之不極，是謂不建，厥罰常陰，時則有下人伐上之痾。」</span>皇，君也。極，中也。建，立也。人君貌、言、視、聽、思五事皆失，不得其中，則不能立萬事，失在眊悖，故其咎眊也。王者承天理物，雲起於山而彌於天，天氣亂，故其罰常陰也。君亂且弱，人之所叛，故有下人伐上之痾也。</span>時則有下人伐上者。』惡察察言，<span class="jiazhu">惡，忌諱也。惡察察言，不敢明言之也。惡，烏路翻。</span>故云『臣下有謀』。」</span>光、安世大驚，以此益重經術士。侍中傅嘉數進諫，<span class="jiazhu">數，所角翻。</span>王亦縛嘉繫獄。</p>
<p class="em2 strong">光、安世旣定議，乃使田延年報丞相楊敞。敞驚懼，不知所言，汗出洽背，徒唯唯而已。<span class="jiazhu">師古曰：唯唯者，恭應之辭也。唯，于癸翻。</span>延年起，至更衣。<span class="jiazhu">師古曰：古者延賓必有更衣之處也。更，工衡翻。</span>敞夫人遽從東廂謂敞曰：<span class="yinhao">「此國大事，今大將軍議已定，使九卿來報君侯，君侯不疾應，與大將軍同心，猶與無決，先事誅矣！」</span><span class="jiazhu">與，讀曰豫。先，悉薦翻。</span>延年從更衣還，敞夫人與延年參語許諾，<span class="yinhao">「請奉大將軍敎令！」</span><span class="jiazhu">師古曰：三人共言，故曰參語。</span></p>
<p class="em2 strong">癸巳，光召丞相、御史、將軍、列侯、中二千石、大夫、博士會議未央宮。光曰：<span class="yinhao">「昌邑王行昏亂，恐危社稷，如何？」</span>羣臣皆驚鄂失色，<span class="jiazhu">師古曰：凡鄂者，皆謂阻礙不依順也。後字作<span class="yinhao">「愕」</span>，其義亦同。</span>莫敢發言，但唯唯而已。田延年前，離席按劍<span class="jiazhu">離，力智翻。</span>曰：<span class="yinhao">「先帝屬將軍以幼孤，寄將軍以天下，以將軍忠賢，能安劉氏也。今羣下鼎沸，社稷將傾；且漢之傳諡常爲『孝』者，以長有天下，令宗廟血食也。如漢家絕祀，將軍雖死，何面目見先帝於地下乎？今日不議，不得旋踵，<span class="jiazhu">師古曰：宜速決。</span>羣臣後應者，臣請劍斬之！」</span>光謝曰：<span class="yinhao">「九卿責光是也！天下匈匈不安，光當受難。」</span><span class="jiazhu">師古曰：受其憂責也。難，乃旦翻。</span>於是議者皆叩頭曰：<span class="yinhao">「萬姓之命，在於將軍，唯大將軍令！」</span><span class="jiazhu">師古曰：言一聽之也。</span></p>
<p class="em2 strong">光卽與羣臣俱見，<span class="jiazhu">見，賢遍翻。</span>白太后，具陳昌邑王不可以承宗廟狀。皇太后乃車駕幸未央承明殿，<span class="jiazhu">未央宮有承明殿，天子於是延儒生、學士。武帝責莊助曰：<span class="yinhao">「君厭承明之廬」</span>；《西都賦》曰：<span class="yinhao">「承明、金馬，著作之庭」</span>，是也。</span>詔諸禁門毋內昌邑羣臣。王入朝太后還，乘輦欲歸溫室，<span class="jiazhu">晉灼曰：長樂宮有溫室殿。《三輔黃圖》：溫室殿在未央殿北，武帝建。余謂長樂固亦有溫室，但漢諸帝皆居未央，則此當爲未央之溫室也。</span>中黃門宦者各持門扇，<span class="jiazhu">中黃門屬少府黃門令。師古曰：中黃門，謂奄人居禁中，在黃門之內給事者也，比百石。</span>王入，門閉，昌邑羣臣不得入。王曰：<span class="yinhao">「何爲？」</span>大將軍跪曰：<span class="yinhao">「有皇太后詔，毋內昌邑羣臣！」</span><span class="jiazhu">內，讀曰納。</span>王曰：<span class="yinhao">「徐之，何乃驚人如是！」</span>光使盡驅出昌邑羣臣，置金馬門外。車騎將軍安世將羽林騎<span class="jiazhu">將，卽亮翻。騎，奇寄翻。</span>收縛二百餘人，皆送廷尉詔獄。令故昭帝侍中中臣侍守王。光敕左右：<span class="yinhao">「謹宿衞！卒有物故自裁，<span class="jiazhu">師古曰：卒，讀曰猝。物故，死也。自裁，謂自殺也。</span>令我負天下，有殺主名。」</span>王尙未自知當廢，謂左右：<span class="yinhao">「我故羣臣從官安得罪，而大將軍盡繫之乎？」</span><span class="jiazhu">從，才用翻。師古曰：安，焉也。余謂安得罪，猶言何所得罪也。</span></p>
<p class="em2 strong">頃之，有太后詔召王。王聞召，意恐，乃曰：<span class="yinhao">「我安得罪而召我哉？」</span>太后被珠襦，<span class="jiazhu">被，皮義翻。如淳曰：以珠飾襦也。晉灼曰：貫珠以爲襦，形若今革襦矣。師古曰：晉說是也。襦，汝朱翻。</span>盛服坐武帳中，侍御數百人皆持兵，期門武士陛戟陳列殿下，<span class="jiazhu">期門屬光祿勳，掌執兵送從。武帝爲微行，與勇力之士期諸殿門，故曰期門。</span>羣臣以次上殿，召昌邑王伏前聽詔。光與羣臣連名奏王，尙書令讀奏曰：<span class="yinhao">「丞相臣敞等<span class="jiazhu">臣敞下卽連名，史以等約言之。</span>昧死言皇太后陛下：孝昭皇帝早棄天下，遣使徵昌邑王典喪，服斬衰，<span class="jiazhu">師古曰：典喪，言爲喪主也。斬衰，謂縗裳下不緶，直斬割之而已。緶，步千翻。</span>無悲哀之心，廢禮誼，居道上不素食，<span class="jiazhu">師古曰：素食，菜食無肉也。言王在道常肉食，非居喪之制也。而鄭康成解素食云平常之食，失之遠矣。</span>使從官略女子載衣車，內所居傳舍。始至謁見，<span class="jiazhu">傳，張戀翻。見，賢遍翻。</span>立爲皇太子，常私買鷄䐁以食。受皇帝信璽、行璽大行前，<span class="jiazhu">孟康曰：漢初有三璽，天子之璽自佩，信璽、行璽在符節臺。大行前，昭帝柩前也。韋昭曰：大行，不反之辭也。</span>就次，發璽不封。<span class="jiazhu">師古曰：璽旣國器，常當緘封，而王於大行前受之，退還所次，遂爾發漏，更不封之，令凡人皆見，言不重愼。</span>從官更持節引內昌邑從官、騶宰、官奴二百餘人，常與居禁闥內敖戲。<span class="jiazhu">更，工衡翻。敖，讀曰傲。</span>爲書曰：『皇帝問侍中君卿：使中御府令高昌奉黃金千斤，賜君卿取十妻。』<span class="jiazhu">師古曰：昌邑之侍中名君卿也。</span>大行在前殿，發樂府樂器，引內昌邑樂人擊鼓，歌吹，作俳倡；<span class="jiazhu">師古曰：俳，優諧戲也。倡，樂人也。倡，音昌。</span>召內泰壹、宗廟樂人，悉奏衆樂。<span class="jiazhu">鄭氏曰：祭泰一樂人也。余據武帝祠泰一用樂舞，召歌兒作二十五弦及空侯瑟，又采詩夜誦，有趙、代、秦、楚之謳，宗廟樂有《文德》、《昭德》、《文始》、《五行之舞》，《嘉至》、《永至》、《登歌》、《休成之樂》，《房中祠樂》、《安世樂》、《昭容樂》、《禮容樂》，其員八百二十九人。</span>駕法駕驅馳北宮、桂宮，<span class="jiazhu">師古曰：北宮、桂宮並在未央宮北。《三輔黃圖》：桂宮，武帝造，周回十餘里，有紫房複道通未央宮。《三秦記》：未央宮漸臺西有桂宮。</span>弄彘，鬬虎。召皇太后御小馬車，<span class="jiazhu">張晏曰：皇太后所駕遊宮中輦車也。漢廐有果下馬，高三尺，以駕輦。師古曰：小馬可於果下乘之，故曰果下馬。</span>使官奴騎乘，遊戲掖庭中。與孝昭皇帝宮人蒙等淫亂，詔掖庭令：『敢泄言，要斬！』──」</span><span class="jiazhu">掖庭令屬少府，武帝太初元年更名，本永巷令也。要，與腰同。</span>太后曰：<span class="yinhao">「止！<span class="jiazhu">師古曰：令且止讀奏也。</span>爲人臣子，當悖亂如是邪！」</span>王離席伏。<span class="jiazhu">悖，蒲內翻。離，力智翻。</span>尙書令復讀曰：<span class="jiazhu">復，扶又翻。</span><span class="yinhao">「──取諸侯王、列侯、二千石綬及墨綬、黃綬以幷佩昌邑郎官者免奴。<span class="jiazhu">《續漢志》：諸侯王赤綬四采，青、黃、縹、紺。列侯紫綬二采，紫、白。二千石青綬三采，青、白、紅。千石、六百石墨綬三采，青、赤、紺。四百石、三百石、二百石黃綬。師古曰：免奴，謂奴免放爲良人者。</span>發御府金錢、刀劍、玉器、采繒，賞賜所與遊戲者。與從官、官奴夜飲，湛沔於酒。<span class="jiazhu">師古曰：湛，讀曰沈；又讀曰耽。湛沔者，乃荒迷之義也。沔，與湎同。</span>獨夜設九賓溫室，<span class="jiazhu">師古曰：於溫室中設九賓之禮也。</span>延見姊夫昌邑關內侯。祖宗廟祠未舉，爲璽書，使使者持節以三太牢祠昌邑哀王園廟，稱『嗣子皇帝』。<span class="jiazhu">師古曰：時在喪服，故未祠宗廟而私祭昌邑哀王也。余謂賀入繼大宗，不當於昌邑哀王稱嗣子皇帝，旣於禮悖<span class="yinhao">「三年不祭」</span>之義，又悖<span class="yinhao">「爲人後者爲之子」</span>之義。</span>受璽以來二十七日，使者旁午，<span class="jiazhu">如淳曰：旁午，分佈也。師古曰：一縱一橫爲旁午，猶言交橫也。</span>持節詔諸官署徵發凡一千一百二十七事。荒淫迷惑，失帝王禮誼，亂漢制度。臣敞等數進諫，不變更，<span class="jiazhu">數，所角翻。更，工衡翻。</span>日以益甚；恐危社稷，天下不安。臣敞等謹與博士議，皆曰：『今陛下嗣孝昭皇帝後，行淫辟不軌。<span class="jiazhu">辟，讀曰僻。</span><span class="yinhao">「五辟之屬，莫大不孝。」</span><span class="jiazhu">《孝經》：孔子曰：五刑之屬三千，其罪莫大於不孝。辟，五刑之辟也。辟，頻亦翻。</span>周襄王不能事母，《春秋》曰：<span class="yinhao">「天王出居于鄭，」</span>由不孝出之，絕之於天下也。<span class="jiazhu">僖二十四年《經》書天王出居于鄭。《公羊傳》曰：王者無外，此其言出何？不能于母也。</span>宗廟重於君，陛下不可以承天序，奉祖宗廟，子萬姓，當廢！』臣請有司以一太牢具告祠高廟。」</span>皇太后詔曰：<span class="yinhao">「可。」</span>光令王起，拜受詔，王曰：<span class="yinhao">「聞『天子有爭臣七人，雖亡道不失天下。』」</span><span class="jiazhu">引《孝經》孔子之言。爭，讀曰諍。亡，古無字通。</span>光曰：<span class="yinhao">「皇太后詔廢，安得稱天子！」</span>乃卽持其手，解脫其璽組，<span class="jiazhu">師古曰：卽，就也。組，則古翻。說文曰：組，綬屬。《續漢志》：乘輿，黃赤綬四采，黃、赤、紺、縹，長丈有九尺九寸，五百首。</span>奉上太后；<span class="jiazhu">上，時掌翻。</span>扶王下殿，出金馬門，羣臣隨送。王西面拜曰：<span class="yinhao">「愚戇，不任漢事！」</span><span class="jiazhu">戇，陟降翻。任，音壬。</span>起，就乘輿副車；<span class="jiazhu">乘，繩證翻。</span>大將軍光送至昌邑邸。光謝曰：<span class="yinhao">「王行自絕於天，臣寧負王，不敢負社稷！願王自愛，臣長不復左右。」</span><span class="jiazhu">師古曰：言不復得侍見於左右。</span>光涕泣而去。</p>
<p class="em2 strong">羣臣奏言：<span class="yinhao">「古者廢放之人，屛於遠方，<span class="jiazhu">屏，必郢翻，又卑正翻。</span>不及以政。<span class="jiazhu">師古曰：言不豫政令。</span>請徙王賀漢中房陵縣。」</span><span class="jiazhu">漢中郡屬益州。房陵縣，唐爲房州。</span>太后詔歸賀昌邑，賜湯沐邑二千戶，故王家財物皆與賀；及哀王女四人，各賜湯休邑千戶；國除，爲山陽郡。<span class="jiazhu">昌邑國本山陽郡也；今國除，復爲郡。</span></p>
<p class="em2 strong">昌邑羣臣坐在國時不舉奏王罪過，令漢朝不聞知，<span class="jiazhu">朝，直遙翻。</span>又不能輔道，<span class="jiazhu">道，讀曰導。</span>陷王大惡，皆下獄，誅殺二百餘人；<span class="jiazhu">下，遐嫁翻。</span>唯中尉吉、郎中令遂以忠直數諫正，<span class="jiazhu">數，所角翻。</span>得減死，髡爲城旦。師王式繫獄當死，治事使者責問曰：<span class="yinhao">「師何以無諫書？」</span><span class="jiazhu">王式時爲昌邑王師，以授王《詩》。治事使者，卽治獄使者也。治，直之翻。</span>式對曰：<span class="yinhao">「臣以《詩》三百五篇朝夕授王，至於忠臣、孝子之篇，未嘗不爲王反復誦之也；<span class="jiazhu">爲，于僞翻；下同。師古曰：復，音方目翻。</span>至於危亡失道之君，未嘗不流涕爲王深陳之也。臣以三百五篇諫，是以無諫書。」</span>使者以聞，亦得減死論。</p>
<p class="em2 strong">霍光以羣臣奏事東宮，太后省政，<span class="jiazhu">省，悉景翻。</span>宜知經術，白令夏侯勝用《尙書》授太后，遷勝長信少府，<span class="jiazhu">長信，宮名；少府掌其宮事。班《表》：長信詹事掌皇太后宮；景帝中六年更名長信少府；平帝元始四年更名長樂少府。張晏曰：以太后所居名也，居長信宮則曰長信少府，居長樂宮則曰長樂少府也。《三輔黃圖》：長信殿在長樂宮，太后常居之。余據《表》，長信少府後改爲長樂少府，則長信、長樂，非兩宮也，張說誤。</span>賜爵關內侯。</p>
<p class="em2 strong"><span class="yinwen">5</span>初，衞太子納魯國史良娣，<span class="jiazhu">《姓譜》：史，周史佚之後。師古曰：太子有妃，有良娣，有孺子，凡三等。</span>生子進，<span class="jiazhu">師古曰：進，皇孫之名也。</span>號史皇孫。皇孫納涿郡王夫人，<span class="jiazhu">涿郡屬幽州。王夫人，名翁須。</span>生子病已，<span class="jiazhu">師古曰：蓋以夙遭屯難而多病苦，故名病已，欲其速差也；後以爲鄙，更改諱詢。</span>號皇曾孫。皇曾孫生數月，遭巫蠱事，<span class="jiazhu">見二十二卷武帝征和二年。</span>太子三男、一女及諸妻、妾皆遇害，獨皇曾孫在，亦坐收繫郡邸獄。<span class="jiazhu">師古曰：《漢舊儀》：郡邸獄，治天下郡國上計者，屬大鴻臚。此蓋巫蠱獄收繫者衆，故皇曾孫寄在郡邸獄。</span>故廷尉監魯國丙吉<span class="jiazhu">班《表》：廷尉有左、右監，秩千石。丙，姓也。《左傳》齊有丙歜。《功臣表》有高苑侯丙倩。</span>受詔治巫蠱獄，<span class="jiazhu">治，直之翻。</span>吉心知太子無事實，重哀皇曾孫無辜，<span class="jiazhu">師古曰：重，音直用翻。</span>擇謹厚女徒渭城胡組、淮陽郭徵卿，令乳養曾孫，置閒燥處。<span class="jiazhu">李奇曰：輕罪，男子守邊一歲；女子輭弱不任守，復令作於官，亦一歲；故班《史》謂之女徒復作。復作者，復爲官作，滿其本罪月日。班《志》，渭城縣屬扶風。師古曰：閒，寬淨之處也。燥，高敞也。閒，讀曰閑。燥，蘇老翻。</span>吉日再省視。<span class="jiazhu">省，悉景翻。</span></p>
<p class="em2 strong">巫蠱事連歲不決，武帝疾，來往長楊、五柞宮，<span class="jiazhu">師古曰：二宮並在盩厔，皆以水名之。《水經註》：漏水出南山赤谷，東北流逕長楊宮。漏水又東北，耿谷水注之，水發南山耿谷，北流與柳泉合；東北逕五柞宮。</span>望氣者言長安獄中有天子氣，於是武帝遣使者分條中都官，詔獄繫者<span class="jiazhu">師古曰：條，謂疏錄之。</span>無輕重，一切皆殺之。內謁者令郭穰夜到郡邸獄，<span class="jiazhu">班《表》：謁者令屬少府。《續漢志》：主宮中布張諸褻物。《漢官》云：秩千石。蓋當時權爲此使。</span>吉閉門拒使者不納，曰：<span class="yinhao">「皇曾孫在。他人無辜死者猶不可，況親曾孫乎！」</span>相守至天明，不得入。穰還，以聞，因劾奏吉。<span class="jiazhu">劾，戶槪翻。</span>武帝亦寤，曰：<span class="yinhao">「天使之也。」</span>因赦天下。郡邸獄繫者，獨賴吉得生。</p>
<p class="em2 strong">旣而吉謂守丞誰如：<span class="yinhao">「皇孫不當在官。」</span><span class="jiazhu">孟康曰：郡守丞也，來詣京師邸治獄，姓誰，名如。文穎曰：不當在官，不當在郡邸獄也。師古曰：守丞，守獄官之丞耳，非郡丞也。誰如者，其人名，本作<span class="yinhao">「譙」</span>字；言姓，又非也。仲馮曰：守丞，蓋郡邸守邸之丞也，與《朱買臣傳》守丞同。</span>使誰如移書京兆尹，遣與胡組俱送；京兆尹不受，復還。及組日滿當去，皇孫思慕，吉以私錢雇組令留，與郭徵卿並養，數月，乃遣組去。後少內嗇夫白吉曰：<span class="yinhao">「食皇孫無詔令。」</span><span class="jiazhu">師古曰：少內，掖庭主府藏之官也。食，讀曰飤。詔令無文，無從得其廩具而食之。</span>時吉得食米、肉，月月以給皇曾孫。曾孫病，幾不全者數焉，吉數敕保養乳母加致醫藥，<span class="jiazhu">幾，居衣翻。數，所角翻。</span>視遇甚有恩惠。吉聞史良娣有母貞君及兄恭，乃載皇曾孫以付之。貞君年老，見孫孤，甚哀之，自養視焉。</p>
<p class="em2 strong">後有詔掖庭養視，上屬籍宗正。<span class="jiazhu">應劭曰：掖庭，宮人之官，有令、丞，宦者爲之。詔敕掖庭養視之，始令宗正著其屬籍。</span>時掖庭令張賀，嘗事戾太子，思顧舊恩，<span class="jiazhu">張賀，安世兄也，幸於衞太子。太子敗，賓客皆誅，安世上書爲賀請，得下蠶室，後爲掖庭令。師古曰：顧，念也。</span>哀曾孫，奉養甚謹，以私錢供給，敎書。旣壯，賀欲以女孫妻之。<span class="jiazhu">妻，千細翻；下同。</span>是時昭帝始冠，<span class="jiazhu">冠，古玩翻。</span>長八尺二寸。<span class="jiazhu">長，直亮翻。</span>賀弟安世爲右將軍，輔政，聞賀稱譽皇曾孫，欲妻以女，<span class="jiazhu">譽，音余。</span>怒曰：<span class="yinhao">「曾孫乃衞太子後也，幸得以庶人衣食縣官足矣，勿復言予女事！」</span><span class="jiazhu">復，扶又翻。予，讀曰與。</span>於是賀止。時暴室嗇夫許廣漢有女，<span class="jiazhu">暴室屬掖庭令。師古曰：取暴曬爲名，蓋主織作染練之署。應劭曰：暴室，宮人獄也；今曰薄室。許廣漢坐法，腐爲宦者，作嗇夫也。師古又曰：暴室職務旣多，因爲置獄，主治罪人，故往往云暴室獄耳；然非獄名。嗇夫者，暴室屬官，亦猶縣鄕嗇夫。《姓譜》：許姓出高陽，本自姜姓，炎帝之後，太嶽之裔；其後因封國爲氏。</span>賀乃置酒請廣漢，酒酣，爲言<span class="yinhao">「曾孫體近，下乃關內侯，<span class="jiazhu">師古曰：言曾孫於帝爲近親，縱其人得下劣，猶爲關內侯也。爲，于僞翻。</span>可妻也。」</span>廣漢許諾。明日，嫗聞之，怒。<span class="jiazhu">嫗，謂廣漢妻也。《說文》曰：嫗，母也，音威遇翻。</span>廣漢重令人爲介，<span class="jiazhu">師古曰：更令人作媒，結婚姻。重，音直用翻。</span>遂與曾孫；賀以家財聘之。曾孫因依倚廣漢兄弟及祖母家史氏，受《詩》於東海澓中翁，<span class="jiazhu">服虔曰：澓，音福。師古曰：姓澓，字中翁也。澓，房福翻。中，讀曰仲。</span>高材好學；<span class="jiazhu">好，呼到翻。</span>然亦喜游俠，<span class="jiazhu">師古曰：喜，許吏翻。</span>鬬雞走狗，<span class="jiaozhusup">【章：甲十五行本「狗」作「馬」；乙十一行本同。】</span>以是具知閭里姦邪，吏治得失。<span class="jiazhu">治，直吏翻。</span>數上下諸陵，<span class="jiazhu">師古曰：諸陵皆據高敞地爲之，縣卽在其側。帝每周游往來，去則上，來則下，故言上下諸陵。數，所角翻。上，時掌翻。</span>周徧三輔，嘗困於蓮勺鹵中。<span class="jiazhu">班《志》，蓮勺縣屬左馮翊。賢曰：故城在同州下邽縣東北。如淳曰：爲人所困辱也。蓮勺縣有鹽池，縱廣十餘里，其鄕人名爲鹵中。師古曰：鹵者，鹹地，今在櫟陽縣東。今其鄕人謂此中爲鹵鹽池。程大昌曰：蓮勺，唐下邽縣。蓮，音輦。勺，音酌。</span>尤樂杜、鄠之間，<span class="jiazhu">班《志》，杜縣屬京兆；鄠縣屬扶風。樂，音洛。鄠，音戶。</span>率常在下杜。<span class="jiazhu">孟康曰：下杜在長安南。師古曰：卽今之杜城。《括地志》：下杜城在雍州長安縣東南九里，古杜伯國。</span>時會朝請，舍長安尙冠里。<span class="jiazhu">文穎曰：以屬弟尙親，故歲時從宗室朝會也。如淳曰：春曰朝，秋曰請。師古曰：尙冠者，長安中里名。帝會朝請之時，卽於此里中止息。《三輔黃圖》曰：京兆尹治尙冠里。朝，直遙翻。舍，如字。請，才性翻。</span></p>
<p class="em2 strong">及昌邑王廢，霍光與張安世諸大臣議所立，未定。丙吉奏記光曰：<span class="yinhao">「將軍事孝武皇帝，受繈褓之屬，任天下之寄。<span class="jiazhu">屬，之欲翻。</span>孝昭皇帝早崩亡嗣，<span class="jiazhu">亡，古無字通。</span>海內憂懼，欲亟聞嗣主。發喪之日，以大誼立後；所立非其人，復以大誼廢之；<span class="jiazhu">師古曰：雖無嫡嗣，旁立支屬，令宗廟有奉，旣而恐危社稷，故廢黜之，皆以大誼而行也。</span>天下莫不服焉。方今社稷、宗廟、羣生之命在將軍之壹舉，竊伏聽於衆庶，察其所言諸侯、宗室在列位者，未有所聞於民間也。而遺詔所養武帝曾孫名病已在掖庭、外家者，<span class="jiazhu">蘇林曰：外家，猶言在外人民家，不在宮中。晉灼曰：出郡邸獄，歸在外家史氏，後入掖庭耳。師古曰：晉說是也。</span>吉前使居郡邸時，<span class="jiazhu">使，疏吏翻。</span>見其幼少，至今十八九矣，通經術，有美材，行安而節和。<span class="jiazhu">行，下孟翻。</span>願將軍詳大義，參以蓍龜豈宜，<span class="jiazhu">句斷，言參以蓍龜，卜其宜與不宜也。</span>褒顯先使入侍，<span class="jiazhu">師古曰：侍太后。</span>令天下昭然知之，然後決定大策，天下幸甚！」</span>杜延年亦知曾孫德美，勸光、安世立焉。</p>
<p class="em2 strong">秋，七月，光坐庭中，會丞相以下議<span class="jiaozhusup">【章：甲十五行本「議」下有「定」字；乙十一行本同；孔本同。】</span>所立，遂復與丞相敞等上奏曰：<span class="jiazhu">復，扶又翻。上，時掌翻。</span><span class="yinhao">「孝武皇帝曾孫病已，年十八，師受《詩》、《論語》、《孝經》，躬行節儉，慈仁愛人，可以嗣孝昭皇帝後，奉承祖宗廟，子萬姓。<span class="jiazhu">師古曰：天子以萬姓爲子，故云子萬姓。</span>臣昧死以聞！」</span><span class="jiazhu">昧死，冒死也。</span>皇太后詔曰：<span class="yinhao">「可。」</span>光遣宗正德至曾孫家尙冠里，洗沐，賜御衣；太僕以軨獵車迎曾孫，<span class="jiazhu">文穎曰：軨獵，小車，前有曲輿，不衣，近世謂之軨獵車。孟康曰：今之載獵車也。前有曲軨，特高大，獵時立其中，格射禽獸。李奇曰：蘭輿、輕車也。師古曰：文、李二說是。時未備天子車駕，故且取其輕便耳，非取其高大也。孟說失之。軨，音零。</span>就齋宗正府。庚申，入未央宮，見皇太后，封爲陽武侯。<span class="jiazhu">班《志》，陽武縣屬河南郡。師古曰：先封侯者，不欲立庶人爲天子也。見，賢遍翻。</span>已而羣臣奏上璽綬，卽皇帝位，<span class="jiazhu">癸巳，廢昌邑王。庚申，立宣帝。漢朝無君二十七日，天下不搖。霍光處此，誠難能也。上，時掌翻。</span>謁高廟；尊皇太后爲太皇太后。</p>
<p class="em2 strong">侍御史嚴延年<span class="jiazhu">班《表》：侍御史屬御史大夫，員十五人，受公卿奏事，舉劾按章。此嚴非莊助之嚴，自是一姓；戰國時有濮陽嚴仲子。</span>劾奏<span class="yinhao">「大將軍光擅廢立主，無人臣禮，不道。」</span>奏雖寢，然朝廷肅然敬憚之。</p>
<p class="em2 strong"><span class="yinwen">6</span>八月，己巳，安平敬侯楊敞薨。<span class="jiazhu">班《表》，安平侯食邑於汝南。</span></p>
<p class="em2 strong"><span class="yinwen">7</span>九月，大赦天下。</p>
<p class="em2 strong"><span class="yinwen">8</span>戊寅，蔡義爲丞相。</p>
<p class="em2 strong"><span class="yinwen">9</span>初，許廣漢女適皇曾孫，一歲，生子奭。數月，曾孫立爲帝，許氏爲倢伃。是時霍將軍有小女與皇太后親，公卿議更立皇后，皆心擬霍將軍女，亦未有言。上乃詔求微時故劍。大臣知指，白立許倢伃爲皇后。十一月，壬子，立皇后許氏。霍光以后父廣漢刑人，不宜君國；歲餘，乃封爲昌成君。</p>
<p class="em2 strong"><span class="yinwen">10</span>太皇太后歸長樂宮。長樂宮初置屯衞。<span class="jiazhu">漢太后常居長樂宮。太皇太后自昌邑之廢，居未央宮。今宣帝旣立，復歸長樂宮。樂，音洛。</span></p>
<h5><span class="section" id="title-4"><span data-head-description="" data-head-level="h3" data-head-title="中宗孝宣皇帝上之上">中宗孝宣皇帝上之上</span></span></h5>
<p class=""><span class="jiazhu">荀悅曰：諱詢，字次卿。諱<span class="yinhao">「詢」</span>之字曰<span class="yinhao">「謀」</span>。應劭曰：《諡法》：聖善周聞曰宣。余據帝本名病已，元康二年乃更名詢。</span></p>
<div class="yeartoc" id="year_toc_315"><p class="strong"><span class="section" id="title-5"><span data-head-description="漢宣帝本始" data-head-level="h4" data-head-title="本始元年">本始元年</span></span><span class="biaozhusup" data-rel="">（戊申、前七三年）</span></p></div>
<p class="em2 strong"><span class="yinwen">1</span>春，詔有司論定策安宗廟功。大將軍光益封萬七千戶，與故所食凡二萬戶。車騎將軍富平侯安世以下益封者十人，封侯者五人，賜爵關內侯者八人。<span class="jiazhu">昭帝始元二年，霍光以捕馬何羅功封博陸侯，二千三百五十戶，今益封萬七千二百戶。元鳳六年，張安世封富平侯，三千四十戶，今益封萬六百戶。楊敞始封安平侯，七百戶，今益封其子忠四千八百四十七戶。蔡義始封陽平侯，今益封，通前凡七百戶。范明友始封平陵侯，今益封，通前凡二千九百二十戶。韓增始紹封龍雒侯，今益封千戶。建平侯杜延年始封二千戶，今益封二千三百六十戶。蒲侯蘇昌始封千二十六戶，今益封。王譚始紹封宜春侯，今益封，通前凡一千一百八戶。魏聖始紹封當塗侯，今益封，通前凡二千二百戶。屠耆堂始紹封杜侯，千三百戶，今益封。夏侯勝始賜爵關內侯，今益封千戶。凡十人。封田廣明爲昌水侯，趙充國爲營平侯，田延年爲陽城侯，樂成爲爰氏侯，王遷爲平丘侯，凡五人。周德、蘇武、李光、劉德、韋賢、宋畸、丙吉、趙廣漢八人皆賜爵關內侯。</span></p>
<p class="em2 strong"><span class="yinwen">2</span>大將軍光稽首歸政，<span class="jiazhu">稽，音啓。</span>上謙讓不受；諸事皆先關白光，然後奏御。自昭帝時，光子禹及兄孫雲皆爲中郎將，雲弟山奉車都尉、侍中，領胡、越兵，光兩女壻爲東、西宮衞尉，昆弟、諸壻、外孫皆奉朝請，爲諸曹、大夫、騎都尉、給事中，黨親連體，根據於朝廷。及昌邑王廢，光權益重，每朝見，上虛己斂容，禮下之已甚。<span class="jiazhu">胡、越兵，胡騎及越騎也。東、西宮衞尉，長樂衞尉及未央衞尉也。侍中得入禁中，諸曹受尙書奏事，給事中給事禁中，皆加官也。下，胡稼翻。已甚，言過當也。</span></p>
<p class="em2 strong"><span class="yinwen">3</span>夏，四月，庚午，地震。</p>
<p class="em2 strong"><span class="yinwen">4</span>五月，鳳皇集膠東、千乘。赦天下，勿收田租賦。</p>
<p class="em2 strong"><span class="yinwen">5</span>六月，詔曰：<span class="yinhao">「故皇太子在湖，未有號諡，<span class="jiazhu">戾太子死事見二十二卷武帝征和二年。</span>歲時祠；其議諡，置園邑。」</span>有司奏請：<span class="yinhao">「禮，爲人後者，爲之子也；故降其父母，不得祭，<span class="jiazhu">師古曰：謂本生之父母也。</span>尊祖之義也。陛下爲孝昭帝後，承祖宗之祀，愚以爲親諡宜曰悼，<span class="jiazhu">如淳曰：親，謂父也。</span>母曰悼后；故皇太子諡曰戾，史良娣曰戾夫人。」</span><span class="jiazhu">《諡法》：不悔前過曰戾；又不思念曰戾。</span>皆改葬焉。</p>
<p class="em2 strong"><span class="yinwen">6</span>秋，七月，詔立燕剌王太子建爲廣陽王；<span class="jiazhu">燕王旦死，建爲庶人，事見二十三卷昭帝元鳳元年。廣陽國屬幽州，旦死，燕國除，爲廣陽郡，今因以爲國名。剌，音來曷翻。</span>立廣陵王胥少子弘爲高密王。<span class="jiazhu">封胥子弘爲王，加親親之恩也。</span></p>
<p class="em2 strong"><span class="yinwen">7</span>初，上官桀與霍光爭權，光旣誅桀，遂遵武帝法度，以刑罰痛繩羣下，由是俗吏皆尙嚴酷以爲能；而河南太守丞淮陽黃霸獨用寬和爲名。上在民間時，知百姓苦吏急也，聞霸持法平，乃召爲廷尉正；數決疑獄，庭中稱平。<span class="jiazhu">廷尉正，秩千石。<span class="yinhao">「庭中」</span>，《漢書》作<span class="yinhao">「廷中」</span>。師古曰：此廷中，謂廷尉之中也。余據《通鑑》作<span class="yinhao">「庭中」</span>，言漢庭之中也。數，所角翻。</span></p>
<div class="yeartoc" id="year_toc_316"><p class="strong"><span class="section" id="title-6"><span data-head-description="漢宣帝本始" data-head-level="h4" data-head-title="本始二年">二年</span></span><span class="biaozhusup" data-rel="">（己酉、前七二年）</span></p></div>
<p class="em2 strong"><span class="yinwen">1</span>春，大司農田延年有罪自殺。昭帝之喪，大司農僦民軍，延年詐增僦直，<span class="jiazhu">師古曰：僦，謂賃之，與雇直也。僦，子就翻。</span>盜取錢三千萬，爲怨家所告。<span class="jiazhu">怨，於元翻。</span>霍將軍召問延年，欲爲道地。<span class="jiazhu">師古曰：爲之開通道路，使有安全之地也。</span>延年抵曰：<span class="jiazhu">師古曰：抵，拒諱也。抵，丁禮翻。</span><span class="yinhao">「無有是事！」</span>光曰：<span class="yinhao">「卽無事，當窮竟！」</span><span class="jiazhu">師古曰：旣無實事，當令有司窮治，盡其理。</span>御史大夫田廣明謂太僕杜延年曰：<span class="yinhao">「《春秋》之義，以功覆過。<span class="jiazhu">《公羊傳》：僖十七年夏，滅項。孰滅之？齊滅之。曷爲不言齊滅之？爲桓公諱也。桓公嘗有存亡繼絕之功，故君子爲之諱。</span>當廢昌邑王時，非田子賓之言，大事不成。<span class="jiazhu">延年，字子賓，事見上昭帝元平元年。</span>今縣官出三千萬自乞之，何哉？<span class="jiazhu">師古曰：謂自乞與之也。柳宗元曰：哉，疑辭也。何哉，猶曰何如也。乞，音氣。</span>願以愚言白大將軍！」</span>延年言之大將軍，大將軍曰：<span class="yinhao">「誠然，實勇士也！當發大議時，震動朝廷。」</span>光因舉手自憮<span class="jiaozhusup">【章：甲十五行本「憮」作「撫」；乙十一行本同；孔本同。】</span>心曰：<span class="yinhao">「使我至今病悸。<span class="jiazhu">師古曰：悸，心動也，音揆。《韻略》：其季翻。</span>謝田大夫曉大司農，通往就獄，得公議之。」</span><span class="jiazhu">師古曰：曉者，告白意指也。通者，從公家通理也。光忿其拒諱，故不佑之。</span>田大夫使人語延年。<span class="jiazhu">語，牛倨翻。</span>延年曰：<span class="yinhao">「幸縣官寬我耳，何面目入牢獄，使衆人指笑我，卒徒唾吾背乎！」</span>卽閉閣獨居齋舍，偏袒，持刀東西步。數日，使者召延年詣廷尉。聞鼓聲，自刎死。<span class="jiazhu">晉灼曰：使者至司農，司農發詔書，故鳴鼓也。師古曰：刎，謂斷頸也。刎，武粉翻。</span></p>
<p class="em2 strong"><span class="yinwen">2</span>夏，五月，詔曰：<span class="yinhao">「孝武皇帝躬仁誼，厲威武，功德茂盛，而廟樂未稱，<span class="jiazhu">師古曰：稱，副也。稱，尺證翻。</span>朕甚悼焉。其與列侯、二千石、博士議。」</span>於是羣臣大議庭中，<span class="jiazhu">師古曰：大議，總會議也。此庭中，謂朝廷之中。</span>皆曰：<span class="yinhao">「宜如詔書。」</span>長信少府夏侯勝獨曰：<span class="yinhao">「武帝雖有攘四夷、廣土境之功，然多殺士衆，竭民財力，奢泰無度，天下虛耗，百姓流離，物故者半，蝗蟲大起，赤地數千里，<span class="jiazhu">師古曰：言無五穀之苗。</span>或人民相食，畜積至今未復；<span class="jiazhu">畜，讀曰蓄。</span>無德澤於民，不宜爲立廟樂。」</span>公卿共難勝曰：<span class="jiazhu">爲，于僞翻。難，乃旦翻。</span><span class="yinhao">「此詔書也。」</span>勝曰：<span class="yinhao">「詔書不可用也。人臣之誼，宜直言正論，非苟阿意順指。議已出口，雖死不悔！」</span>於是丞相、御史劾奏勝非議詔書，毀先帝，不道；及丞相長史黃霸阿縱勝，不舉劾；俱下獄。<span class="jiazhu">劾，戶槪翻。下，遐嫁翻。</span>有司遂請尊孝武帝廟爲世宗廟，奏《盛德》、《文始五行之舞》。<span class="jiazhu">應劭曰：宣帝復采《昭德之舞》爲《盛德舞》，以尊世宗廟也。諸帝廟皆常奏《文始四時五行舞》也。</span>武帝巡狩所幸郡國皆立廟，如高祖、太宗焉。夏侯勝、黃霸旣久繫，霸欲從勝受《尙書》，勝辭以罪死。霸曰：<span class="yinhao">「朝聞道，夕死可矣。」</span><span class="jiazhu">《論語》載孔子之言。</span>勝賢其言，遂授之。繫再更冬，<span class="jiazhu">師古曰：更，歷也。更，音工衡翻。</span>講論不怠。</p>
<p class="em2 strong"><span class="yinwen">3</span>初，烏孫公主死，漢復以楚王戊之孫解憂爲公主，妻岑娶。岑娶胡婦子泥靡尙小，岑娶且死，<span class="jiazhu">復，扶又翻。妻，七細翻。《漢書》作岑陬。師古曰：岑，音仕林翻。陬，音子侯翻。</span>以國與季父大祿子翁歸靡，曰：<span class="yinhao">「泥靡大，以國歸之。」</span>翁歸靡旣立，號肥王，復尙楚主，生三男、兩女。長男曰元貴靡，次曰萬年，次曰大樂。昭帝時，公主上書言：<span class="yinhao">「匈奴與車師共侵烏孫，唯天子幸救之！」</span>漢養士馬，議擊匈奴。會昭帝崩，上遣光祿大夫常惠使烏孫。烏孫公主及昆彌皆遣使上書，言：<span class="yinhao">「匈奴復連發大兵，侵擊烏孫。使使謂烏孫，『趣持公主來！』<span class="jiazhu">趣，讀曰促。</span>欲隔絕漢。昆彌願發國精兵五萬騎，盡力擊匈奴。唯天子出兵以救公主、昆彌！」</span>先是匈奴數侵漢邊，<span class="jiazhu">先，悉薦翻。</span>漢亦欲討之。秋，大發兵，遣御史大夫田廣明爲祁連將軍，四萬餘騎，出西河；度遼將軍范明友三萬餘騎，出張掖；前將軍韓增三萬餘騎，出雲中；後將軍趙充國爲蒲類將軍，三萬餘騎，出酒泉；雲中太守田順爲虎牙將軍，三萬餘騎，出五原；期以出塞各二千餘里。以常惠爲校尉，持節護烏孫兵共擊匈奴。</p>
<div class="yeartoc" id="year_toc_317"><p class="strong"><span class="section" id="title-7"><span data-head-description="漢宣帝本始" data-head-level="h4" data-head-title="本始三年">三年</span></span><span class="biaozhusup" data-rel="">（庚戌、前七一年）</span></p></div>
<p class="em2 strong"><span class="yinwen">1</span>春，正月，癸亥，恭哀許皇后崩。<span class="jiazhu">張晏曰：禮，婦人從夫諡。閔其見殺，故兼二諡。師古曰：共，讀曰恭。余據班《史》，自高后以下皆從夫稱之，未嘗有諡也。至帝諡孝武衞皇后曰思，亦以其不令終也。至於東都，如光烈、明德，始從夫而加二諡。</span>時霍光夫人顯欲貴其小女成君，道無從。<span class="jiazhu">師古曰：從，因也，由也。無由得納其女。</span>會許后當娠，病，女醫淳于衍者，<span class="jiazhu">《姓譜》：淳于出於姜姓，州公之後。</span>霍氏所愛，嘗入宮侍皇后疾。衍夫賞爲掖庭戶衞，<span class="jiazhu">掖庭戶衞，掌衞掖庭門戶，戶郎主之也。</span>謂衍：<span class="yinhao">「可過辭霍夫人，行爲我求安池監。」</span><span class="jiazhu">安池，池名。監，掌池之官。爲，于僞翻。</span>衍如言報顯，顯因心生，<span class="jiaozhusup">【章：甲十五行本二字互乙；乙十一行本同；孔本同；張校同；退齋校同。】</span>辟左右，<span class="jiazhu">師古曰：辟，謂屛去之；音闢。</span>字謂衍曰：<span class="yinhao">「少夫幸報我以事，<span class="jiazhu">如淳曰：稱衍字曰少夫，親之也。晉灼曰：報我以事，謂求池監也。少，詩照翻。</span>我亦欲報少夫，可乎？」</span><span class="jiazhu">晉灼曰：報少夫謀弑許后事。</span>衍曰：<span class="yinhao">「夫人所言，何等不可者！」</span><span class="jiazhu">師古曰：無事而不可。</span>顯曰：<span class="yinhao">「將軍素愛小女成君，欲奇貴之，願以累少夫！」</span><span class="jiazhu">師古曰：累，託也，音力瑞翻。</span>衍曰：<span class="yinhao">「何謂邪？」</span>顯曰：<span class="yinhao">「婦人免乳，大故，十死一生。<span class="jiazhu">師古曰：免乳，謂產子也。大故，大事也。乳，音人喻翻。</span>今皇后當免身，可因投毒藥去也，<span class="jiazhu">師古曰：去，謂除去皇后也；音丘呂翻。</span>成君卽爲皇后矣。如蒙力，事成，富貴與少夫共之。」</span>衍曰：<span class="yinhao">「藥雜治，常先嘗，安可？」</span><span class="jiazhu">師古曰：與衆醫共雜治之，又有先嘗者，何可行毒？治，直之翻。</span>顯曰：<span class="yinhao">「在少夫爲之耳。將軍領天下，誰敢言者！緩急相護，但恐少夫無意耳。」</span>衍良久曰：<span class="yinhao">「願盡力！」</span>卽擣附子，<span class="jiazhu">附子與天雄、烏喙同出一種，有大毒。</span>齎入長安宮。皇后免身後，衍取附子幷合大醫大丸以飲皇后，<span class="jiazhu">師古曰：大丸，今澤蘭丸之屬。合，音閤。飲，於禁翻。</span>有頃，曰：<span class="yinhao">「我頭岑岑也，藥中得無有毒？」</span><span class="jiazhu">師古曰：岑岑，庳悶之意。</span>對曰：<span class="yinhao">「無有。」</span>遂加煩懣，崩。<span class="jiazhu">師古曰：懣，音滿，又音悶。</span>衍出，過見顯，相勞問，<span class="jiazhu">勞，力到翻。</span>亦未敢重謝衍。<span class="jiazhu">師古曰：恐人知覺之。</span>後人有上書告諸醫侍疾無狀者，皆收繫詔獄，劾不道。<span class="jiazhu">劾，戶槪翻。</span>顯恐急，卽以狀具語光，<span class="jiazhu">語，牛據翻。</span>因曰：<span class="yinhao">「旣失計爲之，無令吏急衍！」</span>光大驚，欲自發舉，不忍，猶與。<span class="jiazhu">師古曰：猶與，不決也。與，讀曰豫。</span>會奏上，光署衍勿論。<span class="jiazhu">李奇曰：光題其奏也。師古曰：言之於帝，故解釋耳，光不自署也。余據《霍光傳》，光薨後，帝始聞毒許后事，光於是時安敢言之於帝邪！李說爲是。上，時掌翻。</span>顯因勸光內其女入宮。</p>
<p class="em2 strong"><span class="yinwen">2</span>戊辰，五將軍發長安。匈奴聞漢兵大出，老弱奔走，敺畜產遠遁逃，<span class="jiazhu">師古曰：敺，與驅同。</span>是以五將少所得。<span class="jiazhu">少，詩沼翻。</span>夏，五月，軍罷。度遼將軍出塞千二百餘里，至蒲離候水，<span class="jiazhu">自張掖出塞。</span>斬首、捕虜七百餘級。前將軍出塞千二百餘里，至烏員，<span class="jiazhu">自雲中出塞。師古曰：烏員，地名也；音云。</span>斬首、捕虜百餘級。蒲類將軍出塞千八百餘里，西至候山，<span class="jiazhu">自酒泉出塞。</span>斬首、捕虜，得單于使者蒲陰王以下三百餘級。聞虜已引去，皆不至期還。天子薄其過，寬而不罪。祈<span class="jiaozhusup">【章：甲十五行本「祈」作「祁」；乙十一行本同；孔本同。下三見均同。】</span>連將軍出塞千六百里，至雞秩山，<span class="jiazhu">自西河出塞。</span>斬首、捕虜十九級。逢漢使匈奴還者冉弘等，<span class="jiazhu">《姓譜》：楚大夫叔山冉之後。案夫子弟子有冉伯牛、冉有。使，疏吏翻。還，從宣翻，又如字。</span>言雞秩山西有虜衆，祈連卽戒弘，使言無虜，欲還兵。御史屬公孫益壽諫，以爲不可。祈連不聽，遂引兵還。虎牙將軍出塞八百餘里，至丹餘吾水上，<span class="jiazhu">自五原出塞。</span>卽止兵不進，斬首、捕虜千九百餘級，引兵還。上以虎牙將軍不至期，詐增鹵獲，而祈連知虜在前，逗遛不進，<span class="jiazhu">孟康曰：逗遛，律語也；謂軍行頓止，稽留不進也。師古曰：逗，讀與住同；又音豆。</span>皆下吏，自殺。擢公孫益壽爲侍御史。<span class="jiazhu">《百官表》：侍御史員十五人，受公卿奏事、舉劾案章。下，遐嫁翻。</span></p>
<p class="em2 strong">烏孫昆彌自將五萬騎與校尉常惠從西方入，至右谷蠡王庭，<span class="jiazhu">谷蠡，音鹿黎。</span>獲單于父行<span class="jiazhu">行，胡浪翻。</span>及嫂、居次、<span class="jiazhu">晉灼曰：匈奴女號，若言公主也。</span>名王、犂汙都尉、千長、騎將以下四萬級，<span class="jiazhu">犂汙都尉，犂汙王之都尉也。師古曰：千長，千人之長。長，知兩翻。</span>馬、牛、羊、驢、橐佗七十餘萬頭。<span class="jiazhu">師古曰：橐佗，言能負橐囊而馱物也。佗，音徒河翻。《考異》曰：《常惠傳》，<span class="yinhao">「四萬級」</span>爲<span class="yinhao">「三萬九千人」</span>，<span class="yinhao">「七十餘萬頭」</span>爲<span class="yinhao">「六十餘萬頭」</span>；今從《烏孫傳》。</span>烏孫皆自取所虜獲。上以五將皆無功，獨惠奉使克獲，封惠爲長羅侯。<span class="jiazhu">長羅，侯國，屬陳留郡。賢曰：故城在今滑州匡城縣東北。</span>然匈奴民衆傷而去者及畜產遠移死亡，不可勝數，<span class="jiazhu">勝，音升。</span>於是匈奴遂衰耗，怨烏孫。</p>
<p class="em2 strong">上復遣常惠持金幣還賜烏孫貴人有功者。<span class="jiazhu">復，扶又翻。</span>惠因奏請龜茲國嘗殺校尉賴丹，未伏誅，請便道擊之。帝不許。大將軍霍光風惠以便宜從事。<span class="jiazhu">師古曰：言至前所，專命而行也。風，讀曰諷。</span>惠與吏士五百人俱至烏孫，還，<span class="jiazhu">還，從宣翻，又如字；下同。</span>過，發西國兵二萬人，<span class="jiazhu">自烏孫還，所過西國皆發其兵。</span>令副使發龜茲東國二萬人，烏孫兵七千人，從三面攻龜茲。兵未合，先遣人責其王以前殺漢使狀。王謝曰：<span class="yinhao">「乃我先王時爲貴人姑翼所誤耳，我無罪。」</span>惠曰：<span class="yinhao">「卽如此，縛姑翼來，吾置王。」</span><span class="jiazhu">師古曰：置，猶放。</span>王執姑翼詣惠，惠斬之而還。<span class="jiazhu">龜茲殺賴丹事，見上卷昭帝元鳳四年。</span></p>
<p class="em2 strong"><span class="yinwen">3</span>大旱。</p>
<p class="em2 strong"><span class="yinwen">4</span>六月，己丑，陽平節侯蔡義薨。<span class="jiazhu">陽平屬東郡。《考異》曰：荀《紀》作<span class="yinhao">「乙丑」</span>，誤。</span></p>
<p class="em2 strong"><span class="yinwen">5</span>甲辰，長信少府韋賢爲丞相。</p>
<p class="em2 strong"><span class="yinwen">6</span>大司農魏相爲御史大夫。</p>
<p class="em2 strong"><span class="yinwen">7</span>冬，匈奴單于自將數萬騎擊烏孫，頗得老弱。欲還，會天大雨雪，<span class="jiazhu">雨，于具翻。</span>一日深丈餘，<span class="jiazhu">深，式鴆翻。</span>人民、畜產凍死，還者不能什一。於是丁令乘弱攻其北，<span class="jiazhu">令，音零。</span>烏桓入其東，烏孫擊其西，凡三國所殺數萬級，馬數萬匹，牛羊甚衆；又重以餓死，<span class="jiazhu">重，直用翻。</span>人民死者什三，畜產什五。匈奴大虛弱，諸國羈屬者皆瓦解，攻盜不能理。其後漢出三千餘騎爲三道，並入匈奴，捕虜得數千人還；匈奴終不敢取當，<span class="jiazhu">師古曰：當者，報其直。</span>滋欲鄕和親，<span class="jiazhu">師古曰：滋，益也。鄕，讀曰嚮。</span>而邊境少事矣。</p>
<p class="em2 strong"><span class="yinwen">8</span>是歲，潁川太守趙廣漢爲京兆尹。潁川俗，豪桀相朋黨。廣漢爲缿筩，<span class="jiazhu">蘇林曰：缿，音項，如瓶，可受投書。孟康曰：筩，竹筩也，如今官受密事筩也。師古曰：缿，若今盛錢臧瓶，爲小孔，可入而不可出。或缿或筩，皆爲此制，而用受書，令投於中也。筩，音同。</span>受吏民投書，使相告訐，<span class="jiazhu">師古曰：面相斥曰訐，音居乂翻，又音居謁翻。</span>於是更相怨咎，<span class="jiazhu">更，工衡翻。</span>姦黨散落，盜賊不敢發。匈奴降者言匈奴中皆聞廣漢名，<span class="jiazhu">降，戶江翻。</span>由是入爲京兆尹。廣漢遇吏，殷勤甚備，事推功善，歸之於下，行之發於至誠，吏咸願爲用，僵仆無所避。<span class="jiazhu">師古曰：僵，偃也。仆，頓也。僵，音薑。仆，音赴。</span>廣漢聰明，皆知其能之所宜，盡力與否；其或負者，輒收捕之，無所逃；案之，罪立具，卽時伏辜。尤善爲鉤距以得事情，<span class="jiazhu">蘇林曰：鉤得其情，使不得去也。晉灼曰：鉤，致也。距，閉也。使對者無疑，若不問而自知，衆莫覺所由以閉，其術爲距也。師古曰：晉說是也。</span>閭里銖兩之姦皆知之。長安少年數人會窮里空舍，<span class="jiazhu">師古曰：窮里，里中之極隱處。</span>謀共劫人；坐語未訖，廣漢使吏捕治，具服。其發姦擿伏如神。<span class="jiazhu">師古曰：擿，謂動發之也；音他狄翻。</span>京兆政清，吏民稱之不容口。長老傳以爲自漢興，治京兆者莫能及。<span class="jiazhu">長，知兩翻。治，直之翻。</span></p>
<div class="yeartoc" id="year_toc_318"><p class="strong"><span class="section" id="title-8"><span data-head-description="漢宣帝本始" data-head-level="h4" data-head-title="本始四年">四年</span></span><span class="biaozhusup" data-rel="">（辛亥、前七○年）</span></p></div>
<p class="em2 strong"><span class="yinwen">1</span>春，三月，乙卯，立霍光女爲皇后；赦天下。初，許后起微賤，登至尊日淺，從官車服甚節儉。及霍后立，轝駕、侍從益盛，<span class="jiazhu">從，才用翻。</span>賞賜官屬以千萬計，與許后時縣絕矣。<span class="jiazhu">縣，讀曰懸。</span></p>
<p class="em2 strong"><span class="yinwen">2</span>夏，四月，壬寅，郡國四十九同日地震，或山崩，壞城郭、室屋，殺六千餘人。北海、琅邪壞祖宗廟。<span class="jiazhu">景帝元年，令郡國各立太祖高皇帝廟、太宗文皇帝廟。壞，音怪。</span>詔丞相、御史與列侯、中二千石博問經學之士，有以應變，<span class="jiazhu">師古曰：謂禦塞災異也。</span>毋有所諱。令三輔、太常、內郡國舉賢良方正各一人。大赦天下。上素服，避正殿五日。釋夏侯勝、黃霸；以勝爲諫大夫、給事中，霸爲揚州刺史。<span class="jiazhu">揚州統廬江、九江、會稽、丹陽、豫章等郡。</span></p>
<p class="em2 strong">勝爲人，質樸守正，簡易無威儀，<span class="jiazhu">易，以豉翻。</span>或時謂上爲君，誤相字於前；<span class="jiazhu">師古曰：前，天子之前也。君前臣名，不當相呼字也。</span>上亦以是親信之。<span class="jiazhu">師古曰：知其質樸也。</span>嘗見，出道上語，<span class="jiazhu">師古曰：入見天子而以其言爲外人道之。見，賢遍翻。</span>上聞而讓勝，勝曰：<span class="yinhao">「陛下所言善，臣故揚之。堯言布於天下，至今見誦。臣以爲可傳，故傳耳。」</span>朝廷每有大議，上知勝素直，謂曰：<span class="yinhao">「先生建正言，無懲前事！」</span><span class="jiazhu">師古曰：懲，創也。前事，謂坐議廟樂事。</span>勝復爲長信少府，後遷太子太傅。年九十卒，太后賜錢二百萬，爲勝素服五日，以報師傅之恩。<span class="jiazhu">爲，于僞翻。</span>儒者以爲榮。</p>
<p class="em2 strong"><span class="yinwen">3</span>五月，鳳皇集北海安丘、淳于。<span class="jiazhu">安丘、淳于二縣皆屬北海郡。安丘，春秋時之渠丘。淳于，春秋之州國。</span></p>
<p class="em2 strong"><span class="yinwen">4</span>廣川王去坐殺其師及姬妾十餘人，或銷鉛錫灌口中，或支解，幷毒藥煑之，令糜盡，廢徙上庸；自殺。<span class="jiazhu">廣川王去，景帝子廣川惠王越之孫。師古曰：糜，碎也。</span></p>
<div class="yeartoc" id="year_toc_319"><p class="strong"><span class="section" id="title-9"><span data-head-description="漢宣帝地節" data-head-level="h4" data-head-title="地節元年">地節元年</span></span><span class="biaozhusup" data-rel="">（壬子、前六九年）</span><span class="jiazhu">應劭曰：以先者地震，山崩、水出，於是改元曰地節，欲令地得其節。</span></p></div>
<p class="em2 strong"><span class="yinwen">1</span>春，正月，有星孛于西方。<span class="jiazhu">孛，蒲內翻。</span></p>
<p class="em2 strong"><span class="yinwen">2</span>楚王延壽<span class="jiazhu">景帝立平陸侯禮爲楚王，奉元王後，傳子道，孫注，曾孫純；延壽，純之子也。</span>以廣陵王胥，武帝子，天下有變，必得立，陰附助之，爲其後<span class="jiaozhusup">【嚴：「後」改「后」。】</span>母弟趙何齊取廣陵王女爲妻，因使何齊奉書遺廣陵王曰：<span class="yinhao">「願長耳目，<span class="jiazhu">師古曰：言常伺聽，勿失幾也。取，讀曰娶。遺，于季翻。長，如字。</span>毋後人有天下！」</span><span class="jiazhu">師古曰：方爭天下，勿使在人後。後，戶覯翻。</span>何齊父長年上書告之，事下有司考驗，辭服。<span class="jiazhu">下，遐嫁翻。</span>冬，十一月，延壽自殺。胥勿治。</p>
<p class="em2 strong"><span class="yinwen">3</span>十二月，癸亥晦，日有食之。</p>
<p class="em2 strong"><span class="yinwen">4</span>是歲，于定國爲廷尉。<span class="jiazhu">《姓譜》：周武王子封於邘，子孫以國爲氏；其後去<span class="yinhao">「邑」</span>，單爲<span class="yinhao">「于」</span>。</span>定國決疑平法，務在哀鰥寡，罪疑從輕，加審愼之心。朝廷稱之曰：<span class="yinhao">「張釋之爲廷尉，天下無冤民。<span class="jiazhu">師古曰：言決罪皆當。</span>于定國爲廷尉，民自以不冤。」</span><span class="jiazhu">師古曰：言知其寬平，皆無冤枉之慮也。</span></p>
<div class="yeartoc" id="year_toc_320"><p class="strong"><span class="section" id="title-10"><span data-head-description="漢宣帝地節" data-head-level="h4" data-head-title="地節二年">二年</span></span><span class="biaozhusup" data-rel="">（癸丑、前六八年）</span></p></div>
<p class="em2 strong"><span class="yinwen">1</span>春，霍光病篤。車駕自臨問，上爲之涕泣。<span class="jiazhu">爲，于僞翻。</span>光上書謝恩，願分國邑三千戶以封兄孫奉車都尉山爲列侯，奉兄去病祀。<span class="jiazhu">霍去病封冠軍侯，子嬗嗣封，薨，無後，國除，故光乞分國邑以封其孫。</span>卽日，拜光子禹爲右將軍。三月，庚午，光薨。上及皇太后親臨光喪，中二千石治冢，賜梓宮、葬具皆如乘輿制度，諡曰宣成侯。發三河卒穿復土，<span class="jiazhu">乘，繩證翻。復，如字。</span>置園邑三百家，長、丞奉守；下詔復其後世，<span class="jiazhu">復，方目翻。</span>疇其爵邑，<span class="jiazhu">應劭曰：疇，等也。</span>世世無有所與。<span class="jiazhu">與，讀曰豫。</span></p>
<p class="em2 strong">御史大夫魏相上封事<span class="jiazhu">言事而不欲宣泄，重封上之，故曰封事。《漢官》曰：凡章表皆啓封；其言密事，得用皁囊。</span>曰：<span class="yinhao">「國家新失大將軍，宜顯明功臣以塡藩國，<span class="jiazhu">塡，古鎭字通。</span>毋空大位，以塞爭權。<span class="jiazhu">師古曰：大臣位空，則起爭奪之權也。塞，悉則翻。</span>宜以車騎將軍安世爲大將軍，毋令領光祿勳事；以其子延壽爲光祿勳。」</span>上亦欲用之。夏，四月，戊申，以安世爲大司馬、車騎將軍，領尙書事。<span class="jiazhu">《考異》曰：《百官表》：<span class="yinhao">「地節三年，四月，戊申，張安世爲大司馬。七月，戊戌，更爲衞將軍；霍禹爲大司馬。七月，壬辰，禹要斬。」</span>荀《紀》：<span class="yinhao">「三年，四月，戊辰，安世爲大司馬。」</span>按明年四月無戊辰，七月無戊戌，又不當再言七月。以《宣紀》、《張安世》、《霍光傳》考之，安世爲司馬當在今年，爲衞將軍當在明年十月，禹死在四年七月，蓋年表旁行通連書之，致此誤也。</span></p>
<p class="em2 strong"><span class="yinwen">2</span>鳳皇集魯，羣鳥從之。大赦天下。</p>
<p class="em2 strong"><span class="yinwen">3</span>上思報大將軍德，乃封光兄孫山爲樂平侯，使以奉車都尉領尙書事。魏相因昌成君許廣漢奏封事，言<span class="yinhao">「《春秋》譏世卿，<span class="jiazhu">《公羊傳》：隱三年，夏，四月，辛卯，尹氏卒。尹氏者何？天子之大夫也。其稱尹氏何？貶。曷爲貶？譏世卿。世卿，非禮也。</span>惡宋三世爲大夫<span class="jiazhu">《公羊傳》曰：宋三世無大夫，三世內取也。師古曰：三世，謂襄公、成公、昭公也，內取於國之大夫也。<span class="yinhao">「爲」</span>，恐當作<span class="yinhao">「無」</span>。惡，烏路翻。</span>及魯季孫之專權，<span class="jiazhu">魯自季友立僖公，行父逐東門氏，意如逐昭公，世專魯國。至哀公，惡季氏之逼而不能去，遂孫于邾。</span>皆危亂國家。自後元以來，祿去王室，政由冢宰。今光死，子復爲右將軍，兄子秉樞機，<span class="jiazhu">謂領尙書事也。賢曰：樞機，近要之官也。《春秋運斗樞曰》：北斗，第一天樞，第二璇，第三機也。</span>昆弟、諸壻據權勢，在兵官，光夫人顯及諸女皆通籍長信宮，<span class="jiazhu">師古曰：通籍，謂禁門之中皆有名籍，恣出入也。應劭曰：籍者，爲二尺竹牒，設其年紀、名字、物色，懸之宮門，按省相應，乃得入也。</span>或夜詔門出入，驕奢放縱，恐寖不制，<span class="jiazhu">師古曰：寖，漸也。不制，不可制御也。</span>宜有以損奪其權，破散陰謀，以固萬世之基，全功臣之世。」</span>又故事：諸上書者皆爲二封，署其一曰<span class="yinhao">「副」</span>，領尙書者先發副封，所言不善，屛去不奏。相復因許伯白去副封以防壅蔽。<span class="jiazhu">屏，必郢翻。去，丘呂翻。</span>帝善之，詔相給事中，皆從其議。<span class="jiazhu">漢三公，九卿皆外朝，今魏相給事中，則得入禁中，預中朝之議。</span></p>
<p class="em2 strong"><span class="yinwen">4</span>帝興于閭閻，<span class="jiazhu">師古曰：閭，里門也。閻，里中門也。言從里巷而卽天位也。</span>知民事之囏難。<span class="jiazhu">囏，古艱字。</span>霍光旣薨，始親政事，厲精爲治，<span class="jiazhu">治，直吏翻；下同。</span>五日一聽事。自丞相以下各奉職奏事，敷奏其言，考試功能。<span class="jiazhu">應劭曰：敷，陳也。各自奏陳其言，然後試之以官，考其功德也。</span>侍中、尙書功勞當遷及有異善，厚加賞賜，至于子孫，終不改易。<span class="jiazhu">師古曰：言各久其職事也。貢父曰：至于子孫，謂賞賜逮及子孫也，非謂侍中、尙書官至子孫不改易也。</span>樞機周密，品式備具，上下相安，莫有苟且之意。及拜刺史、守、相，輒親見問，觀其所由，退而考察所行以質其言，<span class="jiazhu">師古曰：質，正也。</span>有名實不相應，必知其所以然。常稱曰：<span class="yinhao">「庶民所以安其田里而亡歎息愁恨之心者，政平訟理也。<span class="jiazhu">師古曰：訟理，言所訟見理而無冤滯也。亡，古無字通。</span>與我共此者，其唯良二千石乎！」</span><span class="jiazhu">師古曰：謂郡守、諸侯相。</span>以爲太守，吏民之本，數變易則下不安；<span class="jiazhu">數，所角翻。</span>民知其將久，不可欺罔，乃服從其敎化。故二千石有治理效，輒以璽書勉厲，增秩、賜金，或爵至關內侯；公卿缺，則選諸所表，以次用之。<span class="jiazhu">師古曰：所表，謂增秩、賜金、爵也。</span>是以漢世良吏，於是爲盛，稱中興焉。</p>
<p class="em2 strong"><span class="yinwen">5</span>匈奴壺衍鞮單于死，弟左賢王立爲虛閭權渠單于，以右大將女爲大閼氏，而黜前單于所幸顓渠閼氏。<span class="jiazhu">顓渠閼氏，單于之元妃也；其次爲大閼氏。將，卽亮翻。閼氏，音煙支。</span>顓渠閼氏父左大且渠怨望。<span class="jiazhu">且，子閭翻。</span>是時漢以匈奴不能爲邊寇，罷塞外諸城以休百姓。<span class="jiazhu">師古曰：外城，塞外諸城也，如光祿塞、受降城、遮虜障等城是也。</span>單于聞之，喜，召貴人謀，欲與漢和親。左大且渠心害其事，曰：<span class="yinhao">「前漢使來，兵隨其後。今亦效漢發兵，先使使者入。」</span>乃自請與呼盧訾王各將萬騎，南旁塞獵，相逢俱入。<span class="jiazhu">訾，子移翻。旁，步浪翻。</span>行未到，會三騎亡降漢，言匈奴欲爲寇。<span class="jiazhu">降，戶江翻。</span>於是天子詔發邊騎屯要害處，使大將軍軍監治衆等四人<span class="jiazhu">師古曰：治衆者，軍監之名。余據軍監位次軍正。</span>將五千騎，分三隊，出塞各數百里，捕得虜各數十人而還。時匈奴亡其三騎，不敢入，卽引去。是歲，匈奴饑，人民、畜產死什六七，又發兩屯各萬騎以備漢。其秋，匈奴前所得西嗕居左地者，<span class="jiazhu">孟康曰：嗕，音辱，匈奴種。師古曰：嗕，音奴獨翻。余謂西嗕自是一種，爲匈奴所得，使居左地耳，非匈奴種也。</span>其君長以下數千人皆驅畜產行，與甌脫戰，所殺傷甚衆，遂南降漢。</p>
</div></body></html>