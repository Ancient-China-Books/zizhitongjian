<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百三十六·齊紀二·世祖武皇帝上之下</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="齊紀二">齊紀二</span></span></h1>
<p><span class="jiazhu">起閼逢困敦<span class="biaozhusup" data-rel="">（甲子）</span>，盡屠維大荒落<span class="biaozhusup" data-rel="">（己巳）</span>，凡六年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="世祖武皇帝上之下">世祖武皇帝上之下</span></span></h5>
<p class="strong" id="year_toc_871"><span class="section" id="title-3"><span data-head-description="世祖武皇帝上之下" data-head-level="h4" data-head-title="永明二年">永明二年</span></span><span class="biaozhusup" data-rel="">（甲子、四八四年）</span></p>
<p class="em2 strong"><span class="yinwen">1</span>春，正月，乙亥，以後將軍柳世隆爲尙書右僕射；竟陵王子良爲護軍將軍兼司徒，領兵置佐，鎭西州。子良少有清尙，<span class="jiazhu">少，詩照翻。</span>傾意賓客，才雋之士，皆遊集其門。開西邸，<span class="jiazhu">據《子良傳》：西邸在雞籠山。</span>多聚古人器服以充之。記室參軍范雲、蕭琛、樂安任昉、法曹參軍王融、衞軍東閤祭酒蕭衍、<span class="jiazhu">記室參軍，掌書記；法曹參軍，掌刑法。此皆子良府屬也。時王儉爲衞將軍，辟蕭衍爲東閤祭酒。自晉以來，公府屬，長史之下有東、西閤祭酒。琛，丑林翻。任，音壬。昉，孚往翻。</span>鎭西功曹謝朓、<span class="jiazhu">朓，土了翻。</span>步兵校尉沈約、揚州秀才吳郡陸倕，<span class="jiazhu">校，戶敎翻。倕，是爲翻。</span>並以文學，尤見親待，號曰八友。法曹參軍柳惲、<span class="jiazhu">惲，於粉翻。</span>太學博士王僧孺、<span class="jiazhu">晉武帝置太學博士、太常博士、國子博士。</span>南徐州秀才濟陽江革、<span class="jiazhu">革，南徐州所舉秀才也。濟陽郡時屬南徐州。濟，子禮翻。</span>尙書殿中郎范縝、<span class="jiazhu">魏、晉以來，尙書諸曹，殿中郎爲諸曹之首。縝，章忍翻。</span>會稽孔休源亦預焉。<span class="jiazhu">會，工外翻。</span>琛，惠開之從子；<span class="jiazhu">蕭惠開見一百三十一卷宋明帝泰始元年、二年。從，才用翻；下同。</span>惲，元景之從孫；融，僧達之孫；<span class="jiazhu">柳元景以武功顯於宋文、武二朝。王僧達以世資才俊進。</span>衍，順之之子；<span class="jiazhu">蕭順之，太祖族弟。</span>朓，述之孫；約，璞之子；僧孺，雅之曾孫；<span class="jiazhu">謝述見一百二十三卷宋文帝元嘉十七元。沈璞守盱胎有功；元嘉二十七年；孝武孝建之初，以不迎義師戮。王雅見一百七卷晉孝武太元十五年。</span>縝，雲之從兄也。<span class="jiazhu">縝，章忍翻。</span></p>
<p class="em2 strong">子良篤好釋氏，招致名僧，講論佛法，道俗之盛，江左未有。或親爲衆僧賦食、行水，<span class="jiazhu">好，呼到翻。于僞翻。賦，分畀也。</span>世頗以爲失宰相體。</p>
<p class="em2 strong">范縝盛稱無佛。子良曰：<span class="yinhao">「君不信因果，<span class="jiazhu">釋氏有因緣果報之說。</span>何得有富貴、貧賤？」</span>縝曰：<span class="yinhao">「人生如樹花同發，隨風而散；或拂簾幌墜茵席之上，<span class="jiazhu">幌，呼廣翻。</span>或關籬牆落糞溷之中。墜茵席者，殿下是也；落糞溷者，下官是也。貴賤雖復殊途，<span class="jiazhu">復，扶又翻。</span>因果竟在何處！」</span>子良無以難。<span class="jiazhu">難，乃旦翻；下難之同。</span>縝又著《神滅論》，以爲：<span class="yinhao">「形者神之質，神者形之用也。神之於形，猶利之於刀；未聞刀沒而利存，豈容形亡而神在哉！」</span>此論出，朝野諠譁，難之終不能屈。<span class="jiazhu">朝，直遙翻。</span>太原王琰著論譏縝曰：<span class="yinhao">「嗚呼范子！曾不知其先祖神靈所在！」</span>欲以杜縝後對。縝對曰：<span class="yinhao">「嗚呼王子！知其先祖神靈所在而不能殺身以從之！」</span>子良使王融謂之曰：<span class="yinhao">「以卿才美，何患不至中書郎；而故乖剌爲此論，<span class="jiazhu">中書郎，卽謂中書侍郎也。剌，來葛翻。</span>甚可惜也！宜急毀棄之。」</span>縝大笑曰：<span class="yinhao">「使范縝賣論取官，已至令、僕矣，<span class="jiazhu">令、僕，謂尙書令及兩僕射。</span>何但中書郎邪！」</span></p>
<p class="em2 strong">蕭衍好籌略，有文武才幹，<span class="jiazhu">好，呼到翻。</span>王儉深器異之，曰：<span class="yinhao">「蕭郎出三十，貴不可言。」</span><span class="jiazhu">蕭衍事始此。</span></p>
<p class="em2 strong"><span class="yinwen">2</span>壬寅，以柳世隆爲尙書左僕射，丹楊尹李安民爲右僕射，王儉領丹楊尹。</p>
<p class="em2 strong"><span class="yinwen">3</span>夏，四月，甲寅，魏主如方山；戊午，還宮；庚申，如鴻池；<span class="jiazhu">鴻池卽旋鴻池也。《水經註》：涼城郡旋鴻縣東山下，水積成池，東西二里，南北四里。又太祖天興二年，穿鴻鴈池於平城。</span>丁卯，還宮。</p>
<p class="em2 strong"><span class="yinwen">4</span>五月，甲申，魏遣員外散騎常侍李彪等來聘。<span class="jiazhu">散，悉亶翻。騎，奇寄翻。</span></p>
<p class="em2 strong"><span class="yinwen">5</span>六月，壬寅朔，中書舍人吳興茹法亮封望蔡男。<span class="jiazhu">康曰：茹，人諸切，姓也。望蔡縣屬豫章郡。沈約曰：漢靈帝中平中，汝南上蔡民分徙此城立縣，名曰上蔡，晉武帝太康元年，更名望蔡。宋白曰：望蔡縣本漢建成縣，靈帝分置上蔡縣，晉武帝以上蔡人思本土，改爲望蔡，今爲高安縣，瑞州治所。</span>時中書舍人四人，各住一省，謂之<span class="yinhao">「四戶」</span>，以法亮及臨海呂文顯等爲之；旣總重權，勢傾朝廷，守宰數遷換去來，四方餉遺，歲數百萬。法亮嘗於衆中語人曰：<span class="yinhao">「何須求外祿！此一戶中，年辦百萬。」</span>蓋約言之也。<span class="jiazhu">數，所角翻。遺，于季翻。語，牛倨翻。李延壽曰：中書所司，掌在機務。漢元以令、僕用事，魏明以監、令專權。至宋孝武以來，士庶雜選，及明帝世，胡母顥、阮佃夫之徒，專爲佞倖矣。齊初亦用久勞及以親信關讞表啓，發署詔敕，頗涉辭翰，亦爲詔文，侍郎之局復見侵矣。建武詔命，始不關中書，專出舍人。省內舍人四人，所直四省。據此，四戶，則舍人分住四省，自法亮等始。</span>後因天文有變，王儉極言<span class="yinhao">「文顯等專權徇私，上天見異，禍由四戶。」</span><span class="jiazhu">見，賢遍翻。</span>上手詔酬答，而不能改也。</p>
<p class="em2 strong"><span class="yinwen">6</span>魏舊制：戶調帛二匹，絮二斤，絲一斤，穀二十斛；又入帛一匹二丈，委之州庫，以供調外之費；所謂各隨土之所出。丁卯，詔曰：<span class="yinhao">「置官班祿，行之尙矣；自中原喪亂，茲制中絕。朕憲章舊典，始班俸祿。戶增調帛三匹，穀二斛九斗，以爲官司之祿；增調外帛二匹。祿行之後，贓滿一匹者死。變法改度，宜爲更始，<span class="jiazhu">調，徒弔翻。俸，扶用翻。更，工衡翻。</span>其大赦天下。」</span></p>
<p class="em2 strong"><span class="yinwen">7</span>秋，七月，甲申，立皇子子倫爲巴陵王。</p>
<p class="em2 strong"><span class="yinwen">8</span>乙未，魏主如武州山石窟寺。</p>
<p class="em2 strong"><span class="yinwen">9</span>九月，魏詔，班祿以十月爲始，季別受之。<span class="jiazhu">三月爲一季。</span>舊律，枉法十匹，義贓二十匹，罪死；至是，義贓一匹，枉法無多少，皆死。<span class="jiazhu">枉法，謂受賕枉法而出入人罪者。義贓，謂人私情相饋遺，雖非乞取，亦計所受論贓。</span>仍分命使者，糾按守宰之貪者。</p>
<p class="em2 strong">秦、益二州刺史恆農李洪之以外戚貴顯，<span class="jiazhu">魏顯祖、高祖皆李氏出也。魏避顯祖諱，改弘農爲恆農。</span>爲治貪暴，<span class="jiazhu">治，直吏翻。</span>班祿之後，洪之首以贓敗。魏主命鎖赴平城，集百官親臨數之；<span class="jiazhu">數，所具翻，數其罪也。</span>猶以其大臣，聽在家自裁。自餘守宰坐贓死者四十餘人。受祿者無不跼蹐，<span class="jiazhu">跼，音局。蹐，音脊。</span>賕賂殆絕。然吏民犯他罪者，魏主率寬之，疑罪奏讞多減死徙邊，歲以千計。都下決大辟，歲不過五六人；州鎭亦簡。<span class="jiazhu">讞，魚列翻，又魚蹇翻。</span></p>
<p class="em2 strong">久之，淮南王佗<span class="jiaozhusup">【張：「佗」作「陀」。】</span>奏請依舊斷祿，<span class="jiazhu">辟，毗亦翻。斷，丁管翻。</span>文明太后召羣臣議之。中書監高閭以爲：<span class="yinhao">「飢寒切身，慈母不能保其子。今給祿，則廉者足以無濫，貪者足以勸慕；不給，則貪者得肆其姦，廉者不能自保。淮南之議，不亦謬乎！」</span>詔從閭議。</p>
<p class="em2 strong">閭又上表，以爲：<span class="yinhao">「北狄悍愚，同於禽獸。<span class="jiazhu">悍，侯旰翻，又下罕翻。</span>所長者野戰，所短者攻城。<span class="jiazhu">北狄，指蠕蠕也。</span>若以狄之所短奪其所長，則雖衆不能成患，雖來不能深入。又，狄散居野澤，隨逐水草，戰則與家業並至，奔則與畜牧俱逃，不齎資糧而飲食自足，是以歷代能爲邊患。六鎭勢分，倍衆不鬬，<span class="jiazhu">謂敵人衆力加倍，則鎭人不敢鬬也。</span>互相圍逼，難以制之。請依秦、漢故事，於六鎭之北築長城，<span class="jiazhu">魏世祖破蠕蠕，列置降人於漠南，東至濡源，西曁五原陰山，竟三千里，分爲六鎭，今武川、撫冥、懷朔、懷荒、柔玄、禦夷也。下云六鎭東西不過千里，則當自代都北塞而東至濡源耳。杜佑曰：後魏六鎭並在馬邑、雲中、單于府界。</span>擇要害之地，往往開門，造小城於其側，置兵扞守。狄旣不攻城，野掠無獲，草盡則走，終必懲艾。計六鎭東西不過千里，一夫一月之功可城三步之地，強弱相兼，不過用十萬人，一月可就；雖有暫勞，可以永逸。凡長城有五利：罷遊防之苦，一也；北部放牧無抄掠之患，二也；<span class="jiazhu">抄，楚交翻。</span>登城觀敵，以逸待勞，三也；息無時之備；四也；歲常遊運，<span class="jiazhu">遊，行也；行運芻糧以實塞下。</span>永得不匱，五也。」</span>魏主優詔答之。</p>
<p class="em2 strong"><span class="yinwen">10</span>冬，十月，丁巳，以南徐州刺史長沙王晃爲中書監。初，太祖臨終，以晃屬帝，使處於輦下或近藩，<span class="jiazhu">屬，之欲翻。處，昌呂翻。</span>勿令遠出。且曰：<span class="yinhao">「宋氏若非骨肉相殘，他族豈得乘其弊！汝深誡之！」</span>舊制：諸王在都，唯得置捉刀左右四十人。<span class="jiazhu">捉刀，執刀以衞左右者也。</span>晃好武飾，及罷南徐州，私載數百人仗還建康，爲禁司所覺，投之江水。<span class="jiazhu">禁司，主防禁諸王。好，呼到翻；下同。</span>帝聞之，大怒，將糾以法，豫章王嶷叩頭流涕曰：<span class="yinhao">「晃罪誠不足宥；陛下當憶先朝念晃。」</span>帝亦垂泣，由是終無異意，然亦不被親寵。論者謂帝優於魏文，減於漢明。<span class="jiazhu">魏文防禁任城、陳諸王。漢明友愛東海、東平諸王。嶷，魚力翻。朝，直遙翻。被，皮義翻。</span></p>
<p class="em2 strong">武陵王曅多材藝而疏悻，<span class="jiazhu">悻，直也，狠也，音胡頂翻。</span>亦無寵於帝。嘗侍宴，醉伏地，貂抄肉柈。<span class="jiazhu">抄，楚交翻。柈，薄官翻。</span>帝笑曰：<span class="yinhao">「肉汙貂。」</span><span class="jiazhu">汙，烏故翻。</span>對曰：<span class="yinhao">「陛下愛羽毛而疏骨肉。」</span>帝不悅。曅輕財好施，<span class="jiazhu">施，式智翻。</span>故無蓄積；名後堂山曰<span class="yinhao">「首陽」</span>，蓋怨貧薄也。</p>
<p class="em2 strong"><span class="yinwen">11</span>高麗王璉遣使入貢於魏，亦入貢於齊。時高麗方強，魏置諸國使邸，齊使第一，高麗次之。<span class="jiazhu">麗，力知翻。使，疏吏翻；下同。</span></p>
<p class="em2 strong"><span class="yinwen">12</span>益州大度獠恃險驕恣，<span class="jiazhu">《水經註》：南安縣有濛水，卽大度水，東入于江。《寰宇記》：大度河自吐蕃界經雅州諸部落，至黎州東界，流入通望界。獠，魯皓翻。</span>前後刺史不能制。及陳顯達爲刺史，遣使責其租賧。<span class="jiazhu">賧，吐濫翻。夷人以財贖罪曰賧。</span>獠帥曰：<span class="yinhao">「兩眼刺史尙不敢調我，<span class="jiazhu">帥，所類翻。調，徒弔翻。</span>況一眼乎！」</span>遂殺其使。顯達分部將吏，聲言出獵，夜，往襲之，男女無少長皆斬之。<span class="jiazhu">分，扶問翻。將，卽亮翻；下同。少，詩照翻。長，知兩翻。</span></p>
<p class="em2 strong">晉氏以來，益州刺史皆以名將爲之。十一月，丁亥，帝始以始興王鑑爲督益·寧諸軍事、益州刺史，徵顯達為中護軍。先是，劫帥韓武方聚黨千餘人斷流為暴，<span class="jiazhu">先，悉薦翻。斷，丁管翻。</span>郡縣不能禁。鑑行至上明，武方出降，<span class="jiazhu">降，戶江翻；下同。</span>長史虞悰等咸請殺之。<span class="jiazhu">悰，徂宗翻。</span>鑑曰：<span class="yinhao">「殺之失信，且無以勸善。」</span>乃啓臺而宥之，於是巴西蠻夷爲寇暴者皆望風降附。鑑時年十四，行至新城，<span class="jiazhu">新城，今房州。</span>道路籍籍，云<span class="yinhao">「陳顯達大選士馬，不肯就徵。」</span>乃停新城，遣典籤張曇皙往觀形勢。俄而顯達遣使詣鑑，咸勸鑑執之。鑑曰：<span class="yinhao">「顯達立節本朝，必自無此。」</span><span class="jiazhu">曇，徒含翻。皙，先擊翻。使，疏吏翻。朝，直遙翻；下同。</span>居二日，曇皙還，具言<span class="yinhao">「顯達已遷家出城，日夕望殿下至。」</span>於是乃前。鑑喜文學，<span class="jiazhu">喜，許記翻。</span>器服如素士，蜀人悅之。</p>
<p class="em2 strong"><span class="yinwen">13</span>乙未，魏員外散騎常侍李彪等來聘。<span class="jiazhu">散，悉亶翻。騎，奇寄翻。《考異》曰：《齊紀》：<span class="yinhao">「十二月庚申，虜使李道固至。」</span>今從《後魏·帝紀》。</span></p>
<p class="em2 strong"><span class="yinwen">14</span>是歲，詔增豫章王嶷封邑爲四千戶。宋元嘉之世，諸王入齋閤，得白服、帬帽見人主，<span class="jiazhu">宋、齊之間，制高屋帽、下帬蓋。帬，渠云翻。見，賢遍翻。</span>唯出太極四廂，乃備朝服。<span class="jiazhu">太極殿，前殿也，有四廂。</span>自後此制遂絕。上於嶷友愛，宮中曲宴，聽依元嘉故事。嶷固辭不敢，唯車駕至其第，乃白服、烏紗帽以侍宴。至於衣服、器用制度，動皆陳啓，事無專制，務從減省。上幷不許。嶷常慮盛滿，求解揚州，以授竟陵王子良。上終不許，曰：<span class="yinhao">「畢汝一世，無所多言。」</span>嶷長七尺八寸，善脩容範，文物衞從，禮冠百僚，<span class="jiazhu">長，直亮翻。從，才用翻。冠，古玩翻。</span>每出入殿省，瞻望者無不肅然。</p>
<p class="em2 strong"><span class="yinwen">15</span>交州刺史李叔獻旣受命，<span class="jiazhu">命叔獻爲交州刺史，見上卷太祖建元元年。</span>而斷割外國貢獻；上欲討之。<span class="jiazhu">斷，丁管翻。</span></p>
<p class="strong" id="year_toc_872"><span class="section" id="title-4"><span data-head-description="世祖武皇帝上之下" data-head-level="h4" data-head-title="永明三年">三年</span></span><span class="biaozhusup" data-rel="">（乙丑、四八五年）</span></p>
<p class="em2 strong"><span class="yinwen">1</span>春，正月，丙辰，以大司農劉楷爲交州刺史，發南康、廬陵、始興兵以討叔獻。叔獻聞之，遣使乞更申數年，獻十二隊純銀兜鍪及孔雀毦；<span class="jiazhu">毦，仍吏翻，以孔雀毛爲飾也。</span>上不許。叔獻懼爲楷所襲，間道自湘州還朝。<span class="jiazhu">不敢取道南康、始興，避劉楷之兵故也。間，古莧翻。</span></p>
<p class="em2 strong"><span class="yinwen">2</span>戊寅，魏詔曰：<span class="yinhao">「圖讖之興，出於三季，<span class="jiazhu">三代之季也。讖，楚譖翻。</span>旣非經國之典，徒爲妖邪所憑。自今圖讖、祕緯，一皆焚之，<span class="jiazhu">妖，於遙翻。緯，于貴翻。</span>留者以大辟論！」</span><span class="jiazhu">律，凡言以論者，罪同眞犯。辟，毗亦翻。</span>又嚴禁諸巫覡及委巷卜筮非經典所載者。<span class="jiazhu">直曰街，曲曰巷。委，卽曲也。鄭玄曰：委巷，猶街里委曲所爲也。覡，刑狄翻。</span></p>
<p class="em2 strong"><span class="yinwen">3</span>魏馮太后作《皇誥》十八篇，癸未，大饗羣臣于太華殿，班《皇誥》。<span class="jiazhu">魏高宗興光四年起太華殿。</span></p>
<p class="em2 strong"><span class="yinwen">4</span>辛卯，上祀南郊，大赦。</p>
<p class="em2 strong"><span class="yinwen">5</span>詔復立國學；<span class="jiazhu">罷國學見上卷高帝建元四年。李延壽曰：江左草創，日不暇給，以迄宋、齊，國學時或開置，而勸課未博，建之不能十年，蓋取文具而已。復，扶又翻。</span>釋奠先師用上公禮。</p>
<p class="em2 strong"><span class="yinwen">6</span>二月，己亥，魏制皇子皇孫有封爵者，歲祿各有差。</p>
<p class="em2 strong"><span class="yinwen">7</span>辛丑，上祭北郊。</p>
<p class="em2 strong"><span class="yinwen">8</span>三月，丙申，魏封皇弟禧爲咸陽王，幹爲河南王，羽爲廣陵王，雍爲潁川王，勰爲始平王，<span class="jiazhu">勰，音協。</span>詳爲北海王。<span class="jiazhu">自禧以下皆魏主之弟。</span>文明太后令置學館，選師傅以敎諸王。勰於兄弟最賢，敏而好學，善屬文，<span class="jiazhu">好，呼到翻。屬，之欲翻。</span>魏主尤奇愛之。</p>
<p class="em2 strong"><span class="yinwen">9</span>夏，四月，癸丑，魏主如方山；甲寅，還宮。</p>
<p class="em2 strong"><span class="yinwen">10</span>初，宋太宗置總明觀以集學士，亦謂之東觀。上以國學旣立，五月，乙未，省總明觀。時王儉領國子祭酒，詔於儉宅開學士館，以總明四部書充之。<span class="jiazhu">分經、史、子、集爲甲、乙、丙、丁四部。又據《宋紀》：明帝泰始六年立總明觀，徵學士以充之；舉士二十人，分爲儒、道、文、史、陰陽五部學，言陰陽者遂無其人。然則四部書者，其儒、道、文、史之書歟！觀，古玩翻。</span>又詔儉以家爲府。</p>
<p class="em2 strong">自宋世祖好文章，士大夫以文章相尙，無以專經爲業者。儉少好《禮》學及《春秋》，言論造次必於儒者，<span class="jiazhu">好，呼到翻。造，七到翻。</span>由是衣冠翕然，更尙儒術。儉撰次朝儀、國典，自晉、宋以來故事，無不諳憶，<span class="jiazhu">憶，記也。朝，直遙翻；下同。諳，烏含翻。</span>故當朝理事，斷決如流。每博議引證，八坐、丞、郎無能異者。<span class="jiazhu">八坐、丞、郎，自八坐至左右丞、諸曹郎也。斷，丁亂翻。坐，徂臥翻。</span>令史諮事常數十人，賓客滿席，儉應接辨析，傍無留滯，發言下筆，皆有音彩。十日一還學監試諸生，巾卷在庭，<span class="jiazhu">監，工銜翻。卷，巨員翻，冠武也。鄭註《禮記》云：武冠，卷也，音起權翻。</span>劍衞、令史，儀容甚盛。作解散髻，<span class="jiazhu">據《南史·儉傳》作<span class="yinhao">「解散幘」</span>。蕭子顯《齊書》作<span class="yinhao">「解散髻，斜插幘簪」</span>。</span>斜插簪；朝野慕之，相與倣效。儉常謂人曰：<span class="yinhao">「江左風流宰相，唯有謝安。」</span>意以自比也。上深委仗之，士流選用，奏無不可。</p>
<p class="em2 strong"><span class="yinwen">11</span>六月，庚戌，［魏］進河南王度易侯爲車騎將軍，遣給事中吳興丘冠先使河南，幷送柔然使。<span class="jiazhu">騎，奇寄翻。冠，古玩翻。使，疏吏翻。</span></p>
<p class="em2 strong"><span class="yinwen">12</span>辛亥，魏主如方山；丁巳，還宮。</p>
<p class="em2 strong"><span class="yinwen">13</span>秋，七月，癸未，魏遣使拜宕昌梁彌機兄子彌承爲宕昌王。<span class="jiazhu">宕，徒浪翻。《考異》曰：《齊書》，是歲八月丁巳，以行宕昌王梁彌頡爲河、梁二州刺史。六年五月甲午，以彌承爲河、涼二州刺史。今從《魏書》。</span>初，彌機死，子彌博立，爲吐谷渾所逼，奔仇池。<span class="jiazhu">吐，從暾入聲。谷，音浴。</span>仇池鎭將穆亮以彌機事魏素厚，矜其滅亡；彌博凶悖，所部惡之；<span class="jiazhu">將，卽亮翻。悖，蒲內翻，又蒲沒翻。惡，烏路翻。</span>彌承爲衆所附，表請納之。詔許之。亮帥騎三萬軍于龍鵠，<span class="jiazhu">龍鵠，蓋卽龍涸也，在甘松界，宇文氏於此置龍涸防，隋爲扶州嘉誠縣，唐爲松州。杜佑曰：龍涸城，吐谷渾南界也，去成都千餘里。周武帝天和初，其王率衆降，以爲扶州。帥，讀曰率。騎，奇寄翻。</span>擊走吐谷渾，立彌承而還。<span class="jiazhu">還，從宣翻，又如字。</span>亮，崇之曾孫也。<span class="jiazhu">穆崇見一百一十一卷晉安帝隆安三年。</span></p>
<p class="em2 strong"><span class="yinwen">14</span>戊子，魏主如魚池，<span class="jiazhu">魏太宗永登五年，穿魚池於平城北苑。</span>登青原岡；甲午，還宮；八月，己亥，如彌澤；甲寅，登牛頭山；甲子，還宮。</p>
<p class="em2 strong"><span class="yinwen">15</span>魏初，民多蔭附；<span class="jiazhu">蔭附者，自附於豪強之家以求蔭庇。</span>蔭附者皆無官役，而豪強徵斂倍於公賦。<span class="jiazhu">斂，力贍翻。</span>給事中李安世上言：<span class="yinhao">「歲饑民流，田業多爲豪右所占奪；<span class="jiazhu">占，之贍翻。</span>雖桑井難復，<span class="jiazhu">桑井，謂古者井田之制，五畝之宅，樹牆下以桑也。</span>宜更均量，使力業相稱。又，所爭之田，宜限年斷，<span class="jiazhu">量，音良。稱，尺證翻。斷，丁亂翻。</span>事久難明，悉歸今主，以絕詐妄。」</span>魏主善之，由是始議均田。冬，十月，丁未，詔遣使者循行州郡，<span class="jiazhu">行，下孟翻。</span>與牧守均給天下之田：<span class="jiazhu">守，式又翻。</span>諸男夫十五以上受露田四十畝，婦人二十畝：<span class="jiazhu">杜佑《通典註》曰：不栽樹者謂之露田。</span>奴婢依良丁；<span class="jiazhu">良丁，謂良人成丁者。</span>牛一頭，受田三十畝，限止四牛。所授之田，率倍之；三易之田，再倍之；以供耕作及還受之盈縮。<span class="jiazhu">倍之者，合受四十畝，授以八十畝。此一易之田也。三易之田，三年耕然後復故，故再倍以授之。</span>人年及課則受田，老免及身沒則還田。奴婢、牛隨有無以還受。初受田者，男夫給二十畝，課種桑五十株；桑田皆爲世業，身終不還。恆計見口，有盈者無受無還，不足者受種如法，盈者得賣其盈。<span class="jiazhu">恆，戶登翻。見，賢遍翻。口分、世業之法始此。</span>諸宰民之官，各隨近給公田有差，更代相付；<span class="jiazhu">更，工衡翻。</span>賣者坐如律。</p>
<p class="em2 strong"><span class="yinwen">16</span>辛酉，魏魏郡王陳建卒。</p>
<p class="em2 strong"><span class="yinwen">17</span>魏員外散騎常侍李彪等來聘。</p>
<p class="em2 strong"><span class="yinwen">18</span>十二月，乙卯，魏以侍中淮南王佗爲司徒。</p>
<p class="em2 strong"><span class="yinwen">19</span>柔然犯魏塞，魏任城王澄帥衆拒之，柔然遁去。澄，雲之子也。<span class="jiazhu">任城王雲見一百三十三卷宋明帝泰始七年。任，音壬。帥，讀曰率。</span>氐、羌反，詔以澄爲都督梁·益·荊三州諸軍事、梁州刺史。<span class="jiazhu">魏高祖始置梁、益二州於仇池。</span>澄至州，討叛柔服，氐、羌皆平。</p>
<p class="em2 strong"><span class="yinwen">20</span>初，太祖命黃門郎虞玩之等檢定黃籍。<span class="jiazhu">見上卷太祖建元二年。</span>上卽位，別立校藉官，置令史，限人一日得數巧。<span class="jiazhu">巧，謂姦僞也。</span>旣連年不已，民愁怨不安。外監會稽呂文度<span class="jiazhu">外監，屬中領軍。而親任過於領軍。會，工外翻。</span>啓上，籍被卻者悉充遠戍，<span class="jiazhu">被，皮義翻。</span>民多逃亡避罪。富陽民唐㝢之因以妖術惑衆作亂，攻陷富陽，<span class="jiazhu">富陽，卽漢富春縣也，本屬會稽，後屬吳郡；晉簡文鄭太后諱春，孝武改曰富陽。妖，於驕翻。</span>三吳卻籍者奔之，衆至三萬。</p>
<p class="em2 strong">文度與茹法亮、呂文顯皆以姦諂有寵於上。<span class="jiazhu">茹，音如。</span>文度爲外監，專制兵權，領軍守虛位而已。法亮爲中書通事舍人，權勢尤盛。王儉常曰：<span class="yinhao">「我雖有大位，權寄豈及茹公邪！」</span></p>
<p class="em2 strong"><span class="yinwen">21</span>是歲，柔然部眞可汗卒，子豆崙立，<span class="jiazhu">可，從刊入聲。汗，音寒。崙，盧昆翻。</span>號伏名敦可汗，<span class="jiazhu">魏收曰：伏名敦，魏言恆也。</span>改元太平。</p>
<p class="strong" id="year_toc_873"><span class="section" id="title-5"><span data-head-description="世祖武皇帝上之下" data-head-level="h4" data-head-title="永明四年">四年</span></span><span class="biaozhusup" data-rel="">（丙寅、四八六年）</span></p>
<p class="em2 strong"><span class="yinwen">1</span>春，正月，癸亥朔，魏高祖朝會，始服袞冕。<span class="jiazhu">史言魏孝文用夏變夷。朝，直遙翻。</span></p>
<p class="em2 strong"><span class="yinwen">2</span>壬午，柔然寇魏邊境。</p>
<p class="em2 strong"><span class="yinwen">3</span>唐㝢之攻陷錢唐，吳郡諸縣令多棄城走。㝢之稱帝於錢唐，立太子，置百官；遣其將高道度等攻陷東陽，<span class="jiazhu">將，卽亮翻。</span>殺東陽太守蕭崇之。崇之，太祖族弟也。又遣其將孫泓寇山陰，至浦陽江；<span class="jiazhu">據《水經註》，浦陽江，卽今曹娥江也。水發剡溪，皆西流，至曹娥鎭始折而東，流入海。</span>浹口戍主湯休武擊破之。<span class="jiazhu">浹，卽叶翻。</span>上發禁兵數千人，馬數百匹，東擊㝢之。臺軍至錢唐，㝢之衆烏合，畏騎兵，<span class="jiazhu">騎，奇寄翻。</span>一戰而潰，擒斬㝢之，進平諸郡縣。</p>
<p class="em2 strong">臺軍乘勝，頗縱抄掠。<span class="jiazhu">抄，楚交翻。</span>軍還，<span class="jiazhu">還，從宣翻，又如字。</span>上聞之，<span class="jiaozhusup">【章：十二行本「之」下有「丁酉」二字；乙十一行本同；孔本同；張校同。】</span>收軍主前軍將軍陳天福棄市；左軍將軍劉明徹免官、削爵，付東冶。<span class="jiazhu">建康有東西二冶，今冶城卽其地，亦曰東冶亭。</span>天福，上寵將也，<span class="jiazhu">將，卽亮翻。</span>旣伏誅，內外莫不震肅。使通事舍人丹陽劉係宗隨軍慰勞，<span class="jiazhu">勞，力到翻。</span>遍至遭賊郡縣，百姓被驅逼者悉無所問。</p>
<p class="em2 strong"><span class="yinwen">4</span>閏月，癸巳，立皇子子貞爲邵陵王，皇孫昭文爲臨汝公。</p>
<p class="em2 strong"><span class="yinwen">5</span>氐王楊後起卒，丁未，詔以白水太守楊集始爲北秦州刺史、武都王。集始，文弘之子也。後起弟後明爲白水太守。魏亦以集始爲武都王。集始入朝于魏，<span class="jiazhu">朝，直遙翻。</span>魏以爲南秦州刺史。</p>
<p class="em2 strong"><span class="yinwen">6</span>辛亥，帝耕籍田。</p>
<p class="em2 strong"><span class="yinwen">7</span>二月，己未，立皇弟銶爲晉熙王，<span class="jiazhu">銶，音求。</span>鉉爲河東王。</p>
<p class="em2 strong"><span class="yinwen">8</span>魏無鄕黨之法，唯立宗主督護；民多隱冒，三五十家始爲一戶。內祕書令李沖上言：<span class="jiazhu">祕書省在禁中，故謂之內祕書令，亦謂之中祕。上，時掌翻。</span><span class="yinhao">「宜準古法：五家立鄰長，五鄰立里長，五里立黨長，取鄕人強謹者爲之。鄰長復一夫，里長二夫，黨長三夫，<span class="jiazhu">長，知兩翻。復，方目翻。</span>三載無過，則升一等。其民調，一夫一婦，帛一匹，粟二石。大率十匹爲公調，二匹爲調外費，三匹爲百官俸。此外復有雜調。<span class="jiazhu">調，徒弔翻。俸，扶用翻。復，扶又翻。</span>民年八十已上，聽一子不從役。孤獨、癃老、篤疾、貧窮不能自存者，三長內迭養食之。」</span><span class="jiazhu">食，讀曰飤。</span>書奏，詔百官通議。中書令鄭羲等皆以爲不可。太尉丕曰：<span class="yinhao">「臣謂此法若行，於公私有益。但方有事之月，校比戶口，民必勞怨。請過今秋，至冬乃遣使者，於事爲宜。」</span>沖曰：<span class="yinhao">「『民可使由之，不可使知之。』<span class="jiazhu">《論語》孔子之言。</span>若不因調時，<span class="jiazhu">調時，所謂調課之月。</span>民徒知立長校戶之勤，未見均傜省賦之益，心必生怨。宜及調課之月，令知賦稅之均，旣識其事，又得其利，行之差易。」</span><span class="jiazhu">易，以豉翻。</span>羣臣多言：<span class="yinhao">「九品差調，爲日已久，<span class="jiazhu">九品，上中下各分爲三品，事見一百三十二卷宋明帝泰始五年。</span>一旦改法，恐成擾亂。」</span>文明太后曰：<span class="yinhao">「立三長則課調有常準，苞蔭之戶可出，僥倖之人可止，何爲不可！」</span><span class="jiazhu">僥，堅堯翻。</span>甲戌，初立黨、里、鄰三長，定民戶籍。民始皆愁苦，豪強者尤不願。旣而課調省費十餘倍，上下安之。</p>
<p class="em2 strong"><span class="yinwen">9</span>三月，丙申，柔然遣使者牟提如魏。時敕勒叛柔然，柔然伏名敦可汗自將討之，追奔至西漠。<span class="jiazhu">西漠者，大漠之西偏也。將，卽亮翻。</span>魏左僕射穆亮等請乘虛擊之，中書監高閭曰：<span class="yinhao">「秦、漢之世，海內一統，故可遠征匈奴。今南有吳寇，何可捨之深入虜庭！」</span>魏主曰：<span class="yinhao">「『兵者凶器，聖人不得已而用之。』<span class="jiazhu">老子之言。</span>先帝屢出征伐者，以有未賓之虜故也。今朕承太平之業，柰何無故動兵革乎！」</span>厚禮其使者而歸之。</p>
<p class="em2 strong"><span class="yinwen">10</span>夏，四月，辛酉朔，魏始制五等公服；甲子，初以法服、御輦祀南郊。<span class="jiazhu">公服，朝廷之服；五等，朱、紫、緋、綠、青。法服，袞冕以見郊廟之服。</span></p>
<p class="em2 strong"><span class="yinwen">11</span>癸酉，魏主如靈泉池；<span class="jiazhu">魏於方山之南起靈泉宮，引如渾水爲靈泉池，東西一百步，南北二百步。</span>戊寅，還宮。</p>
<p class="em2 strong"><span class="yinwen">12</span>湘州蠻反，刺史呂安國有疾不能討；丁亥，以尙書左僕射柳世隆爲湘州刺史，討平之。</p>
<p class="em2 strong"><span class="yinwen">13</span>六月，辛酉，魏主如方山。<span class="jiazhu">《考異》曰：《魏·帝紀》，是日幸方山。七月戊戌又云幸方山，皆不言還宮。蓋闕文耳。</span></p>
<p class="em2 strong"><span class="yinwen">14</span>己卯，魏文明太后賜皇子恂名，大赦。</p>
<p class="em2 strong"><span class="yinwen">15</span>秋，七月，戊戌，魏主如方山。</p>
<p class="em2 strong"><span class="yinwen">16</span>八月，乙亥，魏給尙書五等爵已上朱衣，玉佩，大小組綬。<span class="jiazhu">組綬者，組織以成綬。鄭玄曰：綬所以貫佩玉，相承受者也。漢制：印綬先合單紡爲一系，四系爲一扶，五扶爲一首，五首成一文，文采淳爲一圭。首多者系細；少者系粗，皆廣一尺六寸。組，則古翻。綬，音受。</span></p>
<p class="em2 strong"><span class="yinwen">17</span>九月，辛卯，魏作明堂、辟雍。</p>
<p class="em2 strong"><span class="yinwen">18</span>冬，十一月，魏議定民官依戶給俸。<span class="jiazhu">以所領民戶之多少爲給俸之差也。</span></p>
<p class="em2 strong"><span class="yinwen">19</span>十二月，柔然寇魏邊。</p>
<p class="em2 strong"><span class="yinwen">20</span>是歲，魏改中書學曰國子學。<span class="jiazhu">魏先置中書博士及中書學生，今改曰國子學，從晉制也。</span>分置州郡，凡三十八州，二十五在河南，十三在河北。<span class="jiazhu">河南二十五州，青、南青、兗、齊、濟、光、豫、洛、徐、東徐、雍、秦、南秦、梁、益、荊、涼、河、沙，時又置華、陝、夏、岐、班、郢，凡二十五。河北十三州，司、幷、肆、定、相、冀、幽、燕、營、平、安，時又置瀛、汾，凡十三。蕭子顯曰：雍、涼、秦、沙、涇、華、岐、河、西華、寧、陝、洛、荊、郢、北豫、東荊、南豫、西兗、東兗、南徐、東徐、青、齊、濟、光二十五州在河南，相、汾、懷、東雍、肆、定、瀛、朔、幷、冀、幽、平、司等十三州在河北。</span></p>
<p class="strong" id="year_toc_874"><span class="section" id="title-6"><span data-head-description="世祖武皇帝上之下" data-head-level="h4" data-head-title="永明五年">五年</span></span><span class="biaozhusup" data-rel="">（丁卯、四八七年）</span></p>
<p class="em2 strong"><span class="yinwen">1</span>春，正月，丁亥朔，魏主詔定樂章，非雅者除之。</p>
<p class="em2 strong"><span class="yinwen">2</span>戊子，以豫章王嶷爲大司馬，竟陵王子良爲司徒，臨川王映、衞將軍王儉、中軍將軍王敬則並加開府儀同三司。子良啓記室范雲爲郡，上曰：<span class="yinhao">「聞其常相賣弄，朕不復窮法，當宥之以遠。」</span><span class="jiazhu">復，扶又翻。</span>子良曰：<span class="yinhao">「不然。雲動相規誨，諫書具存。」</span>遂取以奏，凡百餘紙，辭皆切直。上歎息，謂子良曰：<span class="yinhao">「不謂雲能爾；方使弼汝，何宜出守！」</span><span class="jiazhu">守，式又翻。</span>文惠太子嘗出東田觀穫，<span class="jiazhu">時太子作東田於東宮之東，綿亙華遠，壯麗極目。又《齊紀》：太子立樓館於鍾山下，號曰東田。</span>顧謂衆賓曰：<span class="yinhao">「刈此亦殊可觀。」</span>衆皆曰：<span class="yinhao">「唯唯。」</span><span class="jiazhu">唯，于癸翻。</span>雲獨曰：<span class="yinhao">「三時之務，實爲長勤。<span class="jiazhu">三時之務，謂春耕、夏耘、秋穫也。</span>伏願殿下知稼穡之艱難，無徇一朝之宴逸！」</span></p>
<p class="em2 strong"><span class="yinwen">3</span>荒人桓天生自稱桓玄宗族，與雍、司二州蠻相扇動，<span class="jiazhu">雍，於用翻。</span>據南陽故城，請兵於魏，將入寇。丁酉，詔假丹楊尹蕭景先節，總帥步騎，直指義陽，司州諸軍皆受節度；<span class="jiazhu">帥，讀曰率。騎，奇寄翻。</span>又假護軍將軍陳顯達節，帥征虜將軍戴僧靜等水軍向宛、葉，<span class="jiazhu">宛，於元翻。葉，式涉翻。</span>雍、司諸軍皆受顯達節度，以討之。</p>
<p class="em2 strong"><span class="yinwen">4</span>魏光祿大夫咸陽文公高允，歷事五帝，<span class="jiazhu">太武、景穆、文成、獻文及高祖爲五帝。</span>出入三省，<span class="jiazhu">三省，尙書省、中書省、祕書省也。</span>五十餘年，未嘗有譴；馮太后及魏主甚重之，常命中黃門蘇興壽扶侍。允仁恕簡靜，雖處貴重，<span class="jiazhu">處，昌呂翻。</span>情同寒素；執書吟覽，晝夜不去手；誨人以善，恂恂不倦；<span class="jiazhu">楊中立曰：恂恂，一於誠也。朱元晦曰：恂恂，信實之貌。</span>篤親念故，無所遺棄。顯祖平青、徐，悉徙其望族於代，<span class="jiazhu">事見一百三十二卷宋明帝泰始五年。</span>其人多允之婚媾，流離飢寒；允傾家賑施，<span class="jiazhu">賑，之忍翻。施，式智翻。</span>咸得其所，又隨其才行，薦之於朝。<span class="jiazhu">行，下孟翻。朝，直遙翻。</span>議者多以初附間之，<span class="jiazhu">間，古莧翻。</span>允曰：<span class="yinhao">「任賢使能，何有新舊！必若有用，豈可以此抑之！」</span>允體素無疾，至是微有不適，猶起居如常，數日而卒，年九十八；贈侍中、司空，賻襚甚厚。<span class="jiazhu">布帛曰賻，衣被曰襚。賻，音附。襚，徐醉翻。</span>魏初以來，存衣蒙賚，皆莫及也。</p>
<p class="em2 strong"><span class="yinwen">5</span>桓天生引魏兵萬餘人至沘陽，<span class="jiazhu">漢沘陽縣屬南陽郡。應劭曰：沘水所出。魏太和中置東荊州於沘陽故城。宋白曰：今唐州沘陽縣卽州故城。《九域志》：沘陽縣在唐州東北七十五里。</span>陳顯達遣戴僧靜等與戰於深橋，<span class="jiazhu">《戴僧靜傳》，深橋距沘陽四十里。沘，音比。</span>大破之，殺獲萬計。天生退保沘陽，僧靜圍之，不克而還。<span class="jiazhu">還，從宣翻。又如字。</span>荒人胡丘生起兵懸瓠以應齊，魏人擊破之，丘生來奔。天生又引魏兵寇舞陰，舞陰戍主殷公愍拒擊，破之，殺其副張麒麟，天生被創退走。<span class="jiazhu">被，皮義翻。創，初良翻。</span>三月，丁未，以陳顯達爲雍州刺史。<span class="jiazhu">雍，於用翻。</span>顯達進據舞陽城。</p>
<p class="em2 strong"><span class="yinwen">6</span>夏，五月，壬辰，魏主如靈泉池。</p>
<p class="em2 strong"><span class="yinwen">7</span>癸巳，魏南平王渾卒。</p>
<p class="em2 strong"><span class="yinwen">8</span>甲午，魏主還平城。詔復七廟子孫及外戚緦麻服已上，賦役無所與。<span class="jiazhu">復，方目翻。七廟子孫，自太祖已下。緦麻，三月服。五服至緦麻而服盡。與，讀當曰預。</span></p>
<p class="em2 strong"><span class="yinwen">9</span>魏南部尙書公孫邃、上谷公張儵帥衆與桓天生復寇舞陰，殷公愍擊破之；<span class="jiazhu">鯈，式竹翻。帥，讀曰率。復，扶又翻。《考異》曰：《齊書·魏虜傳》云：<span class="yinhao">「僞安南將軍遼東公、平南將軍上谷公又攻舞陰。」</span>《魏書·帝紀》云：<span class="yinhao">「詔南部尙書公孫文慶、上谷公張伏干南討舞陰，」</span>按《公孫邃傳》，<span class="yinhao">「邃字文慶，與內都幢將上谷公張儵討蕭賾舞陰戍。」</span>蓋伏干亦儵字也。</span>天生還竄荒中。邃，表之孫也。<span class="jiazhu">公孫表事魏明元爲將。</span></p>
<p class="em2 strong">魏春夏大旱，代地尤甚；加以牛疫，民餒死者多。六月，癸未，詔內外之臣極言無隱。齊州刺史韓麒麟上表曰：<span class="yinhao">「古先哲王，儲積九稔；<span class="jiazhu">古者，三年耕，餘一年食；九年耕，餘三食。以三十年之通制國用，則當有九年之蓄。國無九年之蓄曰不足，無六年之蓄曰急，無三年之蓄曰國非其國也。稔，而廩翻。</span>逮於中代，亦崇斯業，入粟者與斬敵同爵，力田者與孝悌均賞。<span class="jiazhu">漢令民入粟拜爵。又有孝悌力田之科。</span>今京師民庶，不田者多，遊食之口，參分居二。自承平日久，豐穰積年，競相矜夸，遂成侈俗。貴富之家，童妾袨服，<span class="jiazhu">袨，黃練翻；袨服，美衣也。</span>工商之族，僕隸玉食；<span class="jiazhu">張晏曰：玉食，珍食也。</span>而農夫闕糟糠，蠶婦乏短褐。故令耕者日少，<span class="jiazhu">少，詩沼翻；下同。</span>田有荒蕪；穀帛罄於府庫，寶貨盈於市里；衣食匱於室，麗服溢於路。飢寒之本，實在於斯。愚謂凡珍異之物，皆宜禁斷；<span class="jiazhu">斷，丁管翻。</span>吉凶之禮，備爲格式；勸課農桑，嚴加賞罰。數年之中，必有盈贍。往年校比戶貫，<span class="jiazhu">毛晃曰：貫，鄕籍也。</span>租賦輕少。臣所統齊州，租粟纔可給俸，略無入倉，<span class="jiazhu">俸，扶用翻。</span>雖於民爲利而不可長久，脫有戎役，或遭天災，恐供給之方，無所取濟。可減絹布，增益穀租；年豐多積，歲儉出賑。<span class="jiazhu">歲入約少爲儉。賑，之忍翻；下同。</span>所謂私民之穀，寄積於官，官有宿積，則民無荒年矣。」</span><span class="jiazhu">宿積，子智翻。</span>秋，七月，己丑，詔有司開倉賑貸，聽民出關就食。<span class="jiazhu">魏都平城，郊畿之外，置關於要路以譏征。</span>遣使者造籍，分遣去留，所過給糧廩，所至三長贍養之。</p>
<p class="em2 strong"><span class="yinwen">10</span>柔然伏名敦可汗殘暴，<span class="jiazhu">可，從刊入聲。汗，音寒。</span>其臣侯醫垔石洛候數諫止之，<span class="jiazhu">垔，伊眞翻。數，所角翻。</span>且勸其與魏和親。伏名敦怒，族誅之，由是部衆離心。八月，柔然寇魏邊，魏以尙書陸叡爲都督，擊柔然，大破之。叡，麗之子也。<span class="jiazhu">陸麗，陸俟之子，於乙渾之難死也。</span></p>
<p class="em2 strong">初，高車阿伏至羅有部落十餘萬，役屬柔然。伏名敦之侵魏也，阿伏至羅諫，不聽。阿伏至羅怒，與從弟窮奇帥部落西走，至前部西北，<span class="jiazhu">從，才用翻。帥，讀曰率。前部，漢車師前王地也。</span>自立爲王。<span class="jiazhu">《考異》曰：《魏書·高車傳》云在太和十一年，《蠕蠕》在十六年。今從《高車傳》。按《蠕蠕》下當有<span class="yinhao">「傳」</span>字。</span>國人號曰<span class="yinhao">「候婁匐勒」</span>，夏言天子也；號窮奇曰<span class="yinhao">「候倍」</span>，夏言太子也。<span class="jiazhu">夏言，謂中華之言。夏，戶雅翻。</span>二人甚親睦，分部而立。阿伏至羅居北，窮奇居南。伏名敦追擊之，屢爲阿伏至羅所敗，乃引衆東徙。<span class="jiazhu">史言柔然浸衰。敗，補邁翻。</span></p>
<p class="em2 strong"><span class="yinwen">11</span>九月，<span class="jiaozhusup">【嚴：「九月」改「冬十月」。】</span>辛未，魏詔罷起部無益之作，<span class="jiazhu">起部掌百工之事。《書》曰：百工起哉。</span>出宮人不執機杼者。冬，十月，<span class="jiaozhusup">【嚴：「冬十月」改「十一月」。】</span>丁未，又詔罷尙方錦繡、綾羅之工；四民欲造，任之無禁。<span class="jiazhu">四民，士、農、工、商也。</span>是時，魏久無事，府藏盈積。詔盡出御府衣服珍寶、太官雜器、太僕乘具、內庫弓矢刀鈐十分之八，<span class="jiazhu">藏，徂浪翻。乘，繩證翻。鈐，與鉗同，其廉翻，刃也。唐有玉鈐衞。</span>外府衣物、繒布、絲纊<span class="jiazhu">繒，慈陵翻，帛也。纊，苦謗翻。纊，絮也。</span>非供國用者，以其太半班賚百司，下至工、商、皁隸，逮于六鎭邊戍，畿內鰥、寡、孤、獨、貧、癃，皆有差。<span class="jiazhu">劉熙《釋名》曰：無妻曰鰥；憂悒不能寐，目常鰥鰥然。其字從魚，魚目常不閉。無夫曰寡；寡，倮也，倮然單獨也。無父曰孤；孤，顧也，顧望無所瞻見也。無子曰獨；獨，鹿也，鹿鹿無所依也。無財曰貧。疲病曰癃。</span></p>
<p class="em2 strong"><span class="yinwen">12</span>魏祕書令高祐、丞李彪奏請改《國書》編年爲紀、傳、表、志；<span class="jiazhu">傳，直戀翻。</span>魏主從之。祐，允之從祖弟也。十二月，詔彪與著作郎崔光改脩《國書》。光，道固之從孫也。<span class="jiazhu">從，才用翻。宋明帝泰始五年崔道固降魏。</span></p>
<p class="em2 strong">魏主問高祐曰：<span class="yinhao">「何以止盜？」</span>對曰：<span class="yinhao">「昔宋均立德，猛虎渡河；卓茂行化，蝗不入境。<span class="jiazhu">宋均事見四十五卷漢明帝永平七年。卓茂爲密令，敎化大行，漢平帝時，天下大蝗，獨不入密縣界。</span>況盜賊，人也，苟守宰得人，治化有方，止之易矣。」</span><span class="jiazhu">守，式又翻。治，直吏翻。易，以豉翻。</span>祐又上疏言：<span class="yinhao">「今之選舉，不採識治之優劣，專簡年勞之多少，<span class="jiazhu">少，詩沼翻。</span>斯非盡才之謂。宜停此薄藝，棄彼朽勞，唯才是舉，則官方斯穆。<span class="jiazhu">方，道也。穆，和也，清也。</span>又勳舊之臣，雖年勤可錄而才非撫民者，可加之以爵賞，不宜委之以方任，所謂王者可私人以財，不私人以官者也。」</span><span class="jiazhu">王者不私人以官，《前漢書·佞幸傳贊》之辭。</span>帝善之。</p>
<p class="em2 strong">祐出爲西兗州刺史，鎭滑臺。以郡國雖有學，縣、黨亦宜有之，乃命縣立講學，黨立小學。</p>
<p class="strong" id="year_toc_875"><span class="section" id="title-7"><span data-head-description="世祖武皇帝上之下" data-head-level="h4" data-head-title="永明六年">六年</span></span><span class="biaozhusup" data-rel="">（戊辰、四八八年）</span></p>
<p class="em2 strong"><span class="yinwen">1</span>春，正月，乙未，魏詔：<span class="yinhao">「犯死刑者，父母、祖父母年老，更無成人子孫，旁無期親者，具狀以聞。」</span><span class="jiazhu">期親，爲之服期者。</span></p>
<p class="em2 strong"><span class="yinwen">2</span>初，皇子右衞將軍子響出繼豫章王嶷；<span class="jiazhu">嶷，魚力翻。</span>嶷後有子，表留爲世子。子響每入朝，<span class="jiazhu">朝，直遙翻。</span>以車服異於諸王，每拳擊車壁。上聞之，詔車服與皇子同。於是有司奏子響宜還本。三月，己亥，立子響爲巴東王。</p>
<p class="em2 strong"><span class="yinwen">3</span>角城戍將張蒲，因大霧乘船入清中採樵，<span class="jiazhu">清中，清水中也。將，卽亮翻。</span>潛納魏兵。戍主皇甫仲賢覺之，帥衆拒戰於門中，僅能卻之。魏步騎三千餘人已至塹外，<span class="jiazhu">帥，讀曰率。騎，奇寄翻。塹，七豔翻。</span>淮陰軍主王僧慶等引兵救之，魏人乃退。</p>
<p class="em2 strong"><span class="yinwen">4</span>夏，四月，桓天生復引魏兵出據隔城，<span class="jiazhu">復，扶又翻。</span>詔游擊將軍下邳曹虎督諸軍討之。輔國將軍朱公恩將兵蹹伏，<span class="jiazhu">將，卽亮翻；下同。蹹，與踏同。</span>遇天生遊軍，與戰，破之，遂進圍隔城。天生引魏兵步騎萬餘人來戰，虎奮擊，大破之，俘斬二千餘人。明日，攻拔隔城，斬其襄城太守帛烏祝，復俘斬二千餘人，天生棄平氏城走。<span class="jiazhu">平氏，漢縣，屬南陽郡，晉、宋屬義陽郡。縣西南有桐柏山，淮源所出也。《五代志》：淮安郡平氏縣，魏置漢廣郡。我朝開寶五年省平氏縣爲鎭，入唐州泌陽縣。</span></p>
<p class="em2 strong"><span class="yinwen">5</span>陳顯達侵魏；甲寅，魏遣豫州刺史拓跋斤將兵拒之。</p>
<p class="em2 strong"><span class="yinwen">6</span>甲子，魏大赦。</p>
<p class="em2 strong"><span class="yinwen">7</span>乙丑，魏主如靈泉池；丁卯，如方山；己巳，還宮。</p>
<p class="em2 strong"><span class="yinwen">8</span>魏築城於醴陽，<span class="jiazhu">醴陽蓋在醴水之北。《水經註》：醴水出桐柏山，與淮同源而別流，西注，逕平氏縣東北，又西流注于沘水。</span>陳顯達攻拔之，進攻沘陽。城中將士皆欲出戰，鎭將韋珍曰：<span class="jiazhu">魏樂陵鎭將鎭沘陽。將，卽亮翻。</span><span class="yinhao">「彼初至氣銳，未可與爭，且共堅守，待其力攻疲弊，然後擊之。」</span>乃憑城拒戰，旬有二日，珍夜開門掩擊，顯達還。<span class="jiazhu">還，從宣翻，又如字。</span></p>
<p class="em2 strong"><span class="yinwen">9</span>五月，甲午，以宕昌王梁彌承爲河、涼二州刺史。<span class="jiazhu">宕，徒浪翻。</span></p>
<p class="em2 strong"><span class="yinwen">10</span>秋，七月，己丑，魏主如靈泉池，遂如方山；己亥，還宮。</p>
<p class="em2 strong"><span class="yinwen">11</span>九月，壬寅，上如琅邪城講武。<span class="jiazhu">蕭子顯曰：南琅邪郡本治金城，永明乃徙治白下。沈約曰：晉亂，琅邪國人隨元帝過江者千餘戶，太興三年，立懷德縣，丹楊雖有琅邪相而無其地。成帝咸康元年，桓溫領郡，鎭江乘之蒲洲金城上，求割丹楊之江乘縣境立郡。</span></p>
<p class="em2 strong"><span class="yinwen">12</span>癸卯，魏淮南靖王佗卒。<span class="jiazhu">佗，徒河翻。</span>魏主方享宗廟，始薦，聞之，爲廢祭，臨視哀慟。<span class="jiazhu">爲，于僞翻。</span></p>
<p class="em2 strong"><span class="yinwen">13</span>冬，十月，庚申，立冬，初臨太極殿讀時令。<span class="jiazhu">《漢儀》：太史每歲上其年曆，先立春、立夏、大暑、立秋、立冬，常讀五時令。皇帝所服各隨五時之色，帝升御坐，尙書令以下就席位，尙書、三公、郎以令置按上，奏以入，就席伏讀訖，賜酒一卮。</span></p>
<p class="em2 strong"><span class="yinwen">14</span>閏月，辛酉，以尙書僕射王奐爲領軍將軍。</p>
<p class="em2 strong"><span class="yinwen">15</span>辛未，魏主如靈泉池；癸酉，還宮。</p>
<p class="em2 strong"><span class="yinwen">16</span>十二月，柔然伊吾戍主高羔子帥衆三千以城附魏。<span class="jiazhu">帥，讀曰率。</span></p>
<p class="em2 strong"><span class="yinwen">17</span>上以中外穀帛至賤，用尙書右丞江夏李珪之議，<span class="jiazhu">夏，戶雅翻。</span>出上庫錢五千萬及出諸州錢，皆令糴買。</p>
<p class="em2 strong"><span class="yinwen">18</span>西陵戍主杜元懿建言：<span class="yinhao">「吳興無秋，會稽豐登，<span class="jiazhu">會，工外翻。</span>商旅往來，倍多常歲。西陵牛埭稅，官格日三千五百；如臣所見，日可增倍。<span class="jiazhu">西陵在今越州蕭山縣西十二里西興渡是也。吳越王錢鏐以西陵非吉語，改曰西興。牛埭卽今西興堰，用牛挽船，因曰牛埭。埭，徒耐翻。</span>幷浦陽南北津、柳浦四埭，<span class="jiazhu">浦陽江南津埭則今之梁湖堰是也，北津埭則今之曹娥堰是也。柳浦埭則今杭州江千浙江亭北跨浦橋埭是也。</span>乞爲官領攝一年，<span class="jiazhu">爲，于僞翻。</span>格外可長四百許萬。<span class="jiazhu">長，丁丈翻，今知兩翻，增也；又音直亮翻，多也。</span>西陵戍前檢稅，無妨戍事；餘三埭自舉腹心。」</span>上以其事下會稽，<span class="jiazhu">下，戶嫁翻。</span>會稽行事吳郡顧憲之議以爲：<span class="yinhao">「始立牛埭之意，非苟逼蹴以取稅也；<span class="jiazhu">蹴，子六翻。</span>乃以風濤迅險，濟急利物耳。後之監領者不達其本，各務己功，<span class="jiazhu">監，古銜翻。</span>或禁遏他道，或空稅江行。按吳興頻歲失稔，今茲尤甚，去之從豐，良由饑棘。<span class="jiazhu"><span class="yinhao">「去之」</span>當作<span class="yinhao">「去乏」</span>。棘，急也。</span>埭司責稅，依格弗降，舊格新減，尙未議登，格外加倍，將以何術！皇慈恤隱，振廩蠲調；<span class="jiazhu">《左傳》：楚大饑，振廩用食。杜預《註》曰：振，發也。廩，倉也。調，徒釣翻。</span>而元懿幸災搉利，重增困瘼，<span class="jiazhu">搉，古岳翻。瘼，病也。重，直用翻。</span>人而不仁，古今共疾！若事不副言，懼貽譴詰，<span class="jiazhu">譴，去戰翻。詰，去吉翻。</span>必百方侵苦，爲公賈怨。元懿稟性苛刻，已彰往效；任以物土，譬以狼將羊，其所欲舉腹心，亦當虎而冠耳。<span class="jiazhu">爲，于僞翻。賈，音古。狼將羊，虎而冠，皆《漢書》語。以狼將羊，則羊必爲狼所噬食。虎而冠者，言其人惡戾，如虎著冠。</span>《書》云：『與其有聚斂之臣，寧有盜臣，』<span class="jiazhu">《記·大學》記孟獻子之言。斂，力贍翻。</span>此言盜公爲損蓋微，斂民所害乃大也。愚又以便宜著，蓋謂便於公，宜於民也。竊見頃之言便宜者，非能於民力之外，用天分地；<span class="jiazhu">用天之道，分地之利，此《孝經》第六章之言。</span>率皆卽日不宜於民，方來不便於公。名與實反，有乖政體。凡如此等，誠宜深察。」</span>上納之而止。</p>
<p class="em2 strong"><span class="yinwen">19</span>魏主訪羣臣以安民之術。祕書丞李彪上封事，以爲：<span class="yinhao">「豪貴之家，奢僭過度，第宅車服，宜爲之等制。</span></p>
<p class="em2 strong"><span class="yinhao">又，國之興亡，在冢嗣之善惡；冢嗣之善惡，在敎諭之得失。<span class="jiazhu">冢，大也。《周禮疏》曰：冢，大之上也。冢，知隴翻。</span>高宗文成皇帝嘗謂羣臣曰：『朕始學之日，年尙幼沖，情未能專；旣臨萬機，不遑溫習。今日思之，豈唯予咎，抑亦師傅之不勤。』尙書李訢免冠謝。<span class="jiazhu">訢，許斤翻。</span>此近事之可鑒者也。臣謂宜準古立師傅之官，以訓導太子。<span class="jiazhu">蓋此時恂之失德已著，故彪有是言。</span></span></p>
<p class="em2 strong"><span class="yinhao">又，漢置常平倉以救匱乏。<span class="jiazhu">見二十七卷漢宣帝五鳳四年。</span>去歲京師不稔，移民就豐，旣廢營生，困而後達，又於國體，實有虛損。曷若豫儲倉粟，安而給之，豈不愈於驅督老弱餬口千里之外哉！<span class="jiazhu">餬，音胡。《說文》曰：寄食鬻也。余據《正考父鼎銘》：饘於是，粥於是，以餬余口。則餬者，食饘粥之義。許愼所謂寄食者，蓋因《左傳》餬口於四方以爲說。今此當依許義。</span>宜析州郡常調九分之二，京師度支歲用之餘，<span class="jiazhu">調，徒弔翻。度，徒洛翻。</span>各立官司，年豐糴粟積之於倉，儉則加私之二糶之於人。<span class="jiazhu">糶，他弔翻。</span>如此，民必力田以取官絹，積財以取官粟。年登則常積，歲凶則直給。數年之中，穀積而人足，雖災不爲害矣。</span></p>
<p class="em2 strong"><span class="yinhao">又，宜於河表七州人中，擢其門才，引令赴闕，依中州官比，隨能序之。<span class="jiazhu">河表七州，秦、雍、岐、華、陝、河、涼也。以下文<span class="yinhao">「懷江、漢歸有道之情」</span>證之，則七州當謂荊、兗、豫、洛、青、徐、齊也。河表，直謂大河之外。門才者，因其世家，敍其才用。中州，謂代都，東至海，南距大河諸州。比，毗至翻，比例也。</span>一可以廣聖朝均新舊之義，<span class="jiazhu">朝，直遙翻。</span>二可以懷江、漢歸有道之情。</span></p>
<p class="em2 strong"><span class="yinhao">又，父子兄弟，異體同氣；罪不相及，乃君上之厚恩；至於憂懼相連，固自然之恆理也。<span class="jiazhu">恆，戶登翻。</span>無情之人，父兄繫獄，子弟無慘惕之容；子弟逃刑，父兄無愧恧之色；<span class="jiazhu">恧，女六翻。</span>宴安榮位，遊從自若，車馬衣冠，不變華飾；骨肉之恩，豈當然也！臣愚以爲父兄有犯，宜令子弟素服肉袒，詣闕請罪。子弟有坐，宜令父兄露版引咎，乞解所司；若職任必要，不宜許者，慰勉留之。如此，足以敦厲凡薄，使人知所恥矣。</span></p>
<p class="em2 strong"><span class="yinhao">又，朝臣遭親喪者，假滿赴職。<span class="jiazhu">朝，直遙翻。假，古訝翻。時魏不聽朝臣終喪，給假而已。</span>衣錦乘軒，從郊廟之祀；<span class="jiazhu">衣，於旣翻。</span>鳴玉垂緌，同慶賜之燕；<span class="jiazhu">緌，如佳翻。</span>傷人子之道，虧天地之經。愚謂凡遭大父母、父母喪者，皆聽終服；若無其人，職業有曠者，則優旨慰諭，起令視事，但綜司出納、敷奏而已，國之吉慶，一令無預。其軍旅之警，墨縗從役，<span class="jiazhu">春秋時，晉襄公居文公之喪，墨縗絰以敗秦師于殽。自是之後，以墨縗從戎。縗，倉回翻。</span>雖愆於禮，事所宜行也。」</span>魏主皆從之。由是公私豐贍，雖時有水旱，而民不困窮。</p>
<p class="em2 strong"><span class="yinwen">20</span>魏遣兵擊百濟，爲百濟所敗。<span class="jiazhu">陳壽曰：三韓凡七十八國，百濟其一也。據李延壽《史》，其先以百家濟海，後浸強盛以立國，故曰百濟。晉世句麗略有遼東，百濟亦據有遼西、晉平二郡地。</span></p>
<p class="strong" id="year_toc_876"><span class="section" id="title-8"><span data-head-description="世祖武皇帝上之下" data-head-level="h4" data-head-title="永明七年">七年</span></span><span class="biaozhusup" data-rel="">（己巳、四八九年）</span></p>
<p class="em2 strong"><span class="yinwen">1</span>春，正月，辛亥，上祀南郊，大赦。</p>
<p class="em2 strong"><span class="yinwen">2</span>魏主祀南郊，始備大駕。<span class="jiazhu">《漢儀》：大駕，公卿奉引，太僕御，大將軍驂乘；屬車八十一乘，備千乘萬騎。祀天、郊甘泉乃備之，謂之甘泉鹵簿。東都惟大行備大駕。晉中朝大駕鹵簿：先象車，鼓吹一部，十三人中道。次靜室令，駕一，中道；式道候二人，駕一，分左右。次洛陽尉二人，騎，分左右。次洛陽亭長九人，赤車，駕一，分三道，各吹正二人引。次洛陽令，駕一，中道。次河南中部椽，中道；河橋椽在左，功曹史在右，並駕一。次河南尹，駕駟，戟吏六人。次河南主簿，駕一，中道。次司隸部河南從事，中道；都部從事居左，別駕從事居右，並駕一。次司隸校尉，駕三，戟吏八人。次司隸主簿，駕一，中道。次司隸主記，駕一，中道。次廷尉明法椽，中道；五官椽居左，功曹史居右，並駕一。次廷尉卿，駕駟，戟吏六人。次廷尉主簿、主記，並駕一，在左；太僕引從如廷尉，在中；宗正引從如廷尉，在右。次太常，駕駟，中道，戟吏六人；太常外部椽居左，五官椽、功曹史居右，並駕一。次光祿引從，中道；太常主簿、主記居左，衞尉引從居右；並駕一。次太尉外督令史，駕一，中道。次西、東、賊、倉、戶等曹屬，並駕一，引從。次太尉，駕駟，中道；太尉主簿，舍人各一人，祭酒二人，並駕一，在左右。次司徒引從，駕駟，中道。次司空引從，駕駟，中道。三公騎令、史戟各八人，鼓吹各一部七人。次中護軍，中道，駕駟；鹵簿左右各三行，戟楯在外，弓矢在內，鼓吹一部七人。次步兵校尉在左，長水校尉在右，並駕一；各鹵簿左右二行，戟楯在外，刀楯在內，鼓吹各一部七人。次射聲校尉在左，翊軍校尉在右，並駕一；鹵簿各左右二行。次驍騎將軍在左，游擊將軍在右，並駕一；皆鹵簿左右引，各二行，戟楯、刀楯、鼓吹視步兵，長水騎隊五在左，五在右，隊各五十四，命中督二人分領左右，各有戟吏二人；麾幢、揭鼓在隊前。次左將軍在左，前將軍在右，並駕一，鹵簿左右引，戟楯、刀楯、鼓吹亦如之。次黃門麾騎中道，次黃門前部鼓吹左右各一部，十三人，駕駟；八校尉佐仗，左右各四行；外大戟楯，次九尺楯，次弓矢，次弩，並熊渠、佽飛督領之。次司南車，駕駟，中道；護駕御史騎夾左右。次謁者僕射，駕駟，中道。次御史中丞，駕一，中道。次虎賁中郎將，騎，中道。次九斿車，中道；武剛車夾左右，並駕駟。次雲罕車，駕駟，中道。次闟戟車，駕駟，中道；長戟邪偃向後。次皮軒車，駕駟，中道。次鸞旗車，中道；建華車分左右，並駕駟。次護駕尙書郎三人；都官郎，中道；駕部在左，中兵在右，並騎；又有護駕尙書一人，督攝前後無常。次相風，中道。次司馬督在前，中道；左右各司馬史三人，引仗左右各六行；外大戟楯二行；次九尺楯二行；次九尺楯，次刀楯，次弓矢，次弩，次五時車，左右有遮騎。次典兵中郎，中道，督攝前後無常；左殿中御史，右殿中監，並騎。次高蓋，中道；左畢，右罕。次御史，中道；左右節郎各四人。次華蓋，中道。次殿中司馬，中道；殿中都尉在左，殿中校尉在右，左右各四行，細楯一行在弩內；又殿中司馬一行，殿中都一行，殿中校殿一行。次𢱫鼓，中道。次金根車，駕六馬，中道；太僕卿御，大將軍參乘，左右又各增三行，爲九行，司馬史九人，戟楯二行，九尺楯一行，刀楯一行，由基一行，細弩一行，跡禽一行，樵斧一行，力人刀楯一行，連細楯、殿中司馬、殿中都尉、殿中校尉爲左右，各十二行。金根車建青旂十二，左將軍騎在左，右將軍騎在右，殿中將軍持鑿𦠊斧夾車；車後衣書、主職步從，六行；合左右三十二行。次曲華蓋，中道；侍中、散騎常侍、黃門侍郎、並騎，分左右。次黃鉞車，駕一，在左；御麾騎，在右。次相風，中道。次中書監，騎，左；祕書監，騎，右。次殿中御史，騎，左；殿中監，右。次五牛旗，赤青在左，黃在中，白黑在右。次夫輦中道；<span class="jiazhu">（夫輦謂當作大輦）</span>太官令、丞，左，太醫令、丞、右。次金根車，駕駟，不建旗。次青立車，次青安車，次赤立車，次赤安車，次黃立車，次黃安車，次白立車，次黑立車，次黑安車，合十乘，並駕駟，建旗十二，如車色；立車正豎旗，安車邪拖之。次蹋猪車，駕駟，中道，無旗。次耕根車，駕駟，中道，赤旗十二；熊渠督左，佽飛督右。次御軺車，次御四望車，次御衣車，次御書車，次御藥車，並駕牛，中道。次尙書令在左，尙書僕射在右；又尙書郎六人分次左右，並駕一。又治書侍御史二人，分左右；又侍御史二人，分次左右；又蘭臺令史分次左右；並騎。次豹尾車，駕一。自豹尾車後，而鹵簿盡矣。但以神弩二十張夾道至後部鼓吹；其五張神弩置一將，左右各二將。次輕車二十乘，左右分駕。次流蘇馬六十四。次金鉞車，駕三，中道；左右護駕尙書郎幷令史並騎，各一人。次金鉦車，駕三，中道；左右護駕侍御史幷令史並騎，各一人。次黃門後部鼓吹，左右各三十人。次戟、鼓車，駕牛二乘，分左右。次左，大鴻臚外部椽；右，五官椽、功曹史，並駕。次大鴻臚，駕駟，鉞吏六人。次大司農，引從中道；左大鴻臚主簿、主記，右少府引從。次三卿，並騎吏四人，鈴下四人，執馬鞭辟車六人，執方扇羽林十八朱衣。次領軍將，中道，鹵簿左右各一行，九尺楯在外，弓矢在內，鼓吹如護軍。次後軍將軍在左，後將軍在右，各鹵簿鼓吹如左軍、前軍。次越騎校尉左，屯騎校尉右，各鹵簿鼓吹如步兵、射聲。次領、護、驍、游軍校尉，皆騎吏四人，乘馬夾道；都督、兵曹各一人，乘馬在中騎，將軍四人，騎校、鞉角、金鼓、鈴下、信幡軍校並駕一，功曹史、主簿並騎從，繖、扇、幢、麾各一騎，鼓吹一部七騎。次領護軍加大車斧，五官椽騎從，次騎十隊，隊各五十匹。將一人，持幢一人，鞉一人，並騎而前；督戰伯長各一人，並騎在後。羽林騎督、幽州突騎督分領之。郎、簿十隊，隊各五十人；絳袍將一人，騎鞉各一人在前，督戰伯長一人，步在後，騎皆持矟。次大戟一隊，九尺楯一隊，弓一隊，弩一隊，隊各五十五人，黑袴褶；將一人，騎校、鞉角各一人，步在前；督戰伯長各一人，步在後，金顏督將幷領之。魏之大駕，蓋參取漢、晉之制，而官名鹵簿則微有不同者。</span></p>
<p class="em2 strong"><span class="yinwen">3</span>壬戌，臨川獻王映卒。</p>
<p class="em2 strong"><span class="yinwen">4</span>初，上爲鎭西長史，主簿王晏以傾諂爲上所親，<span class="jiazhu">宋蒼梧王元徽四年，帝爲鎭西長史，行郢州事，版晏爲主簿。</span>自是常在上府。上爲太子，晏爲中庶子。上得罪於太祖也，<span class="jiazhu">事見上卷元年。</span>晏稱疾自疏。及卽位，爲丹楊尹，意任如舊，朝夕一見，<span class="jiazhu">見，賢遍翻。</span>議論朝事；自豫章王嶷及王儉皆降意接之。<span class="jiazhu">論朝，直遙翻。嶷，魚刀翻。</span>二月，壬寅，出爲江州刺史，晏不願外出，復留爲吏部尙書。<span class="jiazhu">復，扶又翻。</span></p>
<p class="em2 strong"><span class="yinwen">5</span>三月，甲寅，立皇子子岳爲臨賀王，子峻爲廣漢王，子琳爲宣城王，子珉爲義安王。</p>
<p class="em2 strong"><span class="yinwen">6</span>夏，四月，丁丑，魏主詔曰：<span class="yinhao">「升樓散物以賫百姓，至使人馬騰踐，多有傷毀；今可斷之，<span class="jiazhu">斷，讀如短。</span>以本所費之物，賜老疾貧獨者。」</span></p>
<p class="em2 strong"><span class="yinwen">7</span>丁亥，魏主如靈泉池，遂如方山；己丑，還宮。</p>
<p class="em2 strong"><span class="yinwen">8</span>上優禮南昌文憲公王儉，詔三日一還朝，<span class="jiazhu">還，當作造，音七到翻。朝，直遙翻。</span>尙書令史出外諮事。上猶以往來煩數，復詔儉還尙書下省，<span class="jiazhu">數，所角翻。復，扶又翻。</span>月聽十日出外。儉固求解選。詔改中書監，參掌選事。<span class="jiazhu">選，須絹翻。</span></p>
<p class="em2 strong">五月，乙巳，儉卒。王晏旣領選，權行臺閣，與儉頗不平。禮官欲依王導，諡儉爲文獻。晏啓上曰：<span class="yinhao">「導乃得此諡；但宋氏以來，不加異姓。」</span>出，謂親人曰：<span class="yinhao">「『平頭憲』事已行矣。」</span><span class="jiazhu">平頭，謂王字也。諡，神至翻。</span></p>
<p class="em2 strong">徐湛之之死也，<span class="jiazhu">湛之死見一百二十七卷宋文帝元嘉三十年。</span>其孫孝嗣在孕得免，<span class="jiazhu">孕，以證翻。</span>八歲，襲爵枝江縣公，尙宋康樂公主。<span class="jiazhu">樂，音洛。</span>及上卽位，孝嗣爲御史中丞，風儀端簡。王儉謂人曰：<span class="yinhao">「徐孝嗣將來必爲宰相。」</span>上嘗問儉：<span class="yinhao">「誰可繼卿者？」</span>儉曰：<span class="yinhao">「臣東都之日，其在徐孝嗣乎！」</span><span class="jiazhu">謂周公旣定洛，請明農也。周都豐、鎬，以洛爲東都。</span>儉卒，孝嗣時爲吳興太守，徵爲五兵尙書。</p>
<p class="em2 strong"><span class="yinwen">9</span>庚戌，魏主祭方澤。<span class="jiazhu">方澤者，爲方丘於澤中以祭地祇。</span></p>
<p class="em2 strong"><span class="yinwen">10</span>上欲用領軍王奐爲尙書令，以問王晏。晏與奐不相能，對曰：<span class="yinhao">「柳世隆有勳望，恐不宜在奐後。」</span>甲子，以尙書左僕射柳世隆爲尙書令，王奐爲左僕射。</p>
<p class="em2 strong"><span class="yinwen">11</span>六月，丁亥，上如琅邪城。</p>
<p class="em2 strong"><span class="yinwen">12</span>魏懷朔鎭將汝陰靈王天賜，<span class="jiazhu">魏置懷朔鎭於漢五原郡界。是後，六鎭叛，改爲朔州，而不能有舊鎭之地。杜佑曰：魏都平城，於馬邑郡北三百餘里置懷朔鎭，及遷洛後，置朔州。將，卽亮翻；下同。</span>長安鎭都大將、雍州刺史南安惠王楨，<span class="jiazhu">雍，於用翻。</span>皆坐贓當死。馮太后及魏主臨皇信堂，<span class="jiazhu">《水經註》曰：太極殿南對承賢門，門南卽皇信堂也。《魏書·帝紀》：太和七年十月，皇信堂成。十六年，以安昌殿爲內寢，皇信堂爲中寢。</span>引見王公，<span class="jiazhu">見，賢遍翻。</span>太后令曰：<span class="yinhao">「卿等以爲當存親以毀令邪，當滅親以明法邪？」</span>羣臣皆言：<span class="yinhao">「二王，景穆皇帝之子，<span class="jiazhu">景穆皇帝，世祖之子，薨，諡曰景穆皇帝，未卽尊位也。二王於高祖爲叔祖。</span>宜蒙矜恕。」</span>太后不應。魏主乃下詔，稱：<span class="yinhao">「二王所犯難恕，而太皇太后追惟高宗孔懷之恩；<span class="jiazhu">二王於文成帝爲兄弟。《詩》曰：兄弟孔懷。惟，思也。</span>且南安王事母孝謹，聞於中外，<span class="jiazhu">聞，音問。</span>並特免死，削奪官爵，禁錮終身。」</span>初，魏朝聞楨貪暴，遣中散閭文祖詣長安察之，<span class="jiazhu">中散，中散大夫也。散，悉亶翻。</span>文祖受楨賂，爲之隱；<span class="jiazhu">爲，于僞翻。</span>事覺，文祖亦抵罪。馮太后謂羣臣曰：<span class="yinhao">「文祖前自謂廉，今竟犯法。以此言之，人心信不可知。」</span>魏主曰：<span class="yinhao">「古有待放之臣。<span class="jiazhu">《春秋公羊傳》：晉放其大夫胥甲父于衞。放之者何？猶曰無去是云爾。然則何言爾？近正也。此其爲近正柰何？古者，大夫已去，三年待放。君放之，非也；大夫待放，正也。</span>卿等自審不勝貪心者，聽辭位歸第。」</span>宰官、中散慕容契進曰：<span class="jiazhu">契蓋以宰官帶中散大夫也。</span><span class="yinhao">「小人之心無常而帝王之法有常；以無常之心奉有常之法，非所克堪，乞從退黜。」</span>魏主曰：<span class="yinhao">「契知心不可常，則知貪之可惡矣，<span class="jiazhu">惡，烏路翻。</span>何必求退！」</span>遷宰官令。契，白曜之弟子也。<span class="jiazhu">慕容白曜有平齊之功。</span></p>
<p class="em2 strong"><span class="yinwen">13</span>秋，七月，丙寅，魏主如靈泉池。</p>
<p class="em2 strong"><span class="yinwen">14</span>魏主使羣臣議，<span class="yinhao">「久與齊絕，今欲通使，何如？」</span><span class="jiazhu">使，疏吏翻；下同。</span>尙書游明根曰：<span class="yinhao">「朝廷不遣使者，又築醴陽深入彼境，皆直在蕭賾。今復遣使，不亦可乎！」</span><span class="jiazhu">復，扶又翻。</span>魏主從之。八月，乙亥，遣兼員外散騎常侍邢產等來聘。</p>
<p class="em2 strong"><span class="yinwen">15</span>九月，魏出宮人以賜北鎭人貧無妻者。<span class="jiazhu">北鎭，六鎭也，一曰懷朔鎭，直平城北。</span></p>
<p class="em2 strong"><span class="yinwen">16</span>冬，十一月，己未，魏安豐匡王猛卒。</p>
<p class="em2 strong"><span class="yinwen">17</span>十二月，丙子，魏河東王苟頹卒。</p>
<p class="em2 strong"><span class="yinwen">18</span>平南參軍顏幼明等聘於魏。</p>
<p class="em2 strong"><span class="yinwen">19</span>魏以尙書令尉元爲司徒左僕射，穆亮爲司空。</p>
<p class="em2 strong"><span class="yinwen">20</span>豫章王嶷自以地位隆重，深懷退素，是歲，啓求還第；上令其世子子廉代鎭東府。</p>
<p class="em2 strong"><span class="yinwen">21</span>太子詹事張緒領揚州中正，長沙王晃屬用吳興聞人邕爲州議曹，<span class="jiazhu">屬，之欲翻。州議曹，自漢以來，率儒士爲之。</span>緒不許。晃使書佐固請，緒正色曰：<span class="yinhao">「此是身家州鄕，殿下何得見逼！」</span><span class="jiazhu">自魏晉以來，中正率用本州人望爲之。</span></p>
<p class="em2 strong"><span class="yinwen">22</span>侍中江斅為都官尙書。<span class="jiazhu">斅，音効。</span>中書舍人紀僧眞得幸於上，容表有士風，請於上曰：<span class="yinhao">「臣出自本縣武吏，邀逢聖時，<span class="jiazhu"><span class="yinhao">「邀」</span>《南史·江斅傳》作<span class="yinhao">「憿」</span>。《說文》曰：幸也。《集韻》：憿、僥、徼通，音堅堯翻。</span>階榮至此；爲兒昏得荀昭光女，卽時無復所須，<span class="jiazhu">爲，于僞翻。復，扶又翻。</span>唯就陛下乞作士大夫。」</span>上曰：<span class="yinhao">「此由江斅、謝瀹，我不得措意，可自詣之。」</span>僧眞承旨詣斅，登榻坐定，斅顧命左右曰：<span class="yinhao">「移吾牀遠客！」</span><span class="jiazhu">遠，于願翻。</span>僧眞喪氣而退，告上曰：<span class="yinhao">「士大夫故非天子所命！」</span>斅，湛之孫；瀹，朏之弟也。<span class="jiazhu">二家以名義自將，至於甄別流品，雖萬乘之主不可得而奪。喪，息浪翻。朏，敷尾翻。</span></p>
<p class="em2 strong"><span class="yinwen">23</span>柔然別帥叱呂勤帥衆降魏。<span class="jiazhu">別帥，所類翻。勤帥，讀曰率。降，戶江翻。</span></p>
</div></body></html>