<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>資治通鑑-卷第一百三十・宋紀十二・太宗明皇帝上之上</title><meta content="width=device-width" initial-scale="1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="宋紀十二">宋紀十二</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">旃蒙大荒落<span class="biaozhusup" data-rel="">（乙巳）</span>，一年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="太宗明皇帝上之上">太宗明皇帝上之上</span></span></h5>
<p class="" id="p1"><a class="gg-link" href="#p1" onclick="return changeColor(this);"></a><span class="jiazhu">諱彧，字休景，小字榮期，文帝第十一子也。</span></p>
<div class="yt" id="y465"><p class="strong" id="p2"><a class="gg-link" href="#p2" onclick="return changeColor(this);"></a><span class="section" id="title-3"><span data-head-description="太宗明皇帝上之上" data-head-level="h4" data-head-title="泰始元年">泰始元年</span></span><span class="biaozhusup" data-rel="">（乙巳、四六五年）</span></p></div>
<p class="em2 strong" id="p3"><a class="gg-link" href="#p3" onclick="return changeColor(this);"></a><span class="yinwen">1</span>春，正月，乙未朔，廢帝改元永光，大赦。<span class="jiazhu">是歲八月，殺江夏王義恭、柳元景、顏師伯，改元景和，旣弒廢帝，改元泰始。一年凡三改元。</span></p>
<p class="em2 strong" id="p4"><a class="gg-link" href="#p4" onclick="return changeColor(this);"></a><span class="yinwen">2</span>丙申，魏大赦。</p>
<p class="em2 strong" id="p5"><a class="gg-link" href="#p5" onclick="return changeColor(this);"></a><span class="yinwen">3</span>二月，丁丑，魏主如樓煩宮。<span class="jiazhu">樓煩縣，漢屬鴈門郡，魏、晉棄之荒外。魏收<span class="shu-ming">地形志</span>：鴈門郡原平縣有樓煩城。賢曰：樓煩故城，在今代州崞縣東北。余按<span class="shu-ming">唐書</span>，憲州，古樓煩地也。</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a><span class="yinwen">4</span>自孝建以來，民間盜鑄濫錢，<span class="jiazhu">事始一百二十八卷孝武帝孝建二年。</span>商貨不行。庚寅，更鑄二銖錢，<span class="jiazhu">更，工衡翻。</span>形式轉細。官錢每出，民間卽模效之，而更薄小，無輪郭，不磨鑢，謂之<span class="yinhao">「耒子」</span>。<span class="jiazhu">鑢，良倨翻，錯也。耒，盧對翻。杜佑<span class="shu-ming">通典</span><span class="yinhao">「耒子」</span>作<span class="yinhao">「來子」</span>。</span></p>
<p class="em2 strong" id="p7"><a class="gg-link" href="#p7" onclick="return changeColor(this);"></a><span class="yinwen">5</span>三月，乙巳，魏主還平城。</p>
<p class="em2 strong" id="p8"><a class="gg-link" href="#p8" onclick="return changeColor(this);"></a><span class="yinwen">6</span>夏，五月，癸卯，魏高宗殂。<span class="jiazhu">年二十六，諡曰文成皇帝。</span>初，魏世祖經營四方，國頗虛耗，重以內難，<span class="jiazhu">重，直用翻。難，乃旦翻。內難，謂宗愛旣弒世祖，又弒南安王余。</span>朝野楚楚。<span class="jiazhu">楚楚，酸痛之貌。朝，直遙翻。</span>高宗嗣之，與時消息，<span class="jiazhu">消，衰減也；息，生長也。</span>靜以鎭之，懷集中外，民心復安。<span class="jiazhu">復，扶又翻。</span>甲辰，太子弘卽皇帝位，<span class="jiazhu">弘，文成帝之長子也。蕭子顯曰：弘，字萬民。</span>大赦，尊皇后曰皇太后。</p>
<p class="em2 strong" id="p9"><a class="gg-link" href="#p9" onclick="return changeColor(this);"></a>顯祖<span class="jiazhu">魏獻文帝廟號顯祖。</span>時年十二，侍中、車騎大將軍乙渾專權，<span class="jiazhu">騎，奇寄翻。</span>矯詔殺尙書楊保年、平陽公賈愛仁、南陽公張天度于禁中。侍中、司徒、平原王陸麗治疾於代郡溫泉，<span class="jiazhu"><span class="shu-ming">魏土地記</span>曰：代城北九十里有桑乾城，城西渡桑乾水，去桑乾城十里，有溫湯，療疾有驗。治，直之翻。</span>乙渾使司衞監穆多侯召之。<span class="jiazhu">魏官有司衞監，典宿衞。</span>多侯謂麗曰：<span class="yinhao">「渾有無君之心。今宮車晏駕，王德望素重，<span class="jiazhu">魏高宗之立，麗有功焉，而又忠篤，故德望重於一時。</span>姦臣所忌，宜少淹留以觀之；朝廷安靜，然後入，未晚也。」</span><span class="jiazhu">少，詩沼翻。</span>麗曰：<span class="yinhao">「安有聞君父之喪、慮患而不赴者乎！」</span>卽馳赴平城。乙渾所爲多不法，麗數爭之。<span class="jiazhu">數，所角翻。</span>戊申，渾又殺麗及穆多侯。多侯，壽之弟也。<span class="jiazhu">穆壽事魏世祖，封宜都王。</span>己酉，魏以渾爲太尉、錄尙書事，東安王劉尼爲司徒，尙書左僕射代人和其奴爲司空。殿中尙書順陽公郁謀誅乙渾，渾殺之。<span class="jiazhu">主少國疑，姦臣擅命，屠戮忠賢；魏之不亡者幸也。</span></p>
<p class="em2 strong" id="p10"><a class="gg-link" href="#p10" onclick="return changeColor(this);"></a><span class="yinwen">7</span>壬子，魏以淮南王它爲鎭西大將軍、儀同三司，鎭涼州。</p>
<p class="em2 strong" id="p11"><a class="gg-link" href="#p11" onclick="return changeColor(this);"></a><span class="yinwen">8</span>魏<span class="jiaozhusup">〔章：甲十一行本「魏」上有「六月」二字；乙十一行本同；孔本同；張校同；退齋校同。〕</span>開酒禁。<span class="jiazhu">魏設酒禁，見一百二十八卷孝武孝建三年。</span></p>
<p class="em2 strong" id="p12"><a class="gg-link" href="#p12" onclick="return changeColor(this);"></a><span class="yinwen">9</span>壬午，加柳元景南豫州刺史，加顏師伯丹楊尹。</p>
<p class="em2 strong" id="p13"><a class="gg-link" href="#p13" onclick="return changeColor(this);"></a><span class="yinwen">10</span>秋，七月，癸巳，魏以太尉乙渾爲丞相，位居諸王上；事無大小，皆決於渾。</p>
<p class="em2 strong" id="p14"><a class="gg-link" href="#p14" onclick="return changeColor(this);"></a><span class="yinwen">11</span>廢帝幼而狷暴。<span class="jiazhu">狷，吉掾翻。</span>及卽位，始猶難太后、大臣及戴法興等，未敢自恣。太后旣殂，<span class="jiazhu">去年，太后殂。</span>帝年漸長，<span class="jiazhu">長，知兩翻。</span>欲有所爲，法興輒抑制之，謂帝曰：<span class="yinhao">「官所爲如此，欲作營陽邪！」</span><span class="jiazhu">營陽王事見一百二十卷文帝元嘉元年。廢帝固狂暴，戴法興此言亦足以取死。</span>帝稍不能平。所幸閹人華願兒，賜與無算，<span class="jiazhu">華，戶化翻。</span>法興常加裁減，願兒恨之。帝使願兒於外察聽風謠，願兒言於帝曰：<span class="yinhao">「道路皆言『宮中有二天子：法興眞<span class="jiaozhusup">〔章：甲十一行本「眞」上有「爲」字；乙十一行本同；孔本同。〕</span>天子，官爲贗天子』<span class="jiazhu">贗，五晏翻。<span class="shu-ming">考異</span>曰：<span class="shu-ming">宋書</span>作<span class="yinhao">「應天子」</span>，<span class="shu-ming">宋略</span>作<span class="yinhao">「鴈天子」</span>，按字書：贗，僞物也。韓愈詩曰：<span class="yinhao">「居然見眞贗，」</span>書或作<span class="yinhao">「鴈」</span>。今從<span class="shu-ming">宋略</span>。</span>且官居深宮，與人物不接，法興與太宰、顏、柳共爲一體，<span class="jiazhu">義恭錄尙書事，柳元景爲尙書令，顏師伯爲僕射，而事皆法興專決，故云然。</span>往來門客恆有數百，<span class="jiazhu">恆，戶登翻。</span>內外士庶莫不畏服。法興是孝武左右，久在宮闈；今與他人作一家，深恐此坐席非復官有。」</span><span class="jiazhu">坐，徂臥翻。復，扶又翻，又如字。</span>帝遂發詔免法興，<span class="jiazhu">免者，免其所居官也。</span>遣還田里，仍徙遠郡。八月，辛酉，賜法興死；解巢尙之舍人。<span class="jiazhu">巢尙之自孝武時爲中書通事舍人。</span></p>
<p class="em2 strong" id="p15"><a class="gg-link" href="#p15" onclick="return changeColor(this);"></a>員外散騎侍郎東海奚顯度，<span class="jiazhu">散，悉亶翻。騎，奇寄翻、</span>亦有寵於世祖。常典作役，課督苛虐，捶扑慘毒，<span class="jiazhu">揰，止橤翻。扑，普卜翻，擊也。</span>人皆苦之。帝常戲曰：<span class="yinhao">「顯度爲百姓患，比當除之。」</span><span class="jiazhu">比，毗寐翻。</span>左右因唱諾，卽宣旨殺之。</p>
<p class="em2 strong" id="p16"><a class="gg-link" href="#p16" onclick="return changeColor(this);"></a>尙書右僕射、領衞尉卿、丹楊尹顏師伯居權日久，<span class="jiazhu">孝武大明四年，徵顏師伯於歷城，自侍中遷尙書僕射，居權要。</span>驕<span class="jiaozhusup">〔章：甲十一行本「驕」上有「海內輻湊」四字；乙十一行本同；孔本同；張校同；退齋校同。〕</span>奢淫恣，爲衣冠所疾。帝欲親朝政，<span class="jiazhu">朝，直遙翻。</span>庚午，以師伯爲尙書左僕射，解卿、尹，<span class="jiazhu">解衞尉卿及丹楊尹。</span>以吏部尙書王彧爲右僕射，分其權任。師伯始懼。<span class="jiazhu">彧，於六翻。</span></p>
<p class="em2 strong" id="p17"><a class="gg-link" href="#p17" onclick="return changeColor(this);"></a>初，世祖多猜忌，王公、大臣，重足屛息，<span class="jiazhu">重，直龍翻。屛，必郢翻。</span>莫敢妄相過從。<span class="jiazhu">過，古禾翻。</span>世祖殂，太宰義恭等皆相賀曰：<span class="yinhao">「今日始免橫死矣。」</span><span class="jiazhu">橫，戶孟翻。</span>甫過山陵，義恭與柳元景、顏師伯等聲樂酣飲，不捨晝夜；<span class="jiazhu">酣，戶甘翻。</span>帝內不能平。旣殺戴法興，諸大臣無不震慴，<span class="jiazhu">慴，之涉翻。</span>各不自安；於是元景、師伯密謀廢帝，立義恭，日夜聚謀，而持疑不能決。元景以其謀告沈慶之；慶之與義恭素不厚，又師伯常專斷朝事，不與慶之參懷，<span class="jiazhu">斷，丁亂翻。朝，直遙翻；下同。孝武遺詔，令慶之參決大事，見上卷上年。</span>謂令史曰：<span class="jiazhu">尙書令史也。</span><span class="yinhao">「沈公，爪牙耳，安得預政事！」</span>慶之恨之，乃發其事。</p>
<p class="em2 strong" id="p18"><a class="gg-link" href="#p18" onclick="return changeColor(this);"></a>癸酉，帝自帥羽林兵討義恭，殺之，幷其四子。斷絕義恭支體，分裂腸胃，挑取眼睛，以蜜漬之，謂之<span class="yinhao">「鬼目粽」</span>。<span class="jiazhu">宋人以蜜漬物曰粽。盧循以益智粽遺宋武帝，卽蜜漬益智也。帥，讀曰率。斷，丁管翻。挑，他彫翻。抶也。睛，子盈翻，眼珠子也。漬，疾智翻。粽，子宋翻。</span>別遣使者稱詔召柳元景，以兵隨之。<span class="jiazhu">使，疏吏翻；下同</span>左右奔告，<span class="yinhao">「兵刃非常」</span>。<span class="jiazhu">非常，言異於常時也。</span>元景知禍至，入辭其母，整朝服乘車應召。弟車騎司馬叔仁戎服，帥左右壯士欲拒命，元景苦禁之。旣出巷，軍士大至。元景下車受戮，容色恬然；幷其八子、六弟及諸姪。獲顏師伯於道，殺之，並其六子。又殺廷尉劉德願。改元景和，文武進位二等。遣使誅湘州刺史江夏世子伯禽。<span class="jiazhu">義恭命其世子曰伯禽，是以周公自處矣。</span>自是公卿以下，皆被捶曳如奴隸矣。<span class="jiazhu">卑賤之人，有所附屬謂之隸，人之下者謂之奴。被，皮義翻。捶，止橤翻。</span></p>
<p class="em2 strong" id="p19"><a class="gg-link" href="#p19" onclick="return changeColor(this);"></a>初，帝在東宮，多過失，世祖欲廢之而立新安王子鸞，侍中袁顗盛稱<span class="yinhao">「太子好學，有日新之美」</span>，世祖乃止；帝由是德之。旣誅羣公，欲引進顗，任以朝政，遷爲吏部尙書，<span class="jiazhu">顗，魚豈翻。好，呼到翻。爲袁顗寵衰求出張本。</span>與尙書右<span class="jiaozhusup">〔章：甲十一行本「右」作「左」；乙十一行本同；孔本同；熊校同。〕</span>丞徐爰皆以誅義恭等功，賜爵縣子。</p>
<p class="em2 strong" id="p20"><a class="gg-link" href="#p20" onclick="return changeColor(this);"></a>徐爰便僻善事人，頗涉書傳，<span class="jiazhu">便，毗連翻。傳，直戀翻。</span>自元嘉初，入侍左右，豫參顧問；旣長於附會，又飾以典文，故爲太祖所任遇；大明之世，委寄尤重。時殿省舊人多見誅逐，唯爰巧於將迎，始終無迕；廢帝待之益厚，<span class="jiazhu">迕，五故翻，迎也。</span>羣臣莫及。帝每出，常與沈慶之及山陰公主同輦，爰亦預焉。<span class="jiazhu">徐爰得志於大明、景和之間，宜也，而啓寵實在於元嘉。便僻之足以惑人，雖明君不能免也。漢宣用恭、顯而遺禍於元帝，事正如此。</span></p>
<p class="em2 strong" id="p21"><a class="gg-link" href="#p21" onclick="return changeColor(this);"></a>山陰公主，帝姊也，適駙馬都尉何戢。戢，偃之子也。<span class="jiazhu">何偃，尙之之子。戢，疾立翻。</span>公主尤淫恣，嘗謂帝曰：<span class="yinhao">「妾與陛下，男女雖殊，俱託體先帝。陛下六宮萬數，而妾唯駙馬一人，事太不均。」</span>帝乃爲公主置面首，左右三十人；<span class="jiazhu">面，取其貌美，首，取其髮美。</span>進爵會稽郡長公主，秩同郡王。<span class="jiazhu">爲，于僞翻。長，知兩翻。</span>吏部郎褚淵貌美，公主就帝請以自侍；帝許之。淵侍公主十餘日，備見逼迫，以死自誓，乃得免。淵，湛之之子也。<span class="jiazhu">褚湛之進用於元嘉、孝建之間。</span></p>
<p class="em2 strong" id="p22"><a class="gg-link" href="#p22" onclick="return changeColor(this);"></a>帝令太廟別畫祖考之像，<span class="jiazhu">畫，讀曰𦘕。</span>帝入廟，指高祖像曰：<span class="yinhao">「渠大英雄，生擒數天子。」</span><span class="jiazhu">謂擒桓玄、慕容超、姚泓也。大，讀曰太。</span>指太祖像曰：<span class="yinhao">「渠亦不惡；但末年不免兒斫去頭。」</span><span class="jiazhu">謂爲元凶劭所弒也。</span>指世祖像曰：<span class="yinhao">「渠大齄鼻，如何不齄？」</span>立召畫工令齄之。<span class="jiazhu">齄，壯加翻，鼻上皰也。柳宗元詩曰：嗜酒鼻成齄。</span></p>
<p class="em2 strong" id="p23"><a class="gg-link" href="#p23" onclick="return changeColor(this);"></a><span class="yinwen">12</span>以建安王休仁爲雍州刺史，<span class="jiazhu">雍，於用翻。</span>湘東王彧爲南豫州刺史，皆留不遣。</p>
<p class="em2 strong" id="p24"><a class="gg-link" href="#p24" onclick="return changeColor(this);"></a><span class="yinwen">13</span>甲戌，以司徒、揚州刺史豫章王子尙領尙書令。以<span class="jiaozhusup">〔章：甲十一行本「以」上有「乙亥」二字；乙十一行本同；孔本同；張校同。〕</span>始興公沈慶之爲侍中、太尉；慶之固辭。徵青、冀二州刺史王玄謨爲領軍將軍。</p>
<p class="em2 strong" id="p25"><a class="gg-link" href="#p25" onclick="return changeColor(this);"></a><span class="yinwen">14</span>魏葬文成皇帝于金陵，廟號高宗。</p>
<p class="em2 strong" id="p26"><a class="gg-link" href="#p26" onclick="return changeColor(this);"></a><span class="yinwen">15</span>九月，癸巳，帝如湖熟；<span class="jiazhu">湖熟，漢湖熟侯國，屬丹陽郡；晉、宋爲縣；淳化中廢爲鎭，屬上元縣。</span>戊戌，還建康。</p>
<p class="em2 strong" id="p27"><a class="gg-link" href="#p27" onclick="return changeColor(this);"></a>新安王子鸞有寵於世祖，<span class="jiazhu">事見上卷大明五年。</span>帝疾之。辛丑，遣使賜子鸞死，又殺其母弟南海王子師及其母妹，發殷貴妃墓，<span class="jiazhu">殷貴妃，蓋生子鸞、子師及一女。母弟、母妹，謂同母弟、妹也。</span>又欲掘景寧陵，太史以爲不利於帝，乃止。</p>
<p class="em2 strong" id="p28"><a class="gg-link" href="#p28" onclick="return changeColor(this);"></a>初，金紫光祿大夫謝莊爲<span class="shu-ming">殷貴妃誄</span><span class="jiazhu">誄，魯水翻。誄丈夫者，述其功德；誄婦人者，述其容德也。</span>曰：<span class="yinhao">「贊軌堯門。」</span>帝以莊比貴妃於鉤弋夫人，<span class="jiazhu">鉤弋事見二十二卷漢武帝太始三年。</span>欲殺之。或說帝曰：<span class="yinhao">「死者人之所同，一往之若，不足爲困。莊生長富貴，<span class="jiazhu">說，輸芮翻。長，知兩翻。謝莊，弘微之子，謝萬之玄孫。諸謝自晉以來貴盛，故云然。</span>今繫之尙方，使知天下苦劇，<span class="jiazhu">劇，甚也。言莊享天下之所甚樂而未知天下之所甚苦，今繫囚，則使知之。</span>然後殺之，未晚也。」</span>帝從之。</p>
<p class="em2 strong" id="p29"><a class="gg-link" href="#p29" onclick="return changeColor(this);"></a><span class="yinwen">16</span>徐州刺史義陽王昶，素爲世祖所惡，<span class="jiazhu">昶，丑兩翻。昶，文帝子，世祖之諸弟也。惡，烏路翻。</span>民間每訛言昶當反；是歲，訛言尤甚，廢帝常謂左右曰：<span class="yinhao">「我卽大位以來，遂未嘗戒嚴，使人邑邑！」</span><span class="jiazhu">邑邑，不得志也。</span>昶使典籤蘧法生奉表詣建康，求入朝，<span class="jiazhu">蘧，姓也。春秋時，衞有大夫蘧伯玉。蘧，其於翻。朝，直遙翻。</span>帝謂法生曰：<span class="yinhao">「義陽與太宰謀反，我正欲討之。今知求還，甚善！」</span>又屢詰問法生，<span class="jiazhu">詰，去吉翻。</span><span class="yinhao">「義陽謀反，何故不啓？」</span>法生懼，逃還彭城；帝因此用兵。己酉，下詔討昶，內外戒嚴。帝自將兵渡江，<span class="jiazhu">將，卽亮翻。</span>命沈慶之統諸軍前驅。</p>
<p class="em2 strong" id="p30"><a class="gg-link" href="#p30" onclick="return changeColor(this);"></a>法生至彭城，昶卽聚兵反；移檄統內諸郡，<span class="jiazhu">沈約<span class="shu-ming">宋志</span>，以大明八年爲止，徐州統彭城、沛郡、下邳、蘭陵、東海、東莞、東安、琅邪、淮陽、陽平、濟陰、北濟陰、鍾離、馬頭等郡。</span>皆不受命，斬昶使；將佐文武悉懷異心。昶知事不成，棄母、妻，攜愛妾，夜與數十騎開北門奔魏。<span class="jiazhu">使，疏吏翻。將，卽亮翻。騎，奇寄翻。</span>昶頗涉學，能屬文，<span class="jiazhu">屬，之欲翻。</span>魏人重之，使尙公主，拜侍中、征南將軍、駙馬都尉，賜爵丹楊王。<span class="jiazhu">爲後魏挾劉昶以伐齊張本。</span></p>
<p class="em2 strong" id="p31"><a class="gg-link" href="#p31" onclick="return changeColor(this);"></a><span class="yinwen">17</span>吏部尙書袁顗，始爲帝所寵任，俄而失指，待遇頓衰，使有司糾奏其罪，白衣領職。顗懼，詭辭求出。甲寅，以顗督雍·梁<span class="jiaozhusup">〔章：甲十一行本「梁」下有「等四州」三字；孔本同；張校同。〕</span>諸軍事、雍州刺史。<span class="jiazhu">雍，於用翻。</span>顗舅蔡興宗謂之曰：<span class="yinhao">「襄陽星惡，何可往？」</span><span class="jiazhu">興宗蓋以天道言之。</span>顗曰：<span class="yinhao">「白刃交前，不救流矢。<span class="jiazhu">言白刃交乎前，則流矢之來不暇救。禍近而急，故圖出外以求賒死，後患非所計也。</span>今者之行，唯願生出虎口耳。且天道遼遠，何必皆驗！」</span></p>
<p class="em2 strong" id="p32"><a class="gg-link" href="#p32" onclick="return changeColor(this);"></a>是時，臨海王子頊爲都督荊·湘等八州諸軍事、荊州刺史，朝廷以興宗爲子頊長史、南郡太守，行府、州事，興宗辭不行。顗說興宗曰：<span class="jiazhu">說，輸芮翻。</span><span class="yinhao">「朝廷形勢，人所共見。在內大臣，朝不保夕，舅今出居陝西，爲八州行事，<span class="jiazhu">蕭子顯曰：江左大鎭莫過荊、揚。弘農郡陝縣，周世二伯主諸侯：周公主陝東，召公主陝西，故稱荊州爲陝西。</span>顗在襄、沔，地勝兵強，去江陵咫尺，水陸流通。<span class="jiazhu">襄陽至江陵，水則由漢、沔，陸則由長林、當陽。沔，彌兗翻。</span>若朝廷有事，可以共立桓、文之功，豈比受制凶狂、臨不測之禍乎！今得間不去，<span class="jiazhu">間，隙也。謂得可行之隙，而興宗不肯去。間，古莧翻。</span>後復求出，豈可得邪！」</span><span class="jiazhu">復，扶又翻。</span>興宗曰：<span class="yinhao">「吾素門平進。<span class="jiazhu">蔡興宗，蔡廓之子，蔡謨之玄孫，以方嚴自處。官以序遷，謂之平進可也；謂之素門，可乎？蓋江左以王、謝爲高門，其餘有才望者，或以姻戚擢用，或以舊恩。興宗此言，蓋亦感切其甥，指其在世祖之世，調護昏狂，階此以見寵任，寵衰則求出以避禍，進退皆無所據也。</span>與主上甚疏，未容有患。宮省內外，人不自保，會應有變。若內難得弭，外釁未必可量。<span class="jiazhu">難，乃旦翻。釁，許覲翻。量，音良。</span>汝欲在外求全，我欲居中免禍，各行其志，不亦善乎！」</span><span class="jiazhu">蔡興宗可謂先見矣。</span></p>
<p class="em2 strong" id="p33"><a class="gg-link" href="#p33" onclick="return changeColor(this);"></a>顗於是狼狽上路，<span class="jiazhu">狼狽者，倉皇而行，如恐不及之意。上，時掌翻。</span>猶慮見追；行至尋陽，喜曰：<span class="yinhao">「今始免矣。」</span>鄧琬爲晉安王子勛鎭軍長史、尋陽內史，行江州事。<span class="jiazhu">子勛以鎭軍將軍爲江州刺史，鎭尋陽。鄧琬爲長史，行事。</span>顗與之款狎過常，每清閒，必盡日窮夜。顗與琬人地本殊，<span class="jiazhu">袁顗有清望，又名門也；鄧琬性貪鄙，又寒族也；故云人地本殊。</span>見者知其有異志矣。<span class="jiazhu">爲顗、琬起兵奉子勛張本。</span>尋復以蔡興宗爲吏部尙書。<span class="jiazhu">復，扶又翻。</span></p>
<p class="em2 strong" id="p34"><a class="gg-link" href="#p34" onclick="return changeColor(this);"></a><span class="yinwen">18</span>戊午，解嚴。帝因自白下濟江至瓜步。<span class="jiazhu">晉、宋都建康，新亭、白下皆江津要地，新亭在西，白下在東；白下蓋今之龍灣也。按白下城合白石壘，唐武德中，移江寧縣於此，名白下縣。</span></p>
<p class="em2 strong" id="p35"><a class="gg-link" href="#p35" onclick="return changeColor(this);"></a><span class="yinwen">19</span>沈慶之復啓聽民私鑄錢，<span class="jiazhu">慶之始議，見一百二十八卷孝武帝孝建二年。</span>由是錢貨亂敗。千錢長不盈三寸，大小稱此，謂之<span class="yinhao">「鵝眼錢」</span>；<span class="jiazhu">稱，尺證翻。</span>劣於此者，謂之<span class="yinhao">「綖環錢」</span>；<span class="jiazhu">綖，與線同，私箭翻。</span>貫之以縷，入水不沈，<span class="jiazhu">沈，持林翻。</span>隨手破碎。市井不復料數，<span class="jiazhu">料，音聊。料，量也。料數者，料其多少之數也。</span>十萬錢不盈一掬，<span class="jiazhu">鄭玄曰：兩手曰掬。</span>斗米一萬，商貨不行。</p>
<p class="em2 strong" id="p36"><a class="gg-link" href="#p36" onclick="return changeColor(this);"></a><span class="yinwen">20</span>冬，十月，丙寅，帝還建康。</p>
<p class="em2 strong" id="p37"><a class="gg-link" href="#p37" onclick="return changeColor(this);"></a><span class="yinwen">21</span>帝舅東陽太守王藻尙世祖女臨川長公主。公主妬，譖藻於帝。己卯，藻下獄死。<span class="jiazhu">王太后，晉丞相導之玄孫女。藻，后弟也。下，戶稼翻。</span></p>
<p class="em2 strong" id="p38"><a class="gg-link" href="#p38" onclick="return changeColor(this);"></a>會稽太守孔靈符，所至有政績；以忤犯近臣，近臣譖之，帝遣使鞭殺靈符，幷誅其二子。<span class="jiazhu">會，工外翻。忤，五故翻。使，疏吏翻。</span></p>
<p class="em2 strong" id="p39"><a class="gg-link" href="#p39" onclick="return changeColor(this);"></a>寧朔將軍何邁，瑀之子也，<span class="jiazhu">何瑀見一百二十八卷孝武孝建二年。</span>尙帝姑新蔡長公主。<span class="jiazhu">主，文帝第十女也，名英媚。長，知兩翻。</span>帝納主於後宮，謂之謝貴嬪；詐言公主薨，殺宮婢，送邁第殯葬，行喪禮，庚辰，拜貴嬪爲夫人。<span class="jiazhu">嬪，毗賓翻。</span>加鸞輅龍旂，出警入蹕。邁素豪俠，多養死士，<span class="jiazhu">俠，戶頰翻。</span>謀因帝出遊，廢之，立晉安王子勛。事泄，十一月，壬辰，帝自將兵誅邁。</p>
<p class="em2 strong" id="p40"><a class="gg-link" href="#p40" onclick="return changeColor(this);"></a>初，沈慶之旣發顏、柳之謀，遂自昵於帝，數盡言規諫，<span class="jiazhu">將，卽亮翻。昵，尼質翻。數，所角翻。</span>帝浸不悅。慶之懼，杜門不接賓客。嘗遣左右范羨至吏部尙書蔡興宗所。興宗使羨謂慶之曰：<span class="yinhao">「公閉門絕客，以避悠悠請託者耳。如興宗，非有求於公者也，何爲見拒？」</span>慶之使羨邀興宗。</p>
<p class="em2 strong" id="p41"><a class="gg-link" href="#p41" onclick="return changeColor(this);"></a>興宗往見慶之，因說之曰：<span class="yinhao">「主上比者所行，人倫道盡；<span class="jiazhu">言內亂也。說，輸芮翻。比，毗至翻。</span>率德改行，無可復望。<span class="jiazhu">行，下孟翻。復，扶又翻；下不復同。</span>今所忌憚，唯在於公；百姓喁喁，<span class="jiazhu">喁，魚容翻。喁，魚口向上也，以喻百姓仰望如羣魚然。</span>所瞻賴者，亦在公一人而已。<span class="jiazhu">瞻，仰視也。賴，倚恃也。</span>公威名素著，天下所服。今舉朝遑遑，<span class="jiazhu">遑遑，急也。朝，直遙翻。</span>人懷危怖，<span class="jiazhu">怖，普布翻。</span>指麾之日，誰不響應！如猶豫不斷，<span class="jiazhu">斷，丁亂翻。</span>欲坐觀成敗，豈惟旦夕及禍，四海重責將有所歸！<span class="jiazhu">言慶之自昵於廢帝，今忤帝意，不惟行且及禍；若他人舉事，必謂慶之從君於昏，慶之何所逃其責！</span>僕蒙眷異常，故敢盡言，願公詳思其計。」</span>慶之曰：<span class="yinhao">「僕誠知今日憂危，不復自保，但盡忠奉國，始終以之，當委任天命耳。<span class="jiazhu">言委之於天，任命所至。</span>加老退私門，兵力頓闕，<span class="jiazhu">頓，讀曰鈍，又讀如字。</span>雖欲爲之，事亦無成。」</span>興宗曰：<span class="yinhao">「當今懷謀思奮者，非欲邀功賞富貴，正求脫朝夕之死耳。殿中將帥，唯聽外間消息；<span class="jiazhu">將，卽亮翻。帥，所類翻。</span>若一人唱首，則俯仰可定。況公統戎累朝，<span class="jiazhu">慶之自元嘉以來統兵，歷事三世。朝，直遙翻。</span>舊日部曲，布在宮省，受恩者多，<span class="jiazhu">謂宗越等。</span>沈攸之輩皆公家子弟耳，<span class="jiazhu">沈攸之者，慶之從父兄子也。</span>何患不從！且公門徒、義附，並三吳勇士。殿中將軍陸攸之，公之鄕人，<span class="jiazhu">陸攸之蓋亦吳興人。</span>今入東討賊，大有鎧仗，在青溪未發。公取其器仗以配衣麾下，<span class="jiazhu">鎧，可亥翻。衣，於旣翻。</span>使陸攸之帥以前驅，<span class="jiazhu">帥，讀曰率；下同。</span>僕在尙書中，自當帥百僚按前代故事，更簡賢明以奉社稷，天下之事立定矣。又，朝廷諸所施爲，民間傳言公悉豫之。公今不決，當有先公起事者，公亦不免附從之禍。<span class="jiazhu">此興宗所謂<span class="yinhao">「重責將有所歸」</span>也。先，悉薦翻。</span>聞車駕屢幸貴第，<span class="jiazhu">貴第，謂時貴之宅第也。</span>酣醉淹留；又聞屛左右<span class="jiazhu">屛，必郢翻。</span>獨入閤內；此萬世一時，不可失也。」</span>慶之曰：<span class="yinhao">「感君至言。然此大事，非僕所能行；事至，固當抱忠以沒耳。」</span><span class="jiazhu">事至，猶言若事果至如興宗所言，當抱忠以死也。</span></p>
<p class="em2 strong" id="p42"><a class="gg-link" href="#p42" onclick="return changeColor(this);"></a>青州刺史沈文秀，慶之弟子也，將之鎭，帥部曲出屯白下，亦說慶之曰：<span class="jiazhu">說，輸芮翻。</span><span class="yinhao">「主上狂暴如此，禍亂不久，而一門受其寵任，萬物皆謂與之同心。<span class="jiazhu">盈天地之間者萬物，人亦物也，此萬物謂人。</span>且若人愛憎無常，猜忍特甚，<span class="jiazhu">若人，謂廢帝。</span>不測之禍，進退難免。今因此衆力，圖之易於反掌。<span class="jiazhu">易，以豉翻。</span>機會難值，不可失也。」</span>再三言之，至於流涕。慶之終不從。文秀遂行。<span class="jiazhu">沈慶之從君於昏狂，杜門以待死，伊、霍之事，固非常人所能行也。</span></p>
<p class="em2 strong" id="p43"><a class="gg-link" href="#p43" onclick="return changeColor(this);"></a>及帝誅何邁，量慶之必當入諫。<span class="jiazhu">量，音良，度也。</span>先閉青溪諸橋以絕之。慶之聞之，果往，不得進而還。<span class="jiazhu">還，從宣翻，又如字。</span>帝乃使慶之從父兄子直閤將軍攸之賜慶之藥。慶之不肯飲，攸之以被揜殺之，<span class="jiazhu">攸之隨慶之討隨王誕有功，慶之抑其賞，由是恨之，故果於殺。從，才用翻。</span>時年八十。慶之子侍中文叔欲亡，恐如太宰義恭被支解，<span class="jiazhu">被，皮義翻。</span>謂其弟中書郎文季曰：<span class="yinhao">「我能死，爾能報。」</span><span class="jiazhu">中書郎，卽中書侍郎。<span class="shu-ming">左傳</span>，楚平王信費無極之譖，執伍奢。無極曰：<span class="yinhao">「奢之子材，若在吳，必憂楚國，盍以免其父召之。彼仁，必來；不然，將爲患。」</span>王使召之，曰：<span class="yinhao">「來，吾免而父。」</span>棠君尙謂其弟員曰：<span class="yinhao">「爾適吳，我將歸死，吾智不若；我能死，爾能報。」</span>伍尙至，楚幷奢殺之。員奔吳，藉兵以報楚，入郢，鞭平王之墓。</span>遂飲慶之之藥而死。弟祕書郎昭明亦自經死。<span class="jiazhu">杜佑<span class="shu-ming">通典</span>曰：後漢馬融爲祕書郎，詣東觀典校書，晉掌中外三閤經書，校閱脫誤，亦謂之郎中。武帝分祕圖書籍爲甲乙丙丁四部，使祕書郎中四人各掌其一；宋、齊尤爲美職，皆爲甲族起家之選，居職，例十日便遷。齊、梁末，多以貴遊子弟爲之，無其才實。</span>文季揮刀馳馬而去，追者不敢逼，遂得免。<span class="jiazhu">爲後沈文季盡誅沈攸之親屬以報仇張本。</span>帝詐言慶之病薨，贈侍中、太尉，諡曰忠武公，葬禮甚厚。</p>
<p class="em2 strong" id="p44"><a class="gg-link" href="#p44" onclick="return changeColor(this);"></a>領軍將軍王玄謨數流涕諫帝以刑殺過差，<span class="jiazhu">數，所角翻。</span>帝大怒。玄謨宿將，有威名，<span class="jiazhu">王玄謨自元嘉末爲將，孝建初有破臧質、平義宣之功。將，卽亮翻。</span>道路訛言玄謨已見誅。蔡興宗嘗爲東陽太守，玄謨典籤包法榮家在東陽，玄謨使法榮至興宗所。興宗謂法榮曰：<span class="yinhao">「領軍殊當憂懼。」</span>法榮曰：<span class="yinhao">「領軍比日殆不復食，夜亦不眠，<span class="jiazhu">比日，近日也。比，毗寐翻。復，扶又翻。</span>恆言收己在門，不保俄頃。」</span><span class="jiazhu">收，謂帝將遣吏兵收之也。恆，戶登翻。</span>興宗曰：<span class="yinhao">「領軍憂懼，當爲方略，那得坐待禍至！」</span>因使法榮勸玄謨舉事。玄謨使法榮謝曰：<span class="yinhao">「此亦未易可行，<span class="jiazhu">易，以豉翻。</span>期當不泄君言。」</span></p>
<p class="em2 strong" id="p45"><a class="gg-link" href="#p45" onclick="return changeColor(this);"></a>右衞將軍劉道隆，爲帝所寵任，專典禁兵。興宗嘗與之俱從帝夜出，<span class="jiazhu">從，才用翻。</span>道隆過興宗車後，興宗曰：<span class="yinhao">「劉君！比日思一閒寫。」</span><span class="jiazhu">閒寫者，謂欲清閒寫其所懷也。</span>道隆解其意，<span class="jiazhu">解，戶買翻，曉也。</span>掐興宗手<span class="jiazhu">掐，苦洽翻，以爪掐之也。</span>曰：<span class="yinhao">「蔡公勿多言！」</span><span class="jiazhu">廢昏立明，非常之謀也。蔡興宗建非常之謀，旣以告沈慶之，又以告王玄謨，又以擿發劉道隆，而人不敢泄其言，何也？昏暴之朝，人不自保；<span class="yinhao">「時日害喪，予及汝皆亡，」</span>蓋人心之所同然也。</span></p>
<p class="em2 strong" id="p46"><a class="gg-link" href="#p46" onclick="return changeColor(this);"></a><span class="yinwen">22</span>壬寅，立皇后路氏，太皇太后弟道慶之女也。</p>
<p class="em2 strong" id="p47"><a class="gg-link" href="#p47" onclick="return changeColor(this);"></a><span class="yinwen">23</span>帝畏忌諸父，恐其在外爲患，皆聚之建康，拘於殿內，毆捶陵曳，無復人理。<span class="jiazhu">親親悌長，人之常理；廢帝悖之。毆，烏口翻。捶，止橤翻。復，扶又翻，又如字。</span>湘東王彧、建安王休仁、山陽王休祐，皆肥壯，帝爲竹籠，盛而稱之，<span class="jiazhu">彧，於六翻。盛，時征翻；下同。稱，敕陵翻，稱其輕重也。</span>以彧尤肥，謂之<span class="yinhao">「豬王」</span>，謂休仁爲<span class="yinhao">「殺王」</span>，休祐爲<span class="yinhao">「賊王」</span>。以三王年長，尤惡之，<span class="jiazhu">長，知兩翻。惡，烏路翻。</span>常錄以自隨，不離左右。<span class="jiazhu">錄，收也，攝也。離，力智翻。</span>東海王禕性凡劣，<span class="jiazhu">劣，弱也，鄙也。禕，吁韋翻。</span>謂之<span class="yinhao">「驢王」</span>；桂陽王休範、巴陵王休若年尙少，故並得從容。<span class="jiazhu">少，詩照翻。從，千容翻。</span>嘗以木槽盛飯，幷雜食攪之，<span class="jiazhu">攪，古巧翻。</span>掘地爲阬，實以泥水，裸彧內阬中，使以口就槽食之，用爲歡笑。<span class="jiazhu">裸，郎果翻。</span>前後欲殺三王以十數；休仁多智數，每以談笑佞諛說之，故得推遷。<span class="jiazhu">推，移也；遷，轉也；言以談笑佞諛轉移帝意也。或曰，推遷，延緩之意。說，讀曰悅。</span></p>
<p class="em2 strong" id="p48"><a class="gg-link" href="#p48" onclick="return changeColor(this);"></a>少府劉曚妾孕臨月，<span class="jiazhu">曚，謨蓬翻。將產之月曰臨月。<span class="shu-ming">考異</span>曰：<span class="shu-ming">宋書·帝紀</span>作<span class="yinhao">「少府劉勝」</span>，<span class="shu-ming">始安王休仁傳</span>作<span class="yinhao">「廷尉劉曚」</span>。<span class="shu-ming">宋略</span>及<span class="shu-ming">南史·帝紀</span>皆作<span class="yinhao">「少府劉曚」</span>，<span class="shu-ming">休仁傳</span>作<span class="yinhao">「廷尉劉蒙」</span>；今從其多者。</span>帝迎入後宮，俟其生男，欲立爲太子。彧嘗忤旨，帝裸之，縛其手足，貫之以杖，使人擔付太官。<span class="jiazhu">忤，五故翻。裸，郎果翻。擔，都甘翻，荷也。</span>曰：<span class="yinhao">「今日屠豬！」</span>休仁笑曰：<span class="yinhao">「豬未應死。」</span>帝問其故。休仁曰：<span class="yinhao">「待皇子生，殺豬取其肝肺。」</span>帝怒乃解，曰：<span class="yinhao">「且付廷尉。」</span>一宿，釋之。丁未，曚妾生子，名曰皇，爲之大赦，<span class="jiazhu">爲，于僞翻。</span>賜爲父後者爵一級。</p>
<p class="em2 strong" id="p49"><a class="gg-link" href="#p49" onclick="return changeColor(this);"></a>帝又以太祖、世祖在兄弟數皆第三，<span class="jiazhu">太祖，高祖第三子；世祖，太祖第三子。</span>江州刺史晉安王子勛亦第三，<span class="jiazhu">子勛，世祖第三子。</span>故惡之，<span class="jiazhu">惡，烏路翻。</span>因何邁之謀，使左右朱景雲送藥賜子勛死。景雲至湓口，停不進。子勛典籤謝道邁、主帥潘欣之、侍書褚靈嗣聞之，<span class="jiazhu">諸王有侍讀，掌授王<span class="shu-ming">經</span>；有侍書，掌敎王書。帥，所類翻。</span>馳以告長史鄧琬，泣涕請計。<span class="jiazhu"><span class="shu-ming">考異</span>曰：<span class="shu-ming">子勛傳</span>云：<span class="yinhao">「景雲遣信使告琬。」</span><span class="shu-ming">宋略</span>曰：<span class="yinhao">「帝使道遇賷敕至潯陽，琬謂道遇」</span>云云。今從<span class="shu-ming">琬傳</span>。</span>琬曰：<span class="yinhao">「身南土寒士，<span class="jiazhu">鄧琬，南昌人，起於寒素。</span>蒙先帝殊恩，以愛子見託，豈得惜門戶百口，期當以死報效。幼主昏暴，社稷危殆，雖曰天子，事猶獨夫。<span class="jiazhu">猶，若也，似也。</span>今便指帥文武，直造京邑，<span class="jiazhu">帥，讀曰率。造，七到翻。</span>與羣公卿士，廢昏立明耳。」</span>戊申，琬稱子勛敎，令所部戒嚴。子勛戎服出聽事，集僚佐，使潘欣之口宣旨諭之。四座未對，錄事參軍陶亮首請效死前驅，衆皆奉旨。乃以亮爲諮議參軍，領中兵，總統軍事；功曹張沈爲諮議參軍，統作舟艦；<span class="jiazhu">沈，持林翻。艦，戶黯翻。</span>南陽太守沈懷寶、岷山太守薛常寶、<span class="jiazhu">岷山，卽漢武帝所開汶山郡也，宣帝地節三年，併入蜀郡，劉蜀復立。沈懷寶、薛常寶先常爲郡守，因各以其官稱之。守，手又翻。</span>彭澤令陳紹宗等並爲將帥。<span class="jiazhu">將，卽亮翻。帥，所類翻。</span>初，帝使荊州錄送前軍長史、荊州行事張悅至湓口，琬稱子勛命，釋其桎梏，<span class="jiazhu">桎，職日翻。梏，工沃翻。</span>迎以所乘車，以爲司馬。悅，暢之弟也。<span class="jiazhu">張暢見一百二十五卷、六卷文帝元嘉二十六年、七年。</span>琬、悅二人共掌內外衆事，遣將軍俞伯奇帥五百人斷大雷，<span class="jiazhu">帥，讀曰率。斷，丁管翻。</span>禁絕商旅及公私使命。遣使上諸郡民丁，<span class="jiazhu">遣使詣江州部內諸郡，籍民丁上之以爲兵。使，疏吏翻、上，時掌翻。</span>收斂器械；旬日之內，得甲士五千人，出頓大雷，於兩岸築壘。又以巴東、建平二郡太守孫沖之爲諮議參軍，領中兵，與陶亮並統前軍。移檄遠近。</p>
<p class="em2 strong" id="p50"><a class="gg-link" href="#p50" onclick="return changeColor(this);"></a><span class="yinwen">24</span>戊午，帝召諸妃、主列於前，強左右使辱之。<span class="jiazhu">強，其兩翻。</span>南平王鑠妃江氏不從。<span class="jiazhu">妃卽江湛之妹。鑠，式灼翻。</span>帝怒，殺妃三子南平王敬猷、廬陵王敬先、安南侯敬淵，鞭江妃一百。</p>
<p class="em2 strong" id="p51"><a class="gg-link" href="#p51" onclick="return changeColor(this);"></a>先是民間訛言湘中出天子，<span class="jiazhu">先，悉薦翻。</span>帝將南巡荊、湘二州以厭之。<span class="jiazhu">厭，一涉翻。師古曰：塞，當也。</span>明旦，欲先誅湘東王彧，然後發。</p>
<p class="em2 strong" id="p52"><a class="gg-link" href="#p52" onclick="return changeColor(this);"></a>初，帝旣殺諸公，恐羣下謀己，以直閤將軍宗越、譚金、童太一、沈攸之等有勇力，引爲爪牙，賞賜美人、金帛，充牣其家。<span class="jiazhu">江左以直閤將軍出入省閤，總領宿衞。牣，滿也。</span>越等久在殿省，衆所畏服，皆爲帝盡力；<span class="jiazhu">爲，于僞翻。</span>帝恃之，益無所顧憚，恣爲不道，中外騷然。左右宿衞之士皆有異志，而畏越等不敢發。時三王久幽，不知所爲。湘東王彧主衣會稽阮佃夫、內監始<span class="jiaozhusup">〔章：甲十一行本「始」作「吳」；乙十一行本同；孔本同；張校同。〕</span>興王道隆、<span class="jiazhu">江左之制，天子及諸王皆有內監。內監，齋監也。齋內自主帥以下，皆得監察之。會，工外翻。佃，音田。</span>學官令臨淮李道兒<span class="jiazhu">晉制：諸王國置學官令一人。</span>與直閤將軍柳光世及帝左右琅邪淳于文祖等謀弒帝。帝以立后故，假諸王閹人。<span class="jiazhu">閹，於廉翻。</span>彧左右錢藍生亦在中，彧密使候帝動止。</p>
<p class="em2 strong" id="p53"><a class="gg-link" href="#p53" onclick="return changeColor(this);"></a>先是帝遊華林園竹林堂，<span class="jiazhu">先，悉薦翻。竹林堂，華林園後堂也。</span>使宮人倮相逐；<span class="jiazhu">倮，郎果翻。</span>一人不從命，斬之，夜，夢在竹林堂，有女子罵曰：<span class="yinhao">「帝悖虐不道，<span class="jiazhu">悖，蒲妹翻。</span>明年不及熟矣！」</span>帝於宮中求得一人似所夢者斬之。又夢所殺者罵曰：<span class="yinhao">「我已訴上帝矣！」</span><span class="jiazhu"><span class="shu-ming">通鑑</span>不語怪，而獨書此事者，以明人不可妄殺，而天聰明爲不可欺也。</span>於是巫覡言竹林堂有鬼。是日晡時，帝出華林園。建安王休仁、山陽王休祐、會稽公主並從，<span class="jiazhu">覡，刑狄翻。晡，奔謨翻。從，才用翻。</span>湘東王彧獨在祕書省，<span class="jiazhu">祕書省，藏圖書之所，在禁中。</span>不被召，益憂懼。<span class="jiazhu">被，皮義翻。</span></p>
<p class="em2 strong" id="p54"><a class="gg-link" href="#p54" onclick="return changeColor(this);"></a>帝素惡主衣吳興壽寂之，見輒切齒，<span class="jiazhu">惡，烏路翻。<span class="shu-ming">風俗通</span>：吳王壽夢之後；又有大夫壽越。</span>阮佃夫以其謀告寂之及外監典事東陽朱幼、<span class="jiazhu">李延壽<span class="shu-ming">恩倖傳論</span>曰：若徵兵動衆，大興人役，優劇遠近，斷於內監之心；譴辱詆訶，恣於典事之口；抑符緩詔，姦僞非一。書死爲生，請謁成市，左臂揮金，右手刊字，紙爲銅落，筆爲利染。</span>細鎧主南彭城姜產之、<span class="jiazhu">晉氏渡江，立南彭城郡於晉陵界。鎧，可亥翻。<span class="shu-ming">考異</span>曰：<span class="yinhao">「產」</span>，或作<span class="yinhao">「彥」</span>，<span class="shu-ming">宋書</span>、<span class="shu-ming">宋略</span>、<span class="shu-ming">南史</span>皆作<span class="yinhao">「產」</span>，今從之。</span>細鎧將晉陵王敬則、<span class="jiazhu">吳分吳郡無錫以西爲毗陵郡。晉東海王越世子名毗，而東海國故食毗陵，懷帝永嘉五年改爲晉陵郡。將，卽亮翻。</span>中書舍人戴明寶，寂之等聞之，皆響應。幼豫約勒內外，使錢藍生密報休仁、休祐。時帝欲南巡，腹心宗越等並聽出外裝束，唯隊主樊僧整防華林閤。<span class="jiazhu">防守華林閤門也。</span>柳光世與僧整，鄕人，因密邀之；僧整卽受命。<span class="jiazhu">柳氏本河東人，僑居襄陽；樊僧整蓋亦河東人也。</span>凡同謀十餘人。阮佃夫慮力少不濟，更欲招合，<span class="jiazhu">少，詩沼翻。</span>壽寂之曰：<span class="yinhao">「謀廣或泄，不煩多人。」</span>其夕，帝悉屛侍衞，<span class="jiazhu">屛，必郢翻。</span>與羣巫及綵女數百人<span class="jiazhu">綵女，倣後漢采女之制。</span>射鬼於竹林堂。<span class="jiazhu">射，而亦翻；下射之同。</span>事畢，將奏樂，壽寂之抽刀前入，姜產之次之，淳于文祖等皆隨其後，休仁聞行聲甚疾，謂休祐曰：<span class="yinhao">「事作矣！」</span>相隨奔景陽山。<span class="jiazhu">文帝元嘉二十三年，起景陽山於華林園。</span>帝見寂之至，引弓射之，不中。綵女皆迸走，帝亦走，大呼<span class="yinhao">「寂寂」</span>者三，<span class="jiazhu">中，竹仲翻。迸，北孟翻。呼，火故翻。</span>寂之追而弒之。<span class="jiazhu">年十七。</span>宣令宿衞曰：<span class="yinhao">「湘東王受太皇太后令，除狂主，今已平定。」</span>殿省惶惑，未知所爲。</p>
<p class="em2 strong" id="p55"><a class="gg-link" href="#p55" onclick="return changeColor(this);"></a>休仁就祕書省見湘東王，卽稱臣，引升西堂，登御座，召見諸大臣。<span class="jiazhu">見，賢遍翻。</span>于時事起倉猝，王失履，跣至西堂，猶著烏帽。<span class="jiazhu">著，陟略翻。</span>坐定，休仁呼主衣以白帽代之。<span class="jiazhu">江南，天子宴居著白紗帽。</span>令備羽儀，雖未卽位，凡事悉稱令書施行。宣太皇太后令，數廢帝罪惡，<span class="jiazhu">數，所具翻。</span>命湘東王纂承皇極。及明，宗越等始入，湘東王撫接甚厚。廢帝母弟司徒、揚州刺史豫章王子尙，頑悖有兄風，<span class="jiazhu">悖，蒲內翻，又蒲沒翻；下同。</span>己未，湘東王以太皇太后令，賜子尙及會稽公主死。<span class="jiazhu">會，工外翻。</span>建安王休仁等始得出居外舍。<span class="jiazhu">外舍，外第也。</span>釋謝莊之囚。<span class="jiazhu">謝莊以誄殷貴妃被囚，事見上。</span>廢帝猶橫尸太醫閤口。蔡興宗謂尙書右僕射王彧曰：<span class="yinhao">「此雖凶悖，要是天下之主，宜使喪禮粗足；若直如此，四海必將乘人。」</span><span class="jiazhu">言乘此以奉辭伐罪。王彧，湘東王妃兄也，故蔡興宗與之言。粗，坐五翻。</span>乃葬之秣陵縣南。<span class="jiazhu">葬於秣陵縣南郊壇西。</span></p>
<p class="em2 strong" id="p56"><a class="gg-link" href="#p56" onclick="return changeColor(this);"></a>初，湘東王母沈婕妤早卒，<span class="jiazhu">婕妤，音接予。卒，子恤翻。</span>路太后養之。王事太后甚謹，太后愛王亦篤。王旣弒廢帝，欲慰太后心，下令以太后弟子休之爲黃門侍郎，茂之爲中書侍郎。</p>
<p class="em2 strong" id="p57"><a class="gg-link" href="#p57" onclick="return changeColor(this);"></a>論功行賞，壽寂之等十四人皆封縣侯、縣子。</p>
<p class="em2 strong" id="p58"><a class="gg-link" href="#p58" onclick="return changeColor(this);"></a>十二月，庚申朔，以東海王禕爲中書監、太尉。<span class="jiazhu">禕，吁韋翻。</span>進鎭軍將軍、江州刺史晉安王子勛爲車騎將軍、開府儀同三司。<span class="jiazhu">騎，奇寄翻。</span>癸亥，以建安王休仁爲司徒、尙書令、揚州刺史，以山陽王休祐爲荊州刺史，桂陽王休範爲南徐州刺史。乙丑，徙安陸王子綏爲江夏王。</p>
<p class="em2 strong" id="p59"><a class="gg-link" href="#p59" onclick="return changeColor(this);"></a><span class="yinwen">25</span>丙寅，湘東王卽皇帝位，大赦，改元。<span class="jiazhu">至此始改元泰始。</span>其廢帝時昏制謬封，並皆刊削。</p>
<p class="em2 strong" id="p60"><a class="gg-link" href="#p60" onclick="return changeColor(this);"></a>庚午，以右衞將軍劉道隆爲中護軍。道隆暱於廢帝，嘗無禮於建安太妃；<span class="jiazhu">此廢帝使左右辱妃主時事。暱，尼質翻。</span>至是，建安王休仁求解職，明帝乃賜道隆死。<span class="jiazhu">書明帝者，因前史成文。</span></p>
<p class="em2 strong" id="p61"><a class="gg-link" href="#p61" onclick="return changeColor(this);"></a>宗越、譚金、童太一等雖爲上所撫接，內不自安；上亦不欲使居中，從容謂之曰：<span class="jiazhu">從，千容翻。</span><span class="yinhao">「卿等遭罹暴朝，<span class="jiazhu">朝，直遙翻。</span>勤勞日久，應得自養之地；兵馬大郡，隨卿等所擇。」</span>越等素已自疑，聞之，皆相顧失色，因謀作亂；以告沈攸之，攸之以聞。上收越等，下獄死。攸之復入直閤，<span class="jiazhu">沈攸之繼此有平尋陽之功，遂總戎北討，歷居方面之任。下，戶嫁翻。復，扶又翻。</span></p>
<p class="em2 strong" id="p62"><a class="gg-link" href="#p62" onclick="return changeColor(this);"></a><span class="yinwen">26</span>辛未，徙臨賀王子產爲南平王，晉熙王子輿爲廬陵王。</p>
<p class="em2 strong" id="p63"><a class="gg-link" href="#p63" onclick="return changeColor(this);"></a><span class="yinwen">27</span>壬申，以尙書右僕射王景文爲尙書僕射。景文，卽彧也，避上名，以字行。</p>
<p class="em2 strong" id="p64"><a class="gg-link" href="#p64" onclick="return changeColor(this);"></a><span class="yinwen">28</span>乙亥，追尊沈太妃曰宣太后，<span class="jiazhu">卽上母沈婕妤也。</span>陵曰崇寧。</p>
<p class="em2 strong" id="p65"><a class="gg-link" href="#p65" onclick="return changeColor(this);"></a><span class="yinwen">29</span>初，豫州刺史山陽王休祐入朝，以長史、南梁郡太守<span class="jiaozhusup">〔章：甲十一行本「守」下有「陳郡」二字；乙十一行本同；孔本同；張校同。〕</span>殷琰行府州事。<span class="jiazhu">晉孝武太元中，僑立南梁郡於淮南。安帝義熙中土斷，始有淮南故地，屬南豫州。<span class="shu-ming">五代志</span>，淮南郡壽春縣舊有南梁郡。朝，直遙翻。</span>及休祐徙荊州，卽以琰爲督豫·司二州諸軍事、豫州刺史。<span class="jiazhu">爲殷琰舉州以附尋陽張本。</span></p>
<p class="em2 strong" id="p66"><a class="gg-link" href="#p66" onclick="return changeColor(this);"></a><span class="yinwen">30</span>有司奏路太后宜卽前號，移居外宮；上不許。戊寅，尊路太后爲崇憲皇太后，居崇憲宮，供奉禮儀，不異舊日。立妃王氏爲皇后。后，景文之妹也。</p>
<p class="em2 strong" id="p67"><a class="gg-link" href="#p67" onclick="return changeColor(this);"></a><span class="yinwen">31</span>罷二銖錢，禁鵝眼、綖環錢，<span class="jiazhu">二銖、鵝眼、綖環，並見卷首。綖，與線用。</span>餘皆通用。</p>
<p class="em2 strong" id="p68"><a class="gg-link" href="#p68" onclick="return changeColor(this);"></a><span class="yinwen">32</span>江州佐吏得上所下令書，皆喜，共造鄧琬曰：<span class="yinhao">「暴亂旣除，殿下又開黃閤，<span class="jiazhu">造，七到翻。時加子勛開府儀同三司，故云開黃閤。</span>實爲公私大慶。」</span>琬以晉安王子勛次第居三，又以尋陽起事與世祖同符，<span class="jiazhu">世祖於兄弟次第三；以尋陽起兵事見一百二十七卷文帝元嘉三十年。</span>謂事必有成，取令書投地曰：<span class="yinhao">「殿下當開端門，<span class="jiazhu">天子開端門。宮門正南門曰端門。</span>黃閤是吾徒事耳！」</span>衆皆駭愕。琬更與陶亮等繕治器甲，徵兵四方。<span class="jiazhu">治，直之翻。</span></p>
<p class="em2 strong" id="p69"><a class="gg-link" href="#p69" onclick="return changeColor(this);"></a>袁顗旣至襄陽，卽與諮議參軍劉胡繕修兵械，簡集士卒，詐稱被太皇太后令，使其起兵，<span class="jiazhu">顗，魚豈翻。</span>卽建牙馳檄，奉表勸子勛卽大位。</p>
<p class="em2 strong" id="p70"><a class="gg-link" href="#p70" onclick="return changeColor(this);"></a>辛巳，更以山陽王休祐爲江州刺史，<span class="jiazhu">欲以代子勛。更，工衡翻。</span>荊州刺史臨海王子頊卽留本任。<span class="jiazhu">休祐不之荊州，留子頊本任以安之。</span></p>
<p class="em2 strong" id="p71"><a class="gg-link" href="#p71" onclick="return changeColor(this);"></a>先是，廢帝以邵陵王子元爲湘州刺史，<span class="jiazhu">先，悉薦翻。</span>中兵參軍沈仲玉爲道路行事，<span class="jiazhu">未至州，使爲道路行事，沿塗之事，一以委之。</span>至鵲頭，聞尋陽兵起，不敢進。琬遣數百人劫迎之，令子勛建牙於桑尾，<span class="jiazhu">桑尾，卽桑落洲尾。</span>傳檄建康，稱：<span class="yinhao">「孤志遵前典，黜幽陟明。」</span><span class="jiazhu">子勛自稱曰孤。黜幽陟明，卽廢昏立明。</span>又謂上<span class="yinhao">「矯害明茂，<span class="jiazhu">明茂，謂明德茂親，謂上矯太皇太后令賜豫章王子尙死也。</span>纂<span class="jiaozhusup">〔章：甲十一行本「纂」作「篡」；乙十一行本同；張校同。〕</span>竊大寶，干我昭穆，<span class="jiazhu">禮，父爲昭，子爲穆。昭，時招翻。</span>寡我兄弟。藐孤同氣，猶有十三，<span class="jiazhu"><span class="shu-ming">左傳</span>：晉獻公曰：<span class="yinhao">「以是藐諸孤。」</span>藐，謂小也。孝武帝二十八子，時存者子勛、子綏、子房、子頊、子仁、子眞、子元、子輿、子孟、子嗣、子期、子悅凡十三人。藐，妙小翻，又亡角翻。</span>聖靈何辜，而當乏饗。」</span><span class="jiazhu">聖靈，謂世祖之靈也。乏饗，不祀也。</span></p>
<p class="em2 strong" id="p72"><a class="gg-link" href="#p72" onclick="return changeColor(this);"></a>郢州刺史安陸王子綏承子勛初檄，欲攻廢帝；<span class="jiazhu">言初檄者，以別今此傳建康之檄。</span>聞廢帝已隕，卽解甲下標。<span class="jiazhu">初起兵，立標以募兵；罷兵，故下標。</span>旣而聞江、雍猶治兵，<span class="jiazhu">江，謂鄧琬；雍，謂袁顗。雍，於用翻。治，直之翻。</span>郢府行事苟<span class="jiaozhusup">〔嚴：「苟」改「荀」。〕</span>卞之大懼，<span class="jiazhu">郢州居江、雍之間，懼其夾攻，以問罷兵之由。</span>卽遣諮議、領中兵參軍鄭景玄帥衆馳下，幷送軍糧。<span class="jiazhu">帥，讀曰率。</span>荊州行事孔道存奉刺史臨海王子頊，會稽將佐奉太守尋陽王子房，皆舉兵以應子勛。<span class="jiazhu">會，工外翻。將，卽亮翻。</span></p>
</div></body></html>