<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百七十七·後唐紀六·明宗聖德和武欽孝皇帝中之下</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="後唐紀六">後唐紀六</span></span></h1>
<p><span class="jiazhu">起上章攝提格<span class="biaozhusup" data-rel="（庚寅）"></span>，盡玄黓執徐<span class="biaozhusup" data-rel="（壬辰）"></span>六月，凡二年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="明宗聖德和武欽孝皇帝中之下">明宗聖德和武欽孝皇帝中之下</span></span></h5>
<p class="strong"><span class="section" id="title-3"><span data-head-description="明宗聖德和武欽孝皇帝中之下" data-head-level="h4" data-head-title="長興元年">長興元年</span></span><span class="biaozhusup" data-rel="（庚寅、九三○年）"></span><span class="jiazhu">是年二月方改元。</span></p>
<p class="em2 strong"><span class="yinwen">1</span>春，正月，董璋遣兵築七寨於劍門。辛巳，孟知祥遣趙季良如梓州脩好。<span class="jiazhu">先是董璋在東川，與孟知祥鄰鎭而未嘗通問；天成三年，兩鎭因爭鹽利而有違言；去年璋遣使求昏於知祥，今知祥遣報使以脩好，兩釋嫌怨以從講解，懼朝廷加兵也。同舟遇風則胡、越相應如左右手，斯之謂矣。安重誨患兩川之難制，不能因其構隙而鬬之，反從而合之，可以爲善謀國乎！《兵法》曰：合則能離之。安重誨反是。好，呼到翻；下同。</span></p>
<p class="em2 strong"><span class="yinwen">2</span>鴻臚少卿郭在徽奏請鑄當五千、三千、一千大錢；朝廷以其指虛爲實，無識妄言，左遷衞尉少卿、同正。<span class="jiazhu">此唐官所謂<span class="yinhao">「員外置同正員」</span>者也。</span></p>
<p class="em2 strong"><span class="yinwen">3</span>吳徙平原王澈爲德化王。<span class="jiazhu">江州德化縣，本漢尋陽縣。宋白曰：南唐所改。</span></p>
<p class="em2 strong"><span class="yinwen">4</span>二月，乙未朔，趙季良還成都，謂孟知祥曰：<span class="yinhao">「董公貪殘好勝，志大謀短，終爲西川之患。」</span><span class="jiazhu">史紀趙季良之言，爲董璋攻孟知祥張本。</span></p>
<p class="em2 strong">都指揮使李仁罕、張業欲置宴召知祥，先二日，有尼告二將謀以宴日害知祥；<span class="jiazhu">先，悉薦翻。</span>知祥詰之，無狀，<span class="jiazhu">無謀害之狀也。詰，去吉翻。</span>丁酉，推始言者軍校都延昌、王行本，腰斬之。<span class="jiazhu">校，戶敎翻。都，姓也。春秋時鄭大夫公孫閼字子都，子孫以爲氏。</span>戊戌，就宴，盡去左右，<span class="jiazhu">去，羌呂翻。</span>獨詣仁罕第；仁罕叩頭流涕曰：<span class="yinhao">「老兵惟盡死以報德。」</span>由是諸將皆親附而服之。<span class="jiazhu">史言孟知祥能推心以得人死力。</span></p>
<p class="em2 strong"><span class="yinwen">5</span>壬子，孟知祥、董璋同上表言：<span class="yinhao">「兩川聞朝廷於閬中建節，綿、遂益兵，無不憂恐。」</span><span class="jiazhu">閬中建節，謂置保寧軍於閬州；綿、遂益兵，謂武虔裕刺綿州，夏魯奇帥遂州，皆益兵戍之。事並見上卷上年。</span>上以詔書慰諭之。</p>
<p class="em2 strong"><span class="yinwen">6</span>乙卯，上祀圜丘，大赦，改元。<span class="jiazhu">改元長興。</span>鳳翔節度使兼中書令李從曮入朝陪祀，三月，壬申，制徙從曮爲宣武節度使。<span class="jiazhu">天成元年，李從曮再鎭鳳翔，至是徙鎭。</span></p>
<p class="em2 strong"><span class="yinwen">7</span>癸酉，吳主立江都王璉爲太子。<span class="jiazhu">璉，立展翻。</span></p>
<p class="em2 strong"><span class="yinwen">8</span>丙子，以宣徽使朱弘昭爲鳳翔節度使。</p>
<p class="em2 strong"><span class="yinwen">9</span>康福奏克保靜鎭，斬李匡賓。<span class="jiazhu">李匡賓據保靜鎭見上卷上年。</span></p>
<p class="em2 strong"><span class="yinwen">10</span>復以安義爲昭義軍。<span class="jiazhu">梁均王龍德二年，晉王改昭義軍曰安義軍，見二百七十一卷。</span></p>
<p class="em2 strong"><span class="yinwen">11</span>帝將立曹淑妃爲后，淑妃謂王德妃曰：<span class="yinhao">「吾素病中煩，<span class="jiazhu">中煩，謂胸中煩熱。</span>倦於接對，妹代我爲之。」</span>德妃曰：<span class="yinhao">「中宮敵偶至尊，誰敢干之！」</span>庚寅，立淑妃爲皇后。德妃事后恭謹，后亦憐之。</p>
<p class="em2 strong">初，王德妃因安重誨得進，常德之。<span class="jiazhu">歐《史》曰：德妃王氏，邠州餅家女也，有美色，號花見羞。少賣爲梁將劉鄩侍兒。鄩卒，王氏無所歸。是時帝正室夏夫人已卒，方求別室，有言王氏於安重誨者，以告於帝而納之。</span>帝性儉約，及在位久，宮中用度稍侈，重誨每規諫。妃取外庫錦造地衣，重誨切諫，引劉后爲戒；<span class="jiazhu">謂莊宗劉皇后也。</span>妃由是怨之。</p>
<p class="em2 strong"><span class="yinwen">12</span>高從誨遣使奉表詣吳，告以墳墓在中國，<span class="jiazhu">高季興，陝州硤石人也，故云然。</span>恐爲唐所討，吳兵援之不及，謝絕之。<span class="jiazhu">高季興請附於吳，見二百七十五卷天成二年。</span>吳遣兵擊之，不克。</p>
<p class="em2 strong"><span class="yinwen">13</span>董璋恐綿州刺史武虔裕窺其所爲，<span class="jiazhu">按《九域志》，綿州東南至梓州一百三十七里。以其逼近，故恐爲所窺。</span>夏，四月，甲午朔，表兼行軍司馬，囚之府廷。<span class="jiazhu">以兼行軍司馬誘之，至梓州而囚之。府廷，東川府廷也。</span></p>
<p class="em2 strong"><span class="yinwen">14</span>宣武節度使符習，自恃宿將，<span class="jiazhu">符習本成德將，從莊宗戰於河上，故自恃爲耆宿。</span>論議多抗安重誨，重誨求其過失，奏之；丁酉，詔習以太子太師致仕。</p>
<p class="em2 strong"><span class="yinwen">15</span>戊戌，加孟知祥兼中書令，夏魯奇同平章事。</p>
<p class="em2 strong"><span class="yinwen">16</span>初，帝在眞定，<span class="jiazhu">莊宗同光二年，帝鎭眞定。</span>李從珂與安重誨飲酒爭言，從珂毆重誨，<span class="jiazhu">毆，烏口翻。</span>重誨走免；旣醒，悔謝，重誨終銜之。至是，重誨用事，自皇子從榮、從厚皆敬事不暇。<span class="jiazhu">不暇，謂不敢自暇也。</span>時從珂爲河中節度使、同平章事，重誨屢短之於帝，帝不聽。重誨乃矯以帝命諭河東牙內指揮使楊彥溫使逐之。<span class="jiazhu"><span class="yinhao">「河東」</span>當作<span class="yinhao">「河中」</span>。</span>是日，<span class="jiazhu">承上戊戌，故曰是日。</span>從珂出城閱馬，彥溫勒兵閉門拒之，從珂使人扣門，詰之曰：<span class="jiazhu">詰，去吉翻。</span><span class="yinhao">「吾待汝厚，何爲如是？」</span>對曰：<span class="yinhao">「彥溫非敢負恩，受樞密院宣耳。<span class="jiazhu">樞密院用宣，三省用堂帖。今堂帖謂之省劄，宣謂之密劄。</span>請公入朝。」</span>從珂止于虞鄕，<span class="jiazhu">《九域志》：虞鄕縣在河中府東六十里。</span>遣使以狀聞。使者至，壬寅，帝問重誨曰：<span class="yinhao">「彥溫安得此言？」</span><span class="jiazhu">謂言受樞密院宣也。</span>對曰：<span class="yinhao">「此姦人妄言耳，宜速討之。」</span>帝疑之，欲誘致彥溫訊其事，<span class="jiazhu">訊，問也。誘，音酉。</span>除彥溫絳州刺史。重誨固請發兵擊之，乃命西都留守索自通、<span class="jiazhu">索，蘇各翻，姓也。</span>步軍都指揮使藥彥稠將兵討之。<span class="jiazhu">藥，姓也，漢有藥崧。按薛《史》：藥彥稠，沙陀三部落人，必非崧後。</span>帝令彥稠：<span class="yinhao">「必生致彥溫，吾欲面訊之。」</span>召從珂詣洛陽。從珂知爲重誨所構，馳入自明。</p>
<p class="em2 strong"><span class="yinwen">17</span>加安重誨兼中書令。</p>
<p class="em2 strong"><span class="yinwen">18</span>李從珂至洛陽，上責之使歸第，絕朝請。<span class="jiazhu">薛《史》曰：歸清化里第。</span></p>
<p class="em2 strong">辛亥，索自通等拔河中，斬楊彥溫，<span class="jiazhu">承安重誨指，斬楊彥溫以滅口。爲潞王殺藥彥稠、索自通自投於水張本。</span>癸丑，傳首來獻。上怒藥彥稠不生致，<span class="jiazhu">不生致楊彥溫也。</span>深責之。</p>
<p class="em2 strong">安重誨諷馮道、趙鳳奏從珂失守，宜加罪。上曰：<span class="yinhao">「吾兒爲姦黨所傾，未明曲直，公輩何爲發此言，意不欲置之人間邪？此皆非公輩之意也。」</span><span class="jiazhu">言二人爲安重誨所使。</span>二人惶恐而退。他日，趙鳳又言之，上不應。明日，重誨自言之，上曰：<span class="yinhao">「朕昔爲小校，<span class="jiazhu">校，戶敎翻。</span>家貧，賴此小兒拾馬糞自贍，以至今日爲天子，曾不能庇之邪！卿欲如何處之於卿爲便？」</span><span class="jiazhu">上亦以此語激安重誨。處，昌呂翻。</span>重誨曰：<span class="yinhao">「陛下父子之間，臣何敢言！惟陛下裁之！」</span>上曰：<span class="yinhao">「使閒居私第亦可矣，何用復言！」</span><span class="jiazhu">復，扶又翻。</span></p>
<p class="em2 strong">丙辰，以索自通爲河中節度使。自通至鎭，承重誨指，籍軍府甲仗數上之，<span class="jiazhu">上，時掌翻。</span>以爲從珂私造；賴王德妃居中保護，從珂由是得免。士大夫不敢與從珂往來，惟禮部郎中史館脩撰呂琦居相近，時往見之，從珂每有奏請，皆咨琦而後行。<span class="jiazhu">從珂居閒，奏請咨呂琦而後行；及其在位，能厚琦而不能用琦，何也？</span></p>
<p class="em2 strong"><span class="yinwen">19</span>戊午，帝加尊號曰聖明神武文德恭孝皇帝。</p>
<p class="em2 strong"><span class="yinwen">20</span>安重誨言昭義節度使王建立過魏州有搖衆之語，五月，丙寅，制以太傅致仕。<span class="jiazhu">安重誨、王建立交惡，見上卷天成三年。</span></p>
<p class="em2 strong"><span class="yinwen">21</span>董璋閱集民兵，皆剪髮黥面，復於劍門北置永定關，布列烽火。<span class="jiazhu">復，扶又翻。</span></p>
<p class="em2 strong"><span class="yinwen">22</span>孟知祥累表請割雲安等十三鹽監隸西川，<span class="jiazhu">雲安縣，漢巴郡朐䏰縣地，周武帝改爲雲安縣，屬巴東郡，唐屬夔州，後改爲雲安監。又夔州大昌縣、萬州南浦縣漁陽監皆有鹽官，隸寧江軍巡屬；而所謂十三監未知盡在何所。</span>以鹽直贍寧江屯兵，辛卯，許之。</p>
<p class="em2 strong"><span class="yinwen">23</span>六月，癸巳朔，日有食之。</p>
<p class="em2 strong"><span class="yinwen">24</span>辛亥，敕防禦、團練使、刺史、行軍司馬、節度副使，自今皆朝廷除之，諸道無得奏薦。</p>
<p class="em2 strong"><span class="yinwen">25</span>董璋遣兵掠遂、閬鎭戍，秋，七月，戊辰，兩川以朝廷繼遣兵屯遂、閬，復有論奏，<span class="jiazhu">復，扶又翻。</span>自是東北商旅少敢入蜀。<span class="jiazhu">少，詩沼翻。</span></p>
<p class="em2 strong"><span class="yinwen">26</span>八月，乙未，捧聖軍使李行德、<span class="jiazhu">按《五代會要》，應順元年，改龍武、神武四十指揮爲捧聖左、右軍。據此，則是時先已有捧聖軍矣。宋白曰：長興三年改在京龍武、神武四十指揮爲捧聖左、右軍。</span>十將張儉引告密人邊彥溫告<span class="yinhao">「安重誨發兵，云欲自討淮南；<span class="jiazhu">因天成二年安重誨嘗有伐吳之議，遂以是誣告之。</span>又引占相者問命。」</span><span class="jiazhu">相，息亮翻。</span>帝以問侍衞都指揮使安從進、藥彥稠，二人曰：<span class="yinhao">「此姦人欲離間陛下勳舊耳。<span class="jiazhu">間，古莧翻。</span>重誨事陛下三十年，<span class="jiazhu">梁均王貞明二年，帝始爲安國節度，以安重誨爲中門使，至是纔十六年；蓋帝與重誨皆應州人，其相從久矣。</span>幸而富貴，何苦謀反！臣等請以宗族保之。」</span>帝乃斬彥溫，召重誨慰撫之，君臣相泣。<span class="jiazhu">蓋是時安重誨之跡已危矣。</span></p>
<p class="em2 strong"><span class="yinwen">27</span>以前忠武節度使張延朗行工部尙書，充三司使。三司使之名自此始。<span class="jiazhu">自宋熙寧以前，三司使位亞執政，專制國計，權任重矣。</span></p>
<p class="em2 strong"><span class="yinwen">28</span>吳徐知誥以海州都指揮使王傳拯有威名，得士心，值團練使陳宣罷歸，知誥許以傳拯代之；旣而復遣宣還海州，徵傳拯還江都。傳拯怒，以爲宣毀之，己亥，帥麾下入辭宣，<span class="jiazhu">帥，讀曰率。</span>因斬宣，焚掠城郭，帥其衆五千來奔。知誥曰：<span class="yinhao">「是吾過也。」</span>免其妻子。漣水制置使王巖將兵入海州，<span class="jiazhu">漣水至海州一百八十里。</span>以巖爲威衞大將軍，知海州。</p>
<p class="em2 strong">傳拯，綰之子也，<span class="jiazhu">吳先以王綰知海州，楊隆演之建國也，加鎭東大將軍。</span>其季父輿爲光州刺史。傳拯遣間使持書至光州，<span class="jiazhu">間，古莧翻。使，疏吏翻。</span>輿執之以聞，因求罷歸；<span class="jiazhu">以兄子外叛，身居邊郡，心迹危疑，故求罷歸。</span>知誥以輿爲控鶴都虞候。時政在徐氏，典兵宿衞者尤難其人，知誥以輿重厚愼密，故用之。</p>
<p class="em2 strong"><span class="yinwen">29</span>壬寅，趙鳳奏：<span class="yinhao">「竊聞近有姦人，誣陷大臣，搖國柱石，行之未盡。」</span><span class="jiazhu">言未盡行誅也。</span>帝乃收李行德、張儉，皆族之。</p>
<p class="em2 strong"><span class="yinwen">30</span>立皇子從榮爲秦王；丙辰，立從厚爲宋王。</p>
<p class="em2 strong"><span class="yinwen">31</span>董璋之子光業爲宮苑使，在洛陽，璋與書曰：<span class="yinhao">「朝廷割吾支郡爲節鎭，<span class="jiazhu">謂夏魯奇鎭遂州，李仁矩鎭閬州，又傳割綿、龍也。</span>屯兵三千，<span class="jiaozhusup">【張：「千」作「川」。】</span>是殺我必矣。汝見樞要爲吾言：<span class="jiazhu">樞要，謂兩樞密。董璋意專指安重誨。爲，于僞翻。</span>如朝廷更發一騎入斜谷，吾必反！與汝訣矣。」</span><span class="jiazhu">騎，奇寄翻。斜，余遮翻。谷，音浴。</span>光業以書示樞密承旨李虔徽。未幾，朝廷又遣別將荀咸乂將兵戍閬州，<span class="jiazhu">幾，居豈翻。</span>光業謂虔徽曰：<span class="yinhao">「此兵未至，吾父必反。吾不敢自愛，<span class="jiazhu">言不敢愛其死也。</span>恐煩朝廷調發，<span class="jiazhu">言恐須用兵。調，徒釣翻。</span>願止此兵，吾父保無他。」</span>虔徽以告安重誨，重誨不從。璋聞之，遂反。利、閬、遂三鎭以聞，<span class="jiazhu">利帥李彥琦，閬帥李仁矩，遂州夏魯奇。</span>且言已聚兵將攻三鎭。重誨曰：<span class="yinhao">「臣久知其如此，陛下含容不討耳。」</span>帝曰：<span class="yinhao">「我不負人，人負我則討之。」</span></p>
<p class="em2 strong"><span class="yinwen">32</span>九月，癸亥，西川進奏官蘇愿白孟知祥云：<span class="yinhao">「朝廷欲大發兵討兩川。」</span><span class="jiazhu">進奏官在京師，故以其事白其主帥。</span>知祥謀於副使趙季良，季良請以東川兵先取遂、閬，然後倂兵守劍門，則大軍雖來，吾無內顧之憂矣。<span class="jiazhu">兩川同心協力守險，則西川無內顧之憂。</span>知祥從之，遣使約董璋同舉兵。璋移檄利、閬、遂三鎭，數其離間朝廷，<span class="jiazhu">數，所具翻。間，古莧翻；下無間同。</span>引兵擊閬州。<span class="jiazhu">《九域志》：梓州東北至閬州三百九里。</span>庚午，知祥以都指揮使李仁罕爲行營都部署，漢州刺史趙廷隱副之，簡州刺史張業爲先鋒指揮使，將兵三萬攻遂州；<span class="jiazhu">《九域志》：遂州北至梓州二百五里。</span>別將牙內都指揮使侯弘實、先登指揮使孟思恭將兵四千會璋攻閬州。</p>
<p class="em2 strong"><span class="yinwen">33</span>安重誨久專大權，中外惡之者衆；<span class="jiazhu">惡，烏路翻。</span>王德妃及武德使孟漢瓊浸用事，數短重誨於上。<span class="jiazhu">數，所角翻。</span>重誨內憂懼，表解機務，上曰：<span class="yinhao">「朕無間於卿，誣罔者朕旣誅之矣，<span class="jiazhu">謂李行德、張儉也。</span>卿何爲爾？」</span>甲戌，重誨復面奏曰：<span class="jiazhu">復，扶又翻。</span><span class="yinhao">「臣以寒賤，致位至此，忽爲人誣以反，非陛下至明，臣無種矣。<span class="jiazhu">種，章勇翻。</span>由臣才薄任重，恐終不能鎭浮言，願賜一鎭以全餘生。」</span>上不許；重誨求之不已，上怒曰：<span class="yinhao">「聽卿去，朕不患無人！」</span>前成德節度使范延光勸上留重誨，且曰：<span class="yinhao">「重誨去，誰能代之？」</span>上曰：<span class="yinhao">「卿豈不可？」</span>延光曰：<span class="yinhao">「臣受驅策日淺，且才不逮重誨，何敢當此！」</span>上遣孟漢瓊詣中書議重誨事，馮道曰：<span class="yinhao">「諸公果愛安令，<span class="jiazhu">時安重誨兼中書令，故稱之。</span>宜解其樞務爲便。」</span><span class="jiazhu">馮道肯發此言，蓋知之矣。</span>趙鳳曰：<span class="yinhao">「公失言！」</span>乃奏大臣不可輕動。</p>
<p class="em2 strong"><span class="yinwen">34</span>東川兵至閬州，諸將皆曰：<span class="yinhao">「董璋久蓄反謀，以金帛啗其士卒，<span class="jiazhu">啗，徒濫翻。</span>銳氣不可當，宜深溝高壘以挫之，不過旬日，大軍至，賊自走矣。」</span>李仁矩曰：<span class="yinhao">「蜀兵懦弱，安能當我精卒！」</span>遂出戰，兵未交而潰歸。董璋晝夜攻之，庚辰，城陷，殺仁矩，滅其族。</p>
<p class="em2 strong">初，璋爲梁將，指揮使姚洪嘗隸麾下，至是，將兵千人戍閬州；璋密以書誘之，洪投諸廁。<span class="jiazhu">誘，音酉。</span>城陷，璋執洪而讓之曰：<span class="yinhao">「吾自行間獎拔汝，<span class="jiazhu">行，戶剛翻。</span>今日何相負？」</span>洪曰：<span class="yinhao">「老賊！汝昔爲李氏奴，<span class="jiazhu">董璋先爲汴富人李讓家僮。</span>掃馬糞，得臠炙，感恩無窮。<span class="jiazhu">臠，力兗翻，肉作片也。炙，之夜翻，燔肉也。</span>今天子用汝爲節度使，何負於汝而反邪？汝猶負天子，吾受汝何恩，而云相負哉！汝奴材，固無恥；吾義士，豈忍爲汝所爲乎！吾寧爲天子死，<span class="jiazhu">寧爲，于僞翻。</span>不能與人奴並生！」</span>璋怒，然鑊於前，<span class="jiazhu">鑊，戶郭翻。鼎大無足曰鑊。然，燒也。</span>令壯士十人刲其肉自啗之，<span class="jiazhu">刲，涓畦翻，割也。</span>洪至死罵不絕聲。帝置洪二子於近衞，厚給其家。</p>
<p class="em2 strong"><span class="yinwen">35</span>甲申，以范延光爲樞密使，安重誨如故。<span class="jiazhu">言雖進用范延光，而安重誨職任如故。</span></p>
<p class="em2 strong"><span class="yinwen">36</span>丙戌，下制削董璋官爵，興兵討之。丁亥，以孟知祥兼西南<span class="jiaozhusup">【章：十二行本「南」下有「面」字；乙十一行本同；張校同，云無註本亦無。】</span>供饋使。<span class="jiazhu">孟知祥之兵已攻遂州，朝廷豈不知之邪？猶欲懷輯之以離董璋之交耳。脣亡齒寒，已了了於知祥胸中，此策安所施哉！</span>以天雄節度石敬瑭爲東川行營都招討使。<span class="jiazhu"><span class="yinhao">「節度」</span>之下當有<span class="yinhao">「使」</span>字。蜀本有<span class="yinhao">「使」</span>字。<span class="jiaozhusup">【章：十二行本「度」下正有「使」字；張校同，云無註本亦無。】</span></span>以夏魯奇爲之副。</p>
<p class="em2 strong">璋使孟思恭分兵攻集州，<span class="jiazhu">集州，本漢宕渠縣，宇文周置集州，隋廢爲難江縣，唐復置集州，宋熙寧五年復廢州爲難江縣，屬巴州。《九域志》：縣在州北一百六十里。</span>思恭輕進，敗歸；璋怒，遣還成都，知祥免其官。</p>
<p class="em2 strong">戊子，以石敬瑭權知東川事。庚寅，以右武衞上將軍王思同爲西都留守兼行營馬步都虞候，爲伐蜀前鋒。</p>
<p class="em2 strong"><span class="yinwen">37</span>漢主遣其將梁克貞、李守鄘攻交州，拔之，執靜海節度使曲承美以歸，<span class="jiazhu">唐末曲顥據交州，至承美而敗。</span>以其將李進守交州。</p>
<p class="em2 strong"><span class="yinwen">38</span>冬，十月，癸巳，李仁罕圍遂州，夏魯奇嬰城固守；孟知祥命都押牙高敬柔帥資州義軍二萬人築長城環之。<span class="jiazhu">帥，讀曰率。環，音宦。</span>魯奇遣馬軍都指揮使康文通出戰，文通聞閬州陷，遂以其衆降於仁罕。</p>
<p class="em2 strong">戊戌，董璋引兵趣利州，<span class="jiazhu">《九域志》：閬州西北至利州二百四十里。趣，七喻翻；下同。</span>遇雨，糧運不繼，還閬州。知祥聞之，驚曰：<span class="yinhao">「比破閬中，<span class="jiazhu">比，毗至翻。</span>正欲徑取利州，其帥不武，必望風遁去。<span class="jiazhu">利帥李彥琦。帥，所類翻。</span>吾獲其倉廩，據漫天之險，<span class="jiazhu">漫天寨在利州北，有小漫天、大漫天二寨。</span>北軍終不能西救武信。<span class="jiazhu">武信軍，遂州。</span>今董公僻處閬州，遠棄劍閣，非計也。」</span><span class="jiazhu">處，昌呂翻。</span>欲遣兵三千助守劍門；璋固辭曰：<span class="yinhao">「此已有備。」</span><span class="jiazhu">爲劍門失守張本。</span></p>
<p class="em2 strong"><span class="yinwen">39</span>錢鏐因朝廷册閩王使者裴羽還，<span class="jiazhu">裴羽蓋册閩王延鈞者也。還，從宣翻，又如字。</span>附表引咎；其子傳瓘及將佐屢爲鏐上表自訴。<span class="jiazhu">爲，于僞翻。</span>癸卯，敕聽兩浙綱使自便。<span class="jiazhu">繫治兩浙綱使見上卷上年。</span></p>
<p class="em2 strong"><span class="yinwen">40</span>以宣徽北院使馮贇爲左衞上將軍、北都留守。</p>
<p class="em2 strong"><span class="yinwen">41</span>丁未，族誅董光業。<span class="jiazhu">以其父璋反也。</span></p>
<p class="em2 strong"><span class="yinwen">42</span>楚王殷寢疾，遣使詣闕，請傳位於其子希聲。朝廷疑殷已死，辛亥，以希聲爲起復武安節度使兼侍中。</p>
<p class="em2 strong"><span class="yinwen">43</span>孟知祥以故蜀鎭江節度使張武爲峽路行營招收討伐使，將水軍趣夔州，<span class="jiazhu">前蜀置鎭江軍於夔州，張武其舊帥也。趣，七喻翻。</span>以左飛棹指揮使袁彥超副之。<span class="jiazhu">天成元年，孟知祥置左、右飛棹六營。</span></p>
<p class="em2 strong">癸丑，東川兵陷徵、合、巴、蓬、果五州。<span class="jiazhu">徧考《隋》《唐·地理志》、《五代·職方考》、《元豐九域志》，皆無徵州。按東川之兵時自遂、閬東略，《九域志》，合州在遂州東二百二十里，果州在遂州東南一百八十里，巴州在閬州東二百四十五里，蓬州在果州東北一百八十五里；徵州必在遂、合、果三州之間。</span></p>
<p class="em2 strong"><span class="yinwen">44</span>丙辰，吳左僕射、同平章事嚴可求卒。<span class="jiazhu">嚴可求忠於徐氏者也。徐溫旣卒，可求相吳，坐視徐知詢之廢不能出一計，權不在焉故也。</span>徐知誥以其長子大將軍景通爲兵部尙書、參政事，知誥將出鎭金陵故也。</p>
<p class="em2 strong"><span class="yinwen">45</span>漢將梁克貞入占城，取其寶貨以歸。<span class="jiazhu">占城國在西南海上，其地方千里，東至海，西至雲南，南鄰眞臘，北抵驩州。其人俗與大食同，其乘象馬，其食稻米。</span></p>
<p class="em2 strong"><span class="yinwen">46</span>十一月，戊辰，張武至渝州，刺史張環降之，遂取瀘州，<span class="jiazhu">《九域志》：渝、瀘二州相去七百餘里。降，戶江翻。瀘，音盧。</span>遣先鋒將朱偓分兵趣黔、涪。<span class="jiazhu">《九域志》：涪州西至渝州三百四十里，東南至黔州四百九十里。將，卽亮翻。趣，七喻翻。黔，其今翻。涪，音浮。</span></p>
<p class="em2 strong"><span class="yinwen">47</span>己巳，楚王殷卒，<span class="jiazhu">年七十九。</span>遺命諸子，兄弟相繼；置劍於祠堂，曰：<span class="yinhao">「違吾命者戮之！」</span><span class="jiazhu">爲殷諸子爭國以至於亡張本。</span>諸將議遣兵守四境，然後發喪，兵部侍郎黃損曰：<span class="yinhao">「吾喪君有君，<span class="jiazhu">用《左傳》語。吾喪，息浪翻。</span>何備之有！宜遣使詣鄰道告終稱嗣而已。」</span></p>
<p class="em2 strong"><span class="yinwen">48</span>石敬瑭入散關，階州刺史王弘贄、瀘州刺史馮暉與前鋒馬步都虞候王思同、步軍都指揮使趙在禮引兵出人頭山後，過劍門之南，還襲劍門，克<span class="jiaozhusup">【章：十二行本「克」上有「壬申」二字；乙十一行本同；退齋校同；張本同，云無註本亦無。】</span>之，殺東川兵三千人，獲都指揮使齊彥溫，據而守之。暉，魏州人也。甲戌，弘贄等破劍州，而大軍不繼，乃焚其廬舍，取其資糧，還保劍門。<span class="jiazhu">今利州昭化縣南有白衞嶺，與劍門相接。《九域志》：劍州東北至劍門五十五里。《考異》曰：《實錄》：<span class="yinhao">「辛巳，軍前奏：『今月十三日，王弘贄、馮暉自利州入山路，出劍門關外倒下，殺董璋把關兵士約三千人，獲都指揮使齊彥溫，大軍進攻入劍門次。』又，丙戌，軍前奏：『今月十七日收下劍州，破賊千餘人，獲指揮使劉太。』」</span>李昊《蜀高祖實錄》：<span class="yinhao">「己卯，東川告急，今月十八日北軍自白衞嶺人頭山後過，從小劍路至漢源驛出頭倒入劍門，打破關寨，掩捉彥溫及將士五百餘人，遂相次構喚大軍，據關下營。又，龐福誠、謝鍠相謂曰：『北軍昨來旣得關寨之後，隔一曰，大軍曾下至劍州，而乃般運糧食，燒舍自驚，還奔關寨。』」</span>《十國紀年·後蜀史》：<span class="yinhao">「壬申，弘贄、暉襲陷劍門；癸酉，攻焚劍州，取糧還屯劍門。己卯，東川告急使至成都，知祥命牙內都指揮使李肇帥兵五千赴援，董璋自閬州帥兩川兵屯木馬寨。先是，龐福誠、謝鍠屯閬州北來蘇寨，聞劍門陷，懼北軍據劍州，帥部兵千餘人由間道先董璋至劍州，壁于衙城後。士卒方食，北軍萬餘人自北山馳下，福誠等趨河橋迎擊之，北軍小卻。福誠帥數百人夜升北山顚，轉至北軍壁外大呼譟，鍠命將士以弓弩短兵急擊之，北軍驚擾，棄戈甲而遁。鍠追襲之，北軍退保劍門，十餘日不窺劍州。」</span>按劍門至成都尙十許程，若十八日劍門失守，何得二十日知祥已聞之邪！今從《實錄》十三日壬申爲定。若隔一日下至劍州，則十五日甲戌，非十七日也。蓋思同等以大軍未至，故收糧燒舍，還保劍門，故福誠等得復入劍州。李昊敍事甚詳，無執劉太事，今删之。《晉高祖實錄》云<span class="yinhao">「甲申平劍州，破賊千餘人」</span>，尤誤也。</span></p>
<p class="em2 strong">乙亥，詔削孟知祥官爵。</p>
<p class="em2 strong">己卯，董璋遣使至成都告急。知祥聞劍門失守，大懼，曰：<span class="yinhao">「董公果誤我！」</span>庚辰，遣牙內都指揮使李肇將兵五千赴之，戒之曰：<span class="yinhao">「爾倍道兼行，先據劍州，北軍無能爲也。」</span>又遣使詣遂州，令趙廷隱將萬人會屯劍州。<span class="jiazhu">時趙廷隱與李仁罕圍遂州，孟知祥知夏魯奇無能爲，而劍閣之險不可不爭，故使趙廷隱赴之。</span>又遣故蜀永平節度使李筠將兵四千趣龍州，守要害。<span class="jiazhu">防唐兵由鄧艾故道而入蜀也。史言孟知祥慮患之周。</span>時天寒，士卒恐懼，觀望不進，廷隱流涕諭之曰：<span class="yinhao">「今北軍勢盛，汝曹不力戰卻敵，則妻子皆爲人有矣。」</span>衆心乃奮。<span class="jiazhu">蜀兵皆亡國之餘。王衍之亡也，蜀人妻子係虜者多矣，趙廷隱以其所經見實利害告之，夫安得而不奮！</span></p>
<p class="em2 strong">董璋自閬州將兩川兵屯木馬寨。<span class="jiazhu">木馬寨在閬州西北，劍州東南。宋白曰：梁大同中於巴嶺側近立東巴州，治木馬。按木馬，地名，在今洋州界，無復遺址。</span></p>
<p class="em2 strong">先是，西川牙內指揮使太谷龐福誠、昭信指揮使謝鍠屯來蘇村，<span class="jiazhu">益昌江東越大山數重有狹徑，名來蘇，蜀人於江西置栅守之。渡江出劍門南二十里至青彊店與官路合。《九域志》：蓬州儀隴縣有來蘇鎭，卽其地。鍠，戶盲翻。</span>聞劍門失守，相謂曰：<span class="yinhao">「使北軍更得劍州，則二蜀勢危矣。」</span>遽引部兵千餘人間道趣劍州。始至，<span class="jiazhu">間，古莧翻。趣，七喻翻；下同。</span>官軍萬餘人自北山大下，會日暮，二人謀曰：<span class="yinhao">「衆寡不敵，逮明則吾屬無遺矣。」</span>福誠夜引兵數百升北山，大譟於官軍營後，鍠帥餘衆操短兵自其前急擊之；<span class="jiazhu">帥，讀曰率。操，七刀翻。</span>官軍大驚，空營遁去，復保劍門，十餘日不出。孟知祥聞之，喜曰：<span class="yinhao">「吾始謂弘贄等克劍門，徑據劍州，堅守其城，或引兵直趣梓州，董公必棄閬州奔還；我軍失援，亦須解遂州之圍。如此則內外受敵，兩川震動，勢可憂危；今乃焚毀劍州，運糧東歸劍門，頓兵不進，吾事濟矣。」</span><span class="jiazhu">孟知祥喜兵勢之小寬，自言其料敵方略，此如棋工之說棋耳。</span></p>
<p class="em2 strong">官軍分道趣文州，將襲龍州，<span class="jiazhu">自文州界青塘嶺至龍州一百五十里。《郡志》云：自北至南者，右肩不得易所負，謂之左擔路，鄧艾伐蜀所由之路也。</span>爲西川定遠指揮使潘福超、義勝都頭太原沙延祚所敗。<span class="jiazhu">《姓苑》云：沙姓，神農夙沙氏之後。此傅會之說耳。</span></p>
<p class="em2 strong">甲申，張武卒於渝州；知祥命袁彥超代將其兵。</p>
<p class="em2 strong">朱偓將至涪州，武泰節度使楊漢賓棄黔南，奔忠州；<span class="jiazhu">《九域志》：黔州北至忠州三百七十九里。</span>偓追至豐都，<span class="jiazhu">《舊唐書·地理志》曰：豐都，漢巴郡枳縣地，後漢置平都縣，隋義寧二年分臨江置豐都縣。《九域志》：豐都縣在忠州西九十二里。</span>還取涪州。<span class="jiazhu">《九域志》：忠州豐都縣西至涪州百許里。涪，音浮。</span>知祥以成都支使崔善權武泰留後。董璋遣前陵州刺史王暉將兵三千會李肇等分屯劍州南山。</p>
<p class="em2 strong"><span class="yinwen">49</span>丙戌，馬希聲襲位，稱遺命去建國之制，<span class="jiazhu">楚王建國見上卷天成二年。去，羌呂翻。</span>復藩鎭之舊。</p>
<p class="em2 strong"><span class="yinwen">50</span>契丹東丹王突欲自以失職，<span class="jiazhu">突欲不得立，見二百七十五卷天成元年。</span>帥部曲四十人越海自登州來奔。<span class="jiazhu">《九域志》，登州東北至海五里。《新唐志》：登州東北海行，過大謝島、龜㰴島、淤島、烏湖島三百里，北渡烏湖海，至馬石山東之都里鎭二百里，東傍海壖，過青泥浦、桃花浦、杏花浦、石人汪、橐駝灣、烏骨江八百里，乃南傍海壖，過烏牧島、貝江口、椒島，得新羅西北之長口鎭。又過秦王石橋、麻田島、古寺島、得物島，千里至鴨淥江唐恩浦口，乃東南陸行七百里至新羅王城。自鴨淥江口舟行百餘里，乃小舫泝流，東北三十里至泊灼口，得勃海之境；又泝流五百里至丸都縣城，故高麗王都；又東北泝流五百里至神州；又陸行四百里至顯州，天寶中王所都；又正北如東六百里至勃海王城。按契丹東丹王居扶餘城，在唐高麗扶餘川中。《考異》曰：《實錄》：<span class="yinhao">「阿保機妻令元帥太子往勃海代慕華歸西樓，欲立爲契丹王；而元帥太子旣典兵柄，不欲之勃海，遂自立爲契丹王，謀害慕華，其母不能止。慕華懼，遂航海內附。」</span>按天皇王入汴，猶求害東丹者誅之，豈有在國欲殺之理！今不取。</span></p>
<p class="em2 strong"><span class="yinwen">51</span>十二月，壬辰，石敬瑭至劍門。乙未，進屯劍州北山；趙廷隱陳于牙城後山，<span class="jiazhu">郭忱《劍州靜照堂記》曰：前瞰巨澗，後倚層巒。又《春風樓記》曰：邊山而立是州，一逕坡陀，中貫大溪，太守之居已在平山內外，居民悉在山上。則劍州之山川可知矣。陳，讀曰陣；下同。</span>李肇、王暉陳于河橋。<span class="jiazhu">按劍州無所謂河。路振《九國志》曰：王師陷劍門，趙廷隱帥兵據石橋。恐當作<span class="yinhao">「石橋」</span>。</span>敬瑭引步兵進擊廷隱，廷隱擇善射者五百人伏敬瑭歸路，按甲待之，矛矟欲相及，乃揚旗鼓譟擊之，北軍退走，顚墜下山，俘斬百餘人。敬瑭又使騎兵衝河橋，李肇以強弩射之，<span class="jiazhu">射，而亦翻。</span>騎兵不能進。薄暮，敬瑭引去，廷隱引兵躡之，與伏合擊，敗之。<span class="jiazhu">敗，補邁翻。</span>敬瑭還屯劍門。</p>
<p class="em2 strong"><span class="yinwen">52</span>癸卯，夔州奏復取開州。<span class="jiazhu">《舊唐書·地理志》曰：開州亦漢巴郡朐䏰縣地，梁置永豐縣，西魏改曰永寧，隋開皇末改曰盛山縣，唐武德初置開州。時蓋爲蜀兵所陷而復取之也。</span></p>
<p class="em2 strong"><span class="yinwen">53</span>庚戌，以武安節度使馬希聲爲武安、靜江節度使，加兼中書令。</p>
<p class="em2 strong"><span class="yinwen">54</span>石敬瑭征蜀未有功，使者自軍前來，多言道險狹，進兵甚難，關右之人疲於轉餉，往往竄匿山谷，聚爲盜賊。上憂之，壬子，謂近臣曰：<span class="yinhao">「誰能辦吾事者！吾當自行耳。」</span>安重誨曰：<span class="yinhao">「臣職忝機密，軍威不振，臣之罪也，臣請自往督戰。」</span>上許之。重誨卽拜辭，癸丑，遂行，日馳數百里。西方藩鎭聞之，無不惶駭。<span class="jiazhu">陝州保義軍，華州鎭國軍，同州匡國軍，耀州順義軍，鳳翔，山南西道，皆西方藩鎭也。</span>錢帛、芻糧晝夜輦運赴利州，人畜斃踣於山谷者不可勝紀。<span class="jiazhu">踣，蒲北翻。勝，音升。</span>時上已疏重誨，石敬瑭本不欲西征，及重誨離上側，<span class="jiazhu">離，力智翻。</span>乃敢累表奏論，以爲蜀不可伐，上頗然之。</p>
<p class="em2 strong"><span class="yinwen">55</span>西川兵先戍夔州者千五百人，上悉縱歸。</p>
<p class="strong"><span class="section" id="title-4"><span data-head-description="明宗聖德和武欽孝皇帝中之下" data-head-level="h4" data-head-title="長興二年">二年</span></span><span class="biaozhusup" data-rel="（辛卯、九三一年）"></span></p>
<p class="em2 strong"><span class="yinwen">1</span>春，正月，壬戌，孟知祥奉表謝。<span class="jiazhu">表謝遣還戍兵而已，遂、劍之兵未嘗解也。</span></p>
<p class="em2 strong"><span class="yinwen">2</span>庚午，李仁罕陷遂州，夏魯奇自殺。</p>
<p class="em2 strong">癸酉，石敬瑭復引兵至劍州，<span class="jiazhu">復，扶又翻；下同。</span>屯于北山。孟知祥梟夏魯奇首以示之。<span class="jiazhu">梟，堅堯翻。</span>魯奇二子從敬瑭在軍中，泣請往取其首葬之，敬瑭曰：<span class="yinhao">「知祥長者，必葬而父，<span class="jiazhu">長，知兩翻。而，汝也。</span>豈不愈於身首異處乎！」</span><span class="jiazhu">言知祥若收葬之，則身首猶合於一處；若取葬其首而身在敵中，必異處也。</span>旣而知祥果收葬之。敬瑭與趙廷隱戰不利，復還劍門。</p>
<p class="em2 strong"><span class="yinwen">3</span>丙戌，加高從誨兼中書令。</p>
<p class="em2 strong"><span class="yinwen">4</span>東川歸合州于武信軍。<span class="jiazhu">合州本武信巡屬；東川先取合州，今西川取遂州，故歸之武信。</span></p>
<p class="em2 strong"><span class="yinwen">5</span>初，鳳翔節度使朱弘昭諂事安重誨，連得大鎭。重誨過鳳翔，弘昭迎拜馬首，館於府舍，<span class="jiazhu">館，古玩翻。</span>延入寢室，妻子羅拜，奉進酒食，禮甚謹。重誨爲弘昭泣言：<span class="yinhao">「讒人交構，幾不免，賴主上明察，得保宗族。」</span><span class="jiazhu">爲，于僞翻。讒人，謂李行德、張儉等，事見上年。</span>重誨旣去，弘昭卽奏<span class="yinhao">「重誨怨望，有惡言，不可令至行營，恐奪石敬瑭兵柄。」</span>又遺敬瑭書，言<span class="yinhao">「重誨舉措孟浪，<span class="jiazhu">遺，唯季翻。孟浪，猶言張大而無拘束也。</span>若至軍前，恐將士疑駭，不戰自潰，宜逆止之。」</span>敬瑭大懼，卽上言：<span class="yinhao">「重誨至，恐人情有變，宜急徵還。」</span>宣徽使孟漢瓊自西方還，亦言重誨過惡，有詔召重誨還。</p>
<p class="em2 strong">二月，己丑朔，石敬瑭以遂、閬旣陷，糧運不繼，燒營北歸。軍前以告孟知祥，<span class="jiazhu">軍前，謂趙廷隱、李肇之軍。</span>知祥匿其書，謂趙季良曰：<span class="yinhao">「北軍漸進，柰何？」</span>季良曰：<span class="yinhao">「不過綿州，必遁。」</span>知祥問其故，曰：<span class="yinhao">「我逸彼勞，彼懸軍千里，糧盡，能無遁乎！」</span><span class="jiazhu">史言懸軍涉險，糧道不繼，爲敵人所窺。</span>知祥大笑，以書示之。</p>
<p class="em2 strong"><span class="yinwen">6</span>安重誨至三泉，得詔亟歸；過鳳翔，朱弘昭不內，重誨懼，馳騎而東。</p>
<p class="em2 strong"><span class="yinwen">7</span>兩川兵追石敬瑭至利州，<span class="jiazhu">劍州北至利州二百三十里。</span>壬辰，昭武節度使李彥琦棄城走；甲午，兩川兵入利州。孟知祥以趙廷隱爲昭武留後，<span class="jiazhu">孟知祥遂得據漫天之險，如其宿規矣。</span>廷隱遣使密言於知祥曰：<span class="yinhao">「董璋多詐，可與同憂，不可與共樂，他日必爲公患。因其至劍州勞軍，請圖之。<span class="jiazhu">樂，音洛。勞，力到翻。</span>幷兩川之衆，可以得志於天下。」</span>知祥不許。<span class="jiazhu">趙廷隱所以能拒石敬瑭者，依險而戰也。平原易地，烏能當北兵？就使殺董璋，幷兩川之衆，亦不能得志於天下。孟知祥之不許，蓋審己量彼也。</span>璋入廷隱營，留宿而去。廷隱歎曰：<span class="yinhao">「不從吾謀，禍難未已！」</span><span class="jiazhu">難，乃旦翻。</span></p>
<p class="em2 strong"><span class="yinwen">8</span>庚子，孟知祥以武信留後李仁罕<span class="jiazhu">孟知祥得遂、閬二鎭，就以與其將，故李仁罕、趙廷隱各竭其力。</span>爲峽路行營招討使，使將水軍東略地。</p>
<p class="em2 strong"><span class="yinwen">9</span>辛丑，以樞密使兼中書令安重誨爲護國節度使。<span class="jiazhu">安重誨還，未至京師而除河中，不容其入朝也。</span>趙鳳言於上曰：<span class="yinhao">「重誨陛下家臣，其心終不叛主，但以不能周防，爲人所讒；陛下不察其心，死<span class="jiaozhusup">【章：十二行本「死」上有「重誨」二字；乙十一行本同。】</span>無日矣。」</span>上以爲朋黨，不悅。<span class="jiazhu">考趙鳳前後所言，誠有黨安重誨之心。明宗已察見其情，而趙鳳言之不已，乃所以速其死也。</span></p>
<p class="em2 strong"><span class="yinwen">10</span>乙巳，趙廷隱、李肇自劍州引還，<span class="jiazhu">引還成都。</span>留兵五千戍利州。丙午，董璋亦還東川，留兵三千戍果、閬。<span class="jiazhu">果、閬，二州名。</span></p>
<p class="em2 strong"><span class="yinwen">11</span>丁巳，李仁罕陷忠州。</p>
<p class="em2 strong"><span class="yinwen">12</span>吳徐知誥欲以中書侍郎、內樞使宋齊丘爲相，<span class="jiazhu">內樞使卽內樞密使之職。</span>齊丘自以資望素淺，欲以退讓爲高，謁歸洪州葬父，<span class="jiazhu">宋齊丘本洪州進士。</span>因入九華山，<span class="jiazhu">九華山在池州青陽縣界，本名九子山，李白以九峯如蓮花，改爲九華。</span>止于應天寺，啓求隱居；吳主下詔徵之，知誥亦以書招之，皆不至。知誥遣其子景通自入山敦諭，齊丘始還朝，<span class="jiazhu">究觀宋齊丘晚年之心迹，則始焉之所爲者皆僞也。朝，直遙翻。</span>除右僕射致仕，更命應天寺曰徵賢寺。<span class="jiazhu">更，工衡翻。</span></p>
<p class="em2 strong"><span class="yinwen">13</span>三月，己未朔，李仁罕陷萬州；庚申，陷雲安監。<span class="jiazhu">《九域志》，萬州在忠州東北二百八十六里，雲安軍又在萬州東北二百五十七里，監又在軍東北三十里。其地產鹽，故置監。</span></p>
<p class="em2 strong"><span class="yinwen">14</span>辛酉，賜契丹東丹王突欲姓東丹，名慕華，以爲懷化節度使、瑞·愼等州觀察使；<span class="jiazhu">時置懷化軍於愼州。瑞州領遠來一縣，愼州領逢龍一縣，蓋皆後唐所置。薛《史》：瑞、愼二州本遼東之地，唐末爲懷化節度。余按唐貞觀十年，以烏突汗達干部落置威州於營州之境，後更名瑞州，僑治良鄕之廣陽城。武德初，以速末烏素固部落置愼州，僑治良鄕之故都鄕城。</span>其部曲及先所俘契丹將惕隱等，皆賜姓名。惕隱姓狄，名懷忠。<span class="jiaozhusup">【章：十二行本「忠」作「惠」；乙十一行本同。】</span><span class="jiazhu">擒惕隱見上卷天成三年。</span></p>
<p class="em2 strong"><span class="yinwen">15</span>李仁罕至夔州，寧江節度使安崇阮棄鎭，與楊漢賓自均、房逃歸；壬戌，仁罕陷夔州。<span class="jiazhu">孟知祥遂幷有夔、忠、萬三州。</span></p>
<p class="em2 strong"><span class="yinwen">16</span>帝旣解安重誨樞務，乃召李從珂，泣謂曰：<span class="yinhao">「如重誨意，汝安得復見吾！」</span><span class="jiazhu">安重誨欲殺從珂事見上元年。</span>丙寅，以從珂爲左衞大將軍。</p>
<p class="em2 strong"><span class="yinwen">17</span>壬申，橫海節度使、同平章事孔循卒。</p>
<p class="em2 strong"><span class="yinwen">18</span>乙酉，復以錢鏐爲天下兵馬都元帥、尙父、吳越國王，遣監門上將軍張籛往諭旨，以曏日致仕，安重誨矯制也。<span class="jiazhu">籛，則前翻。錢鏐致仕事見上卷天成四年。</span></p>
<p class="em2 strong"><span class="yinwen">19</span>丁亥，以太常卿李愚爲中書侍郎、同平章事。</p>
<p class="em2 strong"><span class="yinwen">20</span>夏，四月，辛卯，以王德妃爲淑妃。<span class="jiazhu">唐制因隋之舊，貴妃、淑妃、賢妃各一人，正一品。時曹后自淑妃正位中宮，故陞德妃爲淑妃。</span></p>
<p class="em2 strong"><span class="yinwen">21</span>閩奉國節度使兼中書令王延稟聞閩王延鈞有疾，以次子繼昇知建州留後，帥建州刺史繼雄將水軍襲福州。<span class="jiazhu">帥，讀曰率。</span>癸卯，延稟攻西門，繼雄攻東門；延鈞遣樓船指揮使王仁達將水軍拒之。仁達伏甲舟中，僞立白幟請降，繼雄喜，屛左右，<span class="jiazhu">幟，昌志翻。降，戶江翻。屛，必郢翻，又卑正翻。</span>登仁達舟慰撫之；仁達斬繼雄，梟首於西門。延稟方縱火攻城，見之，慟哭，仁達因縱兵擊之，衆潰，左右以斛舁延稟而走，<span class="jiazhu">斛，槪量之器，十斗爲斛。舁，音余，又羊茹翻。</span>甲辰，追擒之。延鈞見之曰：<span class="yinhao">「果煩老兄再下！」</span><span class="jiazhu">王延稟此語見二百七十五卷天成二年。</span>延稟慙不能對。延鈞囚于別室，遣使者如建州招撫其黨；其黨殺使者，奉繼昇及弟繼倫奔吳越。仁達，延鈞從子也。<span class="jiazhu">爲延鈞忌仁達而殺之張本。從，才用翻。</span></p>
<p class="em2 strong"><span class="yinwen">22</span>以宣徽北院使趙延壽爲樞密使。</p>
<p class="em2 strong"><span class="yinwen">23</span>己酉，天雄節度使、同平章事石敬瑭兼六軍諸衞副使。</p>
<p class="em2 strong"><span class="yinwen">24</span>辛亥，以朱弘昭爲宣徽南院使。</p>
<p class="em2 strong"><span class="yinwen">25</span>五月，閩王延鈞斬王延稟於市，復其姓名曰周彥琛，遣其弟都敎練使延政如建州撫慰吏民。<span class="jiazhu">爲王延政以建州與福州相攻張本。</span></p>
<p class="em2 strong"><span class="yinwen">26</span>丁卯，罷畝稅麴錢，<span class="jiazhu">計畝稅麴錢見上卷天成三年。</span>城中官造麴減舊半價，鄕村聽百姓自造；民甚便之。</p>
<p class="em2 strong"><span class="yinwen">27</span>己卯，以孟漢瓊知內侍省事，充宣徽北院使。漢瓊，本趙王鎔奴也。時范延光、趙延壽雖爲樞密使，懲安重誨以剛愎得罪，<span class="jiazhu">愎，蒲逼翻。</span>每於政事不敢可否；獨漢瓊與王淑妃居中用事，人皆憚之。先是，宮中須索稍踰常度，重誨輒執奏，由是非分之求殆絕。<span class="jiazhu">先，悉薦翻。須，求也。索，亦求也。索，山客翻。分，扶問翻。</span>至是，漢瓊直以中宮之命取府庫物，不復關由樞密院及三司，亦無文書，所取不可勝紀。<span class="jiazhu">勝，音升。</span></p>
<p class="em2 strong"><span class="yinwen">28</span>辛巳，以相州刺史孟鵠爲左驍衞大將軍，充三司使。</p>
<p class="em2 strong"><span class="yinwen">29</span>昭武留後趙廷隱自成都赴利州，踰月，請兵進取興元及秦、鳳；孟知祥以兵疲民困，不許。<span class="jiazhu">孟知祥量力而後動，所以能跨有三蜀也。</span></p>
<p class="em2 strong"><span class="yinwen">30</span>護國節度使兼中書令安重誨內不自安，表請致仕；閏月，庚寅，制以太子太師致仕。是日，其子崇贊、崇緒逃奔河中。</p>
<p class="em2 strong">壬辰，以保義節度使李從璋爲護國節度使。甲午，遣步軍指揮使藥彥稠將兵趣河中。<span class="jiazhu">搖於讒口，遣藥彥稠以兵討安重誨。</span></p>
<p class="em2 strong">安崇贊等至河中，重誨驚曰：<span class="yinhao">「汝安得來？」</span>旣而曰：<span class="yinhao">「吾知之矣，此非渠意，爲人所使耳。<span class="jiazhu">渠，猶言其也。</span>吾以死徇國，夫復何言！」</span><span class="jiazhu">夫，音扶。復，扶又翻。</span>乃執二子表送詣闕。</p>
<p class="em2 strong">明日，有中使至，見重誨，慟哭久之；重誨問其故，中使曰：<span class="yinhao">「人言令公有異志，朝廷已遣藥彥稠將兵至矣。」</span>重誨曰：<span class="yinhao">「吾受國恩，死不足報，敢有異志！更煩國家發兵，貽主上之憂，罪益重矣。」</span>崇贊等至有陝，有詔繫獄。皇城使翟光鄴素惡重誨，<span class="jiazhu">惡，烏路翻。</span>帝遣詣河中察之，曰：<span class="yinhao">「重誨果有異志則誅之。」</span><span class="jiazhu">史言帝無決然殺重誨之旨。郭崇韜之死亦猶是也。上無道揆，下無法守，無怪乎爾。</span>光鄴至河中，李從璋以甲士圍其第，自入見重誨，拜于庭下。重誨驚，降階答拜，從璋奮撾擊其首；妻張氏驚救，亦撾殺之。<span class="jiazhu">《考異》曰：《五代史闕文》：<span class="yinhao">「李從璋奮撾擊重誨于地，重誨曰：『重誨死無恨，但不與官家誅得潞王，他日必爲朝廷之患。』言終而絕。」</span>按重誨自以私憾欲殺從珂，當是時從珂未有跋扈之跡，重誨何以知其爲朝廷之患！此恐是清泰篡立之後，人譽重誨者造此語，未可信也。</span></p>
<p class="em2 strong">奏至，己亥，下詔，以重誨離間孟知祥、董璋、錢鏐爲重誨罪，<span class="jiazhu">間，古莧翻。離間事並見上。</span>又誣其欲自擊淮南以圖兵柄，<span class="jiazhu">因邊彥溫所告而誣之。</span>遣元隨竊二子歸本道；幷二子誅之。</p>
<p class="em2 strong"><span class="yinwen">31</span>丙午，帝遣西川進奏官蘇愿、東川軍將劉澄各還本鎭，諭以安重誨專命，興兵致討，今已伏辜。</p>
<p class="em2 strong"><span class="yinwen">32</span>六月，乙丑，復以李從珂同平章事，充西都留守。<span class="jiazhu">按重誨旣死，復用李從珂守長安。</span></p>
<p class="em2 strong"><span class="yinwen">33</span>丙子，命諸道均民田稅。</p>
<p class="em2 strong"><span class="yinwen">34</span>閩王延鈞好神仙之術，道士陳守元、巫者徐彥林與<span class="jiaozhusup">【章：十二行本「與」作「興」；乙十一行本同。】</span>盛韜共誘之作寶皇宮，極土木之盛，<span class="jiazhu">薛《史》：福州城中有王霸壇、鍊丹井。壇旁有皂莢木，久枯，一旦忽生枝葉。井中有白龜浮出，掘地得石銘，有<span class="yinhao">「王霸裔孫」</span>之文，昶以爲己應之，於壇側建寶皇宮。好，呼到翻。</span>以守元爲宮主。<span class="jiazhu">陳守元、盛韜等見信，而薛文傑得行其姦妄矣。史言閩政自是愈亂。</span></p>
<p class="em2 strong"><span class="yinwen">35</span>秋，九月，己亥，更賜東丹慕華姓名曰李贊華。<span class="jiazhu">是年三月慕華賜名，今更賜姓。</span></p>
<p class="em2 strong"><span class="yinwen">36</span>吳鎭南節度使、同平章事徐知諫卒；以諸道副都統、鎭海節度使、守中書令徐知詢代之，賜爵東海郡王。徐知誥之召知詢入朝也，<span class="jiazhu">事見上卷天成四年。</span>知諫豫其謀。知詢遇其喪於塗，<span class="jiazhu">知諫之喪自洪州還，而知詢往赴洪州，故相遇於塗。</span>撫棺泣曰：<span class="yinhao">「弟用心如此，我亦無憾，然何面見先王於地下乎！」</span><span class="jiazhu">先王，謂徐溫也。</span></p>
<p class="em2 strong"><span class="yinwen">37</span>辛丑，加樞密使范延光同平章事。</p>
<p class="em2 strong"><span class="yinwen">38</span>辛亥，敕解縱五坊鷹隼，<span class="jiazhu">隼，聳尹翻。</span>內外無得更進。馮道曰：<span class="yinhao">「陛下可謂仁及禽獸。」</span>上曰：<span class="yinhao">「不然。朕昔嘗從武皇獵，<span class="jiazhu">武皇，晉王克用諡。</span>時秋稼方熟，有獸逸入田中，遣騎取之，比及得獸，餘稼無幾。<span class="jiazhu">比，必利翻。幾，居豈翻。</span>以是思之，獵有損無益，故不爲耳。」</span></p>
<p class="em2 strong"><span class="yinwen">39</span>冬，十月，丁卯，洋州指揮使李進唐攻通州，拔之。<span class="jiazhu">洋州東南至通州七百三十九里。先是，蜀人蓋嘗取通州，故復攻拔之。宋乾德二年改通州爲達州，以淮南有通州也。</span></p>
<p class="em2 strong"><span class="yinwen">40</span>壬午，以王延政爲建州刺史。</p>
<p class="em2 strong"><span class="yinwen">41</span>十一月，甲申朔，日有食之。</p>
<p class="em2 strong"><span class="yinwen">42</span>癸巳，蘇愿至成都，孟知祥聞甥妷在朝廷者皆無恙，<span class="jiazhu">恙，余亮翻。</span>遣使告董璋，欲與之俱上表謝罪。璋怒曰：<span class="yinhao">「孟公親戚皆完，固宜歸附；璋已族滅，<span class="jiazhu">謂朝廷族誅其子董光業也。</span>尙何謝爲！詔書皆在蘇愿腹中，劉澄安得豫聞，璋豈不知邪！」</span>由是復爲怨敵。<span class="jiazhu">爲董璋攻西川敗死張本。復，扶又翻。</span></p>
<p class="em2 strong"><span class="yinwen">43</span>乙未，李仁罕自夔州引兵還成都。<span class="jiazhu">孟知祥旣盡得前蜀夔、黔之土，不復東略。</span></p>
<p class="em2 strong"><span class="yinwen">44</span>吳中書令徐知誥表稱輔政歲久，請歸老金陵；乃以知誥爲鎭海、寧國節度使，鎭金陵，餘官如故，總錄朝政如徐溫故事。<span class="jiazhu">徐溫先鎭京口，總錄吳朝之政，後徙金陵。朝，直遙翻。</span>以其子兵部尙書、參政事景通爲司徒、同平章事，知中外左右諸軍事，留江都輔政；<span class="jiazhu">徐知誥襲徐溫之跡，而景通襲知誥之跡，吳祚自此移於李氏。</span>以內樞使、同平章事王令謀爲左僕射，兼門下侍郎，以宋齊丘爲右僕射，兼中書侍郎，並同平章事，兼內樞使，以佐景通。</p>
<p class="em2 strong">賜德勝節度使張崇爵清河王。<span class="jiazhu">吳置德勝軍於廬州。</span>崇在廬州貪暴，州人苦之，屢嘗入朝，厚以貨結權要，由是常得還鎭，爲廬州患者二十餘年。</p>
<p class="em2 strong"><span class="yinwen">45</span>十二月，甲寅朔，初聽百姓自鑄農器幷雜鐵器，<span class="jiazhu">按《五代會要》，雜鐵器謂燒器動使諸物。熟鐵亦任百姓自煉。徐無黨曰：稅農具錢，至今因之。</span>每田二畝，夏秋輸農具三錢。</p>
<p class="em2 strong"><span class="yinwen">46</span>武安、靜江節度使馬希聲聞梁太祖嗜食雞，慕之，旣襲位，日殺五十雞爲膳；居喪無戚容。庚申，葬武穆王于衡陽，<span class="jiazhu">馬殷諡武穆王。衡陽，本漢蒸陽縣，吳分置臨蒸縣，隋改臨蒸縣爲衡陽縣，唐屬衡州，爲治所。</span>將發引，頓食雞𦞦數盤，<span class="jiazhu">引，讀曰靷。𦞦，黑角翻，羹也。</span>前吏部侍郎潘起譏之曰：<span class="yinhao">「昔阮籍居喪食蒸豚；<span class="jiazhu">晉阮籍任情不羈而性至孝，母終，將葬，食一蒸豚，飲二斗酒，然後臨決，直言<span class="yinhao">「窮矣！」</span>舉聲一號，吐血數升，毀瘠骨立，殆至滅性。然不可以訓也。</span>何代無賢！」</span></p>
<p class="em2 strong"><span class="yinwen">47</span>癸亥，徐知誥至金陵。</p>
<p class="em2 strong"><span class="yinwen">48</span>昭武留後趙廷隱白孟知祥以利州城塹已完，頃在劍州與牙內都指揮使李肇同功，<span class="jiazhu">事見上年十一月。</span>願以昭武讓肇，知祥褒諭，不許；廷隱三讓，癸酉，知祥召廷隱還成都，以肇代之。</p>
<p class="em2 strong"><span class="yinwen">49</span>閩陳守元等稱寶皇之命，謂閩王延鈞曰：<span class="yinhao">「苟能避位受道，當爲天子六十年。」</span>延鈞信之，丙子，命其子節度副使繼鵬權軍府事。延鈞避位受籙，道名玄錫。</p>
<p class="em2 strong"><span class="yinwen">50</span>愛州將楊廷藝養假子三千人，圖復交州；漢交州守將李進知之，受其賂，不以聞。是歲，廷藝舉兵圍交州，<span class="jiazhu">《舊唐書·地理志》：交州西至愛州界小黃江口，水路四百一十六里。</span>漢主遣承旨程寶救<span class="jiaozhusup">【章：十二行本「救」上有「將兵」二字；乙十一行本同。】</span>之，未至，城陷。進逃歸，漢主殺之。寶圍交州，廷藝出戰，寶敗死。<span class="jiazhu">去年漢取交州，今復失之。</span></p>
<p class="strong"><span class="section" id="title-5"><span data-head-description="明宗聖德和武欽孝皇帝中之下" data-head-level="h4" data-head-title="長興三年">三年</span></span><span class="biaozhusup" data-rel="（壬辰、九三二年）"></span></p>
<p class="em2 strong"><span class="yinwen">1</span>春，正月，樞密使范延光言：<span class="yinhao">「自靈州至邠州方渠鎭，<span class="jiazhu">宋白曰：通遠軍本靈州方渠鎭，晉天福四年改爲威州，仍割木波、馬嶺二鎭隸之，周廣順二年避諱改爲環州，顯德四年降爲通遠軍。</span>使臣及外國入貢者多爲党項所掠，請發兵擊之。」</span>己丑，遣靜難節度使藥彥稠、前朔方節度使康福將步騎七千討党項。<span class="jiazhu">党，底朗翻。</span></p>
<p class="em2 strong"><span class="yinwen">2</span>乙未，孟知祥妻福慶長公主卒。<span class="jiazhu">歐《史》：長興元年秋，改封知祥妻瓊華長公主爲福慶長公主。長，知兩翻。</span></p>
<p class="em2 strong"><span class="yinwen">3</span>孟知祥以朝廷恩意優厚，而董璋塞綿州路，不聽遣使入謝，<span class="jiazhu">由成都趣劍、利，路由綿州。塞，悉則翻。</span>與節度副使趙季良等謀，欲發使自峽江上表，<span class="jiazhu">上，時掌翻。</span>掌書記李昊曰：<span class="yinhao">「公不與東川謀而獨遣使，則異日負約之責在我矣。」</span>乃復遣使語之，<span class="jiazhu">復，扶又翻。語，牛倨翻。</span>璋不從。</p>
<p class="em2 strong">二月，趙季良與諸將議遣昭武都監太原高彥儔將兵攻取壁州，<span class="jiazhu">《舊唐書·地理志》：壁州諾水縣，後漢之宣漢縣；梁分宣漢置始寧縣，元魏分始寧置諾水縣。唐武德初分巴東之始寧置壁州，治諾水，宋廢壁州，以其地入巴州之曾口、通江二縣。</span>以絕山南兵轉入山後諸州者；<span class="jiazhu">山後諸州，謂巴、蓬、果等州。</span>孟知祥謀於僚佐，李昊曰：<span class="yinhao">「朝廷遣蘇愿等西歸，未嘗報謝，今遣兵侵軼，<span class="jiazhu">軼，徒結翻。</span>公若不顧墳墓、甥妷，<span class="jiazhu">孟知祥之先墳墓在邢州龍岡縣，其甥妷時皆仕於朝。</span>則不若傳檄舉兵直取梁、洋，安用壁州乎！」</span>知祥乃止。季良由是惡昊。<span class="jiazhu">惡，烏路翻。</span></p>
<p class="em2 strong"><span class="yinwen">4</span>辛未，初令國子監校定《九經》，雕印賣之。<span class="jiazhu">印賣《九經》始此。</span></p>
<p class="em2 strong"><span class="yinwen">5</span>藥彥稠等奏破党項十九族，俘二千七百人。</p>
<p class="em2 strong"><span class="yinwen">6</span>賜高從誨爵勃海王。</p>
<p class="em2 strong"><span class="yinwen">7</span>吳徐知誥作禮賢院於府舍，<span class="jiazhu">作之於金陵府舍。</span>聚圖書，延士大夫，與孫晟及海陵陳覺談議時事。</p>
<p class="em2 strong"><span class="yinwen">8</span>孟知祥三遣使說董璋，<span class="jiazhu">說，式芮翻。</span>以主上加禮於兩川，苟不奉表謝罪，恐復致討；<span class="jiazhu">復，扶又翻。</span>璋不從。三月，辛丑，遣李昊詣梓州，極論利害，璋見昊，詬怒，不許。<span class="jiazhu">詬，古候翻，又許候翻。</span>昊還，<span class="jiazhu">還，從宣翻，又如字。</span>言於知祥曰：<span class="yinhao">「璋不通謀議，<span class="jiazhu">不通謀議，猶今人言不容商量也。</span>且有窺西川之志，公宜備之。」</span></p>
<p class="em2 strong"><span class="yinwen">9</span>甲辰，閩王延鈞復位。<span class="jiazhu">王延鈞避位受籙，見上年。</span></p>
<p class="em2 strong"><span class="yinwen">10</span>吳越武肅王錢鏐疾，謂將吏曰：<span class="yinhao">「吾疾必不起，諸兒皆愚懦，誰可爲帥者？」</span>衆泣曰：<span class="yinhao">「兩鎭令公仁孝有功，孰不愛戴！」</span><span class="jiazhu">天成三年錢鏐以兩鎭授傳瓘，事見上卷。按是年秋，朝廷始加傳權中書令，其下過呼之耳。</span>鏐乃悉出印鑰授傳瓘，<span class="jiazhu">印，吳越國印及鎭海、鎭東印也。鑰，內外城諸門及宮門契鑰也。</span>曰：<span class="yinhao">「將吏推爾，宜善守之。」</span>又曰：<span class="yinhao">「子孫善事中國，勿以易姓廢事大之禮。」</span><span class="jiazhu">時中國率數年一易姓。錢鏐之意，蓋謂偏據一隅，知以小事大而已。苟中國有主，則臣事之，其自興自仆，吾不問也。</span>庚戌卒，年八十一。</p>
<p class="em2 strong">傳瓘與兄弟同幄行喪，內牙指揮使陸仁章曰：<span class="yinhao">「令公嗣先王霸業，將吏旦暮趨謁，當與諸公子異處。」</span><span class="jiazhu">處，昌呂翻。</span>乃命主者更設一幄，扶傳瓘居之，告將吏曰：<span class="yinhao">「自今惟謁令公，禁諸公子從者無得妄入。」</span><span class="jiazhu">從，才用翻。</span>晝夜警衞，未嘗休息。<span class="jiazhu">陸仁章雖不學，而其所爲闇與趙熹合。</span>鏐末年左右皆附傳瓘，獨仁章數以事犯之。至是，傳瓘勞之，<span class="jiazhu">數，所角翻。勞，力到翻。</span>仁章曰：<span class="yinhao">「先王在位，仁章不知事令公，今日盡節，猶事先王也。」</span><span class="jiazhu">先王，謂鏐。</span>傳瓘嘉歎久之。</p>
<p class="em2 strong">傳瓘旣襲位，更名元瓘，兄弟名<span class="yinhao">「傳」</span>者皆更爲<span class="yinhao">「元」</span>。<span class="jiazhu">更，工衡翻。</span>以遺命去國儀，<span class="jiazhu">吳越建國，見二百七十一卷梁均王龍德三年。</span>用藩鎭法；除民田荒絕者租稅。<span class="jiazhu">荒者，有主而不耕；絕者，戶絕而無主。</span>命處州刺史曹仲達權知政事。置擇能院，掌選舉殿最，<span class="jiazhu">殿，丁練翻。</span>以浙西營田副使沈崧領之。</p>
<p class="em2 strong">內牙指揮使富陽劉仁𣏌<span class="jiazhu">富陽縣本漢富春縣，晉避鄭太后諱改名富陽，後世遂因之。《九域志》：富陽縣屬杭州，在州西南七十三里。</span>及陸仁章久用事，仁章性剛，仁𣏌好毀短人，皆爲衆所惡。<span class="jiazhu">惡，烏路翻。</span>一日，諸將共詣府門請誅之；元瓘使從子仁俊諭之<span class="jiazhu">從，才用翻。</span>曰：<span class="yinhao">「二將事先王久，吾方圖其功，汝曹乃欲逞私憾而殺之，可乎？吾爲汝王，汝當稟吾命；不然，吾當歸臨安以避賢路！」</span><span class="jiazhu">錢氏本居臨安。</span>衆懼而退。乃以仁章爲衢州刺史，仁𣏌爲湖州刺史。中外有上書告訐者，<span class="jiazhu">訐，居謁翻。</span>元瓘皆置不問，由是將吏輯睦。</p>
<p class="em2 strong"><span class="yinwen">11</span>初，契丹舍利萴剌與惕隱皆爲趙德鈞所擒，<span class="jiazhu">舍利、惕隱，皆契丹管軍頭目之稱。萴，士力翻。剌，來達翻。被擒見上卷天成三年。</span>契丹屢遣使請之。上謀於羣臣，德鈞等皆曰：<span class="yinhao">「契丹所以數年不犯邊、數求和者，以此輩在南故也，縱之則邊患復生。」</span><span class="jiazhu">數，所角翻。復，扶又翻。</span>上以問冀州刺史楊檀，對曰：<span class="yinhao">「萴剌，契丹之驍將，曏助王都謀危社稷，幸而擒之，陛下免其死，爲賜已多。契丹失之如喪手足。<span class="jiazhu">喪，息浪翻。</span>彼在朝廷數年，知中國虛實，若得歸，爲患必深，彼纔出塞，則南向發矢矣，恐悔之無及。」</span>上乃止。檀，沙陀人也。<span class="jiazhu">楊檀後改名光遠。</span></p>
<p class="em2 strong"><span class="yinwen">12</span>上欲授李贊華以河南藩鎭，羣臣皆以爲不可，上曰：<span class="yinhao">「吾與其父約爲昆弟，故贊華歸我。吾老矣，後世繼體之君，雖欲招之，其可致乎！」</span>夏，四月，癸亥，以贊華爲義成節度使，爲選朝士爲僚屬輔之。<span class="jiazhu">爲選，于僞翻。</span>贊華但優遊自奉，不豫政事；上嘉之，雖時有不法亦不問，以莊宗後宮夏氏妻之。<span class="jiazhu">《五代會要》：莊宗昭容夏氏封虢國夫人。薛《史》曰：明宗入洛，莊宗宮人數百悉令歸其骨肉，惟夏氏無所歸，明宗以夏魯奇是其同宗，因命歸之；今以妻贊華。妻，七細翻。</span>贊華好飲人血，姬妾多刺臂以吮之；婢僕小過，或抉目，或刀刲火灼；<span class="jiazhu">好，呼到翻。刺，七亦翻。吮，士兗翻。抉，於穴翻。刲，涓畦翻。</span>夏氏不忍其殘，奏離婚爲尼。</p>
<p class="em2 strong"><span class="yinwen">13</span>乙丑，加宋王從厚兼中書令。</p>
<p class="em2 strong"><span class="yinwen">14</span>東川節度使董璋會諸將謀襲成都，皆曰必克；前陵州刺史王暉曰：<span class="yinhao">「劍南萬里，成都爲大，時方盛夏，師出無名，必無成功。」</span><span class="jiaozhusup">【章：十二行本「功」下有「璋不從」三字；乙十一行本同；張校同，云無註本亦無。】</span>孟知祥聞之，遣馬軍都指揮使潘仁嗣將三千人詣漢州詗之。<span class="jiazhu">詗，古永翻，又休正翻。</span></p>
<p class="em2 strong">璋入境，破白楊林鎭，<span class="jiazhu">白楊林鎭當在漢州界上。</span>執戍將武弘禮，聲勢甚盛，知祥憂之，趙季良曰：<span class="yinhao">「璋爲人勇而無恩，士卒不附，城守則難克，野戰則成擒矣。今不守巢穴，公之利也。璋用兵精銳皆在前鋒，公宜以羸兵誘之，以勁兵待之，始雖小衄，後必大捷。<span class="jiazhu">此孫臏三駟之說也，自古以來以此取勝者多矣，楚以之破吳師而滅舒鳩，周訪以之破杜曾而清襄、沔，王茂章以之斬朱友寧，其策略皆不出此。羸，倫爲翻。衄，女六翻。</span>璋素有威名，今舉兵暴至，人心危懼，公當自出禦之，以強衆心。」</span>趙廷隱以季良言爲然，曰：<span class="yinhao">「璋輕而無謀，<span class="jiazhu">輕，墟正翻。</span>舉兵必敗，當爲公擒之。」</span><span class="jiazhu">爲，于僞翻。</span>辛巳，以廷隱爲行營馬步軍都部署，將三萬人拒之。</p>
<p class="em2 strong">五月，壬午朔，廷隱入辭。董璋檄書至，又有遺季良、廷隱及李肇書，<span class="jiazhu">董璋書獨不及李仁罕者，以趙季良者孟知祥之謀主，趙廷隱、李肇嘗與璋同禦石敬瑭於劍州，故皆先以書誘之；李仁罕未嘗共事，故不及。遺，唯季翻。</span>誣之云，季良、廷隱與己通謀，召己令來。知祥以書授廷隱，廷隱不視，投之於地，曰：<span class="yinhao">「不過爲反間，<span class="jiazhu">令，力呈翻；下同。間，古莧翻。</span>欲令公殺副使與廷隱耳。」</span><span class="jiazhu">趙季良爲節度副使，故廷隱稱之。</span>再拜而行。知祥曰：<span class="yinhao">「事必濟矣。」</span>肇素不知書，視之，曰：<span class="yinhao">「璋敎我反耳。」</span>囚其使者，然亦擁衆爲自全計。<span class="jiazhu">李肇時鎭利州。</span></p>
<p class="em2 strong">璋兵至漢州，潘仁嗣與戰于赤水，大敗，爲璋所擒，<span class="jiazhu">赤水在漢州東南。</span>璋遂克漢州。</p>
<p class="em2 strong">癸未，知祥留趙季良、高敬柔守成都，自將兵八千趣漢州，至彌牟鎭，<span class="jiazhu">《九域志》：成都府新都縣有彌牟鎭。趣，七喻翻。</span>趙廷隱陳於鎭北。<span class="jiazhu">陳，讀曰陣；下同。</span>甲申，遲明，<span class="jiazhu">遲，直二翻。</span>廷隱陳於雞蹤橋，<span class="jiazhu">薛《史·孟知祥傳》云：知祥親帥其衆與趙廷隱等逆戰於金鴈橋，璋軍大敗。按金鴈橋在漢州雒縣南，璋兵旣敗，知祥追之，夕宿雒縣。豈金鴈橋卽雞蹤橋邪？</span>義勝定遠都知兵馬使張公鐸陳於其後。俄而璋望西川兵盛，退陳於武侯廟下，<span class="jiazhu">諸葛武侯有功於蜀，蜀人所在爲立廟。</span>璋帳下驍卒大譟曰：<span class="yinhao">「日中曝我輩何爲！」</span><span class="jiaozhusup">【章：十二行本「爲」下有「何不速戰」四字；乙十一行本同；退齋校同；張校同，云無註本亦無。】</span><span class="jiazhu">曝，步木翻。</span>璋乃上馬。前鋒始交，東川右廂馬步都指揮使張守進降於知祥，言<span class="yinhao">「璋兵盡此，無復後繼，<span class="jiazhu">復，扶又翻。</span>當急擊之。」</span>知祥登高冢督戰，左明義指揮使毛重威、左衝山指揮使李瑭守雞蹤橋，<span class="jiazhu">孟知祥置左、右衝山六營，見二百七十五卷天成元年。</span>皆爲東川兵所殺；趙廷隱三戰不利，牙內都指揮副使侯弘實兵亦卻，知祥懼，以馬箠指後陳。<span class="jiazhu">箠，止橤翻。</span>張公鐸帥衆大呼而進，<span class="jiazhu">帥，讀曰率。呼，火故翻。</span>東川兵大敗，死者數千人，擒東川中都指揇使元璝、牙內副指揮使董光演等八十餘人。<span class="jiazhu">中都指揮使，中軍都指揮使也，一本有<span class="yinhao">「軍」</span>字。璝，公回翻。</span>璋拊膺曰：<span class="yinhao">「親兵皆盡，吾何依乎！」</span>與數騎遁去，餘衆七千人降，<span class="jiazhu">降，戶江翻；下同。</span>復得潘仁嗣。<span class="jiazhu">復，扶又翻。</span>知祥引兵追璋至五侯津，<span class="jiazhu">五侯津在漢州西南。</span>東川馬步都指揮使元瓌降。<span class="jiazhu">元瓌疑卽前元璝。《通鑑》集衆書以成書，以其官有<span class="yinhao">「中」</span>與<span class="yinhao">「馬步」</span>之異，其字有<span class="yinhao">「瓌」</span>與<span class="yinhao">「璝」</span>之異，因再書之耳。</span>西川兵入漢州府第，求璋不得，士卒爭璋軍資，故璋走得免。趙廷隱追至赤水，又降其卒三千人。是夕，知祥宿雒縣。<span class="jiazhu">自唐以來，漢州治雒縣。知祥入漢州，不居州宅而宿雒縣，蓋漢州州宅爲追兵剽掠不可居，故宿雒縣廨舍也。</span>命李昊草牓諭東川吏民，及草書勞問璋，<span class="jiazhu">勞，力到翻。</span>且言將如梓州<span class="jiazhu">如，往也。</span>詢負約之由，請見伐之罪。乙酉，知祥會廷隱於赤水，遂西還，<span class="jiazhu">還，從宣翻，又如字。</span>命廷隱將兵攻梓州。</p>
<p class="em2 strong">璋至梓州，肩輿而入，王暉迎問曰：<span class="yinhao">「太尉全軍出征，<span class="jiazhu">洪邁曰：唐節度帶檢校官，其初只檢校散騎常侍，如李愬在唐鄧時所稱者也；後乃轉尙書及僕射、司空、司徒，能至此者蓋少。僖、昭以降，藩鎭盛強，武夫得志，纔建節鉞，其資級已高，於是復升太保、太傅、太尉，其上惟有太師，故將帥悉稱太尉。余按唐制，太師、太傅、太保爲三師，太尉、司徒、司空爲三公；太尉古以主兵，故呼將帥爲太尉耳。若唐末，藩鎭固亦有加太師者。唐自睿宗之末，邊鎭置節度使，如薛訥等已是後來使相之職，其帶御史大夫、中丞、六曹尙書者，僕射、侍中、中書令者，往往有之，李愬之帥唐、鄧、隨，以資淺帶散騎常侍耳。洪說未爲精當。</span>今還者無十人，何也？」</span>璋涕泣不能對。至府第，方食，暉與璋從子牙內都虞候延浩帥兵三百大譟而入。<span class="jiazhu">帥，讀曰率；下同。</span>璋引妻子登城，子光嗣自殺。璋至北門樓，呼指揮使潘稠使討亂兵，稠引十卒登城，斬璋首，及取光嗣首以授王暉，暉舉城迎降。趙廷隱入梓州，封府庫以待知祥。李肇聞璋敗，始斬其使以聞。<span class="jiazhu">李肇持兩端，聞璋敗始斬其使。</span></p>
<p class="em2 strong">丙戌，知祥入成都，丁亥，復將兵八千如梓州。至新都，<span class="jiazhu">《九域志》：新都縣在成都府北四十五里。復，扶又翻。</span>趙廷隱獻董璋首。己丑，發玄武，<span class="jiazhu">《舊唐書·地理志》：玄武，漢氐道縣，晉改曰玄武。《九域志》：宋大中祥符五年改爲中江縣，在梓州西九十里。</span>趙廷隱帥東川將吏來迎。</p>
<p class="em2 strong"><span class="yinwen">15</span>康福奏党項鈔盜者已伏誅，餘皆降附。<span class="jiazhu">鈔，楚交翻。</span></p>
<p class="em2 strong"><span class="yinwen">16</span>壬辰，孟知祥有疾，癸巳，疾甚，中門副使王處回侍左右，庖人進食，必空器而出，以安衆心。李仁罕自遂州來，趙廷隱迎于板橋；<span class="jiazhu">板橋在梓州東南。</span>仁罕不稱東川之功，侵侮廷隱，廷隱大怒。乙未，知祥疾廖；<span class="jiazhu">瘳，丑留翻。</span>丁酉，入梓州。戊戌，犒賞將士，旣罷，<span class="jiazhu">犒，苦到翻。</span>知祥謂李仁罕、趙廷隱曰：<span class="yinhao">「二將誰當鎭此？」</span>仁罕曰：<span class="yinhao">「令公再與蜀州，亦行耳。」</span><span class="jiazhu">先是，朝廷加孟知祥中書令，故李仁罕稱之。仁罕蓋先嘗領蜀州。</span>廷隱不對。知祥愕然，退，命李昊草牒，俟二將有所推則命一人爲留後，昊曰：<span class="yinhao">「昔梁祖、莊宗皆兼領四鎭，<span class="jiazhu">梁太祖領宣武、宣義、天平、護國四鎭，莊宗領河東、魏博、盧龍、成德四鎭。</span>今二將不讓，惟公自領之爲便耳。公宜亟還府，<span class="jiazhu">府，謂成都，西川帥府所在。</span>更與趙僕射議之。」</span><span class="jiazhu">趙僕射，謂趙季良。</span></p>
<p class="em2 strong"><span class="yinwen">17</span>己亥，契丹使者迭羅卿辭歸國，上曰：<span class="yinhao">「朕志在安邊，不可不少副其求。」</span><span class="jiazhu">少，詩沼翻。</span>乃遣萴骨舍利與之俱歸。契丹以不得萴剌，自是數寇雲州及振武。<span class="jiazhu">數，所角翻。</span></p>
<p class="em2 strong"><span class="yinwen">18</span>孟知祥命李仁罕歸遂州，留趙廷隱東川巡檢，以李昊行梓州軍府事。昊曰：<span class="yinhao">「二虎方爭，僕不敢受命，願從公還。」</span>乃以都押牙王彥銖爲東川監押。<span class="jiazhu">監，古銜翻。</span>癸卯，知祥玉成都，趙廷隱尋亦引兵西還。<span class="jiazhu">還，從宣翻，又如字。</span></p>
<p class="em2 strong">知祥謂李昊曰：<span class="yinhao">「吾得東川，爲患益深。」</span>昊請其故，知祥曰：<span class="yinhao">「自吾發梓州，得仁罕七狀，皆云『公宜自領東川，不然諸將不服。』廷隱言『本不敢當東川，因仁罕不讓，遂有爭心耳。』君爲我曉廷隱，<span class="jiazhu">爲，于僞翻。</span>復以閬州爲保寧軍，<span class="jiazhu">董璋取閬州，廢保寧軍；今孟知祥復以爲節鎭，以賞趙廷隱。</span>益以果、蓬、渠、開四州，往鎭之。吾自領東川，以絕仁罕之望。」</span>廷隱猶不平，請與仁罕鬬，勝者爲東川；昊深解之，乃受命。六月，以廷隱爲保寧留後。戊午，趙季良帥將吏請知祥兼鎭東川，許之。<span class="jiazhu">帥，讀曰率。</span>季良等又請知祥稱王，權行制書，賞功臣，不許。</p>
<p class="em2 strong">董璋之<span class="jiaozhusup">【章：十二行本「之」下有「起兵」二字；乙十一行本同。】</span>攻知祥也，山南西道節度使王思同以聞，范延光言於上曰：<span class="yinhao">「若兩川倂於一賊，撫衆守險，則取之益難，宜及其交爭，早圖之。」</span>上命思同以興元之兵密規進取。<span class="jiazhu">興元之兵旣不足以進取，王思同之才又不足以進取。劉曄料魏之羣臣無能敵劉備、孫權者，所以重於用兵也。</span>未幾，<span class="jiazhu">幾，居豈翻。</span>聞璋敗死，延光曰：<span class="yinhao">「知祥雖據全蜀，然士卒皆東方人，知祥恐其思歸爲變，亦欲倚朝廷之重以威其衆，陛下不屈意撫之，彼則無從自新。」</span>上曰：<span class="yinhao">「知祥吾故人，爲人離間至此，何屈意之有！」</span><span class="jiazhu">離間，蓋指安重誨也。知祥本有據蜀之志，使重誨不相猜阻，亦必別求釁端而動，明宗蓋未能察見知祥之心術也。間，古莧翻。</span>乃遣供奉官李存瓌<span class="jiazhu">此供奉官乃殿頭供奉官，非禁中供奉官也。</span>賜知祥詔曰：<span class="yinhao">「董璋狐狼，<span class="jiazhu">曰狐者，言其依憑窟穴；曰狼者，言其抗厲犯上。</span>自貽族滅。卿丘園親戚皆保安全，<span class="jiazhu">言董光業族滅，而孟知祥墳墓甥姪皆無他。</span>所宜成家世之美名，守君臣之大節。」</span>存瓌，克寧之子，知祥之甥也。<span class="jiazhu">李克寧妻孟氏見二百六十六卷梁太祖開平二年。</span></p>
<p class="em2 strong"><span class="yinwen">19</span>閩王延鈞謂陳守元曰：<span class="yinhao">「爲我問寶皇：<span class="jiazhu">爲，于僞翻。</span>旣爲六十年天子，<span class="jiazhu">陳守元此語，見上年。</span>後當何如？」</span>明日，守元入白：<span class="yinhao">「昨夕奏章，得寶皇旨，當爲大羅仙主。」</span>徐彥林<span class="jiaozhusup">【章：十二行本無「林」字；乙十一行本同。】</span>等亦曰：<span class="yinhao">「北廟崇順王嘗見寶皇，其言與守元同。」</span>延鈞益自負，<span class="jiazhu">史言王延鈞之昏愚。</span>始謀稱帝。表朝廷云：<span class="yinhao">「錢鏐卒，請以臣爲吳越王；馬殷卒，請以臣爲尙書令。」</span><span class="jiazhu">錢鏐卒於是年三月，馬殷卒於去年十一月。</span>朝廷不報，自是職貢遂絕。</p>
</div></body></html>