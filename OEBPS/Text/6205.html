<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第六十一·漢紀五十三·孝獻皇帝丙</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀五十三">漢紀五十三</span></span></h1>
<p><span class="jiazhu">起閼逢閹茂<span class="biaozhusup" data-rel="（甲戌）"></span>，盡旃蒙大淵獻<span class="biaozhusup" data-rel="（乙亥）"></span>，凡二年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="孝獻皇帝丙">孝獻皇帝丙</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="興平元年">興平元年</span></span><span class="biaozhusup" data-rel="（甲戌、一九四年）"></span></p>
<p class="em2 strong"><span class="yinwen">1</span>春，正月，辛酉，赦天下。</p>
<p class="em2 strong"><span class="yinwen">2</span>甲子，帝加元服。</p>
<p class="em2 strong"><span class="yinwen">3</span>二月，戊寅，有司奏立長秋宮。詔曰：<span class="yinhao">「皇妣宅兆未卜，<span class="jiazhu">《孝經》：卜其宅兆而安厝之。兆，塋域也。</span>何忍言後宮之選乎！」</span>壬午，三公奏改葬皇妣王夫人，追上尊號曰靈懷皇后。<span class="jiazhu">王夫人死，見五十八卷靈帝光和四年。《皇后紀》曰：改葬文昭陵。上，時掌翻。</span></p>
<p class="em2 strong"><span class="yinwen">4</span>陶謙告急於田楷，楷與平原相劉備救之。備自有兵數千人，謙益以丹陽兵四千，備遂去楷歸謙，謙表爲豫州刺史，屯小沛。<span class="jiazhu">沛國，治相縣，而沛自爲縣，屬沛國，時人謂沛縣爲小沛。由此時呼備爲劉豫州。豫州刺史本治譙，備領刺史而屯小沛。按此時又有豫州刺史郭貢，朝命不行，私相署置者也。</span>曹操軍食亦盡，引兵還。</p>
<p class="em2 strong"><span class="yinwen">5</span>馬騰私有求於李傕，<span class="jiazhu">傕，古岳翻。</span>不獲而怒，欲舉兵相攻；帝遣使者和解之，不從。韓遂率衆來和騰、傕，旣而復與騰合。<span class="jiazhu">遂知傕之不足與也。復，扶又翻。</span>諫議大夫种卲、<span class="jiazhu">种，音沖。</span>侍中馬宇、左中郎將劉範謀使騰襲長安，己爲內應，以誅傕等。壬申，騰遂勒兵屯長平觀。<span class="jiazhu">觀，古玩翻。</span>卲等謀泄，出奔槐里。傕使樊稠、郭汜及兄子利擊之，騰、遂敗走，還涼州。又攻槐里，卲等皆死。庚申，詔赦騰等。<span class="jiazhu">傕等力不能制騰、遂，因下詔赦之。</span>夏，四月，以騰爲安狄將軍，遂爲安降將軍。<span class="jiazhu">二將軍號，一時暫置耳，後世不復置。降，戶江翻。</span></p>
<p class="em2 strong"><span class="yinwen">6</span>曹操使司馬荀彧、壽張令程昱守甄城，<span class="jiazhu">甄城縣，屬濟陰郡。《水經註》曰：沇州舊治。魏武創業始於此。河上之邑，最爲峻固。甄，當作<span class="yinhao">「鄄」</span>。《續漢志》：兗州刺史治昌邑。宋白曰：漢獻帝於鄄城置兗州。蓋曹操以刺史始治此。</span>復往攻陶謙，<span class="jiazhu">復，扶又翻。</span>遂略地至琅邪、東海，所過殘滅；還，擊破劉備於郯東。謙恐，欲走歸丹陽。<span class="jiazhu">謙，丹陽人也。</span>會陳留太守張邈叛操迎呂布，操乃引軍還。<span class="jiazhu">還，從宣翻，又如字。</span></p>
<p class="em2 strong">初，張邈少時，好游俠，<span class="jiazhu">少，詩照翻。好，呼到翻。俠，戶頰翻。</span>袁紹、曹操皆與之善。及紹爲盟主，有驕色，<span class="jiazhu">盟主事見五十九卷初平元年。</span>邈正議責紹；紹怒，使操殺之。操不聽，曰：<span class="yinhao">「孟卓，親友也，是非當容之。今天下未定，柰何自相危也！」</span>操之前攻陶謙，<span class="jiazhu">見上卷上年。</span>志在必死，敕家曰：<span class="yinhao">「我若不還，往依孟卓。」</span>後還見邈，垂泣相對。<span class="jiazhu">泣，垂淚也。</span></p>
<p class="em2 strong">陳留高柔謂鄕人曰：<span class="yinhao">「曹將軍雖據兗州，本有四方之圖，未得安坐守也。而張府君恃陳留之資，將乘間爲變，<span class="jiazhu">間，古莧翻。</span>欲與諸君避之，何如？」</span>衆人皆以曹、張相親，柔又年少，不然其言。柔從兄幹自河北呼柔，柔舉宗從之。<span class="jiazhu">高幹從袁紹在河北。</span></p>
<p class="em2 strong">呂布之捨袁紹從張楊也，<span class="jiazhu">事見上卷上年。</span>過邈，<span class="jiazhu">過，工禾翻。</span>臨別，把手共誓；紹聞之，大恨。邈畏操終爲紹殺己也，<span class="jiazhu">爲，于僞翻。</span>心不自安。前九江太守陳留邊讓嘗譏議操，操聞而殺之，幷其妻子。讓素有才名，由是兗州士大夫皆恐懼。陳宮性剛直壯烈，內亦自疑，乃與從事中郎許汜、王楷及邈弟超共謀叛操。宮說邈曰：<span class="jiazhu">說，輸芮翻；下同。</span><span class="yinhao">「今天下分崩，雄傑並起，君以千里之衆，當四戰之地，撫劍顧盼，亦足以爲人豪，而反受制於人，不亦鄙乎！今州軍東征，<span class="jiazhu">謂操兵征徐州也。</span>其處空虛，呂布壯士，善戰無前，若權迎之，共牧兗州，觀天下形勢，俟時事之變，此亦縱橫之一時也。」</span><span class="jiazhu">縱，子容翻。</span>邈從之。</p>
<p class="em2 strong">時操使宮將兵留屯東郡，遂以其衆潛迎布爲兗州牧。布至，邈乃使其黨劉翊告荀彧曰：<span class="yinhao">「呂將軍來助曹使君擊陶謙，宜亟供其軍食。」</span>衆疑惑，彧知邈爲亂，卽勒兵設備，急召東郡太守夏侯惇於濮陽；惇來，布遂據濮陽。<span class="jiazhu">濮，博木翻。</span>時操悉軍攻陶謙，留守兵少，<span class="jiazhu">少，詩沼翻。</span>而督將、大吏多與邈、宮通謀，<span class="jiazhu">督將，領兵；大吏，通掌州郡事者。將，卽亮翻。</span>惇至，其夜，誅謀叛者數十人，衆乃定。</p>
<p class="em2 strong">豫州刺史郭貢率衆數萬至城下，或言與呂布同謀，衆甚懼。貢求見荀彧，彧將往，惇等曰：<span class="yinhao">「君一州鎭也，<span class="jiazhu">謂一州倚之爲重也。</span>往必危，不可。」</span>彧曰：<span class="yinhao">「貢與邈等，分非素結也，<span class="jiazhu">分，扶問翻。</span>今來速，計必未定，及其未定說之，縱不爲用，可使中立。<span class="jiazhu">賢曰：不令其有所去就也。說，輸芮翻；下同。</span>若先疑之，彼將怒而成計。」</span>貢見彧無懼意，謂鄄城未易攻，<span class="jiazhu">易，以豉翻。</span>遂引兵去。</p>
<p class="em2 strong">是時，兗州郡縣皆應布，唯鄄城、范、東阿不動。<span class="jiazhu">賢曰：范縣屬東郡，今濮陽縣。東阿縣屬東郡，今濟州縣也。</span>布軍降者言：<span class="yinhao">「陳宮欲自將兵取東阿，又使氾嶷取范。」</span><span class="jiazhu">降，戶江翻。氾，符咸翻。皇甫謐云：本姓凡氏，遭秦亂，避地於氾水，因氏焉。嶷，鄂力翻。</span>吏民皆恐。程昱本東阿人，彧謂昱曰：<span class="yinhao">「今舉州皆叛，唯有此三城，宮等以重兵臨之，非有以深結其心，三城必動。君，民之望也，宜往撫之。」</span>昱乃歸過范，說其令靳允曰：<span class="jiazhu">過，工禾翻。說，輸芮翻。靳，居焮翻，姓也。戰國楚有幸臣靳尙。</span><span class="yinhao">「聞呂布執君母、弟、妻子，孝子誠不可爲心。今天下大亂，英雄並起，必有命世能息天下之亂者，此智者所宜詳擇也。得主者昌，失主者亡。陳宮叛迎呂布而百城皆應，似能有爲；然以君觀之，布何如人哉？夫布麤中少親，剛而無禮，匹夫之雄耳。宮等以劫假合，不能相君也；<span class="jiazhu">相，如字。言不能相與定君臣之分也。</span>兵雖衆，終必無成。曹使君智略不世出，殆天所授；君必固范，我守東阿，則田單之功可立也。<span class="jiazhu">田單事見五卷周赧王三十六年。</span>孰與違忠從惡而母子俱亡乎？唯君詳慮之！」</span>允流涕曰：<span class="yinhao">「不敢有貳心。」</span>時氾嶷已在縣，允乃見嶷，伏兵刺殺之，<span class="jiazhu">刺，七亦翻。</span>歸，勒兵自守。</p>
<p class="margin2">徐衆評曰：允於曹公未成君臣；母至親也，於義應去。衞公子開方仕齊，積年不返，管仲以爲不懷其親，安能愛君！<span class="jiazhu">齊桓公問管仲曰：<span class="yinhao">「開方何如？」</span>對曰：<span class="yinhao">「棄親以適君，非人情，難親。」</span></span>是以求忠臣必於孝子之門；允宜先救至親。徐庶母爲曹公所得，劉備遣庶歸北，欲爲天下者恕人子之情也；<span class="jiazhu">事見後六十五卷建安十三年。</span>曹公亦宜遣允。</p>
<p class="em2 strong"><span class="yinwen">7</span>昱又遣別騎絕倉亭津，<span class="jiazhu">《水經註》：河水過東阿縣北。河水於范縣東北流，爲倉亭津。《述征記》曰：倉亭津在范縣界，去東阿六十里。</span>陳宮至，不得渡。昱至東阿，東阿令潁川棗袛已率厲吏民拒城堅守，<span class="jiazhu">《潁川文士傳》：棗氏本姓棘，避難改焉。</span>卒完三城以待操。<span class="jiazhu">卒，子恤翻。</span>操還，執昱手曰：<span class="yinhao">「微子之力，吾無所歸矣。」</span>表昱爲東平相，屯范。呂布攻鄄城不能下，西屯濮陽。曹操曰：<span class="yinhao">「布一旦得一州，不能據東平，斷亢父、泰山之道，乘險要我，<span class="jiazhu">東平國，當亢父、泰山之道。亢父本屬東平，章帝元和元年，分屬任城。賢曰：亢父故城在今兗州任城縣。斷，丁管翻。亢父，音抗甫。要，一遙翻。</span>而乃屯濮陽，吾知其無能爲也。」</span>乃進攻之。</p>
<p class="em2 strong"><span class="yinwen">8</span>五月，以揚武將郭汜爲後將軍，安集將軍樊稠爲右將軍，<span class="jiazhu">安集將軍，亦一時暫置。</span>並開府如三公，合爲六府，<span class="jiazhu">時太傅馬日磾出使，李傕以車騎將軍開府，汜、稠又開府，與三公合爲六府。</span>皆參選舉。李傕等各欲用其所舉，若一違之，便忿憤喜怒，主者患之，乃以次第用其所舉。<span class="jiazhu">主者，蓋尙書也。</span>先從傕起，汜次之，稠次之，三公所舉，終不見用。</p>
<p class="em2 strong"><span class="yinwen">9</span>河西四郡以去涼州治遠，隔以河寇，<span class="jiazhu">涼州刺史本治漢陽郡冀縣，時寇賊繁興，遂與河西隔絕。河寇蓋羣盜阻河爲寇者。</span>上書求別置州。六月，丙子，詔以陳留邯鄲商爲雍州刺史，典治之。<span class="jiazhu">《風俗通》：邯鄲以國爲姓。余謂邯鄲非國也，蓋以邑爲姓。《左傳》，晉有邯鄲午。時置雍州，治武威。治，直之翻。</span></p>
<p class="em2 strong"><span class="yinwen">10</span>丁丑，京師地震；戊寅，又震。</p>
<p class="em2 strong"><span class="yinwen">11</span>乙酉晦，日有食之。</p>
<p class="em2 strong"><span class="yinwen">12</span>秋，七月，壬子，太尉朱儁免。</p>
<p class="em2 strong"><span class="yinwen">13</span>戊午，以太常楊彪爲太尉，錄尙書事。</p>
<p class="em2 strong"><span class="yinwen">14</span>甲子，以鎭南將軍楊定爲安西將軍，開府如三公。</p>
<p class="em2 strong"><span class="yinwen">15</span>自四月不雨至于是月，穀一斛直錢五十萬，長安中人相食。帝令侍御史侯汶出太倉米豆爲貧人作糜，<span class="jiazhu">汶，音聞。糜，粥也。爲，于僞翻。</span>餓死者如故。帝疑稟賦不實，<span class="jiazhu">稟，給也。賦，與也。</span>取米豆各五升於御前作糜，得二盆。乃杖汶五十，於是悉得全濟。<span class="jiazhu">觀此，則獻帝非昏蔽而無知也，然終以失天下者，威權去己而小惠不足以得民也。</span></p>
<p class="em2 strong"><span class="yinwen">16</span>八月，馮翊羌寇屬縣，郭汜、樊稠等率衆破之。</p>
<p class="em2 strong"><span class="yinwen">17</span>呂布有別屯在濮陽西，曹操夜襲破之，未及還；會布至，身自搏戰，自旦至日昳，<span class="jiazhu">昳，徒結翻，日昃也。</span>數十合，相持甚急。操募人陷陳，<span class="jiazhu">陳，讀曰陣。</span>司馬陳留典韋將應募者進當之，<span class="jiazhu">典姓，韋名。</span>布弓弩亂發，矢至如雨，韋不視，謂等人曰：<span class="jiazhu">等人者，立等以募人，及等者，謂之等人。或曰：等人，一等應募之人也。</span><span class="yinhao">「虜來十步，乃白之。」</span>等人曰：<span class="yinhao">「十步矣。」</span>又曰：<span class="yinhao">「五步乃白。」</span>等人懼，疾言<span class="yinhao">「虜至矣！」</span>韋持戟大呼而起，<span class="jiazhu">呼，火故翻。</span>所抵無不應手倒者，布衆退。會日暮，操乃得引去；拜韋都尉，令常將親兵數百人，繞大帳左右。</p>
<p class="em2 strong">濮陽大姓田氏爲反間，<span class="jiazhu">間，古莧翻。</span>操得入城，燒其東門，示無反意。及戰，軍敗，布騎得操而不識，問曰：<span class="yinhao">「曹操何在？」</span>操曰：<span class="yinhao">「乘黃馬走者是也。」</span>布騎乃釋操而追黃馬者。操突火而出，至營，自力勞軍，令軍中促爲攻具，進，復攻之，<span class="jiazhu">旣自力勞軍，又促軍進攻者，恐旣敗之後，士氣衰沮也。勞，力到翻。復，扶又翻。</span>與布相守百餘日。蝗蟲起，百姓大餓，布糧食亦盡，各引去。九月，操還鄄城。布到乘氏，<span class="jiazhu">乘氏縣，屬濟陰郡。應劭曰：《春秋》，魯敗宋師於乘丘，卽其地。宋白曰：今濟州鉅野縣西南五十七里乘氏故城是也。乘，繩證翻。</span>爲其縣人李進所破，東屯山陽。</p>
<p class="em2 strong">冬，十月，操至東阿。袁紹使人說操，欲使操遣家居鄴；<span class="jiazhu">說，輸芮翻。</span>操新失兗州，軍食盡，將許之。程昱曰：<span class="yinhao">「意者將軍殆臨事而懼，不然，何慮之不深也！夫袁紹有幷天下之心，而智不能濟也；將軍自度能爲之下乎？<span class="jiazhu">度，徒洛翻。</span>將軍以龍虎之威，可爲之韓、彭邪！今兗州雖殘，尙有三城，能戰之士，不下萬人，以將軍之神武，與文若、昱等收而用之，<span class="jiazhu">荀彧，字文若。</span>霸王之業可成也，願將軍更慮之！」</span>操乃止。</p>
<p class="em2 strong"><span class="yinwen">18</span>十二月，司徒淳于嘉罷，以衞尉趙溫爲司徒，錄尙書事。</p>
<p class="em2 strong"><span class="yinwen">19</span>馬騰之攻李傕也，劉焉二子範、誕皆死。議郎河南龐羲，素與焉善，乃募將焉諸孫入蜀。<span class="jiazhu">龐，皮江翻。將，如字，領也，攜也，挾也。</span>會天火燒城，焉徙治成都，<span class="jiazhu">劉焉初居緜竹。</span>疽發背而卒。<span class="jiazhu">《說文》曰：疽，久癰。</span>州大吏趙韙等貪焉子璋溫仁，共上璋爲益州刺史，<span class="jiazhu">韙，羽鬼翻。上，時掌翻。</span>詔拜潁川扈瑁爲刺史。<span class="jiazhu">瑁，音冒。</span>璋將沈彌、婁發、甘寧反，擊璋，不勝，走入荊州；詔乃以璋爲益州牧。璋以韙爲征東中郎將，率衆擊劉表，屯朐䏰。<span class="jiazhu">朐䏰縣，屬巴郡。師古曰：朐，音劬。《晉書音義》：朐，音蠢。䏰，如允翻。賢曰：朐䏰故城，在今夔州雲安縣西，萬戶故城是也。䏰，音閏。劉昫曰：開州盛山縣，漢朐䏰地。余據今雲安軍，漢朐䏰縣地，土地下濕，多朐䏰蟲，故名。劉禹錫曰：朐䏰，蚯蚓也。裴松之曰：䏰，如振翻。</span></p>
<p class="em2 strong"><span class="yinwen">20</span>徐州牧陶謙疾篤，謂別駕東海麋竺曰：<span class="jiazhu">《姓譜》：楚大夫受封於南郡麋亭，因以爲氏。或言工尹麋之後，以名爲氏。</span><span class="yinhao">「非劉備不能安此州也。」</span>謙卒，竺率州人迎備。備未敢當，曰：<span class="yinhao">「袁公路近在壽春，<span class="jiazhu">袁術，字公路。</span>君可以州與之。」</span>典農校尉下邳陳登曰：<span class="jiazhu">據裴松之註《三國志》云：陶謙表登爲典農校尉。《魏志》曰：曹公置典農校尉，秩比二千石。蓋先已有此官，曹公增其秩耳。</span><span class="yinhao">「公路驕豪，非治亂之主，<span class="jiazhu">治，直之翻。</span>今欲爲使君合步騎十萬，<span class="jiazhu">爲，于僞翻。</span>上可以匡主濟民，下可以割地守境；<span class="jiazhu">觀登此言，固未易才也。</span>若使君不見聽許，登亦未敢聽使君也。」</span>北海相孔融謂備曰：<span class="yinhao">「袁公路豈憂國忘家者邪！冢中枯骨，何足介意！<span class="jiazhu">據陳壽《志》，備謂竺等曰：<span class="yinhao">「袁公路近在壽春。此君四世五公，君可以州歸之。」</span>融言：<span class="yinhao">「冢中枯骨，何足介意。」</span>正爲四世五公發也。</span>今日之事，百姓與能；天與不取，悔不可追。」</span><span class="jiazhu">《易》曰：人謀鬼謀，百姓與能。言百姓惟能者是與也。《前書》曰：天與不取，反受其咎。</span>備遂領徐州。</p>
<p class="em2 strong"><span class="yinwen">21</span>初，太傅馬日磾與趙岐俱奉使至壽春，<span class="jiazhu">磾，丁奚翻。</span>岐守志不橈，<span class="jiazhu">橈，奴敎翻。</span>袁術憚之。日磾頗有求於術，術侵侮之，從日磾借節視之，因奪不還，條軍中十餘人，使促辟之。日磾從術求去，術留不遣，又欲逼爲軍師；日磾病其失節，嘔血而死。<span class="jiazhu">杜預曰：病者，以爲己病也。</span></p>
<p class="em2 strong"><span class="yinwen">22</span>初，孫堅娶錢唐吳氏，生四男，策、權、翊、匡及一女。堅從軍於外，留家壽春。策年十餘歲，已交結知名。舒人周瑜與策同年，亦英達夙成，<span class="jiazhu">夙，早也。</span>聞策聲問，自舒來造焉，便推結分好，<span class="jiazhu">造，七到翻。分，扶問翻。推分而結好也。好，呼到翻；下同。</span>勸策徙居舒；策從之。瑜乃推道旁大宅與策，<span class="jiazhu">推，吐雷翻。</span>升堂拜母，有無通共。及堅死，策年十七，還葬曲阿；<span class="jiazhu">曲阿縣，屬吳郡。賢曰：今潤州縣。余據曲阿，古雲陽縣也。秦時言其地有天子氣，始皇鑿北阬以敗其勢，截直道使阿曲，故謂之曲阿。杜佑曰：曲阿，今丹陽郡丹陽縣。</span>已乃渡江，居江都，結納豪俊，有復讎之志。<span class="jiazhu">以父堅爲黃祖所殺也。</span></p>
<p class="em2 strong">丹陽太守會稽周昕與袁術相惡，<span class="jiazhu">會，工外翻。</span>術上策舅吳景領丹陽太守，<span class="jiazhu">上，時掌翻。</span>攻昕，奪其郡，以策從兄賁爲丹陽都尉。<span class="jiazhu">從，才用翻；下賢從同。</span>策以母弟託廣陵張紘，徑到壽春見袁術，涕泣言曰：<span class="yinhao">「亡父昔從長沙入討董卓，與明使君會於南陽，同盟結好，不幸遇難，勳業不終。<span class="jiazhu">事見五十九卷初平元年、二年。難，乃旦翻。</span>策感惟先人舊恩，欲自憑結，願明使君垂察其誠！」</span>術甚奇之，然未肯還其父兵，謂策曰：<span class="yinhao">「孤用貴舅爲丹陽太守，賢從伯陽爲都尉，<span class="jiazhu">舅，謂吳景。孫賁，字伯陽。</span>彼精兵之地，<span class="jiazhu">丹陽號爲天下精兵處。</span>可還依召募。」</span>策遂與汝南呂範及族人孫河迎其母詣曲阿，依舅氏，因緣召募，得數百人；而爲涇縣大帥祖郎所襲，<span class="jiazhu">涇縣，屬丹陽郡。賢曰：今宣州縣。《姓譜》：祖，商祖己之後。帥，所類翻。</span>幾至危殆，於是復往見術。<span class="jiazhu">幾，居希翻。復，扶又翻；下同。</span>術以堅餘兵千餘人還策，表拜懷義校尉。策騎士有罪，逃入術營，隱於內廐，策指使人就斬之，訖，詣術謝。<span class="jiazhu">謝入術營專殺也。</span>術曰：<span class="yinhao">「兵人好叛，當共疾之，<span class="jiazhu">好，呼到翻。</span>何爲謝也！」</span>由是軍中益畏憚之。術初許以策爲九江太守，已而更用丹陽陳紀。<span class="jiazhu">更，工衡翻。</span>後術欲攻徐州，從廬江太守陸康求米三萬斛；康不與。術大怒，遣策攻康，謂曰：<span class="yinhao">「前錯用陳紀，<span class="jiazhu">錯，誤也。</span>每恨本意不遂，今若得康，廬江眞卿有也。」</span>策攻康，拔之，術復用其故吏劉勳爲太守；<span class="jiazhu">復，扶又翻。</span>策益失望。</p>
<p class="em2 strong">侍御史劉繇，岱之弟也，素有盛名，詔書用爲揚州刺史；州舊治壽春，<span class="jiazhu">《續漢志》：揚州本治歷陽。蓋中世以後徙治壽春也。</span>術已據之，繇欲南渡江，吳景、孫賁迎置曲阿。及策攻廬江，繇聞之，以景、賁本術所置，懼爲袁、孫所幷，遂構嫌隙，迫逐景、賁；景、賁退屯歷陽，<span class="jiazhu">歷陽縣屬九江郡，今和州。</span>繇遣將樊能、于糜屯橫江，張英屯當利口以拒之。<span class="jiazhu">橫江度在今和州，正對江南之采石，卽今之楊林渡口。當利浦，在今和州東十二里。</span>術乃自用故吏惠衢爲揚州刺史，<span class="jiazhu">惠，姓也。戰國時梁有惠施。</span>以景爲督軍中郎將，與賁共將兵擊英等。</p>
<p class="strong"><span class="section" id="title-4"><span data-head-description="" data-head-level="h4" data-head-title="興平二年">二年</span></span><span class="biaozhusup" data-rel="（乙亥、一九五年）"></span></p>
<p class="em2 strong"><span class="yinwen">1</span>春，正月，癸丑，赦天下。<span class="jiazhu">《考異》曰：袁《紀》作<span class="yinhao">「癸酉」</span>。按《長曆》，是月癸卯朔，無癸酉，今從范《書》。</span></p>
<p class="em2 strong"><span class="yinwen">2</span>曹操敗呂布於定陶。<span class="jiazhu">敗，補遭翻。</span></p>
<p class="em2 strong"><span class="yinwen">3</span>詔卽拜袁紹爲右將軍。<span class="jiazhu">卽拜者，就拜之也。時紹在鄴，就鄴拜之。《考異》曰：袁《紀》作<span class="yinhao">「後將軍」</span>。今從范《書》。</span></p>
<p class="em2 strong"><span class="yinwen">4</span>董卓初死，三輔民尙數十萬戶，李傕等放兵劫掠，加以饑饉，二年間，民相食略盡。李傕、郭汜、樊稠各相與矜功爭權，欲鬬者數矣，<span class="jiazhu">數，所角翻。</span>賈詡每以大體責之，雖內不能善，外相含容。</p>
<p class="em2 strong">樊稠之擊馬騰、韓遂也，李利戰不甚力，稠叱之曰：<span class="yinhao">「人欲截汝父頭，<span class="jiazhu">利，傕兄子也，故云然。</span>何敢如此，我不能斬卿邪！」</span>及騰、遂敗走，稠追至陳倉，遂語稠曰：<span class="jiazhu">語，牛倨翻。</span><span class="yinhao">「本所爭者非私怨，王家事耳。與足下州里人，<span class="jiazhu">韓遂，金城人，與樊稠皆涼州人也。</span>欲相與善語而別。」</span>乃俱卻騎，前接馬，交臂相加，共語良久而別。軍還，李利告傕，<span class="yinhao">「韓、樊交馬語，不知所道，意愛甚密，」</span>傕亦以稠勇而得衆，忌之。稠欲將兵東出關，從傕索益兵。<span class="jiazhu">索，山客翻。</span>二月，傕請稠會議，便於坐殺稠。<span class="jiazhu">坐，徂臥翻。</span>由是諸將轉相疑貳。</p>
<p class="em2 strong">傕數設酒請郭汜，<span class="jiazhu">數，所角翻。</span>或留汜止宿。汜妻恐汜愛傕婢妾，思有以間之。<span class="jiazhu">間，工莧翻。</span>會傕送饋，<span class="jiazhu">餉食，曰饋。</span>妻以豉爲藥，擿以示汜曰：<span class="jiazhu">豉，是義翻。擿，他歷翻，挑也。</span><span class="yinhao">「一栖不兩雄，我固疑將軍信李公也。」</span><span class="jiazhu">以雞爲喻也，一栖而兩雄，必鬬。</span>他日，傕復請汜，飲大醉，<span class="jiazhu">復，扶又翻；下同。</span>汜疑其有毒，絞糞汁飲之，<span class="jiazhu">糞汁解衆毒。</span>於是各治兵相攻矣。<span class="jiazhu">治，直之翻。</span></p>
<p class="em2 strong">帝使侍中、尙書和傕、汜，傕、汜不從。汜謀迎帝幸其營，夜有亡者，告傕。三月，丙寅，傕使兄子暹將數千兵圍宮，以車三乘迎帝。<span class="jiazhu">暹，息廉翻。將，卽亮翻。乘，繩證翻；下同。</span>太尉楊彪曰：<span class="yinhao">「自古帝王無在人家者，諸君舉事，柰何如是！」</span>暹曰：<span class="yinhao">「將軍計定矣。」</span>於是羣臣步從乘輿以出，兵卽入殿中，掠宮人、御物。帝至傕營，傕又徙御府金帛置其營，遂放火燒宮殿、官府、民居悉盡。帝復使公卿和傕、汜，汜留楊彪及司空張喜、尙書王隆、光祿勳劉淵、衞尉士孫瑞、太僕韓融、廷尉宣璠、<span class="jiazhu">璠，孚袁翻。</span>大鴻臚榮郃、<span class="jiazhu">榮，姓也。《前書》有男子榮畜。《姓譜》：周榮公之後。郃，曷閤翻，又古合翻。</span>大司農朱儁、將作大匠梁卲、屯騎校尉姜宣等於其營以爲質。<span class="jiazhu">質，音致；下同。</span>朱儁憤懣發病死。<span class="jiazhu">懣，音悶，又音滿。</span></p>
<p class="em2 strong"><span class="yinwen">5</span>夏，四月，甲子，立貴人琅邪伏氏爲皇后；以后父侍中完爲執金吾。</p>
<p class="em2 strong"><span class="yinwen">6</span>郭汜饗公卿，議攻李傕。楊彪曰：<span class="yinhao">「羣臣共鬬，一人劫天子，一人質公卿，可行乎！」</span><span class="jiazhu">質，音致。</span>汜怒，欲手刃之。彪曰：<span class="yinhao">「卿尙不奉國家，吾豈求生邪！」</span>中郎將楊密固諫，汜乃止。傕召羌、胡數千人，先以御物繒綵與之，<span class="jiazhu">繒，慈陵翻。</span>許以宮人、婦女，欲令攻郭汜。汜陰與傕黨中郎將張苞等謀攻傕。丙申，汜將兵夜攻傕門，矢及帝簾帷中，又貫傕左耳。苞等燒屋，火不然。楊奉於外拒汜，汜兵退，苞等因將所領兵歸汜。</p>
<p class="em2 strong">是日，傕復移乘輿幸北塢，<span class="jiazhu">據傕、汜和後，然後帝得出長安宣平門，則此塢蓋在長安城中；傕、汜於城中各築塢而居也。復，扶又翻。</span>使校尉監塢門，<span class="jiazhu">監，工銜翻。</span>內外隔絕，侍臣皆有飢色。帝求米五斗、牛骨五具以賜左右。傕曰：<span class="yinhao">「朝晡上飰，<span class="jiazhu">上，時掌翻。飰，與飯同。</span>何用米爲？」</span>乃以臭牛骨與之。帝大怒，欲詰責之。侍中楊琦諫曰：<span class="yinhao">「傕自知所犯悖逆，欲轉車駕幸池陽黃白城，<span class="jiazhu">池陽縣，屬馮翊。賢曰：故城在今涇陽縣西北。《水經註》曰：黃白城，本曲梁宮也。詰，去吉翻。悖，蒲妹翻，又蒲沒翻。</span>臣願陛下忍之。」</span>帝乃止。司徒趙溫與傕書曰：<span class="yinhao">「公前屠陷王城，殺戮大臣，今爭睚眥之隙，<span class="jiazhu">睚，牛懈翻，怒視也。眥，疾智翻，目際也。毛晃曰：厓眥，舉目相忤貌，亦作眦，士懈翻。</span>以成千鈞之讎，<span class="jiazhu">千鈞，言重也。</span>朝廷欲令和解，詔命不行，而復欲轉乘輿於黃白城，此誠老夫所不解也。<span class="jiazhu">乘，繩證翻。解，胡買翻，曉也。</span>於《易》，一爲過，再爲涉，三而弗改，滅其頂，凶。<span class="jiazhu">《易·大過》上六曰：過，涉，滅頂，凶。溫依此而分一再三之義。</span>不如早共和解。」</span>傕大怒，欲殺溫，其弟應諫之，數日乃止。<span class="jiazhu">據《獻帝起居注》，應，溫故掾也。</span></p>
<p class="em2 strong">傕信巫覡厭勝之術，<span class="jiazhu">覡，刑歷翻。《國語》：在女曰巫，在男曰覡。厭，益涉翻。</span>常以三牲祠董卓於省門外；每對帝或言<span class="yinhao">「明陛下」</span>，或言<span class="yinhao">「明帝」</span>，爲帝說郭汜無狀，<span class="jiazhu">爲，于僞翻。</span>帝亦隨其意應答之。傕喜，自謂良得天子歡心也。<span class="jiazhu">良，信也。</span></p>
<p class="em2 strong">閏月，己卯，帝使謁者僕射皇甫酈和傕、汜。<span class="jiazhu">《考異》曰：袁《紀》<span class="yinhao">「酈」</span>作<span class="yinhao">「麗」</span>。今從范《書》。</span>酈先詣汜，汜從命；又詣傕，傕不肯，曰：<span class="yinhao">「郭多，盜馬虜耳，<span class="jiazhu">《英雄記》曰：郭汜，一名多。</span>何敢欲與吾等邪，必誅之！君觀吾方略士衆，足辦郭多否邪？郭多又劫質公卿，<span class="jiazhu">質，音致；下同。</span>所爲如是，而君苟欲左右之邪！」</span><span class="jiazhu">左右，助也，音佐佑。</span>酈曰：<span class="yinhao">「近者董公之強，將軍所知也；呂布受恩而反圖之，斯須之間，身首異處，此有勇而無謀也。今將軍身爲上將，荷國寵榮，<span class="jiazhu">荷，下可翻。</span>汜質公卿而將軍脅主，誰輕重乎！張濟與汜有謀，楊奉，白波賊帥耳，<span class="jiazhu">帥，所類翻。</span>猶知將軍所爲非是，將軍雖寵之，猶不爲用也。」</span>傕呵之令出。酈出，詣省門，白<span class="yinhao">「傕不肯奉詔，辭語不順。」</span><span class="jiazhu">天子所居曰禁中，亦曰省中；省門，卽禁門也。</span>帝恐傕聞之，亟令酈去。傕遣虎賁王昌呼，欲殺之，昌知酈忠直，縱令去，還答傕，言<span class="yinhao">「追之不及」</span>。</p>
<p class="em2 strong">辛巳，以車騎將軍李傕爲大司馬，在三公之右。</p>
<p class="em2 strong"><span class="yinwen">7</span>呂布將薛蘭、李封屯鉅野，<span class="jiazhu">鉅野縣，屬山陽郡，郭周於此置濟州。</span>曹操攻之，布救蘭等，不勝而走，操遂斬蘭等。操軍乘氏，<span class="jiazhu">乘，繩證翻。</span>以陶謙已死，欲遂取徐州，還乃定布。荀彧曰：<span class="yinhao">「昔高祖保關中，光武據河內，<span class="jiazhu">高祖取天下，令蕭何守關中；光武經營河北，令寇恂守河內：皆以爲王業根本。</span>皆深根固本以制天下，進足以勝敵，退足以堅守，故雖有困敗而終濟大業。將軍本以兗州首事，平山東之難，<span class="jiazhu">賢曰：曹操初從東郡守鮑信等迎，領兗州牧，遂進兵破黃巾等，故能平定山東也。余據此時山東猶未盡平，彧誇之耳。難，乃旦翻。</span>百姓無不歸心悅服。且河、濟天下之要地也，<span class="jiazhu">《禹貢》：兗州之域。孔安國曰：東南據濟，西北距河。濟，子禮翻。</span>今雖殘壞，猶易以自保，<span class="jiazhu">易，以豉翻。</span>是亦將軍之關中、河內也，不可以不先定。今已破李封、薛蘭，若分兵東擊陳宮，宮必不敢西顧，以其間<span class="jiaozhusup">【章：甲十一行本「間」下有「勒兵」二字；乙十一行本同；孔本同；張校同。】</span>收熟麥，約食畜穀，一舉而布可破也。破布，然後南結揚州，<span class="jiazhu">謂結劉繇也。</span>共討袁術，以臨淮、泗。若舍布而東，<span class="jiazhu">舍，讀作捨。</span>多留兵則不足用，少留兵則民皆保城，不得樵采，布乘虛寇暴，民心益危，唯甄城、范、衞可全，<span class="jiazhu">衞，謂濮陽。杜預曰：濮陽古衞地。<span class="yinhao">「甄」</span>，當作<span class="yinhao">「鄄」</span>。</span>其餘非己之有，是無兗州也。若徐州不定，將軍當安所歸乎！且陶謙雖死，徐州未易亡也。<span class="jiazhu">易，以豉翻。</span>彼懲往年之敗，將懼而結親，<span class="jiazhu">結親，猶言親結也。</span>相爲表裏。今東方皆已收麥，必堅壁清野以待將軍，攻之不拔，略之無獲，不出十日，則十萬之衆，未戰而先自困耳。前討徐州，威罰實行，<span class="jiazhu">謂多所屠戮也。</span>其子弟念父兄之恥，必人自爲守，無降心，就能破之，尙不可有也。<span class="jiazhu">徐州子弟，旣有父兄之讎，必不心服於操，縱破其兵，猶不能有其地也。降，戶江翻。</span>夫事故<span class="jiaozhusup">【章：甲十一行本「故」作「固」；乙十一行本同；孔本同。】</span>有棄此取彼者，以大易小可也，以安易危可也，權一時之勢，不患本之不固可也。今三者莫利，惟將軍熟慮之。」</span>操乃止。</p>
<p class="em2 strong">布復從東緡<span class="jiazhu">東緡縣，屬山陽郡，春秋之緡邑也。宋白曰：今濟州金鄕縣，本漢東緡縣。復，扶又翻；下同。緡，眉巾翻。</span>與陳宮將萬餘人來戰，操兵皆出收麥，在者不能千人，屯營不固。屯西有大隄，其南樹木幽深，操隱兵隄裏，出半兵隄外；布益進，乃令輕兵挑戰，<span class="jiazhu">挑，徒了翻。</span>旣合，伏兵乃悉乘隄，<span class="jiazhu">《前書音義》曰：乘，登也。</span>步騎並追，<span class="jiaozhusup">【章：甲十一行本「追」作「進」；乙十一行本同；孔本同；熊校同。】</span>大破之，追至其營而還。布夜走，操復攻拔定陶，分兵平諸縣。布東奔劉備，張邈從布，使其弟超將家屬保雍丘。<span class="jiazhu">雍丘縣，屬陳留郡，故杞國也。</span></p>
<p class="em2 strong">布初見備，甚尊敬之，謂備曰：<span class="yinhao">「我與卿同邊地人也！<span class="jiazhu">布，五原人，備，涿郡人；五原、涿郡皆邊地。</span>布見關東起兵，欲誅董卓。布殺卓東出，關東諸將無安布者，皆欲殺布耳。」</span>請備於帳中，坐婦牀上，令婦向拜，酌酒飲食，名備爲弟。備見布語言無常，外然之而內不悅。</p>
<p class="em2 strong"><span class="yinwen">8</span>李傕、郭汜相攻連月，死者以萬數。六月，傕將楊奉謀殺傕，事泄，遂將兵叛傕，傕衆稍衰。<span class="jiazhu">果如皇甫酈之言。</span>庚午，鎭東將軍張濟自陝至，<span class="jiazhu">陝縣，屬弘農，張濟初平三年出戍焉。陝，式冉翻。</span>欲和傕、汜，遷乘輿權幸弘農。<span class="jiazhu">乘，繩證翻；下同。</span>帝亦思舊京，<span class="jiazhu">謂雒陽也。</span>遣使宣諭，十反，汜、傕許和，欲質其愛子。<span class="jiazhu">質，音致；下同。</span>傕妻愛其男，和計未定，而羌、胡數來闚省門，<span class="jiazhu">數，所角翻。</span>曰：<span class="yinhao">「天子在此中邪！李將軍許我宮人，今皆何在？」</span>帝患之，使侍中劉艾謂宣義將軍賈詡曰：<span class="jiazhu">宣義將軍，亦一時暫置。</span><span class="yinhao">「卿前奉職公忠，故仍升榮寵；今羌、胡滿路，宜思方略。」</span>詡乃召羌、胡大帥飲食之，<span class="jiazhu">帥，所類翻。飲，於禁翻。食，讀曰飤。</span>許以封賞，羌、胡皆引去，傕由此單弱。於是復有言和解之計者，<span class="jiazhu">復，扶又翻。</span>傕乃從之，各以女爲質。</p>
<p class="em2 strong">秋，七月，甲子，車駕出宣平門，<span class="jiazhu">宣平門，長安城東出北頭第一門。</span>當渡橋，汜兵數百人遮橋曰：<span class="yinhao">「此天子非也？」</span>車不得前。傕兵數百人，皆持大戟在乘輿車前，兵欲交，侍中劉艾大呼曰：<span class="yinhao">「是天子也！」</span>使侍中楊琦高舉車帷，帝曰：<span class="yinhao">「諸君<span class="jiaozhusup">【章：甲十一行本「君」作「兵」；乙十一行本同。】</span>何敢迫近至尊邪？」</span><span class="jiazhu">呼，火故翻。近，其靳翻。</span>汜兵乃卻。旣渡橋，士衆皆稱萬歲。夜到霸陵，從者皆飢，<span class="jiazhu">從，才用翻。</span>張濟賦給各有差。傕出屯池陽。</p>
<p class="em2 strong">丙寅，以張濟爲票騎將軍，開府如三公；<span class="jiazhu">票，匹妙翻。</span>郭汜爲車騎將軍，楊定爲後將軍，楊奉爲興義將軍：皆封列侯。<span class="jiazhu">以楊奉自白波賊帥勤王，故以興義寵之。</span>又以故牛輔部曲董承爲安集將軍。<span class="jiazhu">《蜀志》曰：承，獻帝舅也。裴松之曰：承，靈帝母董太后之姪，於獻帝爲丈人；蓋古無丈人之名，故謂之舅也。</span></p>
<p class="em2 strong">郭汜欲令車駕幸高陵，<span class="jiazhu">高陵縣，屬馮翊。</span>公卿及濟以爲宜幸弘農，大會議之，不決。帝遣使諭汜曰：<span class="yinhao">「弘農近郊廟，<span class="jiazhu">近，其靳翻。</span>勿有疑也！」</span>汜不從。帝遂終日不食。汜聞之曰：<span class="yinhao">「可且幸近縣。」</span>八月，甲辰，車駕幸新豐。丙子，郭汜復謀脅帝還都郿，<span class="jiazhu">復，扶又翻；下同。</span>侍中种輯知之，密告楊定、董承、楊奉令會新豐。郭汜自知謀泄，乃棄軍入南山。<span class="jiazhu">自新豐驪山西接終南，謂之南山。</span></p>
<p class="em2 strong"><span class="yinwen">9</span>曹操圍雍丘，張邈詣袁術求救，未至，爲其下所殺。</p>
<p class="em2 strong"><span class="yinwen">10</span>冬，十月，以曹操爲兗州牧。</p>
<p class="em2 strong"><span class="yinwen">11</span>戊戌，郭汜黨夏育、高碩等謀脅乘輿西行。<span class="jiazhu">夏，戶雅翻。</span>侍中劉艾見火起不止，請帝出幸一營以避火。<span class="jiazhu">時郭汜、楊定、董承、楊奉各自爲營，艾不敢指言，故請幸一將營，惟帝意所向也。</span>楊定、董承將兵迎天子幸楊奉營，夏育等勒兵欲止乘輿，楊定、楊奉力戰，破之，乃得出。壬寅，行幸華陰。<span class="jiazhu">華，戶化翻。</span></p>
<p class="em2 strong">寧輯將軍段煨具服御及公卿已下資儲，欲上幸其營。<span class="jiazhu">寧輯之號，猶安集，亦一時暫置也。煨，烏回翻。</span>煨與楊定有隙，定黨种輯、左靈言煨欲反，太尉楊彪、司徒趙溫、侍中劉艾、尙書梁紹皆曰：<span class="yinhao">「段煨不反，臣等敢以死保。」</span>董承、楊定脅弘農督郵令言郭汜來在煨營，帝疑之，乃露次於道南。<span class="jiazhu">野宿無廬舍，謂之露次。</span></p>
<p class="em2 strong">丁未，楊奉、董承、楊定將攻煨，使种輯、左靈請帝爲詔，帝曰：<span class="yinhao">「煨罪未著，奉等攻之，而欲令朕有詔邪！」</span>輯固請，至夜半，猶弗聽。奉等乃輒攻煨營，十餘日不下。煨供給御膳，稟贍百官，無有二意。<span class="jiazhu">贍，而豔翻。</span>詔使侍中、尙書告諭定等，令與煨和解，定等奉詔還營。</p>
<p class="em2 strong">李傕、郭汜悔令車駕東，聞定攻煨，相招共救之，因欲劫帝而西。楊定聞傕、汜至，欲還藍田，爲汜所遮，單騎亡走荊州。張濟與楊奉、董承不相平，乃復與傕、汜合。十二月，帝幸弘農，張濟、李傕、郭汜共追乘輿，大戰於弘農東澗，承、奉軍敗，百官士卒死者，不可勝數，棄御物、符策、典籍，略無所遺。<span class="jiazhu">凡乘輿服御之物，皆爲御物。符，銅虎符、竹使符之類。符之爲言扶也，兩相扶合而不差也。又曰：符，輔也，所以輔信；又合也，驗也。策，編簡爲之。古者誥命皆書之策。漢制，天子策書長二尺。典籍，內府圖籍及尙書中故事之類。勝，音升。</span>射聲校尉沮儁被創墜馬，<span class="jiazhu">沮，子余翻。創，初良翻。</span>傕謂左右曰：<span class="yinhao">「尙可活否？」</span>儁罵之曰：<span class="yinhao">「汝等凶逆，逼劫天子，使公卿被害，<span class="jiazhu">被，皮義翻。</span>宮人流離，亂臣賊子，未有如此也！」</span>傕乃殺之。</p>
<p class="em2 strong">壬申，帝露次曹陽。<span class="jiazhu">賢曰：曹陽，澗名，在今陝州西南七里，俗謂之七里澗。崔浩云：自南山北通於河。魏武帝改曰好陽。杜佑曰：陝郡西四十五里有曹陽澗。以下文觀之，杜佑說是。</span>承、奉乃譎傕等與連和，而密遣間使至河東，<span class="jiazhu">譎，古穴翻。間，古莧翻。使，疏吏翻。</span>招故白波帥李樂、韓暹、胡才<span class="jiazhu">帥，所類翻。暹，息廉翻。</span>及南匈奴右賢王去卑；並率其衆數千騎來，與承、奉共擊傕等，大破之，斬首數千級。</p>
<p class="em2 strong">於是董承等以新破傕等，可復東引。庚申，車駕發東，<span class="jiazhu">自曹陽發而東行也。</span>董承、李樂衞乘輿，胡才、楊奉、韓暹、匈奴右賢王於後爲拒。傕等復來戰，奉等大敗，死者甚於東澗。光祿<span class="jiaozhusup">【章：甲十一行本「祿」下有「勳」字；乙十一行本同；孔本同；退齋校同。】</span>鄧淵、廷尉宣璠、<span class="jiazhu">璠，孚袁翻。</span>少府田芬、大司農張義皆死。司徒趙溫、太常王絳、衞尉周忠、司隸校尉管郃爲傕所遮，欲殺之，<span class="jiazhu">郃，古合翻，又曷閤翻。</span>賈詡曰：<span class="yinhao">「此皆大臣，卿柰何害之！」</span>乃止。李樂曰：<span class="yinhao">「事急矣，陛下宜御馬。」</span>上曰：<span class="yinhao">「不可舍百官而去，此何辜哉！」</span><span class="jiazhu">觀帝此言，發於臨危之時，豈可以亡國之君待之哉，特爲強臣所制耳。舍，讀曰捨。</span>兵相連綴四十里，方得至陝，<span class="jiazhu">杜佑曰：陝，春秋虢國之地，所謂北虢也。</span>乃結營自守。</p>
<p class="em2 strong">時殘破之餘，虎賁、羽林不滿百人，傕、汜兵繞營叫呼，<span class="jiazhu">呼，火故翻。</span>吏士失色，各有分散之意。李樂懼，欲令車駕御船過砥柱，出孟津，<span class="jiazhu">《水經註》：河水逕大陽縣南，又東過底柱間。底柱，山名也。昔禹治洪水，山陵當水者鑿之，故破山以通河。河水分流，包山而過，山見水中，若柱然，故曰底柱。三穿旣決，水勢疏分，指狀表目，亦曰三門山；在虢城東北，大陽城東。自底柱而下至五戶灘，其間一百二十里，有一十九灘，水流濬急，破舟船，自古所患。河水又東過平陰縣北，又東過河陽縣南，則孟津也。</span>楊彪以爲河道險難，非萬乘所宜乘；<span class="jiazhu">萬乘，繩證翻；下乘輿同。</span>乃使李樂夜渡，潛具船，舉火爲應。上與公卿步出營，皇后兄伏德扶后，一手挾絹十匹。董承使符節令孫徽從人間斫之，<span class="jiazhu">《百官志》：符節令，屬少府，秩六百石，爲符節臺率，主符節事，凡遣使，掌授節。</span>殺旁侍者，血濺后衣。<span class="jiazhu">濺，子賤翻。</span>河岸高十餘丈，<span class="jiazhu">高，居傲翻。</span>不得下，乃以絹爲輦，使人居前負帝，餘皆匍匐而下，或從上自投，冠幘皆壞。旣至河邊，士卒爭赴舟，董承、李樂以戈擊之，手指於舟中可掬。<span class="jiazhu">《左傳》，晉荀林父帥師戰于邲而敗，中軍與下軍爭舟，舟中之指可掬也。</span>帝乃御船，同濟者，皇后及楊彪以下纔數十人，其宮女及吏民不得渡者，皆爲兵所掠奪，衣服俱盡，髮亦被截，凍死不可勝計。<span class="jiazhu">勝，音升。</span>衞尉士孫瑞爲傕所殺。</p>
<p class="em2 strong">傕見河北有火，遣騎候之，適見上渡河，呼曰：<span class="yinhao">「汝等將天子去邪！」</span>董承懼射之，以被爲幔。<span class="jiazhu">懼傕兵射之，故以被爲幔，以禦箭。幔，莫半翻，幕也。射，而亦翻。</span>旣到大陽，<span class="jiazhu">賢曰：大陽縣，屬河東郡。《前書音義》曰：在大河之陽，卽今陝州河北縣是也。</span>幸李樂營。河內太守張楊使數千人負米來貢餉。乙亥，帝御牛車，幸安邑，<span class="jiazhu">安邑縣，屬河東郡。</span>河東太守王邑奉獻綿帛，悉賦公卿以下，<span class="jiazhu">賦，給與也，分畀也。</span>封邑爲列侯，拜胡才爲征東將軍，張楊爲安國將軍，<span class="jiazhu">安國將軍之號，蓋始於此。</span>皆假節開府。其壘壁羣帥競求拜職，<span class="jiazhu">帥，所類翻。</span>刻印不給，至乃以錐畫之。</p>
<p class="em2 strong">乘輿居棘籬中，門戶無關閉，天子與羣臣會，兵士伏籬上觀，互相鎭壓以爲笑。<span class="jiazhu">鎭，側人翻。</span></p>
<p class="em2 strong">帝又遣太僕韓融至弘農與傕、汜等連和，傕乃放遣公卿百官，頗歸所掠宮人及乘輿器服。已而糧穀盡，宮人皆食菜果。</p>
<p class="em2 strong">乙卯，張楊自野王來朝，<span class="jiazhu">野王縣，屬河內郡，隋、唐爲河內縣。</span>謀以乘輿還雒陽；諸將不聽，楊復還野王。</p>
<p class="em2 strong">是時，長安城空四十餘日，強者四散，羸者相食，<span class="jiazhu">羸，倫爲翻。</span>二三年間，關中無復人跡。</p>
<p class="em2 strong">沮授說袁紹曰：<span class="yinhao">「將軍累葉台輔，世濟忠義。今朝廷播越，<span class="jiazhu">播，流也，遷也。越，顚墜也，走也。賢曰：播，遷也；越，逸也；言失其所居。說，輸芮翻；下同。</span>宗廟殘毀，觀諸州郡雖外託義兵，內實相圖，未有憂存社稷卹民之意。今州域粗定，<span class="jiazhu">州域，謂冀州之域也。粗，坐五翻。</span>兵強士附，西迎大駕，卽宮鄴都，<span class="jiazhu">卽，就也。</span>挾天子而令諸侯，畜士馬以討不庭，<span class="jiazhu">不庭，謂不朝者。杜預曰：下之事上，皆成禮於庭中。一曰：庭，直也；不庭，謂不直者。</span>誰能禦之！」</span>潁川郭圖、淳于瓊曰：<span class="yinhao">「漢室陵遲，爲日久矣，<span class="jiazhu">王肅註《家語》曰：言若丘陵之漸逶遲。</span>今欲興之，不亦難乎！且英雄並起，各據州郡，連徒聚衆，動有萬計，所謂秦失其鹿，先得者王。今迎天子自近，<span class="jiazhu">近，其靳翻。</span>動輒表聞，從之則權輕，違之則拒命，非計之善者也。」</span>授曰：<span class="yinhao">「今迎朝廷，於義爲得，於時爲宜，若不早定，必有先之者矣。」</span>紹不從。<span class="jiazhu">紹不能從授之言，果爲曹操所先。帝旣都許，乃欲移以自近，不亦晚乎！先，悉薦翻。《考異》曰：《魏志·紹傳》曰：<span class="yinhao">「天子在河東，紹遣郭圖使焉。圖還說紹迎天子都鄴，紹不從。」</span>今從范《書》。</span></p>
<p class="em2 strong"><span class="yinwen">12</span>初，丹陽朱治嘗爲孫堅校尉，<span class="jiazhu">治從堅討長沙、零、桂賊，表行都尉；又從破董卓於陽人，表行督軍校尉。</span>見袁術政德不立，勸孫策歸取江東。時吳景攻樊能、張英等，歲餘不克。策說術曰：<span class="yinhao">「家有舊恩在東，願助舅討橫江；橫江拔，因投本土召募，可得三萬兵，以佐明使君定天下。」</span><span class="jiazhu">策本江東人，故謂之本土。</span>術知其恨，<span class="jiazhu">謂許以九江、廬江而不用也。</span>而以劉繇據曲阿，王朗在會稽，<span class="jiazhu">會，工外翻。</span>謂策未必能定，乃許之，表策爲折衝校尉。將兵千餘人、騎數十匹，<span class="jiazhu">校，戶敎翻。將，卽亮翻。騎，奇寄翻。</span>行收兵，比至歷陽，<span class="jiazhu">比，必寐翻。</span>衆五六千。時周瑜從父尙爲丹陽太守，<span class="jiazhu">從，才用翻。</span>瑜將兵迎之，仍助以資糧，策大喜，曰：<span class="yinhao">「吾得卿，諧也！」</span><span class="jiazhu">諧，偶也，合也。史言推結分好，正當於此觀之，又當於此別分好二字。英雄相遇於草澤，一見之頃，靡然爲之服役，此豈聲音笑貌所能爲哉！</span>進攻橫江、當利，皆拔之，樊能、張英敗走。</p>
<p class="em2 strong">策渡江轉鬬，所向皆破，莫敢當其鋒者。百姓聞孫郎至，皆失魂魄。<span class="jiazhu">《江表傳》曰：策年少，雖有位號，而吳人皆謂之孫郎。</span>長吏委城郭，竄伏山草。<span class="jiazhu">山草，言深山茂草之中也。李固對策曰：<span class="yinhao">「臣伏從山草，痛心傷臆，」</span>則山草二字，當時常談也。長，知兩翻。</span>及策至，軍士奉令，不敢虜略，雞犬菜茹，一無所犯，<span class="jiazhu">茹，亦菜也。</span>民乃大悅，競以牛酒勞軍。策爲人，美姿顏，能笑語，闊<span class="jiaozhusup">【章：甲十一行本「闊」上有「性」字；乙十一行本同；孔本同；張校同。】</span>達聽受，善於用人，是以士民見者莫不盡心，樂爲致死。<span class="jiazhu">勞，力到翻。樂，音洛。爲，于僞翻。《考異》曰：《魏志》、袁《紀》皆云，<span class="yinhao">「初平四年，策受袁術使渡江。」</span>《漢獻帝紀》、《吳志·孫策傳》皆云<span class="yinhao">「興平元年」</span>，虞溥《江表傳》云<span class="yinhao">「策興平二年渡江」</span>。按術初平四年，始得壽春。《策傳》云術欲攻徐州，從陸康求米，事必在劉備得徐州後也。《劉繇傳》稱吳景攻繇，歲餘不克，則策渡江不應在興平元年已前。今依《江表傳》爲定。</span></p>
<p class="em2 strong">策攻劉繇牛渚營，<span class="jiazhu">《郡國志》：丹陽郡秣陵縣南，有牛渚。杜佑曰：牛渚圻，卽宣城郡當塗縣采石，今太平州當塗縣北三十里有牛渚山是也。</span>盡得邸閣糧穀、戰具。<span class="jiazhu">邸，至也，言所歸至也。閣，庋置也。邸閣，謂轉輸之歸至而庋置之也。</span>時彭城相薛禮、下邳相丹陽笮融依繇爲盟主，禮據秣陵城，<span class="jiazhu">沈約曰：秣陵，其地本名金陵，本治去京邑六十里，今故治村是也。《元豐九域志》：江寧府江寧縣有秣陵鎭。丁度《集韻》：笮，側格切，姓也。《風俗通》：楚有笮倫。</span>融屯縣南，策皆擊破之。又破繇別將於梅陵，<span class="jiazhu">《唐書·地理志》，宣州南陵縣有梅根鎭，今有梅根港。</span>轉攻湖孰、江乘，皆下之，<span class="jiazhu">《郡國志》，丹陽郡有湖孰、江乘二縣。《元豐九域志》，江寧府上元縣有湖孰鎭。</span>進擊繇於曲阿。</p>
<p class="em2 strong">繇同郡太史慈時自東萊來省繇。<span class="jiazhu">太史，以官爲氏。繇與慈皆東萊人也。省，悉景翻。</span>會策至，或勸繇可以慈爲大將。繇曰：<span class="yinhao">「我若用子義，<span class="jiazhu">太史慈，字子義。</span>許子將不當笑我邪！」</span><span class="jiazhu">以其覈論人品也。</span>但使慈偵視輕重。<span class="jiazhu">偵，丑正翻，候視也。</span>時獨與一騎卒遇策於神亭，<span class="jiazhu">神亭，在今鎭江府丹陽縣界。卒，讀曰猝。</span>策從騎十三，<span class="jiazhu">從，才用翻。</span>皆堅舊將遼西韓當、零陵黃蓋輩也。慈便前鬬，正與策對，策刺慈馬，<span class="jiazhu">刺，七亦翻。</span>而擥得慈項上手戟，<span class="jiazhu">擥，與攬同。</span>慈亦得策兜鍪。會兩家兵騎並各來赴，於是解散。<span class="jiazhu">若隆技擊，則慈、策適相當耳。然慈終困於策，何也？</span></p>
<p class="em2 strong">繇與策戰，兵敗，走丹徒。<span class="jiazhu">《考異》曰：《帝紀》，繇敗走在興平元年。今從《江表傳》。</span>策入曲阿，勞賜將士，<span class="jiazhu">勞，力到翻。</span>發恩布令，告諭諸縣：<span class="yinhao">「其劉繇、笮融等故鄕部曲來降首者，一無所問：<span class="jiazhu">首，式救翻。</span>樂從軍者，一身行，<span class="jiazhu">樂，音洛；下同。</span>復除門戶；<span class="jiazhu">復，方目翻。一人以身行，除其門戶賦役也。</span>不樂者不強。」</span><span class="jiazhu">強，其兩翻。</span>旬日之間，四面雲集，得見兵二萬餘人，<span class="jiazhu">見，賢遍翻。</span>馬千餘匹，威震江東。</p>
<p class="em2 strong">丙辰，袁術表策行殄寇將軍。<span class="jiazhu">殄寇將軍號，蓋始於此。</span>策將呂範言於策曰：<span class="yinhao">「今將軍事業日大，士衆日盛，而綱紀猶有不整者，範願暫領都督，佐將軍部分之。」</span><span class="jiazhu">分，扶問翻。</span>策曰：<span class="yinhao">「子衡旣士大夫，<span class="jiazhu">呂範，字子衡。</span>加手下已有大衆，立功於外，<span class="jiazhu">範先領宛陵令，破丹陽賊而還。</span>豈宜復屈小職，知軍中細事乎！」</span>範曰：<span class="yinhao">「不然。今捨本土而託將軍者，非爲妻子也，<span class="jiazhu">呂範，汝南人。復，扶又翻。爲，于僞翻。</span>欲濟世務也。譬猶同舟涉海，一事不牢，卽俱受其敗。此亦範計，非但將軍也。」</span>策笑，無以答。範出，便釋褠，著袴褶，<span class="jiazhu">褠，居侯翻，單衣也。著，陟略翻。褶，席入翻。袴褶，騎服也。</span>執鞭詣閣下啓事，自稱領都督，策乃授傳，<span class="jiazhu">傳，株戀翻，符傳也。</span>委以衆事；由是軍中肅睦，威禁大行。<span class="jiazhu">《老子》曰：盜亦有道；儻無其道，安能爲盜哉！</span></p>
<p class="em2 strong">策以張紘爲正議校尉，彭城張昭爲長史，常令一人居守，<span class="jiazhu">守，手又翻。</span>一人從征討，及廣陵秦松、陳端等亦參與謀謨。<span class="jiazhu">與，讀曰預。</span>策待昭以師友之禮，文武之事，一以委昭。昭每得北方士大夫書疏，專歸美於昭，策聞之，歡笑曰：<span class="yinhao">「昔管子相齊，一則仲父，二則仲父，而桓公爲霸者宗。<span class="jiazhu">《新序》曰：有司請吏於齊桓公，公曰：<span class="yinhao">「以告仲父。」</span>有司又請，公曰：<span class="yinhao">「以告仲父。」</span>在側者曰：<span class="yinhao">「一則告仲父，二則告仲父；易哉爲君！」</span>公曰：<span class="yinhao">「吾未得仲父則難；已得仲父，曷爲其不易！」</span>故王者勞於求賢，佚於得人。</span>今子布賢，我能用之，<span class="jiazhu">張昭，字子布。</span>其功名獨不在我乎！」</span><span class="jiazhu">策任張昭，昭何足以當管仲。策之斯言，蓋因北方人士書疏，從而歸重耳。英雄胸次，可易測邪！</span></p>
<p class="em2 strong">袁術以從弟胤爲丹陽太守。<span class="jiazhu">從，才用翻。</span>周尙、周瑜皆還壽春。</p>
<p class="em2 strong">劉繇自丹徒將奔會稽，<span class="jiazhu">會，工外翻。</span>許劭曰：<span class="yinhao">「會稽富實，策之所貪，且窮在海隅，不可往也。不如豫章，北連豫壤，西接荊州；若收合吏民，遣使貢獻，與曹兗州相聞，雖有袁公路隔在其間，其人豺狼，不能久也。<span class="jiazhu">豫章在大江東南，豫、兗之壤在淮北。袁術時據九江、廬江之間，故云隔在其中。</span>足下受王命，孟德、景升必相救濟。」</span><span class="jiazhu">曹操，字孟德；劉表，字景升。</span>繇從之。</p>
<p class="em2 strong"><span class="yinwen">13</span>初，陶謙以笮融爲下邳相，使督廣陵、下邳、彭城糧運。融遂斷三郡委輸以自入，<span class="jiazhu">斷，讀曰短。委，於僞翻。流所聚曰委。毛晃曰：凡以物送之曰輸，則音平聲；指所送之物曰輸，則音去聲；委輸之委，亦音去聲。</span>大起浮屠祠，課人誦讀佛經，招致旁郡好佛者至五千餘戶。<span class="jiazhu">好，呼到翻。</span>每浴佛，<span class="jiazhu">釋氏謂佛以四月八日生，事佛者以是日爲浴佛會。</span>輒多設飲食，布席於路，經數十里，費以鉅億計。<span class="jiazhu">鉅億計，言以億億計也。</span>及曹操擊破陶謙，徐土不安，融乃將男女萬口走廣陵，<span class="jiazhu">將，卽亮翻。</span>廣陵太守趙昱待以賓禮。先是彭城相薛禮爲陶謙所逼，屯秣陵，融利廣陵資貨，遂乘酒酣殺昱，放兵大掠，因過江依禮，旣而復殺之。<span class="jiazhu">先，悉薦翻。復，扶又翻。</span></p>
<p class="em2 strong">劉繇使豫章太守朱皓攻袁術所用太守諸葛玄，玄退保西城。<span class="jiazhu">西城，在豫章南昌縣西。《考異》曰：袁暐《獻帝春秋》云劉表上玄領豫章太守，范《書·陶謙傳》亦云劉表所用，而陳《志·諸葛亮傳》云術所用；按許劭勸繇依表，必不攻其所用矣，今從《亮傳》。</span>及繇泝江西上，駐於彭澤，<span class="jiazhu">彭澤縣，屬豫章郡，彭蠡澤在西。上，時掌翻。</span>使融助皓攻玄。許劭謂繇曰：<span class="yinhao">「笮融出軍，不顧名義者也。朱文明喜推誠以信人。<span class="jiazhu">朱皓，字文明。喜，許記翻。</span>更<span class="jiaozhusup">【章：甲十一行本「更」作「宜」；乙十一行本同；孔本同；退齋校同。】</span>使密防之。」</span>融到，果詐殺皓，代領郡事。繇進討融，融敗走，入山，爲民所殺，詔以前太傅掾華歆爲豫章太守。<span class="jiazhu">掾，于絹翻。</span></p>
<p class="em2 strong">丹陽都尉朱治逐吳郡太守許貢而據其郡，貢南依山賊嚴白虎。<span class="jiazhu">嚴白虎有衆萬餘人，阻山屯聚，在吳郡之南。</span></p>
<p class="em2 strong"><span class="yinwen">14</span>張超在雍丘，曹操圍之急，超曰：<span class="yinhao">「惟臧洪當來救吾。」</span><span class="jiazhu">張超先爲廣陵太守，請臧洪爲功曹，委之以政。</span>衆曰：<span class="yinhao">「袁、曹方睦，洪爲袁所表用，<span class="jiazhu">洪爲超使劉虞，路梗，因寓於袁紹；紹表爲東郡太守，治東武陽。</span>必不敗好以招禍。」</span><span class="jiazhu">敗，補邁翻。好，呼到翻。招，音翹，又如字，召也。</span>超曰：<span class="yinhao">「子源天下義士，<span class="jiazhu">臧洪，字子源。</span>終不背本；<span class="jiazhu">背，蒲妹翻。</span>但恐見制強力，<span class="jiazhu">強力，謂強有力也。</span>不相及耳。」</span>洪時爲東郡太守，徒跣號泣，從紹請兵，將走其難，<span class="jiazhu">號，戶刀翻。難，乃旦翻。</span>紹不與；請自率所領以行，亦不許。雍丘遂遺，張超自殺，操夷其三族。</p>
<p class="em2 strong">洪由是怨紹，絕不與通。紹興兵圍之，歷年不下。紹令洪邑人陳琳以書喻之，洪復書曰：<span class="yinhao">「僕小人也，本乏志用；中因行役，蒙主人傾蓋，<span class="jiazhu">《家語》：孔子之郯，遇程子於塗，傾蓋而語。</span>恩深分厚，遂竊大州，寧樂今日自還接刃乎！<span class="jiazhu">分，扶問翻。樂，音洛。</span>當受任之初，自謂究竟大事，共尊王室。豈悟本州被侵，郡將遘戹，<span class="jiazhu">郡將，謂張超也。將，卽亮翻。</span>請師見拒，辭行被拘，使洪故君遂至淪滅，區區微節，無所獲申，豈得復全交友之道、重虧忠孝之名乎！<span class="jiazhu">復，扶又翻。重，直用翻。</span>斯所以忍悲揮戈，收淚告絕。行矣孔璋，足下徼利於境外，<span class="jiazhu">陳琳，字孔璋。徼，一遙翻。</span>臧洪投命於君親；吾子託身於盟主，<span class="jiazhu">盟主，謂袁紹也。</span>臧洪策名於長安；<span class="jiazhu">帝在長安。</span>子謂余身死而名滅，僕亦笑子生而無聞焉！」</span></p>
<p class="em2 strong">紹見洪書，知無降意，<span class="jiazhu">降，戶江翻。</span>增兵急攻。城中糧穀已盡，外無強救，洪自度必不免，<span class="jiazhu">度，徒洛翻。</span>呼將吏士民謂曰：<span class="yinhao">「袁氏無道，所圖不軌，且不救洪郡將，洪於大義，不得不死；念諸君無事空與此禍，<span class="jiazhu">與，讀曰預。</span>可先城未敗，將妻子出。」</span><span class="jiazhu">先，悉薦翻。將，如字，領也。</span>皆垂泣曰：<span class="yinhao">「明府與袁氏本無怨隙，今爲本朝郡將之故，自致殘困；吏民何忍當舍明府去也！」</span>初尙掘鼠煑筋角，後無可復食者。<span class="jiazhu">舍，讀曰捨。復，扶又翻；下同。</span>主簿啓內廚米三升，請稍以爲饘粥，<span class="jiazhu">杜預曰：饘，糜也，之連翻。</span>洪歎曰：<span class="yinhao">「何能獨甘此邪！」</span>使作薄糜，徧班士衆，又殺其愛妾以食將士。<span class="jiazhu">食，讀曰飤。</span>將士咸流涕，無能仰視者。男女七八千人，相枕而死，<span class="jiazhu">枕，職任翻。</span>莫有離叛者。城陷，生執洪。紹大會諸將見洪，謂曰：<span class="yinhao">「臧洪，何相負若此！今日服未？」</span>洪據地瞋目曰：<span class="yinhao">「諸袁事漢，四世五公，<span class="jiazhu">自袁安至袁隗四世，安爲司徒，子敞爲司空，孫湯爲司空，曾孫逢爲司空，隗爲太傅，凡五公。瞋，昌眞翻。</span>可謂受恩。今王室衰弱，無扶翼之意，欲因際會，希冀非望，多殺忠良以立姦威。洪親見呼張陳留爲兄，<span class="jiazhu">張陳留爲超兄邈也。</span>則洪府君亦宜爲弟，同共戮力，爲國除害，<span class="jiazhu">爲，于僞翻；下刃爲、欲爲、舉爲同。</span>柰何擁衆觀人屠滅！洪惜力劣，<span class="jiazhu">劣，弱也。</span>不能推刃爲天下報仇，<span class="jiazhu">《公羊傳》曰：事君猶事父也，父受誅，子復讎，推刃之道。推，吐雷翻。</span>何謂服乎！」</span>紹本愛洪，意欲令屈服，原之；見洪辭切，知終不爲己用，乃殺之。</p>
<p class="em2 strong">洪邑人陳容少親慕洪，時在紹坐，<span class="jiazhu">少，詩照翻。坐，徂臥翻；下同。</span>起謂紹曰：<span class="yinhao">「將軍舉大事，欲爲天下除暴，而先誅忠義，豈合天意！臧洪發舉爲郡將，柰何殺之！」</span>紹慙，使人牽出，謂曰：<span class="yinhao">「汝非臧洪儔，空復爾爲！」</span><span class="jiazhu">爾爲，猶如此也。</span>容顧曰：<span class="yinhao">「仁義豈有常，蹈之則君子，背之則小人。<span class="jiazhu">背，蒲妹翻。</span>今日寧與臧洪同日而死，不與將軍同日而生也！」</span>遂復見殺，<span class="jiazhu">復，扶又翻。</span>在坐無不歎息，竊相謂曰：<span class="yinhao">「如何一日殺二烈士！」</span></p>
<p class="em2 strong"><span class="yinwen">15</span>公孫瓚旣殺劉虞，<span class="jiazhu">事見上卷初平四年。</span>盡有幽州之地，志氣益盛，恃其才力，不恤百姓，記過忘善，睚眦必報。<span class="jiazhu">睚，牛懈翻。眦，土懈翻。</span>衣冠善士，名在其右者，必以法害之，有材秀者，必抑困使在窮苦之地。或問其故，瓚曰：<span class="yinhao">「衣冠皆自以職分當貴，不謝人惠。」</span><span class="jiazhu">分，扶問翻。</span>故所寵愛，類多商販、庸兒，與爲兄弟，或結婚姻，所在侵暴，百姓怨之。</p>
<p class="em2 strong">劉虞從事漁陽鮮于輔等，<span class="jiazhu">《姓譜》：鮮于，子姓，周武王封箕子於朝鮮，支子仲食采於于，因以鮮于爲氏。</span>合率州兵欲共報仇，以燕國閻柔素有恩信，推爲烏桓司馬。<span class="jiazhu">應劭《漢官》曰：護烏桓校尉，有司馬二人，秩六百石。燕，於賢翻。</span>柔招誘胡、漢數萬人，與瓚所置漁陽太守鄒丹戰于潞北，<span class="jiazhu">誘，音酉。潞縣屬漁陽郡。</span>斬丹等四千餘級。烏桓峭王亦率種人<span class="jiazhu">峭，七肖翻。種，章勇翻。</span>及鮮卑七千餘騎，隨輔南迎虞子和與袁紹將麴義合兵十萬共攻瓚，破瓚於鮑丘，<span class="jiazhu">鮑丘，水名。《水經註》：鮑丘水從塞外來，南過漁陽縣東，和等破瓚處也。又南過潞縣西。賢曰：鮑丘水又謂之潞水，俗又謂之大榆河，在今幽州漁陽縣。</span>斬首二萬餘級。於是代郡、廣陽、上谷、右北平各殺瓚所置長吏，復與鮮于輔、劉和兵合，瓚軍屢敗。</p>
<p class="em2 strong">先是有童謠曰：<span class="jiazhu">長，知兩翻。復，扶又翻。先，悉薦翻。</span><span class="yinhao">「燕南垂，趙北際，中央不合大如礪，唯有此中可避世。」</span>瓚自謂易地當之，遂徙鎭易，爲圍塹十重，於塹裏築京，皆高五六丈，爲樓其上；中塹爲京，特高十丈，<span class="jiazhu">《水經註》：易京，在易城西四五里，易水逕其南。賢曰：《前書》，易縣屬涿郡。《續漢志》曰：屬河間。瓚所居易京故城，在今幽州歸義縣南十八里。《爾雅》曰：絕高謂之京，非人力謂之丘。重，直龍翻；下同。高，居傲翻。塹，七豔翻。</span>自居焉。以鐵爲門，斥去左右，<span class="jiazhu">去，羌呂翻。</span>男人七歲以上不得入門，專與姬妾居。其文簿、書記皆汲而上之。<span class="jiazhu">以繩索引之而上，若汲水然。上，時掌翻。</span>令婦人習爲大聲，使聞數百步，<span class="jiazhu">聞，音問。</span>以傳宣敎令。疏遠賓客，無所親信，<span class="jiazhu">遠，于願翻。</span>謀臣猛將，稍稍乖散。自此之後，希復攻戰。<span class="jiazhu">復，扶又翻。</span>或問其故。瓚曰：<span class="yinhao">「我昔驅畔胡於塞表，<span class="jiazhu">事見五十九卷靈帝中平五年。</span>掃黃巾於孟津，<span class="jiazhu">事見上卷初平二年。</span>當此之時，謂天下指麾可定。至於今日，兵革方始，觀此，非我所決，不如休兵力耕，以救凶年。兵法，百樓不攻。今吾諸營樓樐數十重，<span class="jiazhu">賢曰：樐，卽櫓字，見《說文》。《釋名》曰：櫓，露也。上無覆屋。</span>積穀三百萬斛，食盡此穀，足以待天下之事矣。」</span></p>
<p class="em2 strong"><span class="yinwen">16</span>南單于於扶羅死，弟呼廚泉立，居于平陽。<span class="jiazhu">平陽縣，屬河東郡。</span></p>
</div></body></html>