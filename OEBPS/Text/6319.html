<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百七十五·陳紀九·高宗宣皇帝下之下·長城公上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="陳紀九">陳紀九</span></span></h1>
<p><span class="jiazhu">起重光赤奮若<span class="biaozhusup" data-rel="">（辛丑）</span>，盡昭陽單閼<span class="biaozhusup" data-rel="">（癸卯）</span>，凡三年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高宗宣皇帝下之下">高宗宣皇帝下之下</span></span></h5>
<p class="strong"><span class="section" id="title-3"><span data-head-description="高宗宣皇帝下之下" data-head-level="h4" data-head-title="太建十三年">太建十三年</span></span><span class="biaozhusup" data-rel="">（辛丑、五八一年）</span></p>
<p class="em2 strong"><span class="yinwen">1</span>春，正月，壬午，以晉安王伯恭爲尙書左僕射，吏部尙書袁憲爲右僕射。憲，樞之弟也。</p>
<p class="em2 strong"><span class="yinwen">2</span>周改元大定。</p>
<p class="em2 strong"><span class="yinwen">3</span>二月，甲寅，隋王始受相國、百揆、九錫，<span class="jiazhu">自初命至是五十一日，乃受。</span><span class="jiaozhusup">【章：十一行本「錫」下有「之命」二字；乙十一行本同；孔本同；張校同。】</span>建臺置官。<span class="jiazhu">置百官也。</span>丙辰，詔進王妃獨孤氏爲王后，世子勇爲太子。</p>
<p class="em2 strong">開府儀同大將軍庾季才，勸隋王宜以今月甲子應天受命。<span class="jiazhu">庾季才持正於宇文護擅權之時，而勸進於楊氏革命之日，巫史之學自信其術耳，非胸中眞有所見也。</span>太傅李穆、開府儀同大將軍盧賁亦勸之。於是周主下詔，遜居別宮。甲子，命兼太傅杞公椿奉册，大宗伯趙煚奉皇帝璽紱，禪位于隋。<span class="jiazhu">册，册書也。周制：皇帝八璽，有神璽，有傳國璽，皆寶而不用。神璽，明受之於天；傳國璽，明受之於運。皇帝負扆，則置神璽於筵前之右，置傳國璽於筵前之左。又有六璽：其一，皇帝行璽，封命諸侯及三公用之；其二，皇帝之璽，與諸侯及三公書用之；其三，皇帝信璽，發諸夏之兵用之；其四，天子行璽，封命蕃國之君用之；其五，天子之璽，與蕃國之君書用之；其六，天子信璽，徵蕃國之兵用之。六璽皆白玉爲之，方一寸五分，高寸，螭虎鈕。梁敬帝太平元年，周閔帝受魏禪，五主，二十四年而亡。隋主本襲封隨公，故國號曰隨。以周、齊不遑寧處，故去<span class="yinhao">「辵」</span>作<span class="yinhao">「隋」</span>，以<span class="yinhao">「辵」</span>訓走故也。辵，音綽。煚，俱永翻。璽，斯氏翻。紱，音弗。</span>隋主冠遠遊冠；<span class="jiazhu">遠遊冠，制似通天冠而前無山述，有展筩橫于冠前，皇太子及王者後諸王服之。主冠，古玩翻。</span>受册、璽，改服紗帽、黃袍；<span class="jiazhu">紗帽，白紗帽也，名高頂帽。皇帝服絳紗袍。《志》曰：開皇初，高祖常服烏沙帽。《紀》云：秋，七月，上始服黃，百寮畢賀。蓋以黃爲常服。</span>入御臨光殿，服袞冕，如元會之儀。<span class="jiazhu">元會，正旦大朝會也。文物充庭，羣官各入，就位，再拜。上公一人，詣西階，解劍升賀，降階，帶劍復位而拜。羣官在位者又再拜，搢笏三稱萬歲。</span>大赦，改元開皇。命有司奉册祀于南郊。<span class="jiazhu">告天以受命。</span>遣少冢宰元孝矩代太子勇鎭洛陽。<span class="jiazhu"><span class="yinhao">「少冢宰」</span>，當作<span class="yinhao">「小冢宰」</span>。</span>孝矩名矩，以字行，天賜之孫也；<span class="jiazhu">按《隋書·元孝矩傳》，祖脩義，不言以字行。汝陰王天賜，當魏太和之世，距此時百餘年。當考。</span>女爲太子妃。</p>
<p class="em2 strong">少內史崔仲方勸隋主除周六官，<span class="jiazhu">周定六官事，始一百六十六卷梁敬帝紹泰元年。<span class="yinhao">「少內史」</span>，當作<span class="yinhao">「小內史」</span>。</span>依漢、魏之舊，從之。置三師、三公及尙書、門下、內史、祕書、內侍五省，<span class="jiazhu">《隋志》：三師不主事，不置府僚，蓋與天子坐而論道者也。三公參議國之大事，依後齊置府僚，無其人則闕。祭祀則太尉亞獻，司徒奉俎，司空行掃除；其位多曠，皆攝行事；尋省府及僚佐。置公，則坐於尙書都省。朝之衆務，總歸於臺閣。尙書省事無不總，置令、左·右僕射各一人，總吏部、禮部、兵部、都官、度支、工部六曹事。屬官左·右丞各一人，都事八人，分司管轄。六曹尙書，分統三十六侍郎，各司曹務，直宿禁省，如漢之制。門下省置納言、給事黃門侍郎、散騎常侍·侍郎·通直·員外、諫議大夫等官。內史省置監、令、侍郎、舍人等官。祕書省置監、丞、郎等官，領著作、太史二曹。內史省卽中書省，避武元諱，改曰內史。門下、內史二省，主出納、朝直、代言，猶有職事。祕書省較優閒。內侍省則皆宦官也。</span>御史、都水二臺，<span class="jiazhu">御史臺置大夫、治書侍御史、侍御史、殿內侍御史、監察御史等官。都水臺置使者及丞、參軍、河堤謁者，又領掌船局及諸津都水尉、津尉、丞、長等官。</span>太常等十一寺，<span class="jiazhu">太常、光祿、衞尉、宗正、太僕、大理、鴻臚、司農、太府九寺，並置卿、少卿、丞、主簿、錄事等員。國子寺置祭酒，屬官有主簿、錄事、國子·太學·四門·書等學，各置博士、助敎。將作寺置大匠、丞、主簿、錄事，統左、右校署令。</span>左右衞等十二府，<span class="jiazhu">左·右衞、左·右武衞、左·右武候、左·右領左右、左·右監門、左·右領軍，各置大將軍、將軍、長史、司馬、錄事、功·倉·兵·騎等曹參軍、法曹·鎧曹行參軍、行參軍等員。</span>以分司統職。又置上柱國至都督十一等勳官，以酬勤勞；<span class="jiazhu">隋採後周之制，置上柱國、柱國、上大將軍、大將軍、上開府儀同三司、開府儀同三司、上儀同三司、儀同三司、大都督、帥都督、都督，總十一等。</span>特進至朝散大夫七等散官，<span class="jiazhu">特進、左·右光祿大夫、金紫光祿大夫、銀青光祿大夫、朝議大夫、朝散大夫，總七等。朝，直遙翻。散，悉亶翻。</span>以加文武官之有德聲者。改侍中爲納言。<span class="jiazhu">以考諱忠，故改侍中爲納言。</span>以相國司馬高熲爲尙書左僕射，兼納言，<span class="jiazhu">熲，古迥翻。射，音夜。</span>相國司錄京兆虞慶則爲內史監，兼吏部尙書，相國內郎李德林爲內史令。<span class="jiazhu">相，息亮翻。相國內郎，相國府從事中郎，避諱改爲內郎。</span></p>
<p class="em2 strong">乙丑，追尊皇考爲武元皇帝，<span class="jiazhu">皇考，周隨國桓公楊忠。</span>廟號太祖；皇妣呂氏爲元明皇后。丙寅，脩廟社。<span class="jiazhu">時自高祖以下置四親廟，同殿異室而已，無受命之祧。社稷並列於含光門內之右。</span>立王后獨孤爲皇后，<span class="jiazhu"><span class="yinhao">「獨孤」</span>之下逸<span class="yinhao">「氏」</span>字。</span><span class="jiaozhusup">【章：十二行本正有「氏」字；乙十一行本同；孔本同。】</span>王太子勇爲皇太子。丁卯，以太尉<span class="jiaozhusup">【章：十二行本作「大將軍」三字；乙十一行本同；孔本同；張校同。】</span>趙煚爲尙書右僕射。己巳，封周靜帝爲介公。<span class="jiazhu">煚，居永翻。周主雖禪，死乃有諡，《通鑑》先以諡書之。介，古國名。</span>周氏諸王皆降爵爲公。</p>
<p class="em2 strong">初，劉、鄭矯詔以隋主輔政，<span class="jiazhu">劉、鄭，劉昉、鄭譯也。矯詔事見上卷上年。</span>楊后雖不預謀，然以嗣子幼沖，恐權在他族，聞之，甚喜。後知其父有異圖，意頗不平，形於言色，及禪位，憤惋逾甚。<span class="jiazhu">嗣，祥吏翻。惋，烏貫翻。</span>隋主內甚愧之，改封樂平公主，<span class="jiazhu">樂平郡公主。《五代志》：太原郡樂平縣，舊置樂平郡。樂，音洛。</span>久之，欲奪其志；公主誓不許，乃止。</p>
<p class="em2 strong">隋主與周載下大夫北平榮建緒有舊，<span class="jiazhu"><span class="yinhao">「載」</span>下逸<span class="yinhao">「師」</span>字。後周置載師之官，屬地官，有中大夫，有下大夫。北平郡，治盧龍。榮姓出周榮公。《莊子》有榮啓期。</span>隋主將受禪，建緒爲息州刺史；<span class="jiazhu">《五代志》：汝南郡新息縣，後魏置東豫州，梁改西豫州，又改淮州，東魏復曰東豫州，後周改曰息州。</span>將之官，隋主謂曰：<span class="yinhao">「且躊躇，<span class="jiazhu">躊，直由翻。躇，陳如翻。躊躇，住足也。</span>當共取富貴。」</span>建緒正色曰：<span class="yinhao">「明公此旨，非僕所聞。」</span>及卽位，來朝，帝謂之曰：<span class="yinhao">「卿亦悔不？」</span><span class="jiazhu">朝，直遙翻。不，讀曰否。</span>建緒稽首曰：<span class="yinhao">「臣位非徐廣，情類楊彪。」</span><span class="jiazhu">稽，音啓。徐廣事見一百一十九卷宋高祖永初元年。楊彪事見六十九卷魏文帝黃初二年。</span>帝怒曰：<span class="yinhao">「朕雖不曉書語，亦知卿此言不遜！」</span></p>
<p class="em2 strong">上柱國竇毅之女，聞隋受禪，自投堂下，撫膺太息曰：<span class="yinhao">「恨我不爲男子，救舅氏之患！」</span><span class="jiazhu">撫，與拊同，拍也。膺，胸也。太息，憤而舒氣長也。</span>毅及襄陽公主掩其口曰：<span class="yinhao">「汝勿妄言，滅吾族！」</span>毅由是奇之。及長，以適唐公李淵。淵，昞之子也。<span class="jiazhu">昞，周柱國李虎之子。李淵始見于此。長，知兩翻。昞，音丙。</span></p>
<p class="em2 strong">虞慶則勸隋主盡滅宇文氏，高熲、楊惠亦依違從之，<span class="jiazhu">依違者，不敢言其不可，而心不以爲可。</span>李德林固爭，以爲不可，隋主作色曰：<span class="yinhao">「君書生，不足與議此！」</span>於是周太祖孫譙公乾惲、冀公絢，<span class="jiazhu">惲，於粉翻。絢，許縣翻。</span>閔帝子紀公湜，<span class="jiazhu">湜，常職翻。</span>明帝子酆公貞、宋公實，高祖子漢公贊、秦公贄、曹公允、道公充、蔡公兌、荊西元，宣帝子萊公衍、郢公術皆死。<span class="jiazhu">《通鑑》書宣帝子衍始終備，但《目錄》書大成元年立太子衍，亦自背馳。</span>德林由此品位不進。</p>
<p class="em2 strong"><span class="yinwen">4</span>乙亥，上耕藉田。<span class="jiazhu">藉，在亦翻。</span></p>
<p class="em2 strong"><span class="yinwen">5</span>隋主封其弟邵公慧爲滕王，安公爽爲衞王，<span class="jiazhu">邵、安皆以州爲封國。</span>子鴈門公廣爲晉王，俊爲秦王，秀爲越王，諒爲漢王。</p>
<p class="em2 strong"><span class="yinwen">6</span>隋主賜李穆詔曰：<span class="yinhao">「公旣舊德，且又父黨。<span class="jiazhu">李穆與隋主之父忠比肩事周，皆爲功臣。</span>敬惠來旨，義無有違。<span class="jiazhu">謂穆勸之受命也。</span>卽以今月十三日恭膺天命。」</span><span class="jiazhu">孔安國曰：膺，當也。</span>俄而穆入朝，<span class="jiazhu">自幷州入朝。朝，直遙翻。</span>帝以穆爲太師，贊拜不名；子孫雖在襁褓，<span class="jiazhu">襁，居兩翻，負兒衣。褓，博抱翻，抱兒衣。</span>悉拜儀同，一門執象笏者百餘人，<span class="jiazhu">《隋志》曰：按《禮》：笏，諸侯以象，凡有指畫於君前用笏，受命書於笏。笏，畢用也。《五經要義》曰：所以記事，防忽忘。《禮圖》云：度二尺有六寸，中博二寸，其殺六分去一。晉、宋以來，謂之手板，此乃不經，今還謂之笏，以法古名。自西魏以降，五品以上，通用象牙，六品已下，兼用竹木。笏，呼骨翻。</span>貴盛無比。又以上柱國竇熾爲太傅，幽州總管于翼爲太尉。李穆上表乞骸骨，<span class="jiazhu">人臣致身以事君，身非己有，故求閒者自言乞骸骨。上，時掌翻。</span>詔曰：<span class="yinhao">「呂尙以期頤佐周，<span class="jiazhu">《記》：百年曰期頤。呂尙遇文王，年八十矣，佐文王以及武王，則是期頤之年也。</span>張蒼以華皓相漢，<span class="jiazhu">華皓，謂白首也。張蒼免相後，口中無齒，食乳，年百餘歲乃卒。</span>高才命世，不拘常禮。」</span>仍以穆年耆，敕蠲朝集，<span class="jiazhu">蠲，免也。朝集，猶言朝會也。朝，直遙翻。</span>有大事，就第詢訪。<span class="jiazhu">用古人<span class="yinhao">「欲有謀焉則就之」</span>之意。隋主姑以是恩李穆耳，非欲與之大有爲也。</span></p>
<p class="em2 strong">美陽公蘇威，<span class="jiazhu">美陽，古縣名，漢、晉屬扶風，《五代志》不見，蓋已省廢，姑以古縣名封爵之耳。</span>綽之子也，<span class="jiazhu">蘇綽佐宇文泰以興周。</span>少有令名，周晉公護強以女妻之。<span class="jiazhu">少，詩照翻。強，其兩翻。妻，七細翻。</span>威見護專權，恐禍及己，屛居山寺，以諷讀爲娛。<span class="jiazhu">屛，必郢翻。</span>周高祖聞其賢，除車騎大將軍、儀同三司，<span class="jiazhu">騎，奇寄翻。</span>又除稍伯下大夫，<span class="jiazhu">稍，所敎翻。</span>皆辭疾不拜；宣帝就除開府儀同大將軍。隋主爲丞相，高熲薦之，隋主召見，與語，大悅；居月餘，聞將受禪，遁歸田里。<span class="jiazhu">觀蘇威之初，其立身何可議哉！至於末節，展轉於宇文化及、李密、王世充之朝，何其可鄙也！君子是以知令終之難。</span>熲請追之，<span class="jiazhu">追者，尋其後而召之。</span>隋主曰：<span class="yinhao">「此不欲預吾事耳，置之。」</span>及受禪，徵拜太子少保，追封其父爲邳公，<span class="jiazhu">邳亦以州名爲公國。少，始照翻。</span>以威襲爵。</p>
<p class="em2 strong"><span class="yinwen">7</span>丁丑，隋以晉王廣爲幷州總管。三月，戊子，以上開府儀同三司賀若弼爲吳州總管，鎭廣陵；<span class="jiazhu">《考異》曰：《隋書·帝紀》云<span class="yinhao">「楚州」</span>，今從《弼傳》。</span>和州刺史河南韓擒虎爲廬州總管，鎭廬江。<span class="jiazhu">廣陵爲吳州，仍周舊也。歷陽爲和州，仍齊舊也。《隋書》：韓擒虎，河東垣人。<span class="yinhao">「河南」</span>當作<span class="yinhao">「河東」</span>。《五代志》：廬江郡，梁置南豫州，又改合州，開皇初改廬州。蓋梁之南豫、合州，皆治合肥，合州因合肥而名也。廬江在合肥東五十里，旣徙治廬江，故以廬名州。若，人者翻。</span>隋主有幷吞江南之志，問將帥於高熲，<span class="jiazhu">將，卽亮翻。帥，所類翻。</span>熲薦弼與擒虎，故置於南邊，使潛爲經略。</p>
<p class="em2 strong">戊戌，以太子少保蘇威兼納言、度支尙書。<span class="jiazhu">度支尙書，統度支、戶部、金部、倉部。度，徒洛翻。</span></p>
<p class="em2 strong">初，蘇綽在西魏，以國用不足，制征稅法頗重，<span class="jiazhu">後周太祖作相，置載師，掌任土之法，辨夫家田里之數，會六畜車乘之稽，審賦役斂弛之節，制畿疆脩廣之域，頒施惠之要，審牧產之政。司均，掌田里之政令，凡人口十已上，宅五畝；口九已上，宅四畝；口五已下，宅三畝。有室者田百四十畝，丁者田百畝。司賦，掌功賦之政令，凡人自十八以至六十有四與輕癃者皆賦之。其賦之法，有室者歲不過絹一疋，綿八兩，粟五斛；丁者半之。其非桑土，有室者布一疋，麻十斤；丁者又半之。豐年則全賦，中年半之，下年一之，皆以時徵焉。若艱荒凶札，則不徵其賦。又有市門之稅。自今觀之，亦不爲重矣，而蘇綽猶望後之人弛之，可謂有志於民矣。</span>旣而歎曰：<span class="yinhao">「今所爲者，譬如張弓，非平世法也。後之君子，誰能弛之！」</span>威聞其言，每以爲己任。至是，奏減賦役，務從輕簡，隋主悉從之，<span class="jiazhu">蘇威爲度支尙書，居可言可行之地。</span>漸見親重，與高熲參掌朝政。<span class="jiazhu">朝，直遙翻。</span>帝嘗怒一人，將殺之；威入閤進諫，帝不納，將自出斬之，威當帝前不去；帝避之而出，威又遮止。帝拂衣而入，良久，乃召威謝曰：<span class="yinhao">「公能若是，吾無憂矣。」</span>賜馬二匹，錢十餘萬，尋復兼大理卿、京兆尹、御史大夫，本官悉如故。</p>
<p class="em2 strong">治書侍御史安定梁毗，以威兼領五職，<span class="jiazhu">漢宣帝幸宣室，齋居決事，令侍御史二人治書侍側，魏、晉因別置治書侍御史。安定郡，涇州。五職，納言、度支尙書、大理卿、京兆尹、御史大夫也。治，平聲。</span>安繁戀劇，無舉賢自代之心，抗表劾威，<span class="jiazhu">劾，戶慨翻，又戶得翻。</span>帝曰：<span class="yinhao">「蘇威朝夕孜孜，<span class="jiazhu">孜孜，不怠也。</span>志存遠大，何遽迫之！」</span>因謂朝臣曰：<span class="yinhao">「蘇威不值我，無以措其言；我不得蘇威，何以行其道。楊素才辯無雙，至於斟酌古今，助我宣化，非威之匹也。<span class="jiazhu">匹，偶也。</span>威若逢亂世，南山四皓，豈易屈哉！」</span><span class="jiazhu">四皓，東園公、綺里季、夏黃公、角里先生，遭秦之亂，隱於商山，鬚眉皓白，故曰四皓。商山在長安南，故曰南山。隋主以蘇威隱遯於周世，故云然。易，以豉翻。</span>威嘗言於帝曰：<span class="yinhao">「臣先人每戒臣云：<span class="jiazhu">先人，謂威父綽。</span>『唯讀《孝經》一卷，足以立身治國，何用多爲！』」</span>帝深然之。<span class="jiazhu">治，直之翻；下同。</span></p>
<p class="em2 strong">高熲深避權勢，上表遜位，<span class="jiazhu">上，時掌翻。</span>讓於蘇威，帝欲成其美，<span class="jiazhu">成其讓賢之美。</span>聽解僕射。數日，帝曰：<span class="yinhao">「蘇威高蹈前朝，<span class="jiazhu">前朝，謂周朝。高蹈，謂其隱遯不仕。蹈，踐也，履也；高蹈，言踐履之高。朝，直遙翻。</span>熲能推舉。吾聞進賢受上賞，<span class="jiazhu">漢武帝詔曰：進賢受上賞，蔽賢蒙顯戮，古之道也。</span>寧可使之去官！」</span>命熲復位。熲、威同心協贊，政刑大小，帝無不與之謀議，然後行之。故革命數年，天下稱平。</p>
<p class="em2 strong">太子左庶子盧賁，以熲、威執政，心甚不平，時柱國劉昉亦被疏忌。賁因諷昉及上柱國元諧、李詢、華州刺史張賓等謀黜熲、威，<span class="jiazhu">《五代志》：京兆郡鄭縣，後魏置東雍州，幷華山郡，西魏改曰華州。昉，甫兩翻。被，皮義翻。華，戶化翻。</span>五人相與輔政。又以晉王廣有寵於帝，私謂太子曰：<span class="yinhao">「賁欲數謁殿下，<span class="jiazhu">數，所角翻。</span>恐爲上所譴，願察區區之心。」</span>謀泄，帝窮治其事，<span class="jiazhu">治，直之翻。</span>昉等委罪於賓、賁。公卿奏二人當死，帝以故舊，不忍誅，並除名爲民。<span class="jiazhu">二人皆翼戴隋主於潛躍者也。張賓，道士也。隋主作輔，賓自言洞曉星曆，盛言有代謝之徵，且言上儀表非人臣之相，由是大被知遇，常在幕府。</span></p>
<p class="em2 strong"><span class="yinwen">8</span>庚子，隋詔前代品爵，皆依舊不降。<span class="jiazhu">此普謂中外官也。</span></p>
<p class="em2 strong"><span class="yinwen">9</span>丁未，梁主遣其弟太宰巖入賀于隋。<span class="jiazhu">賀受命也。</span></p>
<p class="em2 strong"><span class="yinwen">10</span>夏，四月，辛巳，隋大赦。戊戌，悉放太常散樂爲民，仍禁雜戲。<span class="jiazhu">後齊之季有散樂，周天元卽位，悉徵詣長安，隸太常。隋今放之。</span></p>
<p class="em2 strong"><span class="yinwen">11</span>散騎常侍韋鼎、兼通直散騎常侍王瑳聘于周。<span class="jiazhu">散，悉亶翻。騎，奇寄翻。瑳，七何翻，又七可翻。</span>辛丑，至長安，隋已受禪，隋主致之介國。<span class="jiazhu">《說文》：致，送詣也。周主時封介公。</span></p>
<p class="em2 strong"><span class="yinwen">12</span>隋主召汾州刺史韋沖爲兼散騎常侍。<span class="jiazhu">《五代志》：文城郡，東魏置南汾州，後周改爲汾州。散，悉亶翻。</span>時發稽胡築長城，<span class="jiazhu">按《隋紀》，時修築長城，二旬而罷。</span>汾州胡千餘人，在塗亡叛。帝召沖問計，對曰：<span class="yinhao">「夷狄之性，易爲反覆，<span class="jiazhu">易，以豉翻。</span>皆由牧宰不稱之所致。<span class="jiazhu">稱，尺證翻。</span>臣請以理綏靜，可不勞兵而定。」</span>帝然之，命沖綏懷叛者，月餘皆至，並赴長城之役。沖，敻之子也。<span class="jiazhu">韋敻見一百六十七卷周高祖永定三年。</span></p>
<p class="em2 strong"><span class="yinwen">13</span>五月，戊午，隋封邘公雄爲廣平王，<span class="jiazhu">按《隋書》，此卽邗公惠也，改名雄，開皇中，改封清漳王，仁壽初，改封安德王。大業中，從征吐谷渾還，進封觀王，薨，諡曰德，後所謂觀德王雄者是也。<span class="yinhao">「邘」</span>當作<span class="yinhao">「邗」</span>，音寒。</span><span class="jiaozhusup">【章：乙十一行本正作「邗」；孔本同。】</span>永康公弘爲河間王。<span class="jiazhu">永康縣公也。《五代志》：清化郡永穆縣，梁置，曰永康。</span>雄，高祖之族子也。</p>
<p class="em2 strong"><span class="yinwen">14</span>隋主潛害周靜帝而爲之舉哀，<span class="jiazhu">爲，于僞翻。</span>葬于恭陵；以其族人洛爲嗣。</p>
<p class="em2 strong"><span class="yinwen">15</span>六月，癸未，隋詔郊廟冕服必依《禮經》。<span class="jiazhu">隋制：冕服採用東齊之法，乘輿袞冕，垂白珠十有二旒，以組爲纓，色如其綬。黈纊充耳。玉筓。玄衣，纁裳。衣，山龍、華蟲、火、宗、彝五章；裳，藻、粉米、黼、黻四章。衣重宗彝，裳重黼黻，爲十二等。衣，褾領，織成升龍；白紗內單；黼領青褾襈裾。革帶，玉鉤䚢。大帶，素帶，朱裏，紕其外，上以朱，下以綠。韍隨裳色，龍、火、山三章。鹿盧玉具劍，火珠鏢首，白玉雙佩，玄組。雙大綬，六采，玄、黃、青、白、縹、綠，純玄質，長二丈四尺，五百首，廣一尺。小雙綬，長二尺六寸，色同大綬，而首半之，間施三玉環。朱韈，赤舃，舃加金飾。凡綬，先合單紡爲一絲，絲四爲一扶，扶五爲一首，首五成一文。褾，波小翻。襈，雛免翻。䚢，丑例翻，又敕列翻。紕，音卑，緣也。鏢，紕招翻；《說文》，刀削末銅也。縹，匹沼翻。紡，甫罔翻。</span>其朝會之服、旗幟、犧牲皆尙赤，<span class="jiazhu">隋自以爲得火德，故尙赤色。朝，直遙翻；下同。幟，昌志翻。</span>戎服以黃，<span class="jiaozhusup">【章：十二行本「黃」下有「在外」二字；乙十一行本同；孔本同；張校同。】</span>常服通用雜色。秋，七月，乙卯，隋主始服黃，百僚畢賀。於是百官常服，同於庶人，皆著黃袍；<span class="jiazhu">著，則略翻。</span>隋主朝服亦如之，唯以十三環帶爲異。</p>
<p class="em2 strong"><span class="yinwen">16</span>八月，壬午，隋廢東京官。<span class="jiazhu">周徙相州六府於東京，事見一百七十三卷太建十一年。</span></p>
<p class="em2 strong"><span class="yinwen">17</span>吐谷渾寇涼州，<span class="jiazhu">涼州，武威郡。吐，從暾入聲。谷，音浴。</span>隋主遣行軍元帥樂安西元諧等步騎數萬擊之。諧擊破吐谷渾於豐利山，<span class="jiazhu">豐利山在青海東。帥，所類翻。騎，奇寄翻。</span>又敗其太子可博汗於青海，<span class="jiazhu">青海在吐谷渾國都伏俟城之東十五里，周迴千餘里，中有小山，唐時謂之龍駒島。敗，補邁翻。可，從刊入聲。汗，音寒。</span>俘斬萬計。吐谷渾震駭，其王侯三十人各帥所部來降。吐谷渾可汗夸呂帥親兵遠遁。<span class="jiazhu">帥，讀曰率。降，戶江翻；下同。</span>隋主以其高寧王移茲裒爲河南王，<span class="jiazhu">裒，薄侯翻。</span>使統降衆。以元諧爲寧州刺史，<span class="jiazhu">《五代志》：北地郡，後魏置豳州，西魏改爲寧州。</span>留行軍總管賀婁子幹鎭涼州。</p>
<p class="em2 strong"><span class="yinwen">18</span>九月，庚午，將軍周羅睺攻隋故墅，拔之。<span class="jiazhu"><span class="yinhao">「故墅」</span>，當作<span class="yinhao">「胡墅」</span>。胡墅在大江北岸，對石頭城。睺，音侯。墅，承與翻。</span>蕭摩訶攻江北。</p>
<p class="em2 strong"><span class="yinwen">19</span>隋奉車都尉于宣敏<span class="jiazhu">漢武帝置三都尉，奉車、駙馬、騎也。</span>奉使巴、蜀還，<span class="jiazhu">使，疏吏翻。還，音旋，又如字。</span>奏稱：<span class="yinhao">「蜀土沃饒，人物殷阜，周德之衰，遂成戎首。<span class="jiazhu">謂王謙以益州起兵也。</span>宜樹建藩屛，封殖子孫。」</span><span class="jiazhu">屛，必郢翻。</span>隋主善之。辛未，以越王秀爲益州總管，改封蜀王。<span class="jiazhu">爲秀在蜀以奢僭得罪張本。</span>宣敏，謹之孫也。<span class="jiazhu">于謹，周之功臣。</span></p>
<p class="em2 strong"><span class="yinwen">20</span>隋<span class="jiaozhusup">【章：十二行本「隋」上有「壬申」二字；乙十一行本同；孔本同；張校同。】</span>以上柱國長孫覽、元景山並爲行軍元帥，<span class="jiazhu">長，知兩翻。帥，所類翻。</span>發兵入寇；命尙書左僕射高熲節度諸軍。</p>
<p class="em2 strong"><span class="yinwen">21</span>初，周、齊所鑄錢凡四等，乃民間私錢，名品甚衆，<span class="jiazhu">《五代志》：齊文宣受禪，改鑄常平五銖，重如其文，其錢甚貴，且制造甚精。至乾明、皇建之間，往往私鑄。鄴中用錢，有赤熟、青熟、細眉、赤生之異。河南所用，有青、薄、鉛、錫之別。青、齊、徐、兗、梁、豫州，輩類各殊。武平已後，私鑄轉甚，或以生鐵和銅。至于齊亡，卒不能禁。後周之初，尙用魏錢。及武帝保定元年，乃更鑄布泉之錢，以一當五，與五銖並行。時梁、益之境，又雜用古錢交易，河西諸郡，或用西域金銀之錢，而官不禁。建德三年，更鑄五行大布錢，以一當十，與布泉並行。五年，以布泉漸賤，遂廢之。齊平已後，山東猶雜用齊氏舊錢。宣帝大象元年，又鑄永通萬國錢，以一當千，與五行大布及五銖凡三品並用。</span>輕重不等。隋主患之，更鑄五銖錢，背、面、肉、好皆有周郭，<span class="jiazhu">錢之文爲面，其漫爲背，錢體爲肉，錢孔爲好，外圓周之以規，內方周之以矩，曰周郭。更，工衡翻。肉，而救翻。好，虛到翻。</span>每一千重四斤二兩。悉禁古錢及私錢。置樣於關；不如樣者，沒官銷毀之。自是錢幣始壹，民間便之。</p>
<p class="em2 strong"><span class="yinwen">22</span>隋鄭譯以上柱國歸第，賞賜豐厚。譯自以被疏，呼道士醮章祈福，<span class="jiazhu">道士有消災度厄之法，依陰陽五行數術，推人年命，書之如章表之儀，幷具贄幣燒香陳讀，云奏上天曹，請爲除厄，謂之上章。夜中於星辰之下，陳設酒果、䴵餌、幣物，歷祀天皇、太一、五星、列宿，爲書如上章之儀以奏之，名爲醮。被，皮義翻。醮，子肖翻。</span>爲婢所告，以爲巫蠱，譯又與母別居，爲憲司所劾，<span class="jiazhu">憲司，御史臺官。劾，戶槪翻，又戶得翻。</span>由是除名。隋主下詔曰：<span class="yinhao">「譯若留之於世，在人爲不道之臣；戮之於朝，入地爲不孝之鬼。有累幽顯，無所置之。<span class="jiazhu">朝，直遙翻。累，力端翻。</span>宜賜以《孝經》，令其熟讀。」</span>仍遣與母共居。</p>
<p class="em2 strong"><span class="yinwen">23</span>初，周法比於齊律，煩而不要，隋主命高熲、鄭譯及上柱國楊素、率更令裴政等<span class="jiazhu">太子率更令，魏、晉之制，主宮殿門戶及掌罰事，職如光祿勳、衞尉。隋制，掌伎樂漏刻。率，如字。更，工衡翻。</span>更加脩定。政練習典故，達於從政，乃采魏、晉舊律，下至齊、梁，沿革重輕，<span class="jiazhu">累世循襲者爲沿，中有變更者爲革。</span>取其折衷。<span class="jiazhu">衷，竹仲翻。</span>時同脩者十餘人，凡有疑滯，皆取決於政。於是去前世梟、轘及鞭法，<span class="jiazhu">梟者，斬首掛之木上。轘者，車裂於市。梁制有制鞭、法鞭、常鞭，凡三等之差。制鞭，生革廉成；法鞭，生革去廉；常鞭，熟靼不去廉；皆作鶴頭。紐長一尺一寸，梢長二尺七寸，廣三寸，靶長二尺五寸。去，羌呂翻。梟，古堯翻。轘，戶關翻，又戶慣翻。</span>自非謀叛以上，無收族之罪。始制死刑二，絞、斬；流刑三，自二千里至三千里；<span class="jiazhu">按《隋志》：流刑三，有千里、千五百里、二千里。應配者，一千里，居作二年；一千五百里，居作二年半；二千里，居作三年。應住居作者，三流俱役三年，近流加杖一百，一等加三十。此云自二千里至三千里，不同。</span>徒刑五，自一年至三年；<span class="jiazhu">徒刑有一年，有一年半，有二年，有二年半，有三年。</span>杖刑五，自六十至百；笞刑五，自十至五十。又制議、請、減、贖、官當之科以優士大夫。<span class="jiazhu">議，卽《周禮》八議之法。請者，凡在八議之科則請之。減者，官品第七已上，犯罪皆例減一等，其品第九已上，犯者聽贖。應贖者皆以銅代絹。贖銅一斤爲負，負十爲殿。笞十者銅一斤，加至杖百則十斤。徒一年，贖銅二十斤，每等則加銅十斤，三年則六十斤矣。流一千里，贖銅八十斤，每等則加銅十斤，二千里則百斤矣。二死皆贖銅百二十斤。犯私罪，以官當徒者，五品已上，一官當徒二年，九品已上，一官當徒一年；當流者，三流同比徒三年。若犯公罪者，徒各加一年，當流者，各加一等。其累徒過九年者，流二千里。孔穎達曰：古之贖罪用銅，漢始改用黃金，但少其斤兩，令與銅相敵。後魏以金難得，令金一兩收絹十匹。隋復依古贖銅。</span>除前世訊囚酷法，考掠不得過二百；<span class="jiazhu">時有司用前世訊囚之法，用大棒、束杖、車輻、鞵底、壓踝、杖桄之屬。考，擊也。掠，音亮，笞也。</span>枷杖大小，咸有程式。民有枉屈，縣不爲理者，聽以次經郡及州；若仍不爲理，聽詣闕伸訴。<span class="jiazhu">枷，居牙翻。爲，于僞翻。</span></p>
<p class="em2 strong">冬，十月，戊子，始行新律。詔曰：<span class="yinhao">「夫絞以致斃，斬則殊形，<span class="jiazhu">夫，音扶。</span>除惡之體，於斯已極。梟首、轘身，義無所取，不益懲肅之理，徒表安忍之懷。<span class="jiazhu">忍，殘忍也。安忍，安於爲殘忍之事。</span>鞭之爲用，殘剝膚體，徹骨侵肌，<span class="jiazhu">徹，敕列翻。</span>酷均臠切。雖云往古之式，<span class="jiazhu">《舜典》曰：鞭作官刑。故云往古之式。</span>事乖仁者之刑。梟、轘及鞭，並令去之。貴帶礪之書，不當徒罰；<span class="jiazhu">令，力丁翻，使也。去，羌呂翻。漢高帝分封功臣，與之剖符作誓曰：<span class="yinhao">「使黃河如帶，泰山若礪，國以永存，爰及苗裔。」</span></span>廣軒冕之蔭，旁及諸親。<span class="jiazhu">服冕乘軒，貴仕也。</span>流役六年，改爲五載；<span class="jiazhu">載，作亥翻。</span>刑徒五歲，變從三祀。<span class="jiazhu">祀，亦年也。</span>其餘以輕代重，化死爲生，條目甚多，備於簡策。雜格、嚴科，並宜除削。」</span>自是法制遂定，後世多遵用之。<span class="jiazhu">宋朝所行之《刑統》，舊所傳者也。</span></p>
<p class="em2 strong">隋主嘗怒一郎，於殿前笞之。諫議大夫劉行本進曰：<span class="yinhao">「此人素清，其過又小，願少寬之。」</span><span class="jiazhu">笞，丑之翻。少，詩沼翻。</span>帝不顧。行本於是正當帝前曰：<span class="yinhao">「陛下不以臣不肖，置臣左右，臣言若是，陛下安得不聽；若非，當致之於理。」</span><span class="jiaozhusup">【章：十二行本「理」下有「豈得輕臣而不顧也」八字；乙十一行本同；孔本同；張校同。】</span><span class="jiazhu">言送詣大理寺治其罪。</span>因置笏於地而退。帝斂容謝之，遂原所笞者。行本，璠之兄子也。<span class="jiazhu">劉璠自梁入西魏，見一百六十四卷梁元帝承聖元年。笞，丑之翻。璠，音煩，又扶元翻。</span></p>
<p class="em2 strong">獨孤皇后，家世貴盛<span class="jiazhu">后父獨孤信，仕西魏以及周，列於元功。后姊爲周明帝后，女爲周宣帝后。</span>而能謙恭，雅好讀書，<span class="jiazhu">好，呼到翻。</span>言事多與隋主意合，帝甚寵憚之，宮中稱爲<span class="yinhao">「二聖」</span>。帝每臨朝，<span class="jiazhu">朝，直遙翻；下同。</span>后輒與帝方輦而進，<span class="jiazhu">方輦，並兩輦也。</span>至閤乃止。使宦官伺帝，政有所失，隨卽匡諫。<span class="jiazhu">伺，相吏翻。</span>候帝退朝，同反燕寢。<span class="jiazhu">朝，直遙翻。燕寢，燕居之寢。</span>有司奏稱：<span class="yinhao">「《周禮》百官之妻，命於王后，請依古制。」</span>后曰：<span class="yinhao">「婦人與政，或從此爲漸，不可開其源也。」</span><span class="jiazhu">與，讀曰預。</span>大都督崔長仁，后之中外兄弟也，犯法當斬，帝以后故，欲免其罪。后曰：<span class="yinhao">「國家之事，焉可顧私！」</span><span class="jiazhu">焉，於虔翻。</span>長仁竟坐死。后性儉約，帝嘗合止利藥，<span class="jiazhu">泄瀉不禁者曰利。合，音閤。</span>須胡粉一兩。宮內不用，求之，竟不得。又欲賜柱國劉嵩妻織成衣領，宮內亦無之。</p>
<p class="em2 strong">然帝懲周氏之失，不以權任假借外戚，后兄弟不過將軍、刺史。帝外家呂氏，濟南人，<span class="jiazhu">《五代志》：齊郡歷城縣，舊置濟南郡。濟，子禮翻。</span>素微賤，齊亡以來，帝求訪，不知所在。<span class="jiazhu">齊之未亡，濟南之地屬齊，不可得而求訪，故齊亡始訪之。</span>及卽位，始求得舅子呂永吉，追贈外祖雙周爲太尉，封齊郡公，以永吉襲爵。永吉從父道貴，性尤頑騃，<span class="jiazhu">從，才用翻。騃，五駭翻，癡也。</span>言詞鄙陋，帝厚加供給，而不許接對朝士。<span class="jiazhu">朝，直遙翻。</span>拜上儀同三司，出爲濟南太守；<span class="jiazhu">守，式又翻。</span>後郡廢，終于家。</p>
<p class="em2 strong"><span class="yinwen">24</span>壬辰，隋主如岐州。<span class="jiazhu">《隋志》：扶風郡，舊置岐州。</span></p>
<p class="em2 strong">岐州刺史安定梁彥光，有惠政，隋主下詔褒美，賜束帛及御傘，<span class="jiazhu">傘，與繖同，先旰翻，又蘇旱翻，蓋也。</span>以厲天下之吏；久之，徙相州刺史。<span class="jiazhu">相，悉亮翻；下同。</span>岐俗質厚，彥光以靜鎭之，奏課連爲天下最。<span class="jiazhu">奏課，奏計帳及輸籍也。</span>及居相，部如岐州法。鄴自齊亡，衣冠士人多遷入關，唯工商樂戶移實州郭，<span class="jiazhu">城外曰郭。《釋名》：郭，廓也；廓落在城外也。</span>風俗險詖，好興謠訟，<span class="jiazhu">詖，彼義翻。好，呼到翻。</span>目彥光爲<span class="yinhao">「著帽餳」</span>。<span class="jiazhu">餳，飴也。餳軟而甘，言彥光爲人軟美如團餳，特著帽耳。孔穎達曰：凡飴謂之餳，關東之通語也。《方言》曰：餳謂之張皇，或云滑餹。著，則略翻。餳，徐盈翻。</span>帝聞之，免彥光官。歲餘，拜趙州刺史。<span class="jiazhu">《五代志》：趙郡大陸縣，舊曰廣阿，置殷州及南鉅鹿郡，後改南趙郡，改州爲趙州。</span>彥光自請復爲相州，帝許之。豪猾聞彥光再來，皆嗤之。<span class="jiazhu">嗤，丑之翻，笑也。</span>彥光至，發擿姦伏，<span class="jiazhu">擿，他狄翻，發也，動也。</span>有若神明，豪猾潛竄，闔境大治。<span class="jiazhu">治，直吏翻。</span>於是招致名儒，每鄕立學，親臨策試，褒勤黜怠。及舉秀才，祖道於郊，以財物資之。於是風化大變，吏民感悅，無復訟者。<span class="jiazhu">史因岐州之政，終言彥光歷刺他州事。復，扶又翻。</span></p>
<p class="em2 strong">時又有相州刺史陳留樊叔略，有異政，帝以璽書褒美，班示天下，徵拜司農。<span class="jiazhu">按《樊叔略傳》，徵拜司農卿。璽，斯氏翻。</span></p>
<p class="em2 strong">新豐令房恭懿，<span class="jiazhu">新豐縣，自漢以來屬京兆。</span>政爲三輔之最，帝賜以粟帛。雍州諸縣令朝謁，<span class="jiazhu">雍，於用翻。朝，直遙翻；下同。</span>帝見恭懿，必呼至榻前，訪以治民之術。累遷德州司馬。<span class="jiazhu">《五代志》：平原郡，開皇九年置德州。治，直之翻。</span>帝謂諸州朝集使曰：<span class="jiazhu">《隋志》：每元會，諸州悉遣使赴京師朝集，謂之朝集使。使，疏吏翻。</span><span class="yinhao">「房恭懿志存體國，愛養我民，此乃上天宗廟之所祐。朕若置而不賞，上天宗廟必當責我。卿等宜師範之。」</span>因擢爲海州刺史。<span class="jiazhu">海州，東海郡。</span>由是州縣吏多稱職，百姓富庶。<span class="jiazhu">樊叔略、房恭懿之被褒擢，非必皆是年事。《通鑑》因梁彥光事，悉書於此，以見開皇之治，以賞良吏而成。稱，尺證翻。</span></p>
<p class="em2 strong"><span class="yinwen">25</span>十一月，丁卯，隋遣兼散騎侍郎鄭撝來聘。<span class="jiazhu">散，悉亶翻。騎，奇寄翻。撝，許爲翻。</span></p>
<p class="em2 strong"><span class="yinwen">26</span>十二月，庚子，隋主還長安，復鄭譯官爵。</p>
<p class="em2 strong"><span class="yinwen">27</span>廣州刺史馬靖，<span class="jiazhu">廣州，治番禺。</span>得嶺表人心，兵甲精練，數有戰功。<span class="jiazhu">數，所角翻。</span>朝廷疑之，遣吏部侍郎蕭引觀靖舉措，諷令送質，<span class="jiazhu">朝，直遙翻。令，力丁翻。質，音致。</span>外託收督賧物。<span class="jiazhu">賧，吐濫翻。蠻、蜑所輸貨物曰賧。一曰：夷人以財贖罪曰賧。</span>引至番禺，<span class="jiazhu">番禺，音潘愚。</span>靖卽遣子弟入質。</p>
<p class="em2 strong"><span class="yinwen">28</span>是歲，隋主詔境內之民任聽出家，仍令計口出錢，營造經像。於是時俗隨風而靡，民間佛書，多於《六經》數十百倍。</p>
<p class="em2 strong"><span class="yinwen">29</span>突厥佗鉢可汗病且卒，<span class="jiazhu">厥，九勿翻。佗，徒何翻。可，從刊入聲。汗，音寒。卒，子恤翻。</span>謂其子菴邏曰：<span class="yinhao">「吾兄不立其子，委位於我。<span class="jiazhu">事見一百七十一卷太建四年。邏，郎佐翻。《隋書·突厥傳》作<span class="yinhao">「菴羅。」</span></span>我死，汝曹當避大邏便。」</span><span class="jiazhu">大邏便者，木杆之子。杜佑曰：突厥以勇健者爲<span class="yinhao">「莫賀弗」</span>，肥麄者爲<span class="yinhao">「大羅便」</span>。大羅便，酒器也，似角而麄短，體貌似之，故以爲號。此官特貴，唯其子弟爲之。</span>及卒，國人將立大邏便。以其母賤，衆不服；菴邏實貴，<span class="jiazhu">《隋書》作<span class="yinhao">「菴羅母貴」</span>，當從之。</span>突厥素重之。攝圖最後至，謂國人曰：<span class="yinhao">「若立菴邏者，我當帥兄弟事之。<span class="jiazhu">帥，讀曰率。</span>若立大邏便，我必守境，利刃長矛以相待。」</span>攝圖長，且雄勇，國人莫敢拒，<span class="jiazhu">攝圖爲小可汗，統東面部落，又逸可汗之子，故長。長，知兩翻。</span>竟立菴邏爲嗣。大邏便不得立，心不服菴邏，每遣人詈辱之。<span class="jiazhu">詈，力智翻。</span>菴邏不能制，因以國讓攝圖。國中相與議曰：<span class="yinhao">「四可汗子，<span class="jiazhu">四可汗，謂逸可汗及木杆可汗、褥但可汗、佗鉢可汗。</span>攝圖最賢。」</span>共迎立之，<span class="jiazhu">《考異》曰：《隋·突厥傳》云：木杆在位二十年卒，佗鉢在位十年卒。按《周·傳》，魏廢帝二年，三月，科羅獻馬，木杆猶未立。建德二年，佗鉢獻馬。然則木杆以承聖二年立，太建四年卒，佗鉢以其年立，十三年卒也。</span>號沙鉢略可汗，居都斤山。菴邏降居獨洛水，稱第二可汗。<span class="jiazhu">都斤山、獨洛水，皆突厥中地名。第二可汗，言其位次沙鉢略也。</span>大邏便乃謂沙鉢略曰：<span class="yinhao">「我與爾俱可汗子，各承父後。爾今極尊，我獨無位，何也？」</span>沙鉢略患之，以爲阿波可汗，還領所部。又沙鉢略從父玷厥，居西面，號達頭可汗。<span class="jiazhu">從，才用翻。玷，丁念翻。厥，九勿翻。</span>諸可汗各統部衆，分居四面。沙鉢略勇而得衆，北方皆畏附之。</p>
<p class="em2 strong">隋主旣立，待突厥禮薄，突厥大怨。千金公主傷其宗祀覆滅，日夜言於沙鉢略，請爲周室復讎。<span class="jiazhu">周遣千金公主嫁突厥，見上卷十二年。爲，于僞翻。</span>沙鉢略謂其臣曰：<span class="yinhao">「我，周之親也。今隋主自立而不能制，復何面目見可賀敦乎！」</span><span class="jiazhu">復，扶又翻。突厥之君長稱可汗，其妻稱可賀敦。</span>乃與故齊營州刺史高寶寧合兵爲寇。隋主患之，敕緣邊脩保障，峻長城，命上柱國武威陰壽鎭幽州，京兆尹虞慶則鎭幷州，屯兵數萬以備之。</p>
<p class="em2 strong">初，奉車都尉長孫晟送千金公主入突厥，<span class="jiazhu">長，知兩翻。晟，成正翻。</span>突厥可汗愛其善射，留之竟歲，命諸子弟貴人與之親友，冀得其射法。沙鉢略弟處羅侯，號突利設，尤得衆心，爲沙鉢略所忌，密託心腹，陰與晟盟。晟與之遊獵，因察山川形勢，部衆強弱，靡不知之。</p>
<p class="em2 strong">及突厥入寇，晟上書曰：<span class="yinhao">「今諸夏雖安，<span class="jiazhu">上，時掌翻。夏，戶雅翻。</span>戎虜尙梗，興師致討，未是其時，棄於度外，又相侵擾，<span class="jiazhu">此二語明指出當時利病。今人多上書言時事，滕口說耳。</span>故宜密運籌策，有以攘之。<span class="jiazhu">此下方是晟獻策。</span>玷厥之於攝圖，兵強而位下，外名相屬，內隙已彰；鼓動其情，必將自戰。又，處羅侯者，攝圖之弟，姦多勢弱，<span class="jiazhu">言其心多姦巧而形勢甚弱。</span>曲取衆心，國人愛之，因爲攝圖所忌，其心殊不自安，迹示彌縫，實懷疑懼。又，阿波首鼠，介在其間，<span class="jiazhu">《漢書》：首鼠兩端。</span>頗畏攝圖，受其牽率，<span class="jiazhu">《左傳》：牽率老夫。</span>唯強是與，未有定心。今宜遠交而近攻，<span class="jiazhu">《史記》范睢說秦王之言。</span>離強而合弱。通使玷厥，說合阿波，<span class="jiazhu">使，疏吏翻。說，輸芮翻。今人言說合二字，說，音如字；合，音閤。</span>則攝圖迴兵，自防右地。<span class="jiazhu">右地，突厥西面地也。</span>又引處羅，遣連奚、霫，<span class="jiazhu">奚，庫莫奚。霫，又一種。霫，音習。</span>則攝圖分衆，還備左方。<span class="jiazhu">左方，突厥東面地也。</span>首尾猜嫌，腹心離阻，十數年後，乘釁討之，<span class="jiazhu">釁，許覲翻。</span>必可一舉而空其國矣。」</span>帝省表，大悅，<span class="jiazhu">省，悉景翻。</span>因召與語。晟復口陳形勢，<span class="jiazhu">復，扶又翻。</span>手畫山川，寫其虛實，皆如指掌，帝深嗟異，皆納用之。遣太僕元暉出伊吾道，詣達頭，賜以狼頭纛。<span class="jiazhu">太僕，太僕卿也。伊吾，卽漢伊吾盧之地。突厥之先，狼種也，子孫爲君長，牙門建狼頭纛，示不忘本也。纛，徒到翻。</span>達頭使來，引居沙鉢略使上。<span class="jiazhu">使，疏吏翻。</span>以晟爲車騎將軍，出黃龍道，<span class="jiazhu">黃龍，卽和龍，今黃龍府卽其地，時爲高寶寧所據。騎，奇寄翻。</span>齎幣賜奚、霫、契丹，<span class="jiazhu">奚，本曰庫莫奚，東部胡之種也。爲慕容氏所破，遺落竄匿松漠之間，後稍強盛。霫，匈奴之別種也，居潢水北。契丹之先，與奚同種而異類，並爲慕容氏所破，俱竄松漠之間。其後稍大，居黃龍之北數百里。契，欺訖翻，又音喫。齎，則兮翻。</span>遣爲鄕導，<span class="jiazhu">鄕，讀曰嚮。</span>得至處羅侯所，深布心腹，誘之內附。<span class="jiazhu">誘，音酉。</span>反間旣行，<span class="jiazhu">間，古莧翻。</span>果相猜貳。</p>
<p class="em2 strong"><span class="yinwen">30</span>始興王叔陵，太子之次弟也，與太子異母，母曰彭貴人。叔陵爲江州刺史，性苛刻狡險。新安王伯固，以善諧謔，有寵於上及太子；<span class="jiazhu">謔，虛約翻。</span>叔陵疾之，陰求其過失，欲中之以法。<span class="jiazhu">中，竹仲翻。</span>叔陵入爲揚州刺史，事務多關涉省閣，<span class="jiazhu">省閣，謂中書、尙書二省。</span>執事承意順旨，卽諷上進用之；微致違忤，必抵以大罪，重者至殊死。<span class="jiazhu">身首異處爲殊死。忤，五故翻。</span>伯固憚之，乃諂求其意。叔陵好發古冢，伯固好射雉，<span class="jiazhu">好，呼到翻。射，而亦翻。</span>常相從郊野，大相款狎，因密圖不軌。伯固爲侍中，每得密語，必告叔陵。</p>
<p class="strong"><span class="section" id="title-4"><span data-head-description="高宗宣皇帝下之下" data-head-level="h4" data-head-title="太建十四年">十四年</span></span><span class="biaozhusup" data-rel="">（壬寅、五八二年）</span></p>
<p class="em2 strong"><span class="yinwen">1</span>春，正月，己酉，上不豫，太子與始興王叔陵、長沙王叔堅並入侍疾。叔陵陰有異志，命典藥吏曰：<span class="yinhao">「切藥刀甚鈍，可礪之！」</span>甲寅，上殂。倉猝之際，叔陵命左右於外取劍。左右弗悟，取朝服木劍以進，<span class="jiazhu">朝服帶劍，以爲儀飾，非求其適用，故爲木劍。朝，直遙翻。</span>叔陵怒。<span class="jiazhu">怒其不能會己意。</span>叔堅在側，聞之，疑有變，伺其所爲。<span class="jiazhu">伺，相吏翻。</span>乙卯，小斂。<span class="jiazhu">斂，力贍翻。</span>太子哀哭俯伏。叔陵抽剉藥刀斫太子，中項，<span class="jiazhu">中，竹仲翻。</span>太子悶絕于地；母柳皇后走來救之，又斫后數下。乳媼吳氏自後掣其肘，<span class="jiazhu">媼，烏皓翻。掣，昌列翻。</span>太子乃得起；叔陵持太子衣，太子自奮得免。叔堅手搤叔陵，奪去其刀，仍牽就柱，以其褶袖縛之。<span class="jiazhu">搤，於革翻。去，羌呂翻。褶，音習，布褶衣也，今之寬袖。《山海經註》：魏毌丘儉破高句麗，遣王頎窮追，過汙沮千餘里。彼人言，海中有長臂人，近於海中得布褶衣，兩袖各長三丈有餘。則知所謂褶衣，有自來矣。</span>時吳媼已扶太子避賊，叔堅求太子所在，欲受生殺之命。叔陵多力，奮袖得脫，突走出雲龍門，馳車還東府，召左右斷青溪道，<span class="jiazhu">斷，音短。</span>赦東城囚以充戰士，<span class="jiazhu">東城，卽東府城。</span>散金帛賞賜；又遣人往新林追所部兵；仍自被甲，著白布帽，<span class="jiazhu">被，皮義翻。著，則略翻。</span>登城西門招募百姓；又召諸王將帥，<span class="jiazhu">將，卽亮翻。帥，所類翻。</span>莫有至者，唯新安王伯固單馬赴之，助叔陵指揮。叔陵兵可千人，欲據城自守。</p>
<p class="em2 strong">時衆軍並緣江防守，臺內空虛。叔堅白柳后，使太子舍人河內司馬申，以太子命召右衞將軍蕭摩訶入見受敕，<span class="jiazhu">見，賢遍翻。</span>帥馬步數百趣東府，<span class="jiazhu">帥，讀曰率；下同。趣，七喻翻；下同。</span>屯城西門。叔陵惶恐，遣記室韋諒送其鼓吹與摩訶，<span class="jiazhu">吹，昌瑞翻。</span>謂曰：<span class="yinhao">「事捷，必以公爲臺輔。」</span>摩訶紿報之曰：<span class="yinhao">「須王心膂節將自來，方敢從命。」</span><span class="jiazhu">紿，徒亥翻。將，卽亮翻。</span>叔陵遣其所親戴溫、譚騏驎詣摩訶，<span class="jiazhu">譚，徒含翻。《春秋》：齊滅譚，子孫以國爲氏。驎，離珍翻。</span>摩訶執以送臺，斬其首，徇東城。</p>
<p class="em2 strong">叔陵自知不濟，入內，沈其妃張氏及寵妾七人于井，<span class="jiazhu">沈，持林翻。</span>帥步騎數百自小航渡，<span class="jiazhu">六朝都建業，航秦淮而渡者非一處，當朱雀門者爲大航，當東府門者爲小航。騎，奇寄翻；下同。航，戶剛翻。</span>欲趣新林，乘舟奔隋。行至白楊路，爲臺軍所邀。伯固見兵至，旋避入巷，叔陵馳騎拔刃追之，伯固復還，叔陵部下多棄甲潰去。摩訶馬容陳智深迎刺叔陵僵仆，陳仲華就斬其首，<span class="jiazhu">軍行，擇便於鞍馬、軀幹壯偉者，乘馬居前，以壯軍容，謂之馬容。刺，七亦翻。</span>伯固爲亂兵所殺，自寅至巳乃定。叔陵諸子並賜死，伯固諸子宥爲庶人。韋諒及前衡陽內史彭暠、<span class="jiazhu">《五代志》：長沙郡衡山縣，舊置衡陽郡。陳爲王國，故置內史。暠，古老翻。</span>諮議參軍兼記室鄭信、典籤俞公喜並伏誅。暠，叔陵舅也。信、諒有寵於叔陵，常參謀議。諒，粲之子也。<span class="jiazhu">韋粲，梁臣，死於侯景之難。</span></p>
<p class="em2 strong">丁巳，太子卽皇帝位，大赦。</p>
<p class="em2 strong"><span class="yinwen">2</span>辛酉，隋置河北道行臺於幷州，以晉王廣爲尙書令；<span class="jiazhu">幷州治晉陽。</span>置西南道行臺於益州，以蜀王秀爲尙書令。隋主懲周氏孤弱而亡，故使二子分涖方面。以二王年少，<span class="jiazhu">少，詩照翻。</span>盛選貞良有才望者爲之僚佐；以靈州刺史王韶爲幷省右僕射，<span class="jiazhu">《五代志》：靈武郡，後魏置靈州。按靈州，漢北地郡富平縣地，赫連勃勃之果園。後魏置靈州，取靈武郡名之。註又見前。</span>鴻臚卿趙郡李雄爲兵部尙書，<span class="jiazhu">《五代志》：趙郡治平棘。李雄，趙郡高邑人。臚，陵如翻。</span>左武衞將軍朔方李徹總晉王府軍事，<span class="jiazhu">朔方郡，夏州。李徹，朔方巖綠人。</span>兵部尙書元巖爲益州總管府長史。王韶、李雄、元巖俱有骨鯁名，李徹前朝舊將，<span class="jiazhu">李徹事周，征吐谷渾，平齊、定淮南，皆有功。朝，直遙翻。</span>故用之。</p>
<p class="em2 strong">初，李雄家世以學業自通，雄獨習騎射。<span class="jiazhu">騎，奇寄翻；下同。</span>其兄子旦讓之曰：<span class="yinhao">「非士大夫之素業也。」</span>雄曰：<span class="yinhao">「自古聖賢，文武不備而能成其功業者鮮矣。<span class="jiazhu">鮮，息淺翻。</span>雄雖不敏，頗觀前志，但不守章句耳。旣文且武，兄何病焉！」</span>及將如幷省，帝謂雄曰：<span class="yinhao">「吾兒更事未多，<span class="jiazhu">更，工衡翻。</span>以卿兼文武才，吾無北顧之憂矣。」</span></p>
<p class="em2 strong">二王欲爲奢侈非法，韶、巖輒不奉敎，或自鎖，或排閤切諫。二王甚憚之，每事諮而後行，不敢違法度。帝聞而賞之。<span class="jiazhu">隋文帝擇人以輔其子，可謂用心矣。而二子皆不克令終，何也？中人已下之性，束縛之雖急，一縱則不可復收也。</span></p>
<p class="em2 strong">又以秦王俊爲河南道行臺尙書令、洛州刺史，領關東兵。<span class="jiazhu">洛州，治洛陽。</span></p>
<p class="em2 strong"><span class="yinwen">3</span>癸亥，以長沙王叔堅爲驃騎將軍、開府儀同三司、揚州刺史；<span class="jiazhu">驃，匹妙翻。</span>蕭摩訶爲車騎將軍、南徐州刺史，封綏遠公，始興王<span class="jiaozhusup">【章：十二行本「王」下有「叔陵」二字；乙十一行本同；孔本同；張校同。】</span>家金帛累巨萬，悉以賜之。以司馬申爲中書通事舍人。</p>
<p class="em2 strong">乙丑，尊皇后爲皇太后。時帝病創，<span class="jiazhu">創，初良翻；下同。</span>臥承香殿，不能聽政。太后居柏梁殿，百司衆務，皆決於太后，帝創愈，乃歸政焉。</p>
<p class="em2 strong">丁卯，封皇弟叔重爲始興王，奉昭烈王祀。<span class="jiazhu">叔陵旣誅，以叔重奉昭烈王祀。</span></p>
<p class="em2 strong"><span class="yinwen">4</span>隋元景山出漢口，<span class="jiazhu">漢口，漢水入江之口。</span>遣上開府儀同三司鄧孝儒將卒四千攻甑山。鎭將軍陸綸以舟師救之，爲孝儒所敗；<span class="jiazhu">敗，補邁翻。</span>溳口、甑山、沌陽守將皆棄城走。<span class="jiazhu">《漢水記》：自漢口入二百里，得溳口，有村；又三百里，得溳城，楚邑也，漢安陸縣居之。沌陽在沌水之北。《五代志》：沔陽郡漢陽縣有沌水。溳，音云。沌，柱兗翻。將，卽亮翻。</span>戊辰，遣使請和於隋，歸其胡墅。<span class="jiazhu">去年周羅睺拔胡墅。使，疏吏翻。</span></p>
<p class="em2 strong"><span class="yinwen">5</span>己巳，立妃沈氏爲皇后。辛未，立皇弟叔儼爲尋陽王，叔愼爲岳陽王，叔達爲義陽王，叔熊爲巴山王，叔虞爲武昌王。<span class="jiazhu">宣帝諸子，唯叔達後仕於唐，貴顯。</span></p>
<p class="em2 strong"><span class="yinwen">6</span>隋高熲奏，禮不伐喪；<span class="jiazhu">《春秋公羊傳》：襄公十九年，晉士匄帥師侵齊。至穀，聞齊侯卒，乃還。還者何？善辭也。何善爾？大其不伐喪也。</span>二月，己丑，隋主詔熲等班師。</p>
<p class="em2 strong"><span class="yinwen">7</span>三月，己巳，以尙書左僕射晉安王伯恭爲湘州刺史，<span class="jiazhu">湘州治長沙。</span>永陽王伯智爲尙書僕射。</p>
<p class="em2 strong"><span class="yinwen">8</span>夏，四月，庚寅，隋大將軍韓僧壽破突厥於雞頭山，<span class="jiazhu">雞頭山，涇水所出，在原州平高縣西。</span>上柱國李充破突厥於河北山。<span class="jiazhu">此山蓋在北河之北。</span></p>
<p class="em2 strong"><span class="yinwen">9</span>丙申，立皇子永康公胤爲太子。胤，孫姬之子，沈后養以爲子。</p>
<p class="em2 strong"><span class="yinwen">10</span>五月，己未，高寶寧引突厥寇隋平州，<span class="jiazhu">《五代志》：北平郡，舊置平州，治盧龍。</span>突厥悉發五可汗控弦之士四十萬入長城。<span class="jiazhu">沙鉢略河汗，第二可汗，達頭可汗，阿波可汗，貪汗可汗，凡五可汗。</span></p>
<p class="em2 strong"><span class="yinwen">11</span>壬戌，隋任穆公于翼卒。<span class="jiazhu">任，古國名。《諡法》：布德執義曰穆；中情見貌曰穆。任，音壬。卒，子恤翻。</span></p>
<p class="em2 strong"><span class="yinwen">12</span>甲子，隋更命傳國璽曰<span class="yinhao">「受命璽」</span>。<span class="jiazhu">更，工衡翻。璽，斯氏翻。</span></p>
<p class="em2 strong"><span class="yinwen">13</span>六月，甲申，隋遣使來弔。<span class="jiazhu">使，疏使翻。</span></p>
<p class="em2 strong"><span class="yinwen">14</span>乙酉，隋上柱國李光敗突厥於馬邑。<span class="jiazhu"><span class="yinhao">「李光」</span>，當作<span class="yinhao">「李充」</span>。馬邑，朔州治所。大業初，改馬邑縣爲善陽縣。敗，補邁翻；下同。</span>突厥又寇蘭州，<span class="jiazhu">《五代志》：金城郡，開皇初，置蘭州總管府。</span>涼州總管賀婁子幹敗之於可洛峐。<span class="jiazhu">山無草木曰峐。峐，古哀翻。</span></p>
<p class="em2 strong"><span class="yinwen">15</span>隋主嫌長安城制度狹小，又宮內多妖異。<span class="jiazhu">妖，於驕翻。</span>納言蘇威勸帝遷都，帝以初受命，難之；夜，與威及高熲共議。明旦，通直散騎庾季才奏曰：<span class="yinhao">「臣仰觀乾象，俯察圖記，必有遷都之事。且漢營此城，將八百歲，<span class="jiazhu">漢高帝五年徙都長安，歲在己亥，是年歲在壬寅，凡八百四歲。惠帝元年城長安，歲在丁未，距是年七百九十六年。</span>水皆鹹鹵，不甚宜人。<span class="jiazhu">京都地大人衆，加以歲久壅底，墊隘穢惡，聚而不泄，則水多鹹鹵。鹵，郎古翻。</span>願陛下協天人之心，爲遷徙之計。」</span>帝愕然，謂熲、威曰：<span class="yinhao">「是何神也！」</span>太師李穆亦上表請遷都。帝省表曰：<span class="yinhao">「天道聰明，已有徵應；<span class="jiazhu">上，時掌翻。省，悉景翻。徵，證也。</span>太師人望，復抗此請；無不可矣。」</span><span class="jiazhu">復，扶又翻。</span>丙申，詔高熲等創造新都於龍首山。<span class="jiazhu">《三秦記》：龍首山長六十里，首入渭水，尾達樊川，頭高二十丈，尾漸下，可六七丈，色赤。舊傳有黑龍從南山出飲渭水，其行道因行成迹。</span>以太子左庶子宇文愷有巧思，領營新都副監。<span class="jiazhu">《晉志》：太子庶子四人，職比散騎常侍、中書監令，隋分置門下坊左庶子二人，典書坊右庶子二人。監者，監領營新都事。思，相吏翻。</span>愷，忻之弟也。</p>
<p class="em2 strong"><span class="yinwen">16</span>秋，七月，辛未，大赦。</p>
<p class="em2 strong"><span class="yinwen">17</span>九月，丙午，設無㝵太會於太極殿，<span class="jiazhu">㝵，與礙同，釋氏書也。</span>捨身及乘輿御服。<span class="jiazhu">乘，繩證翻。</span>大赦。</p>
<p class="em2 strong"><span class="yinwen">18</span>丙午，以長沙王叔堅爲司空，將軍、刺史如故。<span class="jiazhu">驃騎將軍，揚州刺史。</span></p>
<p class="em2 strong"><span class="yinwen">19</span>冬，十月，癸酉，隋太子勇屯兵咸陽以備突厥。<span class="jiazhu">咸陽在長安西北，隔渭水耳。屯兵於此以備突厥，蓋其兵勢強盛，欲窺長安，此亦猶漢霸上、棘門、細柳之屯耳。</span></p>
<p class="em2 strong"><span class="yinwen">20</span>十二月，丙子，隋命新都曰大興城。</p>
<p class="em2 strong"><span class="yinwen">21</span>乙酉，隋遣沁源公虞慶則屯弘化以備突厥。<span class="jiazhu">沁源縣公。《五代志》：上黨郡有沁源縣，後魏置弘化郡，治合水；開皇六年，置慶州。沁，七鴆翻。</span></p>
<p class="em2 strong">行軍總管達奚長儒將兵二千，與突厥沙鉢略可汗遇於周槃，<span class="jiazhu">據《慶則傳》，長儒別道邀賊，爲虜所圍，慶則按營不救，則周槃亦當在弘化縣界。<span class="yinhao">「長儒」</span>，當作<span class="yinhao">「長孺」</span>。</span>沙鉢略有衆十餘萬，軍中大懼。長儒神色慷慨，且戰且行，爲虜所衝，散而復聚，<span class="jiazhu">復，扶又翻。</span>四面抗拒。轉鬬三日，晝夜凡十四戰，五兵咸盡，士卒以拳毆之，<span class="jiazhu">毆，烏口翻。</span>手皆骨見，<span class="jiazhu">見，賢遍翻。《孟子》曰：<span class="yinhao">「盡信書不如無書。」</span>五兵咸盡，士卒奮拳擊虜，以言死鬬則可；若虜以全師四面蹙之，安能免乎！史但極筆敍長儒力戰之績耳，觀者不以辭害意可也。</span>殺傷萬計。虜氣稍奪，於是解去。長儒身被五瘡，通中者二；<span class="jiazhu">被，皮義翻。中，竹仲翻。</span>其戰士死<span class="jiaozhusup">【章：十二行本「死」下有「傷」字；乙十一行本同；孔本同。】</span>者什八九。詔以長儒爲上柱國，餘勳回授一子。</p>
<p class="em2 strong">時柱國馮昱屯乙弗泊，<span class="jiazhu">乙弗泊當在鄯州之西。</span>蘭州總管叱列長叉守臨洮，<span class="jiazhu">《五代志》：後周武帝逐吐谷渾，置洮陽郡，尋立洮州，大業初置臨洮郡。洮，土刀翻。</span>上柱國李崇屯幽州，皆爲突厥所敗。<span class="jiazhu">敗，補邁翻。</span>於是突厥縱兵自木硤、石門兩道入寇武威、天水、<span class="jiaozhusup">【章：十二行本「水」下有「安定」二字；乙十一行本同；孔本同；張校同。】</span>金城、上郡、弘化、延安，六畜咸盡。<span class="jiazhu">木峽、石門兩關，皆在弘化郡平高縣界。此由虞慶則按營不戰，達奚長儒孤軍摧衂，故沙鉢略縱兵兩道而入。然五可汗之兵，東西齊舉，西自乙弗泊，東至幽州，盡隋西北二邊，無不被寇。若武威至延安，則達頭、沙鉢略之兵耳。天水、上郡皆古郡，天水則秦州，上郡則敷州也。延安郡，後魏置。東夏州，西魏改爲延州。畜，許又翻。</span></p>
<p class="em2 strong">沙鉢略更欲南入，達頭不從，引兵而去。長孫晟又說沙鉢略之子染干<span class="jiazhu">說，輸芮翻。</span>詐告沙鉢略曰：<span class="yinhao">「鐵勒等反，欲襲其牙。」</span><span class="jiazhu">鐵勒之先本匈奴苗裔，種類最多，自西海之東，依據山谷，往往不絕，至北海之南，雖姓氏不同，總謂之鐵勒。</span>沙鉢略懼，迴兵出塞。</p>
<p class="em2 strong"><span class="yinwen">22</span>隋主旣立，待遇梁主，恩禮彌厚。是歲，納梁主女爲晉王妃，<span class="jiazhu">按《隋書·蕭后傳》及《蕭巋傳》，初皆云巋女，詳考之，則后本巋生。江南風俗，二月生子者不舉。后以二月生，故季父岌收而養之。未幾，岌夫妻俱死，轉養於舅氏張軻家。高祖爲晉王選妃於梁，徧占諸女，皆不吉。巋迎后於舅氏，占之曰吉，遂爲王妃。</span>又欲以其子瑒尙蘭陵公主。<span class="jiazhu">瑒，雉杏翻，又音暢。</span>由是罷江陵總管，<span class="jiazhu">西魏遷梁主詧於江陵，置助防，曰<span class="yinhao">「防主」</span>，後遂置總管，今罷之。</span>梁主始得專制其國。</p>
<h5><span class="section" id="title-5"><span data-head-description="" data-head-level="h3" data-head-title="長城公上">長城公上</span></span></h5>
<p class=""><span class="jiazhu">諱叔寶，字元秀，小字黃奴，宣帝嫡長子也。</span></p>
<p class="strong"><span class="section" id="title-6"><span data-head-description="長城公上" data-head-level="h4" data-head-title="至德元年">至德元年</span></span><span class="biaozhusup" data-rel="">（癸卯、五八三年）</span></p>
<p class="em2 strong"><span class="yinwen">1</span>春，正月，庚子，隋將入新都，大赦。</p>
<p class="em2 strong"><span class="yinwen">2</span>壬寅，大赦，改元。</p>
<p class="em2 strong"><span class="yinwen">3</span>初，上病創，<span class="jiazhu">創，初良翻。</span>不能視事，政無大小，皆決於長沙王叔堅，權傾朝廷。叔堅頗驕縱，上由是忌之。都官尙書山陰孔範，<span class="jiazhu">山陰，漢古縣，屬會稽郡。</span>中書舍人施文慶，皆惡叔堅而有寵於上，<span class="jiazhu">惡，烏路翻；下同。</span>日夕求其短，<span class="jiazhu">日夕，猶言朝夕也。</span>搆之於上。上乃卽叔堅驃騎將軍本號，用三司之儀，出爲江州刺史。以祠部尙書江總爲吏部尙書。</p>
<p class="em2 strong"><span class="yinwen">4</span>癸卯，立皇子深爲始安王。</p>
<p class="em2 strong"><span class="yinwen">5</span>二月，己巳朔，日有食之。</p>
<p class="em2 strong"><span class="yinwen">6</span>癸酉，遣兼散騎常侍賀徹等聘于隋。<span class="jiazhu">散，悉亶翻。騎，奇寄翻。</span></p>
<p class="em2 strong"><span class="yinwen">7</span>突厥寇隋北邊。<span class="jiazhu">厥，九勿翻。</span></p>
<p class="em2 strong"><span class="yinwen">8</span>癸巳，葬孝宣皇帝于顯寧陵，廟號高宗。</p>
<p class="em2 strong"><span class="yinwen">9</span>右衞將軍兼中書通事舍人司馬申旣掌機密，頗作威福，多所譖毀。能候人主顏色，有忤己者，必以微言譖之；<span class="jiazhu">忤，五故翻。</span>附己者，因機進之。是以朝廷內外，皆從風而靡。</p>
<p class="em2 strong">上欲用侍中、吏部尙書毛喜爲僕射，申惡喜強直，言於上曰：<span class="yinhao">「喜，臣之妻兄，高宗時稱陛下有酒德，<span class="jiazhu">周公戒成王曰：<span class="yinhao">「無若殷王受之迷亂，酗于酒德哉！」</span>《註》云：言紂心迷政亂，以酗酒爲德。</span>請逐去宮臣，<span class="jiazhu">去，羌呂翻。</span>陛下寧忘之邪？」</span><span class="jiazhu">邪，音耶。</span>上乃止。</p>
<p class="em2 strong">上創愈，置酒於後殿以自慶，引吏部尙書江總以下展樂賦詩。<span class="jiazhu">展，舒而陳之也。創，初良翻。</span>旣醉而命毛喜。于時山陵初畢，喜見之，不懌；欲諫，則上已醉。喜升階，陽爲心疾，仆于階下，移出省中。上醒，謂江總曰：<span class="yinhao">「我悔召毛喜，彼實無疾，但欲阻我歡宴，非我所爲耳。」</span><span class="jiazhu">言喜以帝所爲爲非也。</span>乃與司馬申謀曰：<span class="yinhao">「此人負氣，吾欲乞鄱陽兄弟，聽其報讎，可乎？」</span><span class="jiazhu">鄱陽兄弟，世祖諸子也。高宗之篡，殺劉師知、韓子高、到仲舉父子以及始興王伯茂，皆毛喜之謀。後主怒喜，欲以喜乞鄱陽兄弟，聽其報讎，於臣爲不君，於父爲不子。乞，音氣，與也。</span>對曰：<span class="yinhao">「彼終不爲官用，<span class="jiazhu">陳之臣子率稱其君曰官。</span>願如聖旨。」</span>中書通事舍人北地傅縡爭之<span class="jiazhu">《傳》稱縡少依蕭循，蓋循自關中歸，縡與之俱南也。縡，作代翻。</span>曰：<span class="yinhao">「不然。若許報讎，欲置先皇何地？」</span>上曰：<span class="yinhao">「當乞一小郡，勿令見人事耳。」</span>乃以喜爲永嘉內史。<span class="jiazhu">《考異》曰：《司馬申傳》云：<span class="yinhao">「右僕射沈君理卒，朝議以毛喜代之。」</span>按君理卒在太建五年，非後主時。又《毛喜傳》云：<span class="yinhao">「時山陵初畢，未及踰年。」</span>按高宗殂過朞乃葬，而云未及踰年，恐誤也。</span></p>
<p class="em2 strong"><span class="yinwen">10</span>三月，丙辰，隋遷于新都。<span class="jiazhu">《考異》曰：《隋·食貨志》：<span class="yinhao">「正月，帝入新宮。」</span>今從《帝紀》。</span></p>
<p class="em2 strong">初令民二十一成丁，減役者每歲十二番爲二十日役，減調絹一匹爲二丈。<span class="jiazhu">後周之制，民年十八成丁，今增三歲。每歲十二番，則三十日役，今改爲二十日役，及調絹減半。調，徒弔翻。</span>周末榷酒坊、鹽池、鹽井，至是皆罷之。<span class="jiazhu">周末，官置酒坊收利，鹽池、鹽井皆禁百姓採用。池鹽，則河東鹽池。井鹽，則蜀中處處有之。榷，古岳翻。</span></p>
<p class="em2 strong">祕書監牛弘<span class="jiazhu">《隋書·牛弘傳》：弘，安定鶉觚人，本姓尞氏。父允仕魏，賜姓牛氏。</span>上表，以<span class="yinhao">「典籍屢經喪亂，<span class="jiazhu">上，時掌翻。喪，息浪翻。</span>率多散逸。周氏聚書，僅盈萬卷。平齊所得，除其重雜，裁益五千。興集之期，屬膺聖世。<span class="jiazhu">重，直龍翻。裁，與纔同。屬，之欲翻。膺，當也。</span>爲國之本，莫此爲先。豈可使之流落私家，不歸王府！必須勒之以天威，引之以微利，則異典必臻，觀閣斯積。」</span><span class="jiazhu">漢東觀及天祿、石渠等閣，皆藏書之所，故云。觀，古玩翻。</span>隋主從之。丁巳，詔購求遺書於天下，每獻書一卷，賚縑一匹。<span class="jiazhu">賚，洛代翻，賜也，與也。縑，絹也；《說文》曰：幷絲繒。</span></p>
<p class="em2 strong"><span class="yinwen">11</span>夏，四月，庚午，吐谷渾寇隋臨洮。洮州刺史皮子信出戰，敗死；汶州總管梁遠擊走之。又寇廓州，州兵擊走之。<span class="jiazhu">《五代志》：後周武帝逐吐谷渾，置洮陽郡，尋立洮州。汶山郡，後周置汶州。宋白曰：晉置廣陽縣於茂州汶山縣西北五十里，今不詳其處所。後周又立廣陽縣於石鏡山西，六十里至舊廣陽，卽今縣也。又置汶州於此。汶，讀曰珉。隋改會州澆河郡，亦周逐吐谷渾以置廓州。</span></p>
<p class="em2 strong"><span class="yinwen">12</span>壬申，隋以尙書右僕射趙煚兼內史令。<span class="jiazhu">煚，古迥翻。</span></p>
<p class="em2 strong"><span class="yinwen">13</span>突厥數爲隋寇。<span class="jiazhu">厥，九勿翻。數，所角翻。</span>隋主下詔曰：<span class="yinhao">「往者周、齊抗衡，分割諸夏，<span class="jiazhu">夏，戶雅翻。</span>突厥之虜，俱通二國。周人東慮，恐齊好之深，<span class="jiazhu">好，呼到翻。</span>齊氏西虞，懼周交之厚；謂虜意輕重，國遂安危，蓋並有大敵之憂，思減一邊之防也。朕以爲厚斂兆庶，<span class="jiazhu">斂，力贍翻。</span>多惠豺狼，未嘗感恩，資而爲賊。節之以禮，不爲虛費，省傜薄賦，國用有餘。因入賊之物，加賜將士；<span class="jiazhu">將，卽亮翻；下同。</span>息道路之民，務爲耕織；清邊制勝，成策在心。凶醜愚闇，未知深旨，將大定之日，比戰國之時；乘昔世之驕，結今時之恨。近者盡其巢窟，俱犯北邊，蓋上天所忿，驅就齊斧。<span class="jiazhu">齊，讀曰齋，言齊戒而授斧鉞於將帥。一讀曰資，應劭曰：利斧也。</span>諸將今行，義兼含育，有降者納，<span class="jiazhu">降，戶江翻。</span>有違者死，使其不敢南望，永服威刑。何用侍子之朝，寧勞渭橋之拜！」</span><span class="jiazhu">匈奴遣子入侍及來朝渭橋，並見《漢宣帝紀》。朝，直遙翻。</span></p>
<p class="em2 strong">於是命衞王爽等爲行軍元帥，<span class="jiazhu">帥，所類翻。</span>分八道出塞擊之。爽督總管李充等四將出朔州道，<span class="jiazhu">自馬邑出塞也。</span>己卯，與沙鉢略可汗遇於白道。<span class="jiazhu">白道在長城北，有白道嶺、白道溪。</span>李充言於爽曰：<span class="yinhao">「突厥狃於驟勝，<span class="jiazhu">狃，女久翻。</span>必輕我而無備，以精兵襲之，何破也。」</span>諸將多以爲疑，唯長史李徹贊成之，遂與充帥精騎五千掩擊突厥，大破之。<span class="jiazhu">帥，讀曰率。騎，奇寄翻；下並同。</span>沙鉢略棄所服金甲，潛草中而遁。其軍中無食，粉骨爲糧，加以疾疫，死者甚衆。</p>
<p class="em2 strong">幽州總管陰壽帥步騎十<span class="jiaozhusup">【章：十二行本「十」作「數」；乙十一行本同；孔本同。】</span>萬出盧龍塞，擊高寶寧。寶寧求救於突厥，突厥方禦隋師，不能救。庚辰，寶寧棄城奔磧北，<span class="jiazhu">磧，七迹翻。</span>和龍諸縣悉平。壽設重賞以購寶寧，又遣人離其腹心；寶寧奔契丹，爲其麾下所殺。<span class="jiazhu">高寶寧自齊末據和龍，至是敗滅。契，欺訖翻，又音契。</span></p>
<p class="em2 strong"><span class="yinwen">14</span>己丑，郢州城主張子譏遣使請降於隋，<span class="jiazhu">郢州治江夏，中流之重鎭，今欲降隋，史言陳之邊將已離心。使，疏吏翻；下同。降，戶江翻。</span>隋主以和好，不納。<span class="jiazhu">好，呼到翻。</span></p>
<p class="em2 strong"><span class="yinwen">15</span>辛卯，隋主遣兼散騎常侍薛舒、兼<span class="jiaozhusup">【章：十二行本「兼」下有「通直」二字；乙十一行本同；孔本同。】</span>散騎常侍王劭來聘。劭，松年之子也。<span class="jiazhu">王松年仕齊，爲通直散騎侍郎，人在下中。散，悉亶翻。騎，奇寄翻。</span></p>
<p class="em2 strong"><span class="yinwen">16</span>癸巳，隋主大雩。<span class="jiazhu">隋雩壇在國南十三里啓夏門外道左。</span></p>
<p class="em2 strong"><span class="yinwen">17</span>甲子，<span class="jiaozhusup">【張：「子「作「午」。】</span>突厥遣使入見于隋。<span class="jiazhu">見，賢遍翻。</span></p>
<p class="em2 strong"><span class="yinwen">18</span>隋改度支尙書爲民部，<span class="jiazhu">度，徒洛翻。</span>都官尙書爲刑部，命左僕射判吏、禮、兵三部事，右僕射判民、刑、工三部事。廢光祿、衞尉、鴻臚寺及都水臺。<span class="jiazhu">臚，陵如翻。</span></p>
<p class="em2 strong"><span class="yinwen">19</span>五月，癸卯，隋行軍總管李晃破突厥於摩那度口。</p>
<p class="em2 strong"><span class="yinwen">20</span>乙巳，梁太子琮入朝于隋，賀遷都。<span class="jiazhu">朝，直遙翻。</span></p>
<p class="em2 strong"><span class="yinwen">21</span>辛酉，隋主祀方澤。<span class="jiazhu">隋爲方丘於宮城之北十四里。</span></p>
<p class="em2 strong"><span class="yinwen">22</span>隋秦州總管竇榮定帥九總管步騎三萬出涼州，<span class="jiazhu">帥，讀曰率。</span>與突厥阿波可汗相拒於高越原，阿波屢敗。榮定，熾之兄子也。<span class="jiazhu">厥，九勿翻。可，從刊入聲。汗，音寒。竇熾時爲太傅。</span></p>
<p class="em2 strong">前上大將軍京兆史萬歲，坐事配敦煌爲戍卒，<span class="jiazhu">敦煌郡，瓜州。敦，徒門翻。</span>詣榮定軍門，請自効，榮定素聞其名，見而大悅。壬戌，將戰，榮定遣人謂突厥曰：<span class="yinhao">「士卒何罪而殺之！但當各遣一壯士決勝負耳。」</span>突厥許諾，因遣一騎挑戰。<span class="jiazhu">騎，奇寄翻；下同。挑，徒了翻。</span>榮定遣萬歲出應之，萬歲馳斬其首而還。<span class="jiazhu">還，音旋，又如字。</span>突厥大驚，不敢復戰，<span class="jiazhu">復，扶又翻。</span>遂請盟，引軍而去。</p>
<p class="em2 strong">長孫晟時在榮定軍中爲偏將，<span class="jiazhu">將，卽亮翻。</span>使謂阿波曰：<span class="yinhao">「攝圖每來，戰皆大勝。阿波纔入，遽卽奔敗，此乃突厥之恥也。且攝圖之與阿波，兵勢本敵。今攝圖日勝，爲衆所崇；阿波不利，爲國生辱。攝圖必當以罪歸阿波，成其宿計，滅北牙矣。<span class="jiazhu">阿波建牙在攝圖之北。</span>願自量度，<span class="jiazhu">量，音良。度，徒洛翻。</span>能禦之乎？」</span>阿波使至，<span class="jiazhu">使，疏吏翻；下同。</span>晟又謂之曰：<span class="yinhao">「今達頭與隋連和，而攝圖不能制，可汗何不依附天子，連結達頭，相合爲強，此萬全計也，豈若喪兵負罪，<span class="jiazhu">喪，息浪翻。</span>歸就攝圖，受其戮辱邪！」</span><span class="jiazhu">邪，音耶。</span>阿波然之，遣使隨晟入朝。</p>
<p class="em2 strong">沙釮略素忌阿波驍悍；<span class="jiazhu">朝，直遙翻。驍，堅堯翻。悍，侯旰翻。</span>自白道敗歸，又聞阿波貳於隋，因先歸，襲擊北牙，大破之，殺阿波之母。阿波還，無所歸，西奔達頭。達頭大怒，遣阿波帥兵而東，<span class="jiazhu">帥，讀曰率。</span>其部落歸之者將十萬騎，遂與沙鉢略相攻，屢破之，復得故地，兵勢益強。貪汗可汗素睦於阿波，沙鉢略奪其衆而廢之，貪汗亡奔達頭。沙鉢略從弟地勤察，<span class="jiaozhusup">【張：「地勤察」作「地勒察」。】</span>別統部落，與沙鉢略有隙，復以衆叛歸阿波。<span class="jiazhu">從，才用翻。復，扶又翻。</span>連兵不已，各遣使詣長安請和求援。隋主皆不許。</p>
<p class="em2 strong"><span class="yinwen">23</span>六月，庚辰，隋行軍總管梁遠破吐谷渾於爾汗山。<span class="jiazhu">吐，從暾入聲。谷，音浴。汗，音寒。</span></p>
<p class="em2 strong"><span class="yinwen">24</span>突厥寇幽州，隋幽州總管廣宗壯公李崇帥步騎三千拒之。<span class="jiazhu">廣宗縣公。廣宗，漢古縣，《五代志》屬清河郡。厥，九勿翻。帥，讀曰率。騎，奇寄翻。</span>轉戰十餘日，師人多死，遂保砂城。突厥園之，城荒頹，不可守禦，曉夕力戰，又無所食，每夜出掠虜營，得六畜以繼軍糧，<span class="jiazhu">畜，許又翻。</span>突厥畏之，厚爲其備，每夜中結陳以待之。<span class="jiazhu">陳，讀曰陣；下同。</span>崇軍苦飢，出輒遇敵，死亡略盡，及明，奔還城者尙百許人，然多重傷，不堪更戰。突厥意欲降之，<span class="jiazhu">降，戶江翻；下同。</span>遣使謂崇曰：<span class="yinhao">「若來降者，封爲特勒。」</span><span class="jiazhu">特勒，突厥達官。《新書》：突厥子弟曰特勒。使，疏吏翻。</span>崇知不免，令其士卒曰：<span class="yinhao">「崇喪師徒，<span class="jiazhu">令，力定翻。喪，息浪翻。</span>罪當萬死。今日効命，以謝國家。汝俟吾死，且可降賊，便散走，努力還鄕。若見至尊，道崇此意。」</span>乃挺刃突陳，復殺二人，<span class="jiazhu">挺，拔也。陳，讀曰陣。</span>突厥亂射，殺之。<span class="jiazhu">射，而亦翻。</span>秋，七月，<span class="jiaozhusup">【章：十二行本「月」下有「辛丑」二字；乙十一行本同；孔本同；張校同。】</span>以豫州刺史代人周搖爲幽州總管。命李崇子敏襲爵。<span class="jiazhu">襲爵廣宗公。</span></p>
<p class="em2 strong">敏娶樂平公主之女娥英，<span class="jiazhu">隋主受禪，周天元后改封樂平公主。</span>詔假一品羽儀，禮如尙帝女。旣而將侍宴，公主謂敏曰：<span class="yinhao">「我以四海與至尊，唯一壻，當為爾求柱國；若餘官，汝愼勿謝。」</span>及進見，<span class="jiazhu">見，賢遍翻。</span>帝授以儀同及開府，皆不謝。帝曰：<span class="yinhao">「公主有大功於我，我何得於其壻而惜官乎！今授汝柱國。」</span>敏乃拜而蹈舞。</p>
<p class="em2 strong"><span class="yinwen">25</span>八月，丁卯朔，日有食之。<span class="jiazhu">《考異》曰：《隋紀》作<span class="yinhao">「七月丁卯」</span>，蓋曆差。</span></p>
<p class="em2 strong"><span class="yinwen">26</span>長沙王叔堅未之江州，復留爲司空，<span class="jiazhu">復，扶又翻。</span>實奪之權。</p>
<p class="em2 strong"><span class="yinwen">27</span>壬午，隋遣尙書左僕射高熲出寧州道，內史監虞慶則出原州道，以擊突厥。<span class="jiazhu">《五代志》：平涼郡，舊置原州。監，甲暫翻。厥，九勿翻。</span></p>
<p class="em2 strong"><span class="yinwen">28</span>九月，癸丑，隋大赦。</p>
<p class="em2 strong"><span class="yinwen">29</span>冬，十月，甲戌，隋廢河南道行臺省，<span class="jiazhu">去年二月，隋置河南道行臺省。</span>以秦王俊爲秦州總管，隴右諸州盡隸焉。<span class="jiazhu">秦州天水郡。</span></p>
<p class="em2 strong"><span class="yinwen">30</span>丁酉，立皇弟叔平爲湘東王，叔敖爲臨賀王，叔宣爲陽山王，叔穆爲西陽王。</p>
<p class="em2 strong"><span class="yinwen">31</span>戊戌，侍中建昌侯徐陵卒。<span class="jiazhu">卒，子恤翻。</span></p>
<p class="em2 strong"><span class="yinwen">32</span>癸丑，立皇弟叔儉爲安南王，叔澄爲南郡王，叔興爲沅陵王，叔韶爲岳山王，叔純爲新興王。<span class="jiazhu">自湘東以下，皆以郡名疏爵，今著後人之所未能徧知者。《五代志》：始安郡富川縣，舊置臨賀郡。熙平郡桂陽縣，梁置陽山郡。永安郡黃岡縣，置西陽郡。巴陵郡華容縣，舊曰安南，置安南郡。沅陵縣，置沅陵郡。信安郡新興縣，梁置新興郡。岳山郡闕。《郡縣志》：巴陵，一名天岳山。岳山蓋卽巴陵，以封叔韶。沅，音元。</span></p>
<p class="em2 strong"><span class="yinwen">33</span>十一月，遣散騎常侍周墳、通直散騎常侍袁彥聘于隋。帝聞隋主狀貌異人，使彥畫像而歸。帝見，大駭曰：<span class="yinhao">「吾不欲見此人。」</span>亟命屛之。<span class="jiazhu">散，悉亶翻。騎，奇寄翻。亟，紀力翻。屛，必郢翻。</span></p>
<p class="em2 strong"><span class="yinwen">34</span>隋旣班律令，<span class="jiazhu">前年十月，隋行新律。</span>蘇威屢欲更易事條，<span class="jiazhu">更，工衡翻；下數更同。</span>內史令李德林曰：<span class="yinhao">「修律令時，公何不言？今始頒行，且宜專守，自非大爲民害，不可數更。」</span><span class="jiazhu">數，所角翻。</span></p>
<p class="em2 strong">河南道行臺兵部尙書楊尙希曰：<span class="yinhao">「竊見當今郡縣，倍多於古。或地無百里，數縣並置；或戶不滿千，二郡分領。具僚已衆，資費日多；吏卒增倍，租調歲減；<span class="jiazhu">調，徒弔翻。</span>民少官多，<span class="jiazhu">少，詩沼翻；下同。</span>十羊九牧。今存要去<span class="jiazhu">上聲。</span>閒，倂小爲大，國家則不虧粟帛，選舉則易得賢良。」</span><span class="jiazhu">易，以豉翻。</span>蘇威亦請廢郡。帝從之。甲午，悉罷諸郡爲州。</p>
<p class="em2 strong"><span class="yinwen">35</span>十二月，乙卯，隋遣兼散騎常侍曹令則、通直散騎常侍魏澹來聘。<span class="jiazhu">散，悉亶翻。騎，奇寄翻。</span>澹，收之族也。<span class="jiazhu">魏收事齊以文名。澹，徒覽翻。</span></p>
<p class="em2 strong"><span class="yinwen">36</span>丙辰，司空長沙王叔堅免。叔堅旣失恩，心不自安，乃爲厭媚，<span class="jiazhu">厭，一琰翻。</span>醮日月以求福。或上書告其事，<span class="jiazhu">《考異》曰：《南史》云：<span class="yinhao">「上陰令人造其厭媚，又令人告之。」</span>今從《陳書》。</span>帝召叔堅，囚于西省，<span class="jiazhu">門下省爲東省，中書省爲西省。</span>將殺之，令近侍宣敕數之。<span class="jiazhu">數，責其罪也。數，所具翻，又所主翻。</span>叔堅對曰：<span class="yinhao">「臣之本心，非有他故，但欲求親媚耳。臣旣犯天憲，罪當萬死。臣死之日，必見叔陵，願宣明詔，責之於九泉之下。」</span>帝乃赦之，免官而已。<span class="jiazhu">因叔堅之言，始念其擁護之功。此豈少恩而已哉？不明故爾。</span></p>
<p class="em2 strong"><span class="yinwen">37</span>隋以上柱國竇榮定爲右武衞大將軍。榮定妻，隋主姊安成公主也。隋主欲以榮定爲三公，辭曰：<span class="yinhao">「衞、霍、梁、鄧，若少自貶損，不至覆宗。」</span>帝乃止。<span class="jiazhu">四姓皆漢外戚也。衞氏夷於武帝之末，霍族赤於宣帝之時，桓帝怒而梁宗誅滅，安帝長而鄧門衰廢，事並見《漢紀》。少，詩沼翻。</span></p>
<p class="em2 strong">帝以李穆功大，詔曰：<span class="yinhao">「法備小人，不防君子。太師申公，自今雖有罪，但非謀逆，縱有百死，終不推問。」</span></p>
<p class="em2 strong">禮部尙書牛弘請立明堂，帝以時事草創，不許。</p>
<p class="em2 strong">帝覽刑部奏，斷獄數猶至萬，<span class="jiazhu">斷，丁亂翻。</span>以爲律尙嚴密，故人多陷罪。又敕蘇威、牛弘等更定新律，除死罪八十一條，流罪一百五十四條，徒杖等千餘條，唯定留五百條，凡十二卷。<span class="jiazhu">一曰名例，二曰衞禁，三曰職制，四曰戶婚，五曰廐庫，六曰擅興，七曰賊盜，八曰鬬訟，九曰詐僞，十曰雜律，十一曰捕亡，十二曰斷獄。</span>自是刑網簡要，疏而不失。仍置律博士弟子員。<span class="jiazhu">大理寺之屬有律博士八人。</span></p>
<p class="em2 strong"><span class="yinwen">38</span>隋主以長安倉廩尙虛，是歲，詔西自蒲、陝，東至衞、汴，<span class="jiazhu">河東郡，蒲州。恆農郡，陝州。汲郡，衞州。陳留郡，汴州。陝，式冉翻。汴，皮變翻。</span>水次十三州，募丁運米。<span class="jiazhu">華、陝、穀、洛、管、汴、汾、晉、蒲、絳、懷、衞、相，凡十三州。</span>又於衞州置黎陽倉，陝州置常平倉，華州置廣通倉，<span class="jiazhu">《五代志》：京兆郡鄭縣，後魏置東雍州，幷華山郡，西魏改曰華州。華，戶化翻。</span>轉相灌輸。<span class="jiazhu">輸，平聲。</span>漕關東及汾、晉之粟以給長安。<span class="jiazhu">水運曰漕。關東，自函谷關以東州郡。《五代志》：文城郡，東魏置南汾州，後周改爲汾州。晉州臨汾郡，舊平陽郡也。漕，在到翻。</span></p>
<p class="em2 strong">時刺史多任武將，類不稱職。<span class="jiazhu">將，卽亮翻；下同。稱，尺證翻。</span>治書侍御史柳彧上表曰：<span class="jiazhu">治，直之翻。上，時掌翻。</span><span class="yinhao">「昔漢光武與二十八將，披荊棘，定天下，及功成之後，無所任職。<span class="jiazhu">事見《漢光武紀》。</span>伏見詔書，以上柱國和千子爲杞州刺史。<span class="jiazhu">《五代志》：梁郡雍丘縣，隋置杞州。</span>千子前任趙州，<span class="jiazhu">趙州時治廣阿。</span>百姓歌之曰：『老禾不早殺，<span class="jiazhu">今人猶呼割稻爲殺稻。</span>餘種穢良田。』<span class="jiazhu">種，章勇翻。</span>千子，弓馬武用，是其所長；治民涖衆，非其所解。<span class="jiazhu">治，直之翻。解，戶買翻，曉也。</span>如謂優老尙年，<span class="jiazhu">尙，尊也，高也。</span>自可厚賜金帛；若令刺舉，<span class="jiazhu">漢置刺史，掌刺舉郡縣吏，故云然。</span>所損殊大。」</span>帝善之。千子竟免。</p>
<p class="em2 strong">彧見上勤於聽受，百僚奏請，多有煩碎，上疏諫曰：<span class="yinhao">「臣聞上古聖帝，莫過唐、虞，不爲叢脞，是謂欽明。<span class="jiazhu">《書》：元首叢脞哉。孔安國曰：叢脞，細碎無大略。馬云：叢，總也；脞，小也。《堯典》曰：放勳欽明文思。脞，倉果翻。</span>舜任五臣，<span class="jiazhu">孔子曰：舜有臣五人而天下治。孔安國曰：五臣，禹、稷、契、皋陶、伯益。</span>堯咨四岳，<span class="jiazhu">孔安國曰：四岳，卽羲和之四子，分掌四岳之諸侯。</span>垂拱無爲，天下以治。<span class="jiazhu">治，直吏翻；下同。</span>所謂勞於求賢，逸於任使。比見陛下留心治道，<span class="jiazhu">比，毗至翻。治，直吏翻。</span>無憚疲勞，亦由羣官懼罪，不能自決，取判天旨，<span class="jiazhu">判，決也。</span>聞奏過多。乃至營造細小之事，出給輕微之物，一日之內，酬答百司。至乃日旰忘食，夜分未寢，<span class="jiazhu">旰，古按翻，日晏也。夜分，半夜也。</span>動以文簿憂勞聖躬。伏願察臣至言，少減煩務，<span class="jiazhu">少，詩沼翻。</span>若經國大事，非臣下裁斷者，伏願詳決，<span class="jiazhu">斷，丁亂翻。</span>自餘細務，責成所司；則聖體盡無疆之壽，臣下蒙覆育之賜。」</span><span class="jiazhu">覆，敷救翻。</span>上覽而嘉之，因曰：<span class="yinhao">「柳彧直士，國之寶也。」</span></p>
<p class="em2 strong">彧以近世風俗，每正月十五夜，然燈游戲，奏請禁之，<span class="jiazhu">上元燃燈，或云以漢祠太一自昏至晝故事，此說非也。梁簡文帝有《列燈詩》，陳後主有《光璧殿遙詠山燈詩》，則柳彧所謂近世風俗是也。</span>曰：<span class="yinhao">「竊見京邑，爰及外州，每以正月望夜，<span class="jiazhu">望夜，月之十五夜也。月旦以日月合，謂之朔，十五夜以日月相望，謂之望。</span>充街塞陌，<span class="jiazhu">塞，悉則翻。</span>聚戲朋遊，鳴鼓聒天，燎炬照地，竭貲破產，競此一時。盡室幷孥，無問貴賤，男女混雜，緇素不分。穢行因此而成，盜賊由斯而起，<span class="jiazhu">觀此，則上元遊戲之弊，其來久矣。後之當路者，能不惑於世俗，奮然革之，亦所謂豪傑之士也。</span>因循弊風，曾無先覺。無益於化，實損於民，請頒天下，並卽禁斷。」</span><span class="jiazhu">斷，音短。</span>詔從之。</p>
</div></body></html>