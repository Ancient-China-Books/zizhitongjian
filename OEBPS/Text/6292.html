<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百四十八·梁紀四·高祖武皇帝四</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="梁紀四">梁紀四</span></span></h1>
<p><span class="jiazhu">起旃蒙協洽<span class="biaozhusup" data-rel="">（乙未）</span>，盡著雍閹茂<span class="biaozhusup" data-rel="">（戊戌）</span>，凡四年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高祖武皇帝四">高祖武皇帝四</span></span></h5>
<p class="strong"><span class="section" id="title-3"><span data-head-description="高祖武皇帝四" data-head-level="h4" data-head-title="天監十四年">天監十四年</span></span><span class="biaozhusup" data-rel="">（乙未、五一五年）</span></p>
<p class="em2 strong"><span class="yinwen">1</span>春，正月，乙巳朔，上冠太子於太極殿，<span class="jiazhu">古者冠於廟。冠，古玩翻。</span>大赦。</p>
<p class="em2 strong"><span class="yinwen">2</span>辛亥，上祀南郊。</p>
<p class="em2 strong"><span class="yinwen">3</span>甲寅，魏主有疾；丁巳，殂于式乾殿。<span class="jiazhu">三十三，諡宣武皇帝，廟號世宗。</span>侍中·中書監·太子少傅崔光、侍中·領軍將軍于忠、詹事王顯、中庶子代人侯剛迎太子詡於東宮，至顯陽殿。王顯欲須明行卽位禮，<span class="jiazhu">須，待也。</span>崔光曰：<span class="yinhao">「天位不可暫曠，何待至明！」</span>顯曰：<span class="yinhao">「須奏中宮。」</span>光曰：<span class="yinhao">「帝崩，太子立，國之常典，何須中宮令也！」</span>於是，光等請太子止哭，立於東序；于忠與黃門郎元昭扶太子西面哭十餘聲止。光攝太尉，奉策進璽綬，<span class="jiazhu">璽，斯氏翻。綬，音受。</span>太子跪受，服袞冕之服，御太極殿，卽皇帝位。<span class="jiazhu">帝諱詡，宣武皇帝之第三子。</span>光等與夜直羣官立庭中，北面稽首稱萬歲。<span class="jiazhu">蒼猝不暇集百官，備高氏也。稽，音啓。</span>昭，遵之曾孫也。<span class="jiazhu">魏略陽公遵見一百八卷晉孝武太元一<span class="jiazhu">二</span>十年。</span></p>
<p class="em2 strong">高后欲殺胡貴嬪，中給事譙郡劉騰以告崔光，光使置貴嬪於別所，嚴加守衞，由是貴嬪深德四人。<span class="jiazhu">爲劉騰等亂政，崔光尊寵而不能矯正張本。</span>戊午，魏大赦。己未，悉召西伐、東防兵。<span class="jiazhu">西伐，謂伐蜀之兵；東防，謂防淮之兵。</span></p>
<p class="em2 strong">驃騎大將軍廣平王懷扶疾入臨，<span class="jiazhu">驃，匹妙翻。騎，奇寄翻。臨，力鴆翻。</span>徑至太極西廡，哀慟，呼侍中、領軍、黃門、二衞，<span class="jiazhu">二衞始於晉初，左、右衞將軍統之。此二衞卽謂左、右衞將軍。廡，音武。</span>云<span class="yinhao">「身欲上殿哭大行，又須入見主上。」</span>衆皆愕然相視，無敢對者。崔光攘衰振杖，<span class="jiazhu">見，賢遍翻。衰，叱雷翻。振，舉也。</span>引漢光武崩趙熹扶諸王下殿故事，<span class="jiazhu">事見四十四卷光武中元二年。</span>聲色甚厲，聞者莫不稱善。懷聲淚俱止，曰：<span class="yinhao">「侍中以古義裁我，我敢不服！」</span>遂還，仍頻遣左右致謝。</p>
<p class="em2 strong">先是高肇擅權，尤忌宗室有時望者，太子太傅任城王澄數爲肇所譖，懼不自全，<span class="jiazhu">懲彭城王勰之禍也。先，悉薦翻。任，音壬。數，所角翻。</span>乃終日酣飲，<span class="jiazhu">酣，戶甘翻。</span>所爲如狂，朝廷機要無所關豫。及世宗殂，肇擁兵於外，<span class="jiazhu">謂高肇方擁伐蜀之兵也。</span>朝野不安。于忠與門下議，<span class="jiazhu">門下者，侍中等官居之。朝，直遙翻。</span>以肅宗幼，未能親政，宜使太保高陽王雍入居西柏堂省決庶政，<span class="jiazhu">省，悉景翻。</span>以任城王澄爲尙書令，總攝百揆，奏皇后請卽敕授。<span class="jiazhu">請卽以手敕授二王，倉猝不及下詔，慮有沮閣者也。</span>王顯素有寵於世宗，恃勢使威，爲衆所疾，恐不爲澄等所容，與中常侍孫伏連等密謀寢門下之奏，矯皇后令，以高肇錄尙書事，以顯與勃海公高猛同爲侍中。于忠等聞之，託以侍療無效，執顯於禁中，<span class="jiazhu">觀此則侍御師王顯、詹事王顯又似一人。</span>下詔削爵任。顯臨執呼冤，直閤以刀鐶撞其掖下，<span class="jiazhu">撞，直江翻。掖，與腋同。</span>送右衞府，一宿而死。庚申，下詔如門下所奏，百官總己聽於二王，中外悅服。</p>
<p class="em2 strong">二月，庚辰，尊皇后爲皇太后。</p>
<p class="em2 strong">魏主稱名爲書告哀於高肇，且召之還。肇承變憂懼，<span class="jiazhu">承告哀之變也。</span>朝夕哭泣，至於羸悴，<span class="jiazhu">羸，倫爲翻。悴，奏醉翻。</span>歸至瀍澗，<span class="jiazhu">《書》：我乃卜澗水東，瀍水西。《水經》：瀍水出河南穀城縣北山，東與千金渠合，又東過洛陽縣南，又東過偃帥縣，又東入于洛。澗水出新安縣南白石山，東南入于洛。此瀍澗直謂瀍水，非如《書》及《水經》之瀍、澗爲二水也。瀍，直連翻。</span>家人迎之，不與相見；辛巳，至闕下，衰服號哭，<span class="jiazhu">衰，七回翻。號，戶刀翻。</span>升太極殿盡哀。高陽王雍與于忠密謀，伏直寢邢豹等十餘人於舍人省下，<span class="jiazhu">舍人省，卽中書省，通事舍人宿直之所。</span>肇哭畢，引入西廡，<span class="jiazhu">廡，音武。</span>清河諸王皆竊言目之。肇入省，豹等搤殺之，<span class="jiazhu">搤，於革翻。</span>下詔暴其罪惡，稱肇自盡，自餘親黨悉無所問，削除職爵，葬以士禮；逮昏，於廁門出尸歸其家。</p>
<p class="em2 strong"><span class="yinwen">4</span>魏之伐蜀也，軍至晉壽，蜀人震恐。傅豎眼將步兵三萬擊巴北，上遣寧州刺史任太洪自陰平間道入其州，<span class="jiazhu">傅豎眼以益州刺史鎭晉壽。此陰平非鄧艾所由之陰平，今利州之陰平縣是也。間，古莧翻。豎，而庾翻。將，卽亮翻。任，音壬。</span>招誘氐、蜀，絕魏運路。<span class="jiazhu">氐、蜀，氐人及蜀人也。誘，音酉。</span>會魏大軍北還，太洪襲破魏東洛、除口二戍，<span class="jiazhu">唐利州景谷縣，舊白水縣也，置東洛郡，後周省郡入平興郡，隋又廢平興爲景谷縣。《水經》，漢水過大、小黃金南，東合蘧蒢口。《註》云：蘧蒢水出就谷南，歷蘧蒢溪，又南流，注于漢，謂之蒢口。</span>聲言梁兵繼至，氐、蜀翕然從之。太洪進圍關城，豎眼遣統軍姜喜等擊太洪，大破之，太洪棄關城走還。<span class="jiazhu">關城卽白水關城。</span></p>
<p class="em2 strong"><span class="yinwen">5</span>癸未，魏以高陽王雍爲太傅、領太尉，清河王懌爲司徒，廣平王懷爲司空。</p>
<p class="em2 strong"><span class="yinwen">6</span>甲午，魏葬宣武皇帝于景陵，廟號世宗。己亥，尊胡貴嬪爲皇太妃。三月，甲辰朔，以高太后爲尼，徙居金墉瑤光寺，<span class="jiazhu">子無廢母之義，魏之亂亡宜矣。按魏廢后率居瑤光寺，馮后、高后是也。</span>非大節慶，不得入宮。</p>
<p class="em2 strong"><span class="yinwen">7</span>魏左僕射郭祚表稱：<span class="yinhao">「蕭衍狂悖，謀斷川瀆，<span class="jiazhu">謂築浮山堰也。悖，蒲妹翻。斷，丁管翻。</span>役苦民勞，危亡已兆；宜命將出師，長驅撲討。」</span><span class="jiazhu">將，卽亮翻。撲，普木翻。</span>魏詔平南將軍楊大眼督諸軍鎭荊山。<span class="jiazhu">《水經》，淮水過塗山北而後至荊山，今塗山在鍾離縣西九十五里，荊山在鍾離縣西八十三里。</span></p>
<p class="em2 strong"><span class="yinwen">8</span>魏于忠旣居門下，又總宿衞，<span class="jiazhu">門下，謂爲侍中。宿衞，謂爲領軍。</span>遂專朝政，權傾一時。<span class="jiazhu">朝，直遙翻。</span>初，太和中，軍國多事，高祖以用度不足，百官之祿四分減一，忠悉命歸所減之祿。舊制：民稅絹一匹別輸綿八兩，布一匹別輸麻十五斤，忠悉罷之。乙丑，詔文武羣官各進位一級。<span class="jiazhu">史言于忠擅魏，欲收衆心。</span></p>
<p class="em2 strong"><span class="yinwen">9</span>夏，四月，浮山堰成而復潰，或言蛟龍能乘風雨破堰，其性惡鐵，<span class="jiazhu">復，扶又翻。惡，烏路翻。</span>乃運東、西冶鐵器數千萬斤沈之，<span class="jiazhu">建康有東、西二冶，各置冶令以掌之。沈，持林翻。</span>亦不能合。乃伐樹爲井幹，<span class="jiazhu">井幹，井欄也。言疊木爲井幹之形。幹，《揚子註》及《西都賦註》音寒，《莊子》音如字。</span>塡以巨石，加土其上；緣淮百里內木石無巨細皆盡，負檐者肩上皆穿，夏日疾疫，死者相枕，<span class="jiazhu">檐，都濫翻。枕，職任翻。</span>蠅蟲晝夜聲合。</p>
<p class="em2 strong"><span class="yinwen">10</span>魏梁州刺史薛懷吉破叛氐於沮水。<span class="jiazhu">《水經》：沔水出武都沮縣東狼谷中，又東南流，逕沮水戍。《註》云：沔水一名沮水。闞駰曰：以其初出沮洳然，故曰沮水。師古曰：沮，子余翻。</span>懷吉，眞度之子也。<span class="jiazhu">薛眞度見一百四十卷齊明帝建武二年。</span>五月，甲寅，南秦州刺史崔暹又破叛氐，解武興之圍。<span class="jiazhu">魏南秦州治駱谷城，領天水、漢陽、武都、武階、脩武、仇池郡。此時蓋叛氐圍武興也。</span></p>
<p class="em2 strong"><span class="yinwen">11</span>六月，魏冀州沙門法慶以妖幻惑衆，<span class="jiazhu">妖，於驕翻。幻，戶辦翻。</span>與勃海人李歸伯作亂，推法慶爲主。法慶以尼惠暉爲妻，以歸伯爲十住菩薩、平魔軍司、定漢王，<span class="jiazhu">《魏書》，法慶以殺一人者爲一住菩薩，殺十人者爲十住菩薩。菩，薄乎翻。薩，桑葛翻。</span>自號大乘。又合狂藥，<span class="jiazhu">合，音閤。</span>令人服之，父子兄弟不復相識，<span class="jiazhu">復，扶又翻。</span>唯以殺害爲事。刺史蕭寶寅遣兼長史崔伯驎擊之，伯驎敗死。<span class="jiazhu">驎，力珍翻。</span>賊衆益盛，所在毀寺舍，斬僧尼，燒經像，云<span class="yinhao">「新佛出世，除去衆魔」</span>。<span class="jiazhu">去，羌呂翻。</span>秋，七月，丁未，詔假右光祿大夫元遙征北大將軍以討之。<span class="jiazhu">假者，未正以征北大將軍授之。</span></p>
<p class="em2 strong"><span class="yinwen">12</span>魏尙書裴植，自謂人門不後王肅，<span class="jiazhu">植，裴叔業之兄子也。後，戶遘翻。</span>以朝廷處之不高，<span class="jiazhu">處，昌呂翻。</span>意常怏怏，<span class="jiazhu">怏，於兩翻。</span>表請解官隱嵩山，世宗不許，深怪之。及爲尙書，志氣驕滿，每謂人曰：<span class="yinhao">「非我須尙書，尙書亦須我。」</span>每入參議論，好面譏毀羣官，<span class="jiazhu">好，呼到翻。</span>又表征南將軍田益宗，言：<span class="yinhao">「華、夷異類，不應在百世衣冠之上。」</span>于忠、元昭見之切齒。<span class="jiazhu">忠、昭皆北人，故深諱此言。</span></p>
<p class="em2 strong">尙書左僕射郭祚，冒進不已，自以東宮師傅，<span class="jiaozhusup">【章：十二行本「傅」下有「列辭尙書」四字；乙十一行本同；孔本同；張校同；退齋校同。】</span>望封侯、儀同，<span class="jiazhu">天監十年，魏以祚領太子少師。</span>詔以祚爲都督雍·岐·華三州諸軍事、征西將軍、雍州刺史。<span class="jiazhu">魏太和十一年置岐州，治雍城鎭，領平秦、武都、武功三郡。雍，於用翻。華，戶化翻。</span></p>
<p class="em2 strong">祚與植皆惡于忠專橫，密勸高陽王雍使出之；忠聞之，大怒，令有司誣奏其罪。尙書奏：<span class="yinhao">「羊祉告植姑子皇甫仲達云『受植旨，詐稱被詔，<span class="jiazhu">惡，烏路翻。橫，戶孟翻。被，皮義翻。</span>帥合部曲欲圖于忠。』<span class="jiazhu">帥，讀曰率；下同。</span>臣等窮治，辭不伏引；<span class="jiazhu">伏引，猶引伏也。治，直之翻。</span>然衆證明昞，<span class="jiazhu">昞，音丙。</span>準律當死。衆證雖不見植，皆言『仲達爲植所使，植召仲達責問而不告列』。推論情狀，不同之理不可分明，不得同之常獄，有所降減，計同仲達處植死刑。<span class="jiazhu">處，昌呂翻；下裁處同。</span>植親帥城衆，附從王化，<span class="jiazhu">謂齊東昏侯永元二年，植以壽陽降魏。</span>依律上議，<span class="jiazhu">謂依八議之律也。上，時掌翻。</span>乞賜裁處。」</span><span class="jiazhu">處，昌呂翻。</span>忠矯詔曰：<span class="yinhao">「凶謀旣爾，罪不當恕；雖有歸化之誠，無容上議，亦不須待秋分。」</span><span class="jiazhu">魏舊制，秋分然後決死刑。</span>八月，己<span class="jiaozhusup">【張：「己」作「乙」。】</span>亥，植與郭祚及都水使者杜陵韋儁皆賜死。儁，祚之婚家也。忠又欲殺高陽王雍，崔光固執不從，乃免雍官，以王還第。朝野冤憤，莫不切齒。<span class="jiazhu">使，疏吏翻。朝，直遙翻。</span></p>
<p class="em2 strong"><span class="yinwen">13</span>丙子，魏尊胡太妃爲皇太后，居崇訓宮。于忠領崇訓衞尉，劉騰爲崇訓太僕，加侍中，侯剛爲侍中撫軍將軍。<span class="jiazhu">三人者，胡后所深德者也。</span>又以太后父國珍爲光祿大夫。</p>
<p class="em2 strong"><span class="yinwen">14</span>庚辰，定州刺史田超秀帥衆三千降魏。<span class="jiazhu">超秀叛魏見上卷上年。帥，讀曰率。降，戶江翻。</span></p>
<p class="em2 strong"><span class="yinwen">15</span>戊子，魏大赦。</p>
<p class="em2 strong"><span class="yinwen">16</span>己丑，魏清河王懌進位太傅，領太尉，廣平王懷爲太保，領司徒，任城王澄爲司空。庚寅，魏以車騎大將軍于忠爲尙書令，特進崔光爲車騎大將軍，並加開府儀同三司。<span class="jiazhu">任，音壬。騎，奇寄翻；下同。</span></p>
<p class="em2 strong"><span class="yinwen">17</span>魏江陽王繼，熙之曾孫也，<span class="jiazhu">熙，道武之子。</span>先爲青州刺史，坐以良人爲婢奪爵。繼子叉娶胡太后妹，壬辰，詔復繼本封，以叉爲通直散騎侍郎，叉妻爲新平郡君，仍拜女侍中。<span class="jiazhu">爲元叉囚靈太后張本。散，悉亶翻。</span></p>
<p class="em2 strong">羣臣奏請太后臨朝稱制，九月，乙未，靈太后始臨朝聽政，<span class="jiazhu">胡太后諡曰靈。</span>猶稱令以行事，羣臣上書稱殿下。太后聰悟，頗好讀書屬文，射能中針孔，<span class="jiazhu">好，呼到翻。屬，之欲翻。中，竹仲翻。</span>政事皆手筆自決。加胡國珍侍中，封安定公。</p>
<p class="em2 strong">自郭祚等死，詔令生殺皆出于忠，王公畏之，重足脅息。<span class="jiazhu">重，直龍翻。脅息者，屛氣鼻不敢息，唯兩脅潛動以舒氣息耳。</span>太后旣親政，乃解忠侍中、領軍、崇訓衞尉，止爲儀同三司、尙書令。後旬餘，太后引門下侍官於崇訓宮，<span class="jiazhu">門下侍官，自侍中至散騎常侍、侍郎。崇訓宮，蓋太后所居宮也。</span>問曰：<span class="yinhao">「忠在端右，聲望何如？」</span>咸曰：<span class="yinhao">「不稱厥任。」</span><span class="jiazhu">稱，尺證翻。</span>乃出忠爲都督冀·定·瀛三州諸軍事、征北大將軍、冀州刺史；以司空澄領尙書令。澄奏：<span class="yinhao">「安定公宜出入禁中，參諮大務，」</span>詔從之。<span class="jiazhu">人之老也，戒之在得，任城王澄血氣衰矣。</span></p>
<p class="em2 strong"><span class="yinwen">18</span>甲寅，魏元遙破大乘賊，擒法慶幷渠帥百餘人，<span class="jiazhu">帥，所類翻。</span>傳首洛陽。</p>
<p class="em2 strong"><span class="yinwen">19</span>左遊擊將軍趙祖悅襲魏西硤石，<span class="jiazhu">《水經》：淮水東過壽春縣北，又北逕山峽中，謂之峽石。對岸山上結二城以防津要，在淮水西岸者謂之西硤石。杜佑曰：潁州下蔡縣有硤石山，梁築城以拒魏，今縣城也。</span>據之以逼壽陽；更築外城，徙緣淮之民以實城內。將軍田道龍等散攻諸戍，魏揚州刺史李崇分遣諸將拒之。<span class="jiazhu">將，卽亮翻。</span>癸亥，魏遣假鎭南將軍崔亮攻西硤石，又遣鎭東將軍蕭寶寅決淮堰。</p>
<p class="em2 strong"><span class="yinwen">20</span>冬，十月，乙酉，魏以胡國珍爲中書監、儀同三司，侍中如故。</p>
<p class="em2 strong"><span class="yinwen">21</span>甲午，弘化太守杜桂舉郡降魏。<span class="jiazhu">弘化地闕，蓋亦緣邊蠻郡也。降，戶江翻。</span></p>
<p class="em2 strong"><span class="yinwen">22</span>初，魏于忠用事，自言世宗許其優轉；太傅雍等皆不敢違，加忠車騎大將軍。忠又自謂新故之際有定社稷之功，諷百僚令加己賞；雍等議封忠常山郡公。忠又難於獨受，乃諷朝廷，同在門下者皆加封邑，雍等不得已復封崔光爲博平縣公，而尙書元昭等上訴不已。<span class="jiazhu">魏主之立也，元昭亦同在門下，故上訴不已。復，扶又翻。上，時掌翻。</span>太后敕公卿再議，太傅懌等上言：<span class="yinhao">「先帝升遐，<span class="jiazhu">《記·曲禮》曰：告喪曰天王登假。《註》云：登，上也；遐，已也；上已者，若仙去云耳。登，卽升也。假，讀與遐同。</span>奉迎乘輿，侍衞省闥，乃臣子常職，<span class="jiazhu">乘，繩證翻。</span>不容以此爲功。臣等前議授忠茅土，正以畏其威權，苟免暴戾故也。若以功過相除，悉不應賞，請皆追奪。」</span>崔光亦奉送章綬茅土，表十餘上，太后從之。</p>
<p class="em2 strong">高陽王雍上表自劾，稱<span class="yinhao">「臣初入柏堂，見詔旨之行一由門下，臣出君行，深知其不可而不能禁；<span class="jiazhu">謂殺生予奪皆出於于忠之意，而以詔旨行之。上，時掌翻。劾，戶槪翻，又戶得翻。</span>于忠專權，生殺自恣，而臣不能違。忠規欲殺臣，賴在事執拒；<span class="jiazhu">在事，謂在位任事之臣，此指言崔光。執拒，謂執不可而拒忠。</span>臣欲出忠於外，在心未行，返爲忠廢。忝官尸祿，孤負恩私，請返私門，伏聽司敗。」</span><span class="jiazhu">司敗，卽司寇也。</span>太后以忠有保護之功，不問其罪。十二月，辛丑，以忠<span class="jiaozhusup">【嚴：「忠」改「雍」。】</span>爲太師，領司州牧，尋復錄尙書事，與太傅懌、太保懷、侍中胡國珍入居門下，同釐庶政。<span class="jiazhu">復，扶又翻。釐，力之翻，治也。</span></p>
<p class="em2 strong"><span class="yinwen">23</span>己酉，魏崔亮至硤石，趙祖悅逆戰而敗，閉城自守，亮進圍之。</p>
<p class="em2 strong"><span class="yinwen">24</span>丁卯，魏主及太后謁景陵。</p>
<p class="em2 strong"><span class="yinwen">25</span>是冬，寒甚，淮、泗盡凍，浮山堰士卒死者什七八。</p>
<p class="em2 strong"><span class="yinwen">26</span>魏益州刺史傅豎眼，性清素，民、獠懷之。龍驤將軍元法僧代豎眼爲益州刺史，<span class="jiazhu">此魏之東益州也。豎，而庾翻。獠，魯皓翻。驤，思將翻。</span>素無治幹，加以貪殘；<span class="jiazhu">治，直吏翻。</span>王、賈諸姓，本州士族，法僧皆召爲兵。葭萌民任令宗因衆心之患魏也，殺魏晉壽太守，以城來降，民、獠多應之；<span class="jiazhu">葭，音家。任，音壬。守，式又翻。降，戶江翻。獠，魯皓翻。</span>益州刺史鄱陽王恢遣巴西、梓潼二郡太守張齊將兵三萬迎之。<span class="jiazhu">將，卽亮翻。</span>法僧，熙之曾孫也。</p>
<p class="em2 strong"><span class="yinwen">27</span>魏岐州刺史趙王謐，幹之子也，<span class="jiazhu">趙郡王幹見一百四十卷齊明帝建武二年，此於<span class="yinhao">「王謐」</span>之上逸<span class="yinhao">「郡」</span>字。</span>爲政暴虐。一旦，閉城門大索，執人而掠之，<span class="jiazhu">索，山客翻。掠，音亮。</span>楚毒備至，又無故斬六人，闔城兇懼；衆遂大呼，屯門，<span class="jiazhu">兇，許拱翻。呼，火故翻。</span>謐登樓毀梯以自固。胡太后遣游擊將軍王靖馳馹諭城人，城人開門謝罪，奉送管籥，乃罷謐刺史。謐妃，太后從女也。至洛，除大司農卿。<span class="jiazhu">史言魏母后擅朝，城狐社鼠有所依憑。馹，音日。從，才用翻。</span></p>
<p class="em2 strong">太后以魏主尙幼，未能親祭，欲代行祭事，禮官博議以爲不可。太后以問侍中崔光，光引漢和熹鄧太后祭宗廟故事，太后大悅，遂攝行祭事。<span class="jiazhu">史言崔光逢女主之惡。</span></p>
<p class="em2 strong"><span class="yinwen">28</span>魏南荊州刺史桓叔興表請不隸東荊州，許之。<span class="jiazhu">南荊隸東荊見上卷十一年。</span></p>
<p class="strong"><span class="section" id="title-4"><span data-head-description="高祖武皇帝四" data-head-level="h4" data-head-title="天監十五年">十五年</span></span><span class="biaozhusup" data-rel="">（丙申、五一六年）</span></p>
<p class="em2 strong"><span class="yinwen">1</span>春，正月，戊辰朔，魏大赦，改元熙平。</p>
<p class="em2 strong"><span class="yinwen">2</span>魏崔亮攻硤石未下，與李崇約水陸俱進，崇屢違期不至。<span class="jiazhu">李崇時鎭壽陽。</span>胡太后以諸將不壹，乃以吏部尙書李平爲使持節、鎭軍大將軍兼尙書右僕射，將步騎二千赴壽陽，別爲行臺，節度諸軍，<span class="jiazhu">將，卽亮翻。使，疏吏翻。騎，奇寄翻。</span>如有乖異，以軍法從事。蕭寶寅遣輕車將軍劉智文等渡淮，攻破三壘；二月，乙巳，又敗將軍垣孟孫等於淮北。<span class="jiazhu">敗，補邁翻。</span>李平至硤石，督李崇、崔亮等水<span class="jiaozhusup">【章：十二行本「水」上有「刻日」二字；乙十一行本同。】</span>陸進攻，無敢乖互，<span class="jiazhu">乖，異也。互，差也。</span>戰屢有功。</p>
<p class="em2 strong">上使左衞將軍昌義之將兵救浮山，未至，康絢已擊魏兵，卻之。<span class="jiazhu">絢，許縣翻。《考異》曰：《絢傳》：<span class="yinhao">「十二月，魏遣李曇定督衆軍來戰。」</span>按《魏·帝紀》此年正月乃遣李平節度諸軍，《絢傳》誤也。曇定，卽平字也。</span>上使義之與直閤王神念泝淮救硤石。<span class="jiazhu">泝，蘇故翻。《考異》曰：《李崇傳》：<span class="yinhao">「衍遣趙祖悅襲據西硤石，又遣義之、神念帥水軍泝淮而上，規取壽春。」</span>按《義之傳》，絢破魏軍，義之乃救硤石，今從之。</span>崔亮遣將軍博陵崔延伯守下蔡，<span class="jiazhu">下蔡縣，漢屬沛郡，梁置下蔡郡，屬豫州。《水經註》：淮水自峽石北逕下蔡故城東，本州來之城也。吳季札始邑延陵，後邑州來，故曰延州來季子。《春秋》，襄二年，蔡成公自新蔡遷于州來，謂之下蔡。淮之東岸又有一城，下蔡新城也。二城對據，翼帶淮濆。按蔡有三：蔡州上蔡縣，蔡仲始封之邑也；又有新蔡，蔡平侯自上蔡遷都于此；又有下蔡縣，蔡成公所遷也。</span>延伯與別將伊甕生夾淮爲營。延伯取車輪去輞，削銳其輻，兩兩接對，揉竹爲絚，<span class="jiazhu">將，卽亮翻。去，羌呂翻。輞，扶紡翻，車之牙，車輮也。輻，方目翻，輪轑也。揉，人九翻。絚，古恆翻，大索也。</span>貫連相屬，並十餘道，橫水爲橋，兩頭施大鹿盧，<span class="jiazhu">鹿盧，圓轉之木。屬，之欲翻。</span>出沒隨意，不可燒斫。旣斷趙祖悅走路，又令戰艦不通，義之、神念屯梁城不得進。<span class="jiazhu">嗚呼，吾國之失襄陽，亦以水陸援斷而諸將不進也！斷，丁管翻。艦，戶黯翻。</span>李平部分水陸攻硤石，<span class="jiazhu">分，扶問翻。</span>克其外城；乙丑，祖悅出降，斬之，盡俘其衆。<span class="jiazhu">降，戶江翻。</span></p>
<p class="em2 strong">胡太后賜崔亮書，使乘勝深入。平部分諸將，水陸並進，攻浮山堰；亮違平節度，以疾請還，隨表輒發。平奏處亮死刑，<span class="jiazhu">處，昌呂翻。</span>太后令曰：<span class="yinhao">「亮去留自擅，違我經略，雖有小捷，豈免大咎！但吾攝御萬機，庶幾惡殺，<span class="jiazhu">幾，居依翻。惡，烏故翻。亮，崔光之族弟也，故平奏不行。</span>可聽特以功補過。」</span>魏師遂還。<span class="jiazhu">還，從宣翻，又如字。</span></p>
<p class="em2 strong"><span class="yinwen">3</span>魏中尉元匡奏彈于忠<span class="yinhao">「幸國大災，專擅朝命，裴、郭受冤，<span class="jiazhu">謂裴植、郭祚。彈，徒丹翻。朝，直遙翻。</span>宰輔黜辱。<span class="jiazhu">謂高陽王雍被黜，後又以授忠茅土，乞自貶退也。</span>又自矯旨爲儀同三司、尙書令，領崇訓衞尉，原其此意，欲以無上自處。<span class="jiazhu">處，昌呂翻；下尉處同。</span>旣事在恩後，<span class="jiazhu">恩後，謂赦恩之後也。</span>宜加顯戮，請遣御史一人就州行決。<span class="jiazhu">于忠時爲冀州刺史，欲就州戮之。</span>自去歲世宗晏駕以後，皇太后未親覽，以前諸不由階級，或發門下詔書，或由中書宣敕，擅相拜授者，已經恩宥，正可免罪，並宜追奪。」</span>太后令曰：<span class="yinhao">「忠已蒙特原，無宜追罪；餘如奏。」</span></p>
<p class="em2 strong">匡又彈侍中侯剛掠殺羽林。<span class="jiazhu">掠，音亮；下同。</span>剛本以善烹調爲尙食典御，<span class="jiazhu">嘗食典御，魏官也，掌調和御食，溫涼寒熱，以時供進則嘗之。或曰：<span class="yinhao">「嘗」</span>當作<span class="yinhao">「尙」</span>，平、去二字通用。</span>凡三十年，以有德於太后，<span class="jiazhu">事見上年。</span>頗專恣用事，王公皆畏附之。廷尉處剛大辟，<span class="jiazhu">辟，毗亦翻。</span>太后曰：<span class="yinhao">「剛因公事掠人，邂逅致死，於律不坐。」</span>少卿陳郡袁翻曰：<span class="yinhao">「『邂逅』，謂情狀已露，隱避不引，<span class="jiazhu">不引，謂不引伏也。邂，戶介翻。逅，戶遘翻。</span>考訊以理者也。今此羽林，問則具首，<span class="jiazhu">首，式又翻。</span>剛口唱打殺，撾築非理，安得謂之『邂逅』！」</span><span class="jiazhu">撾，則瓜翻。</span>太后乃削剛戶三百，解嘗<span class="jiaozhusup">【嚴：「嘗」改「尙」。】</span>食典御。</p>
<p class="em2 strong"><span class="yinwen">4</span>三月，戊戌朔，日有食之。</p>
<p class="em2 strong"><span class="yinwen">5</span>魏論西硤石之功，辛未，以李崇爲驃騎將軍，加儀同三司，<span class="jiazhu">驃，匹妙翻。騎，奇寄翻。</span>李平爲尙書右僕射，崔亮進號鎭北將軍。亮與平爭功於禁中，太后以亮爲殿中尙書。</p>
<p class="em2 strong"><span class="yinwen">6</span>魏蕭寶寅在淮堰，上爲手書誘之，使襲彭城，許送其國廟及室家諸從還北，<span class="jiazhu">諸從，猶羣從也。從，才用翻。</span>寶寅表上其書於魏朝。<span class="jiazhu">上，時掌翻。朝，直遙翻。</span></p>
<p class="em2 strong"><span class="yinwen">7</span>夏，四月，淮堰成，長九里，下廣一百四十丈，上廣四十五丈，高二十丈，樹以𣏌柳，<span class="jiazhu">長，直亮翻。廣，古曠翻。高，居號翻。𣏌柳，柜柳也。</span>軍壘列居其上。</p>
<p class="em2 strong">或謂康絢曰：<span class="yinhao">「四瀆，天所以節宣其氣，不可久塞，<span class="jiazhu">《國語》，周太子晉曰：<span class="yinhao">「古之長民者，不墮山，不崇藪，不防川，不竇澤。夫山，土之聚也；藪，物之歸也；川，氣之導也；澤，水之鍾也。天地成而聚於高，歸物於下，疏爲川谷以導其氣，陂塘汚庳以鍾其美。」</span>塞，悉則翻。</span>若鑿湬東注，則游波寬緩，堰得不壞。」</span>絢乃開湬東注。又縱反間於魏曰：<span class="yinhao">「梁人所懼開湬，不畏野戰。」</span>蕭寶寅信之，鑿山深五丈，開湬北注，水日夜分流猶不減，<span class="jiazhu">丁度《集韻》：湬，與湫同，將由翻。間，古莧翻。深，式浸翻。</span>魏軍竟罷歸。水之所及，夾淮方數百里。李崇作浮橋於硤石戍間，又築魏昌城於八公山東南，以備壽陽城壞，居民散就岡隴，<span class="jiazhu">山脊爲岡，高丘爲隴。</span>其水清徹，俯視廬舍冢墓，了然在下。</p>
<p class="em2 strong">初，堰起於徐州境內，<span class="jiazhu">浮山在鍾離郡界，梁置徐州於鍾離。</span>刺史張豹子宣言，謂己必掌其事；旣而康絢以他官來監作，<span class="jiazhu">監，古銜翻。</span>豹子甚慙。俄而敕豹子受絢節度，豹子遂譖絢與魏交通，上雖不納，猶以事畢徵絢還。<span class="jiazhu">絢還則堰壞矣。</span></p>
<p class="em2 strong"><span class="yinwen">8</span>魏胡太后追思于忠之功，曰：<span class="yinhao">「豈宜以一謬棄其餘勳！」</span><span class="jiazhu">胡后以于忠擁護爲功；若忠之專橫，其謬固非一也。</span>復封忠爲靈壽縣公，<span class="jiazhu">復，扶又翻。</span>亦封崔光爲平恩縣侯。</p>
<p class="em2 strong"><span class="yinwen">9</span>魏元法僧遣其子景隆將兵拒張齊，<span class="jiazhu">將，卽亮翻；下同。</span>齊與戰於葭萌，大破之，屠十餘城，遂圍武興。法僧嬰城自守，境內皆叛，法僧遣使間道告急於魏。<span class="jiazhu">使，疏吏翻。間，古莧翻。</span>魏驛召鎭南軍司傅豎眼於淮南，以爲益州刺史、西征都督，將步騎三千以赴之。<span class="jiazhu">豎，而庾翻。騎，奇寄翻。</span>豎眼入境，轉戰三日，行二百餘里，九遇皆捷。五月，豎眼擊殺梁州刺史任太洪。民、獠聞豎眼至，皆喜，迎拜於路者相繼。<span class="jiazhu">民、獠惡法僧而懷豎眼，故迎之者屬路。任，音壬。獠，魯皓翻。</span>張齊退保白水，豎眼入州，<span class="jiazhu">入武興也。</span>白水以東民皆安業。</p>
<p class="em2 strong">魏梓潼太守苟金龍領關城戍主，梁兵至，金龍疾病，不堪部分，<span class="jiazhu">分，扶問翻。</span>其妻劉氏帥厲城民，乘城拒戰，<span class="jiazhu">帥，讀曰率。</span>百有餘日，士卒死傷過半。戍副高景謀叛，劉氏斬景及其黨與數千人，<span class="jiazhu">數千，當作數十。</span>自餘將士，分衣減食，勞逸必同，莫不畏而懷之。井在城外，爲梁兵所據，會天大雨，劉氏命出公私布絹及衣服懸之，絞而取水，城中所有雜物悉儲之。<span class="jiazhu">雜物，謂瓶、罌、甕、盎之屬。</span>豎眼至，梁兵乃退，魏人封其子爲平昌縣子。</p>
<p class="em2 strong"><span class="yinwen">10</span>六月，庚子，以尙書令王瑩爲左光祿大夫、開府儀同三司，尙書右僕射袁昂爲左僕射，吏部尙書王暕爲右僕射。暕，儉之子也。<span class="jiazhu">暕，古限翻。王儉，齊初佐命。</span></p>
<p class="em2 strong"><span class="yinwen">11</span>張齊數出白水，侵魏葭萌，傅豎眼遣虎威將軍強虯攻信義將軍楊興起，殺之，復取白水。<span class="jiazhu">數，所角翻。強，其兩翻，又如字。復，扶又翻；下州復、不復同。</span>寧朔將軍王光昭又敗於陰平，張齊親帥驍勇二萬餘人與傅豎眼戰，<span class="jiazhu">驍，堅堯翻。</span>秋，七月，齊軍大敗，走還，小劍、大劍諸戍皆棄城走，<span class="jiazhu">今劍州劍門縣有大劍山，又有小劍山在其西北三十里，又有小劍故城在益昌縣西南五十里。大劍雖號天險，有阨塞可守，崇墉之間，徑路頗夷。小劍則鑿石架閣，有不容越，李白所謂<span class="yinhao">「一夫當關，萬夫莫開」</span>者是也。</span>東益州復入于魏。</p>
<p class="em2 strong"><span class="yinwen">12</span>八月，乙巳，魏以胡國珍爲驃騎大將軍、開府儀同三司、雍州刺史。<span class="jiazhu">驃，匹妙翻。騎，奇寄翻。雍，於用翻。</span>國珍年老，太后實不欲令出，止欲示以方面之榮；竟不行。</p>
<p class="em2 strong"><span class="yinwen">13</span>康絢旣還，張豹子不復脩淮堰。九月，丁丑，淮水暴漲，堰壞，其聲如雷，聞三百里，<span class="jiazhu">聞，音問。</span>緣淮城戍村落十餘萬口皆漂入海。初，魏人患淮堰，以任城王澄爲大將軍、大都督南討諸軍事，勒衆十萬，將出徐州來攻堰，尙書右僕射李平以爲<span class="yinhao">「不假兵力，終當自壞。」</span>及聞破，太后大喜，賞平甚厚，澄遂不行。</p>
<p class="em2 strong"><span class="yinwen">14</span>壬辰，大赦。</p>
<p class="em2 strong"><span class="yinwen">15</span>魏胡太后數幸宗戚勳貴之家，<span class="jiazhu">數，所角翻。</span>侍中崔光表諫曰：<span class="yinhao">「《禮》，諸侯非問疾弔喪而入諸臣之家，謂之君臣爲謔。<span class="jiazhu">《記·禮運》之辭也。《註》云：無故而相之，是戲謔也，陳靈公與孔寧、儀行父數如夏氏，以取弒焉。</span>不言王后夫人，明無適臣家之義。夫人，父母在有歸寧，沒則使卿寧。<span class="jiazhu">《左傳》莊二十七年冬，杞伯姬來，歸寧也。杜預《註》曰：寧，問父母安否。襄十二年，楚司馬子庚聘于秦，爲夫人寧，禮也。《註》曰：諸侯夫人，父母旣沒，歸寧使卿，故曰禮。</span>漢上官皇后將廢昌邑，霍光，外祖也，親爲宰輔，后猶御武帳以接羣臣，<span class="jiazhu">事見二十四卷漢昭帝元平元年。</span>示男女之別也。<span class="jiazhu">別，彼列翻。</span>今帝族方衍，勳貴增遷，祗請遂多，將成彝式。<span class="jiazhu">方衍，謂生子也。增遷，謂增秩遷官也。祗，敬也。謂宗戚勳貴之家，凡有吉慶，皆有吉慶，皆請太后臨幸。</span>願陛下簡息遊幸，則率土屬賴，含生仰悅矣。」</span><span class="jiazhu">屬，之欲翻；下請屬同。</span></p>
<p class="em2 strong">任城王澄以北邊鎭將選舉彌輕，<span class="jiazhu">將，卽亮翻。</span>恐賊虜闚邊，山陵危迫，<span class="jiazhu">魏自顯祖以上，山陵皆在雲中。</span>奏求重鎭將之選，脩警備之嚴，詔公卿議之。廷尉少卿袁翻議，<span class="jiazhu">秦、漢以來九卿各一卿，魏太和十五年九卿各置少卿，蓋倣《周官》六卿有小宰、小司徒、小宗伯、小司馬、小司寇、小司空之遺制也。</span>以爲<span class="yinhao">「比緣邊州郡，官不擇人，唯論資級。或值貪汚之人，廣開戍邏，多置帥領，或用其左右姻親，或受人貨財請屬，皆無防寇之心，唯有聚斂之意。<span class="jiazhu">比，毗至翻。邏，郎佐翻。帥，所類翻。屬，之欲翻。斂，力贍翻。</span>其勇力之兵，驅令抄掠，若遇強敵，卽爲奴虜，如有執獲，奪爲己富。其羸弱老小之輩，微解金鐵之工，少閑草木之作，<span class="jiazhu">抄，楚交翻。羸，倫爲翻。解，戶買翻，曉也。閑，習也。</span>無不搜營窮壘，苦役百端。自餘或伐木深山，或芸草平陸，販貿往還，相望道路。此等祿旣不多，死於溝瀆者什常七八。<span class="jiazhu">自古至今，守邊之兵皆病於此。貿，音茂。</span>是以鄰敵伺間，擾我疆埸，皆由邊任不得其人故也。愚謂自今已後，南北邊諸藩及所統郡縣府佐、統軍至于戍主，皆令朝臣王公已下各舉所知，必選其才，不拘階級；若稱職及敗官，幷所舉之人隨事賞罰。」</span>太后不能用。<span class="jiazhu">間，古莧翻。埸，音亦。朝，直遙翻。稱，尺證翻。敗，補邁翻。</span>及正光之末，北邊盜賊羣起，遂逼舊都，犯山陵，如澄所慮。<span class="jiazhu">正光四年，破六韓拔陵、衞可孤等反，孝昌初年，雲中沒矣。</span></p>
<p class="em2 strong"><span class="yinwen">16</span>冬，十一月，交州刺史李畟斬交州反者阮宗孝，傳首建康。<span class="jiazhu">畟，察色翻。</span></p>
<p class="em2 strong"><span class="yinwen">17</span>初，魏世宗作瑤光寺，未就，是歲，胡太后又作永寧寺，<span class="jiazhu">《水經註》：穀渠南流，出太尉、司徒兩坊間，水西有永寧寺。</span>皆在宮側；又作石窟寺於伊闕口，皆極土木之美。而永寧尤盛，有金像高丈八者一，如中人者十，玉像二。爲九層浮圖，掘地築基，下及黃泉；<span class="jiazhu">杜預曰：地中之泉，故曰黃泉。</span>浮圖高九十丈，上剎復高十丈，<span class="jiazhu">高，居報翻。剎，所轄翻。剎，柱也，浮圖上柱；今謂之相輪。復，扶又翻。</span>每夜靜，鈴鐸聲聞十里。<span class="jiazhu">聞，音問。</span>佛殿如太極殿，南門如端門。僧房千間，珠玉錦繡，駭人心目。自佛法入中國，塔廟之盛，未之有也。<span class="jiazhu">漢永明［平］中，佛法入中國，佛弟子收奉舍利，建宮宇，號爲塔，亦胡言，猶宗廟也，故世稱塔廟。</span>揚州刺史李崇上表，以爲<span class="yinhao">「高祖遷都垂三十年，<span class="jiazhu">遷都見一百三十八卷齊世宗永明十一年。</span>明堂未脩，太學荒廢，城闕府寺頗亦頹壞，非所以追隆堂構，<span class="jiazhu">《書·大誥》曰：若考作室旣底法，厥子乃弗肯堂，矧肯構！</span>儀刑萬國者也。今國子雖有學官之名，而無敎授之實，何異兔絲、燕麥，南箕、北斗！<span class="jiazhu">《爾雅》曰：唐、蒙、女蘿，兔絲。《釋名》曰：唐也，蒙也，女蘿也，兔絲也，一物四名。《毛氏詩傳》曰：女蘿，兔絲；兔絲，松蘿也。陸璣《草木疏》曰：兔絲，蔓連草上生，黃赤如金，合藥兔絲子是也。公蘿，自蔓松上生，枝正青，與兔絲殊異。《本草》曰：兔絲生川澤田野，蔓延草木之上。瞿麥，一名燕麥，又名雀麥，其苗與麥同，但穗細長而疏。言兔絲有絲之名而不可以織，燕麥有麥之名而不可以食。古歌曰：田中兔絲，如何可絡！道邊燕麥，何嘗可穫！《詩》云：維南有箕，不可以簸揚。維北有斗，不可以挹酒漿。皆謂有名無實也。</span>事不兩興，須有進退，宜罷尙方雕靡之作，省永寧土木之功，減瑤光材瓦之力，分石窟鐫琢之勞，及諸事役非急者，於三時農隙脩此數條，使國容嚴顯，禮化興行，不亦休哉！」</span>太后優令答之，而不用其言。</p>
<p class="em2 strong">太后好事佛，民多絕戶爲沙門，<span class="jiazhu">家有一子，出爲沙門，其戶絕矣。好，呼到翻。</span>高陽王友李瑒上言，<span class="yinhao">「三千之罪莫大於不孝，不孝之大無過於絕祀，<span class="jiazhu">孔子曰：<span class="yinhao">「五刑之屬三千，其罪莫大於不孝。」</span>孟子曰：<span class="yinhao">「不孝有三，無後爲大。」</span>瑒，杖梗翻，又音暢。</span>豈得輕縱背禮之情，肆其向法之意，一身親老，棄家絕養，缺當世之禮而求將來之益！<span class="jiazhu">佛法以今世修種爲來生因果。背，蒲妹翻。養，余亮翻。</span>孔子云：『未知生，焉知死？』<span class="jiazhu">《論語》載孔子答子路之言。焉，於虔翻。</span>安有棄堂堂之政而從鬼敎乎！又，今南服未靜，衆役仍煩，百姓之情，實多避役，若復聽之，恐捐棄孝慈，比屋皆爲沙門矣。」</span><span class="jiazhu">復，扶又翻。比，毗必翻，又毗至翻。</span>都統僧暹等忿瑒謂之<span class="yinhao">「鬼敎」</span>，以爲謗佛，<span class="jiazhu">魏有沙門統，謂之都統，猶今都僧錄。</span>泣訴於太后。太后責之，瑒曰：<span class="yinhao">「天曰神，地曰祇，人曰鬼。《傳》曰：『明則有禮樂，幽則有鬼神。』然則明者爲堂堂，幽者爲鬼敎。佛本出於人，名之爲鬼，愚謂非謗。」</span>太后雖知瑒言爲允，難違暹等之意，罰瑒金一兩。</p>
<p class="em2 strong"><span class="yinwen">18</span>魏征南大將軍田益宗求爲東豫州刺史，以招二子，太后不許，竟卒於洛陽。<span class="jiazhu">田益宗二子叛見上卷十三年。卒，子恤翻。</span></p>
<p class="em2 strong"><span class="yinwen">19</span>柔然伏跋可汗，壯健善用兵，<span class="jiazhu">可，從刊入聲。汗，音寒。</span>是歲，西擊高車，大破之，執其王彌俄突，繫其足於駑馬，頓曳殺之，漆其頭爲飲器。<span class="jiazhu">彌俄突殺柔然佗汗見上卷七年。</span>鄰國先羈屬柔然後叛去者，伏跋皆擊滅之，其國復強。<span class="jiazhu">復，扶又翻；下賊復同。</span></p>
<p class="strong"><span class="section" id="title-5"><span data-head-description="高祖武皇帝四" data-head-level="h4" data-head-title="天監十六年">十六年</span></span><span class="biaozhusup" data-rel="">（丁酉、五一七年）</span></p>
<p class="em2 strong"><span class="yinwen">1</span>春，正月，辛未，上祀南郊。</p>
<p class="em2 strong"><span class="yinwen">2</span>魏大乘餘賊復相聚，<span class="jiazhu">沙門法慶之餘黨也。</span>突入瀛州，刺史宇文福之子員外散騎侍郎延帥奴客拒之。<span class="jiazhu">散，悉亶翻。騎，奇寄翻。帥，讀曰率。</span>賊燒齋閤，延突火抱福出外，肌髮皆焦，勒衆苦戰，賊遂散走，追討，平之。</p>
<p class="em2 strong"><span class="yinwen">3</span>甲戌，魏大赦。</p>
<p class="em2 strong"><span class="yinwen">4</span>魏初，民間皆不用錢，高祖太和十九年，始鑄太和五銖錢，遣錢工在所鼓鑄；民有欲鑄錢者，聽就官鑪，銅必精練，無得殽雜。世宗永平三年，又鑄五銖錢，禁天下用錢不依準式者。旣而洛陽及諸州鎭所用錢各不同，商貨不通。尙書令任城王澄上言，以爲：<span class="yinhao">「不行之錢，律有明式，指謂雞眼、鐶鑿，<span class="jiazhu">雞眼者，謂錢薄小，其眼如雞眼也。鐶鑿云者，謂鑿好以取銅，僅存其肉也。鐶，戶關翻。</span>更無餘禁。計河南諸州今所行悉非制限，昔來繩禁，愚竊惑焉。又河北旣無新錢，復禁舊者，專以單絲之縑、疏縷之布，狹幅促度，不中常式，<span class="jiazhu">復，扶又翻。中，竹仲翻。</span>裂匹爲尺，以濟有無，徒成杼軸之勞，<span class="jiazhu">杼，直呂翻；《說文》，機之持緯者。</span>不免飢寒之苦，殆非所以救恤凍餒，子育黎元之意也。錢之爲用，貫繈相屬，<span class="jiazhu">繈，居兩翻，亦錢貫也。屬，之欲翻。</span>不假度量，平均簡易，濟世之宜，謂爲深允。乞並下諸方州鎭，<span class="jiazhu">易，以豉翻。下，遐稼翻。</span>其太和與新鑄五銖及古諸錢方俗所便用者，但內外全好，雖有大小之異，並得通行，貴賤之差，自依鄕價。庶貨環海內，公私無壅。其雞眼、鐶鑿及盜鑄、毀大爲小、生新巧僞不如法者，據律罪之。」</span>詔從之。然河北少錢，<span class="jiazhu">少，詩沼翻。</span>民猶用物交易，錢不入市。</p>
<p class="em2 strong"><span class="yinwen">5</span>魏人多竊冒軍功，尙書左丞盧同閱吏部勳書，因加檢覈，<span class="jiazhu">覈，戶革翻。</span>得竊階者三百餘人，乃奏：<span class="yinhao">「乞集吏部、中兵二局勳簿，對句奏案，<span class="jiazhu">句，古侯翻，考也，稽也。</span>更造兩通，<span class="jiazhu">更，工衡翻。</span>一關吏部，一留兵局。又，在軍斬首成一階以上者，卽令行臺軍司給券，當中豎裂，一支付勳人，一支送門下，<span class="jiazhu">此韓愈《寄崔立之詩》所謂<span class="yinhao">「當如合分支」</span>者也，今人亦謂析產文契爲分支帳。豎，而庾翻。</span>以防僞巧。」</span>太后從之。同，玄之族孫也。<span class="jiazhu">盧玄見一百二十二卷宋文帝元嘉八年。</span>中尉元匡奏取景明元年已來，內外考簿、吏部除書、中兵勳案、幷諸殿最，<span class="jiazhu">殿，丁練翻。</span>欲以案校竊階盜官之人，太后許之。尙書令任城王澄表以爲：<span class="yinhao">「法忌煩苛，治貴清約。<span class="jiazhu">治，直吏翻。</span>御史之體，風聞是司，若聞有冒勳妄階，止應攝其一簿，硏檢虛實，繩以典刑。豈有移一省之案，<span class="jiazhu">取尙書省之案赴御史臺，所謂移也。</span>尋兩紀之事，<span class="jiazhu">自景明元年至是年凡十八年。今言兩紀之事，蓋景明初所敍階勳，皆太和末淮、漢用兵所上勳人名籍也。</span>如此求過，誰堪其罪！斯實聖朝所宜重愼也。」</span>太后乃止。又以匡所言數不從，慮其辭解，<span class="jiazhu">朝，直遙翻。數，所角翻。辭解者，辭職解官也。</span>欲獎安之，乃加鎭東將軍。二月，丁未，立匡爲東平王。<span class="jiazhu">爲，匡治棺攻澄張本。</span></p>
<p class="em2 strong"><span class="yinwen">6</span>三月，丙子，敕織官，文錦不得爲仙人鳥獸之形，<span class="jiazhu">織官，猶漢之織室令、丞也。</span>爲其裁翦，有乖仁恕。<span class="jiazhu">爲，于僞翻。</span></p>
<p class="em2 strong"><span class="yinwen">7</span>丁亥，魏廣平文穆王懷卒。</p>
<p class="em2 strong"><span class="yinwen">8</span>夏，四月，戊申，魏以中書監胡國珍爲司徒。</p>
<p class="em2 strong"><span class="yinwen">9</span>詔以宗廟用牲，有累冥道，<span class="jiazhu">冥，幽也。幽則有鬼神；冥道，鬼神之道也。累，力瑞翻。</span>宜皆以麵爲之。<span class="jiazhu">《考異》曰：《梁·帝紀》，此詔在四月甲子。《南史》云在二月，云<span class="yinhao">「祈告天地宗廟，以去殺之理欲被之含識，郊廟牲牷皆代以麵，其山川諸祀則否。」</span>按《長曆》是月辛卯朔，無甲子。《隋志》但云四月，亦不云郊祀去牲，今從之。</span>於是朝野諠譁，以爲宗廟去牲，乃是不復血食，<span class="jiazhu">去，羌呂翻。復，扶又翻。</span>帝竟不從。八坐乃議以大脯代一元大武。<span class="jiazhu">《記·曲禮》：牛曰一元大武。鄭玄曰：元，頭也。武，迹也。坐，祖臥翻。</span></p>
<p class="em2 strong"><span class="yinwen">10</span>秋，八月，丁未，詔魏太師高陽王雍入居門下，參決尙書奏事。<span class="jiazhu"><span class="yinhao">「魏」</span>字當在<span class="yinhao">「詔」</span>字之上。</span></p>
<p class="em2 strong"><span class="yinwen">11</span>冬，十月，詔以宗廟猶用脯脩，<span class="jiazhu">鄭玄曰：脯，乾肉也。脩，鍛脩也。薄析曰脯，棰之而施薑桂曰鍛脩。</span>更議代之，於是以大餅代大鋪，其餘盡用蔬果。又起至敬殿、景陽臺，置七廟座，每月中再設淨饌。<span class="jiazhu">饌，雛戀翻，又雛睆翻。</span></p>
<p class="em2 strong"><span class="yinwen">12</span>乙卯，魏詔，北京士民未遷者，悉聽留居爲永業。<span class="jiazhu">魏以代郡爲北京。</span></p>
<p class="em2 strong"><span class="yinwen">13</span>十一月，甲子，巴州刺史牟漢寵叛，降魏。<span class="jiazhu">《五代志》：巴西郡，梁置南梁州、北巴州。降，戶江翻。</span></p>
<p class="em2 strong"><span class="yinwen">14</span>十二月，柔然伏跋可汗遣俟斤尉比建等請和於魏，<span class="jiazhu">俟斤，柔然大臣之號。俟，渠希翻。尉，紆勿翻。</span>用敵國之禮。</p>
<p class="em2 strong"><span class="yinwen">15</span>是歲，以右衞將軍馮道根爲豫州刺史。道根謹厚木訥，行軍能檢敕士卒；諸將爭功，道根獨默然。爲政清簡，吏民懷之。上嘗歎曰：<span class="yinhao">「道根所在，令朝廷不復憶有一州。」</span><span class="jiazhu">復，扶又翻。</span></p>
<p class="em2 strong"><span class="yinwen">16</span>魏尙書崔亮奏請於王屋等山採銅鑄錢，從之。<span class="jiazhu">《五代志》：河內郡王屋縣有王屋山。</span>是後民多私鑄，錢稍薄小，用之益輕。<span class="jiazhu">是時錢輕，南北皆然，豈天時邪！</span></p>
<p class="strong"><span class="section" id="title-6"><span data-head-description="高祖武皇帝四" data-head-level="h4" data-head-title="天監十七年">十七年</span></span><span class="biaozhusup" data-rel="">（戊戌、五一八年）</span></p>
<p class="em2 strong"><span class="yinwen">1</span>春，正月，甲子，魏以氐酋楊定爲陰平王。<span class="jiazhu">酋，慈由翻。</span></p>
<p class="em2 strong"><span class="yinwen">2</span>魏秦州羌反。</p>
<p class="em2 strong"><span class="yinwen">3</span>二月，癸巳，安成康王秀卒。<span class="jiazhu">卒，子恤翻。</span>秀雖與上布衣昆弟，及爲君臣，小心畏敬過於疏賤，上益以此賢之。秀與弟始興王憺尤相友愛，憺久爲荊州，常<span class="jiaozhusup">【章：十二行本「常」上有「刺史」二字；乙十一行本同；張校同。】</span>中分其祿以給秀，<span class="jiazhu">秀、憺皆吳太妃之子。齊和帝中興元年，憺督雍州，天監元年，進督荊州，五年，徵至都。荊州總西夏之寄，俸入優厚。憺，徒敢翻，又徒覽翻。</span>秀稱心受之，<span class="jiazhu">稱，尺證翻。</span>亦不辭多也。</p>
<p class="em2 strong"><span class="yinwen">4</span>甲辰，大赦。</p>
<p class="em2 strong"><span class="yinwen">5</span>己酉，魏大赦，改元神龜。</p>
<p class="em2 strong"><span class="yinwen">6</span>魏東益州氐反。</p>
<p class="em2 strong"><span class="yinwen">7</span>魏主引見柔然使者，<span class="jiazhu">見，賢遍翻。使，疏吏翻。</span>讓之以藩禮不備，議依漢待匈奴故事，遣使報之。<span class="jiazhu">漢宣帝待呼韓邪位在諸侯王上，蓋稱臣也。按張倫表諫與爲昆弟，蓋用漢文、景故事。</span>司農少卿張倫上表，以爲：<span class="yinhao">「太祖經啓帝圖，日有不暇，遂令豎子遊魂一方，<span class="jiazhu">謂道武南略，社崙得以雄跨漠北。</span>亦由中國多虞，急諸華而緩夷狄也。高祖方事南轅，未遑北伐。<span class="jiazhu">謂孝文南都洛陽，用兵淮、漢，未暇伐柔然也。</span>世宗遵述遺志，虜使之來，受而弗答。<span class="jiazhu">見百四十六卷六年。</span>以爲大明臨御，國富兵強，抗敵之禮，何憚而爲之，何求而行之！今虜雖慕德而來，亦欲觀我強弱；若使王人銜命虜庭，與爲昆弟，恐非祖宗之意也。事不獲已，應爲制詔，示以上下之儀，命宰臣致書，諭以歸順之道，觀其從違，徐以恩威進退之，則王者之體正矣。豈可以戎狄兼幷，<span class="jiazhu">謂伏跋新破高車及滅鄰國之叛者也。</span>而遽虧典禮乎！」</span>不從。倫，白澤之子也。<span class="jiazhu">張白澤見一百三十四卷宋順帝昇明元年。</span></p>
<p class="em2 strong"><span class="yinwen">8</span>三月，辛未，魏靈壽武敬公于忠卒。</p>
<p class="em2 strong"><span class="yinwen">9</span>魏南秦州氐反，遣龍驤將軍崔襲持節諭之。<span class="jiazhu">驤，思將翻。</span></p>
<p class="em2 strong"><span class="yinwen">10</span>夏，四月，丁酉，魏秦文宣公胡國珍卒，贈假黃鉞、相國、都督中外諸軍事、太師，號曰太上秦公，<span class="jiaozhusup">【章：十二行本「公」下有「加九錫」三字；乙十一行本同；孔本同；退齋校同。】</span>葬以殊禮，贈襚儀衞，事極優厚。又迎太后母皇甫氏之柩與國珍合葬，謂之太上秦孝穆君。<span class="jiazhu">柩，音舊。</span>諫議大夫常山張普惠以爲前世后父無稱<span class="yinhao">「太上」</span>者，<span class="yinhao">「太上」</span>之名不可施於人臣，詣闕上疏陳之，左右莫敢爲通。<span class="jiazhu">爲，于僞翻。</span>會胡氏穿壙，下有磬石，乃密表，以爲：<span class="yinhao">「天無二日，土無二王，『太上』者因『上』而生名也，皇太后稱『令』以繫『敕』下，蓋取三從之道，遠同文母列於十亂，<span class="jiazhu">武王曰：<span class="yinhao">「予有亂臣十人。」</span>孔子曰：<span class="yinhao">「才難，有婦人焉，九人而已。」</span>先儒以爲十亂，太公望、周公旦、召公奭、畢公高、榮公、太顚、閎夭、散宜生、南宮括及文母。</span>今司徒爲『太上』，恐乖繫敕之意。孔子稱『必也正名乎！』<span class="jiazhu">《論語》載孔子答子路之言。</span>比克吉定兆，<span class="jiazhu">比，毗至翻。</span>而以淺改卜，亦或天地神靈所以垂至戒、啓聖情也。伏願停逼上之號，以邀謙光之福。」</span>太后乃親至國珍宅，召集五品以上博議。王公皆希太后意，爭詰難普惠；<span class="jiazhu">詰，去吉翻。難，乃旦翻。</span>普惠應機辯析，無能屈者。太后使元叉宣令於普惠曰：<span class="yinhao">「朕之所行，孝子之志。卿之所陳，忠臣之道。羣公已有成議，卿不得苦奪朕懷。後有所見，勿難言也。」</span></p>
<p class="em2 strong">太后爲太上君造寺，壯麗埒於永寧。</p>
<p class="em2 strong">尙書奏復徵民綿麻之稅，<span class="jiazhu">爲，于僞翻。埒，力輟翻。復，扶又翻；下浸復、復欲、無復、欲復、復見同。</span>張普惠上疏，以爲：<span class="yinhao">「高祖廢大斗，去長尺，改重稱，<span class="jiazhu">去，羌呂翻；下去天下同。稱，尺證翻；下稱尺同。事見一百四十卷齊明帝建武二年。</span>以愛民薄賦。知軍國須綿麻之用，故於絹增稅綿八兩，於布增稅麻十五斤，民以稱尺所減，不啻綿麻，故鼓舞供調。<span class="jiazhu">調，徒釣翻。</span>自茲以降，所稅絹布，浸復長闊，百姓嗟怨，聞於朝野。<span class="jiazhu">聞，音問。朝，直遙翻。</span>宰輔不尋其本在於幅廣度長，遽罷綿麻。<span class="jiazhu">于忠罷綿麻，見上十四年。</span>旣而尙書以國用不足，復欲徵斂。去天下之大信，棄已行之成詔，<span class="jiazhu">斂，力贍翻。去，羌呂翻。</span>追前之非，遂後之失。不思庫中大有綿麻，而羣臣共竊之也。何則？所輸之物，或斤羨百銖，<span class="jiazhu">羨，延面翻，餘也。</span>未聞有司依律以罪州郡；或小有濫惡，則坐戶主，連及三長。<span class="jiazhu">戶主者，一家之長，則爲一戶之主。三長見一百三十六卷齊世祖永明四年。</span>是以在庫絹布，踰制者多，羣臣受俸，人求長闊厚重，無復準極，未聞以端幅有餘還求輸官者也。<span class="jiazhu">布帛六丈爲端。《爾雅》：倍丈謂之端，倍端謂之兩，倍兩謂之匹。杜預曰：二丈爲端，二端爲兩，所謂疋也。《說文》：幅，布帛廣也。俸，扶用翻。</span>今欲復調綿麻，當先正稱、尺，明立嚴禁，無得放溢，使天下知二聖之心愛民惜法如此，太和之政復見於神龜矣。」</span></p>
<p class="em2 strong">普惠又以魏主好遊騁苑囿，<span class="jiazhu">好，呼到翻。</span>不親視朝，<span class="jiazhu">朝，直遙翻。</span>過崇佛法，郊廟之事多委有司，上疏切諫，以爲：<span class="yinhao">「殖不思之冥業，損巨費於生民，減祿削力，近供無事之僧，崇飾雲殿，遠邀未然之報，昧爽之臣稽首於外，<span class="jiazhu">謂羣臣入朝者也。孔安國曰：昧，冥。爽，明，早旦。稽，音啓。</span>玄寂之衆遨遊於內，愆禮忤時，<span class="jiazhu">忤，五故翻。</span>人靈未穆。愚謂脩朝夕之因，求祇劫之果，<span class="jiazhu">祇，巨支翻。釋氏之言祇劫，猶云無數劫也。</span>未若收萬國之懽心以事其親，使天下和平，災害不生也。<span class="jiazhu">用《孝經》文意。</span>伏願淑愼威儀，<span class="jiazhu">淑，善也。</span>爲萬邦作式，躬致郊廟之虔，親紆朔望之禮，<span class="jiazhu">紆，縈也，屈也。</span>釋奠成均，<span class="jiazhu">五帝之學曰成均。鄭玄曰：釋菜、奠幣，禮先師也。又曰：釋奠者，設薦饌酌奠而已。孔穎達曰：釋奠有牲牢，有幣帛；釋菜則惟釋蘋藻而已。</span>竭心千畝，<span class="jiazhu">千畝，謂藉田也。</span>量撤僧寺不急之華，還復百官久折之秩，<span class="jiazhu">量，音良。折，而設翻。</span>已造者務令簡約速成，未造者一切不復更爲，則孝弟可以通神明，<span class="jiazhu">弟，讀曰悌。</span>德敎可以光四海，節用愛人，法俗俱賴矣。」</span>尋敕外議釋奠之禮，又自是每月一陛見羣臣，皆用普惠之言也。</p>
<p class="em2 strong">普惠復表論時政得失，太后與帝引普惠於宣光殿，隨事詰難。<span class="jiazhu">復，扶又翻。見，賢遍翻。難，乃旦翻。</span></p>
<p class="em2 strong"><span class="yinwen">11</span>臨川王宏妾弟吳法壽殺人而匿於宏府中，上敕宏出之，卽日伏辜。南司奏免宏官，<span class="jiazhu">御史臺曰南臺，亦曰南司。</span>上注曰：<span class="yinhao">「愛宏者兄弟私親，免宏者王者正法；所奏可。」</span>五月，戊寅，司徒、驃騎大將軍、揚州刺史臨川王宏免。<span class="jiazhu">驃，匹妙翻。騎，奇寄翻。</span></p>
<p class="em2 strong">宏自洛口之敗，<span class="jiazhu">事見一百四十六卷五年。</span>常懷愧憤，都下每有竊發，輒以宏爲名，屢爲有司所奏，上每赦之。上幸光宅寺，<span class="jiazhu">帝以三橋舊宅爲光宅寺，三橋在秣陵縣同夏里。</span>有盜伏於驃騎航，<span class="jiazhu">宏府面秦淮，於府前爲浮橋；謂之驃騎航，以宏官名航也。</span>待上夜出；上將行，心動，乃於朱雀航過。事發，稱爲宏所使，上泣謂宏曰：<span class="yinhao">「我人才勝汝百倍，當此猶恐不堪，汝何爲者？我非不能爲漢文帝，<span class="jiazhu">謂誅淮南厲王長也。</span>念汝愚耳！」</span>宏頓首稱無之，故因匿法壽免宏官。</p>
<p class="em2 strong">宏奢僭過度，殖貨無厭。<span class="jiazhu">厭，於鹽翻。</span>庫屋垂百間，<span class="jiazhu">垂，幾及也。</span>在內堂之後，關籥甚嚴，<span class="jiazhu">籥，與鑰同，關牡也。</span>有疑是鎧仗者，密以聞。<span class="jiazhu">鎧，可亥翻。</span>上於友愛甚厚，殊不悅。他日，送盛饌與宏愛妾江氏曰：<span class="yinhao">「當來就汝懽宴。」</span><span class="jiazhu">饌，雛戀翻，又雛睆翻。</span>獨攜故人射聲校尉丘佗卿往，與宏及江大飲，半醉後，謂曰：<span class="yinhao">「我今欲履行汝後房。」</span><span class="jiazhu">行，下孟翻。</span>卽呼輿徑往堂後，宏恐上見其貨賄，顏色怖懼。<span class="jiazhu">賄，呼罪翻。怖，普布翻。</span>上意益疑之，於是屋屋檢視，每錢百萬爲一聚，黃榜標之，千萬爲一庫，懸一紫標，如此三十餘間。上與佗卿屈指計，見錢三億餘萬，<span class="jiazhu">見，賢遍翻。</span>餘屋貯布絹絲綿漆蜜紵蠟等雜貨，但見滿庫，不知多少。<span class="jiazhu">貯，丁呂翻。紵，直呂翻。紵，麻屬而細於麻。少，詩沼翻。</span>上始知非仗，大悅，謂曰：<span class="yinhao">「阿六，汝生計大可！」</span><span class="jiazhu">宏於諸弟次第六。阿，從安入聲。</span>乃更劇飲至夜，舉燭而還。<span class="jiazhu">還，從宣翻，又如字。</span>兄弟方更敦睦。</p>
<p class="em2 strong">宏都下有數十邸，出懸錢立券，每以田宅邸店懸上文契，<span class="jiazhu">上，時掌翻。</span>期訖，便驅券主奪其宅，都下、東土百姓，失業非一。上後知之，制懸券不得復驅奪，自此始。<span class="jiazhu">復，扶又翻。</span></p>
<p class="em2 strong">侍中、領軍將軍吳平侯昺，雅有風力，爲上所重，軍國大事皆與議決，以爲安右將軍，監揚州。<span class="jiazhu">安右將軍，帝所置百號將軍之一也。昺，音丙。監，工銜翻。</span>昺自以越親取揚州，<span class="jiazhu">昺，帝從父弟，揚州京邑，昺自以爲越同氣之親而居之，故懇讓。</span>涕泣懇讓，上不許。在州尤稱明斷，<span class="jiazhu">斷，丁亂翻。</span>符敎嚴整。</p>
<p class="em2 strong">辛己，以宏爲中軍將軍、中書監，六月，乙酉，又以本號行司徒。<span class="jiazhu">本號，中軍將軍號也。</span></p>
<p class="margin2">臣光曰：宏爲將則覆三軍，<span class="jiazhu">將，卽亮翻。</span>爲臣則涉大逆，高祖貸其死罪可矣。數旬之間，還爲三公，於兄弟之恩誠厚矣，王者之法果安在哉！</p>
<p class="em2 strong"><span class="yinwen">12</span>初，洛陽有漢所立《三字石經》，<span class="jiazhu">《石經》事見四十七卷漢靈帝熹平四年。酈道元曰：蔡邕正定《五經》文字，刻石立於太學門外。魏正始中又立古、篆、隸《三字石經》。</span>雖屢經喪亂而初無損失。<span class="jiazhu">喪，息浪翻。</span>及魏，馮熙、常伯夫相繼爲洛州刺史，<span class="jiazhu">魏都平城，以洛陽爲洛州，旣遷洛，始改爲司州。</span>毀取以建浮圖精舍，遂大致頹落，所存者委於榛莽，道俗隨意取之。侍中領國子祭酒崔光請遣官守視，命國子博士李郁等補其殘缺，胡太后許之。會元叉、劉騰作亂，事遂寢。<span class="jiazhu">叉、騰作亂，事見下卷普通二年。</span></p>
<p class="em2 strong"><span class="yinwen">13</span>秋，七月，魏河州羌卻鐵忽<span class="jiaozhusup">【章：十二行本「忽」作「怱」；乙十一行本同；下同；孔本均同。】</span>反，自稱水池王；<span class="jiazhu">河州治枹罕，領金城、武始、洪和、臨洮郡。水池縣，魏眞君四年置郡，後改爲縣，屬洪和郡，隋併洪和郡爲當夷縣，其地在唐洮州臨潭縣界。</span>詔以主客郎源子恭爲行臺以討之。<span class="jiazhu">曹魏置尙書主客郎。</span>子恭至河州，嚴勒州郡及諸軍，毋得犯民一物，亦不得輕與賊戰，然後示以威恩，使知悔懼。八月，鐵忽等相帥詣子恭降，首尾不及二旬。<span class="jiazhu">言自子恭至河州及于賊降，首尾不及二旬也。帥，讀曰率。降，戶江翻。</span>子恭，懷之子也。<span class="jiazhu">源懷，源賀之子，歷事文成、獻文、孝文、宣武。</span></p>
<p class="em2 strong"><span class="yinwen">14</span>魏宦者劉騰，手不解書，<span class="jiazhu">解，戶買翻。</span>而多姦謀，善揣人意；<span class="jiazhu">揣，初委翻。</span>胡太后以其保護之功，<span class="jiazhu">事見上十四年。</span>累遷至侍中、右光祿大夫，遂干預政事，納賂爲人求官，無不效者。<span class="jiazhu">爲，于僞翻。</span>河間王琛，簡之子也。<span class="jiazhu">齊郡王簡見一百三十七卷齊武帝永明九年。琛，丑林翻。</span>爲定州刺史，以貪縱著名，及罷州還，太后詔曰：<span class="yinhao">「琛在定州，唯不將中山宮來，<span class="jiazhu">後燕都中山，建宮室，魏克中山，因以爲中山宮。</span>自餘無所不致，何可更復敍用！」</span><span class="jiazhu">復，扶又翻。</span>遂廢于家。琛乃求爲騰養息，<span class="jiazhu">養息，卽養子也。</span>賂騰金寶鉅萬計。騰爲之言於太后，<span class="jiazhu">爲，于僞翻。</span>得兼都官尙書，出爲秦州刺史。會騰疾篤，太后欲及其生而貴之，九月，癸未朔，以騰爲衞將軍，加儀同三司。</p>
<p class="em2 strong"><span class="yinwen">15</span>魏胡太后以天文有變，欲以崇憲高太后當之。戊申夜，高太后暴卒；冬，十月，丁卯，以尼禮葬於北邙，<span class="jiazhu">尼，女夷翻；下同。</span>諡曰順皇后。百官單衣邪巾<span class="jiazhu">古者二十成人，士冠，庶人巾。邪巾者，邪厭於首。捨衰絰喪冠而單衣邪巾，示不成喪也。</span>送至墓所，事訖而除。</p>
<p class="em2 strong"><span class="yinwen">16</span>乙亥，以臨川王宏爲司徒。</p>
<p class="em2 strong"><span class="yinwen">17</span>魏胡太后遣使者宋雲與比丘惠生如西域求佛經。<span class="jiazhu">比丘，僧也。比，毗至翻；下連比同。</span>司空任城王澄奏：<span class="yinhao">「昔高祖遷都，制城內唯聽置僧尼寺各一，餘皆置於城外；蓋以道俗殊歸，欲其淨居塵外故也。正始三年，沙門統惠深，始違前禁，自是卷詔不行，<span class="jiazhu">卷，讀曰捲。</span>私謁彌衆，都城之中，寺踰五百，占奪民居，三分且一，屠沽塵穢，連比雜居。<span class="jiazhu">占，之贍翻。比，毗至翻。</span>往者代北有法秀之謀，<span class="jiazhu">事見一百三十五卷齊太祖建元三年。</span>冀州有大乘之變。太和、景明之制，非徒使緇素殊途，蓋亦以防微杜漸。昔如來闡敎，多依山林，<span class="jiazhu">如來，佛也。</span>今此僧徒，戀著城邑，<span class="jiazhu">著，直略翻。</span>正以誘於利欲，不能自已，<span class="jiazhu">誘，音酉。</span>此乃釋氏之糟糠，法王之社鼠，<span class="jiazhu">法王，謂佛。</span>內戒所不容，<span class="jiazhu">釋氏有五戒。</span>國典所共棄也。臣謂都城內寺未成可徙者，宜悉徙於郭外，僧不滿五十者，倂小從大；外州亦準此。」</span><span class="jiaozhusup">【章：十二行本「此」下有「詔從之」三字；乙十一行本同；孔本同；張校同；退齋校同。】</span>然卒不能行。<span class="jiazhu">卒，子恤翻。</span></p>
<p class="em2 strong"><span class="yinwen">18</span>是歲，魏太師雍等奏：<span class="yinhao">「鹽池天藏，<span class="jiazhu">藏，徂浪翻。</span>資育羣生，先朝爲之禁限，<span class="jiazhu">朝，直遙翻。</span>亦非苟與細民爭利。但利起天池，取用無法，或豪貴封護，或近民吝守，貧弱遠來，邈然絕望。因置主司，令其裁察，強弱相兼，務令得所。什一之稅，自古有之，所務者遠近齊平，公私兩宜耳。及甄琛啓求禁集，<span class="jiaozhusup">【章：十二行本作「罷禁」；乙十一行本同；孔本同；退齋校同。】</span><span class="jiazhu">事見一百四十六卷五年。甄，之人翻。琛，丑林翻。</span>乃爲繞池之民尉保光等擅自固護；語其障禁，倍於官司，取與自由，貴賤任口。<span class="jiazhu">言鹽價賤貴，任其口之所出也。</span>請依先朝禁之爲便。」</span>詔從之。</p>
</div></body></html>