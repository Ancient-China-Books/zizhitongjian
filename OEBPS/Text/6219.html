<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第七十五·魏紀七·邵陵厲公中</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="魏紀七">魏紀七</span></span></h1>
<p><span class="jiazhu">起柔兆攝提格<span class="biaozhusup" data-rel="">（丙寅）</span>，盡玄黓涒灘<span class="biaozhusup" data-rel="">（壬申）</span>，凡七年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="邵陵厲公中">邵陵厲公中</span></span></h5>
<div class="yeartoc" id="year_toc_246"><p class="strong"><span class="section" id="title-3"><span data-head-description="邵陵厲公中" data-head-level="h4" data-head-title="正始七年">正始七年</span></span><span class="biaozhusup" data-rel="">（丙寅、二四六年）</span></p></div>
<p class="em2 strong"><span class="yinwen">1</span>春，二月，吳車騎將軍朱然寇柤中，<span class="jiazhu">柤，讀如祖；楊正衡側瓜翻。</span>殺略數千人而去。</p>
<p class="em2 strong"><span class="yinwen">2</span>幽州刺史毌丘儉以高句驪王位宮數爲侵叛，<span class="jiazhu">句，如字，又音駒。驪，力知翻。數，所角翻；下同。</span>督諸軍討之；位宮敗走，儉遂屠丸都，<span class="jiazhu">高句驪都於丸都之下，多大山深谷，《毌丘儉傳》謂懸車束馬以上丸都，可知矣。《唐志》：自鴨淥江口舟行百餘里，乃小舫泝流東北行，凡五百三十里而至丸都城。</span>斬獲首虜以千數。句驪之臣得來數諫位宮，位宮不從；得來歎曰：<span class="yinhao">「立見此地將生蓬蒿。」</span>遂不食而死。儉令諸軍不壞其墓，<span class="jiazhu">壞，音怪。</span>不伐其樹，得其妻子，皆放遣之。位宮單將妻子逃竄，儉引軍還；未幾，復擊之，<span class="jiazhu">幾，居豈翻。</span>位宮遂奔買溝。<span class="jiazhu">《後漢書·東夷傳》：買溝婁，北沃沮之地，去南沃沮八百餘里。句驪名城爲溝婁。杜佑曰：北沃沮一名買溝婁。又曰：高句麗居紇升骨城，漢爲縣，屬玄菟郡，賜以衣幘、朝服、鼓吹，常從郡受之；後稍驕恣，不復詣郡，但於東界築小城以受之，遂名此城爲幘溝漊。溝漊者，高麗名城也。建安中，其王伊夷模更作新國都於丸都山下，在沸流水西。魏正始中，毌丘儉屠丸都，銘不耐城而還。又曰：東沃沮在蓋馬大山之東。北沃沮一名買溝漊，去南沃沮八百餘里，與挹婁接。</span>儉遣玄菟太守王頎追之，過沃沮千有餘里，<span class="jiazhu">沃沮之地，在蓋馬大山之東。漢武帝滅朝鮮，開置玄菟郡，治沃沮城。後玄菟內徙，沃沮更屬樂浪。光武廢省，就以其渠帥爲縣侯。其國小，迫於句驪，遂臣屬焉。菟，同都翻。頎，渠希翻。沮，千余翻。</span>至肅愼氏南界，<span class="jiazhu">魏東夷挹婁之國，卽古肅愼氏也。</span>刻石紀功而還，所誅納八千餘口。<span class="jiazhu">言誅殺者及納降者，總八千餘口。還，從宣翻，又如字。</span>論功受賞，侯者百餘人。</p>
<p class="em2 strong"><span class="yinwen">3</span>秋，九月，吳主以驃騎將軍步騭爲丞相，<span class="jiazhu">驃，匹妙翻。</span>車騎將軍朱然爲左大司馬，衞將軍全琮爲右大司馬。分荊州爲二部：以鎭南將軍呂岱爲上大將軍，督右部，自武昌以西至蒲圻；<span class="jiazhu">《水經註》：陸水出長沙下雋縣，西逕蒲圻縣北，又逕蒲𡼠山北入大江，謂之陸口。江水又逕蒲𡼠山北對蒲𡼠洲，洲頭卽蒲圻縣治。《武昌志》曰：蒲𡼠山今在嘉魚縣境，蓋蒲圻縣初置于此。宋白曰：蒲圻縣，漢沙羨縣地，吳黃武二年，於沙羨縣置蒲圻縣，在荊江口，因湖以稱，故曰蒲圻。</span>以威北將軍諸葛恪爲大將軍，督左部，代陸遜鎭武昌。</p>
<p class="em2 strong"><span class="yinwen">4</span>漢大赦。大司農河南孟光<span class="jiazhu">光，河南洛陽人，漢末逃入蜀。</span>於衆中責費禕曰：<span class="yinhao">「夫赦者，偏枯之物，<span class="jiazhu">木之一邊碩茂一邊焦槁者，謂之偏枯。赦者，赦有罪也。有罪者赦，則姦惡之人抵法而獲免於罪，良善之人受抑而不獲伸，故謂之偏枯之物。</span>非明世所宜有也。衰敝窮極，必不得已，然後乃可權而行之耳。今主上仁賢，百僚稱職，何有旦夕之急而數施非常之恩，<span class="jiazhu">稱，尺證翻。數，所角翻。</span>以惠姦宄之惡乎！」</span>禕但顧謝，踧踖而已。<span class="jiazhu">踧，子六翻。踖，資息翻。</span></p>
<p class="em2 strong">初，丞相亮時，有言公惜赦者，亮答曰：<span class="yinhao">「治世以大德，不以小惠，<span class="jiazhu">治，直之翻。</span>故匡衡、吳漢不願爲赦。<span class="jiazhu">匡衡疏見三十八卷元帝永光二年。吳漢言見四十三卷光武建武二十年。</span>先帝亦言：『吾周旋陳元方、鄭康成間，<span class="jiazhu">陳紀，字元方。鄭玄，字康成。</span>每見啓告治亂之道悉矣，曾不語赦也。<span class="jiazhu">治，直吏翻。</span>若劉景升、季玉父子，<span class="jiazhu">劉琮，字季玊。</span>歲歲赦宥，何益於治！』」</span><span class="jiazhu">治，直吏翻。</span>由是蜀人稱亮之賢，知禕不及焉。<span class="jiazhu">蜀人賢孔明而劣費禕，固不特惜赦一事而已。</span></p>
<p class="margin2">陳壽評曰：諸葛亮爲政，軍旅數興而赦不妄下，<span class="jiazhu">數，所角翻；下同。下，遐稼翻。</span>不亦卓乎！</p>
<p class="em2 strong"><span class="yinwen">5</span>吳人不便大錢，乃罷之。<span class="jiazhu">青龍四年，吳鑄大錢，十當五百。景初二年，吳又鑄大錢，一當千。</span></p>
<p class="em2 strong"><span class="yinwen">6</span>漢主以涼州刺史姜維爲衞將軍，與大將軍費禕並錄尙書事。<span class="jiazhu">費，父沸翻。</span>汶山平康夷反，維討平之。<span class="jiazhu">漢武帝元封二年，分蜀郡北部置汶山郡；宣帝地節三年，合蜀郡；蜀又分爲汶山郡，又立平康縣屬焉。杜佑曰：汶山郡今蜀郡西北通化郡地，冉駹所居也。宋白曰：茂州通化郡，古汶山郡。劉昫曰：維州薛城縣，蜀將姜維討汶山叛羌，卽此地也，今州城卽姜維故壘。汶，讀曰岷。</span></p>
<p class="em2 strong">漢主數出遊觀，增廣聲樂。太子家令巴西譙周上疏諫曰：<span class="yinhao">「昔王莽之敗，豪桀並起以爭神器，才智之士思望所歸，未必以其勢之廣陿，惟其德之厚薄也。於時更始、公孫述等多已廣大，<span class="jiazhu">更，工衡翻。</span>然莫不快情恣欲，怠於爲善。世祖初入河北，馮異等勸之曰：『當行人所不能爲者。』遂務理冤獄，崇節儉，北州歌歎，聲布四遠。於是鄧禹自南陽追之，<span class="jiazhu">事見三十九卷更始元年。</span>吳漢、寇恂素未之識，舉兵助之；其餘望風慕德，邳肜、耿純、劉植之徒，至於輿病齎棺，襁負而至，不可勝數；<span class="jiazhu">事並見更始二年。肜，余中翻。勝，音升。</span>故能以弱爲強而成帝業。及在洛陽，嘗欲小出，銚期進諫，卽時還車。<span class="jiazhu">《銚期傳》曰：光武嘗與期門近出，期頓首車前曰：臣聞古今之誡，變生不意，誠不願陛下微行數出。帝爲之回輿而還。銚，音姚。</span>及潁川盜起，寇恂請世祖身往臨賊，聞言卽行。<span class="jiazhu">事見四十二卷建武八年。</span>故非急務，欲小出不敢；至於急務，欲自安不爲；帝者之欲善如此！故《傳》曰：『百姓不徒附』，誠以德先之也。<span class="jiazhu">傳，直戀翻。先，悉薦翻。</span>今漢遭厄運，天下三分，雄哲之士思望之時也，<span class="jiazhu">言思望賢主混一。</span>臣願陛下復行人所不能爲者以副人望！<span class="jiazhu">復，扶又翻。</span>且承事宗廟，所以率民尊上也；今四時之祀或有不臨，而池苑之觀或有仍出，臣之愚滯，私不自安。夫憂責在身者，不暇盡樂，<span class="jiazhu">樂，音洛；下同。</span>先帝之志，堂構未成，<span class="jiazhu">《書·大誥》曰：若考作室，旣底法；厥子乃弗肯堂，矧肯構。</span>誠非盡樂之時。願省減樂官、後宮，凡所增造，但奉修先帝所施，<span class="jiazhu">施，式支翻，設也。</span>下爲子孫節儉之敎。」</span>漢主不聽。</p>
<div class="yeartoc" id="year_toc_247"><p class="strong"><span class="section" id="title-4"><span data-head-description="邵陵厲公中" data-head-level="h4" data-head-title="正始八年">八年</span></span><span class="biaozhusup" data-rel="">（丁卯、二四七年）</span></p></div>
<p class="em2 strong"><span class="yinwen">1</span>春，正月，吳全琮卒。</p>
<p class="em2 strong"><span class="yinwen">2</span>二月，日有食之。</p>
<p class="em2 strong">時尙書何晏等朋附曹爽，好變改法度。太尉蔣濟上疏曰：<span class="yinhao">「昔大舜佐治，戒在比周；<span class="jiazhu">舜之佐堯也，驩兜、共工自相稱引則流放之，讒說殄行則堲之，戒比周也。好，呼到翻。治，直吏翻；下同。比，毗至翻。</span>周公輔政，愼於其朋。<span class="jiazhu">《書·洛誥》：周公戒成王曰：孺子其朋，孺子其朋，其往。孔安國《註》曰：少子愼其朋黨，少子愼其朋黨，戒其自今已往。</span>夫爲國法度，惟命世大才，乃能張其綱維以垂於後，豈中下之吏所宜改易哉！終無益於治，適足傷民。宜使文武之臣，各守其職，率以清平，則和氣祥瑞可感而致也！」</span></p>
<p class="em2 strong"><span class="yinwen">3</span>吳主詔徙武昌宮材瓦繕修建業宮。有司奏言：<span class="yinhao">「武昌宮已二十八歲，<span class="jiazhu">吳以漢獻帝建安二十四年都武昌，至是已二十八年。</span>恐不堪用，宜下所在，<span class="jiazhu">下，遐稼翻。</span>通更伐致。」</span><span class="jiazhu">致，謂伐材木而致之。通者，凡吳境內悉然也。</span>吳主曰：<span class="yinhao">「大禹以卑宮爲美。今軍事未已，所在賦斂，<span class="jiazhu">斂，力贍翻。</span>若更通伐，妨損農桑，徙武昌材瓦，自可用也。」</span>乃徙居南宮。三月，改作太初宮，<span class="jiazhu">《晉太康地記》曰：吳有太初宮，方三百丈。</span>令諸將及州郡皆義作。<span class="jiazhu">以下奉上，義當助作宮室。</span></p>
<p class="em2 strong"><span class="yinwen">4</span>大將軍爽用何晏、鄧颺、丁謐之謀，遷太后於永寧宮，<span class="jiazhu">據後魏起永寧寺於銅駝街西，意卽前魏永寧殿故處也。又據陳壽《志》，太后稱永寧宮，非徙也。意者晉諸臣欲增曹爽之惡，以遷字加之耳。《晉書·五行志》曰：爽遷后於永寧宮，太后與帝相泣而別。蓋亦承晉諸臣所記也。</span>專擅朝政，<span class="jiazhu">朝，直遙翻。</span>多樹親黨，屢改制度。太傅懿不能禁，與爽有隙。五月，懿始稱疾，不與政事。<span class="jiazhu">爲司馬懿誅曹爽等張本。與，讀曰預。</span></p>
<p class="em2 strong"><span class="yinwen">5</span>吳丞相步騭卒。</p>
<p class="em2 strong"><span class="yinwen">6</span>帝好褻近羣小，<span class="jiazhu">近，其靳翻。</span>遊宴後園。秋，七月，尙書何晏上言：<span class="yinhao">「自今御幸式乾殿<span class="jiazhu">參考魏、晉所記，式乾殿當在皇后宮。坤爲母，乾爲父，言皇后爲天下母，以乾爲式，從夫之義也。</span>及遊豫後園，宜皆從大臣，詢謀政事，講論經義，爲萬世法。」</span>冬，十二月，散騎常侍、諫議大夫孔乂上言：<span class="jiazhu">秦置諫大夫，掌論議；後漢增爲諫議大夫。</span><span class="yinhao">「今天下已平，陛下可絕後園習騎乘馬，<span class="jiazhu">騎，奇寄翻。</span>出必御輦乘車，天下之福，臣子之願也。」</span>帝皆不聽。</p>
<p class="em2 strong"><span class="yinwen">7</span>吳主大發衆集建業，揚聲欲入寇，揚州刺史諸葛誕使安豐太守王基策之。<span class="jiazhu">安豐縣，漢屬六安國，後漢屬廬江郡，魏分置安豐郡，屬豫州。策之者，計之也。</span>基曰：<span class="yinhao">「今陸遜等已死，孫權年老，內無賢嗣，中無謀主。權自出則懼內釁卒起，<span class="jiazhu">卒，讀曰猝。</span>癰疽發潰；遣將則舊將已盡，新將未信。<span class="jiazhu">疽，千余翻。將，卽亮翻。</span>此不過欲補䘺支黨，<span class="jiazhu">䘺，丈澗翻，縫也。</span>還自保護耳。」</span>已而吳果不出。</p>
<p class="em2 strong"><span class="yinwen">8</span>是歲，雍、涼羌、胡叛降漢，<span class="jiazhu">雍，於用翻。降，戶江翻。</span>漢姜維將兵出隴右以應之，與雍州刺史郭淮、討蜀護軍夏侯霸戰于洮西。<span class="jiazhu">《水經註》：洮水與蜀白水俱出西傾山，山南卽白水源，山東卽洮水源。洮水東流逕吐谷渾中，又東逕臨洮、安故、狄道，又北至枹罕，入于河。諸縣皆在洮東，若洮西則羌虜所居也。洮，土刀翻。</span>胡王白虎文、治無戴等率部落降維，維徙之入蜀。<span class="jiazhu">《蜀志》曰：居于繁縣。據《姜維傳》，則白虎文與治無戴二人也。又《魏志》，曹眞討破叛胡治元多，蓋諸胡有治姓也。</span>淮進擊羌、胡餘黨，皆平之。</p>
<div class="yeartoc" id="year_toc_248"><p class="strong"><span class="section" id="title-5"><span data-head-description="邵陵厲公中" data-head-level="h4" data-head-title="正始九年">九年</span></span><span class="biaozhusup" data-rel="">（戊辰、二四八年）</span></p></div>
<p class="em2 strong"><span class="yinwen">1</span>春，二月，中書令孫資，癸巳，中書監劉放，三月，甲午，司徒衞臻各遜位，以侯就第，位特進。<span class="jiazhu">鷄棲樹之言固中，而三馬食一槽矣。</span></p>
<p class="em2 strong"><span class="yinwen">2</span>夏，四月，以司空高柔爲司徒，光祿大夫徐邈爲司空。邈嘆曰：<span class="yinhao">「三公論道之官，無其人則缺，<span class="jiazhu">《書》曰：三公論道經邦，燮理陰陽，官不必備，惟其人。</span>豈可以老病忝之哉！」</span><span class="jiazhu">忝，辱也。</span>遂固辭不受。</p>
<p class="em2 strong"><span class="yinwen">3</span>五月，漢費禕出屯漢中。自蔣琬及禕，雖身居於外，慶賞刑威，皆遙先諮斷，<span class="jiazhu">斷，丁亂翻。諮斷者，諮之使斷決也。</span>然後乃行。禕雅性謙素，當國功名，略與琬比。</p>
<p class="em2 strong"><span class="yinwen">4</span>秋，九月，以車騎將軍王淩爲司空。</p>
<p class="em2 strong"><span class="yinwen">5</span>涪陵夷反，<span class="jiazhu">涪陵縣，漢屬巴郡，蜀分置涪陵郡，唐之涪州。宋白曰：涪州涪陵郡，漢爲涪陵縣地；蜀先主以地控江源，於此立涪陵郡，領漢平、漢葭二縣。《四夷縣道記》云：故城在蜀江之南，涪江之西。其涪江南自黔中來，由城之西泝蜀江十五里，有雞鳴峽，上有枳城，卽漢枳縣也。李雄據蜀後，枳縣荒廢；桓溫定蜀，別立枳縣於今郡東北十里。周武帝保定四年，涪陵首領田思鶴歸化，於故枳城立涪陵鎭；隋開皇三年，移漢平縣於鎭城，仍改漢平爲涪陵縣，因鎭爲名。唐爲涪州，元和三年，以涪州疆理與黔中接近，敕隸黔中。按《華陽國志》云：涪陵，巴之南鄙。從枳縣入，泝涪水，秦司馬錯由之取楚黔中地，漢興常爲都尉理。山險水灘，人多獽、蜑，唯出丹漆蜜枳；縣卽涪州所理。漢建安中，涪陵謝本以涪陵廣大，白州牧劉璋分置丹興、漢葭二縣以爲郡。璋乃分涪陵，立永寧，兼丹興、漢葭，合四縣置屬國都尉，理涪陵。蜀先主改爲郡，改永寧曰萬寧，又增立漢復縣。後主又立漢平縣。《晉太康地志》省丹興縣，郡移理漢復。又言萬寧在郡南，水道九百里，其萬寧蓋今費州是。蜀後主延熙中，涪陵大姓徐巨反，鄧芝討平之。漢涪陵蓋在今涪州東南三百三十里，黔州是其故理，在江之東。又言：漢復縣北至涪陵九十里，蓋今黔州所管洪杜縣是其故理。又言：漢葭在郡東百里，灃源出界，蓋今州東九十里故黔州城是。其丹興縣蓋在今黔州東二百里黔江縣是。又按漢平縣，在今涪州東百二十里，羅浮山之北，岷江之南，白水入江處側近。又按《十三州志》，枳在郡東北，涪陵在郡東。按今黔州亦與巴郡東南相抵。據謝本所論，《晉志》所云，今夷、費、思、播及黔府等五州，悉是涪陵故地。又《隋圖經》，黔中是武陵郡酉陽縣地。按漢酉陽在今溪州犬鄕縣界，與黔州約相去千餘里，今三亭縣西北九百餘里別有酉陽城，乃劉蜀所置，非漢之酉陽。《隋圖經》及《貞觀地志》並言蜀所置酉陽爲漢酉陽，蓋誤認漢涪陵之地也。自永嘉後，沒於夷獠。元魏後圖記不傳，至後周田思鶴歸化，初於其地立奉州，續改黔州；大業中，又改黔安郡；因問隋州郡名，遂與秦、漢黔中郡交互難辨。其秦黔中郡理，在今辰州西二十里黔中故城是。漢改黔中爲武陵郡，移治義陵，卽今辰州潊浦縣是。後漢移理臨沅，卽今朗州所理是。今辰、錦、敍、獎、溪、澧、朗、施八州，是秦、漢黔中郡地，與今黔州及夷、費、思、播隔越峻嶺，東有沅江水及諸溪並合，而東注洞庭湖，嶺西有巴江水，一名涪陵江，自牂柯北歷播、費、思、黔等州，北注岷江。以山川言之，巴郡之涪陵與黔中故地，炳然自分矣。</span>漢車騎將軍鄧芝討平之。</p>
<p class="em2 strong"><span class="yinwen">6</span>大將軍爽，驕奢無度，飲食衣服，擬於乘輿；<span class="jiazhu">乘，繩證翻。</span>尙方珍玩，充牣其家；又私取先帝才人以爲伎樂。<span class="jiazhu">伎，渠綺翻。</span>作窟室，綺疏四周，<span class="jiazhu">窟室，掘地爲室也。賢曰：綺疏，謂鏤爲綺文。</span>數與其黨何晏等縱酒其中。弟羲深以爲憂，數涕泣諫止之，爽不聽。爽兄弟數俱出遊，<span class="jiazhu">數，所角翻。</span>司農沛國桓範謂曰：<span class="yinhao">「總萬機，典禁兵，不宜並出，若有閉城門，誰復內入<span class="jiaozhusup">【章：甲十六行本「入」作「人」；乙十一行本同；孔本同。】</span>者？」</span><span class="jiazhu">復，扶又翻；下同。</span>爽曰：<span class="yinhao">「誰敢爾邪！」</span></p>
<p class="em2 strong">初，清河、平原爭界，八年不能決。冀州刺史孫禮請天府所藏烈祖封平原時圖以決之；<span class="jiazhu">烈祖，明帝也，封平原王。畫壤分國，有地圖在天府。《周禮》有天府，鄭玄《註》云：掌祖廟之寶藏；又賢能之書及功書皆藏于天府。</span>爽信清河之訴，云圖不可用，禮上疏自辨，辭頗剛切。爽大怒，劾禮怨望，結刑五歲。<span class="jiazhu">結刑五歲者，但結以徒作五歲之罪而不使之輸作也。劾，戶槪翻，又戶得翻。</span>久而<span class="jiaozhusup">【章：甲十六行本「而」作「之」；乙十一行本同；孔本同；張校同；退齋校同。】</span>復爲幷州刺史，往見太傅懿，有忿色而無言。懿曰：<span class="yinhao">「卿得幷州少邪？恚理分界失分乎？」</span><span class="jiazhu">魏幷州統太原、上黨、西河、鴈門、新興。冀州大於諸州，幷州遠接荒外，故意其觖望。懿多權數，以此言擿發禮耳。少，詩沼翻。恚，於避翻。分，扶問翻。</span>禮曰：<span class="yinhao">「何明公言之乖也！禮雖不德，豈以官位往事爲意邪！本謂明公齊蹤伊、呂，匡輔魏室，上報明帝之託，下建萬世之勳。今社稷將危，天下兇兇，<span class="jiazhu">兇，許拱翻。</span>此禮之所以不悅也！」</span>因涕泣橫流。懿曰：<span class="yinhao">「且止，忍不可忍！」</span><span class="jiazhu">至此，禮入懿數中矣。</span></p>
<p class="em2 strong">冬，河南尹李勝出爲荊州刺史，過辭太傅懿。懿令兩婢侍。持衣，衣落；指口言渴，婢進粥，懿不持杯而飲，粥皆流出霑胸。勝曰：<span class="yinhao">「衆情謂明公舊風發動，<span class="jiazhu">魏武之辟懿也，懿辭以風痹，故勝以爲舊風發動。</span>何意尊體乃爾！」</span>懿使聲氣纔屬，<span class="jiazhu">詐爲羸惙之狀也。屬，之欲翻。</span>說：<span class="yinhao">「年老枕疾，死在旦夕。<span class="jiazhu">枕，之鴆翻。</span>君當屈幷州，幷州近胡，<span class="jiazhu">近，其靳翻。</span>好爲之備！恐不復相見，以子師、昭兄弟爲託。」</span>勝曰：<span class="yinhao">「當還忝本州，<span class="jiazhu">李勝，南陽人，故謂荊州爲本州。</span>非幷州。」</span>懿乃錯亂其辭曰：<span class="yinhao">「君方到幷州？」</span>勝復曰：<span class="yinhao">「當忝荊州。」</span>懿曰：<span class="yinhao">「年老意荒，不解君言。<span class="jiazhu">解，戶買翻，曉也。</span>今還爲本州，盛德壯烈，好建功勳！」</span>勝退，告爽曰：<span class="yinhao">「司馬公尸居餘氣，形神已離，不足慮矣。」</span><span class="jiazhu">言其形神已離，惟尸在而餘殘喘耳。</span>他日，又向爽等垂泣曰：<span class="jiazhu">無聲而出涕，曰垂泣。</span><span class="yinhao">「太傅病不可復濟，令人愴然！」</span>故爽等不復設備。</p>
<p class="em2 strong">何晏聞平原管輅明於術數，請與相見。十二月，丙戌，輅往詣晏，晏與之論《易》。時鄧颺在坐，<span class="jiazhu">坐，徂臥翻。</span>謂輅曰：<span class="yinhao">「君自謂善《易》，而語初不及《易》中辭義，何也？」</span>輅曰：<span class="yinhao">「夫善《易》者不言《易》也。」</span>晏含笑贊之曰：<span class="yinhao">「可謂要言不煩也！」</span>因謂輅曰：<span class="yinhao">「試爲作一卦，<span class="jiazhu">爲，于僞翻。</span>知位當至三公不？」</span><span class="jiazhu">不，讀曰否。</span>又問：<span class="yinhao">「連夢見青蠅數十，來集鼻上，驅之不去，何也？」</span>輅曰：<span class="yinhao">「昔元、凱輔舜，<span class="jiazhu">《左傳》：高陽氏有才子八人，蒼舒、隤敳、檮戭、大臨、尨降、庭堅、仲容、叔達，齊聖廣淵，明允篤誠，天下之民謂之<span class="yinhao">「八愷」</span>。高辛氏有才子八人，伯奮、仲堪、叔獻、季仲、伯虎、仲熊、叔豹、季狸，忠肅共懿，宣慈惠和，天下之民謂之<span class="yinhao">「八元。」</span></span>周公佐周，皆以和惠謙恭，享有多福，此非卜筮所能明也。今君侯位尊勢重，而懷德者鮮，<span class="jiazhu">鮮，息淺翻。</span>畏威者衆，殆非小心求福之道也。又，鼻者天中之山，<span class="jiazhu">相書以鼻爲天中，自脣以上爲人中。裴松之曰：相書謂鼻之所在爲天中，鼻有山象，故曰天中之山。</span>『高而不危，所以長守貴。』今青蠅臭惡，而集之，位峻者顚，輕豪者亡，不可不深思也！願君侯裒多益寡，<span class="jiazhu">裒，莆侯翻，與掊同，取也。《爾雅》：裒、鳩、樓，聚也。徐云：樓，斂也。此言晏據權勢，揆分爲多，當思自減損也。</span>非禮勿履，然後三公可至，青蠅可驅也。」</span>颺曰：<span class="yinhao">「此老生之常譚。」</span>輅曰：<span class="yinhao">「夫老生者見不生，常譚者見不譚。」</span><span class="jiazhu">言必見其死也。譚，與談同。</span>輅還邑舍，<span class="jiazhu">邑舍，平原邑邸也。</span>具以語其舅；<span class="jiazhu">語，牛倨翻。</span>舅責輅言太切至。輅曰：<span class="yinhao">「與死人語，何所畏邪！」</span>舅大怒，以輅爲狂。</p>
<p class="em2 strong"><span class="yinwen">7</span>吳交趾、九眞夷賊攻沒城邑，交部騷動。吳主以衡陽督軍都尉陸胤爲交州刺史、安南校尉。胤入境，喻以恩信，降者五萬餘家，州境復清。</p>
<p class="em2 strong"><span class="yinwen">8</span>太傅懿陰與其子中護軍師、散騎常侍昭謀誅曹爽。<span class="jiazhu">懿雖稱疾，先已置二子於要地矣。</span></p>
<div class="yeartoc" id="year_toc_249"><p class="strong"><span class="section" id="title-6"><span data-head-description="邵陵厲公中" data-head-level="h4" data-head-title="嘉平元年">嘉平元年</span></span><span class="biaozhusup" data-rel="">（己巳、二四九年）</span><span class="jiazhu">是年四月方改元。</span></p></div>
<p class="em2 strong"><span class="yinwen">1</span>春，正月，甲午，帝謁高平陵，<span class="jiazhu">高平陵，明帝陵也。《水經註》：大石山在洛陽南，山阿有魏明帝高平陵。孫盛曰：高平陵去洛城九十里。</span>大將軍爽弟中領軍羲、武衞將軍訓、散騎常侍彥皆從。<span class="jiazhu">從，才用翻。</span>太傅懿以皇太后令，閉諸城門，勒兵據武庫，授兵出屯洛水浮橋；<span class="jiazhu">《水經註》：洛城南出西頭第二門曰宣陽門，漢之小苑門也，對閶闔，南直洛水浮桁。</span>召司徒高柔假節行大將軍事，據爽營；太僕王觀行中領軍事，據羲營。因奏爽罪惡於帝曰：<span class="yinhao">「臣昔從遼東還，先帝詔陛下、秦王及臣升御牀，把臣臂，深以後事爲念。<span class="jiazhu">事見上卷明帝景初三年。</span>臣言『太祖、高祖亦屬臣以後事，<span class="jiazhu">屬，之欲翻。按《晉紀》，懿自爲文帝所信重，太祖未嘗以後事屬之也，若文帝則以明帝屬懿。</span>此自陛下所見，無所憂苦。萬一有不如意，臣當以死奉明詔。』今大將軍爽，背棄顧命，<span class="jiazhu">背，蒲妹翻。陸德明曰：顧，音古。</span>敗亂國典，內則僭擬，外則專權，破壞諸營，<span class="jiazhu">敗，補邁翻。壞，音怪。</span>盡據禁兵，羣官要職，皆置所親，殿中宿衞，易以私人，根據盤互，縱恣日甚。又以黃門張當爲都監，<span class="jiazhu">監，古銜翻。</span>伺察至尊，離間二宮，<span class="jiazhu">伺，相吏翻。間，古莧翻。</span>傷害骨肉，天下洶洶，人懷危懼。陛下便爲寄坐，<span class="jiazhu">寄坐，謂雖處天子之位，猶寄寓也。</span>豈得久安！此非先帝詔陛下及臣升御牀之本意也。臣雖朽邁，<span class="jiazhu">朽邁，謂年老衰朽，日月已過也。</span>敢忘往言！太尉臣濟等皆以爽爲有無君之心，兄弟不宜典兵宿衞，奏永寧宮，皇太后令敕臣如奏施行。臣輒敕主者及黃門令『罷爽、羲、訓吏兵，以侯就第，不得逗留，以稽車駕；敢有稽留，便以軍法從事！』臣輒力疾將兵屯洛水浮橋，伺察非常。」</span><span class="jiazhu">輒，專也。懿雖挾太后以臨爽，而其奏自言輒者至再，以天子在爽所也。</span>爽得懿奏事，不通；迫窘不知所爲，留車駕宿伊水南，<span class="jiazhu">《水經註》：來儒之水，出于半石之山，西南流逕大石山，又西至高都城東，西入伊水。伊水又東北過伊闕中，又東北至洛陽縣南，北入于洛。</span>伐木爲鹿角，發屯田兵數千人以爲衞。<span class="jiazhu">魏武創業，令州郡例置田官，故洛陽亦有屯田兵。</span></p>
<p class="em2 strong">懿使侍中高陽許允及尙書陳泰說爽，宜早自歸罪，<span class="jiazhu">說，輸芮翻。</span>又使爽所信殿中校尉尹大目謂爽，唯免官而已，<span class="jiazhu">魏、晉之制，有殿中將軍、中郎、校尉、司馬。尹大目說爽，猶未疑司馬氏也，至其追語文欽乃覺耳。</span>以洛水爲誓。泰，羣之子也。</p>
<p class="em2 strong">初，爽以桓範鄕里老宿，<span class="jiazhu">範，沛國人，譙、沛鄕里也。老，耆也。宿，舊也。</span>於九卿中特禮之，然不甚親也。及懿起兵，以太后令召範，欲使行中領軍。範欲應命，其子止之曰：<span class="yinhao">「車駕在外，不如南。」</span>範乃出。至平昌城門，<span class="jiazhu">《水經註》：平昌門，故平門也，洛城南出西頭第三門。</span>城門已閉。門候司蕃，故範舉吏也，<span class="jiazhu">司，姓也。《左傳》鄭有司臣。</span>範舉手中版示之，矯曰：<span class="yinhao">「有詔召我，卿促開門！」</span>蕃欲求見詔書，<span class="jiazhu">以此觀之，此時猶用版詔，至晉時則有青紙詔矣。</span>範呵之曰：<span class="yinhao">「卿非我故吏邪，何以敢爾？」</span>乃開之。範出城，顧謂蕃曰：<span class="yinhao">「太傅圖逆，卿從我去！」</span>蕃徒行不能及，遂避側。<span class="jiazhu">避於道旁也。</span>懿謂蔣濟曰：<span class="yinhao">「智囊往矣！」</span>濟曰：<span class="yinhao">「範則智矣；然駑馬戀棧豆，爽必不能用也。」</span><span class="jiazhu">駑，音奴。言爽顧戀室家而慮不及遠，必不能用範計。棧，士限翻。</span></p>
<p class="em2 strong">範至，勸爽兄弟以天子詣許昌，發四方兵以自輔。爽疑未決，範謂羲曰：<span class="yinhao">「此事昭然，卿用讀書何爲邪！於今日卿等門戶，求貧賤復可得乎！<span class="jiazhu">復，扶又翻。</span>且匹夫質一人，尙欲望活；<span class="jiazhu">此謂漢末劫質也。質，音致。</span>卿與天子相隨，令於天下，誰敢不應也！」</span>俱不言。範又謂羲曰：<span class="yinhao">「卿別營近在闕南，<span class="jiazhu">中領軍營，懿已遣王觀據之，惟別營在耳。</span>洛陽典農治在城外，<span class="jiazhu">洛陽典農中郎將、典農都尉所治也。</span>呼召如意。今詣許昌，不過中宿，<span class="jiazhu">中宿，次宿也。《左傳》曰：命汝三宿，汝中宿至。陸德明曰：中，丁仲翻。</span>許昌別庫，足相被假；<span class="jiazhu">許昌別庫貯兵甲；洛陽有武庫，故曰別庫。被假，謂授兵也。被，皮義翻。</span>所憂當在穀食，而大司農印章在我身。」</span>羲兄弟默然不從，自甲夜至五鼓，<span class="jiazhu">甲夜，初夜也。夜有五更：一更爲甲夜，二更爲乙夜，三更爲丙夜，四更爲丁夜，五更爲戊夜。</span>爽乃投刀於地曰：<span class="yinhao">「我亦不失作富家翁！」</span>範哭曰：<span class="yinhao">「曹子丹佳人，生汝兄弟，㹠犢耳！<span class="jiazhu">曹眞，字子丹。㹠，與豚同。小豕曰㹠，小牛曰犢。</span>何圖今日坐汝等族滅也！」</span></p>
<p class="em2 strong">爽乃通懿奏事，白帝下詔免己官，奉帝還宮。爽兄弟歸家，懿發洛陽吏卒圍守之；<span class="jiazhu">洛陽令所主吏卒也。</span>四角作高樓，令人在樓上察視爽兄弟舉動。爽挾彈到後園中，<span class="jiazhu">彈，徒案翻。</span>樓上便唱言：<span class="yinhao">「故大將軍東南行！」</span>爽愁悶不知爲計。</p>
<p class="em2 strong">戊戌，有司奏<span class="yinhao">「黃門張當私以所擇才人與爽，疑有姦。」</span>收當付廷尉考實，辭云：<span class="yinhao">「爽與尙書何晏、鄧颺、丁謐、司隸校尉畢軌、荊州刺史李勝等陰謀反逆，須三月中發。」</span>於是收爽、羲、訓、晏、颺、謐、軌、勝幷桓範皆下獄，劾以大逆不道，<span class="jiazhu">下，遐稼翻。劾，戶槪翻，又戶得翻。</span>與張當俱夷三族。<span class="jiazhu">《考異》曰：《魏氏春秋》曰：<span class="yinhao">「宣王使晏典治爽等獄，晏窮治黨與，冀以獲宥。宣王曰：『凡有八族，』晏疏丁、鄧等七姓。宣王曰：『未也。』晏窮急，乃曰：『豈謂晏乎？』宣王曰：『是也。』乃收晏。」</span>按宣王方治爽黨，安肯使晏典其獄！就令有之，晏豈不自知與爽最親而冀獨免乎！此殆孫盛承說者之妄耳。</span></p>
<p class="em2 strong">初，爽之出也，司馬魯芝留在府，聞有變，將營騎斫津門出赴爽。<span class="jiazhu">營騎，大將軍營騎士也。津門，洛城南出西頭第一門也，亦曰建城門。騎，奇寄翻。</span>及爽解印綬，<span class="jiazhu">綬，音受。</span>將出，主簿楊綜止之曰：<span class="yinhao">「公挾主握權，捨此以至東市乎？」</span><span class="jiazhu">言必將見誅於市也。</span>有司奏收芝、綜治罪，<span class="jiazhu">治，直之翻。</span>太傅懿曰：<span class="yinhao">「彼各爲其主也，<span class="jiazhu">爲，于僞翻。</span>宥之。」</span>頃之，以芝爲御史中丞，綜爲尙書郎。</p>
<p class="em2 strong">魯芝將出，呼參軍辛敞欲與俱去。敞，毗之子也，其姊憲英爲太常羊耽妻，敞與之謀曰：<span class="yinhao">「天子在外，太傅閉城門，人云將不利國家，於事可得爾乎？」</span><span class="jiazhu">爾，猶云如此也。</span>憲英曰：<span class="yinhao">「以吾度之，<span class="jiazhu">度，徒洛翻。</span>太傅此舉，不過以誅曹爽耳。」</span>敞曰：<span class="yinhao">「然則事就乎？」</span>憲英曰：<span class="yinhao">「得無殆就！<span class="jiazhu">殆，近也。</span>爽之才非太傅之偶也。」</span><span class="jiazhu">偶，匹也。</span>敞曰：<span class="yinhao">「然則敞可以無出乎？」</span>憲英曰：<span class="yinhao">「安可以不出！職守，人之大義也。凡人在難，<span class="jiazhu">難，乃旦翻。</span>猶或卹之；爲人執鞭而棄其事，不祥莫大焉。且爲人任，爲人死，親昵之職也，<span class="jiazhu">昵，尼質翻。《左傳》：晏子曰：君爲社稷死則死之，若爲己死，非其私昵，誰敢任之！昵，私愛也。此言親者則可爲質任，愛昵者則可爲之死。</span>從衆而已。」</span>敞遂出。事定之後，敞歎曰：<span class="yinhao">「吾不謀於姊，幾不獲於義！」</span><span class="jiazhu">幾，居希翻。</span></p>
<p class="em2 strong">先是，爽辟王沈及太山羊祜，沈勸祜應命。祜曰：<span class="yinhao">「委質事人，復何容易！」</span><span class="jiazhu">先，悉薦翻。沈，持林翻；下同。質，如字。復，扶又翻。易，以豉翻。</span>沈遂行。及爽敗，沈以故吏免，乃謂祜曰：<span class="yinhao">「吾不忘卿前語。」</span>祜曰：<span class="yinhao">「此非始慮所及也！」</span><span class="jiazhu">言始慮亦不料爽至此，不欲受知幾之名也。</span></p>
<p class="em2 strong">爽從弟文叔妻夏侯令女，<span class="jiazhu">夏侯氏之女名令女。夏，戶雅翻。</span>早寡而無子，其父文寧欲嫁之；令女刀截兩耳以自誓，居常依爽。爽誅，其家上書絕昏，強迎以歸，復將嫁之；<span class="jiazhu">強，其兩翻。復，扶又翻；下同。</span>令女竊入寢室，引刀自斷其鼻，<span class="jiazhu">斷，丁管翻。</span>其家驚惋，<span class="jiazhu">惋，烏貫翻，驚歎也。</span>謂之曰：<span class="yinhao">「人生世間，如輕塵棲弱草耳，何至自苦乃爾！且夫家夷滅已盡，守此欲誰爲哉！」</span><span class="jiazhu">爲，于僞翻。</span>令女曰：<span class="yinhao">「吾聞仁者不以盛衰改節，義者不以存亡易心。曹氏前盛之時，尙欲保終，況今衰亡，何忍棄之！此禽獸之<span class="jiaozhusup">【章：甲十六行本「之」作「不」；乙十一行本同；孔本同；熊校同。】</span>行，吾豈爲乎！」</span>司馬懿聞而賢之，聽使乞子字養爲曹氏後。</p>
<p class="em2 strong">何晏等方用事，自以爲一時才傑，人莫能及。晏嘗爲《名士品目》曰：<span class="yinhao">「『唯深也故能通天下之志』，夏侯泰初是也。『唯幾也故能成天下之務』，司馬子元是也。『唯神也不疾而速，不行而至』，吾聞其語，未見其人。」</span>蓋欲以神況諸己也。<span class="jiazhu">夏侯玄，字泰初。司馬師，字子元。晏引《易·大傳》之辭以爲品目。幾，居希翻。</span></p>
<p class="em2 strong">選部郎劉陶，曄之子也，少有口辯，<span class="jiazhu">少，詩照翻。</span>鄧颺之徒稱之以爲伊、呂。陶嘗謂傅玄曰：<span class="yinhao">「仲尼不聖。何以知之？智者於羣愚，如弄一丸於掌中；而不能得天下，何以爲聖！」</span>玄不復難，<span class="jiazhu">難，乃旦翻。</span>但語之曰：<span class="jiazhu">語，牛倨翻。</span><span class="yinhao">「天下之無常也，今見卿窮。」</span>及曹爽敗，陶退居里舍，乃謝其言之過。</p>
<p class="em2 strong">管輅之舅謂輅曰：<span class="yinhao">「爾前何以知何、鄧之敗？」</span>輅曰：<span class="yinhao">「鄧之行步，筋不束骨，脈不制肉，起立傾倚，若無手足，此爲鬼躁；何之視候則魂不守宅，血不華色，精爽煙浮，容若槁木，此爲鬼幽；二者皆非遐福之象也。」</span><span class="jiazhu">管輅之與何、鄧言也，其陳義近於古人；至答其舅論何、鄧之所以敗，則相者之說耳，何前後之相戾也！</span></p>
<p class="em2 strong">何晏性自喜，<span class="jiazhu">喜，許記翻。</span>粉白不去手，<span class="jiazhu">以自塗澤也。</span>行步顧影。尤好《老》、《莊》之書，<span class="jiazhu">好，呼到翻。</span>與夏侯玄、荀粲及山陽王弼之徒，競爲清談，祖尙虛無，謂《六經》爲聖人糟粕。<span class="jiazhu">《莊子》曰：桓公讀書於堂上，輪扁斲輪於堂下，釋椎鑿而上，問桓公曰：<span class="yinhao">「敢問公所讀者何言邪？」</span>公曰：<span class="yinhao">「聖人之言也。」</span>曰：<span class="yinhao">「聖人在乎？」</span>公曰：<span class="yinhao">「已死矣。」</span>曰：<span class="yinhao">「然則君之所讀者，古人之糟粕已矣，古之人與其不可傳者死矣。」</span>糟，酒滓也。司馬云：爛食曰粕。又云：糟爛爲粕。許愼曰：粕，已漉粗糟也。音匹各翻，又普白翻。</span>由是天下士大夫爭慕效之，遂成風流，不可復制焉。<span class="jiazhu">清談之禍始此。</span>粲，彧之子也。</p>
<p class="em2 strong"><span class="yinwen">2</span>丙午，大赦。</p>
<p class="em2 strong"><span class="yinwen">3</span>丁未，以太傅懿爲丞相，加九錫；懿固辭不受。</p>
<p class="em2 strong"><span class="yinwen">4</span>初，右將軍夏侯霸爲曹爽所厚，以其父淵死於蜀，<span class="jiazhu">事見六十八卷漢獻帝建安二十四年。</span>常切齒有報仇之志，爲討蜀護軍，屯於隴西，統屬征西。<span class="jiazhu">屬征西將軍府所統。</span>征西將軍夏侯玄，霸之從子，爽之外弟也。<span class="jiazhu">曹氏，夏侯氏之出也，玄父尙又娶於曹氏，故玄於爽爲外弟。</span>爽旣誅，司馬懿召玄詣京師，<span class="jiazhu">爲後司馬師殺玄張本。</span>以雍州刺史郭淮代之。霸素與淮不叶，以爲禍必相及，大懼，遂奔漢。漢主謂曰：<span class="yinhao">「卿父自遇害於行間耳，<span class="jiazhu">行，戶剛翻。</span>非我先人之手刃也。」</span>遇之甚厚。姜維問於霸曰：<span class="yinhao">「司馬懿旣得彼政，當復有征伐之志不？」</span><span class="jiazhu">復，扶又翻。不，讀曰否。</span>霸曰：<span class="yinhao">「彼方營立家門，未遑外事。有鍾士季者，其人雖少，<span class="jiazhu">少，詩照翻。</span>若管朝政，吳、蜀之憂也。」</span><span class="jiazhu">朝，直遙翻。</span>士季者，鍾繇之子尙書郎會也。<span class="jiazhu">爲司馬昭用會以伐蜀張本。</span></p>
<p class="em2 strong"><span class="yinwen">5</span>三月，吳左大司馬朱然卒。然長不盈七尺，氣候分明，內行脩潔。<span class="jiazhu">行，下孟翻。</span>終日欽欽，若<span class="jiaozhusup">【章：甲十六行本「若」上有「常」字；乙十一行本同。】</span>在戰場，<span class="jiazhu">毛萇曰：欽欽，言使人樂進也。</span>臨急膽定，過絕於人。雖世無事，每朝夕嚴鼓，<span class="jiazhu">嚴鼓，疾擊鼓也，今人謂之擂鼓。</span>兵在營者，咸行裝就隊。以此玩敵，使不知所備，故出輒有功。<span class="jiazhu">雖不出兵，而常爲行備，敵人之覘者玩以爲常，則不知所備豫矣。</span>然寢疾增篤，吳主晝爲減膳，夜爲不寐，<span class="jiazhu">爲，于僞翻；下同，</span>中使醫藥口食之物，相望於道。然每遣使表疾病消息，吳主輒召見，口自問訊，入賜酒食，出賜布帛。及卒，吳主爲之哀慟。</p>
<p class="em2 strong"><span class="yinwen">6</span>夏，四月，乙丑，改元。<span class="jiazhu">曹爽誅後，方改元嘉平。</span></p>
<p class="em2 strong"><span class="yinwen">7</span>曹爽之在伊南也，昌陵景侯蔣濟與之書，<span class="jiazhu">《諡法》：由義而濟曰景；耆意大慮曰景。</span>言太傅之旨，不過免官而已。爽誅，濟進封都鄕侯，上疏固辭，不許。濟病其言之失，<span class="jiazhu">以失言於爽爲己病也。</span>遂發病，丙子，卒。</p>
<p class="em2 strong"><span class="yinwen">8</span>秋，漢衞將軍姜維寇雍州，依麴山築二城，<span class="jiazhu">麴山，蓋在羌中，魏雍州西南界。據《郭淮傳》，麴山在翅上。翅，爲翅也，爲翅，要地也，魏屯兵守之。</span>使牙門將句安、李歆等守之，<span class="jiazhu">句，音鉤，又古候翻；姓也。《姓譜》：句芒氏之後。《史記》有句彊，今蜀中猶有句姓。</span>聚羌、胡質任，侵偪諸郡；<span class="jiazhu">質，音致。</span>征西將軍郭淮與雍州刺史陳泰禦之。泰曰：<span class="yinhao">「麴城雖固，去蜀險遠，當須運糧；羌夷患維勞役，必未肯附。今圍而取之，可不血刃而拔其城；雖其有救，山道阻險，非行兵之地也。」</span>淮乃使泰率討蜀護軍徐質、南安太守鄧艾進兵圍麴城，斷其運道及城外流水。安等挑戰，不許，<span class="jiazhu">斷，丁管翻。挑，徒了翻。</span>將士困窘，分糧聚雪以引日月。<span class="jiazhu">窘，巨隕翻。</span>維引兵救之，出自牛頭山，<span class="jiazhu">牛頭山蓋在洮水之南，以形名山。魏收《地形志》：後魏眞君四年，置仇池郡，治階陵縣，縣有牛頭山。《五代志》：牛頭山在成州上祿縣界。</span>與泰相對。泰曰：<span class="yinhao">「兵法貴在不戰而屈人。<span class="jiazhu">《孫子》曰：百戰百勝，非善之善者也；不戰而屈人，善之善者也。</span>今絕牛頭，維無反道，則我之禽也。」</span>敕諸軍各堅壘勿與戰，遣使白淮，使淮趣牛頭截其還路。<span class="jiazhu">趣，七喻翻。</span>淮從之，進軍洮水。<span class="jiazhu">洮，土刀翻。</span>維懼，遁走，安等孤絕，遂降。淮因西擊諸羌。</p>
<p class="em2 strong">鄧艾曰：<span class="yinhao">「賊去未遠，或能復還，<span class="jiazhu">復，扶又翻。</span>宜分諸軍以備不虞。」</span>於是留艾屯白水北。<span class="jiazhu">《水經註》：白水出隴西臨洮縣西南西傾山，東南流逕鄧至城南，卽艾所屯地，以鄧艾至此，故以名城。</span>三日，維遣其將廖化自白水南向艾結營。<span class="jiazhu">廖，力救翻，今力弔翻。</span>艾謂諸將：<span class="yinhao">「維今卒還，<span class="jiazhu">卒，讀曰猝。</span>吾軍人少，<span class="jiazhu">少，詩照翻。</span>法當來渡；而不作橋，此維使化持吾令不得還，維必自東襲取洮城。」</span>洮城在水北，去艾屯六十里，艾卽夜潛軍徑到；維果來渡，而艾先至據城，得以不敗。漢軍遂還。</p>
<p class="em2 strong"><span class="yinwen">9</span>兗州刺史令狐愚，<span class="jiazhu">《姓譜》：周文王之子高封於畢，其後有畢萬。萬子犨封於魏，爲魏氏。犨子顆封於令狐，爲令狐氏。令，力呈翻。</span>司空王淩之甥也，屯於平阿，<span class="jiazhu">《水經註》：淮水過當塗縣北，又北沙水注之，淮之西有平阿縣故城。《晉志》，平阿縣屬淮南郡，有塗山。</span>甥舅並典重兵，專淮南之任。淩與愚陰謀，以帝闇弱，制於強臣，聞楚王彪有智勇，欲共立之，迎都許昌。九月，愚遣其將張式至白馬，與彪相聞。<span class="jiazhu">楚王彪，武帝子，黃初三年，徙王白馬。白馬縣屬東郡。</span>淩又遣舍人勞精詣洛陽，<span class="jiazhu">勞，姓也；精，名也。《姓譜》：其先居東海勞山，因氏焉。後漢有琅邪勞丙。</span>語其子廣，<span class="jiazhu">語，牛倨翻。</span>廣曰：<span class="yinhao">「凡舉大事，應本人情。曹爽以驕奢失民，何平叔虛華不治，<span class="jiazhu">何晏，字平叔。</span>丁、畢、桓、鄧雖並有宿望，皆專競於世。加變易朝典，<span class="jiazhu">朝，直遙翻；下同。</span>政令數改，<span class="jiazhu">數，所角翻。</span>所存雖高而事不下接，<span class="jiazhu">言雖存心於高曠而不切事情，與下不接也。</span>民習於舊，衆莫之從，故雖勢傾四海，聲震天下，同日斬戮，名士減半，而百姓安之，莫之或哀，失民故也。今司馬懿情雖難量，<span class="jiazhu">量，音良。</span>事未有逆，而擢用賢能，廣樹勝己，<span class="jiazhu">謂蔣濟、高柔、孫禮、陳泰、郭淮、鄧艾等。</span>脩先朝之政令，<span class="jiazhu">朝，直遙翻。</span>副衆心之所求。爽之所以爲惡者，彼莫不必改，<span class="jiazhu"><span class="yinhao">「必」</span>，當作<span class="yinhao">「畢」</span>。</span>夙夜匪懈，以恤民爲先，<span class="jiazhu">懈，古隘翻。</span>父子兄弟，並握兵要，未易亡也。」</span><span class="jiazhu">易，以豉翻。</span>淩不從。</p>
<p class="em2 strong">冬，十一月，令狐愚復遣張式詣楚王，<span class="jiazhu">復，扶又翻。</span>未還，會愚病卒。</p>
<p class="em2 strong"><span class="yinwen">10</span>十二月，辛卯，卽拜王淩爲太尉。<span class="jiazhu">卽拜者就壽春拜爲太尉。</span>庚子，以司隸校尉孫禮爲司空。</p>
<p class="em2 strong"><span class="yinwen">11</span>光祿大夫徐邈卒。邈以清節著名。盧欽嘗著書稱邈曰：<span class="yinhao">「徐公志高行潔，<span class="jiazhu">行，下孟翻。</span>才博氣猛，其施之也，高而不狷，<span class="jiazhu">狷，吉掾翻。</span>潔而不介，博而守約，猛而能寬。聖人以清爲難，而徐公之所易也！」</span><span class="jiazhu">易，以豉翻。</span>或問欽：<span class="yinhao">「徐公當武帝之時，人以爲通；自爲涼州刺史，<span class="jiazhu">明帝太和初，邈爲涼州刺史。</span>及還京師，人以爲介，何也？」</span>欽答曰：<span class="yinhao">「往者毛孝先、崔季珪用事，貴清素之士，于時皆變易車服以求名高，<span class="jiazhu">事見六十五卷漢獻帝建安十三年。毛玠，字孝先。崔琰，字季珪。</span>而徐公不改其常，故人以爲通。比來天下奢靡，轉相倣傚，<span class="jiazhu">比，毗寐翻，近也。比來，猶言近來也。</span>而徐公雅尙自若，不與俗同。故前日之通，乃今日之介也；是世人之無常而徐公之有常也。」</span>欽，毓之子也。<span class="jiazhu">毓，余六翻。</span></p>
<div class="yeartoc" id="year_toc_250"><p class="strong"><span class="section" id="title-7"><span data-head-description="邵陵厲公中" data-head-level="h4" data-head-title="嘉平二年">二年</span></span><span class="biaozhusup" data-rel="">（庚午、二五○年）</span></p></div>
<p class="em2 strong"><span class="yinwen">1</span>夏，五月，以征西將軍郭淮爲車騎將軍。</p>
<p class="em2 strong"><span class="yinwen">2</span>初，會稽潘夫人有寵於吳主，<span class="jiazhu">會，古外翻。</span>生少子亮，<span class="jiazhu">少，詩照翻。</span>吳主愛之。全公主旣與太子和有隙，<span class="jiazhu">事見上卷正始六年。</span>欲豫自結，數稱亮美，以其夫之兄子尙女妻之。<span class="jiazhu">爲後孫綝殺尙廢亮遷全公主張本。數，所角翻。妻，七細翻。</span>吳主以魯王霸結朋黨以害其兄，心亦惡之，<span class="jiazhu">惡，烏路翻。</span>謂侍中孫峻曰：<span class="yinhao">「子弟不睦，臣下分部，<span class="jiazhu">分部，謂各分部黨，若漢甘陵南北部。</span>將有袁氏之敗，<span class="jiazhu">事見六十四卷建安七年。</span>爲天下笑。若使一人立者，安得不亂乎！」</span>遂有廢和立亮之意，然猶沈吟者歷年。<span class="jiazhu">沈吟者，欲決而未決之意，今人猶有此語。沈，持林翻。</span>峻，靜之曾孫也。<span class="jiazhu">孫靜，堅之季弟，見六十二卷建安元年。</span></p>
<p class="em2 strong">秋，吳主遂幽太子和。驃騎將軍朱據諫曰：<span class="yinhao">「太子，國之本根；加以雅性仁孝，天下歸心。昔晉獻用驪姬而申生不存，<span class="jiazhu">註已見前。</span>漢武信江充而戾太子冤死，<span class="jiazhu">事見二十二卷漢武帝征和二年。</span>臣竊懼太子不堪其憂，雖立思子之宮，無所復及矣！」</span>吳主不聽。據與尙書僕射屈晃<span class="jiazhu">屈，居勿翻。</span>率諸將吏泥頭自縛，連日詣闕請和；吳主登白爵觀，見，甚惡之，<span class="jiazhu">白爵觀在建業宮中。觀，古玩翻。</span>敕據、晃等<span class="yinhao">「無事怱怱！」</span><span class="jiazhu">怱怱，急遽不諦細也。</span>無難督陳正、五營督陳象各上書切諫，<span class="jiazhu">吳主置左右無難營兵，又置五營兵，各置督領之。</span>據、晃亦固諫不已；吳主大怒，族誅正、象。牽據、晃入殿，據、晃猶口諫，叩頭流血，辭氣不撓；<span class="jiazhu">撓，奴敎翻。</span>吳主杖之各一百，左遷據爲新都郡丞，晃斥歸田里，羣司坐諫誅放者以十數。遂廢太子和爲庶人，徙故鄣，<span class="jiazhu">故鄣縣屬丹陽郡。賢曰：秦鄣郡所治也，在今湖州安吉縣界。師古曰：鄣，音章。</span>賜魯王霸死。殺楊竺，流其尸於江，又誅全寄、吳安、孫奇，皆以其黨霸譖和故也。<span class="jiazhu">黨霸譖和事，見上卷正始六年。</span>初，楊竺少獲聲名，<span class="jiazhu">少，詩照翻。</span>而陸遜謂之終敗，勸竺兄穆令與之別族。<span class="jiazhu">別，彼列翻，分也。</span>及竺敗，穆以數諫戒竺得免死。<span class="jiazhu">數，所角翻。</span>朱據未至官，中書令孫弘以詔書追賜死。</p>
<p class="em2 strong"><span class="yinwen">3</span>冬，十月，廬江太守文<span class="jiaozhusup">【章：甲十六行本「文」上有「譙郡」二字；乙十一行本同；張校同。】</span>欽僞叛，以誘吳偏將軍朱異，<span class="jiazhu">誘，音酉。</span>欲使異自將兵迎己。異知其詐，表吳主，以爲欽不可迎。吳主曰：<span class="yinhao">「方今北土未一，欽欲歸命，宜且迎之。若嫌其有譎者，<span class="jiazhu">譎，古穴翻。</span>但當設計網以羅之，盛重兵以防之耳。」</span>乃遣偏將軍呂據督二萬人與異幷力至北界，<span class="jiazhu">北界，謂魏、吳分界之地，在魏廬江郡南，於吳爲北。</span>欽果不降。<span class="jiazhu">降，戶江翻。</span>異，桓之子；據，範之子也。</p>
<p class="em2 strong"><span class="yinwen">4</span>十一月，大利景侯孫禮卒。<span class="jiazhu">據《孫禮傳》，禮封大利亭侯。</span></p>
<p class="em2 strong"><span class="yinwen">5</span>吳主立子亮爲太子。</p>
<p class="em2 strong"><span class="yinwen">6</span>吳主遣軍十萬作堂邑塗塘以淹北道。<span class="jiazhu">堂邑縣，前漢屬臨淮郡，後漢屬廣陵郡，魏、吳在兩界之間爲棄地。賢曰：堂邑，今揚州六合縣。杜佑曰：揚州六合縣，春秋楚之棠邑，漢爲堂邑。淹北道以絕魏兵之窺建業，吳主老矣，良將多死，爲自保之規摹而已。<span class="yinhao">「塗」</span>，當作<span class="yinhao">「涂」</span>；讀曰滁。</span></p>
<p class="em2 strong"><span class="yinwen">7</span>十二月，甲辰，東海定王霖卒。<span class="jiazhu">《諡法》：純行不爽曰定；安民法古曰定。</span></p>
<p class="em2 strong"><span class="yinwen">8</span>征南將軍王昶上言：<span class="yinhao">「孫權流放良臣，<span class="jiazhu">良臣，謂朱據等。昶，丑兩翻。</span>適庶分爭，<span class="jiazhu">適，讀曰嫡。</span>可乘釁擊吳。」</span>朝廷從之，遣新城太守南陽州泰襲巫、秭歸，<span class="jiazhu">州，姓也；泰，名也。晉有州綽。《風俗通》云：其先食采於州，因氏焉。</span>荊州刺史王基向夷陵。<span class="jiazhu">魏荊州刺史與征南府並屯宛，時已徙屯新野。</span>昶向江陵，引竹絚爲橋，渡水擊之。<span class="jiazhu">絚，居登翻，大索也。吳引沮漳之水浸江陵以北之地，以限魏兵，故昶爲橋以渡水。</span>吳大將施績，夜遁入江陵，<span class="jiazhu">績，朱然之子也。然本施氏，朱治以爲子，魏人本其所自出之姓稱之。</span>昶欲引致平地與戰，乃先遣五軍按大道發還，使吳望見而喜，又以所獲鎧馬甲首環城以怒之，<span class="jiazhu">鎧，可亥翻。環，音宦。</span>設伏兵以待之。績果來追，昶與戰，大破之，斬其將鍾離茂、許旻。</p>
<p class="em2 strong"><span class="yinwen">9</span>漢姜維復寇西平，不克。<span class="jiazhu">復，扶又翻。</span></p>
<div class="yeartoc" id="year_toc_251"><p class="strong"><span class="section" id="title-8"><span data-head-description="邵陵厲公中" data-head-level="h4" data-head-title="嘉平三年">三年</span></span><span class="biaozhusup" data-rel="">（辛未、二五一年）</span></p></div>
<p class="em2 strong"><span class="yinwen">1</span>春，正月，王基、州泰擊吳兵，皆破之，降者數千口。</p>
<p class="em2 strong"><span class="yinwen">2</span>二<span class="jiaozhusup">【章：乙十一行本「二」作「三」；張校同；退齋校同。】</span>月，以尙書令司馬孚爲司空。</p>
<p class="em2 strong"><span class="yinwen">3</span>夏，四月，甲申，以王昶爲征南大將軍。<span class="jiazhu">以破吳兵進位也。</span></p>
<p class="em2 strong"><span class="yinwen">4</span>壬辰，大赦。</p>
<p class="em2 strong"><span class="yinwen">5</span>太尉王淩聞吳人塞涂水，<span class="jiazhu">卽前所作堂邑塗塘也。楊正衡曰：涂，音滁。據今滁河，自滁州至眞州。塞，悉則翻。</span>欲因此發兵，大嚴諸軍，表求討賊；詔報不聽。淩遣將軍楊弘以廢立事告兗州刺史黃華，華、弘連名以白司馬懿，懿將中軍乘水道討淩，先下赦赦淩罪，又爲書諭淩，已而大軍掩至百尺。<span class="jiazhu">《水經註》：沙水東南過陳縣，又東南流注于潁，謂之交口。水次有大堰，卽古百尺堰；司馬宣王討王淩，大軍掩至百尺，卽此地。杜佑曰：百尺在陳州宛丘縣。不意其至而至曰掩至；掩者，掩其不備也。我朝析汝陰之百尺鎭置萬壽縣。</span>淩自知勢窮，乃乘船單出迎懿，遣掾王彧謝罪，送印綬、節鉞。<span class="jiazhu">掾，俞絹翻。</span>懿軍到丘頭，<span class="jiazhu">《水經》：潁水過南頓縣，又東逕丘頭，丘頭南枕水。《魏書·郡國志》曰：王淩面縛於此，故號武丘。杜知曰：卽今潁州沈丘縣。</span>淩面縛水次，懿承詔遣主簿解其縛。</p>
<p class="em2 strong">淩旣蒙赦，加恃舊好，不復自疑，<span class="jiazhu">好，呼到翻。復，扶又翻。</span>徑乘小船欲趨懿。<span class="jiazhu">趨，逡遇翻。</span>懿使人逆止之，住船淮中，<span class="jiazhu">《水經註》：潁水自丘頭東南至愼縣，又東南入于淮。懿蓋進軍已近淮。</span>相去十餘丈。淩知見外，<span class="jiazhu">淩與懿同爲公，初以爲蒙赦而欲趨懿；懿逆拒之，乃知以罪而見外。</span>乃遙謂懿曰：<span class="yinhao">「卿直以折簡召我，我當敢不至邪，而乃引軍來乎！」</span>懿曰：<span class="yinhao">「以卿非肯逐折簡者故也。」</span><span class="jiazhu">古者簡長二尺四寸，短者半之。漢制，簡長二尺，短者半之。蓋單執一札謂之簡；折簡者，折半之簡，言其禮輕也。又按《南史》，孔闇爲孔珪草表，珪以示謝朓，朓嗟吟良久，手自折簡寫之。</span>淩曰：<span class="yinhao">「卿負我！」</span>懿曰：<span class="yinhao">「我寧負卿，不負國家！」</span>遂遣步騎六百送淩西詣京師，<span class="jiazhu">自潁河泝流而西，詣洛陽。</span>淩試索棺釘以觀懿意，懿命給之。<span class="jiazhu">給棺釘者，示之以必死。索，山客翻。釘，音丁。</span>五月，甲寅，淩行到項，遂飲藥死。</p>
<p class="em2 strong">懿進至壽春，張式等皆自首。<span class="jiazhu">首，式救翻。</span>懿窮治其事，<span class="jiazhu">治，直之翻。</span>諸相連者悉夷三族。發淩、愚冢，剖棺暴尸於所近市三日，<span class="jiazhu">近，其靳翻。</span>燒其印綬、章服，親土埋之。<span class="jiazhu">《孟子》曰：比化者毋使土親膚。親土者，臝葬也。綬，音受。</span></p>
<p class="em2 strong">初，令狐愚爲白衣時，常有高志，衆人謂愚必興令狐氏。<span class="jiazhu">令，力呈翻。</span>族父弘農太守卲獨以爲：<span class="yinhao">「愚性倜儻，<span class="jiazhu">倜，他歷翻。倜儻，卓異也。</span>不修德而願大，必滅我宗。」</span>愚聞之，心甚不平。及卲爲虎賁中郎將，而愚仕進已多所更歷，<span class="jiazhu">更，工衡翻。</span>所在有名稱。<span class="jiazhu">稱，昌孕翻。凡名號謂之稱。《孟子題辭》曰：子者，男子之通稱。</span>愚從容謂卲曰：<span class="jiazhu">從，千容翻。</span><span class="yinhao">「先時聞大人謂愚爲不繼，<span class="jiazhu">先，悉薦翻。</span>今竟云何邪？」</span>卲熟視而不答，私謂妻子曰：<span class="yinhao">「公治性度，猶如故也。<span class="jiazhu">令狐愚，字公治。</span>以吾觀之，終當敗滅，但不知我久當坐之不邪，<span class="jiazhu">不，讀曰否。</span>將逮汝曹耳。」</span>卲沒後十餘年而愚族滅。<span class="jiazhu">此晉人作魏史所書云爾。</span></p>
<p class="em2 strong">愚在兗州，辟山陽單固爲別駕，<span class="jiazhu">單，音善。</span>與治中楊康並爲愚腹心。及愚卒，康應司徒辟，至洛陽，露愚陰事，愚由是敗。懿至壽春，見單固，問曰：<span class="yinhao">「令狐反乎？」</span>曰：<span class="yinhao">「無有。」</span>楊康白事，事與固連，<span class="jiazhu">康所白愚陰事，事與固連也。</span>遂收捕固及家屬皆繫廷尉，考實數十，固固云無有。<span class="jiazhu">上固，其名；下固，固執也。</span>懿錄楊康，<span class="jiazhu">錄，收也。</span>與固對相詰，<span class="jiazhu">詰，去吉翻。</span>固辭窮，乃罵康曰：<span class="yinhao">「老傭！<span class="jiazhu">傭，雇也。奴僕受雇者曰傭。老傭，猶言老奴也。</span>旣負使君，又滅我族，<span class="jiazhu">使君，謂令狐愚也。</span>顧汝當活邪！」</span>康初自冀封侯，後以辭頗參錯，<span class="jiazhu">言獄辭與單固參雜也。</span>亦幷斬之。臨刑，俱出獄，固又罵康曰：<span class="yinhao">「老奴！汝死自分耳。<span class="jiazhu">分，扶問翻。</span>若令死者有知，汝何面目以行地下乎！」</span></p>
<p class="em2 strong">詔以揚州刺史諸葛誕爲鎭東將軍，都督揚州諸軍事。<span class="jiazhu">王淩死而用諸葛誕，誕亦終於爲魏。以司馬懿之明達，豈不知誕之乃心魏氏哉！大敵在境，帥難其才也。</span></p>
<p class="em2 strong"><span class="yinwen">6</span>吳主立潘夫人爲皇后，大赦，改元太元。</p>
<p class="em2 strong"><span class="yinwen">7</span>六月，賜楚王彪死。盡錄諸王公置鄴，使有司察之，不得與人交關。<span class="jiazhu">慮復如楚王彪爲變也。</span></p>
<p class="em2 strong"><span class="yinwen">8</span>秋，七月，壬戌，皇后甄氏殂。<span class="jiazhu">甄，之人翻。</span></p>
<p class="em2 strong"><span class="yinwen">9</span>辛未，以司馬孚爲太尉。</p>
<p class="em2 strong"><span class="yinwen">10</span>八月，戊寅，舞陽宣文侯司馬懿卒。<span class="jiazhu">史以懿死爲王淩之祟，信乎？儻其果能然，固忠勇之鬼也。《通鑑》不語怪，今著之，以示爲人臣者。</span>詔以其子衞將軍師爲撫軍大將軍，錄尙書事。<span class="jiazhu">魏、晉之制，驃騎、車騎、衞將軍，伏波、撫軍、都護、鎭軍、中軍、四征、四鎭、龍驤、典軍、上軍、輔國等大將軍，位皆從公；至錄尙書事，則專制朝政矣。</span></p>
<p class="em2 strong"><span class="yinwen">11</span>初，南匈奴自謂其先本漢室之甥，因冒姓劉氏。太祖留單于呼廚泉於鄴，分其衆爲五部，居幷州境內。<span class="jiazhu">事見六十七卷漢獻帝建安二十一年。</span>左賢王豹，單于於扶羅之子也，爲左部帥，部族最強。<span class="jiazhu">帥，所類翻。</span>城陽太守鄧艾<span class="jiazhu">前漢置城陽國，後漢省入琅邪國，魏武帝平青州，復置城陽郡。</span>上言：<span class="yinhao">「單于在內，羌夷失統，合散無主。今單于之尊日疏而外土之威日重，<span class="jiazhu">謂南單于留鄴，雖有尊名，日與部落疏；而左賢王豹居外，部族最強，其威日重也。</span>則胡虜不可不深備也。聞劉豹部有叛胡，可因叛割爲二國，以分其勢。去卑功顯前朝<span class="jiazhu">謂去卑侍衞漢獻帝東還也，事見六十一卷興平元年。朝，直遙翻。</span>而子不繼業，宜加其子顯號，使居鴈門。離國弱寇，<span class="jiazhu">離國者，離匈奴劉豹之國爲二也。</span>追錄舊勳，此御邊長計也。」</span>又陳<span class="yinhao">「羌、胡與民同處者，<span class="jiazhu">處，昌呂翻。</span>宜以漸出之，使居民表，<span class="jiazhu">表，外也。使居編民之外也。</span>以崇廉恥之敎，塞姦宄之路。」</span><span class="jiazhu">塞，悉則翻。</span>司馬師皆從之。<span class="jiazhu">鄧艾所陳，先於《徙戎論》。司馬師旣從之矣，然卒不能杜其亂華之漸，抑所謂<span class="yinhao">「漸出之」</span>者行之而不究邪？豈天將啓胡、羯、氐、羌，非人之所能爲也！</span></p>
<p class="em2 strong"><span class="yinwen">12</span>吳立節中郎將陸抗屯柴桑，詣建業治病。病差，<span class="jiazhu">差，楚懈翻，病瘳也。</span>當還，吳主涕泣與別，謂曰：<span class="yinhao">「吾前聽用讒言，與汝父大義不篤，以此負汝；前後所問，一焚滅之，莫令人見也。」</span><span class="jiazhu">一焚滅之，言一切悉焚滅之也。責問陸遜事，見上卷正始六年。</span></p>
<p class="em2 strong">是時，吳主頗寤太子和之無罪，冬，十一月，吳主祀南郊還，得風疾，欲召和還；全公主及侍中孫峻、中書令孫弘固爭之，<span class="jiazhu">爭者，恐和復立，爲己患也。</span>乃止。</p>
<p class="em2 strong">吳主以太子亮幼少，議所付託，孫峻薦大將軍諸葛恪可付大事。<span class="jiazhu">此時通吳國上下皆以恪爲才，而峻薦之。峻本無殺恪之心也，恪死於峻手，其罪在恪。峻旣竊權，授之弟綝以亂吳國，其罪在峻。讀史者其審諸！</span>吳主嫌恪剛很自用，<span class="jiazhu">很，戶懇翻。</span>峻曰：<span class="yinhao">「當今朝臣之才，無及恪者。」</span>乃召恪於武昌。恪將行，上大將軍呂岱戒之曰：<span class="yinhao">「世方多難，<span class="jiazhu">難，乃旦翻。</span>子每事必十思。」</span>恪曰：<span class="yinhao">「昔季文子三思而後行，夫子曰：『再思可矣。』<span class="jiazhu">見《論語》。季文子，魯大夫季孫行父也。</span>今君令恪十思，明恪之劣也！」</span>岱無以答，時咸謂之失言。</p>
<p class="margin2">虞喜論曰：夫託以天下，至重也；以人臣行主威，至難也；兼二至而管萬機，能勝之者鮮矣。<span class="jiazhu">勝，音升。鮮，息淺翻。</span>呂侯，國之元耆，<span class="jiazhu">元耆，猶言元老也。</span>志度經遠，甫以十思戒之，而便以示劣見拒；此元遜之疏，機神不俱者也！<span class="jiazhu">諸葛恪，字元遜。疏，讀曰疎。機者，逢事會而發；神者，人之靈明；逢事會而靈明無以應之，則爲不俱矣。</span>若因十思之義，廣諮當世之務，聞善速於雷動，從諫急於風移，豈得隕身殿堂，死於凶豎之刃！<span class="jiazhu">謂恪後爲孫峻所殺也。</span>世人奇其英辯，造次可觀，<span class="jiazhu">造，七到翻。</span>而哂呂侯無對爲陋，<span class="jiazhu">哂，矢忍翻。</span>不思安危終始之慮；是樂春藻之繁華，<span class="jiazhu">樂，音洛。</span>忘秋實之甘口也。昔魏人伐蜀，蜀人禦之，精嚴垂發，而費禕方與來敏對棋，意無厭倦。敏以爲必能辦賊，<span class="jiazhu">事見上卷正始五年。</span>言其明略內定，貌無憂色也。況長寧以爲君子臨事而懼，好謀而成，<span class="jiazhu">臨事而懼，好謀而成，《論語》記孔子言，而所謂長寧者，未知其爲誰也。</span>蜀爲蕞爾之國，<span class="jiazhu">蕞，祖外翻。</span>而方向大敵，所規所圖，唯守與戰，何可矜己有餘，晏然無戚！斯乃禕性之寬簡，不防細微，卒爲降人郭偱<span class="jiaozhusup">【章：甲十六行本作「循」；乙十一行本同；下均同。】</span>所害，<span class="jiazhu"><span class="yinhao">「偱」</span>，當作<span class="yinhao">「脩」</span>，註見後。卒，子恤翻。</span>豈非兆見於彼而禍成於此哉！<span class="jiazhu">見，賢遍翻。</span>往聞長寧之甄文偉，<span class="jiazhu">甄，別也。</span>今覩元遜之逆呂侯，二事體同，皆足以爲世鑒也。</p>
<p class="em2 strong"><span class="yinwen">13</span>恪至建業，見吳主於臥內，受詔牀下，以大將軍領太子太傅，孫弘領少傅；詔有司諸事一統於恪，惟殺生大事，然後以聞。爲制羣官百司拜揖之儀，各有品序。<span class="jiazhu">諸葛恪本盛氣者也；吳主旣任之，又爲制百司拜揖之儀品，是其氣愈盛矣。使無東關之捷、合肥之敗，恪亦不能濟吳之國事也。爲，于僞翻。</span>又以會稽太守北海滕胤爲太常。胤，吳主壻也。<span class="jiazhu">爲恪、胤皆敗張本。會，古外翻。</span></p>
<p class="em2 strong"><span class="yinwen">14</span>十二月，以光祿勳滎陽鄭沖爲司空。</p>
<p class="em2 strong"><span class="yinwen">15</span>漢費禕還成都，<span class="jiazhu">費，父沸翻。</span>望氣者云：<span class="yinhao">「都邑無宰相位。」</span>乃復北屯漢壽。<span class="jiazhu">以禕之才識，乃復信望氣者之說邪！葭萌縣，漢屬廣漢郡，蜀先主改曰漢壽縣，屬梓潼郡。</span></p>
<p class="em2 strong"><span class="yinwen">16</span>是歲，漢尙書令呂乂卒，以侍中陳祗守尙書令，<span class="jiazhu">祗爲尙書令，黃皓自此愈用事矣。</span></p>
<div class="yeartoc" id="year_toc_252"><p class="strong"><span class="section" id="title-9"><span data-head-description="邵陵厲公中" data-head-level="h4" data-head-title="嘉平四年">四年</span></span><span class="biaozhusup" data-rel="">（壬申、二五二年）</span></p></div>
<p class="em2 strong"><span class="yinwen">1</span>春，正月，癸卯，以司馬師爲大將軍。</p>
<p class="em2 strong"><span class="yinwen">2</span>吳主立故太子和爲南陽王，使居長沙；仲姬子奮爲齊王，居武昌；王夫人子休爲琅邪王，居虎林。<span class="jiazhu">虎林濱大江，吳置督守之。其後孫綝遣朱異自虎林襲夏口，兵至武昌，而夏口督孫壹奔魏，則虎林又在武昌之下。</span></p>
<p class="em2 strong"><span class="yinwen">3</span>二月，立皇后張氏，大赦。后，故涼州刺史旣之孫，東莞太守緝之女也。<span class="jiazhu">東莞縣，漢屬琅邪郡，魏分爲郡。沈約曰：晉武帝泰始元年，分琅邪立東莞郡，當是魏旣分而復合於琅邪，晉又分也。莞，音官。</span>召緝拜光祿大夫。<span class="jiazhu">爲下司馬師殺緝張本。</span></p>
<p class="em2 strong"><span class="yinwen">4</span>吳改元神鳳，大赦。</p>
<p class="em2 strong"><span class="yinwen">5</span>吳潘后性剛戾，吳主疾病，后使人問孫弘以呂后稱制故事。左右不勝其虐，<span class="jiazhu">勝，音升。</span>伺其昏睡縊殺之，託言中惡，<span class="jiazhu">縊，於賜翻，又於計翻。中惡，暴病而死也。中，竹八翻。</span>後事泄，坐死者六七人。<span class="jiazhu">斯事也，實吳用事之臣所爲也。潘后欲求稱制，左右小人正當相與從臾爲之，安有不勝其虐而縊殺之之理！吳史緣飾，後人遂因而書之云爾。孟子曰：盡信書，不如無書。誠哉！</span></p>
<p class="em2 strong">吳主病困，召諸葛恪、孫弘、滕胤及將軍呂據、侍中孫峻入臥內，屬以後事。<span class="jiazhu">屬，之欲翻。</span>夏，四月，吳主殂。<span class="jiazhu">年七十一。</span>孫弘素與諸葛恪不平，懼爲恪所治，<span class="jiazhu">治，直之翻。</span>祕不發喪，欲矯詔誅恪；孫峻以告恪。恪請弘咨事，<span class="jiazhu">謀事曰咨。</span>於坐中殺之。<span class="jiazhu">坐，徂臥翻。</span>乃發喪，諡吳主曰大皇帝。<span class="jiazhu">沈約曰：諡大，《諡法》所不載。</span>太子亮卽位。<span class="jiazhu">孫亮，字子明，權少子也，卽位時，年十歲。</span>大赦，改元建興。閏月，以諸葛恪爲太傅，滕胤爲衞將軍，呂岱爲大司馬。恪乃命罷視聽，息校官，<span class="jiazhu">吳主權置校官，典校諸官府及州郡文書，專任以爲耳目。今息校官，卽所謂罷視聽也。</span>原逋責，除關稅，<span class="jiazhu">古者關譏而不征，後世始征之，關之有稅，非古也，除之是也。</span>崇恩澤，衆莫不悅。恪每出入，百姓延頸思見其狀。</p>
<p class="em2 strong">恪不欲諸王處濱江兵馬之地，<span class="jiazhu">處，昌呂翻。</span>乃徙齊王奮於豫章，琅邪王休於丹陽。<span class="jiazhu">奮、休，皆吳主亮之兄也。</span>奮不肯徙，恪<span class="jiaozhusup">【章：甲十六行本「恪」上有「又數越法度」五字；乙十一行本同；退齋校同；張校同，云無註本亦無此五字。】</span>爲牋以遺奮曰：<span class="jiazhu">遺，于季翻。</span><span class="yinhao">「帝王之尊，與天同位，是以家天下，臣父兄；仇讎有善，不得不舉，親戚有惡，不得不誅，所以承天理物，先國後家，<span class="jiazhu">先、後，皆去聲。</span>蓋聖人立制，百代不易之道也。昔漢初興，多王子弟，至於大強，輒爲不軌，上則幾危社稷，<span class="jiazhu">謂吳、楚七國，淮南、濟北、燕、廣陵也。王，于況翻。幾，居希翻。</span>下則骨肉相殘，<span class="jiazhu">謂如廣川王去之類。</span>其後懲戒以爲大諱。自光武以來，諸王有制，惟得自娛於宮內，不得臨民，干與政事，其與交通，皆有重禁，<span class="jiazhu">光武設科禁，藩王不得交通賓客。干與，讀曰預。</span>遂以全安，各保福祚，此則前世得失之驗也。大行皇帝覽古戒今，防牙遏萌，<span class="jiazhu">牙，與芽同。</span>慮於千載，<span class="jiazhu">載，于亥翻。</span>是以寢疾之日，分遣諸王各早就國，詔策勤渠，科禁嚴峻，其所戒敕，無所不至。誠欲上安宗廟，下全諸王，各早就國，承<span class="jiaozhusup">【章：甲十六行本作「使百世相承」五字；乙十一行本同；孔本同；熊校同。】</span>無凶國害家之悔也。<span class="jiazhu">《書·洪範》曰：凶于而國，害于而家。<span class="yinhao">「承」</span>，當作<span class="yinhao">「永」</span>。</span>大王宜上惟太伯順父之志，<span class="jiazhu">周太王三子，長曰太伯，次曰仲雍，次曰季歷。季歷之子曰昌，有聖德，太王欲傳國季歷以及昌，太伯、仲雍遂逃之荊蠻，讓國季歷以成父之志。惟，思也。</span>中念河間獻王、東海王彊恭順之節，<span class="jiazhu">漢河間獻王德，於武帝兄也；東海王彊，於明帝異母兄也。二王之事二帝，極爲恭順；事並見《漢紀》。</span>下存前世驕恣荒亂之王以爲警戒。而聞頃至武昌以來，多違詔敕，不拘制度，擅發諸將兵治護宮室。<span class="jiazhu">治，直之翻。</span>又左右常從有罪過者，當以表聞，公付有司；而擅私殺，事不明白。<span class="jiazhu">吳諸王有常從吏兵，置常從督以領之。明，顯也；白，奏也；謂不顯奏其罪而擅殺之也。從，才用翻。</span>中書楊融，親受詔敕，所當恭肅，乃云『正自不聽禁，<span class="jiazhu">謂不聽禁約也。</span>當如我何！』聞此之日，小大驚怪，莫不寒心。里語曰：『明鑑所以照形，古事所以知今。』大王宜深以魯王爲戒，<span class="jiazhu">謂魯王霸也。</span>改易其行，<span class="jiazhu">行，下孟翻。</span>戰戰兢兢，盡禮朝廷，如此，則無求不得。若棄忘先帝法敎，懷輕慢之心，臣下寧負大王，不敢負先帝遺詔；寧爲大王所怨疾，豈敢忘尊主之威而令詔敕不行於藩臣邪！向使魯王早納忠直之言，懷驚懼之慮，<span class="jiazhu">驚，當作兢。</span>則享祚無窮，豈有滅亡之禍哉！夫良藥苦口，唯病者能甘之；忠言逆耳，唯達者能受之。今者恪等慺慺，<span class="jiazhu">慺，盧侯翻。慺慺，恭謹貌。</span>欲爲大王除危殆於萌牙，<span class="jiazhu">爲，于僞翻。</span>廣福慶之基原，是以不自知言至，<span class="jiazhu">至，極也，切也。</span>願蒙三思！」</span>王得牋，懼，遂移南昌。<span class="jiazhu">南昌縣，豫章郡治所。</span></p>
<p class="em2 strong"><span class="yinwen">6</span>初，吳大帝築東興隄以遏巢湖，<span class="jiazhu">吳主權黃龍二年築東興隄。</span>其後入寇淮南，敗，以內船，遂廢不復治。<span class="jiazhu">謂正始二年芍陂之敗也。遏巢湖所以利舟師，而反爲湖內之船所敗，故廢而不治。復，扶又翻。治，直之翻。</span>冬，十月，太傅恪會衆於東興，更作大隄，左右結山，俠築兩城，<span class="jiazhu">今栅江口有兩山，濡須山在和州界，謂之東關；七寶山在無爲軍界，謂之西關。兩山對峙，中爲石梁，鑿石通水。《唐志》：廬州巢縣東南四十里，有故東關。俠，讀曰夾；古者俠、夾二字通。漢靈帝光和二年《華山亭碑》，其文有云<span class="yinhao">「吏卒俠路」</span>，《晉》、《宋書》諸王有俠轂隊，皆以夾爲俠。</span>各留千人，使將軍全端守西城，都尉留略守東城，<span class="jiazhu">留，姓也。《漢功臣表》有強園［圉］侯留肹。《姓譜》曰：衞大夫留封人之後，漢末避地會稽，遂居東陽，爲郡豪族。</span>引軍而還。</p>
<p class="em2 strong">鎭東將軍諸葛誕言於大將軍師曰：<span class="yinhao">「今因吳內侵，使文舒逼江陵，仲恭向武昌，<span class="jiazhu">王昶，字文舒，毌丘儉，字仲恭。</span>以羈吳之上流；然後簡精卒攻其兩城，比救至，可大獲也。」</span><span class="jiazhu">比，必寐翻。</span>是時征南大將軍王昶、征東將軍胡遵、鎭南將軍毌丘儉等各獻征吳之計。朝廷以三征計異，<span class="jiazhu">漢置四征將軍，謂征東、征西、征南、征北也。其後又置四鎭將軍，有功進號，則自鎭爲征。毌丘儉方爲鎭南，而曰三征，史槪言之。</span>詔問尙書傅嘏。嘏對曰：<span class="yinhao">「議者或欲汎舟徑濟，橫行江表；或欲四道並進，攻其城壘；或欲大佃疆埸，<span class="jiazhu">佃，讀曰田。</span>觀釁而動；誠皆取賊之常計也。然自治兵以來，出入三載，非掩襲之軍也。<span class="jiazhu">治，直之翻。</span>賊之爲寇，幾六十年矣，<span class="jiazhu">自漢建安十三年赤壁之戰，吳、魏始爲寇敵；至是年凡五十五年，吳、魏通者三年耳。幾，居希翻。</span>君臣相保，吉凶共患，又喪其元帥，<span class="jiazhu">喪，息浪翻。</span>上下憂危，設令列船津要，堅城據險，橫行之計，其殆難捷。今邊壤之守，與賊相遠，賊設羅落，又特重密，<span class="jiazhu">謂設烽燧，遠候望，以羅落邊面也。羅，布也。落，與絡同，聯絡也。《莊子》曰：牛馬四足，是謂天。落馬首，穿牛鼻，是謂人。用此落字。重，直龍翻。</span>間諜不行，<span class="jiazhu">間，古莧翻；下同。諜，達協翻。</span>耳目無聞。夫軍無耳目，校察未詳，而舉大衆以臨巨險，此爲希幸徼功，<span class="jiazhu">徼，一遙翻。</span>先戰而後求勝，非全軍之長策也。唯有進軍大佃，最差完牢；可詔昶、遵等擇地居險，審所錯置，<span class="jiazhu">錯，倉故翻。</span>及令三方一時前守。奪其肥壤，使還塉土，一也；<span class="jiazhu">塉，秦昔翻。</span>兵出民表，寇鈔不犯，二也；<span class="jiazhu">鈔，楚交翻。</span>招懷近路，降附日至，三也；<span class="jiazhu">降，戶江翻。</span>羅落遠設，間構不來，四也；賊退其守，羅落必淺，佃作易立，五也；<span class="jiazhu">易，以豉翻。</span>坐食積穀，士不運輸，六也；釁隙時聞，討襲速決，七也；凡此七者，軍事之急務也。不據則賊擅便資，據之則利歸於國，不可不察也。夫屯壘相偪，形勢已交，智勇得陳，巧拙得用，策之而知得失之計，角之而知有餘不足，虜之情僞，將焉所逃！<span class="jiazhu">焉，於虔翻。</span>夫以小敵大，則役煩力竭；以貧敵富，則斂重財匱。<span class="jiazhu">斂，力贍翻。</span>故曰：『敵逸能勞之，飽能飢之』，<span class="jiazhu">孫武子《兵法》之言也。</span>此之謂也。」</span>司馬師不從。</p>
<p class="em2 strong">十一月，詔王昶等三道擊吳。十二月，王昶攻南郡，毌丘儉向武昌，胡遵、諸葛誕率衆七萬攻東興。甲寅，吳太傅恪將兵四萬，晨夜兼行，救東興。胡遵等敕諸軍作浮橋以渡，陳於堤上，<span class="jiazhu">陳，讀曰陣。</span>分兵攻兩城；城在高峻，不可卒拔。<span class="jiazhu">卒，讀曰猝。</span>諸葛恪使冠軍將軍丁奉與呂據、留贊、唐咨爲前部，從山西上。<span class="jiazhu">上，時掌翻；下同。</span>奉謂諸將曰：<span class="yinhao">「今諸軍行緩，若賊據便地，則難以爭鋒，我請趨之。」</span><span class="jiazhu">趨，七喻翻。</span>乃辟諸軍使下道，<span class="jiazhu">辟，讀如闢。辟諸軍使避路而己軍前進也。</span>奉自率麾下三千人徑進。時北風，奉舉帆二日，卽至東關，遂據徐塘。<span class="jiazhu">徐塘，蓋近東關。</span>時天雪，寒，胡遵等方置酒高會。奉見其前部兵少，謂其下曰：<span class="yinhao">「取封侯爵賞，正在今日！」</span>乃使兵皆解鎧，去矛戟，<span class="jiazhu">去，羌呂翻。</span>但兜鍪刀楯，倮身緣堨。<span class="jiazhu">兜鍪，首鎧。鍪，莫侯翻。楯，食尹翻。倮，魯果翻。堨，阿葛翻。</span>魏人望見，大笑之，不卽嚴兵。吳兵得上，便鼓譟，斫破魏前屯，呂據等繼至；魏軍驚擾散走，爭渡浮橋，橋壞絕，自投於水，更相蹈藉。<span class="jiazhu">更，工衡翻。</span>前部督韓綜、樂安太守桓嘉等皆沒，死者數萬。綜故吳叛將，<span class="jiazhu">綜叛吳事見七十卷明帝太和元年。</span>數爲吳害，<span class="jiazhu">數，所角翻。</span>吳大帝常切齒恨之，諸葛恪命送其首以白大帝廟。獲車乘、牛馬、騾驢各以千數，<span class="jiazhu">乘，繩證翻。騾，盧戈翻。</span>資器山積，振旅而歸。</p>
<p class="em2 strong"><span class="yinwen">7</span>初，漢姜維寇西平，<span class="jiazhu">見上卷嘉平二年。</span>獲中郎將郭偱，<span class="jiazhu">偱，徧考字書無其字。又考《三國志·三少帝紀》作<span class="yinhao">「郭脩」</span>，《蜀志·張嶷傳》亦作<span class="yinhao">「郭脩」</span>，裴松之《註》亦云：脩，字孝先。《費禕傳》作<span class="yinhao">「郭循」</span>，《後主傳》亦然。今《三國志》舊本，凡書<span class="yinhao">「循」</span>者多從<span class="yinhao">「偱」</span>，字皆作<span class="yinhao">「偱」</span>卽<span class="yinhao">「脩」</span>字之誤也，後人以<span class="yinhao">「偱」</span>字無所出，又改<span class="yinhao">「亻」</span>爲<span class="yinhao">「彳」</span>，遂爲<span class="yinhao">「循」</span>字耳。盤洲洪氏曰：自東漢以來，凡<span class="yinhao">「盾」</span>字皆作<span class="yinhao">「偱」</span>字。又曰漢隸<span class="yinhao">「循」</span>、<span class="yinhao">「脩」</span>頗相近，隸法<span class="yinhao">「<span typeof="mw:Error mw:Image"><a href="https://zh.wikisource.org/wiki/Special:FilePath/古循字.png"><span data-width="15" resource="./File:古循字.png">File:古循字.png</span></a></span>」</span>、<span class="yinhao">「<span typeof="mw:Error mw:Image"><a href="https://zh.wikisource.org/wiki/Special:FilePath/古脩字.png"><span data-width="15" resource="./File:古脩字.png">File:古脩字.png</span></a></span>」</span>只爭一畫。</span>漢人以爲左將軍。偱欲刺漢主，不得親近，每因上壽，且拜且前，<span class="jiazhu">刺，七亦翻。近，其靳翻。上，時掌翻。</span>爲左右所遏，事輒不果。<span class="jiazhu">爲下偱殺費禕張本。</span></p>
</div></body></html>