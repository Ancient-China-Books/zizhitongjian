<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-Hant" xml:lang="zh-Hant">
 <head>
  <link href="../Styles/page_styles.css" rel="stylesheet" type="text/css"/>
  <link href="../Styles/stylesheet.css" rel="stylesheet" type="text/css"/>
  <title id="toc_1">
   ◎卷第十四·漢紀六·太宗孝文皇帝中
  </title>
 </head>
 <body>
  <div id="text">
   <h1>
    <span class="section" id="title-1">
     <span data-head-description="" data-head-level="h2" data-head-title="漢紀六">
      漢紀六
     </span>
    </span>
   </h1>
   <p>
    <span class="jiazhu">
     〔起閼逢困敦
     <span class="biaozhusup" data-rel="（甲子）">
     </span>
     ，盡重光協洽
     <span class="biaozhusup" data-rel="（辛未）">
     </span>
     ，凡八年。〕
    </span>
   </p>
   <hr/>
   <h5>
    <span class="section" id="title-2">
     <span data-head-description="" data-head-level="h3" data-head-title="太宗孝文皇帝中">
      太宗孝文皇帝中
     </span>
    </span>
   </h5>
   <p class="strong">
    <span class="section" id="title-3">
     <span data-head-description="漢文帝前" data-head-level="h4" data-head-title="前三年">
      前三年
     </span>
    </span>
    <span class="biaozhusup" data-rel="（甲子、西元前一七七年）">
    </span>
   </p>
   <p class="em2 strong">
    <span class="yinwen">
     1
    </span>
    冬，十月，丁酉晦，日有食之。
   </p>
   <p class="em2 strong">
    <span class="yinwen">
     2
    </span>
    十一月，丁卯晦，日有食之。
   </p>
   <p class="em2 strong">
    <span class="yinwen">
     3
    </span>
    詔曰：
    <span class="yinhao">
     「前遣列侯之國，
     <span class="jiazhu">
      〔事見上卷上年。〕
     </span>
     或辭未行。丞相，朕之所重，其爲朕率列侯之國！」
    </span>
    <span class="jiazhu">
     〔爲，于僞翻。〕
    </span>
    十二月，免丞相勃，遣就國。乙亥，以太尉灌嬰爲丞相；罷太尉官，屬丞相。
    <span class="jiazhu">
     〔漢承秦制，以丞相、太尉、御史大夫爲三公。今周勃自丞相罷就國，灌嬰自太尉爲丞相，因罷太尉官；蓋三公不必備之意，且兵柄難以輕屬也。〕
    </span>
   </p>
   <p class="em2 strong">
    <span class="yinwen">
     4
    </span>
    夏，四月，城陽景王章薨。
    <span class="jiazhu">
     〔《諡法》：由義而濟曰景；耆意大慮曰景；布義行剛曰景。〕
    </span>
   </p>
   <p class="em2 strong">
    <span class="yinwen">
     5
    </span>
    初，趙王敖獻美人於高祖，得幸，有娠。
    <span class="jiazhu">
     〔娠，音身。〕
    </span>
    及貫高事發，
    <span class="jiazhu">
     〔見十二卷高祖九年。〕
    </span>
    美人亦坐繫河內。美人母弟趙兼因辟陽侯審食其言呂后；
    <span class="jiazhu">
     〔食其，音異基。〕
    </span>
    呂后妬，弗肯白。美人已生子，恚，卽自殺。
    <span class="jiazhu">
     〔恚，於避翻。〕
    </span>
    吏奉其子詣上，上悔，名之曰長，令呂后母之，而葬其母眞定。後封長爲淮南王。
    <span class="jiazhu">
     〔見十二卷高祖十一年。〕
    </span>
   </p>
   <p class="em2 strong">
    淮南王蚤失母，常附呂后，故孝惠、呂后時得無患；而常心怨辟陽侯，以爲不強爭之於呂后，使其母恨而死也。及帝卽位，淮南王自以最親，
    <span class="jiazhu">
     〔時高祖諸子惟帝及長在，故自以爲最親。〕
    </span>
    驕蹇，數不奉法；
    <span class="jiazhu">
     〔驕蹇，謂不順也。數，所角翻。〕
    </span>
    上常寬假之。是歲，入朝，
    <span class="jiazhu">
     〔朝，直遙翻。〕
    </span>
    從上入苑囿獵，與上同車，常謂上
    <span class="yinhao">
     「大兄」
    </span>
    。王有材力，能扛鼎。
    <span class="jiazhu">
     〔扛，音江；舉也。〕
    </span>
    乃往見辟陽侯，自袖鐵椎椎辟陽侯，令從者魏敬剄之；
    <span class="jiazhu">
     〔從，才用翻。剄，古頂翻。〕
    </span>
    馳走闕下，肉袒謝罪。帝傷其志爲親，故赦弗治。
    <span class="jiazhu">
     〔爲，于僞翻。〕
    </span>
    當是時，薄太后及太子、諸大臣皆憚淮南王。淮南王以此，歸國益驕恣，出入稱警蹕，稱制擬於天子。袁盎諫曰：
    <span class="yinhao">
     「諸侯太驕，必生患。」
    </span>
    上不聽。
    <span class="jiazhu">
     〔爲淮南王謀反廢張本。〕
    </span>
   </p>
   <p class="em2 strong">
    <span class="yinwen">
     6
    </span>
    五月，匈奴右賢王入居河南地，
    <span class="jiazhu">
     〔右賢王，匈奴貴王也，居西方，直上郡以西，接氐、羌。師古曰：北地郡之北、黃河之南，卽白羊王所居。余謂其地在北河之南，蒙恬所收，衞青所奪，皆是地也。〕
    </span>
    侵盜上郡保塞蠻夷，殺掠
    <span class="jiaozhusup">
     〔章：甲十五行本「掠」作「略」；乙十一行本同；孔本同。〕
    </span>
    人民。上幸甘泉。
    <span class="jiazhu">
     〔蔡邕曰：天子車駕所至，臣民以爲僥倖，故曰幸。見令、長、三老、官屬，親臨軒作樂，賜以酒、食、帛、葛、越巾、佩帶之屬；民爵有級數；或賜田租之半；故因謂之幸也。師古曰：甘泉宮在雲陽，本秦林光宮。《括地志》：在雍州雲陽縣西北三十八里。《元和郡國志》：雲陽縣西北三十八里有車箱阪，縈紆曲折，財通單軌，上阪卽平原宏敞。甘泉宮之地亦曰車盤嶺。沈［宋］敏求《長安志》：雲陽磨石嶺，山有甘泉。〕
    </span>
    遣丞相灌嬰發車騎八萬五千，詣高奴擊右賢王；發中尉材官屬衞將軍，軍長安。
    <span class="jiazhu">
     〔此中尉所掌材官士也。觀此，益足以明二年罷衞將軍軍，衞將軍之官本不罷也。〕
    </span>
    右賢王走出塞。
   </p>
   <p class="em2 strong">
    <span class="yinwen">
     7
    </span>
    上自甘泉之高奴，因幸太原，見故羣臣，皆賜之；復晉陽、中都民三歲租。
    <span class="jiazhu">
     〔班《志》，晉陽、中都二縣皆屬太原郡。高帝十一年，立帝爲代王，都晉陽。如淳《註》曰：《文紀》言都中都，又，帝復晉陽、中都二歲，似遷都於中都也。《括地志》：中都故城，在汾州平遙縣西南十三里。宋白曰：漢文帝爲代王，都中都，故介休縣東南中都城也。《史記·諸侯年表》：高帝十年，封子恆爲代王，都中都。復，方目翻。〕
    </span>
    留游太原十餘日。
   </p>
   <p class="em2 strong">
    <span class="yinwen">
     8
    </span>
    初，大臣之誅諸呂也，朱虛侯功尤大，大臣許盡以趙地王朱虛侯，盡以梁地王東牟侯。
    <span class="jiazhu">
     〔王，子況翻；下以義推。〕
    </span>
    及帝立，聞朱虛、東牟之初欲立齊王，
    <span class="jiazhu">
     〔事見上卷呂后八年。〕
    </span>
    故絀其功，
    <span class="jiazhu">
     〔絀，敕律翻，貶下也。〕
    </span>
    及王諸子，乃割齊二郡以王之。興居自以失職奪功，頗怏怏；聞帝幸太原，以爲天子且自擊胡，遂發兵反。帝聞之，罷丞相及行兵皆歸長安，
    <span class="jiazhu">
     〔行兵，行擊匈奴之兵也。〕
    </span>
    以棘蒲侯柴武爲大將軍，將四將軍、十萬衆擊之；祁侯繒賀爲將軍，軍滎陽。
    <span class="jiazhu">
     〔應劭曰：棘蒲，卽常山平棘縣。師古非之。余據《靳歙傳》，則棘蒲，趙地也，在安陽以東。宋白曰：棘蒲，春秋時晉邑，漢初爲棘蒲，後改爲平棘。蓋亦本應說也。《班志》，祁縣屬太原郡，晉大夫賈辛邑。《括地志》：幷州祁縣城是也。柴武、繒賀，皆高帝功臣。《姓譜》：柴姓，高柴之後。繒，亦姓也，以國爲氏。《國語》云：申、繒方強。韋昭《註》：繒出於姒姓。〕
    </span>
    秋，七月，上自太原至長安。詔：
    <span class="yinhao">
     「濟北吏民，兵未至先自定及以軍城邑降者，皆赦之，復官爵；與王興居去來者，赦之。」
    </span>
    <span class="jiazhu">
     〔師古曰：雖始與興居共反，今棄之去而來降者亦赦之。貢父曰：高帝詔曰：
     <span class="yinhao">
      「與綰居去來歸者赦之」
     </span>
     ，今此文當云：
     <span class="yinhao">
      「與王興居居去來者赦之」
     </span>
     ，蓋脫一
     <span class="yinhao">
      「居」
     </span>
     字也。余謂貢父說是。濟，子禮翻。降，戶江翻。〕
    </span>
    八月，濟北王興居兵敗，自殺。
   </p>
   <p class="em2 strong">
    <span class="yinwen">
     9
    </span>
    初，南陽張釋之爲騎郎，
    <span class="jiazhu">
     〔秦置南陽郡，漢因之。郎屬郎中令，掌守門戶，出充車騎。郎中有車、騎、戶三將，主車曰車郎，主騎曰騎郎，主戶衞曰戶郎，皆以中郎將主之。騎，奇寄翻。〕
    </span>
    十年不得調，
    <span class="jiazhu">
     〔調，徒釣翻，選也。〕
    </span>
    欲免歸。袁盎知其賢而薦之，爲謁者僕射。
    <span class="jiazhu">
     〔班《表》：謁者掌賓讚受事，秩比六百石；有僕射，秩比千石。應劭曰：謁，請也，白也。僕，主也。《漢官儀》曰：僕射，秦官也。僕，主也；古者主武事，每官必有主射者以督課之。〕
    </span>
   </p>
   <p class="em2 strong">
    釋之從行，登虎圈，上問上林尉諸禽獸簿。
    <span class="jiazhu">
     〔虎圈，養虎之所，在上林。圈，求遠翻。班《表》：有令，有八丞、十二尉；武帝以後屬水衡都尉。禽獸簿，謂簿錄禽獸之大數也。〕
    </span>
    十餘問；尉左右視，盡不能對。
    <span class="jiazhu">
     〔蓋帝問之而不能對，故倉皇失措而左右視也。師古曰：視其屬官，盡不能對；非也。〕
    </span>
    虎圈嗇夫從旁代尉對。上所問禽獸簿甚悉，欲以觀其能；
    <span class="jiazhu">
     〔師古曰：能，謂材也。能，本獸名，形似羆，足似鹿，爲物堅中而強力，故人之有賢材者皆謂之能。〕
    </span>
    口對響應，無窮者。
    <span class="jiazhu">
     〔虎圈嗇夫，掌虎圈之吏也。悉，詳盡也。響應者，如響應聲，言其捷也。〕
    </span>
    帝曰：
    <span class="yinhao">
     「吏不當若是邪！尉無賴。」
    </span>
    <span class="jiazhu">
     〔言其才無足恃賴也。《援神契》曰：蝟多賴，故不使超揚。賴，才也。《孟子》：富歲子弟多賴。朱子曰：賴，藉也。〕
    </span>
    乃詔釋之拜嗇夫爲上林令。釋之久之前，曰：
    <span class="yinhao">
     「陛下以絳侯周勃何如人也？」
    </span>
    上曰：
    <span class="yinhao">
     「長者也。」
    </span>
    <span class="jiazhu">
     〔長，知兩翻。〕
    </span>
    又復問：
    <span class="yinhao">
     「東陽侯張相如何如人也？」
    </span>
    <span class="jiazhu">
     〔班《志》，東陽縣屬臨淮郡。〕
    </span>
    上復曰：
    <span class="yinhao">
     「長者。」
    </span>
    <span class="jiazhu">
     〔復，扶又翻。〕
    </span>
    釋之曰：
    <span class="yinhao">
     「夫絳侯、東陽侯稱爲長者，此兩人言事曾不能出口，豈效此嗇夫喋喋利口捷給哉！
     <span class="jiazhu">
      〔晉灼曰：喋，音牒。〕
     </span>
     且秦以任刀筆之吏，
     <span class="jiazhu">
      〔師古曰：刀，所以削書也；古者用簡牒，故吏皆以刀筆自隨也。《揚子》曰：刀不利，筆不銛。《說文》：楚謂之聿，吳謂之不律，燕謂之弗，秦謂之筆。《釋名》：筆，述也；述事而書之也。〕
     </span>
     爭以亟疾苛察相高，
     <span class="jiazhu">
      〔亟，居力翻，急也。〕
     </span>
     其敝，徒文具而無實，不聞其過，陵遲至於土崩。
     <span class="jiazhu">
      〔師古曰：陵，丘陵也；陵遲，言如丘陵之逶遲稍卑下也。又曰陵夷。夷，平也；言其頹替若丘陵之漸平也。〕
     </span>
     今陛下以嗇夫口辨而超遷之，臣恐天下隨風而靡，爭爲口辯而無其實。夫下之化上，疾於景響，舉錯不可不審也！」
    </span>
    <span class="jiazhu">
     〔錯，七故翻；後以義推。〕
    </span>
    帝曰：
    <span class="yinhao">
     「善！」
    </span>
    乃不拜嗇夫。上就車，召釋之參乘。
    <span class="jiazhu">
     〔乘，繩證翻。〕
    </span>
    徐行，問釋之秦之敝，具以質言。
    <span class="jiazhu">
     〔如淳曰：質，誠也。〕
    </span>
    至宮，上拜釋之爲公車令。
   </p>
   <p class="em2 strong">
    頃之，太子與梁王共車入朝，不下司馬門。於是釋之追止太子、梁王，無得入殿門，遂劾
    <span class="yinhao">
     「不下公門，不敬，」
    </span>
    奏之。
    <span class="jiazhu">
     〔班《表》：公車令屬衞尉。《漢官儀》：公車司馬令掌殿司馬門。如淳曰：《宮衞令》：諸出入殿門、公車司馬門者，皆下；不如令者，罰金四兩。程大昌曰：《通典》衞尉公車令曰：胡廣云：諸門各陳屯夾道，其旁設兵以示威武，交節立戟以遮訶出入。劾，戶槪翻，又戶得翻。〕
    </span>
    薄太后聞之；帝免冠，謝敎兒子不謹。薄太后乃使使承詔赦太子、梁王，然後得入。帝由是奇釋之，拜爲中大夫；
    <span class="jiazhu">
     〔中大夫掌論議，屬郎中令，其位在太中大夫之下，諫大夫之上。武帝太初元年，更名中大夫曰光祿大夫，秩比二千石；太中大夫秩比千石如故。至《後漢志》有光祿大夫、太中大夫、中散大夫、諫議大夫。胡廣曰：光祿大夫，本爲中大夫，武帝元狩五年置，爲光祿大夫、諫大夫，世祖中興，以爲諫議大夫。又有太中、中散大夫。此四等，於古皆爲天子之下大夫，視列國之上卿。〕
    </span>
    頃之，至中郎將。
   </p>
   <p class="em2 strong">
    從行至霸陵，上謂羣臣曰：
    <span class="yinhao">
     「嗟乎！以北山石爲椁，用紵絮斮陳漆其間，
     <span class="jiazhu">
      〔師古曰：美石出京師北山，今宜州石是。斮絮以漆著其間也。紵，竹呂翻。康曰：紵，檾屬；細者爲絟，麤者爲紵。陸璣《草木疏》曰：紵，亦麻也。科生數十莖，宿根在地中，至春自生，不歲種也。荊、揚之間，一歲三收；今官園種之，歲再刈。刈便生剝之，以鐵若竹挾之，表厚皮自脫，但得其裹韌如筋者，謂之徽紵。今南越紵布皆用此麻。檾，口穎翻。斮，側略翻。〕
     </span>
     豈可動哉！」
    </span>
    左右皆曰：
    <span class="yinhao">
     「善！」
    </span>
    釋之曰：
    <span class="yinhao">
     「使其中有可欲者，雖錮南山猶有隙；使其中無可欲者，雖無石椁，又何戚焉！」
    </span>
    <span class="jiazhu">
     〔錮，音固；冶銅鑄塞以爲固也。師古曰：有可欲，謂多藏金玉而厚葬之，人皆欲發取之也，是有間隙也；無可欲，謂不寘器備而薄葬，人無欲攻掘取之者，故無憂戚也。〕
    </span>
    帝稱善。
   </p>
   <p class="em2 strong">
    是歲，釋之爲廷尉。上行出中渭橋，
    <span class="jiazhu">
     〔張晏曰：中渭橋，在渭橋中路。臣瓚曰：中渭橋，兩岸之中。《索隱》曰：張晏、臣瓚之說皆非也。按今渭橋有三所：一所在城西北咸陽路，曰西渭橋；一所在城東北高陵路，曰東渭橋；其中渭橋在長安故城之北。〕
    </span>
    有一人從橋下走，乘輿馬驚；
    <span class="jiazhu">
     〔乘，繩證翻。〕
    </span>
    於是使騎捕之，屬廷尉。
    <span class="jiazhu">
     〔屬，之欲翻；下同。〕
    </span>
    釋之奏當：
    <span class="yinhao">
     「此人犯蹕，當罰金。」
    </span>
    <span class="jiazhu">
     〔崔浩曰：奏當，謂處其罪也。《索隱》曰：按《百官志》云：廷尉掌平刑罰、奏當，一應郡國讞疑罪，皆處當以報之也。如淳曰：蹕，止行人。《乙令》：蹕先至而犯者，罰金四兩。〕
    </span>
    上怒曰：
    <span class="yinhao">
     「此人親驚吾馬；馬賴和柔，令他馬，固不敗傷我乎！而廷尉乃當之罰金！」
    </span>
    釋之曰：
    <span class="yinhao">
     「法者，天下公共也。今法如是；更重之，是法不信於民也。且方其時，上使使誅之則已。今已下廷尉；
     <span class="jiazhu">
      〔下，遐嫁翻。〕
     </span>
     廷尉，天下之平也，壹傾，天下用法皆爲之輕重，民安所錯其手足！
     <span class="jiazhu">
      〔錯，七故翻。〕
     </span>
     唯陛下察之！」
    </span>
    上良久曰：
    <span class="yinhao">
     「廷尉當是也。」
    </span>
   </p>
   <p class="em2 strong">
    其後人有盜高廟坐前玉環，得；
    <span class="jiazhu">
     〔得，言捕得也。坐，徂臥翻。〕
    </span>
    帝怒，下廷尉治。釋之按
    <span class="yinhao">
     「盜宗廟服御物者」
    </span>
    爲奏當棄市。上大怒曰：
    <span class="yinhao">
     「人無道，乃盜先帝器！吾屬廷尉者，欲致之族；而君以法奏之，
     <span class="jiazhu">
      〔《索隱》曰：謂依律而斷也。屬，之欲翻。〕
     </span>
     非吾所以共承宗廟意也。」
    </span>
    <span class="jiazhu">
     〔共，讀曰恭。〕
    </span>
    釋之免冠頓首謝曰：
    <span class="yinhao">
     「法如是，足也。且罪等，然以逆順爲差。
     <span class="jiazhu">
      〔如淳曰：罪等，俱死罪也。盜玉環不若長陵土之逆。仲馮曰：此等，讀如等級之等，言凡罪之等差。〕
     </span>
     今盜宗廟器而族之，有如萬分一，假令愚民取長陵一抔土，
     <span class="jiazhu">
      〔長陵，高祖陵也。張晏曰：不欲指言，故以取土喻之也。師古曰：抔，謂以手掬之也。抔，步侯翻。〕
     </span>
     陛下且何以加其法乎？」
    </span>
    帝乃白太后許之。
   </p>
   <p class="strong">
    <span class="section" id="title-4">
     <span data-head-description="漢文帝前" data-head-level="h4" data-head-title="前四年">
      四年
     </span>
    </span>
    <span class="biaozhusup" data-rel="（乙丑、西元前一七六年）">
    </span>
   </p>
   <p class="em2 strong">
    <span class="yinwen">
     1
    </span>
    冬，十二月，潁陰懿侯灌嬰薨。
   </p>
   <p class="em2 strong">
    <span class="yinwen">
     2
    </span>
    春，正月，甲午，以御史大夫陽武張蒼爲丞相。
    <span class="jiazhu">
     〔班《志》：陽武縣屬河南郡。〕
    </span>
    蒼好書，博聞，尤邃律曆。
    <span class="jiazhu">
     〔好，呼到翻。〕
    </span>
   </p>
   <p class="em2 strong">
    <span class="yinwen">
     3
    </span>
    上召河東守季布，
    <span class="jiazhu">
     〔河東本韓、魏之地，秦置郡。〕
    </span>
    欲以爲御史大夫。有言其勇、使酒、難近者；
    <span class="jiazhu">
     〔應劭曰：使酒，酗酒也。師古曰：言因酒霑洽而使氣也。近，謂附近天子而爲大臣。近，其靳翻。〕
    </span>
    至，留邸一月，見罷。
    <span class="jiazhu">
     〔師古曰：旣引見而罷令還郡也。貢父曰：見罷，猶言見逐、見棄耳，非引見也。〕
    </span>
    季布因進曰：
    <span class="yinhao">
     「臣無功竊寵，待罪河東，陛下無故召臣，此人必有以臣欺陛下者。
     <span class="jiazhu">
      〔師古曰：謂妄言其賢，故云欺也。〕
     </span>
     今臣至，無所受事，罷去，此人必有毀臣者。夫陛下以一人之譽而召臣，以一人之毀而去臣，
     <span class="jiazhu">
      〔譽，音余。去，羌呂翻。〕
     </span>
     臣恐天下有識聞之，有以闚陛下之淺深也！」
    </span>
    上默然，慚，良久曰：
    <span class="yinhao">
     「河東，吾股肱郡，故特召君耳。」
    </span>
   </p>
   <p class="em2 strong">
    <span class="yinwen">
     4
    </span>
    上議以賈誼任公卿之位。大臣多短之曰：
    <span class="yinhao">
     「洛陽之人，年少初學，
     <span class="jiazhu">
      〔少，詩照翻。〕
     </span>
     專欲擅權，紛亂諸事。」
    </span>
    於是天子後亦疏之，不用其議，以爲長沙王太傅。
    <span class="jiazhu">
     〔長沙王，吳差也。漢制：諸侯王國有太傅輔王。疏，與疎同。〕
    </span>
   </p>
   <p class="em2 strong">
    <span class="yinwen">
     5
    </span>
    絳侯周勃旣就國，每河東守、尉行縣至絳，
    <span class="jiazhu">
     〔漢承秦制，郡有守，有尉；守掌治其郡，尉掌佐守典武職甲卒。行縣，循行屬縣也。行，下孟翻。〕
    </span>
    勃自畏恐誅，常被甲，令家人持兵以見之。
    <span class="jiazhu">
     〔被，皮義翻。〕
    </span>
    其後人有上書告勃欲反，下廷尉；
    <span class="jiazhu">
     〔上，時掌翻。下，遐嫁翻。〕
    </span>
    廷尉逮捕勃，治之。勃恐，不知置辭；
    <span class="jiazhu">
     〔師古曰：置，立也。辭，對獄之辭。〕
    </span>
    吏稍侵辱之。勃以千金與獄吏，吏
    <span class="jiaozhusup">
     〔章：甲十五行本下「吏」字上重「獄」字；乙十一行本同；孔本同。〕
    </span>
    乃書牘背示之曰：
    <span class="jiazhu">
     〔牘，木簡也，以書獄辭。李奇曰：牘，吏所執簿。韋昭曰：牘，版也。《索隱》曰：簿，卽牘也；故《魏志》
     <span class="yinhao">
      「秦宓以簿擊頰」
     </span>
     ，卽亦簡牘之類也。〕
    </span>
    <span class="yinhao">
     「以公主爲證。」
    </span>
    公主者，帝女也，勃太子勝之尙之。
    <span class="jiazhu">
     〔韋昭曰：尙，奉也，不敢言娶也。〕
    </span>
    薄太后亦以爲勃無反事。帝朝太后，太后以冒絮提帝曰：
    <span class="jiazhu">
     〔應劭曰：冒絮，陌頟絮也。如淳曰：太后恚怒，遭得左右物提之也。晉灼曰：《巴蜀異物志》謂頭上巾爲冒絮。師古曰：冒，覆也；老人所以覆其頭。提，擊之也。提，徒計翻；《索隱》音抵，擲也。〕
    </span>
    <span class="yinhao">
     「絳侯始誅諸呂，綰皇帝璽，
     <span class="jiazhu">
      〔綰，烏版翻。〕
     </span>
     將兵於北軍；不以此時反，今居一小縣，顧欲反邪！」
    </span>
    帝旣見絳侯獄辭，乃謝曰：
    <span class="yinhao">
     「吏方驗而出之。」
    </span>
    於是使使持節赦絳侯，復爵邑。絳侯旣出，曰：
    <span class="yinhao">
     「吾嘗將百萬軍，然安知獄吏之貴乎！」
    </span>
   </p>
   <p class="em2 strong">
    <span class="yinwen">
     6
    </span>
    作顧成廟。
    <span class="jiazhu">
     〔服虔曰：顧成廟，在長安城南；還顧見城，故名之。應劭曰：帝自爲廟，制度卑狹，若顧望而成，猶文王靈臺不日成之，故曰顧成也。如淳曰：身存而爲廟，若周之顧命也。景帝廟號德陽，武帝廟號龍淵，昭帝廟號徘徊，宣帝廟號樂遊，元帝廟號長壽，成帝廟號陽池。師古曰：以還顧見城，於義無取；又，書本不作城郭字。應說近之。〕
    </span>
   </p>
   <p class="strong">
    <span class="section" id="title-5">
     <span data-head-description="漢文帝前" data-head-level="h4" data-head-title="前五年">
      五年
     </span>
    </span>
    <span class="biaozhusup" data-rel="（丙寅、西元前一七五年）">
    </span>
   </p>
   <p class="em2 strong">
    <span class="yinwen">
     1
    </span>
    春，二月，地震。
   </p>
   <p class="em2 strong">
    <span class="yinwen">
     2
    </span>
    初，秦用半兩錢，
    <span class="jiazhu">
     〔秦半兩錢，重如其文。〕
    </span>
    高祖嫌其重，難用，更鑄莢錢。
    <span class="jiazhu">
     〔更，工衡翻；下同。如淳曰：如榆莢也。莢，音頰。杜佑曰：莢錢，如榆莢，重一銖，半徑五分，文曰
     <span class="yinhao">
      「漢興」
     </span>
     ，卽應劭所謂五分錢。〕
    </span>
    於是物價騰踊，米至石萬錢。夏，四月，更造四銖錢；
    <span class="jiazhu">
     〔應劭曰：文帝以五分錢太輕小，更作四銖錢，文亦曰
     <span class="yinhao">
      「半兩」
     </span>
     ，今民間半兩錢最輕小者是也。〕
    </span>
    除盜鑄錢令，使民得自鑄。
   </p>
   <p class="em2 strong">
    賈誼諫曰：
    <span class="yinhao">
     「法使天下公得雇租鑄銅、錫爲錢，
     <span class="jiazhu">
      〔師古曰：雇租，謂雇傭之直，或租其本。〕
     </span>
     敢雜以鉛、鐵爲他巧者，其罪黥。然鑄錢之情，非殽雜爲巧，則不可得贏；
     <span class="jiazhu">
      〔師古曰：殽，謂亂雜也；不得贏，謂無餘利也；言不雜鉛、鐵則無利也。殽，音爻。〕
     </span>
     而殽之甚微，爲利甚厚。
     <span class="jiazhu">
      〔師古曰：微，謂精妙也；言殽雜鉛、鐵，其術精妙，不可覺知，而得利甚厚，故令人輕犯姦而不可止也。余謂微，細也；言姦民殽雜鉛、鐵，其所費甚微，而得利甚厚也。〕
     </span>
     夫事有召禍而法有起姦；今令細民人操造幣之勢，
     <span class="jiazhu">
      〔師古曰：操，持也；人人皆得鑄錢也。操，千高翻。〕
     </span>
     各隱屛而鑄作，
     <span class="jiazhu">
      〔屛，必郢翻，蔽也；言各自隱蔽而鑄錢也。〕
     </span>
     因欲禁其厚利微姦，雖黥罪日報，其勢不止。
     <span class="jiazhu">
      〔蘇林曰：報，論。余據《張湯傳》有訊、鞫、論、報，《嚴延年傳》有報囚，師古《註》皆以爲論奏獲報。原父《註》則謂報者爲斷決囚，若今有司書囚罪，長吏判準斷，是也。〕
     </span>
     乃者，民人抵罪多者一縣百數，及吏之所疑搒笞奔走者甚衆。
     <span class="jiazhu">
      〔搒，音彭。〕
     </span>
     夫縣法以誘民
     <span class="jiazhu">
      〔縣，讀曰懸。師古曰：懸，謂開立之。〕
     </span>
     使入陷阱，孰多於此！
     <span class="jiazhu">
      〔師古曰：阱，穿地以陷獸也。阱，才性翻。〕
     </span>
     又民用錢，郡縣不同：或用輕錢，百加若干；
     <span class="jiazhu">
      〔應劭曰：時錢重四銖；法錢百文，賞重一斤十六銖；輕則以錢足之若干枚令滿平也。師古曰：若干，且設數之言也。干，猶箇也，謂當如此箇數也。而胡廣云：若，順也；干，求也；當順所求而與之矣。〕
     </span>
     或用重錢，平稱不受。
     <span class="jiazhu">
      〔應劭曰：用重錢則平稱有餘，不能受也。臣瓚曰：秦錢重半兩，漢初鑄莢錢，文帝更鑄四銖錢。秦錢與莢錢皆當廢，而故與四銖並行。民以其見廢，故用輕錢則百加若干；用重錢則雖一當一猶復不受；是以郡縣不同也。師古曰：應說是也。稱，尺孕翻。〕
     </span>
     法錢不立：
     <span class="jiazhu">
      〔師古曰：依法之錢也。〕
     </span>
     吏急而壹之乎？則大爲煩苛而力不能勝；縱而弗呵乎？則市肆異用，錢文大亂；苟非其術，何鄕而可哉！今農事棄捐而采銅者日蕃，
     <span class="jiazhu">
      〔勝，音升。鄕，讀曰嚮。蕃，扶元翻。〕
     </span>
     釋其耒耨，冶鎔炊炭；姦錢日多，五穀不爲多。
     <span class="jiazhu">
      〔言民棄其農而冶銅炊炭，故五穀不爲多。爲，于僞翻。〕
     </span>
     善人怵而爲姦邪，愿民陷而之刑戮；刑戮將甚不詳，柰何而忽！
     <span class="jiazhu">
      〔怵，先律翻，又音黜，誘也；言動心於爲姦邪也。愿，謹也。師古曰：詳，平也。忽，忽忘也。〕
     </span>
     國知患此，吏議必曰『禁之』。禁之不得其術，其傷必大。令禁鑄錢，則錢必重；
     <span class="jiazhu">
      〔師古曰：令，謂法令也。〕
     </span>
     重則其利深，盜鑄如雲而起，棄市之罪又不足以禁矣。姦數不勝而法禁數潰，銅使之然也。
     <span class="jiazhu">
      〔數，所角翻。〕
     </span>
     銅布於天下，其爲禍博矣，故不如收之。」
    </span>
    賈山亦上書諫，以爲：
    <span class="yinhao">
     「錢者，亡用器也，
     <span class="jiazhu">
      〔亡，與無通。〕
     </span>
     而可以易富貴。富貴者，人主之操柄也；令民爲之，是與人主共操柄，不可長也。」
    </span>
    上不聽。
    <span class="jiazhu">
     〔操，千高翻。長，知兩翻。〕
    </span>
   </p>
   <p class="em2 strong">
    是時，太中大夫鄧通方寵幸，上欲其富，賜之蜀嚴道銅山，使鑄錢。
    <span class="jiazhu">
     〔班《志》，嚴道屬蜀郡。《括地志》：雅州榮經縣北三里有銅山，卽鄧通得賜銅山鑄錢者也。唐榮經，卽漢嚴道也。〕
    </span>
    吳王濞有豫章銅山，
    <span class="jiazhu">
     〔豫章，秦鄣郡地，高帝分置豫章郡。〕
    </span>
    招致天下亡命者以鑄錢；東煑海水爲鹽；以故無賦而國用饒足。
    <span class="jiazhu">
     〔史言吳以強富致叛。〕
    </span>
    於是吳、鄧錢布天下。
   </p>
   <p class="em2 strong">
    <span class="yinwen">
     3
    </span>
    初，帝分代爲二國；
    <span class="jiazhu">
     〔事見上卷二年。〕
    </span>
    立皇子武爲代王，參爲太原王。是歲，徙代王武爲淮陽王；以太原王參爲代王，盡得故地。
    <span class="jiazhu">
     〔故代國之地。〕
    </span>
   </p>
   <p class="strong">
    <span class="section" id="title-6">
     <span data-head-description="漢文帝前" data-head-level="h4" data-head-title="前六年">
      六年
     </span>
    </span>
    <span class="biaozhusup" data-rel="（丁卯、西元前一七四年）">
    </span>
   </p>
   <p class="em2 strong">
    <span class="yinwen">
     1
    </span>
    冬，十月，桃、李華。
    <span class="jiazhu">
     〔華，讀如花。〕
    </span>
   </p>
   <p class="em2 strong">
    <span class="yinwen">
     2
    </span>
    淮南厲王長自作法令行於其國，逐漢所置吏，請自置相、二千石；
    <span class="jiazhu">
     〔王國自相至內史、中尉皆吏二千石，漢爲置之，餘得自置。今長驕橫，逐漢所置吏而請自置之。〕
    </span>
    帝曲意從之。又擅刑殺不辜及爵人至關內侯；
    <span class="jiazhu">
     〔關內侯，爵第十九。爵自上出，非侯王所擅。〕
    </span>
    數上書不遜順。
    <span class="jiazhu">
     〔數，所角翻。〕
    </span>
    帝重自切責之，
    <span class="jiazhu">
     〔師古曰：重，難也。〕
    </span>
    乃令薄昭與書風諭之，引管、蔡及代頃王、濟北王興居以爲儆戒。
    <span class="jiazhu">
     〔周公誅管叔、蔡叔。代頃王，高祖兄仲也。《諡法》：甄心動懼曰頃；敏以敬愼曰頃。廢爲侯事見十一卷高祖七年。興居事見上三年。風，讀曰諷。頃，音傾。〕
    </span>
   </p>
   <p class="em2 strong">
    王不說，
    <span class="jiazhu">
     〔說，讀曰悅。〕
    </span>
    令大夫但、士伍開章等七十人
    <span class="jiazhu">
     〔開，姓也。《姓譜》：衞公子開方之後。〕
    </span>
    與棘蒲侯柴武太子奇謀以輦車四十乘反谷口；
    <span class="jiazhu">
     〔師古曰：輦車，古人輓行以載兵器也。谷口在長安北，處多險阻。班《志》，谷口縣屬左馮翊。《括地志》：谷口故城，在雍州醴泉縣東北四十里。乘，繩證翻。〕
    </span>
    令人使閩越、匈奴。事覺，有司治之；
    <span class="jiazhu">
     〔使，疏吏翻；下以義推。〕
    </span>
    使使召淮南王。王至長安，丞相張蒼、典客馮敬行御史大夫事，與宗正、廷尉奏：
    <span class="yinhao">
     「長罪當棄市。」
    </span>
    制曰：
    <span class="yinhao">
     「其赦長死罪，廢，勿王；徙處蜀郡嚴道邛郵。」
    </span>
    <span class="jiazhu">
     〔邛郵，置名。師古曰：郵，行書之舍。余據班《志》，嚴道有邛來山，邛水所出，蓋於其地置郵驛也。杜佑曰：邛州臨邛縣南有邛來山，在雅州百丈縣。嚴道，今雅州。宋白曰：秦滅楚，徙嚴王之族以實此地，故曰嚴道。勿王，于況翻。處，昌呂翻。邛，渠容翻。郵，音尤。〕
    </span>
    盡誅所與謀者。載長以輜車，令縣以次傳之。
    <span class="jiazhu">
     〔傳，直戀翻；下同。〕
    </span>
   </p>
   <p class="em2 strong">
    袁盎諫曰：
    <span class="yinhao">
     「上素驕淮南王，弗爲置嚴傅、相，
     <span class="jiazhu">
      〔爲，于僞翻。相，息亮翻。〕
     </span>
     以故致
     <span class="jiaozhusup">
      〔章：甲十五行本「致」作「至」；乙十一行本同；孔本同。〕
     </span>
     此。淮南王爲人剛，今暴摧折之，臣恐卒逢霧露病死，
     <span class="jiazhu">
      〔卒，讀曰猝，又音子恤翻，終也。〕
     </span>
     陛下有殺弟之名，柰何？」
    </span>
    上曰：
    <span class="yinhao">
     「吾特苦之耳，今復之。」
    </span>
    <span class="jiazhu">
     〔師古曰：暫困苦之，令其自悔，卽追還也。〕
    </span>
   </p>
   <p class="em2 strong">
    淮南王果憤恚不食死。縣傳至雍，
    <span class="jiazhu">
     〔班《志》，雍縣屬抹風。雍，於用翻。〕
    </span>
    雍令發封，以死聞。
    <span class="jiazhu">
     〔輜車有封，前此所經縣傳莫敢發；至雍，令乃發之。〕
    </span>
    上哭甚悲，謂袁盎曰：
    <span class="yinhao">
     「吾不聽公言，卒亡淮南王！
     <span class="jiazhu">
      〔卒，子恤翻。〕
     </span>
     今爲柰何？」
    </span>
    盎曰：
    <span class="yinhao">
     「獨斬丞相、御史以謝天下乃可。」
    </span>
    上卽令丞相、御史逮考諸縣傳送淮南王不發封餽侍者，皆棄市；以列侯葬淮南王於雍，置守冢三十戶。
   </p>
   <p class="em2 strong">
    <span class="yinwen">
     3
    </span>
    匈奴單于遺漢書曰：
    <span class="yinhao">
     「前時，皇帝言和親事，稱書意，合歡。
     <span class="jiazhu">
      〔遺，于季翻；下同。師古曰：稱，副也；言與所遺書意相副，而共結歡親。稱，尺證翻；下同。〕
     </span>
     漢邊吏侵侮右賢王；右賢王不請，聽後義盧侯難支等計，
     <span class="jiazhu">
      〔《索隱》曰：難支，匈奴將名也。〕
     </span>
     與漢吏相距。絕二主之約，離兄弟之親，故罰右賢王，使之西求月氏擊之。以天之福，吏卒良，馬力強，以夷滅月氏，盡斬殺、降下，定之；
     <span class="jiazhu">
      〔氏，音支。降，戶江翻。〕
     </span>
     樓蘭、烏孫、呼揭
     <span class="jiazhu">
      〔樓蘭國，在西域之東垂，後曰鄯善。自武帝開河西之後，地最近漢，當白龍堆之道。烏孫國，治赤谷城。師古曰：烏孫於西域諸戎，其形最異，今之胡人，青眼，赤須，狀類獼猴，是其種也。《史記正義》：呼揭國，在瓜州西北。余據班《史》，匈奴北服丁零、呼揭之國。宣帝時，匈奴乖亂，其西方呼揭王自立爲呼揭單于。《西域傳》，呼揭不在三十六國之數，而烏孫國東與匈奴接，則呼揭蓋在烏孫之東、匈奴西北也。師古曰：揭，丘例翻；《索隱》其列翻；《正義》音犂。〕
     </span>
     及其旁二十六國，皆已爲匈奴，諸引弓之民
     <span class="jiazhu">
      〔《釋名》曰：弓，穹也；張之穹穹然也。〕
     </span>
     幷爲一家，北州以定。願寢兵，休士卒，養馬，除前事，復故約，以安邊民。皇帝卽不欲匈奴近塞，則且詔吏民遠舍。」
    </span>
    <span class="jiazhu">
     〔近，其靳翻。〕
    </span>
    帝報書曰：
    <span class="yinhao">
     「單于欲除前事，復故約，朕甚嘉之！此古聖王之志也。漢與匈奴約爲兄弟，所以遺單于甚厚；倍約、離兄弟之親者，常在匈奴。
     <span class="jiazhu">
      〔倍，蒲妹翻。〕
     </span>
     然右賢王事已在赦前，單于勿深誅！單于若稱書意，明告諸吏，使無負約，有信，敬如單于書。」
    </span>
   </p>
   <p class="em2 strong">
    後頃之，冒頓死，子稽粥立，
    <span class="jiazhu">
     〔稽，音雞。粥，音育。〕
    </span>
    號曰老上單于。老上單于初立，帝復遣宗室女翁主爲單于閼氏，
    <span class="jiazhu">
     〔復，扶又翻。閼氏，音煙支。〕
    </span>
    使宦者燕人中行說傅翁主。
    <span class="jiazhu">
     〔中行，姓；說，名。中行本出荀氏，晉荀林父將中行，因以爲氏。行，戶江翻。說，讀曰悅。〕
    </span>
    說不欲行，漢強使之。
    <span class="jiazhu">
     〔強，其兩翻。〕
    </span>
    說曰：
    <span class="yinhao">
     「必我也，爲漢患者！」
    </span>
    <span class="jiazhu">
     〔言爲漢患者必我也。史倒其文，因當時語。〕
    </span>
    中行說旣至，因降單于，單于甚親幸之。
   </p>
   <p class="em2 strong">
    初，匈奴好漢繒絮、食物。
    <span class="jiazhu">
     〔繒，帛也；絮，綿也。好，呼到翻；下同。〕
    </span>
    中行說曰：
    <span class="yinhao">
     「匈奴人衆不能當漢之一郡，然所以強者，以衣食異，無仰於漢也。今單于變俗，好漢物；漢物不過什二，則匈奴盡歸於漢矣。」
    </span>
    <span class="jiazhu">
     〔師古曰：言漢費物十分之二，則匈奴之衆將盡歸於漢矣。〕
    </span>
    其得漢繒絮，以馳草棘中，衣袴皆裂敝，以示不如旃裘之完善也；得漢食物，皆去之，
    <span class="jiazhu">
     〔去，丘呂翻，棄也。〕
    </span>
    以示不如湩酪之便美也。
    <span class="jiazhu">
     〔湩，竹用翻，又都奉翻，乳汁也。酪，盧各翻，以乳爲之。〕
    </span>
    於是說敎單于左右疏記，以計課其人衆、畜牧。其遺漢書牘及印封，皆令長大，倨傲其辭，
    <span class="jiazhu">
     〔遺，于季翻。〕
    </span>
    自稱
    <span class="yinhao">
     「天地所生、日月所置、匈奴大單于。」
    </span>
   </p>
   <p class="em2 strong">
    漢使或訾笑匈奴俗無禮義者，
    <span class="jiazhu">
     〔訾，將此翻，毀也。〕
    </span>
    中行說輒窮漢使曰：
    <span class="yinhao">
     「匈奴約束徑，易行；
     <span class="jiazhu">
      〔易，以豉翻。〕
     </span>
     君臣簡，可久；一國之政，猶一體也。故匈奴雖亂，必立宗種。
     <span class="jiazhu">
      〔種，章勇翻。〕
     </span>
     今中國雖云有禮義，及親屬益疏則相殺奪，以至易姓，皆從此類也。嗟！土室之人，
     <span class="jiazhu">
      〔匈奴之人，逐水草，居廬帳，非如中國有室屋，故謂中國人爲土室之人。師古曰：嗟者，歎愍之言。〕
     </span>
     顧無多辭，喋喋佔佔！
     <span class="jiazhu">
      〔師古曰：顧，思念也。喋喋，利口也；佔佔，衣裳貌也；言漢人且當思念，無爲喋喋佔佔。佔，昌占翻。〕
     </span>
     顧漢所輸匈奴繒絮、米糵，令其量中、必善美而已矣，
     <span class="jiazhu">
      〔師古曰：顧，念也。中，猶滿也；量中者，滿其數也。中，竹仲翻。〕
     </span>
     何以言爲乎！且所給，備、善，則已；不備、苦惡，則候秋熟，以騎馳蹂而稼穡耳！」
    </span>
    <span class="jiazhu">
     〔師古曰：苦，猶麤也。蹂，踐也。而，汝也。韋昭曰：苦，音靡盬之盬。蹂，人九翻。〕
    </span>
   </p>
   <p class="em2 strong">
    <span class="yinwen">
     4
    </span>
    梁太傅賈誼
    <span class="jiazhu">
     〔誼自長沙徵爲梁懷王太傅。〕
    </span>
    上疏曰：
    <span class="yinhao">
     「臣竊惟今之事勢，可爲痛哭者一，可爲流涕者二，可爲長太息者六；若其他背理而傷道者，難徧以疏舉。
     <span class="jiazhu">
      〔背，蒲妹翻。〕
     </span>
     進言者皆曰：『天下已安已治矣』，臣獨以爲未也；曰安且治者，非愚則諛，皆非事實知治亂之體者也。
     <span class="jiazhu">
      〔治，直吏翻；下同。〕
     </span>
     夫抱火厝之積薪之下而寢其上，
     <span class="jiazhu">
      〔厝，千故翻；置也。〕
     </span>
     火未及然，因謂之安；方今之勢，何以異此！陛下何不壹令臣得孰數之於前，
     <span class="jiazhu">
      〔孰，古熟字通。〕
     </span>
     因陳治安之策，試詳擇焉！
    </span>
   </p>
   <p class="em2 strong">
    <span class="yinhao">
     使爲治，勞志
     <span class="jiaozhusup">
      〔章：甲十五行本「志」作「智」；乙十一行本同；孔本同。〕
     </span>
     慮，苦身體，乏鐘、鼓之樂，勿爲可也；樂與今同，而加之諸侯軌道，
     <span class="jiazhu">
      〔師古曰：軌道，言遵法制也。樂，音洛。〕
     </span>
     兵革不動，匈奴賓服，百姓素朴，生爲明帝，沒爲明神，名譽之美垂於無窮，使顧成之廟稱爲太宗，上配太祖，與漢亡極，
     <span class="jiazhu">
      〔亡，古無字通。〕
     </span>
     立經陳紀，爲萬世法；雖有愚幼、不肖之嗣猶得蒙業而安。以陛下之明達，因使少知治體者得佐下風，致此非難也。
    </span>
   </p>
   <p class="em2 strong">
    <span class="yinhao">
     夫樹國固必相疑之勢，
     <span class="jiazhu">
      〔鄭氏曰：今建立國泰大，其勢固必相疑也。臣瓚曰：樹國於險固，諸侯強大，則必與天子有相疑之勢也。師古曰：鄭說是。〕
     </span>
     下數被其殃，上數爽其憂，
     <span class="jiazhu">
      〔如淳曰：爽，忒也。數，所角翻。〕
     </span>
     甚非所以安上而全下也。今或親弟謀爲東帝，親兄之子西鄕而擊；
     <span class="jiazhu">
      〔親弟，謂淮南厲王長謀反。親兄之子，謂齊悼惠王子濟北王興居欲西擊滎陽。鄕，讀曰嚮。〕
     </span>
     今吳又見告矣。
     <span class="jiazhu">
      〔如淳曰：時吳王濞不循漢法，有告之者。〕
     </span>
     天子春秋鼎盛，
     <span class="jiazhu">
      〔應劭曰：鼎，方也。〕
     </span>
     行義未過，德澤有加焉，
     <span class="jiazhu">
      〔行，下孟翻。〕
     </span>
     猶尙如是；況莫大諸侯，權力且十此者虖！
     <span class="jiazhu">
      〔師古曰：莫大，謂無有大於其國者，言最大也。十此，謂十倍於此。余謂誼之大意，蓋謂淮南、濟北當文帝之時尙敢以一國爲變，使諸侯相合，襲是跡而動，則其權力十倍於此，爲患莫大焉。〕
     </span>
    </span>
   </p>
   <p class="em2 strong">
    <span class="yinhao">
     然而天下少安，何也？大國之王幼弱未壯，漢之所置傅、相方握其事。數年之後，諸侯之王大抵皆冠，
     <span class="jiazhu">
      〔師古曰：大抵，猶言大略也。冠，古玩翻。〕
     </span>
     血氣方剛；漢之傅、相稱病而賜罷，彼自丞、尉以上徧置私人；如此，有異淮南、濟北之爲邪！此時而欲爲治安，雖堯、舜不治。
    </span>
   </p>
   <p class="em2 strong">
    <span class="yinhao">
     黃帝曰：『日中必𤑒！操刀必割。』
     <span class="jiazhu">
      〔孟康曰：𤑒，音衞。日中盛者，必暴𤑒也。臣瓚曰：太公曰：
      <span class="yinhao">
       「日中不𤑒，是謂失時；操刀不割，失利之期。」
      </span>
      言當及時也。師古曰：𤑒，謂暴曬之也。〕
     </span>
     今令此道順而全安甚易，
     <span class="jiazhu">
      〔易，以豉翻。〕
     </span>
     不肯蚤爲，已乃墮骨肉之屬而抗剄之，
     <span class="jiazhu">
      〔應劭曰：抗其頭而剄之也。師古曰：墮，毀也。抗，舉也。剄，割頸也。墮，許規翻。剄，工頂翻。〕
     </span>
     豈有異秦之季世虖！
     <span class="jiazhu">
      〔虖，古乎字。〕
     </span>
     其異姓負強而動者，漢已幸而勝之矣，又不易其所以然；同姓襲是跡而動，旣有徵矣，
     <span class="jiazhu">
      〔徵，證驗也。〕
     </span>
     其勢盡又復然。殃禍之變，未知所移，明帝處之尙不能以安，
     <span class="jiazhu">
      〔處，昌呂翻。〕
     </span>
     後世將如之何！
    </span>
   </p>
   <p class="em2 strong">
    <span class="yinhao">
     臣竊跡前事，
     <span class="jiazhu">
      〔師古曰：尋前事之蹤跡。〕
     </span>
     大抵強者先反。長沙乃二萬五千戶耳，功少而最完，勢疏而最忠；
     <span class="jiazhu">
      〔漢初功臣封王者，獨長沙王吳芮傳國至文帝時。〕
     </span>
     非獨性異人也，亦形勢然也。曩令樊、酈、絳、灌據數十城而王，今雖以殘亡可也；令信、越之倫列爲徹侯而居，雖至今存可也。然則天下之大計可知已：欲諸王之皆忠附，則莫若令如長沙王；欲臣子勿菹醢，則莫若令如樊、酈等；
     <span class="jiazhu">
      〔菹，臻魚翻；虀也。醢，呼改翻，肉醬也。〕
     </span>
     欲天下之治安，莫若衆建諸侯而少其力。力少則易使以義，
     <span class="jiazhu">
      〔師古曰：使以義，使之遵禮義也。少，詩沼翻。〕
     </span>
     國小則亡邪心。令海內之勢，如身之使臂，臂之使指，莫不制從，諸侯之君不敢有異心，輻湊並進而歸命天子。割地定制，令齊、趙、楚各爲若干國，使悼惠王、幽王，元王之子孫畢以次各受祖之分地，
     <span class="jiazhu">
      〔分，扶間翻。〕
     </span>
     地盡而止；其分地衆而子孫少者，建以爲國，空而置之，須其子孫生者舉使君之；
     <span class="jiazhu">
      〔須，待也。〕
     </span>
     一寸之地，一人之衆，天子亡所利焉，
     <span class="jiazhu">
      〔亡，古無字通；下同。〕
     </span>
     誠以定治而已。如此，則臥赤子天下之上而安，植遺腹，朝委裘而天下不亂；
     <span class="jiazhu">
      〔服虔曰：言天下安，雖赤子、遺腹在位猶不危也。應劭曰：植遺腹，朝委裘，皆未有所知也。孟康曰：委裘，若容衣，天子未坐［朝］，事先帝裘衣也。植，音值。朝，直遙翻。〕
     </span>
     當時大治，後世誦聖。
     <span class="jiazhu">
      〔師古曰：稱其聖明。〕
     </span>
     陛下誰憚而久不爲此！
    </span>
   </p>
   <p class="em2 strong">
    <span class="yinhao">
     天下之勢方病大瘇，
     <span class="jiazhu">
      〔如淳曰：腫足曰瘇。師古曰：瘇，止勇翻。〕
     </span>
     一脛之大幾如要，
     <span class="jiazhu">
      〔脛，戶定翻，腳脛。《釋名》曰：脛，莖也，直而長，似物莖也。幾，居依翻；下同。〕
     </span>
     一指之大幾如股，平居不可屈伸，一二指慉，身慮無聊。
     <span class="jiazhu">
      〔師古曰：慉，謂動而痛也。聊，賴也。慉，丑六翻。〕
     </span>
     失今不治，必爲錮疾，
     <span class="jiazhu">
      〔師古曰：錮疾，堅久之疾。〕
     </span>
     後雖有扁鵲，不能爲已。
     <span class="jiazhu">
      〔師古曰：扁鵲，良醫也。爲，治也。已，語終辭。〕
     </span>
     病非徒瘇也，又苦𨂂盭。
     <span class="jiazhu">
      〔師古曰：𨂂，古蹠字，之石翻。足下曰蹠，今所呼腳掌是也。盭，古戾字；言足蹠反戾，不可行也。〕
     </span>
     元王之子，帝之從弟也；今之王者，從弟之子也。惠王之子，親兄子也；今之王者，兄子之子也。
     <span class="jiazhu">
      〔楚元王交，高帝之弟，其子於文帝爲從弟。齊悼惠王肥，高帝之庶長子，其子於文帝爲親兄子。從，才用翻。〕
     </span>
     親者或亡分地以安天下，疏者或制大權以偪天子，
     <span class="jiazhu">
      〔師古曰：廣立藩屛，則天下安，故曰以安天下。偪，古逼字。〕
     </span>
     臣故曰非徒病瘇也，又苦𨂂盭。可痛哭者，此病是也。
    </span>
   </p>
   <p class="em2 strong">
    <span class="yinhao">
     天下之勢方倒縣。
     <span class="jiazhu">
      〔縣，古懸字通；下同。〕
     </span>
     凡天子者，天下之首。何也？上也。蠻夷者，天下之足。何也？下也。今匈奴嫚侮侵掠，至不敬也；而漢歲致金絮采繒以奉之。足反居上，首顧居下，
     <span class="jiazhu">
      〔師古曰：顧，亦反也。〕
     </span>
     倒縣如此，莫之能解，猶爲國有人乎？
     <span class="jiazhu">
      〔師古曰：顚倒如此而不能解救，豈謂國有明智之人乎？〕
     </span>
     可爲流涕者此也。
    </span>
   </p>
   <p class="em2 strong">
    <span class="yinhao">
     今不獵猛敵而獵田彘，不搏反寇而搏畜菟，翫細娛而不圖大患，德可遠加而直數百里外，威令不勝，
     <span class="jiaozhusup">
      〔章：甲十五行本「勝」作「伸」；乙十一行本同；孔本同；張校同；退齋校同。〕
     </span>
     可為流涕者此也。
    </span>
   </p>
   <p class="em2 strong">
    <span class="yinhao">
     今庶人屋壁得爲帝服，倡優下賤得爲后飾；且帝之身自衣皁綈，
     <span class="jiazhu">
      〔綈，徒奚翻，厚繒也。衣，於旣翻；下能衣同。〕
     </span>
     而富民牆屋被文繡；
     <span class="jiazhu">
      〔被，皮義翻。〕
     </span>
     天子之后以緣其領，庶人孽妾以緣其履；
     <span class="jiazhu">
      〔師古曰：緣，熒絹翻。孽，庶賤者。〕
     </span>
     此臣所謂舛也。夫百人作之不能衣一人，欲天下亡寒，胡可得也；一人耕之，十人聚而食之，欲天下亡飢，不可得也；飢寒切於民之肌膚，欲其亡爲姦邪，不可得也。可爲長太息者此也。
    </span>
   </p>
   <p class="em2 strong">
    <span class="yinhao">
     商君遺禮義，棄仁恩，幷心於進取；行之二歲，秦俗日敗。故秦人家富子壯則出分，
     <span class="jiazhu">
      〔分，扶問翻。〕
     </span>
     家貧子壯則出贅；借父耰鉏，慮有德色；
     <span class="jiazhu">
      〔師古曰：耰，摩田器。言以耰及鉏借與其父，而容色自矜以爲恩德也。耰，音憂。〕
     </span>
     母取箕帚，立而誶語；
     <span class="jiazhu">
      〔服虔曰：誶，猶罵也。張晏曰：誶語，讓也。誶，音碎。〕
     </span>
     抱哺其子，與公倂倨；
     <span class="jiazhu">
      〔師古曰：哺，飤也，言婦抱其子而哺之，乃與其舅併倨，無禮之基也。哺，音步。併，步鼎翻。〕
     </span>
     婦姑不相說，
     <span class="jiazhu">
      〔說，讀曰悅。〕
     </span>
     則反脣而相稽；
     <span class="jiazhu">
      〔應劭曰：稽，計也，相與計校也。稽，工奚翻。〕
     </span>
     其慈子、耆利，不同禽獸者亡幾耳。
     <span class="jiazhu">
      〔師古曰：惟有慈愛其子而貪嗜財利，不異於禽獸也。無幾，言不多也。幾，居豈翻。仲馮曰：誼謂秦人不知孝義，但知愛子、貪利而已，此其去禽獸無幾也。耆，古嗜字通用。〕
     </span>
     今其遺風餘俗，猶尙未改，棄禮義，捐廉恥日甚，可謂月異而歲不同矣。逐利不耳，慮非顧行也；
     <span class="jiazhu">
      〔師古曰：言其所追赴，惟計利與不耳，念慮之中非顧所行之善惡。貢父曰：慮，大率也。不，讀曰否。〕
     </span>
     今其甚者殺父兄矣。而大臣特以簿書不報、期會之間以爲大故，至於俗流失，世壞敗，因恬而不知怪，
     <span class="jiazhu">
      〔師古曰：恬，安也，徒兼翻。〕
     </span>
     慮不動於耳目，以爲是適然耳。
     <span class="jiazhu">
      〔師古曰：適，當也；謂事理當然。〕
     </span>
     夫移風易俗，使天下回心而鄕道，
     <span class="jiazhu">
      〔鄕，讀曰嚮。〕
     </span>
     類非俗吏之所能爲也。俗吏之所務，在於刀筆、筐篋
     <span class="jiazhu">
      〔師古曰：刀，所以削書札，筐篋，所以盛書也。篋，音古頰翻。〕
     </span>
     而不知大體。陛下又不自憂，竊爲陛下惜之！
     <span class="jiazhu">
      〔爲，于僞翻。〕
     </span>
     豈如今定經制，令君君、臣臣，上下有差，父子六親各得其宜！
     <span class="jiazhu">
      〔賢曰：六親，謂父、子、兄、弟、夫、婦也。〕
     </span>
     此業壹定，世世常安，而後有所持循矣；
     <span class="jiazhu">
      〔師古曰：執持而順行之。〕
     </span>
     若夫經制不定，是猶渡江河亡維楫，
     <span class="jiazhu">
      〔師古曰：維所以繫船，楫所以刺船也。《詩》曰：紼縭維之。楫，音集，又音接。〕
     </span>
     中流而遇風波，船必覆矣。可爲長太息者此也。
    </span>
   </p>
   <p class="em2 strong">
    <span class="yinhao">
     夏、殷、周爲天子皆數十世，秦爲天子二世而亡。人性不甚相遠也，
     <span class="jiazhu">
      〔遠，于邁翻。〕
     </span>
     何三代之君有道之長而秦無道之暴也？其故可知也。古之王者，太子乃生，
     <span class="jiazhu">
      〔師古曰：乃，始也。〕
     </span>
     固舉以禮，有司齊肅端冕，見之南郊，
     <span class="jiazhu">
      〔齊，讀曰齋。見，戶電翻。〕
     </span>
     過闕則下，過廟則趨，故自爲赤子
     <span class="jiazhu">
      〔仲馮曰：嬰兒體色赤，故曰赤子。〕
     </span>
     而敎固已行矣。孩提有識，
     <span class="jiazhu">
      〔師古曰：孩，小兒也；提，謂提撕之。〕
     </span>
     三公、三少明孝仁禮義以道習之，
     <span class="jiazhu">
      〔太師、太傅、太保爲三公；少師、少傅、少保爲三少。少，詩照翻。〕
     </span>
     逐去邪人，不使見惡行，
     <span class="jiazhu">
      〔去，羌呂翻。行，下孟翻。〕
     </span>
     於是皆選天下之端士、孝弟博聞有道術者以衞翼之，使與太子居處出入。
     <span class="jiazhu">
      〔處，昌呂翻。〕
     </span>
     故太子乃生而見正事，聞正言，行正道，左右前後皆正人也。夫習與正人居之不能毋正，猶生長於齊不能不齊言也；習與不正人居之不能毋不正，猶生長於楚之地不能不楚言也。孔子曰：『少成若天性，習貫如自然。』
     <span class="jiazhu">
      〔師古曰：貫，亦習也，工宦翻；下積貫同。〕
     </span>
     習與智長，故切而不媿；
     <span class="jiazhu">
      〔師古曰：每被切磋，故無大過可愧恥之事。長，知兩翻。〕
     </span>
     化與心成，故中道若性。夫三代之所以長久者，以其輔翼太子有此具也。及秦而不然，使趙高傅胡亥而敎之獄，所習者非斬、劓人，則夷人之三族也。
     <span class="jiazhu">
      〔劓，魚器翻，割鼻也。〕
     </span>
     胡亥今日卽位而明日射人，
     <span class="jiazhu">
      〔射，而亦翻。〕
     </span>
     忠諫者謂之誹謗，深計者謂之妖言，其視殺人若艾草菅然。
     <span class="jiazhu">
      〔艾，與刈同。師古曰：菅，茅也，音姦。〕
     </span>
     豈惟胡亥之性惡哉？彼其所以道之者非其理故也。
     <span class="jiazhu">
      〔道，讀曰導。〕
     </span>
     鄙諺曰：『前車覆，後車誡。』秦世之所以亟絕者，其轍跡可見也；
     <span class="jiazhu">
      〔師古曰：亟，急也。車跡曰轍。〕
     </span>
     然而不避，是後車又將覆也。天下之命，縣於太子，
     <span class="jiazhu">
      〔縣，讀曰懸。〕
     </span>
     太子之善，在於早諭敎與選左右。
     <span class="jiazhu">
      〔師古曰：諭，曉告也。與，猶及也。〕
     </span>
     夫心未濫而先諭敎，則化易成也；
     <span class="jiazhu">
      〔易，以豉翻。〕
     </span>
     開於道術智誼之指，則敎之力也；若其服習積貫，則左右而已。夫胡、粵之人，生而同聲，嗜欲不異；及其長而成俗，累數譯而不能相通，
     <span class="jiazhu">
      〔譯，傳言也。夷狄與中國言語不同，故使通夷狄之言者譯之，《周禮》象胥是也。長，知兩翻。〕
     </span>
     有雖死而不相爲者，
     <span class="jiazhu">
      〔蘇林曰：言其人不能易事相爲處。〕
     </span>
     則敎習然也。臣故曰選左右、早諭敎最急。夫敎得而左右正，則太子正矣，太子正而天下定矣。《書》曰：『一人有慶，兆民賴之。』
     <span class="jiazhu">
      〔師古曰：《周書·呂刑》之辭也。一人，天子也；言天子有善，則兆庶獲其利。〕
     </span>
     此時務也。
    </span>
   </p>
   <p class="em2 strong">
    <span class="yinhao">
     凡人之智，能見已然，不能見將然。夫禮者禁於將然之前
     <span class="jiazhu">
      〔師古曰：將然，謂欲有其事。〕
     </span>
     而法者禁於已然之後，是故法之所爲用易見而禮之所爲生難知也。
     <span class="jiazhu">
      〔易，以豉翻。〕
     </span>
     若夫慶賞以勸善，刑罰以懲惡，先王執此之政，堅如金石；行此之令，信如四時；據此之公，無私如天地；豈顧不用哉？然而曰禮云、禮云者，貴絕惡於未萌而起敎於微眇，
     <span class="jiazhu">
      〔師古曰：眇，細小也。〕
     </span>
     使民日遷善、遠罪而不自知也。
     <span class="jiazhu">
      〔遠，于願翻。〕
     </span>
     孔子曰：『聽訟，吾猶人也；必也使毋訟乎。』
     <span class="jiazhu">
      〔師古曰：《論語》載孔子之言也。言使吾聽訟與衆人齊等，然能先以德義化之使無訟。〕
     </span>
     爲人主計者，莫如先審取舍，
     <span class="jiazhu">
      〔師古曰：取，所擇用也；舍，所棄置也。舍，讀曰捨；下同。〕
     </span>
     取舍之極定於內而安危之萌應於外矣。
     <span class="jiazhu">
      〔師古曰：極，中也；萌，始生也。〕
     </span>
     秦王之欲尊宗廟而安子孫，與湯、武同；然而湯、武廣大其德行，六七百歲而弗失，秦王治天下十餘歲則大敗。
     <span class="jiazhu">
      〔治，直之翻。〕
     </span>
     此亡他故矣，
     <span class="jiazhu">
      〔亡，古無字通；下同。〕
     </span>
     湯、武之定取舍審而秦王之定取舍不審矣。夫天下，大器也；今人之置器，置諸安處則安，置諸危處則危。天下之情，與器無以異，在天子之所置之。湯、武置天下於仁、義、禮、樂，累子孫數十世，此天下所共聞也；秦王置天下於法令、刑罰，禍幾及身，
     <span class="jiazhu">
      〔幾，居依翻。〕
     </span>
     子孫誅絕，此天下之所共見也；是非其明效大驗邪！人之言曰：『聽言之道，必以其事觀之，則言者莫敢妄言。』今或言禮誼之不如法令，敎化之不如刑罰，人主胡不引殷、周、秦事以觀之也！
     <span class="jiazhu">
      〔胡，何也。〕
     </span>
     人主之尊譬如堂，羣臣如陛，衆庶如地。故陛九級上，廉遠地，則堂高；
     <span class="jiazhu">
      〔遠，于願翻；下同。〕
     </span>
     陛無級，廉近地，則堂卑。高者難攀，卑者易陵，
     <span class="jiazhu">
      〔師古曰：級，等也。廉，側隅也。陵，乘也。〕
     </span>
     理勢然也。故古者聖王制爲等列，內有公、卿、大夫、士，外有公、侯、伯、子、男，然後有官師、小吏，
     <span class="jiazhu">
      〔師古曰：官師，一官之長。〕
     </span>
     延及庶人，等級分明而天子加焉，故其尊不可及也。
    </span>
   </p>
   <p class="em2 strong">
    <span class="yinhao">
     里諺曰：『欲投鼠而忌器。』此善諭也。鼠近於器，尙憚不投，恐傷其器，況於貴臣之近主乎！
     <span class="jiazhu">
      〔近，其靳翻。〕
     </span>
     廉恥節禮以治君子，故有賜死而無戮辱。是以黥、劓之罪不及大夫，
     <span class="jiazhu">
      〔杜佑曰：刑不上大夫者，古之大夫有坐不廉汙穢者，則曰簠簋不飾；淫亂男女無別者，則曰帷薄不脩；罔上不忠者，則曰臣節未著；罷軟不勝任者，則曰下官不職；干國之紀，則曰行事不請。此五者，大夫定罪之名矣，不忍斥然正以呼之。其在五刑之域者云云，如後誼所云。〕
     </span>
     以其離主上不遠也；
     <span class="jiazhu">
      〔離，力智翻。〕
     </span>
     禮：不敢齒君之路馬，蹴其芻者有罰，
     <span class="jiazhu">
      〔齒，謂審其齒歲也。蹴，蹋也。芻，馬所食草。《記·曲禮》：以足蹴路馬芻有誅，齒路馬有誅。蹴，千六翻。〕
     </span>
     所以爲主上豫遠不敬也。今自王、侯、三公之貴，皆天子之所改容而禮之也，古天子之所謂伯父、伯舅也；
     <span class="jiazhu">
      〔師古曰：天子呼諸侯長者，同姓則曰伯父，異姓則曰伯舅。伯，長也。〕
     </span>
     而令與衆庶同黥、劓、髡、刖、笞、傌、棄市之法，
     <span class="jiazhu">
      〔髡，苦昆翻。刖，音月，斷足也。笞，丑之翻。傌，音罵。毛晃曰：戮辱也。〕
     </span>
     然則堂不無陛虖！被戮辱者不泰迫虖！
     <span class="jiazhu">
      〔師古曰：迫天子也。〕
     </span>
     廉恥不行，大臣無乃握重權、大官而有徒隸無恥之心虖！夫望夷之事，二世見當以重法者，
     <span class="jiazhu">
      〔如淳曰：決罪曰當。閻樂殺二世於望夷宮，本由秦制無忌上之風也。仲馮曰：趙高殺二世，蓋又以法定其罪。〕
     </span>
     投鼠而不忌器之習也。臣聞之：履雖鮮不加於枕，冠雖敝不以苴履。
     <span class="jiazhu">
      〔師古曰：苴者，履中之藉。苴，子余翻。〕
     </span>
     夫嘗已在貴寵之位，天子改容而禮貌之矣，
     <span class="jiazhu">
      〔師古曰：禮貌，謂加禮容而敬之也。〕
     </span>
     吏民嘗俯伏敬畏之矣；今而有過，帝令廢之可也，退之可也，賜之死可也，滅之可也；若夫束縛之、係緤之，
     <span class="jiazhu">
      〔師古曰：緤，謂以長繩係之也。緤，先列翻。〕
     </span>
     輸之司寇，編之徒官，
     <span class="jiazhu">
      〔師古曰：司寇，主刑罰之官。編，次列也。徒官，謂刑徒輸作於官者。〕
     </span>
     司寇小吏詈罵而搒笞之，
     <span class="jiazhu">
      〔搒，音彭。〕
     </span>
     殆非所以令衆庶見也。夫卑賤者習知尊貴者之一旦吾亦乃可以加此也，
     <span class="jiazhu">
      〔蘇林曰：知有一旦之刑。〕
     </span>
     非所以尊尊、貴貴之化也。古者大臣有坐不廉而廢者，不謂不廉，曰『簠簋不飾』；
     <span class="jiazhu">
      〔師古曰：簠簋，所以盛飯也；方曰簠，圓曰簋。《埤雅》曰：龜有靈德，伏匿而噎，善潛而不志於養，故古者簠簋皆爲龜形於其上，而大臣以貪墨坐廢者曰簠簋不飾。賈公彥曰：簠，內圓外方；簋，內方外圓；皆受斗二升。簠，音甫，又音扶。簋，音軌。〕
     </span>
     坐汙穢淫亂、男女無別者，不曰汙穢，曰『帷薄不脩』；坐罷軟不勝任者，不謂罷軟，曰『下官不職』。
     <span class="jiazhu">
      〔師古曰：罷，廢於事也。軟，弱也。罷，讀曰疲。軟，人兗翻。勝，音升。〕
     </span>
     故貴大臣定有其罪矣，猶未斥然正以呼之也，尙遷就而爲之諱也。故其在大譴、大何之域者，
     <span class="jiazhu">
      〔師古曰：譴，責也。何，問也。域，界局也。〕
     </span>
     聞譴、何則白冠氂纓，
     <span class="jiazhu">
      〔鄭氏曰：以毛作纓。白冠，喪服也。〕
     </span>
     盤水加劍，造請室而請罪耳，
     <span class="jiazhu">
      〔應劭曰：請室，請罪之室。蘇林曰：音潔清之清。胡公《漢官》：車駕出，有清室令在前先驅，此官有別獄也。如淳曰：水性平，若己有正罪，君以平法治之也。加劍，當以自刎也。或曰：殺牲以盤水取頸血，故示若此也。造，七到翻。〕
     </span>
     上不執縛係引而行也。其有中罪者，聞命而自弛，上不使人頸盭而加也。
     <span class="jiazhu">
      〔師古曰：中罪，非大非小也。弛，廢也；自廢而死。蘇林曰：不戾其頸而親加刀鋸。弛，式爾翻。盭，古戾字，音盧計翻。〕
     </span>
     其有大罪者，聞命則北面再拜，跪而自裁，
     <span class="jiazhu">
      〔師古曰：裁，謂自刑殺也。〕
     </span>
     上不使人捽抑而刑之也，
     <span class="jiazhu">
      〔師古曰：捽，持頭髮也。抑，按也。捽，才兀翻。〕
     </span>
     曰：『子大夫自有過耳，吾遇子有禮矣。』
     <span class="jiazhu">
      〔服虔曰：子者，男子美號。〕
     </span>
     遇之有禮，故羣臣自憙；
     <span class="jiazhu">
      〔師古曰：憙，讀曰喜，許吏翻。喜，好也；好爲志氣也。〕
     </span>
     嬰以廉恥，故人矜節行。
     <span class="jiazhu">
      〔師古曰：嬰，加也。矜，尙也。行，下孟翻；下同。〕
     </span>
     上設廉恥、禮義以遇其臣，而臣不以節行報其上者，則非人類也。故化成俗定，則爲人臣者皆顧行而忘利，守節而伏義，故可以託不御之權，可以寄六尺之孤，
     <span class="jiazhu">
      〔言臣下矜尙節行，故可託以權柄，不須復加制御。應劭曰：六尺之孤，未能自立者也。〕
     </span>
     此厲廉恥、行禮義之所致也，主上何喪焉！
     <span class="jiazhu">
      〔師古曰：喪，失也；言如此則於主上無所失。喪，息浪翻。〕
     </span>
     此之不爲而顧彼之久行，
     <span class="jiazhu">
      〔此，謂以禮義廉恥遇其臣；彼，謂戮辱貴臣。言不爲此而反久行彼也。〕
     </span>
     故曰可爲長太息者此也。」
    </span>
   </p>
   <p class="em2 strong">
    誼以絳侯前逮繫獄，卒無事，
    <span class="jiazhu">
     〔卒，子恤翻。〕
    </span>
    故以此譏上。上深納其言，養臣下有節，是後大臣有罪，皆自殺，不受刑。
    <span class="jiazhu">
     〔漢人相傳以大臣不對理陳冤爲故事，多有聞命而引決者；然詣獄受刑者亦多有之，史特大槪言之耳。〕
    </span>
   </p>
   <p class="strong">
    <span class="section" id="title-7">
     <span data-head-description="漢文帝前" data-head-level="h4" data-head-title="前七年">
      七年
     </span>
    </span>
    <span class="biaozhusup" data-rel="（戊辰、西元前一七三年）">
    </span>
   </p>
   <p class="em2 strong">
    <span class="yinwen">
     1
    </span>
    冬，十月，令列侯太夫人、
    <span class="jiazhu">
     〔如淳曰：列侯之妻稱夫人；列侯死，子復爲列侯，乃得稱太夫人；子不爲列侯，不得稱也。〕
    </span>
    夫人、諸侯王子及吏二千石無得擅徵捕。
   </p>
   <p class="em2 strong">
    <span class="yinwen">
     2
    </span>
    夏，四月，赦天下。
   </p>
   <p class="em2 strong">
    <span class="yinwen">
     3
    </span>
    六月，癸酉，未央宮東闕罘罳災。
    <span class="jiazhu">
     〔如淳曰：東闕與其兩旁罘罳皆災也。晉灼曰：東闕之罘罳獨災也。師古曰：罘罳，謂連闕曲閣也，以覆重刻垣墉處，其形罘罳然。一曰：屛也。崔豹《古今註》曰：罘罳，屛也。又云：罘者，復也；罳者，思也；臣朝君至屛外，復思所奏之事於其下。孔穎達曰：屛謂之樹，今浮思也；《釋宮》文。漢時謂屛爲浮思，解者以爲天子外屛；人臣至屛，俯伏思念其事。按《匠人》：城隅謂角浮思也。漢時東闕浮思災，以此諸文參之，則浮思小樓也，故城隅、闕上皆有之。然則屛上亦爲屋以覆屛牆，故稱屛曰浮思。蘇鶚《演義》曰：罘者，浮也；罳者，思也；謂織絲之文輕疏虛浮之貌，蓋宮殿門闕有此物也。余謂蘇鶚之說，有見於唐禁中之罘罳；唐太和甘露之變，宦者奉乘輿、決罘罳北出者也。此罘罳當以舊註爲正。〕
    </span>
   </p>
   <p class="em2 strong">
    <span class="yinwen">
     4
    </span>
    民有歌淮南王者曰：
    <span class="yinhao">
     「一尺布，尙可縫；一斗粟，尙可舂；兄弟二人不相容！」
    </span>
    帝聞而病之。
    <span class="jiazhu">
     〔臣瓚曰：一尺布可縫而共衣，一斗粟可舂而共食，況以天下之廣，而兄弟不相容乎！〕
    </span>
   </p>
   <p class="strong">
    <span class="section" id="title-8">
     <span data-head-description="漢文帝前" data-head-level="h4" data-head-title="前八年">
      八年
     </span>
    </span>
    <span class="biaozhusup" data-rel="（己巳、西元前一七二年）">
    </span>
   </p>
   <p class="em2 strong">
    <span class="yinwen">
     1
    </span>
    夏，封淮南厲王子安等四人爲列侯。
    <span class="jiazhu">
     〔淮南厲王長子安封阜陵侯，勃封安陽侯，賜封陽周侯，良封東城侯。〕
    </span>
    賈誼知上必將復王之也，上疏諫曰：
    <span class="yinhao">
     「淮南王之悖逆無道，
     <span class="jiazhu">
      〔悖，蒲內翻。〕
     </span>
     天下孰不知其罪！陛下幸而赦遷之，自疾而死，天下孰以王死之不當！
     <span class="jiazhu">
      〔當，丁浪翻。〕
     </span>
     今奉尊罪人之子，適足以負謗於天下耳。
     <span class="jiazhu">
      〔師古曰：言若尊王其子，則是淮南王無罪，漢枉殺之也。〕
     </span>
     此人少壯，
     <span class="jiazhu">
      〔師古曰：少壯，猶言稍長大。少，詩沼翻。〕
     </span>
     豈能忘其父哉！白公勝所爲父報仇者，大父與叔父也。
     <span class="jiazhu">
      〔爲，于僞翻。〕
     </span>
     白公爲亂，非欲取國代主；發忿快志，剡手以衝仇人之匈，固爲俱靡而已。
     <span class="jiazhu">
      〔白公勝，楚平王之孫，太子建之子。建得罪於平王，出奔而死於鄭，勝又奔吳；子胥以吳師入郢，勝蓋預焉，是讎其大父也。及其還楚，殺子西、子期，是讎其叔父也。剡，式冉翻；利也。靡，武彼翻；師古曰：言與讎人俱斃。康曰：武皮切，碎也。〕
     </span>
     淮南雖小，黥布嘗用之矣，
     <span class="jiazhu">
      〔事見十二卷高祖十一年。〕
     </span>
     漢存，特幸耳。
     <span class="jiazhu">
      〔師古曰：言漢之勝布得存，此直天幸耳。〕
     </span>
     夫擅仇人足以危漢之資，於策不便。
     <span class="jiazhu">
      〔師古曰：言假四子以資權，則當危漢。〕
     </span>
     予之衆積之財，
     <span class="jiazhu">
      〔予，讀曰與。〕
     </span>
     此非有子胥、白公報於廣都之中，卽疑有剸諸、荊軻起於兩柱之間，
     <span class="jiazhu">
      〔剸諸，吳人，爲闔閭刺殺王僚。荊軻事見七卷始皇二十年。兩柱之間，南面鄕明，人君聽政正坐之處。剸，音專。〕
     </span>
     所謂假賊兵，爲虎翼者也。
     <span class="jiazhu">
      〔應劭曰：《周書》云：無爲虎傅翼，將飛入邑，擇人而食之。〕
     </span>
     願陛下少留計！」
    </span>
    <span class="jiazhu">
     〔少，詩沼翻。〕
    </span>
    上弗聽。
   </p>
   <p class="em2 strong">
    <span class="yinwen">
     2
    </span>
    有長星出于東方。
    <span class="jiazhu">
     〔文穎曰：孛、彗、長三星，其占略同，然其形象少異：孛星光芒短，其光四出，蓬蓬孛孛也；彗星，光芒參參如掃彗；長星，有一直，指或竟天，或三丈、二丈無常也。大法，彗、孛星多爲除舊布新，長星多爲兵革事。〕
    </span>
   </p>
   <p class="strong">
    <span class="section" id="title-9">
     <span data-head-description="漢文帝前" data-head-level="h4" data-head-title="前九年">
      九年
     </span>
    </span>
    <span class="biaozhusup" data-rel="（庚午、西元前一七一年）">
    </span>
   </p>
   <p class="em2 strong">
    <span class="yinwen">
     1
    </span>
    春，大旱。
   </p>
   <p class="strong">
    <span class="section" id="title-10">
     <span data-head-description="漢文帝前" data-head-level="h4" data-head-title="前十年">
      十年
     </span>
    </span>
    <span class="biaozhusup" data-rel="（辛未、西元前一七○年）">
    </span>
   </p>
   <p class="em2 strong">
    <span class="yinwen">
     1
    </span>
    冬，上行幸甘泉。
   </p>
   <p class="em2 strong">
    <span class="yinwen">
     2
    </span>
    將軍薄昭殺漢使者。帝不忍加誅，使公卿從之飲酒，欲令自引分，
    <span class="jiazhu">
     〔引分，猶言引決也。〕
    </span>
    昭不肯；使羣臣喪服往哭之，乃自殺。
   </p>
   <p class="margin2">
    臣光曰：李德裕以爲：
    <span class="yinhao">
     「漢文帝誅薄昭，斷則明矣，
     <span class="jiazhu">
      〔斷，丁亂翻；下同。〕
     </span>
     於義則未安也。秦康送晉文，興如存之感；
     <span class="jiazhu">
      〔《詩·小序》曰：秦康公之母，晉獻公之女。文公遭驪姬之難，未反而秦姬卒。穆公納文公，康公時爲太子，贈送文公于渭之陽；念母之不見也，我見舅氏，如母存焉。〕
     </span>
     況太后尙存，唯一弟薄昭，斷之不疑，非所以慰母氏之心也。」
    </span>
    臣愚以爲法者天下之公器，惟善持法者，親疏如一，無所不行，則人莫敢有所恃而犯之也。夫薄昭雖素稱長者，文帝不爲置賢師傅而用之典兵；驕而犯上，至於殺漢使者，非有恃而然乎！若又從而赦之，則與成、哀之世何異哉！魏文帝嘗稱漢文帝之美，而不取其殺薄昭，曰：
    <span class="yinhao">
     「舅后之家，但當養育以恩而不當假借以權，旣觸罪法，又不得不害。」
    </span>
    譏文帝之始不防閑昭也，斯言得之矣。然則欲慰母心者，將愼之於始乎！
   </p>
  </div>
 </body>
</html>