<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百五十·梁紀六·高祖武皇帝六</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="梁紀六">梁紀六</span></span></h1>
<p><span class="jiazhu">起閼逄執徐<span class="biaozhusup" data-rel="">（甲辰）</span>，盡旃蒙大荒落<span class="biaozhusup" data-rel="">（乙巳）</span>，凡二年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高祖武皇帝六">高祖武皇帝六</span></span></h5>
<p class="strong" id="year_toc_911"><span class="section" id="title-3"><span data-head-description="高祖武皇帝六" data-head-level="h4" data-head-title="普通五年">普通五年</span></span><span class="biaozhusup" data-rel="">（甲辰、五二四年）</span></p>
<p class="em2 strong"><span class="yinwen">1</span>春，正月，辛丑，魏主祀南郊。</p>
<p class="em2 strong"><span class="yinwen">2</span>三月，魏以臨淮王彧都督北討諸軍事，討破六韓拔陵。<span class="jiazhu">拔陵反見上卷上年。</span></p>
<p class="em2 strong">夏，四月，高平鎭民赫連恩等反，推敕勒酋長胡琛爲高平王，<span class="jiazhu">酋，慈秋翻。長，知兩翻。</span>攻高平鎭以應拔陵。魏將盧祖遷擊破之，琛北走。<span class="jiazhu">將，卽亮翻。</span></p>
<p class="em2 strong">衞可孤攻懷朔鎭經年，外援不至，楊鈞使賀拔勝詣臨淮王彧告急。勝募敢死少年十餘騎，夜伺隙潰圍出，賊騎追及之，勝曰：<span class="yinhao">「我賀拔破胡也。」</span><span class="jiazhu">少，詩照翻。騎，奇寄翻。伺，相吏翻。賀拔勝，字破胡。</span>賊不敢逼。勝見彧於雲中，<span class="jiazhu">《考異》曰：《勝傳》云：<span class="yinhao">「至朔州見彧。」</span>按《後魏·地理志》，雲中，舊名朔州；及改懷朔鎭爲朔州，不容更以雲中爲朔州；今但云雲中。按魏氏初都平城，北邊列置諸鎭，孝昌以後改鎭爲州，尋卽荒廢，其地漫不可考。杜佑以爲魏都平城，於郡北三百餘里置懷朔鎭；又云：遷洛之後，於郡北三百餘里置朔州；又云：後魏初，雲中在郡北三百餘里，定襄故城北。夫其曰皆在郡北三百餘里，將是一處邪，將是三處邪？宋白曰：朔州馬邑郡，東北至故雲中二百六十里，後魏爲畿內之地，亦曾爲懷朔鎭；孝文遷洛之後，於州北三百八十里定襄故城置朔州。又曰：後魏初，雲中定襄故城是。則是朔州與後魏初雲中共一處。《通鑑》此後書改懷朔鎭爲朔州，更命朔州爲雲州，此卽《魏志》所謂雲中舊名朔州之證也。是則懷朔鎭與雲中是兩處矣。是後，李崇自崔暹白道之敗，引還雲中，後又自雲中引還平城，其退師道里先後可見，而唐之雲中郡乃魏之平城。詳而考之，歷代建置州郡，其名淆雜，難指一處爲定也。</span>說之曰：<span class="yinhao">「懷朔被圍，旦夕淪陷，大王今頓兵不進；懷朔若陷，則武川亦危，賊之銳氣百倍，雖有良、平，不能爲大王計矣。」</span>彧許爲出師。勝還，復突圍而入。鈞復遣勝出覘武川，<span class="jiazhu">說，式芮翻。許爲，于僞翻。復，扶又翻；下聊復同。覘，丑廉翻，又丑艷翻。</span>武川已陷。勝馳還，懷朔亦潰，勝父子俱爲可孤所虜。</p>
<p class="em2 strong">五月，臨淮王彧與破六韓拔陵戰於五原，<span class="jiazhu">五原，卽漢五原郡地。魏收《志》，朔州治五原。杜佑曰：魏置朔州於懷朔鎭，在唐朔州馬邑郡北三百餘里；今榆林九原卽漢之五原郡地。蓋漢之五原，壤地甚廣，唐之豐、勝、朔三州，皆漢之五原郡地。魏收《志》，朔州附化郡有五原縣；彧與拔陵當戰于此。</span>兵敗，彧坐削除官爵。安北將軍隴西李叔仁又敗於白道，<span class="jiazhu">武川鎭北有白道谷，谷口有白道城，自城北出有高阪，謂之白道嶺。</span>賊勢日盛。</p>
<p class="em2 strong">魏主引丞相、令、僕、尙書、侍中、黃門於顯陽殿，問之曰：<span class="yinhao">「今寇連恆、朔，逼近金陵，<span class="jiazhu">魏未遷洛以前，諸帝皆葬雲中之金陵。恆，戶登翻。近，其靳翻。</span>計將安出？」</span>吏部尙書元脩義請遣重臣督軍鎭恆、朔以捍寇，帝曰：<span class="yinhao">「去歲阿那瓌叛亂，遣李崇北征，崇上表求改鎭爲州，朕以舊章難革，不從其請。尋崇此表，開鎭戶非冀之心，致有今日之患；但旣往難追，聊復略論耳。然崇貴戚重望，<span class="jiazhu">李崇，文成皇后兄誕之子，歷方面，有時望。</span>器識英敏，意欲遣崇行，何如？」</span>僕射蕭寶寅等皆曰：<span class="yinhao">「如此，實合羣望。」</span>崇曰：<span class="yinhao">「臣以六鎭遐僻，密邇寇戎，<span class="jiazhu">杜佑曰：六鎭並在今馬邑、雲中、單于界。</span>欲以慰悅彼心，豈敢導之爲亂！臣罪當就死，陛下赦之；今更遣臣北行，正是報恩改過之秋。但臣年七十，加之疲病，不堪軍旅，願更擇賢材。」</span>帝不許。脩義，天賜之子也。<span class="jiazhu">天賜見一百三十三卷宋明帝泰始七年。</span></p>
<p class="margin2">臣光曰：李崇之表，乃所以銷禍於未萌，制勝於無形。魏肅宗旣不能用，及亂生之後，曾無愧謝之言，乃更以爲崇罪，彼不明之君，烏可與謀哉！《詩》云：<span class="yinhao">「聽言則對，誦言如醉，匪用其良，覆俾我悖，」</span><span class="jiazhu">《詩·桑柔》之辭也。《註》云：見道聽之言則應答之，見誦《詩》、《書》之言則冥臥如醉，不能用善，反使我爲悖逆之行。</span>其是之謂矣。</p>
<p class="em2 strong"><span class="yinwen">3</span>壬申，加崇使持節、開府儀同三司、北討大都督，<span class="jiazhu">使，疏吏翻。</span>命撫軍將軍崔暹、鎭軍將軍廣陽王深皆受崇節度。深，嘉之子也。<span class="jiazhu">按魏收《魏書》作<span class="yinhao">「廣陽王淵」</span>，李延壽《北史》作<span class="yinhao">「廣陽王深」</span>，蓋避唐諱，《通鑑》承用之。廣陽王嘉見一百四十三卷齊東昏侯永元元年。《考異》曰：《魏·帝紀》<span class="yinhao">「深」</span>作<span class="yinhao">「淵」</span>，今從《列傳》及《北史》。</span></p>
<p class="em2 strong"><span class="yinwen">4</span>六月，以豫州刺史裴邃督征討諸軍事以伐魏。</p>
<p class="em2 strong"><span class="yinwen">5</span>魏自破六韓拔陵之反，二夏、幽、涼，寇盜蜂起。<span class="jiazhu">二夏，夏州及東夏州也。魏收《地形志》，夏州治統萬，領化政、闡熙、金明、代名郡。東夏州領偏城、朔方、定陽、上郡。宋白曰：魏改統萬鎭爲東夏州，後改延州。按魏克統萬以爲鎭，太和十一年改夏州。延昌二年，置東夏州，治廣武，唐始改爲延州，治膚施。後魏太和元年，置廣武縣，後周改豐林縣，隋分豐林、金明置膚施縣，唐延州治焉。則魏東夏州治廣武，非統萬也。然魏收《地形志》以廣武爲太原鴈門之廣武，亦誤。皇興二年，置華州於北地，太和十一年，改爲班州，十四年爲豳州，領北地、趙興、襄樂郡。涼州領武安、臨松、建昌、番和、泉城、武興、武威、昌松、東涇、涼寧郡。夏，戶雅翻。</span>秦州刺史李彥，政刑殘虐，在下皆怨，是月，城內薛珍等聚黨突入州門，擒彥，殺之，推其黨莫折大提爲帥，<span class="jiazhu">莫折，虜複姓。帥，所類翻。</span>大提自稱秦王。魏遣雍州刺史元志討之。<span class="jiazhu">雍，於用翻。</span></p>
<p class="em2 strong">初，南秦州豪右楊松柏兄弟，數爲寇盜，<span class="jiazhu">數，所角翻。</span>刺史博陵崔遊誘之使降，引爲主簿，接以辭色，使說下羣氐，<span class="jiazhu">誘，音酉。說，式芮翻。</span>旣而因宴會盡收斬之，由是所部莫不猜懼。遊聞李彥死，自知不安，欲逃去，未果；城民張長命、韓祖香、孫掩等攻遊，殺之，以城應大提。大提遣其黨卜胡襲高平，克之，殺鎭將赫連略，行臺高元榮。大提尋卒，<span class="jiazhu">卒，子恤翻。</span>子念生自稱天子，置百官，改元天建。</p>
<p class="em2 strong"><span class="yinwen">6</span>丁酉，魏大赦。</p>
<p class="em2 strong"><span class="yinwen">7</span>秋，七月，甲寅，魏遣吏部尙書元脩義兼尙書僕射，爲西道行臺，帥諸將討莫折念生。<span class="jiazhu">帥，讀曰率。</span></p>
<p class="em2 strong"><span class="yinwen">8</span>崔暹違李崇節度，與破六韓拔陵戰于白道，大敗，單騎走還。<span class="jiazhu">騎，奇寄翻。</span>拔陵幷力攻崇，崇力戰，不能禦，引還雲中，與之相持。</p>
<p class="em2 strong">廣陽王深上言：<span class="yinhao">「先朝都平城，<span class="jiazhu">上，時掌翻。朝，直遙翻。</span>以北邊爲重，盛簡親賢，擁麾作鎭，<span class="jiazhu">謂鎭將也。</span>配以高門子弟，以死防遏，非唯不廢仕宦，乃更獨得復除，<span class="jiazhu">高門子弟，謂其先世與魏同起於代北者，所謂大姓九十九。復，方目翻。</span>當時人物，忻慕爲之。太和中，僕射李沖用事，涼州土人悉免廝役；<span class="jiazhu">李寶自敦煌入朝于魏，至子沖親貴，厚其鄕人，故涼土之人悉免廝役。</span>帝鄕舊門，仍防邊戍，自非得罪當世，莫肯與之爲伍。本鎭驅使，但爲虞候、白直，<span class="jiazhu">杜佑曰：白直無月給。</span>一生推遷，不過軍主；然其同族留京師者得上品通官，在鎭者卽爲清途所隔，或多逃逸。乃峻邊兵之格，鎭人不聽浮遊在外，於是少年不得從師，長者不得遊宦，<span class="jiazhu">少，詩照翻。長，知兩翻。</span>獨爲匪人，言之流涕！自定鼎伊、洛，邊任益輕，唯底滯凡才，乃出爲鎭將，轉相模習，專事聚斂。或諸方姦吏，犯罪配邊，爲之指蹤，政以賄立，邊人無不切齒。及阿那瓌背恩縱掠，<span class="jiazhu">斂，力贍翻。背，蒲妹翻。</span>發奔命追之，十五萬衆度沙漠，不日而還。<span class="jiazhu">事見上卷上年。還，從宣翻，又如字。</span>邊人見此援師，遂自意輕中國。<span class="jiazhu">師速而疾，邊人見其不能盡敵而反，意遂輕之。</span>尙書令臣崇求改鎭爲州，抑亦先覺，朝廷未許。而高闕戍主御下失和，<span class="jiazhu">酈道元曰：趙武靈王旣襲胡服，自代並陰山下至高闕爲塞。山下有長城，長城之際，連山刺天。其山中斷，兩岸雙闕雲舉，望若闕焉，故有高闕之名。自闕北出荒中，闕口有城，跨山結局，謂之高闕戍。</span>拔陵殺之，遂相帥爲亂，<span class="jiazhu">帥，讀曰率。</span>攻城掠地，所過夷滅，王師屢北，賊黨日盛。此段之舉，指望銷平；而崔暹隻輪不返，臣崇與臣逡巡復路，<span class="jiazhu">復路者，還卽舊路也。</span>相與還次雲中，將士之情莫不解體。今日所慮，非止西北，將恐諸鎭尋亦如此，天下之事，何易可量！」</span>書奏，不省。<span class="jiazhu">爲魏主思崇、深之言張本。易，以豉翻。量，音良。省，悉景翻。</span></p>
<p class="em2 strong">詔徵崔暹繫廷尉；暹以女妓、田園賂元义，卒得不坐。<span class="jiazhu">妓，渠綺翻。卒，子恤翻；下卒無同。</span></p>
<p class="em2 strong"><span class="yinwen">9</span>丁丑，莫折念生遣其都督楊伯年攻仇鳩、河池二戍，<span class="jiazhu">河池卽今鳳州河池縣，有河池水。仇鳩亦當與河池相近。</span>東益州刺史魏子建遣將軍伊祥等擊破之，斬首千餘級。東益州本氐王楊紹先之國，<span class="jiazhu">天監五年魏克武興，滅楊紹先之國，置東益州。</span>將佐皆以城民勁勇，二秦反者皆其族類，請先收其器械，子建曰：<span class="yinhao">「城民數經行陣，<span class="jiazhu">數，所角翻。行，戶剛翻。</span>撫之足以爲用，急之則腹背爲患。」</span>乃悉召城民慰諭之，旣而漸分其父兄子弟外戍諸郡，內外相顧，卒無叛者。<span class="jiazhu">卒，子恤翻。</span>子建，蘭根之族兄也。</p>
<p class="em2 strong"><span class="yinwen">10</span>魏涼州幢帥于菩提等執刺史宋穎，據州反。<span class="jiazhu">幢，傳江翻。帥，所類翻。菩，薄乎翻。</span></p>
<p class="em2 strong"><span class="yinwen">11</span>八月，庚寅，徐州刺史成景儁拔魏童城。<span class="jiazhu">童城，卽下邳僮縣城也。</span></p>
<p class="em2 strong"><span class="yinwen">12</span>魏員外散騎侍郎李苗曰：<span class="yinhao">「凡食少兵精，利於戰；<span class="jiazhu">散，悉亶翻。騎，奇寄翻。上，時掌翻。少，詩沼翻。</span>糧多卒衆，事宜持久。今隴賊猖狂，非有素蓄，雖據兩城，<span class="jiazhu">兩城，謂天水及高平。</span>本無德義，其勢在於疾攻，日有降納，<span class="jiazhu">降，戶江翻。</span>遲則人情離沮，坐待崩潰。夫飈至風舉，逆者求萬一之功；高壁深壘，王師有全制之策。但天下久泰，人不曉兵，奔利不相待，逃離不相顧，<span class="jiazhu">難，乃旦翻。</span>將無法令，士非敎習，不思長久之計，各有輕敵之心。如令隴東不守，汧軍敗散，<span class="jiazhu">汧軍，謂元志之軍也。汧在隴阪之東。將，卽亮翻。汧，口堅翻。</span>則兩秦遂強，<span class="jiazhu">兩秦，謂莫折念生及張長命等。</span>三輔危弱，國之右臂於斯廢矣。宜敕大將堅壁勿戰，別命偏裨帥精兵數千出麥積崖以襲其後，<span class="jiazhu">麥積崖，在今秦州天水縣東百里，狀如麥積，故名。裨，賓彌翻。帥，讀曰率。</span>則汧、隴之下，羣妖自散。」</span><span class="jiazhu">妖，於驕翻。</span></p>
<p class="em2 strong">魏以苗爲統軍，與別將淳于誕俱出梁、益，<span class="jiaozhusup">【章：十二行本「益」下有「隸魏子建」四字；乙十一行本同；孔本同；張校同；退齋校同。】</span>未至，莫折念生遣其弟高陽王天生將兵下隴。甲午，都督元志與戰於隴口，<span class="jiazhu">隴口，隴坻之口也。</span>志兵敗，棄衆東保岐州。<span class="jiazhu">魏岐州雍城。</span></p>
<p class="em2 strong"><span class="yinwen">13</span>東西部敕勒皆叛魏，附於破六韓拔陵，魏主始思李崇及廣陽王深之言。丙申，下詔：<span class="yinhao">「諸州鎭軍貫<span class="jiazhu">貫，籍也。</span>非有罪配隸者，皆免爲民。」</span>改鎭爲州，以懷朔鎭爲朔州，更命朔州曰雲州。<span class="jiazhu">魏先置朔州於雲中之盛樂，以漢五原郡地爲懷朔鎭；今以懷朔爲朔州，改舊朔州爲雲州，因雲中郡而得名也。按後廣陽王深自五原拔軍向朔州，則懷朔鎭雖置於漢五原郡地，與五原別爲兩城。宋白曰：漢五原故城，在唐勝州榆林縣界，後魏孝文於唐朔州北三百八十里定襄故城置朔州。更，工衡翻。</span>遣兼黃門侍郎酈道元爲大使，撫慰六鎭。<span class="jiazhu">使，疏吏翻。</span>時六鎭已盡叛，道元不果行。</p>
<p class="em2 strong">先是，代人遷洛者，多爲選部所抑，不得仕進。<span class="jiazhu">先，悉薦翻。選，須絹翻。</span>及六鎭叛，元义乃用代來人<span class="jiaozhusup">【章：十二行本「人」上有「寒」字；乙十一行本同；孔本同；張校同；退齋校同。】</span>爲傳詔以慰悅之。廷尉評代人山偉奏記，稱义德美，叉擢偉爲尙書二千石郎。<span class="jiazhu">廷尉評，卽漢之廷尉平，魏、晉以來，<span class="yinhao">「平」</span>旁加<span class="yinhao">「言」</span>，今大理評事卽其職也。後漢尙書有二千石曹，魏置二千石郎。魏收《官氏志》：內入諸姓，土難氏後改爲山氏。</span></p>
<p class="em2 strong"><span class="yinwen">14</span>秀容人乞伏莫于聚衆攻郡，殺太守；<span class="jiazhu">《水經註》：魏立秀容護軍以統胡人，其治所去汾水六十里。《地形志》：永興二年置秀容郡，屬肆州。</span>丁酉，南秀容牧子萬于乞眞<span class="jiaozhusup">【章：十二行本「眞」下有「反」字；乙十一行本同；孔本同；張校同；退齋校同。】</span>殺太僕卿陸延，秀容酋長爾朱榮討平之。榮，羽健之玄孫也。<span class="jiazhu">羽健見一百一十卷晉安帝隆安二年。酋，慈秋翻。長，知兩翻。</span>其祖代勤，嘗出獵，部民射虎，誤中其髀，代勤拔箭，不復推問，<span class="jiazhu">射，而亦翻。中，竹仲翻。復，扶又翻。</span>所部莫不感悅。官至肆州刺史，賜爵梁郡公，年九十餘而卒；<span class="jiazhu">卒，子恤翻。</span>子新興立。新興時，畜牧尤蕃息，<span class="jiazhu">蕃，扶元翻。</span>牛羊駝馬，色別爲羣，彌漫川谷，不可勝數。<span class="jiazhu">勝，音升。</span>魏每出師，新興輒獻馬及資糧以助軍，高祖嘉之。新興老，請傳爵於子榮，魏朝許之。<span class="jiazhu">朝，直遙翻。</span>榮神機明決，御衆嚴整。時四方兵起，榮陰有大志，散其畜牧資財，招合驍勇，結納豪桀，<span class="jiazhu">爾朱榮事始此。驍，堅堯翻。</span>於是侯景、司馬子如、賈顯度及五原段榮、太安竇泰<span class="jiazhu">時魏於懷朔鎭置朔州，幷置太安郡。</span>皆往依之。顯度，顯智之兄也。</p>
<p class="em2 strong"><span class="yinwen">15</span>戊戌，莫折念生遣都督竇雙攻魏盤頭郡，<span class="jiazhu">盤頭郡屬東益州。《五代志》，興州長舉縣，魏置盤頭郡。</span>東益州刺史魏子建遣將軍竇念祖擊破之。</p>
<p class="em2 strong"><span class="yinwen">16</span>九月，戊申，成景儁拔魏睢陵。戊午，北兗州刺史趙景悅圍荊山。<span class="jiazhu">梁北兗州治淮陰。《水經註》曰：《地理志》，平阿縣有當塗山，淮出於荊山之左，當塗之右。魏收《志》，梁北徐州沛郡已吾縣有當塗山、荊山。今之懷遠軍正據荊山，以沈約《志》言之，皆屬馬頭郡界。《五代志》：鍾離郡塗山縣，古當塗也，後齊置荊山郡。</span>裴邃帥騎三千襲壽陽，<span class="jiazhu">帥，讀曰率。騎，奇寄翻。</span>壬戌夜，斬關而入，克其外郭。魏揚州刺史長孫稚禦之，一日九戰，後軍蔡秀成失道不至，邃引兵還。別將擊魏淮陽，<span class="jiazhu">此梁所遣別將也，非裴邃所部。將，卽亮翻；下同。</span>魏使行臺酈道元、都督河間王琛救壽陽，<span class="jiazhu">琛，丑林翻。</span>安樂王鑒救淮陽。鑒，詮之子也。<span class="jiazhu">樂，音洛。詮，丑緣翻。安樂王詮事見一百四十六卷天監五年。</span></p>
<p class="em2 strong"><span class="yinwen">17</span>魏西道行臺元脩義得風疾，不能治軍。<span class="jiazhu">治，直之翻。</span>壬申，魏以尙書左僕射齊王蕭寶寅爲西道行臺大都督，帥諸將討莫折念生。<span class="jiazhu">爲蕭寶寅以關中叛魏張本。</span></p>
<p class="em2 strong">宋穎密求救於吐谷渾王伏連籌，<span class="jiazhu">吐，從暾入聲。谷，音浴。</span>伏連籌自將救涼州，于菩提棄城走，追斬之。城民趙天安等復推宋穎爲刺史。<span class="jiazhu">復，扶又翻。</span></p>
<p class="em2 strong"><span class="yinwen">18</span>河間王琛軍至西硤石，解渦陽圍，復荊山戍。青、冀二州刺史王神念與戰，爲琛所敗。<span class="jiazhu">敗，補邁翻。</span>冬，十月，戊寅，裴邃、元樹攻魏建陵城，克之，辛巳，拔曲木；<span class="jiazhu"><span class="yinhao">「曲木」</span>，當作<span class="yinhao">「曲沭」</span>。《水經註》：沭水過建陵縣故城東，又南逕陵山西，魏立大堰遏水西流，兩瀆之會，置城防之，曰曲沭戍。沭，食聿翻。</span>掃虜將軍彭寶孫拔琅邪。</p>
<p class="em2 strong"><span class="yinwen">19</span>魏營州城民劉安定、就德興<span class="jiazhu">《魏書·官氏志》：菟賴氏改爲就氏，西方諸姓也。</span>執刺史李仲遵，據城反。城民王惡兒斬安定以降；德興東走，自稱燕王。<span class="jiazhu">降，戶江翻。燕，因肩翻。</span></p>
<p class="em2 strong"><span class="yinwen">20</span>胡琛遣其將宿勤明達寇豳、夏、北華三州，<span class="jiazhu">魏高祖太和十五年，置東秦州於杏城，後改爲北華州，領中部、敷城，凡二郡。宿勤，虜複姓。夏，戶雅翻。華，戶化翻。</span>魏<span class="jiaozhusup">【章：十二行本「魏」上有「壬午」二字；乙十一行本同；孔本同；張校同。】</span>遣都督北海王顥帥諸將討之。顥，詳之子也。<span class="jiazhu">詳得罪見一百四十五卷天監三年。帥，讀曰率。</span></p>
<p class="em2 strong"><span class="yinwen">21</span>甲申，彭寶孫拔檀丘。辛卯，裴邃拔狄城；<span class="jiazhu">《水經註》：肥水自荻丘過漢九江成德縣故城西，王莽更曰平阿；又北入芍陂。</span>丙申，又拔甓城，進屯黎漿。壬寅，魏東海太守韋敬欣以司吾城降。<span class="jiazhu">漢東海郡司吾縣之故城也。</span>定遠將軍曹世宗拔曲陽；甲辰，又拔秦墟，魏守將多棄城走。<span class="jiazhu">《水經註》：洛水逕漢淮南郡曲陽故城東。應劭曰：縣在淮曲之陽。洛水又北歷秦墟，下注淮，謂之洛口。魏收《志》：曲陽縣屬霍州北沛郡。《五代志》，曲陽縣後廢入鍾離定遠縣。</span></p>
<p class="em2 strong"><span class="yinwen">22</span>魏使黃門侍郎盧同持節詣營州慰勞，就德興降而復反。詔以同爲幽州刺史兼尙書行臺，同屢爲德興所敗而還。<span class="jiazhu">勞，力到翻。復，扶又翻。敗，補邁翻。還，從宣翻，又如字。</span></p>
<p class="em2 strong"><span class="yinwen">23</span>魏朔方胡反，圍夏州刺史源子雍，<span class="jiazhu">夏，戶雅翻。夏州治統萬城。</span>城中食盡，煑馬皮而食之，衆無貳心。子雍欲自出求糧，留其子延伯守統萬，將佐皆曰：<span class="yinhao">「今四方離叛，糧盡援絕，不若父子俱去。」</span>子雍泣曰：<span class="yinhao">「吾世荷國恩，當畢命此城；但無食可守，故欲往東州<span class="jiazhu">荷，下可翻。東州，謂東夏州也。</span>爲諸君營數月之食，<span class="jiazhu">爲，于僞翻。</span>若幸而得之，保全必矣。」</span>乃帥羸弱詣東夏州運糧，<span class="jiazhu">帥，讀曰率。羸，倫爲翻。</span>延伯與將佐哭而送之。子雍行數日，胡帥曹阿各拔邀擊，擒之。<span class="jiazhu">帥，所類翻。</span>子雍潛遣人齎書，敕城中努力固守。闔城憂懼，延伯諭之曰：<span class="yinhao">「吾父吉凶未可知，方寸焦爛。但奉命守城，所爲者重，<span class="jiazhu">爲，于僞翻；下爲陳同。</span>不敢以私害公。諸君幸得此心。」</span>於是衆感其義，莫不奮勵。子雍雖被擒，胡人常以民禮事之，子雍爲陳禍福，勸阿各拔降。會阿各拔卒，其弟桑生竟帥其衆隨子雍降。<span class="jiazhu">降，戶江翻。</span>子雍見行臺北海王顥，具陳諸賊可滅之狀，顥給子雍兵，令其先驅。時東夏州闔境皆反，所在屯結，子雍轉鬬而前，九旬之中，凡數十戰，遂平東夏州，徵稅粟以饋統萬，二夏由是獲全。子雍，懷之子也。<span class="jiazhu">史言源氏諸子皆有才具，而天降喪亂，終無救魏氏之衰也。</span></p>
<p class="em2 strong"><span class="yinwen">24</span>魏廣陽王深上言：<span class="yinhao">「今六鎭盡叛，高車二部亦與之同，<span class="jiazhu">高車自阿伏至羅與窮奇分爲二部，所謂東、西部敕勒也。</span>以此疲兵擊之，必無勝理。不若選練精兵守恆州諸要，<span class="jiazhu">諸要，謂要衝之地。恆，戶登翻。</span>更爲後圖。」</span>遂與李崇引兵還平城。崇謂諸將曰：<span class="yinhao">「雲中者，白道之衝，<span class="jiazhu">以此觀之，則魏之雲中，漢之盛樂縣，唐之振武軍節度使治所，皆雲山之陽。</span>賊之咽喉，<span class="jiazhu">咽，音煙。</span>若此地不全，則幷、肆危矣。當留一人鎭之，誰可者？」</span>衆舉費穆，崇乃請穆爲朔州刺史。<span class="jiazhu">請，奏請也。時雲中已改爲雲州。<span class="yinhao">「朔」</span>當作<span class="yinhao">「雲」</span>。</span></p>
<p class="em2 strong"><span class="yinwen">25</span>賀拔度拔父子及武川宇文肱糾合鄕里豪傑，共襲衞可孤，殺之；度拔尋與鐵勒戰死。肱，逸豆歸之玄孫也。<span class="jiazhu">肱，宇文泰之父也。逸豆歸，晉康帝建元二年爲慕容皝所滅。</span></p>
<p class="em2 strong">李崇引國子博士祖瑩爲長史；廣陽王深奏瑩詐增首級，盜沒軍資，瑩坐除名，崇亦免官削爵徵還。深專總軍政。<span class="jiazhu">爲深內困於讒、外困於賊張本。</span></p>
<p class="em2 strong"><span class="yinwen">26</span>莫折天生進攻魏岐州，十一月，戊申，陷之，執都督元志及刺史裴芬之，送莫折念生殺之。念生又使卜胡等寇涇州，敗光祿大夫薛巒於平涼東。<span class="jiazhu">魏置平涼郡，治鶉陰縣，有平涼城。敗，補邁翻。</span>巒，安都之孫也。<span class="jiazhu">宋泰始初，薛安都降魏。</span></p>
<p class="em2 strong"><span class="yinwen">27</span>丙辰，彭寶孫拔魏東莞。<span class="jiazhu">莞，音官。</span>壬戌，裴邃攻壽陽之安城，<span class="jiazhu">魏收《志》，梁置新興郡，治安城縣。</span>丙寅，馬頭、安城皆降。</p>
<p class="em2 strong"><span class="yinwen">28</span>高平人攻殺卜胡，共迎胡琛。</p>
<p class="em2 strong"><span class="yinwen">29</span>魏以黃門侍郎楊昱兼侍中，持節監北海王顥軍，以救豳州，豳州圍解。<span class="jiazhu">監，工銜翻。</span>蜀賊張映龍、姜神達攻雍州，<span class="jiazhu">蜀賊者，蜀人之徙關中者也，乘魏亂起而爲盜，因謂之蜀賊。後爾朱天光西討，蜀賊斷路，皆其黨也。雍，於用翻。</span>雍州刺史元脩義請援，一日一夜，書移九通。都督李叔仁遲疑不赴，昱曰：<span class="yinhao">「長安，關中基本，若長安不守，大軍自然瓦散，留此何益？」</span>遂與叔仁進擊之，斬神達，餘黨散走。</p>
<p class="em2 strong"><span class="yinwen">30</span>十二月，戊寅，魏荊山降。</p>
<p class="em2 strong"><span class="yinwen">31</span>壬辰，魏以京兆王繼爲太師、大將軍，都督西道諸軍以討莫折念生。</p>
<p class="em2 strong"><span class="yinwen">32</span>乙巳，武勇將軍李國興攻魏平靖關，辛丑，信威長史楊乾攻武陽關，壬寅，攻峴關，<span class="jiazhu">此義陽之三關也。峴，戶典翻。</span>皆克之。國興進圍郢州，魏郢州刺史裴詢與蠻酋西郢州刺史田朴特相表裏以拒之。<span class="jiazhu">魏郢州治義陽，西郢州又當在義陽之西，蠻中也。酋，慈秋翻。</span>圍城近百日，<span class="jiazhu">近，其靳翻。</span>魏援軍至，國興引還。詢，駿之孫也。<span class="jiazhu">裴駿見一百二十四卷宋文帝元嘉二十二年。</span></p>
<p class="em2 strong"><span class="yinwen">33</span>魏汾州諸胡反；<span class="jiazhu">魏孝文帝太和十二年置汾州，治蒲子，領西河、吐京、五城、定陽，凡四郡。</span>以章武王融爲大都督，將兵討之。<span class="jiazhu">將，卽亮翻。</span></p>
<p class="em2 strong"><span class="yinwen">34</span>魏魏子建招諭南秦諸氐，稍稍降附，遂復六郡十二戍，斬<span class="jiaozhusup">【章：十二行本「斬」下有「賊帥」二字；乙十一行本同；孔本同。】</span>韓祖香。魏以子建兼尙書，爲行臺，刺史如故，<span class="jiazhu">刺史，謂子建本爲東益州刺史。</span>梁、巴、二益、二秦諸州皆受節度。<span class="jiazhu">魏置梁州於南鄭，置巴州於漢巴西郡，置益州於晉壽郡，東益州於武興郡，秦州於上邽，南秦州於仇池。</span></p>
<p class="em2 strong"><span class="yinwen">35</span>莫折念生遣兵攻涼州，城民趙天安復執刺史以應之。<span class="jiazhu">復，扶又翻。</span></p>
<p class="em2 strong"><span class="yinwen">36</span>是歲，侍中、太子詹事周捨坐事免，散騎常侍錢唐朱异代掌機密，軍旅謀議，方鎭改易，朝儀詔敕皆典之。异好文義，多藝能，精力敏贍，上以是任之。<span class="jiazhu">爲朱异亂梁張本。散，悉亶翻。騎，奇寄翻，异，羊吏翻。好，呼到翻。朝，直遙翻。</span></p>
<p class="strong" id="year_toc_912"><span class="section" id="title-4"><span data-head-description="高祖武皇帝六" data-head-level="h4" data-head-title="普通六年">六年</span></span><span class="biaozhusup" data-rel="">（乙巳、五二五年）</span></p>
<p class="em2 strong"><span class="yinwen">1</span>春，正月，丙午，雍州刺史晉安王綱遣安北長史柳渾破魏南鄕郡；司馬董當門破魏晉城，庚戌，又破馬圈、彫陽二城。<span class="jiazhu">雍，於用翻。圈，求遠翻。</span></p>
<p class="em2 strong"><span class="yinwen">2</span>辛亥，上祀南郊，大赦。</p>
<p class="em2 strong"><span class="yinwen">3</span>魏徐州刺史元法僧，素附元义，見义驕恣，恐禍及己，遂謀反。魏遣中書舍人張文伯至彭城，法僧謂曰：<span class="yinhao">「吾欲與汝去危就安，能從我乎？」</span>文伯曰：<span class="yinhao">「我寧死見文陵松柏，<span class="jiazhu">文陵，謂孝文帝陵。</span>安能去忠義而從叛逆乎！」</span>法僧殺之。庚申，法僧殺行臺高諒，稱帝，<span class="jiazhu">《考異》曰：《法僧傳》作<span class="yinhao">「高謨」</span>。今從《魏·帝紀》。又《魏紀》云<span class="yinhao">「自稱宋王」</span>，《法僧傳》及《北史》皆云<span class="yinhao">「稱尊號」</span>，《梁書·法僧傳》云<span class="yinhao">「稱帝」</span>。按法僧立諸子爲王，必稱帝也，今從《梁書》。</span>改元天啓，立諸子爲王。魏發兵擊之，法僧乃遣其子景仲來降。<span class="jiazhu">降，戶江翻。《考異》曰：《法僧傳》云：<span class="yinhao">「魏室大亂，法僧據鎭，議欲匡復。旣而魏亂稍定，將討法僧，法僧懼，歸款。」</span>按時魏亂未定。今從《北史》。</span></p>
<p class="em2 strong">安東長史元顯和，麗之子也，<span class="jiazhu">元麗見一百四十六卷天監五年。</span>舉兵與法僧戰；法僧擒之，執其手，命使共坐，顯和不肯，曰：<span class="yinhao">「與翁皆出皇家，<span class="jiazhu">元法僧，陽平王熙之曾孫；熙，道武子也。元麗，小新成之孫；小新成，景穆之子。顯和，麗之子也。以族屬長幼之次，呼法僧爲翁。</span>一朝以地外叛，獨不畏良史乎！」</span>法僧猶欲慰諭之，顯和曰：<span class="yinhao">「我寧死爲忠鬼，不能生爲叛臣。」</span>乃殺之。</p>
<p class="em2 strong">上使散騎常侍朱异使於法僧，以宣城太守元略爲大都督，<span class="jiazhu">元略來奔見上卷四年。使，疏吏翻。</span>與將軍義興陳慶之、胡龍牙、成景儁等將兵應接。<span class="jiazhu">將，卽亮翻。</span></p>
<p class="em2 strong"><span class="yinwen">4</span>莫折天生軍於黑水，<span class="jiazhu">《水經註》：就水出南山就谷，北流與黑水合。黑水上合三泉於就水之右。三泉奇發，言歸一瀆，北流會于就水。就水又北流注于渭。</span>兵勢甚盛。魏以岐州刺史崔延伯爲征西將軍、西道都督，帥衆五萬討之。延伯與行臺蕭寶寅軍于馬嵬。延伯素驍勇，寶寅趣之使戰，<span class="jiazhu">帥，讀曰率。嵬，五回翻。驍，堅堯翻。趣，讀曰促。</span>延伯曰：<span class="yinhao">「明晨爲公參賊勇怯。」</span>乃選精兵數千西渡黑水，整陳向天生營；<span class="jiazhu">爲，于僞翻。陳，讀曰陣。</span>寶寅軍于水東，遙爲繼援。延伯直抵天生營下，揚威脅之，徐引兵還。天生見延伯衆少，<span class="jiazhu">少，詩沼翻。</span>爭開營逐之，其衆多於延伯十倍，蹙延伯於水次，寶寅望之失色。延伯自爲後殿，<span class="jiazhu">殿，丁練翻。</span>不與之戰，使其衆先渡，部伍嚴整，天生兵不敢擊。須臾，渡畢，延伯徐渡，天生之衆亦引還。寶寅喜曰：<span class="yinhao">「崔君之勇，關、張不如。」</span><span class="jiazhu">關、張，謂關羽、張飛也。</span>延伯曰：<span class="yinhao">「此賊非老奴敵也，明公但安坐，觀老奴破之。」</span>癸亥，延伯勒兵出，寶寅舉軍繼其後。天生悉衆逆戰，延伯身先士卒，<span class="jiazhu">先，悉薦翻。</span>陷其前鋒，將士盡銳競進，大破之，俘斬十餘萬，追奔至小隴，<span class="jiazhu">隴山有大隴山、小隴山。大隴山在清水縣東北，小隴山在岐州武都郡南田縣西北。《五代志》：<span class="yinhao">「南田」</span>作<span class="yinhao">「南由」</span>，南由，唐隴州之吳山縣卽其地。</span>岐、雍及隴東皆平。將士稽留採掠，天生遂塞隴道，<span class="jiazhu">塞，悉則翻。</span>由是諸軍不能進。</p>
<p class="em2 strong">寶寅破宛川，<span class="jiazhu">《五代志》：扶風郡陳倉縣，後魏曰宛川。</span>俘其民以爲奴婢，以美女十人賞岐州刺史魏蘭根，蘭根辭曰：<span class="yinhao">「此縣介於強寇，不能自立，故附從以救死。官軍之至，宜矜而撫之，柰何助賊爲虐，翦以爲賤役乎！」</span>悉求其父兄而歸之。</p>
<p class="em2 strong"><span class="yinwen">5</span>乙<span class="jiaozhusup">【章：十二行本「乙」作「己」；乙十一行本同；張校同。】</span>巳，裴邃拔魏新蔡郡，<span class="jiazhu">魏收《志》：新蔡郡治石母臺。隋廢爲縣，唐以後屬蔡州。</span>詔侍中、領軍將軍西昌侯淵藻將衆前驅，南兗州刺史豫章王綜與諸將繼進。<span class="jiazhu">將，卽亮翻。</span>癸酉，裴邃拔鄭城，<span class="jiazhu">《水經註》：潁水過愼縣故城南而東，南流逕蜩蟟郭東，俗謂之鄭城，又東南入淮。</span>汝、潁之間，所在響應。</p>
<p class="em2 strong">魏河間王琛等憚邃威名，軍於城父，<span class="jiazhu">城父縣，漢屬沛郡，魏、晉以來屬譙郡。宋併城父爲浚儀縣，屬陳留郡，郡寄治譙郡長垣縣界。魏收《志》陳留郡浚儀縣《註》有城父城。父，音甫。</span>累月不進，魏朝遣廷尉少卿崔孝芬持節、齎齋庫刀以趣之。<span class="jiazhu">齋庫刀，千牛刀也。齎刀以趣其進，言若復逗留，將斬之也。朝，直遙翻。</span>孝芬，挺之子也。琛至壽陽，欲出兵決戰。長孫稚以爲久雨未可出，琛不聽，引兵五萬出城擊邃。邃爲四甄以待之，使直閤將軍李祖憐先挑戰而僞退；<span class="jiazhu">甄，稽延翻。挑，徒了翻。</span>稚、琛悉衆追之，四甄競發，魏師大敗，斬首萬餘級。琛走入城，稚勒兵而殿，遂閉門自固，不敢復出。<span class="jiazhu">殿，丁練翻。復，扶又翻。</span></p>
<p class="em2 strong">魏安樂王鑒將兵討元法僧，擊元略於彭城南，略大敗，<span class="jiazhu">樂，音洛。《考異》曰：《魏·帝紀》敍元略等事便在庚申法僧叛下，不應如此之速，今移於月末。</span>與數十騎走入城。鑒不設備，法僧出擊，大破之，鑒單騎奔歸。<span class="jiazhu">騎，奇寄翻。</span>將軍王希耼拔魏南陽平，<span class="jiazhu">宋僑置陽平郡於沛郡南界，後入于魏，爲南陽平郡，以別相州之古陽平郡也，後又徙郡，寄治彭城。耼，他甘翻。</span>執太守薛曇尙。曇尙，虎子之子也。<span class="jiazhu">薛虎子事魏孝文帝，歷州鎭，有聲績。曇，徒含翻。</span>甲戌，以法僧爲司空，封始安郡公。</p>
<p class="em2 strong">魏以安豐王延明爲東道行臺，臨淮王彧爲都督，以擊彭城。</p>
<p class="em2 strong"><span class="yinwen">6</span>魏以京兆王繼爲太尉。</p>
<p class="em2 strong">二月，乙未，趙景悅拔魏龍亢。<span class="jiazhu">龍亢縣，漢屬沛郡，晉屬譙國。魏太和十九年，置下蔡郡，龍亢屬焉。《五代志》：潁州潁上縣，舊置下蔡郡。晉灼曰：亢，音剛。</span></p>
<p class="em2 strong"><span class="yinwen">7</span>初，魏劉騰旣卒，<span class="jiazhu">騰卒見上卷四年。</span>胡太后及魏主左右防衞微緩。元义亦自寬，時出遊於外，留連不返，其所親諫，义不納；太后察知之。去秋，太后對帝謂羣臣曰：<span class="yinhao">「今隔絕我母子，不聽往來，復何用我爲！<span class="jiazhu">復，扶又翻；下無復同。</span>我當出家，脩道於嵩山閒居寺耳。」</span><span class="jiazhu">魏作閒居寺，見一百四十七卷天監八年。</span>因自欲下髮；帝及羣臣叩頭泣涕，殷勤苦請，太后聲色愈厲。帝乃宿於嘉福殿，積數日，遂與太后密謀黜义。然帝深匿形迹，太后有忿恚，欲得往來顯陽之言，皆以告义；<span class="jiazhu">魏主常居顯陽殿，故太后欲往來。恚，於避翻。</span>又對义流涕，敍太后欲出家，憂怖之心日有數四。<span class="jiazhu">怖，普布翻。</span>义殊不以爲疑，乃勸帝從太后所欲。於是太后數御顯陽殿，二宮無復禁礙。义舉元法僧爲徐州，法僧反，太后數以爲言，<span class="jiazhu">數，所角翻。</span>义深愧悔。</p>
<p class="em2 strong">丞相高陽王雍，雖位居义上，而深畏憚之。會太后與帝遊洛水，雍邀二宮幸其第。日晏，帝與太后至雍內室，從官皆不得入，<span class="jiazhu">從，才用翻。</span>遂相與定圖义之計。於是太后謂义曰：<span class="yinhao">「元郎若忠於朝廷，無反心，何故不去領軍，以餘官輔政！」</span><span class="jiazhu">去，羌呂翻。</span>义甚懼，免冠求解領軍。乃以义爲驃騎大將軍、開府儀同三司、尙書令、侍中、領左右。<span class="jiazhu">驃，匹妙翻。騎，奇寄翻。</span></p>
<p class="em2 strong"><span class="yinwen">8</span>戊戌，魏大赦。</p>
<p class="em2 strong"><span class="yinwen">9</span>壬辰，莫折念生遣都督楊鮓等攻仇池郡，<span class="jiazhu">以上戊戌，下三月己酉推之，<span class="yinhao">「壬辰」</span>當作<span class="yinhao">「壬寅」</span>。魏收《志》：仇池郡屬東益州。《五代志》：漢陽郡上祿縣，魏置仇池郡。</span>行臺魏子建擊破之。</p>
<p class="em2 strong"><span class="yinwen">10</span>三月，己酉，上幸白下城，履行六軍頓所。<span class="jiazhu">行，下孟翻。</span>乙丑，命豫章王綜權頓彭城，總督衆軍，幷攝徐州府事。己巳，以元法僧之子景隆爲衡州刺史，<span class="jiazhu">吳孫亮太平二年，分長沙西部都尉立衡陽郡，梁置衡州。按《五代志》：梁置衡州於南海含洭縣。</span>景仲爲廣州刺史。上召法僧及元略還建康，法僧驅彭城吏民萬餘人南渡。<span class="jiazhu">《考異》曰：《南史》云：<span class="yinhao">「武官戍彭城者三千餘人，法僧皆印額爲奴，逼將南渡。」</span>《魏書》、《梁書》皆無此事。</span>法僧至建康，上寵待甚厚；元略惡其爲人，<span class="jiazhu">惡，烏路翻。</span>與之言，未嘗笑。</p>
<p class="em2 strong"><span class="yinwen">11</span>魏詔京兆王繼班師。<span class="jiazhu">去年，魏使繼西討，今將誅其子叉，故詔使班師。</span></p>
<p class="em2 strong"><span class="yinwen">12</span>北涼州刺史錫休儒等自魏興侵魏梁州，攻直城。<span class="jiazhu">梁置北梁州於魏興。<span class="yinhao">「涼」</span>當作<span class="yinhao">「梁」</span>。魏收《志》：東梁州金城郡領直城縣。《五代志》：金州安康縣，蕭詧改直州。蓋因直城以名州。魏以地出金，故郡曰金城，州曰金州。錫，姓也，漢有錫光。</span>魏梁州刺史傅豎眼遣其子敬紹擊之，<span class="jiazhu">豎，而庾翻。</span>休儒等敗還。</p>
<p class="em2 strong"><span class="yinwen">13</span>柔然王阿那瓌爲魏討破六韓拔陵，魏遣牒云具仁齎雜物勞賜之。<span class="jiazhu">爲，于僞翻。勞，力到翻；下同。</span>阿那瓌勒衆十萬，自武川西向沃野，屢破拔陵兵。<span class="jiazhu">《稽古錄》是年書蠕蠕殺破六韓拔陵，在誅元叉之下。</span>夏，四月，魏主復遣中書舍人馮儁勞賜阿那瓌。<span class="jiazhu">復，扶又翻。</span>阿那瓌部落浸強，自稱敕連頭兵豆伐可汗。<span class="jiazhu">魏收曰：魏言總攬也。</span></p>
<p class="em2 strong"><span class="yinwen">14</span>魏元义雖解兵權，猶總任內外，殊不自意有廢黜之理。胡太后意猶未決，侍中穆紹勸太后速去之。紹，亮之子也。<span class="jiazhu">穆氏從魏起於代北，崇、壽、亮奕世貴顯。去，羌呂翻。</span>潘嬪有寵於魏主，<span class="jiazhu">嬪，毗賓翻。</span>宦官張景嵩說之云，<span class="jiazhu">說，式芮翻。</span><span class="yinhao">「义欲害嬪。」</span>嬪泣訴於帝曰：<span class="yinhao">「义非獨欲害妾，將不利於陛下。」</span>帝信之，因义出宿，解义侍中。明旦，义將入宮，門者不納。辛卯，太后復臨朝攝政，下詔追削劉騰官爵，除义名爲民。</p>
<p class="em2 strong">清河國郎中令韓子熙上書爲清河王懌訟冤，<span class="jiazhu">懌死見上卷元年。復，扶又翻。書爲，于僞翻。</span>乞誅元义等曰：<span class="yinhao">「昔趙高柄秦，令關東鼎沸；<span class="jiazhu">事見《秦紀》。</span>今元义專魏，使四方雲擾。開逆之端，起於宋維，成禍之末，良由劉騰，宜梟首洿宮，斬骸沈族，以明其罪。」</span><span class="jiazhu">梟，堅堯翻。洿，哀都翻。沈，持林翻。</span>太后命發劉騰之墓，露散其骨，籍沒家貲，盡殺其養子。以子熙爲中書舍人。子熙，麒麟之孫也。<span class="jiazhu">韓麒麟見一百三十五卷齊武帝永明元年。</span></p>
<p class="em2 strong">初，宋維父弁常曰：<span class="yinhao">「維性疏險，必敗吾家。」</span>李崇、郭祚、游肇亦曰：<span class="yinhao">「伯緒凶疏，<span class="jiazhu">宋維，字伯緒。敗，補邁翻。</span>終傾宋氏，若得殺身，幸矣。」</span>維阿附元义，超遷至洛州刺史，<span class="jiazhu">魏初，置洛州於洛陽，荊州於上洛。太和遷洛，以洛州爲司州，又置荊州於穰城，以上洛之荊州爲洛州，領上洛、上庸、魏興、始平、萇和郡。</span>至是除名，尋賜死。</p>
<p class="em2 strong">义之解領軍也，太后以义黨與尙強，未可猝制，乃以侯剛代义爲領軍以安其意。尋出剛爲冀州刺史，加儀同三司，未至州，黜爲征虜將軍，卒於家。<span class="jiazhu">卒，子侐翻。</span>太后欲殺賈粲，以义黨多，恐驚動內外，乃出粲爲濟州刺史，<span class="jiazhu">濟，子禮翻。</span>尋追殺之，籍沒其家。唯义以妹夫，未忍行誅。</p>
<p class="em2 strong">先是給事黃門侍郎元順以剛直忤义意，<span class="jiazhu">先，悉薦翻。忤，五故翻。</span>出爲齊州刺史；太后徵還，爲侍中。侍坐於太后，<span class="jiazhu">坐，徂臥翻。</span>义妻在太后側，順指之曰：<span class="yinhao">「陛下柰何以一妹之故，不正元义之罪，使天下不得伸其冤憤！」</span>太后嘿然。順，澄之子也。<span class="jiazhu">任城王雲及澄，魏宗室之賢王也。</span>他日，太后從容謂侍臣曰：<span class="jiazhu">從，千容翻。</span><span class="yinhao">「劉騰、元义昔嘗邀朕求鐵券，冀得不死，朕賴不與。」</span>韓子熙曰：<span class="yinhao">「事關生殺，豈繫鐵券！且陛下昔雖不與，何解今日不殺！」</span>太后憮然。<span class="jiazhu">憮，罔甫翻。朱元晦曰：憮然，猶悵然。</span>未幾，有告<span class="yinhao">「义及弟瓜謀誘六鎭降戶反於定州，又招魯陽諸蠻侵擾伊闕，<span class="jiazhu">伊闕在河南新城縣界，隋開皇初，改新城縣爲伊闕縣。幾，居豈翻。降，戶江翻。</span>欲爲內應。」</span>得其手書，太后猶未忍殺之。羣臣固執不已，魏主亦以爲言，太后乃從之，賜义及弟瓜死於家，猶贈义驃騎大將軍、儀同三司、尙書令。<span class="jiazhu">驃，匹妙翻。騎，奇寄翻。</span>江陽王繼廢於家，病卒。前幽州刺史盧同坐义黨除名。<span class="jiazhu">去年，同爲幽州刺史。</span></p>
<p class="em2 strong">太后頗事粧飾，數出遊幸，元順面諫曰：<span class="yinhao">「《禮》，婦人夫沒自稱未亡人，首去珠玉，<span class="jiazhu">數，所角翻。去，羌呂翻。</span>衣不文采。陛下母臨天下，年垂不惑，<span class="jiazhu">四十而不惑。</span>脩飾過甚，何以儀刑後世！」</span>太后慚而還宮，召順，責之曰：<span class="yinhao">「千里相徵，豈欲衆中見辱邪！」</span>順曰：<span class="yinhao">「陛下不畏天下之笑，而恥臣之一言乎！」</span></p>
<p class="em2 strong">順與穆紹同直，順因醉入其寢所，紹擁被而起，正色讓順曰：<span class="yinhao">「身二十年侍中，與卿先君亟連職事，<span class="jiazhu">亟，去吏翻，數數也。</span>縱卿方進用，何宜相排突也！」</span>遂謝事還家，詔諭久之，乃起。</p>
<p class="em2 strong">初，鄭羲之兄孫儼爲司徒胡國珍行參軍，私得幸於太后，人未之知。蕭寶寅之西討，以儼爲開府屬。<span class="jiazhu">開府有掾有屬。</span>太后再攝政，儼請奉使還朝，<span class="jiazhu">使，疏吏翻。朝，直遙翻。</span>太后留之，拜諫議大夫、中書舍人，領嘗<span class="jiaozhusup">【張：「嘗」作「尙」。】</span>食典御，晝夜禁中；每休沐，太后常遣宦者隨之，儼見其妻，唯得言家事而已。中書舍人樂安徐紇，粗有文學，<span class="jiazhu">粗，坐五翻。</span>先以諂事趙脩，坐徙枹罕。<span class="jiazhu">趙脩得罪見一百四十五卷天監二年。枹，音膚。</span>後還，復除中書舍人，又諂事清河王懌；懌死，出爲鴈門太守。還洛，復諂事元义。义敗，太后以紇爲懌所厚，復召爲中書舍人，<span class="jiazhu">復，扶又翻。</span>紇又諂事鄭儼。儼以紇有智數，仗爲謀主；<span class="jiazhu">仗，直兩翻，憑也。</span>紇以儼有內寵，傾身承接，共相表裏，勢傾內外，號爲徐、鄭。</p>
<p class="em2 strong">儼累遷至中書令、車騎將軍；<span class="jiazhu">騎，奇寄翻。</span>紇累遷至給事黃門侍郎，仍領舍人，總攝中書、門下之事，軍國詔令莫不由之。紇有機辯強力，終日治事，略無休息，不以爲勞。<span class="jiazhu">治，直之翻。</span>時有急詔，令數吏執筆，或行或臥，人別占之，<span class="jiazhu">占，口占也。</span>造次俱成，<span class="jiazhu">造，七到翻。</span>不失事理。<span class="jiazhu">人必小有才也，然後能迎世取寵以竊一時之權，朱异、徐紇是也。</span>然無經國大體，專好小數，見人矯爲恭謹，遠近輻湊附之。<span class="jiazhu">爲爾朱榮討徐、鄭張本。好，呼到翻。</span></p>
<p class="em2 strong">給事黃門侍郎袁翻、李神軌皆領中書舍人，爲太后所信任，時人云神軌亦得幸於太后，衆莫能明也。神軌求婚於散騎常侍盧義僖，義僖不許。黃門侍郎王誦謂義僖曰：<span class="yinhao">「昔人不以一女易衆男，<span class="jiazhu">引樂廣事，事見八十五卷晉惠帝太安二年。</span>卿豈易之邪！」</span>義僖曰：<span class="yinhao">「所以不從者，正爲此耳。<span class="jiazhu">爲，于僞翻。</span>從之，恐禍大而速。」</span>誦乃堅握義僖手曰：<span class="yinhao">「我聞有命，不敢以告人。」</span><span class="jiazhu">《詩·唐國風·揚之水》之辭也。</span>女遂適他族。臨婚之夕，太后遣中使宣敕停之，內外惶佈，義僖夷然自若。<span class="jiazhu">使，疏吏翻。怖，普布翻。</span>神軌，崇之子；義僖，度世之孫也。<span class="jiazhu">盧度世見《宋紀》。</span></p>
<p class="em2 strong"><span class="yinwen">15</span>胡琛據高平，遣其大將萬俟醜奴、宿勤明達等寇魏涇州，<span class="jiazhu">琛，丑林翻。將，卽亮翻。<span class="yinhao">「萬」</span>，當作<span class="yinhao">「万」</span>，音莫北翻。<span class="jiaozhusup">【章：十二行本正作「万」；孔本同；張校同。】</span>俟，渠之翻。万俟，虜複姓。《北史》曰：万俟，其先匈奴之別也。</span>將軍盧祖遷、伊甕生討之，不克。蕭寶寅、崔延伯旣破莫折天生，引兵會祖遷等於安定，甲卒十二萬，鐵馬八千，軍威甚盛。醜奴軍於安定西北七里，時以輕騎挑戰，<span class="jiazhu">騎，奇寄翻。挑，徒了翻。</span>大兵未交，輒委走。延伯恃其勇，且新有功，遂唱議爲先驅擊之。別造大盾，內爲鎖柱，使壯士負以趨，謂之排城，置輜重於中，戰士在外，自安定北緣原北上。<span class="jiazhu">盾，食尹翻。重，直用翻。上，時掌翻。</span>將戰，有賊數百騎詐持文書，云是降簿，<span class="jiazhu">言是降人之名籍也。降，戶江翻；下同。</span>且乞緩師。寶寅、延伯未及閱視，宿勤明達引兵自東北至，降賊自西競下，覆背擊之，<span class="jiazhu"><span class="yinhao">「覆」</span>，或作<span class="yinhao">「腹」</span>。</span>延伯上馬奮擊，逐北徑抵其營。賊皆輕騎，延伯軍雜步卒，戰久疲乏，賊乘間得入排城；延伯遂大敗，死傷近二萬人，<span class="jiazhu">間，古莧翻。近，其靳翻。</span>寶寅收衆，退保安定。延伯自恥其敗，乃繕甲兵，募驍勇，<span class="jiazhu">驍，堅堯翻；下同。</span>復自安定西進，去賊七里結營。<span class="jiazhu">時賊屯安定西彭阬。復，扶又翻；下復還、復失同。</span>壬辰，不告寶寅，獨出襲賊，大破之，俄頃，平其數栅。賊見軍士採掠散亂，復還擊之，魏兵大敗，延伯中流矢卒，士卒死者萬餘人。時大寇未平，復失驍將，朝野爲之憂恐。<span class="jiazhu">中，竹仲翻。卒，子恤翻。將，卽亮翻。朝，直遙翻。爲，于僞翻。</span>於是賊勢愈盛，而羣臣自外來者，太后問之，皆言賊弱，以求悅媚，由是將帥求益兵者往往不與。<span class="jiazhu">帥，所類翻。</span></p>
<p class="em2 strong"><span class="yinwen">16</span>五月，夷陵烈侯裴邃卒。<span class="jiazhu">時邃卒于軍中。《諡法》：有功安民曰烈；秉德尊業曰烈。</span>邃深沈有思略，<span class="jiazhu">沈，持林翻。思，相吏翻。</span>爲政寬明，將吏愛而憚之。壬子，以中護軍夏侯亶督壽陽諸軍事，馳驛代邃。</p>
<p class="em2 strong"><span class="yinwen">17</span>益州刺史臨汝侯淵猷遣其將樊文熾、蕭世澄等將兵圍魏益州長史和安於小劍，魏益州刺史邴虯遣統軍河南胡小虎、崔珍寶將兵救之。文熾襲破其栅，皆擒之，使小虎於城下說和安令早降，<span class="jiazhu">將，卽亮翻。說，式芮翻。降，戶江翻。</span>小虎遙謂安曰：<span class="yinhao">「我栅失備，爲賊所擒，觀其兵力，殊不足言。努力堅守，魏行臺、傅梁州援兵已至。」</span><span class="jiazhu">魏行臺，子建。傅梁州，豎眼。</span>語未終，軍士以刀毆殺之。<span class="jiazhu">毆，烏口翻。</span>西南道軍司淳于誕引兵救小劍，文熾置栅於龍鬚山上以防歸路。戊辰，誕密募壯士夜登山燒其栅，梁軍望見歸路絕，皆忷懼，<span class="jiazhu">忷，許拱翻。</span>誕乘而擊之，文熾大敗，僅以身免，虜世澄等將吏十一人，斬獲萬計。魏子建以世澄購胡小虎之尸，得而葬之。</p>
<p class="em2 strong"><span class="yinwen">18</span>魏魏昌武康伯李崇卒。<span class="jiazhu">魏收《地形志》，魏昌縣屬中山郡。《諡法》：克定禍亂曰武；溫柔好樂曰康。《考異》曰：《魏·帝紀》在五月戊子。按《長曆》，是月乙亥朔，無戊子。今不書日。</span></p>
<p class="em2 strong"><span class="yinwen">19</span>初，帝納東昏侯寵姬吳淑媛，<span class="jiazhu">魏文帝置淑媛；宋明帝以淑媛爲九嬪之首，齊、梁因之。媛，于眷翻。</span>七月而生豫章王綜，宮中多疑之。及淑湲寵衰怨望，密謂綜曰：<span class="yinhao">「汝七月生兒，安得比諸皇子！然汝太子次弟，幸保富貴，勿泄也！」</span>與綜相抱而泣。綜由是自疑，晝則談謔如常，<span class="jiazhu">謔，迄卻翻。</span>夜則於靜室閉戶，披髮席藳，私於別室祭齊氏七廟。又微服至曲阿拜齊太宗陵，<span class="jiazhu">齊無太宗，當是高宗。</span>聞俗說割血瀝骨，滲則爲父子，<span class="jiazhu">滲，所蔭翻。</span>遂潛發東昏侯冢，幷自殺一男試之，皆驗，由是常懷異志，專伺時變，<span class="jiazhu">伺，相吏翻。</span>綜有勇力，能手制奔馬；輕財好士，唯留附身故衣，餘皆分施，<span class="jiazhu">好，呼到翻。施，式豉翻。</span>恆致罄乏。屢上便宜，求爲邊任，<span class="jiazhu">恆，戶登翻。上，時掌翻。</span>上未之許。常於內齋布沙於地，終日跣行，足下生胝，<span class="jiazhu">胝，丁尼翻，皮厚也。</span>日能行三百里。王、侯、妃、主及外人皆知其志，而上性嚴重，人莫敢言。又使通問於蕭寶寅，謂之叔父。爲南兗州刺史，不見賓客，辭訟隔簾聽之，出則垂帷於輿，惡人識其面。<span class="jiazhu">惡，烏路翻。</span></p>
<p class="em2 strong">及在彭城，魏安豐王延明、臨淮王彧將兵二萬逼彭城，<span class="jiazhu">將，卽亮翻。《考異》曰：《南史·陳慶之傳》云<span class="yinhao">「衆十萬」</span>，今從《梁書》。</span>勝負久未決。上慮綜敗沒，敕綜引軍還。綜恐南歸不復得至北邊，<span class="jiazhu">復，扶又翻；下路復、復取同。</span>乃密遣人送降款於彧；魏人皆不之信，彧募人入綜軍驗其虛實，無敢行者。殿中侍御史濟陰鹿悆爲彧監軍，<span class="jiazhu">鹿，姓也。《風俗通》漢有巴郡太守鹿旗。濟，予禮翻。悆，羊茹翻。</span>請行，曰：<span class="yinhao">「若綜有誠心，與之盟約；如其詐也，何惜一夫！」</span>時兩敵相對，內外嚴固，悆單騎間出，<span class="jiazhu">騎，奇寄翻。間，古莧翻。</span>徑趣彭城，<span class="jiazhu">趣，七喻翻。</span>爲綜軍所執，問其來狀，悆曰：<span class="yinhao">「臨淮王使我來，欲有交易耳。」</span>時元略已南還，綜聞之，謂成景儁等曰：<span class="yinhao">「我常疑元略規欲反城，<span class="jiazhu">規，圖也。反，孚袁翻。</span>將驗其虛實，故遣左右爲略使，<span class="jiazhu">使，疏吏翻；下同。</span>入魏軍中，呼彼一人。今其人果來，可遣人詐爲略有疾在深室，呼至戶外，令人傳言謝之。」</span>綜又遣腹心安定梁話迎悆，密以意狀語之。<span class="jiazhu">意者，傳綜欲降之意。狀者，告以詭與成景儁設謀之狀。語，牛倨翻。</span>悆薄暮入城，先引見胡龍牙，龍牙曰：<span class="yinhao">「元中山甚欲相見，<span class="jiazhu">元略之南奔也，梁封爲中山王，故稱之。</span>故遣呼卿。」</span>又曰：<span class="yinhao">「安豐、臨淮，將少弱卒，<span class="jiazhu">將，卽亮翻。少，詩沼翻。</span>規復此城，容可得乎！」</span>悆曰：<span class="yinhao">「彭城，魏之東鄙，勢在必爭，得否在天，非人所測。」</span>龍牙曰：<span class="yinhao">「當如卿言。」</span>又引見成景儁，景儁與坐，謂曰：<span class="yinhao">「卿不爲刺客邪？」</span>悆曰：<span class="yinhao">「今者奉使，欲返命本朝，<span class="jiazhu">朝，直遙翻。</span>相刺之事，更卜後圖。」</span>景儁爲設飲食，<span class="jiazhu">爲，于僞翻。</span>乃引至一所，詐令一人自室中出，爲元略致意曰：<span class="yinhao">「我昔有以南向，<span class="jiazhu">有以，言有所爲也。</span>且遣相呼，欲聞鄕事；晚來疾作，不獲相見。」</span>悆曰：<span class="yinhao">「早奉音旨，冒險祗赴，不得瞻見，內懷反側。」</span>遂辭退。諸將競問魏士馬多少，悆盛陳有勁兵數十萬，諸將相謂曰：<span class="yinhao">「此華辭耳！」</span><span class="jiazhu">《史記》商君曰：貌言華也。將，卽亮翻。少，詩沼翻。</span>悆曰：<span class="yinhao">「崇朝可驗，何華之有！」</span><span class="jiazhu">鄭玄曰：崇朝，終朝也。</span>乃遣悆還。成景儁送之戲馬臺，<span class="jiazhu">蘇軾曰：彭城三面阻水，樓堞之下，以沂、泗爲池，獨其南可通軍馬，而戲馬臺在焉，其廣百步，其高十仞。</span>北望城塹，<span class="jiazhu">塹，七豔翻。</span>謂曰：<span class="yinhao">「險固如此，豈魏所能取！」</span>悆曰：<span class="yinhao">「攻守在人，何論險固！」</span>悆還，於路復與梁話申固盟約。<span class="jiazhu">鹿悆旣得綜之誠款，知彭城之必可取，與梁將語，率多大言。蓋其中心喜躍，不能自揜於言語之間，使梁將有如臾駢、絺疵之流，必能察知其情矣。</span>六月，庚辰，綜與梁話及淮陰苗文寵夜出，步投魏<span class="jiaozhusup">【章：十二行本「魏」作「彧」；乙十一行本同；孔本同；退齋校同。】</span>軍。<span class="jiazhu">《考異》曰：《南史·綜傳》：<span class="yinhao">「綜夜潛與梁話、苗寵三騎開北門，涉汴河，遂奔蕭城，自稱隊主，見延明而拜。延明坐之，問其名氏，不答，曰：『殿下問人有見識者。』延明召使視之，曰：『豫章王也。』延明喜，下地執其手，答其拜，送于洛陽。」</span>按《魏書》及《北史·鹿悆傳》皆豫有盟約，魏豈得不知！又《魏書·蕭贊傳》作<span class="yinhao">「濟陰芮文寵」</span>，《北史》作<span class="yinhao">「濟陰苗文寵」</span>。今從《南史》。</span>及旦，齋內諸閤猶閉不開，衆莫知所以，唯見城外魏軍呼曰：<span class="jiazhu">呼，火故翻。</span><span class="yinhao">「汝豫章王昨夜已來，在我軍中，汝尙何爲！」</span>城中求王不獲，軍遂大潰。魏人入彭城，乘勝追擊，<span class="jiaozhusup">【章：十二行本「擊」下有「梁兵」二字；乙十一行本同；孔本同；張校同。】</span>復取諸城，至宿預而還，<span class="jiazhu">還，從宣翻，又如字；下同。</span>將佐士卒死沒者什七八，唯陳慶之帥所部得還。<span class="jiazhu">史言陳慶之臨亂能整，異於諸將。帥，讀曰率。</span></p>
<p class="em2 strong">上聞之，驚駭，有司奏削綜爵土，絕屬籍，更其子直姓悖氏。<span class="jiazhu">更，工衡翻；下更名同。</span>未旬日，詔復屬籍，封直爲永新侯。<span class="jiazhu">吳立永新縣，宋屬安成郡。</span></p>
<p class="em2 strong">西豐侯正德自魏還，<span class="jiazhu">事見上卷四年。</span>志行無悛，<span class="jiazhu">行，下孟翻。悛，丑緣翻。</span>多聚亡命，夜剽掠<span class="jiaozhusup">【章：十二行本「掠」下有「殺人」二字；乙十一行本同；孔本同。】</span>於道，<span class="jiazhu">剽，匹妙翻。</span>以輕車將軍從綜北伐，弃軍輒還。上積其前後罪惡，免官削爵，徙臨海；未至，追赦之。</p>
<p class="em2 strong">綜至洛陽，見魏主，還就館，爲齊東昏侯舉哀，服斬衰三年。<span class="jiazhu">見，賢遍翻。爲，于僞翻。衰，倉雷翻。</span>太后以下並就館弔之，賞賜禮遇甚厚，拜司空，封高平郡公、丹楊王，更名贊。<span class="jiazhu">《考異》曰：《梁書》、《南史》皆云改名纘。今從《魏書》、《北史》。</span>以苗文寵、梁話皆爲光祿大夫；封鹿悆爲定陶縣子，除員外散騎常侍。</p>
<p class="em2 strong">綜長史濟陽江革、司馬范陽祖𣈶之皆爲魏所虜，<span class="jiazhu">散，悉亶翻。騎，奇寄翻。濟，子禮翻。𣈶，居鄧翻。</span>安豐王延明聞其才名，厚遇之。革稱足疾不拜。延明使𣈶之作《欹器漏刻銘》，革唾罵𣈶之曰：<span class="yinhao">「卿荷國厚恩，乃爲虜立銘，<span class="jiazhu">荷，下可翻。爲，于僞翻；下不爲同。</span>孤負朝廷！」</span>延明聞之，令革作《大小寺碑》、<span class="jiazhu">《考異》曰：《南史》作<span class="yinhao">「丈八寺碑」</span>。今從《梁書》。</span>祭《彭祖文》，<span class="jiazhu">彭城，大彭氏之墟也，故祭之。</span>革辭不爲。延明將箠之，<span class="jiazhu">箠，止蘂翻。</span>革厲色曰：<span class="yinhao">「江革行年六十，今日得死爲幸，誓不爲人執筆！」</span>延明知不可屈，乃止；日給脫粟飯三升，僅全其生而已。</p>
<p class="em2 strong">上密召夏侯亶還，使休兵合肥，俟淮堰成復進。<span class="jiazhu">夏，戶雅翻。復，扶又翻。</span></p>
<p class="em2 strong"><span class="yinwen">20</span>癸未，魏大赦，改元孝昌。</p>
<p class="em2 strong"><span class="yinwen">21</span>破六韓拔陵圍魏廣陽王深於五原，軍主賀拔勝募二百人開東門出戰，斬首百餘級，賊稍退。深拔軍向朔州，勝常爲殿。<span class="jiazhu">殿，丁練翻。</span></p>
<p class="em2 strong">雲州刺史費穆，招撫離散，四面拒敵。時北境州鎭皆沒，唯雲中一城獨存。<span class="jiazhu">去年，李崇使費穆守雲中。</span>道<span class="jiaozhusup">【章：十二行本「道」上有「久之」二字；乙十一行本同；孔本同；張校同；退齋校同。】</span>路阻絕，援軍不至，糧仗俱盡，穆棄城南奔爾朱榮於秀容，旣而詣闕請罪，詔原之。</p>
<p class="em2 strong">長流參軍于謹<span class="jiazhu">長流參軍，主禁防。從公府置長流參軍；小府無長流，置禁防參軍。</span>言於廣陽王深曰：<span class="yinhao">「今寇盜蠭起，未易專用武力勝也。謹請奉大王之威命，諭以禍福，庶幾稍可離也。」</span><span class="jiazhu">易，以豉翻。幾，居依翻。</span>深許之。謹兼通諸國語，乃單騎詣叛胡營，見其酋長，開示恩信，於是西部鐵勒酋長乜列河等將三萬餘戶南詣深降。<span class="jiazhu">騎，奇寄翻。酋，慈秋翻。長，知兩翻。乜，母野翻，虜姓也。將，卽亮翻。降，戶江翻。</span>深欲引兵至折敷嶺迎之，<span class="jiazhu">《通典》作<span class="yinhao">「折敦嶺」</span>。</span>謹曰：<span class="yinhao">「破六韓拔陵兵勢甚盛，聞乜列河等來降，必引兵邀之，若先據險要，未易敵也。不若以乜列河餌之，而伏兵以待之，必可破也。」</span>深從之，拔陵果引兵邀擊乜列河，盡俘其衆；伏兵發，拔陵大敗，復得乜列河之衆而還。<span class="jiazhu">復，扶又翻；下輩復同。</span></p>
<p class="em2 strong">柔然頭兵可汗大破破六韓拔陵，<span class="jiazhu">可，從刊入聲。汗，音寒。</span>斬其將孔雀等。拔陵避柔然，南徙渡河。<span class="jiazhu">此河謂北河也。</span>將軍李叔仁以拔陵稍逼，求援於廣陽王深，深帥衆赴之。<span class="jiazhu">帥，讀曰率。</span>賊前後降附者二十萬人，深與行臺元纂表<span class="yinhao">「乞於恆州北別立郡縣，安置降戶，隨宜賑貸，息其亂心。」</span>魏朝不從，<span class="jiazhu">朝，直遙翻。</span>詔黃門侍郎楊昱分處之冀、定、瀛三州就食。<span class="jiazhu">處，昌呂翻。</span>深謂纂曰：<span class="yinhao">「此輩復爲乞活矣。」</span><span class="jiazhu">乞活事見八十六卷晉惠帝光熙元年。按《繫年圖》書是年蠕蠕殺破六韓拔陵，《通鑑》明年書拔陵遣費律誘斬胡琛。</span></p>
<p class="em2 strong"><span class="yinwen">22</span>秋，七月，壬戌，大赦。</p>
<p class="em2 strong"><span class="yinwen">23</span>八月，魏柔玄鎭民杜洛周聚衆反於上谷，改元眞王，攻沒郡縣，高歡、蔡儁、尉景及段榮、安定彭樂皆從之。洛周圍魏燕州刺史博陵崔秉，<span class="jiazhu">燕，因肩翻。</span>九月，丙辰，魏以幽州刺史常景兼尙書爲行臺，與幽州都督元譚討之。景，爽之孫也。<span class="jiazhu">魏之儒風振於常爽。</span>自盧龍塞至軍都關，皆置兵守險，譚屯居庸關。<span class="jiazhu">盧龍關在遼西肥如縣，唐改肥如爲盧龍縣。杜佑曰：盧龍塞在平州盧龍縣城西北二百里。軍都關在燕郡軍都縣。《唐志》曰：幽州昌平縣北十五里有軍都陘，西北三十五里有納款關，卽居庸故關，亦謂之軍都關。考之《漢志》，上谷郡有軍都、居庸兩縣，蓋各縣有關。凡此屯守，皆以防杜洛周。《水經註》，居庸關在上谷沮陽城東南六十里，軍都關在居庸山南。</span></p>
<p class="em2 strong"><span class="yinwen">24</span>冬，十月，吐谷渾遣兵擊趙天安，天安降，涼州復爲魏。<span class="jiazhu">去年，趙天安以涼州應莫折念生。復，扶又翻。降，戶江翻。</span></p>
<p class="em2 strong">平西將軍高徽奉使嚈噠，還，至枹罕。<span class="jiazhu">嚈，益涉翻。噠，當割翻，又宅軋翻。枹，音膚。</span>會河州刺史元祚卒，<span class="jiazhu">卒，子恤翻。</span>前刺史梁釗之子景進引莫折念生兵圍其城。長史元永等推徽行州事，勒兵固守；景進亦自行州事。徽請兵於吐谷渾，吐谷渾救之，<span class="jiazhu">吐，從暾入聲。谷，音浴。</span>景進敗走。徽，湖之孫也。<span class="jiazhu">史述高徽與高歡同其所自出。</span></p>
<p class="em2 strong"><span class="yinwen">25</span>魏方有事於西北，二荊、西郢羣蠻皆反，斷三鵶路，<span class="jiazhu">西荊治上洛，北荊治襄城，西郢治汝南眞陽縣。杜佑曰：北荊州今卽伊陽縣。三鵶鎭在今汝州魯陽縣西南十九里，名高平城，古遶角城在縣東南。又云：百里山在鄧州向城縣北，是三鵶之第一鵶；又北分嶺山北，卽三鵶之第二鵶；其第三鵶入汝州魯山縣界。斷，丁管翻。</span>殺都督，寇掠北至襄城。汝水有冉氏、向氏、田氏，種落最盛，<span class="jiazhu">三姓蓋皆居汝源。種，章勇翻。</span>其餘大者萬家，小者千室，各稱王侯，屯據險要，道路不通。十二月，壬午，魏主下詔曰：<span class="yinhao">「朕將親御六師，掃蕩逋穢，今先討荊蠻，疆理南服。」</span>時羣蠻引梁將曹義宗等圍魏荊州，<span class="jiazhu">此荊州治穰城。將，卽亮翻。</span>魏都督崔暹將兵數萬救之，至魯陽，不敢進。魏更以臨淮王彧爲征南大將軍，將兵討魯陽蠻，<span class="jiazhu">更，工衡翻。</span>司空長史辛雄爲行臺左丞，東趣葉城。<span class="jiazhu">葉城時爲襄州治所，此卽漢南陽郡之葉縣城也。趣，七喻翻。葉，式涉翻。</span>別遣征虜將軍裴衍、恆農太守京兆王羆，<span class="jiazhu">恆，戶登翻。《考異》曰：《周書·羆傳》，羆未嘗爲恆農太守。今從《魏書》。</span>將兵一萬，自武關出通三鵶路，以救荊州。</p>
<p class="em2 strong">衍等未至，彧軍已屯汝上，<span class="jiazhu">汝上，汝水之上也。</span>州郡被蠻寇者爭來請救，彧以處分道別，不欲應之，<span class="jiazhu">被，皮義翻。處，昌呂翻。分，扶問翻。</span>辛雄曰：<span class="yinhao">「今裴衍未至，王士衆已集，蠻左唐突，<span class="jiazhu">自宋以來，豫部諸蠻率謂之蠻左，所置蠻郡謂之左郡。</span>撓亂近畿，<span class="jiazhu">撓，呼高翻，擾也。</span>王秉麾閫外，見可而進，何論別道！」</span>彧恐後有得失之責，邀雄符下。<span class="jiazhu">符，尙書行臺符也。下，遐稼翻。</span>雄以羣蠻聞魏主將自出，心必震動，可乘勢破也，遂符彧軍，令速赴擊。羣蠻聞之，果散走。</p>
<p class="em2 strong">魏主欲自出討賊，中書令袁翻諫而止。辛雄自軍中上疏曰：<span class="yinhao">「凡人所以臨陳忘身，觸白刃而不憚者，一求榮名，二貪重賞，三畏刑罰，四避禍難，<span class="jiazhu">陳，讀曰陣。難，乃旦翻。</span>非此數者，雖聖王不能使其臣，慈父不能厲其子矣。明主深知其情，故賞必行，罰必信，使親疏貴賤勇怯賢愚，聞鍾鼓之聲，見旌旗之列，莫不奮激，競赴敵場，豈懕久生而樂速死哉？<span class="jiazhu">懕，與厭同。樂，音洛。</span>利害懸於前，欲罷不能耳。自秦、隴逆節，蠻左亂常，已歷數載，<span class="jiazhu">載，子亥翻。</span>三<span class="jiaozhusup">【章：十二行本「三」上有「凡在戎役數十萬人，扞禦」十字；乙十一行本同；孔本同；張校同。】</span>方之師，<span class="jiaozhusup">【章：十二行本無「之師」二字；乙十一行本同；孔本同；張校同。】</span>敗多勝少，跡其所由，不明賞罰之故也。<span class="jiazhu">三方之師，謂西討秦、隴，北禦邊鎭，南擊蠻左也。</span>陛下雖降明詔，賞不移時，然將士之勳，歷稔不決，<span class="jiazhu">歷稔，猶言歷年，一年五穀一稔，故以年爲稔。</span>亡軍之卒，晏然在家，是使節士無所勸慕，庸人無所畏懾；<span class="jiazhu">懾，之涉翻。</span>進而擊賊，死交而賞賒，<span class="jiazhu">賒，遠也。</span>退而逃散，身全而無罪，此其所以望敵奔沮，不肯盡力者也。陛下誠能號令必信，賞罰必行，則軍威必張，盜賊必息矣。」</span>疏奏，不省。<span class="jiazhu">省，悉景翻。</span></p>
<p class="em2 strong">曹義宗等取順陽、馬圈，<span class="jiazhu">圈，求遠翻。</span>與裴衍等戰於淅陽，<span class="jiazhu">漢弘農郡有析縣，晉分屬順陽郡，元魏置淅陽郡，以其地在淅水之陽也。卽隋、唐南鄕、內鄕二縣之地。</span>義宗等敗退。衍等復取順陽，進圍馬圈。洛州刺史董紹以馬圈城堅，衍等糧少，上書言其必敗。未幾，義宗擊衍等，破之，復取順陽。<span class="jiazhu">復，扶又翻。少，詩沼翻。上，時掌翻。幾，居豈翻。</span>魏以王羆爲荊州刺史。</p>
<p class="em2 strong"><span class="yinwen">26</span>邵陵王綸攝南徐州事，在州喜怒不恆，肆行非法。遨遊市里，問賣䱇者曰：<span class="yinhao">「刺史何如？」</span>對言：<span class="yinhao">「躁虐。」</span>綸怒，令吞䱇而死，<span class="jiazhu">䱇，與鱓同，音市演翻。鱓魚似蛇，今江東溝港皆有之。躁，則到翻。</span>百姓惶駭，道路以目。<span class="jiazhu">道路相逢者但以目相視，而不敢言。</span>嘗逢喪車，奪孝子服而著之，<span class="jiazhu">著，則略翻。</span>匍匐號叫。<span class="jiazhu">號，戶刀翻；下悲號同。</span>籤帥懼罪，密以聞。上始嚴責綸，而不能改，於是遣代。綸悖慢逾甚，<span class="jiazhu">帥，所類翻。悖，蒲內翻，又蒲沒翻。</span>乃取一老翁短瘦類上者，加以袞冕，置之高坐，朝以爲君，自陳無罪；使就坐剝褫，<span class="jiazhu">坐，徂臥翻。朝，直遙翻。褫，敕豸翻。</span>捶之於庭。又作新棺，貯司馬崔會意，以轜車挽歌爲送葬之法，<span class="jiazhu">捶，止蘂翻。貯，丁呂翻。轜，音而，喪車也。《莊子》曰：紼謳所生，必於斥苦。紼謳，挽歌也。《左傳》，公孫夏使其徒歌《虞殯》。杜預《註》曰：《虞殯》，送葬歌曲。田橫之死，其徒有《蒿里》、《薤露》之歌。《搜神記》曰：挽歌，喪家之樂，執紼者相和之聲。</span>使嫗乘車悲號。<span class="jiazhu">嫗，威遇翻。</span>會意不能堪，輕騎還都以聞。上恐其奔逸，以禁兵取之，將於獄賜盡，太子統流涕固諫，得免，戊子，免綸官，削爵土。</p>
<p class="em2 strong"><span class="yinwen">27</span>魏山胡劉蠡升反，自稱天子，置百官。<span class="jiazhu">山胡，卽汾州之稽胡。</span></p>
<p class="em2 strong"><span class="yinwen">28</span>初，敕勒酋長斛律金事懷朔鎭將楊鈞爲軍主，行兵用匈奴法，望塵知馬步多少，嗅地知軍遠近。<span class="jiazhu">酋，慈秋翻。事，知兩翻。將，卽亮翻。少，詩沼翻。嗅，許救翻。</span>及破六韓拔陵反，金擁衆歸之，拔陵署金爲王。旣而知拔陵終無所成，乃詣雲州降，仍稍引其衆南出黃瓜堆，<span class="jiazhu">《水經註》：桑乾水與武周水合而東南流，屈逕黃瓜堆南，又東南流逕桑乾郡北。</span>爲杜洛周所破，脫身歸爾朱榮，榮以爲別將。</p>
</div></body></html>