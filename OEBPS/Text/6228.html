<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第八十四·晉紀六·孝惠皇帝中之上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="晉紀六">晉紀六</span></span></h1>
<p><span class="jiazhu">起重光作噩<span class="biaozhusup" data-rel="（辛酉）"></span>，盡玄黓茂<span class="biaozhusup" data-rel="（壬戌）"></span>，凡二年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="孝惠皇帝中之上">孝惠皇帝中之上</span></span></h5>
<p class="strong"><span class="section" id="title-3"><span data-head-description="孝惠皇帝中之上" data-head-level="h4" data-head-title="永寧元年">永寧元年</span></span><span class="biaozhusup" data-rel="（辛酉、三○一年）"></span><span class="jiazhu">此猶是永康二年；正月乙丑，趙王倫改元建始；四月，帝反正，始改元永寧。</span></p>
<p class="em2 strong"><span class="yinwen">1</span>春，正月，以散騎常侍安定張軌爲涼州刺史。<span class="jiazhu">散，悉亶翻。騎，奇寄翻。</span>軌以時方多難，陰有保據河西之志，故求爲涼州。時州境盜賊縱橫，<span class="jiazhu">難，乃旦翻。縱，子容翻。</span>鮮卑爲寇；軌至，以宋配、氾瑗爲謀主，<span class="jiazhu">楊正衡曰：氾，音凡，姓也。瑗，于眷翻。</span>悉討破之，威著西土。<span class="jiazhu">張氏保據涼土始此。嗚呼！世亂則人思自全，然求全而不能自全者亦多矣。竇融、張軌之求出河西，此求全而得全者也。謝晦、袁顗之求鎭荊、襄，此求全而不能自全者也。蓋竇融、張軌，始終一心以奉漢、晉，此固宜永終福祿、詒及子孫者也。謝晦、袁顗，志在據地險以全身，其用心非矣，天所不與也。然劉焉求牧益州，袁紹志圖冀部，石敬瑭心欲河東，皆以之潛規非望；至其成敗久速，則有非智慮所及者。</span></p>
<p class="em2 strong"><span class="yinwen">2</span>相國倫與孫秀使牙門趙奉詐傳宣帝神語云：<span class="yinhao">「倫宜早入西宮。」</span><span class="jiazhu">司馬懿，追諡宣皇帝。時倫以東宮爲相國府，謂禁中爲西宮。</span>散騎常侍義陽王威，望之孫也，素諂事倫，倫以威兼侍中，使威逼奪帝璽綬，作禪詔，又使尙書令滿奮持節、奉璽綬<span class="jiazhu">璽，斯氏翻。綬，音受。</span>禪位於倫。左衞將軍王輿、前軍將軍司馬雅等帥甲士入殿，<span class="jiazhu">帥，讀曰率。</span>曉諭三部司馬，示以威賞，無敢違者。張林等屯守諸門。<span class="jiazhu">屯守宮城諸門也。</span>乙丑，倫備法駕入宮，卽帝位。<span class="jiazhu">《考異》曰：《三十國春秋》云：<span class="yinhao">「倫將篡位，義陽王威執詔示嵇紹曰：『聖上法堯、舜之舉，卿其然乎？』紹厲聲曰：『有死而已，終不有二！』威怒，拔劍而出。及惠帝遷于金墉城，唯紹固志不從，直于金墉，絕不通倫，時人皆爲之懼。」</span>《晉書·忠義傳》云：<span class="yinhao">「倫篡位，紹爲侍中，惠帝復祚，遂居其職。」</span>二說不同，今皆不取。<span class="yinhao">「復祚」</span>之<span class="yinhao">「祚」</span>，當作<span class="yinhao">「阼」</span>。</span>赦天下，改元建始。帝自華林西門出居金墉城，<span class="jiazhu">華林西門，華林園西門也。</span>倫使張衡將兵守之。<span class="jiazhu">將，卽亮翻。</span></p>
<p class="em2 strong">丙寅，尊帝爲太上皇，改金墉曰永昌宮，廢皇太孫爲濮陽王。<span class="jiazhu">濮，博木翻。</span>立世子荂爲皇太子，<span class="jiazhu">荂，枯花翻；楊正衡音孚。</span>封子馥爲京兆王，虔爲廣平王，詡爲霸城王，皆侍中將兵。以梁王肜爲宰衡，<span class="jiazhu">肜，余中翻。</span>何劭爲太宰，孫秀爲侍中、中書監、票騎將軍、儀同三司，<span class="jiazhu">票，匹妙翻。</span>義陽王威爲中書令，張林爲衞將軍，其餘黨與，皆爲卿、將，<span class="jiazhu">卿、將，列卿及諸中郎將也。將，卽亮翻。</span>超階越次，不可勝紀；<span class="jiazhu">勝，音升。</span>下至奴卒，亦加爵位。每朝會，貂蟬盈座，<span class="jiazhu">武冠，一曰武弁，諸武官冠之。侍中、中常侍加黃金璫，附蟬爲文，貂尾爲飾，謂之<span class="yinhao">「趙惠文冠」</span>。胡廣說曰：趙武靈王效胡服，以金璫飾首，前插貂尾，爲貴職；秦滅趙，以其冠賜近臣。應劭《漢官》曰：說者以金取堅剛，百鍊不耗，蟬居高飲潔，口在腋下；貂內勁捍而外溫潤，此因物生義也。徐廣曰：趙武靈王胡服有此，秦、漢卽而用之。說者蟬取其清高飲露而不食，貂紫蔚采潤而毛采不彰，故於義亦取。胡廣又曰：意謂北方寒涼，本以貂皮暖額，附施於冠，因遂變成首飾。沈約曰：貂蟬之說，因物生義，非其實也。其實趙武靈王變胡服，秦滅趙，以其君冠賜侍臣，故秦、漢以來，侍臣有貂蟬也。朝，直遙翻。</span>時人爲之諺曰：<span class="yinhao">「貂不足，狗尾續。」</span><span class="jiazhu">《史記》曰：狐裘雖敝，不可補以黃狗之皮，亦此意。</span>是歲，天下所舉賢良、秀才、孝廉皆不試；<span class="jiazhu">舊制，賢良、秀、孝皆試而後補官。</span>郡國計吏及太學生年十六以上皆署吏；守令赦日在職者皆封侯；<span class="jiazhu">守，式又翻。</span>郡綱紀並爲孝廉，縣綱紀並爲廉吏。<span class="jiazhu">郡綱紀，功曹之屬；縣綱紀，主簿、錄事史之屬。廉吏，亦選舉之一科。史言倫、秀欲以濫恩收衆心。</span>府庫之儲，不足以供賜與。應侯者多，鑄印不給，或以白板封之。</p>
<p class="em2 strong">初，平南將軍孫旂之子弼、弟子髦、輔、琰皆附會孫秀，與之合族，旬月間致位通顯。及倫稱帝，四子皆爲將軍，封郡侯，以旂爲車騎將軍、開府。旂以弼等受倫官爵過差，必爲家禍，遣幼子回責之，弼等不從，旂不能制，慟哭而已。<span class="jiazhu">據《晉書》，孫旂四子，並以吏才稱於當世。附麗非人，至於滅族，擇木之難也。然孫旂先與孫秀親善，故諸子從而附會之。擇交之不審，何以詔其子哉！雖慟哭，無益也。孫族之赤，旂實爲之。</span></p>
<p class="em2 strong"><span class="yinwen">3</span>癸酉，殺濮陽哀王臧。</p>
<p class="em2 strong">孫秀專執朝政，倫所出詔令，秀輒改更與奪，<span class="jiazhu">朝，直遙翻。更，工衡翻。</span>自書青紙爲詔，或朝行夕改，百官轉易如流。張林素與秀不相能，且怨不得開府，潛與太子荂牋，言：<span class="yinhao">「秀專權不合衆心，而功臣皆小人，撓亂朝廷，<span class="jiazhu">撓，火高翻，又奴巧翻。</span>可悉誅之。」</span>荂以書白倫，倫以示秀。秀勸倫收林，殺之，夷其三族。秀以齊王冏、成都王穎、河間王顒，各擁強兵，據方面，惡之，<span class="jiazhu">冏鎭許昌，穎鎭鄴，顒鎭關中。惡，烏路翻。顒，魚容翻。</span>乃盡用其親黨爲三王參佐，加冏鎭東大將軍、穎征北大將軍，皆開府儀同三司，以寵安之。</p>
<p class="em2 strong"><span class="yinwen">4</span>李庠曉勇得衆心，趙廞浸忌之而未言。<span class="jiazhu">驍，堅堯翻。廞，許今翻。</span>長史蜀郡杜淑、張粲說廞曰：<span class="yinhao">「將軍起兵始爾，而據遣李庠握強兵於外。<span class="jiazhu">謂廞使庠招合壯勇以斷北道也。說，輸芮翻。</span>非我族類，其心必異，此倒戈授人也，宜早圖之。」</span>會庠勸廞稱尊號，淑、粲因白廞以庠大逆不道，引斬之，幷其子姪十餘人。<span class="jiazhu">《考異》曰：《載記》曰：<span class="yinhao">「及其子姪宗族三十餘人。」</span>今從《華陽國志》。又《國志》，庠死在去年冬，《晉春秋》在今年春。今從之。</span>時李特、李流皆將兵在外，廞遣人慰撫之曰：<span class="yinhao">「庠非所宜言，罪應死。兄弟罪不相及。」</span>復以特、流爲督將。<span class="jiazhu">將，卽亮翻。</span>特、流怨廞，引兵歸緜竹。</p>
<p class="em2 strong">廞牙門將涪陵許弇求爲巴東監軍，<span class="jiazhu">涪陵縣，漢屬巴郡，蜀分爲涪陵郡。涪，音浮。監，音工銜翻。</span>杜淑、張粲固執不許，弇怒，手殺淑、粲於廞閤下，淑、粲左右復殺弇。<span class="jiazhu">復，扶又翻。</span>三人，皆廞之腹心也，廞由是遂衰。<span class="jiazhu">腹心旣死，廞無所倚，故其勢衰。</span></p>
<p class="em2 strong">廞遣長史犍爲費遠、<span class="jiazhu">犍，居言翻。費，扶沸翻。</span>蜀郡太守李苾、督護常俊督萬餘人斷北道，屯緜竹之石亭。<span class="jiazhu">苾，毗必翻。緜竹縣，漢屬廣漢郡，晉屬新都郡，唐屬漢州。斷，丁管翻。</span>李特密收兵得七千餘人，夜襲遠等軍，燒之，死者十八九，遂進攻成都。費遠、李苾及軍<span class="jiaozhusup">【張：「軍」下脫「諮」字。】</span>祭酒張微，夜斬關走，文武盡散。廞獨與妻<span class="jiaozhusup">【章：甲十一行本「妻」下有「子」字；乙十一行本同；孔本同；張校同。】</span>乘小船走，至廣都，爲從者所殺。<span class="jiazhu">從，才用翻。</span>特入成都，縱兵大掠，遣使詣洛陽，陳廞罪狀。</p>
<p class="em2 strong">初，梁州刺史羅尙，聞趙廞反，表：<span class="yinhao">「廞非雄才，蜀人不附，敗亡可計日而待。」</span>詔拜尙平西將軍、益州刺史，督牙門將王敦、<span class="jiazhu">此別一王敦。</span>蜀郡太守徐儉、廣漢太守辛冉等七千餘人入蜀。特等聞尙來，甚懼，使其弟驤於道奉迎，幷獻珍玩，尙悅，以驤爲騎督。<span class="jiazhu">驤，斯將翻。騎，奇寄翻。騎督，督騎兵。</span>特、流復以牛酒勞尙於緜竹，王敦、辛冉說尙曰：<span class="jiazhu">復，扶又翻。勞，力到翻。說，輸芮翻。</span><span class="yinhao">「特等專爲盜賊，宜因會斬之；不然，必爲後患。」</span>尙不從。冉與特有舊，謂特曰：<span class="yinhao">「故人相逢，不吉當凶矣。」</span>特深自猜懼。</p>
<p class="em2 strong">三月，尙至成都。汶山羌反，尙遣王敦討之，爲羌所殺。<span class="jiazhu">汶，音岷。《考異》曰：《帝紀》在八月，疑是洛陽始知。今從《華陽國志》。</span></p>
<p class="em2 strong"><span class="yinwen">5</span>齊王冏謀討趙王倫，未發，會離狐王盛、<span class="jiazhu">離狐縣，前漢屬東郡，後漢、晉屬濟陰郡，唐天寶元年，改爲南華縣，屬鄆州。</span>潁川處穆<span class="jiazhu">《晉書》作<span class="yinhao">「王處穆」</span>。<span class="jiaozhusup">【章：孔本「處」上正有「王」字；張校同。】</span></span>聚衆於濁澤，<span class="jiazhu">濁澤在潁川長社縣。</span>百姓從之，日以萬數。倫以其將管襲爲齊王軍司，討盛、穆，斬之。冏因收襲，殺之，<span class="jiazhu">《考異》曰：《齊王冏傳》曰：<span class="yinhao">「冏潛與盛、穆謀起兵誅倫，未發，恐事泄，乃與襲殺穆，送首於倫，以安其意。」</span>今從《三十國春秋》。</span>與豫州刺史何勗、龍驤將軍董艾等起兵，遣使告成都王穎、河間王顒、常山王乂及南中郎將新野公歆，<span class="jiazhu">《晉志》曰：四中郎將，並後漢置；武帝以來，四中郎將或領刺史，或持節爲之。歆，扶風王駿之子也。</span>移檄征、鎭、州、郡、縣、國，<span class="jiazhu">征、鎭，四征、四鎭，居方面者。</span>稱：<span class="yinhao">「逆臣孫秀，迷誤趙王，當共誅討。有不從命者，誅及三族。」</span></p>
<p class="em2 strong">使者至鄴，成都王穎召鄴令盧志謀之。志曰：<span class="yinhao">「趙王篡逆，人神共憤，殿下收英俊以從人望，杖大順以討之，百姓必不召自至，攘臂爭進，蔑不克矣。」</span><span class="jiazhu">蔑，無也。</span>穎從之，以志爲諮議參軍，<span class="jiazhu">諮議參軍，晉公府皆置之，蓋取諮詢謀議軍事也，其位在諸參軍之上。</span>仍補左長史。志，毓之孫也。<span class="jiazhu">盧毓見七十三卷魏明帝景初元年。</span>穎以兗州刺史王彥、冀州刺史李毅、督護趙驤、石超等爲前鋒，遠近響應；至朝歌，<span class="jiazhu">朝歌縣，前漢屬河內郡，晉分屬汲郡；隋大業二年，改朝歌縣爲衞縣，屬衞州；有紂所都朝歌城，在縣西。</span>衆二十餘萬。超，苞之孫也。<span class="jiazhu">石苞事文帝、武帝，功參佐命。</span></p>
<p class="em2 strong">常山王乂在其國，與太原內史劉暾各帥衆爲穎後繼。<span class="jiazhu">暾，他昆翻。帥，讀曰率。</span></p>
<p class="em2 strong">新野公歆得冏檄，未知所從。嬖人王綏曰：<span class="yinhao">「趙親而強，齊疏而弱，<span class="jiazhu">歆父扶風王駿，與趙王倫皆宣帝子，歆於倫爲叔姪，其屬親；冏於歆爲從子，其屬視倫爲疏。嬖，卑義翻，又博計翻。</span>公宜從趙。」</span>參軍孫詢大言於衆曰：<span class="yinhao">「趙王凶逆，天下當共誅之，何親疏強弱之有！」</span>歆乃從冏。</p>
<p class="em2 strong">前安西參軍夏侯奭在始平，合衆數千人以應冏，遣使邀河間王顒。顒用長史李<span class="jiaozhusup">【章：甲十一行本「李」上有「隴西」二字；乙十一行本同；孔本同。】</span>含謀，遣振武將軍河間張方討擒奭及其黨，腰斬之。<span class="jiazhu">沈約《志》：振武將軍，始於西漢之末，王莽以命王況。</span>冏檄至，顒執冏使送於倫，<span class="jiazhu">使，疏吏翻。</span>遣張方將兵助倫。方至華陰，<span class="jiazhu">華，戶化翻。</span>顒聞二王兵盛，復召方還，更附二王。<span class="jiazhu">二王，謂齊王冏、成都王穎。</span></p>
<p class="em2 strong">冏檄至揚州，州人皆欲應冏。刺史郗隆，慮之玄孫也，<span class="jiazhu">郗，丑之翻。郗慮，漢獻帝時爲御史大夫。</span>以兄子鑒及諸子悉在洛陽，疑未決，悉召僚吏謀之。主簿淮南趙誘、前秀才虞潭皆曰：<span class="yinhao">「趙王篡逆，海內所疾；今義兵四起，其敗必矣。爲明使君計，莫若自將精兵，徑赴許昌，上策也；<span class="jiazhu">齊王冏時鎭許昌。</span>遣將將兵會之，中策也；量遣小軍，隨形助勝，下策也。」</span><span class="jiazhu">將，息亮翻。量，音良。</span>隆退，密與別駕顧彥謀之，彥曰：<span class="yinhao">「誘等下策，乃上計也。」</span>治中留寶、主簿張褒、西曹留承聞之，請見，曰：<span class="yinhao">「不審明使君今當何施？」</span>隆曰：<span class="yinhao">「我俱受二帝恩，<span class="jiazhu">二帝，謂宣帝、武帝。或曰：二帝，謂惠帝及趙王倫，非也。</span>無所偏助，欲守州而已。」</span>承曰：<span class="yinhao">「天下，世祖之天下也；<span class="jiazhu">文帝廟號世祖。文帝平諸葛誕，滅蜀，始弘晉業。</span>太上承代已久，<span class="jiazhu">太上，謂惠帝，時號太上皇。</span>今上取之，不平，<span class="jiazhu">今上，謂趙王倫。</span>齊王順時舉事，成敗可見。<span class="jiazhu">言齊王冏舉事必成，趙王倫必敗也。</span>使君不早發兵應之，狐疑遷延，變難將生，<span class="jiazhu">難，乃旦翻。</span>此州豈可保也！」</span>隆不應。潭，翻之孫也。<span class="jiazhu">虞翻事吳主權，以直聞。</span>隆停檄六日不下，<span class="jiazhu">停冏檄不下曹。下，遐嫁翻。</span>將士憤怨。參軍王邃鎭石頭，將士爭往歸之，隆遣從事於牛渚禁之，不能止。<span class="jiazhu">平吳之後，揚州移鎭秣陵。今於牛渚禁將士往石頭，疑此時揚州又還治淮南也。</span>將士遂奉邃攻隆，隆父子及顧彥皆死，傳首於冏。</p>
<p class="em2 strong">安南將軍、監沔北諸軍事孟觀，以爲紫宮帝座無他變，<span class="jiazhu">《晉志》：北極五星，鉤陳六星，皆在紫宮中。鉤陳中一星曰天皇大帝，大帝上九星曰華蓋，所以覆蔽大帝之座也。觀徒占天象而不察諸人事，此其所以死也。監，古銜翻。沔，迷兗翻。</span>倫必不敗，乃爲之固守。<span class="jiazhu">爲，于僞翻。</span></p>
<p class="em2 strong">倫、秀聞三王兵起，大懼，<span class="jiazhu">三王，謂齊王冏、成都王穎、河間王顒也。</span>詐爲冏表曰：<span class="yinhao">「不知何賊猝見攻圍，臣懦弱不能自固，乞中軍見救，<span class="jiazhu">魏、晉以禁兵爲中軍。</span>庶得歸死。」</span>以其表宣示內外；遣上軍將軍孫輔、折衝將軍李嚴<span class="jiazhu">上軍將軍，蓋當時所置。沈約《志》：折衝將軍，始於建安中，曹公以樂進爲之。</span>帥兵七千自延壽關出，<span class="jiazhu">《晉志》，河南緱氏縣有延壽城。帥，讀曰率；下同。</span>征虜將軍張泓、左軍將軍蔡璜、前軍將軍閭和帥兵九千自崿阪關出，<span class="jiazhu">《晉志》，河南陽城縣有崿阪關。杜佑曰：崿嶺在河南登封縣，登封，故嵩陽也。崿，五各翻。阪，音反。</span>鎭軍將軍司馬雅、揚威將軍莫原<span class="jiazhu">沈約《志》：揚威將軍，魏置。《姓譜》：莫姓，楚莫敖之後。</span>帥兵八千自成皋關出，<span class="jiazhu">《晉志》，河南成皋縣有成皋關。</span>以拒冏。<span class="jiazhu">三路出兵以拒冏。</span>遣孫秀子會督將軍士猗、許超帥宿衞兵三萬以拒穎。召東平王楙爲衞將軍，都督諸軍；又遣京兆王馥、廣平王虔帥兵八千爲三軍繼援。<span class="jiazhu">孫會、士猗、許超三人所將之軍，爲三軍。</span>倫、秀日夜禱祈、厭勝以求福；<span class="jiazhu">厭，益葉翻。</span>使巫覡選戰日；<span class="jiazhu">覡，他狄翻。</span>又使人於嵩山著羽衣，詐稱仙人王喬，作書述倫祚長久，欲以惑衆。<span class="jiazhu">嵩山，中嶽，在潁川陽城縣；漢武帝分置崈高縣，以奉中嶽，東漢省，併入陽城縣。晉陽城縣，屬河南郡。著，陟略翻。劉向《列仙傳》曰：王子喬，周靈王太子晉也，好吹笙，作鳳鳴。遊伊、洛間，道士浮丘公接上嵩山，三十餘年。後來於山上告桓良曰：<span class="yinhao">「告我家，七月七日，待我於緱氏山頭。」</span>果乘白鶴駐山巔，望之不得到，舉手謝時人而去。故倫、秀詐以惑衆。著，陟略翻。</span></p>
<p class="em2 strong"><span class="yinwen">6</span>閏月，丙戌朔，日有食之。自正月至于是月，五星互經天，縱橫無常。<span class="jiazhu">《志》曰：《傳》曰：日陽，君道也；星陰，臣道也。日出則星亡，臣不得專也。晝而星見午上爲經天，其占爲不臣，爲更王。今五星悉經天，天變所未有也。縱，子容翻。</span></p>
<p class="em2 strong"><span class="yinwen">7</span>張泓等進據陽翟，<span class="jiazhu">陽翟縣，漢屬潁川郡，晉屬河南郡。</span>與齊王冏戰，屢破之。冏軍潁陰，<span class="jiazhu">潁陰縣，在潁川郡，潁陰去陽翟四十里。</span>夏，四月，泓乘勝逼之，冏遣兵逆戰。諸軍不動，而孫輔、徐建軍夜亂，徑歸洛自首曰：<span class="jiazhu">首，式救翻。</span><span class="yinhao">「齊王兵盛，不可當，泓等已沒矣！」</span>趙王倫大恐，祕之，而召其子虔及許超還。<span class="jiazhu">欲召河北之軍還以自衞。</span>會泓破冏露布至，倫乃復遣之。<span class="jiazhu">復，扶又翻。</span>泓等悉帥諸軍濟潁攻冏營，<span class="jiazhu">潁水出潁川陽城縣少室，東南流，過陽翟縣之北。帥，讀曰率；下同。</span>冏出兵擊其別將孫髦、司馬譚等，破之，泓等乃退。孫秀詐稱已破冏營，擒得冏，令百官皆賀。</p>
<p class="em2 strong">成都王穎前鋒至黃橋，<span class="jiazhu">朝歌西有黃澤，澤水右入蕩水，謂之黃雀溝。橋當在溝上。</span>爲孫會、士猗、許超所敗，<span class="jiazhu">敗，補邁翻。</span>殺傷萬餘人，士衆震駭。穎欲退保朝歌，盧志、王彥曰：<span class="yinhao">「今我軍失利，敵新得志，有輕我之心。我若退縮，士氣沮衂，不可復用。<span class="jiazhu">沮，在呂翻。衂，女六翻。復，扶又翻。</span>且戰何能無勝負！不若更選精兵，星行倍道，出敵不意，此用兵之奇也。」</span><span class="jiazhu">星行者，夜行戴星而行也。</span>穎從之。倫賞黃橋之功，士猗、許超與孫會皆持節。由是各不相從，軍政不一，且恃勝輕穎而不設備。穎帥諸軍擊之，大戰于湨水，<span class="jiazhu">湨水出河內軹縣東南，至溫入河。湨，古闃翻。《考異》曰：《趙王倫傳》作<span class="yinhao">「激水」</span>。今從《帝紀》。</span>會等大敗，棄軍南走。穎乘勝長驅濟河。</p>
<p class="em2 strong">自冏等起兵，百官將士皆欲誅倫、秀，秀懼，不敢出中書省；及聞河北軍敗，憂懣不知所爲。<span class="jiazhu">懣，母本翻，又莫困翻。</span>孫會、許超、士猗等至，與秀謀，或欲收餘卒出戰；或欲焚宮室，誅不附己者，挾倫南就孫旂、孟觀；<span class="jiazhu">孫旂在荊州，孟觀在宛。</span>或欲乘船東走入海；計未決。辛酉，左衞將軍王輿與尙書廣陵公漼<span class="jiazhu">漼，取猥翻。</span>帥營兵七百餘人自南掖門入宮，三部司馬爲應於內，攻孫秀、許超、士猗於中書省，皆斬之，遂殺孫奇、孫弼及前將軍謝惔等。<span class="jiazhu">惔，徒甘翻。</span>漼，伷之子也。<span class="jiazhu">伷，音冑。</span>王輿屯雲龍門，召八坐皆入殿中，<span class="jiazhu">坐，徂臥翻。</span>使倫爲詔曰：<span class="yinhao">「吾爲孫秀所誤，以怒三王；今已誅秀。其迎太上皇復位，吾歸老于農畝。」</span>傳詔以騶虞幡敕將士解兵。<span class="jiazhu">傳詔者，使之宣傳詔命，因以爲官名。</span>黃門將倫自華林東門出，及太子荂皆還汶陽里第，<span class="jiazhu">將，如字，引也。荂，枯花翻；楊正衡音孚。洛陽城中有汶陽里，倫私第在焉。楊正衡曰：汶，音問。</span>遣甲士數千迎帝于金墉城。百姓咸稱萬歲。帝自端門入，升殿；羣臣頓首謝罪。詔送倫、荂等赴金墉城。廣平王虔自河北還，至九曲，<span class="jiazhu">《水經註》：九曲瀆，在河南鞏縣西。</span>聞變，棄軍，將數十人歸里第。</p>
<p class="em2 strong">癸亥，赦天下，改元，<span class="jiazhu">改元永寧。</span>大酺五日。<span class="jiazhu">酺，薄乎翻。</span>分遣使者慰勞三王。<span class="jiazhu">勞，力到翻。</span>梁王肜等表：<span class="yinhao">「趙王倫父子凶逆，宜伏誅。」</span>丁卯，遣尙書袁敞持節賜倫死，收其子荂、馥、虔、詡，皆誅之。凡百官爲倫所用者皆斥免，臺、省、府、衞，僅有存者。<span class="jiazhu">尙書、御史、謁者，臺；門下、中書、祕書，省；府，諸公府也；衞，二衞及六軍也。</span>是日，成都王穎至。己巳，河間王顒至。穎使趙驤、石超助齊王冏討張泓等於陽翟，泓等皆降。<span class="jiazhu">降，戶江翻。</span>自兵興六十餘日，戰鬬死者近十萬人。<span class="jiazhu">近，其靳翻。</span>斬張衡、閭和、孫髦于東市，蔡璜自殺。五月，誅義陽王威。襄陽太守宗岱承冏檄斬孫旂，<span class="jiazhu">沈約曰：魏武帝分南郡編縣以北及南陽之山都立襄陽郡。魚豢曰：魏文帝立。</span>永饒冶令空桐機斬孟觀，<span class="jiazhu">永饒冶當在南陽宛縣。空桐，姓；機，名。《姓譜》曰：漢覆姓有空桐、空相二氏。《世本》云：空同，子姓，蓋因崆峒山也。</span>皆傳首洛陽，夷三族。</p>
<p class="em2 strong"><span class="yinwen">8</span>立襄陽王尙爲皇太孫。</p>
<p class="em2 strong"><span class="yinwen">9</span>六月，乙卯，齊王冏帥衆入洛陽，<span class="jiazhu">帥，讀曰率。</span>頓軍通章署，甲士數十萬，威震京都。<span class="jiazhu">晉避景帝諱，謂京師曰京都。</span></p>
<p class="em2 strong"><span class="yinwen">10</span>戊辰，赦天下。</p>
<p class="em2 strong"><span class="yinwen">11</span>復封賓徒王晏爲吳王。<span class="jiazhu">晏貶見上卷永康元年。《考異》曰：《晏傳》：<span class="yinhao">「自賓徒徙封代王。倫誅，復本封。」</span>今從《帝紀》。</span></p>
<p class="em2 strong"><span class="yinwen">12</span>甲戌，詔以齊王冏爲大司馬，加九錫，備物典策，如宣、景、文、武輔魏故事；成都王穎爲大將軍，都督中外諸軍事，假黃鉞，錄尙書事，加九錫，入朝不趨，劍履上殿；<span class="jiazhu">《考異》曰：《穎傳》曰：<span class="yinhao">「至鄴，詔王粹加九錫，進位大將軍，都督中外；穎拜受徽號，讓殊禮。」</span>按穎在洛，盧志已謂穎曰：<span class="yinhao">「今當與齊王共輔朝政，」</span>明已有錄尙書之命，但穎不受歸鄴，故朝廷使粹追命之耳。且穎功大於冏，不應獨賞冏而穎未賞也。今從《帝紀》。</span>河間王顒爲侍中、太尉，加三賜之禮；<span class="jiazhu">《記·王制》：諸侯，賜弓矢然後征，賜鈇鉞然後殺，賜圭瓚然後爲鬯。</span>常山王乂爲撫軍大將軍，領左軍；<span class="jiazhu">左軍，卽左軍將軍所統。</span>進廣陵公漼爵爲王，領尙書，加侍中；進新野公歆爵爲王，都督荊州諸軍事，加鎭南大將軍。<span class="jiazhu">歆自南中郎將加鎭南。</span>齊、成都、河間三府，各置掾屬四十人，武號森列，<span class="jiazhu">自東漢以來，公府皆有掾、有屬，但不帶武號耳。掾，以絹翻。</span>文官備員而已，識者知兵之未戢也。己卯，以梁王肜爲太宰，領司徒。<span class="jiazhu">肜以太師領丞相之職。</span></p>
<p class="em2 strong">光祿大夫劉蕃女爲趙世子荂妻，故蕃及二子散騎侍郎輿、冠軍將軍琨皆爲趙王倫所委任。<span class="jiazhu">冠，古玩翻。</span>大司馬冏以琨父子有才望，特宥之，以輿爲中書郎，<span class="jiazhu">中書郎，卽中書侍郎。</span>琨爲尙書左丞。又以前司徒王戎爲尙書令，劉暾爲御史中丞，<span class="jiazhu">暾，他昆翻。</span>王衍爲河南尹。</p>
<p class="em2 strong">新野王歆將之鎭，<span class="jiazhu">將出鎭荊州也。</span>與冏同乘謁陵，<span class="jiazhu">乘，繩正翻。</span>因說冏曰：<span class="yinhao">「成都王至親，<span class="jiazhu">帝弟之親，故曰至親。說，輸芮翻。</span>同建大勳，今宜留之與輔政；若不能爾，當奪其兵權。」</span>常山王乂與成都王穎俱拜陵，乂謂穎曰：<span class="yinhao">「天下者，先帝之業，王宜維正之。」</span>聞其言者莫不憂懼。<span class="jiazhu">憂懼者，以冏與乂、穎必阻兵相圖，將罹其禍也。</span>盧志謂穎曰：<span class="yinhao">「齊王衆號百萬，與張泓等相持不能決；大王逕前濟河，功無與貳。今齊王欲與大王共輔朝政。志聞兩雄不俱立，宜因太妃微疾，求還定省，<span class="jiazhu">穎母程才人册爲成都太妃。《記·曲禮》：凡爲人子者，冬溫而夏凊，昏定而晨省。省，悉景翻。</span>委重齊王，以收四海之心，<span class="jiazhu">委朝政之重於齊王，則四海之人謂穎功大不居，將歸心於穎。</span>此計之上也。」</span>穎從之。帝見穎于東堂，慰勞之。<span class="jiazhu">勞，力到翻。</span>穎拜謝曰：<span class="yinhao">「此大司馬冏之勳，臣無豫焉。」</span>因表稱冏功德，宜委以萬機，自陳母疾，請歸藩。卽辭出，不復還營，便謁太廟，出自東陽城門，<span class="jiazhu">洛陽城東面北頭第二門曰東陽門。</span>遂歸鄴。遣信與冏別，冏大驚，馳出送穎，至七里澗，及之。<span class="jiazhu">《水經註》：鴻臺陂在洛陽東北二十里，其水東流，左合七里澗。武帝泰始十年，立城東七里澗石橋。</span>穎住車言別，流涕滂沱，<span class="jiazhu">滂沱，淚下如雨也。</span>惟以太妃疾苦爲憂，不及時事。由是士民之譽皆歸穎。</p>
<p class="em2 strong">冏辟新興劉殷爲軍諮祭酒，洛陽令曹攄爲記室督，<span class="jiazhu">漢建安三年，曹公置軍謀祭酒。晉制：文武官公及諸方面征鎭府，皆置軍諮祭酒。漢三公及大將軍府，皆有記室令史，主上章表奏報書記。曹公輔漢，以陳琳、阮瑀管記室。晉諸公府皆有記室督。攄，抽居翻。</span>尙書郎江統、陽平太守河內苟晞參軍事，<span class="jiazhu">晉諸公、諸從公爲持節都督，增參軍爲六員。</span>吳國張翰爲東曹掾，孫惠爲戶曹掾，前廷尉正顧榮及順陽王豹爲主簿。<span class="jiazhu">晉制：東曹在倉曹之上，戶曹在倉曹之下。廷尉屬官有正、監、平。魏分南陽立南鄕郡，武帝太康中，更名順陽郡。掾，俞絹翻。豹，補敎翻。</span>惠，賁之曾孫；<span class="jiazhu">孫賁，吳主權從兄。</span>榮，雍之孫也。<span class="jiazhu">顧雍，吳相也。</span>殷幼孤貧，養曾祖母以孝聞，<span class="jiazhu">養，羊亮翻。</span>人以穀帛遺之，<span class="jiazhu">遺，于季翻。</span>殷受而不謝，直云：<span class="yinhao">「待後貴當相酧耳。」</span>及長，博通經史，性倜儻有大志，<span class="jiazhu">長，知兩翻。倜，他歷翻。倜儻，卓異也。劉殷後事劉聰貴顯，女充聰後宮，何足尙也！</span>儉而不陋，清而不介，望之頹然而不可侵也。冏以何勗爲中領軍，董艾典樞機，又封其將佐有功者葛旟、路秀、衞毅、劉眞、韓泰皆爲縣公，委以心膂，號曰<span class="yinhao">「五公」</span>。<span class="jiazhu">葛旟，牟平公。路秀，小黃公。衞毅，陰平公。劉眞，安鄕公。韓泰，封丘公。旟，音輿。《考異》曰：<span class="yinhao">「路秀」</span>，《帝紀》作<span class="yinhao">「路季」</span>，今從《齊王冏傳》。</span></p>
<p class="em2 strong">成都王穎至鄴，詔遣使者就申前命；穎受大將軍，讓九錫殊禮。表論興義功臣，皆封公侯。<span class="jiazhu">穎亦表封盧志、和演、董洪、王彥、趙驤等。</span>又表稱：<span class="yinhao">「大司馬前在陽翟，與賊相持旣久，百姓困敝，乞運河北邸閣米十五萬斛，以賑陽翟饑民。」</span>造棺八千餘枚，以成都國秩爲衣服，斂祭黃橋戰士，<span class="jiazhu">斂，力贍翻。</span>旌顯其家，加常戰亡二等。又命溫縣瘞趙王倫戰士萬四千餘人。<span class="jiazhu">此湨水之戰也。溫縣屬河內郡；周司寇蘇忿生之國也。瘞，於計翻。</span>皆盧志之謀也。穎貌美而神昏，不知書，然氣性敦厚，委事於志，故得成其美焉。詔復遣使諭穎入輔，幷使受九錫。<span class="jiazhu">復，扶又翻。</span>穎嬖人孟玖不欲還洛，<span class="jiazhu">嬖，卑義翻，又博計翻。</span>又，程太妃愛戀鄴都，故穎終辭不拜。</p>
<p class="em2 strong">初，大司馬冏疑中書郎陸機爲趙王倫撰禪詔，收，欲殺之；大將軍穎爲之辯理，得免死，<span class="jiazhu">爲，于僞翻。</span>因表爲平原內史，以其弟雲爲清河內史。機友人顧榮及廣陵戴淵，以中國多難，<span class="jiazhu">難，乃旦翻。</span>勸機還吳；機以受穎全濟之恩，且謂穎有時望，可與立功，遂留不去。<span class="jiazhu">爲陸機、陸雲爲穎所殺張本。</span></p>
<p class="em2 strong"><span class="yinwen">13</span>秋，七月，復封常山王乂爲長沙王，<span class="jiazhu">武帝太康十年，封乂爲長沙王；楚王瑋之誅，乂以同母貶爲常山王；今復舊封。</span>遷開府、驃騎將軍。</p>
<p class="em2 strong"><span class="yinwen">14</span>東萊王蕤，凶暴使酒，數陵侮大司馬冏，<span class="jiazhu">數，所角翻。</span>又從冏求開府不得而怨之，密表冏專權，與左衞將軍王輿謀廢冏。事覺，八月，詔廢蕤爲庶人，誅輿三族，徙蕤於上庸，上庸內史陳鍾承冏旨潛殺之。<span class="jiazhu">《考異》曰：《帝紀》：<span class="yinhao">「六月，庚午，蕤與王輿謀廢冏，事覺得罪。甲戌，冏爲大司馬。」</span>按誅輿詔已稱冏爲大司馬，則輿事覺不應在冏爲大司馬前。今從《三十國春秋》在八月。</span></p>
<p class="em2 strong"><span class="yinwen">15</span>赦天下。</p>
<p class="em2 strong"><span class="yinwen">16</span>東武公澹坐不孝徙遼東。九月，徵其弟東安王繇復舊爵，<span class="jiazhu">繇廢徙，見八十二卷元康元年。</span>拜尙書左僕射。繇舉東平王楙爲<span class="jiaozhusup">【章：甲十一行本「爲」下有「平東將軍」四字；乙十一行本同；孔本同；張校同；退齋校同。】</span>都督徐州諸軍事，鎭下邳。<span class="jiazhu">《考異》曰：《帝紀》：<span class="yinhao">「八月，楙爲平東，督徐州；九月，繇復爵。」</span>按《楙傳》，<span class="yinhao">「繇爲僕射，舉楙爲平東」</span>，故移在繇還後。</span></p>
<p class="em2 strong"><span class="yinwen">17</span>初，朝廷符下秦、雍州，使召還流民入蜀者，<span class="jiazhu">下，遐嫁翻。雍，於用翻。</span>又遣御史馮該、張昌督之。李特兄輔自略陽至蜀，言中國方亂，不足復還。特然之，累遣天水閻式詣羅尙求權停至秋，又納賂於尙及馮該；尙、該許之。朝廷論討趙廞功，拜特宣威將軍，弟流奮武將軍，皆封侯。璽書下益州，條列六郡流民與特同討廞者，將加封賞。廣漢太守辛冉欲以滅廞爲己功，寢朝命，<span class="jiazhu">寢封拜特、流之命也。下，遐嫁翻。朝，直遙翻。</span>不以實上；<span class="jiazhu">所條列者，不以實上。上，時掌翻；下同。</span>衆咸怨之。<span class="jiazhu">六郡之衆也。</span></p>
<p class="em2 strong">羅尙遣從事督遣流民，限七月上道。<span class="jiazhu">上，時掌翻。</span>時流民布在梁、益，爲人傭力，聞州郡逼遣，人人愁怨，不知所爲；且水潦方盛，年穀未登，無以爲行資。特復遣閻式詣尙，求停至冬；<span class="jiazhu">復，扶又翻；下日復、復值同。</span>辛冉及犍爲太守李苾以爲不可。<span class="jiazhu">犍，居言翻。苾，毗必翻。</span>尙舉別駕杜<span class="jiaozhusup">【章：甲十一行本「杜」上有「蜀都」二字；乙十一行本同；孔本同；張校同。】</span>弢秀才，式爲弢說逼移利害，弢亦欲寬流民一年；<span class="jiazhu">弢，他刀翻。爲，于僞翻；下數爲同。</span>尙用冉、苾之謀，不從；弢乃致秀才板，出還家。<span class="jiazhu">送至爲致。</span>冉性貪暴，欲殺流民首領，取其資貨，乃與苾白尙，言：<span class="yinhao">「流民前因趙廞之亂，多所剽掠，宜因移設關以奪取之。」</span><span class="jiazhu">剽，匹妙翻。移，卽移書也。流民安於蜀土，雖以朝命驅使還本，猶恐其不去，況欲設關以奪取其資財，是速之爲亂也。</span>尙移書梓潼太守張演，於諸要施關，搜索寶貨。<span class="jiazhu">蜀劉氏分廣漢立梓潼郡。諸要者，凡路所通，其地當往來之津要者。施關者，先未嘗立關，今特設之。</span></p>
<p class="em2 strong">特數爲流民請留，<span class="jiazhu">數，所角翻。</span>流民皆感而恃之，多相帥歸特。特乃結大營於綿竹以處流民，<span class="jiazhu">帥，讀曰率。處，昌呂翻。</span>移辛冉求自寬。冉大怒，遣人分牓通衢，購募特兄弟，許以重賞。特見之，悉取以歸，與弟驤改其購云：<span class="yinhao">「能送六郡酋<span class="jiaozhusup">【章：甲十一行本「酋」作「之」；乙十一行本同；孔本同。】</span>豪李、任、閻、趙、上<span class="jiaozhusup">【章：甲十一行本「上」上有「楊」字；乙十一行本同；孔本同；張校同。】</span>官及氐、叟侯王一首，賞百匹。」</span><span class="jiazhu">蜀叟自是一種。酋，慈由翻。任，音壬。</span>於是流民大懼，歸特者愈衆，旬月間過二萬人。流亦聚衆數千人。</p>
<p class="em2 strong">特又遣閻式詣羅尙求申期，<span class="jiazhu">申，重也；求重爲期限，使流民得自寬也。</span>式見營栅衝要，謀揜流民，歎曰：<span class="yinhao">「民心方危，今而速之，亂將作矣。」</span>又知辛冉、李苾意不可回，乃辭尙還緜竹。尙謂式曰：<span class="yinhao">「子且以吾意告諸流民，今聽寬矣。」</span>式曰：<span class="yinhao">「明公惑於姦說，恐無寬理。弱而不可輕者民也，今趣之不以理，<span class="jiazhu">趣，讀曰促。</span>衆怒難犯，<span class="jiazhu">《左傳》鄭子產之言。</span>恐爲禍不淺。」</span>尙曰：<span class="yinhao">「然。吾不欺子，子其行矣！」</span>式至緜竹，言於特曰：<span class="yinhao">「尙雖云爾，然未可信也。何者？尙威刑不立，冉等各擁強兵，一旦爲變，亦非尙所能制，深宜爲備。」</span>特從之。<span class="jiazhu">閻式已覘知冉等之情。</span>冬，十月，特分爲二營，特居北營，流居東營，繕甲厲兵，戒嚴以待之。</p>
<p class="em2 strong">冉、苾相與謀曰：<span class="yinhao">「羅侯貪而無斷，<span class="jiazhu">斷，丁亂翻。</span>日復一日，令流民得展姦計。李特兄弟並有雄才，吾屬將爲所虜矣！宜爲決計，<span class="jiazhu">欲一戰以決之也。</span>羅侯不足復問也。」</span><span class="jiazhu">復，扶又翻。</span>乃遣廣漢都尉曾元、牙門張顯、劉並等潛帥步騎三萬襲特營；<span class="jiazhu">帥，讀曰率。</span>羅尙聞之，亦遣督護田佐助元。元等至，特安臥不動，待其衆半入，發伏擊之，死者甚衆。殺田佐、曾元、張顯，傳首以示尙、冉。尙謂將佐曰：<span class="yinhao">「此虜成去矣，<span class="jiazhu">謂特雖求申行期，而去計已成也。</span>而廣漢不用吾言以張賊勢，<span class="jiazhu">辛冉爲廣漢太守，故稱之。尙言冉輕用兵，爲特所敗，使其勢愈張也。張，知亮翻。</span>今若之何！」</span></p>
<p class="em2 strong">於是六郡流民<span class="jiaozhusup">【章：甲十一行本「民」下有「李含等」三字；乙十一行本同；孔本同；張校同；退齋校同。】</span>共推特行鎭北大將軍，承制封拜；以其弟流行鎭東大將軍，號東督護，以相鎭統；又以兄輔爲驃騎將軍，弟驤爲驍騎將軍，<span class="jiazhu">驃，匹妙翻。驍，堅堯翻。</span>進兵攻冉於廣漢。<span class="jiazhu">廣漢郡治廣漢縣，後宋置遂寧郡，齊、梁加<span class="yinhao">「東」</span>字。後魏改廣漢縣爲方義縣；後周改東遂寧爲遂州，方義爲遂州治所。</span>尙遣李苾、費遠帥衆救冉，<span class="jiazhu">費，扶沸翻。</span>畏特，不敢進。冉出戰屢敗，潰圍奔德陽。<span class="jiazhu">德陽縣，後漢置，屬廣漢郡；至唐，屬劍州。</span>特入據廣漢，以李超爲太守，進兵攻尙於成都。尙以書諭閻式，式復書曰：<span class="yinhao">「辛冉傾巧，曾元小豎，李叔平非將帥之才。<span class="jiazhu">李苾，字叔平。將，卽亮翻。帥，所類翻。</span>式前爲節下及杜景文論留、徙之宜。<span class="jiazhu">晉人稱方面專征之將率曰節下。杜弢，字景文。爲，于僞翻。</span>人懷桑梓，<span class="jiazhu">桑梓，祖父之所樹以遺子孫者；故謂懷故鄕者爲懷桑梓。</span>孰不願之！但往日初至，隨穀庸賃，<span class="jiazhu">謂往日流民初至蜀之時，無以自給，隨所往逐糧，出力爲人傭作。賃，女禁翻，亦傭也。</span>一室五分，復值秋潦，<span class="jiazhu">潦，魯皓翻，雨水大貌。復，扶又翻。</span>乞須冬熟，而終不見聽。繩之太過，窮鹿抵虎，流民不肯延頸受刀，以致爲變。卽聽式言，寬使治嚴，<span class="jiazhu">卽，就也。治嚴，猶云治裝也。治，直之翻。</span>不過去九月盡集，<span class="jiazhu">日月已過者爲去。</span>十月進道，令達鄕里，何有如此也！」</span></p>
<p class="em2 strong">特以兄輔、弟驤、子始、蕩、雄及李含、含子國、離、任回、李攀、攀弟恭、上官晶、任臧、楊褒、上官惇等爲將帥，閻式、李遠等爲僚佐。羅尙素貪殘，爲百姓患。特與蜀民約法三章，施捨賑貸，<span class="jiazhu">杜預曰：施恩惠，捨勞役。</span>禮賢拔滯，軍政肅然，蜀民大悅。尙頻爲特所敗，<span class="jiazhu">敗，補邁翻。</span>乃阻長圍，緣郫水作營，連延七百里，<span class="jiazhu">《水經註》：綿水西出綿竹縣，又與湔水合，亦謂之郫江。《載記》曰：尙緣水作營，自都安至犍爲七百里。師古曰：郫，音疲。</span>與特相拒，求救於梁州及南夷校尉。<span class="jiazhu">南夷校尉統南中諸郡。</span></p>
<p class="em2 strong"><span class="yinwen">18</span>十二月，潁昌康公何卲薨。</p>
<p class="em2 strong"><span class="yinwen">19</span>封大司馬冏子冰爲樂安王，英爲濟陽王，超爲淮南王。</p>
<p class="strong"><span class="section" id="title-4"><span data-head-description="孝惠皇帝中之上" data-head-level="h4" data-head-title="太安元年">太安元年</span></span><span class="biaozhusup" data-rel="（壬戌、三○二年）"></span><span class="jiazhu">是年十二月，齊王冏死，方改元太安；此猶是永寧二年。</span></p>
<p class="em2 strong"><span class="yinwen">1</span>春，三月，沖太孫尙薨。<span class="jiazhu">沖，諡也。</span></p>
<p class="em2 strong"><span class="yinwen">2</span>夏，五月，己<span class="jiaozhusup">【章：甲十一行本「己」作「乙」；乙十一行本同；孔本同。】</span>酉，梁孝王肜薨。</p>
<p class="em2 strong"><span class="yinwen">3</span>以右光祿大夫劉寔爲太傅，尋以老病罷。</p>
<p class="em2 strong"><span class="yinwen">4</span>河間王顒遣督護衙博討李特，<span class="jiazhu">《姓譜》：秦穆公子食采於衙，因氏焉。衙縣，漢屬馮翊。</span>軍于梓潼；<span class="jiazhu">梓潼縣，漢屬廣漢郡；劉蜀分廣漢置梓潼郡。唐劍州之梓潼、普安、黃安、永歸、武連、臨津、劍門皆漢梓潼縣地。潼，音同。</span>朝廷復以張微爲廣漢太守，軍于德陽；<span class="jiazhu">復，扶又翻；下同。</span>羅尙遣督護張龜軍于繁城。<span class="jiazhu">繁縣，屬蜀郡。劉昫曰：唐彭州九隴縣，漢繁縣地。宋白曰：益州新繁縣，本漢繁縣。</span>特使其子鎭軍將軍蕩等襲博，而自將擊龜，破之。蕩敗博兵於陽沔，<span class="jiazhu">敗，補邁翻；下所敗同。</span>梓潼太守張演委城走，巴西丞毛植以郡降。蕩進攻博於葭萌，<span class="jiazhu">巴西郡，唐爲閬、果二州之地。劉蜀改漢葭萌縣爲漢壽縣，晉又改爲晉壽。此本之漢舊縣名而書之。唐爲利州之緜谷、葭萌二縣地。</span>博走，其衆盡降。<span class="jiazhu">降，戶江翻。</span>河間王顒更以許雄爲梁州刺史。特自稱大將軍、益州牧、都督梁·益二州諸軍事。</p>
<p class="em2 strong"><span class="yinwen">5</span>大司馬冏欲久專大政，以帝子孫俱盡，<span class="jiazhu">太子遹死，帝無子矣；虨、臧、尙死，帝無孫矣。</span>大將軍穎有次立之勢；<span class="jiazhu">穎於帝諸弟之次當及。</span>清河王覃，遐之子也，方八歲，乃上表請立之。癸卯，立覃爲皇太子，以冏爲太子太師，東海王越爲司空，領中書監。</p>
<p class="em2 strong"><span class="yinwen">6</span>秋，八月，李特攻張微，微擊破之，遂進攻特營。李蕩引兵救之，山道險陿，<span class="jiazhu">陿，與狹同。</span>蕩力戰而前，遂破微兵。特欲還涪，蕩及司馬王幸諫曰：<span class="yinhao">「微軍已敗，智勇俱竭，宜乘銳氣遂禽之。」</span>特復進攻微，殺之，生禽微子存，以微喪還之。</p>
<p class="em2 strong">特以其將寋碩守德陽。<span class="jiazhu">寋，九件翻，姓也。</span>李驤軍毗橋，<span class="jiazhu">今懷安軍西北有中江，源從漢州彌牟、雒水、毗橋水三水會爲一江。懷安軍，漢廣漢新都縣之地。</span>羅尙遣軍擊之，屢爲驤所敗。驤遂進攻成都，燒其門。李流軍成都之北。尙遣精勇萬人攻驤，驤與流合擊，大破之，還者什一二。許雄數遣軍攻特，不勝，<span class="jiazhu">數，所角翻。</span>特勢益盛。</p>
<p class="em2 strong">建寧大姓李叡、毛詵逐太守許<span class="jiaozhusup">【章：甲十一行本「許」作「杜」；乙十一行本同；孔本同；退齋校同。】</span>俊，<span class="jiazhu">建寧，古滇王國之地，漢開置益州郡，劉蜀更名建寧郡，唐爲昆州之地。</span>朱提大姓李猛逐太守雍約以應特，<span class="jiazhu">朱提縣，前漢屬犍爲郡，後漢屬犍爲屬國都尉，劉蜀分置朱提郡，唐爲曲州之地。朱提，蘇林音銖時。雍，於用翻。</span>衆各數萬。南夷校尉李毅討破之，斬詵；李猛奉牋降，而辭意不遜，毅誘而殺之。冬，十一月，丙戌，復置寧州，<span class="jiazhu">罷寧州見八十一卷武帝太康五年。</span>以毅爲刺史。</p>
<p class="em2 strong"><span class="yinwen">7</span>齊武閔王冏旣得志，頗驕奢擅權，大起府第，壞公私廬舍以百數，<span class="jiazhu">壞，音怪。</span>制與西宮等，中外失望。侍中嵇紹上疏曰：<span class="yinhao">「存不忘亡，《易》之善戒也。<span class="jiazhu">《易·大傳》：子曰：危者有其安者也，亡者保其存者也，亂者有其治者也。君子安而不忘危，存而不忘亡，治而不忘亂，然後身安而國家可保也。《易》曰：其亡其亡，繫于苞桑。</span>臣願陛下無忘金墉，大司馬無忘潁上，大將軍無忘黃橋，則禍亂之萌無由而兆矣。」</span><span class="jiazhu">齊桓公與鮑叔牙、管夷吾、甯戚飲酒酣，叔牙爲壽曰：<span class="yinhao">「願君無忘在莒時，願管子無忘束縛於魯時，甯子無忘飯牛車下時。」</span>嵇紹之言祖其意。</span>又與冏書，以爲：<span class="yinhao">「唐、虞茅茨，夏禹卑宮。<span class="jiazhu">唐、虞采椽不斲，茅茨不翦。禹卑宮室。</span>今大興第舍及爲三王立宅，<span class="jiazhu">爲，于僞翻。</span>豈今日之急邪！」</span>冏遜辭謝之，然不能從。</p>
<p class="em2 strong">冏耽於宴樂，不入朝見；<span class="jiazhu">樂，音洛。朝，直遙翻。見，賢遍翻。</span>坐拜百官，<span class="jiazhu">坐受百官之拜也。一說：天子用三公、九卿、諸將軍，猶引而拜之；今冏安坐府第，拜授百官也。</span>符敕三臺；選用不均，<span class="jiazhu">以私意選用，符敕三臺使奉行，不均之大者也。</span>嬖寵用事。<span class="jiazhu">凡史書其人將敗，必先敍其致敗之由，此《左氏傳》例。</span>殿中御史桓豹奏事，不先經冏府，卽加考竟。<span class="jiazhu">魏制：蘭臺遣二御史居殿中，伺察非法；及晉，置四人。史言冏但欲專權，考竟殿中御史，不知無君之迹愈著。</span>南陽處士鄭方<span class="jiazhu">處，昌呂翻。</span>上書諫冏曰：<span class="yinhao">「今大王安不慮危，宴樂過度，一失也。<span class="jiazhu">樂，音洛。</span>宗室骨肉，當無纖介，今則不然，二失也。蠻夷不靜，大王謂功業已隆，不以爲念，三失也。<span class="jiazhu">蠻夷不靜，謂李特等寇亂梁、益也。</span>兵革之後，百姓窮困，不聞賑救，四失也。<span class="jiazhu">此一失蓋指成都王穎運米以收河南人心，而不敢察察言之耳。</span>大王與義兵盟約，事定之後，賞不踰時，而今猶有<span class="jiaozhusup">【章：甲十一行本「有」上重「有」字；乙十一行本同；張校同。】</span>功未論者，五失也。」</span><span class="jiazhu">《兵法》曰：賞不踰時，欲民速得爲善之利也。此言潁上之功猶有未敍者。</span>冏謝曰：<span class="yinhao">「非子，孤不聞過。」</span></p>
<p class="em2 strong">孫惠上書曰：<span class="yinhao">「天下有五難、四不可，而明公皆居之：冒犯鋒刃，一難也；<span class="jiazhu">冒，莫北翻。</span>聚致英豪，二難也；與將士均勞苦，三難也；<span class="jiazhu">將，卽亮翻。</span>以弱勝強，四難也；興復皇業，五難也。大名不可久荷，<span class="jiazhu">荷，下可翻。</span>大功不可久任，大權不可久執，大威不可久居。大王行其難而不以爲難，<span class="jiazhu">謂在潁上時也。</span>處其不可而謂之可，<span class="jiazhu">惠之此言，婉而切。處，昌呂翻。</span>惠竊所不安也。明公宜思功成身退之道，<span class="jiazhu">《老子》曰：功成、名遂、身退，天之道。</span>崇親推近，委重長沙、成都二王，長揖歸藩，則太伯、子臧不專美於前矣。<span class="jiazhu">吳太伯以天下讓，曹子臧以國讓。</span>今乃忘高亢之可危，<span class="jiazhu">亢，口浪翻；高極爲亢。</span>貪權勢以受疑，雖遨遊高臺之上，逍遙重墉之內，<span class="jiazhu">重，直龍翻。</span>愚竊謂危亡之憂，過於在潁、翟之時也。」</span><span class="jiazhu">潁、翟，謂潁川、陽翟也。</span>冏不能用，惠辭疾去。冏謂曹攄曰：<span class="yinhao">「或勸吾委權還國，何如？」</span>攄曰：<span class="yinhao">「物禁太盛，大王誠能居高慮危，褰裳去之，斯善之善者也。」</span>冏不聽。</p>
<p class="em2 strong">張翰、顧榮皆慮及禍，翰因秋風起，思菰菜、蓴羹、鱸魚鱠，<span class="jiazhu">菰，一名蔣。《本草》曰：菰，又謂之茭，歲久，中心生白臺，謂之菰米，其臺中有黑者，謂之茭，至後結實，乃雕胡黑米也。蓴生水中，葉似鳧茨，春夏細長肥滑，三月至八月爲絲蓴，九月至十一月爲猪蓴。鱸魚出吳松江者佳，吳人以爲鱠，甚美。蓴，殊倫翻。</span>歎曰：<span class="yinhao">「人生貴適志耳，富貴何爲！」</span>卽引去。榮故酣飲，不省府事，<span class="jiazhu">省，悉景翻。</span>長史葛旟以其廢職，白冏徙榮爲中書侍郎。潁川處士庾袞<span class="jiazhu">《姓譜》：庾姓，堯時爲掌庾大夫，因氏焉。處，昌呂翻；下處要同。</span>聞冏朞年不朝，歎曰：<span class="yinhao">「晉室卑矣，禍亂將興！」</span>帥妻子逃於林慮山中。<span class="jiazhu">帥，讀曰率。慮，音廬。</span></p>
<p class="em2 strong">王豹致牋於冏曰：<span class="yinhao">「伏思元康以來，宰相在位，未有一人獲終者，<span class="jiazhu">元康元年，楊駿誅，繼而汝南王亮死。永康元年，張華、裴頠死。</span>乃事勢使然，非皆爲不善也。今公克平禍亂，安國定家，乃復尋覆車之軌，<span class="jiazhu">復，扶又翻。</span>欲冀長存，不亦難乎！今河間樹根於關右，成都盤桓於舊魏，<span class="jiazhu">曹魏以鄴都基王業，故謂之舊魏。</span>新野大封於江、漢，三王方以方剛強盛之年，並典戎馬，處要害之地，而明公以難賞之功，挾震主之威，獨據京都，專執大權，進則亢龍有悔，<span class="jiazhu">《易·乾》上九《爻辭》。《象》曰：亢龍有悔，盈不可久也。</span>退則據于蒺藜，<span class="jiazhu">《易·困》六三《爻辭》。陶弘景曰：蒺藜多生道上，而葉布地，子有刺，狀若菱而小，有三角。長安最饒，人以故多著木屐。今軍家乃鑄鐵作之，以布敵路，亦呼爲蒺藜。《易》云：據于蒺藜，言其凶傷也。《爾雅翼》：茨，蒺藜。《詩》曰：牆有茨。蒺，昨失翻。藜，力脂翻，又力兮翻。</span>冀此求安，未見其福也。」</span>因請悉遣王侯之國，<span class="jiazhu">豹因此語掇長沙王乂之怒，以殺其身。</span>依周、召之法，<span class="jiazhu">召，讀曰邵。</span>以成都王爲北州伯，治鄴；冏自爲南州伯，治宛；分河爲界，各統王侯，以夾輔天子。<span class="jiazhu">周之時，周、召分陝而治，爲二伯，以夾輔王室，故王豹欲依以爲法。宛，於元翻。</span>冏優令答之。長沙王乂見豹牋，謂冏曰：<span class="yinhao">「小子離間骨肉，何不銅駞下打殺！」</span>冏乃奏豹讒內間外，<span class="jiazhu">間，古莧翻。</span>坐生猜嫌，不忠不義，鞭殺之。豹將死，曰：<span class="yinhao">「縣吾頭大司馬門，見兵之攻齊也！」</span><span class="jiazhu">縣，讀曰懸。昔伍子胥爲吳王夫差所殺，將死，曰：<span class="yinhao">「縣吾目於吳東門，見越之入吳也。」</span>豹倣此語。</span></p>
<p class="em2 strong">冏以河間王顒本附趙王倫，心常恨之。梁州刺史安定皇甫商，與顒長史李含不平。含被徵爲翊軍校尉，時商參冏軍事，夏侯奭兄亦在冏府。含心不自安，<span class="jiazhu">顒附趙王倫，奭爲顒所殺，事並見上永寧元年。</span>又與冏右司馬趙驤有隙，遂單馬奔顒，詐稱受密詔，使顒誅冏，因說顒曰：<span class="jiazhu">說，輸芮翻。</span><span class="yinhao">「成都王至親，有大功，推讓還藩，甚得衆心。<span class="jiazhu">推，吐雷翻。</span>齊王越親而專政，朝廷側目。今檄長沙王使討齊，齊王必誅長沙，吾因以爲齊罪而討之，必可禽也。去齊立成都，<span class="jiazhu">去，羌呂翻。</span>除逼建親，以安社稷，大勳也。」</span>顒從之。是時，武帝族弟范陽王虓都督豫州諸軍事。<span class="jiazhu">虓，宣帝弟東武城侯馗之少子。虓，虛交翻。</span>顒上表陳冏罪狀，且言：<span class="yinhao">「勒兵十萬，欲與成都王穎、新野王歆、范陽王虓共會洛陽，請長沙王乂廢冏還第，以穎代冏輔政。」</span>顒遂舉兵，以李含爲都督，帥張方等趨洛陽；復遣使邀穎，<span class="jiazhu">帥，讀曰率。趨，七喻翻。復，扶又翻。</span>穎將應之，慮志諫，不聽。</p>
<p class="em2 strong">十二月，丁卯，顒表至；冏大懼，會百官議之，曰：<span class="yinhao">「孤首唱義兵，臣子之節，信著神明。今二王信讒作難，將若之何？」</span><span class="jiazhu">二王，謂河間王顒、成都王穎。難，乃旦翻。</span>尙書令王戎曰：<span class="yinhao">「公勳業誠大；然賞不及勞，故人懷貳心。今二王兵盛，不可當也。若以王就第，委權崇讓，庶可求安。」</span>冏從事中郎葛旟怒曰：<span class="yinhao">「三臺納言，不恤王事。<span class="jiazhu">謂尙書也。</span>賞報稽緩，<span class="jiazhu">賞以報功，故曰賞報。稽，留也；緩，遲也。</span>責不在府。<span class="jiazhu">自謂過不在齊府也。</span>讒言逆亂，當共誅討，柰何虛承僞書，遽令公就第乎！漢、魏以來，王侯就第，寧有得保妻子者邪！議者可斬！」</span>百官震悚失色，戎僞藥發墮廁，得免。</p>
<p class="em2 strong">李含屯陰盤，<span class="jiazhu">魏收《地形志》：陰盤縣，漢屬安定郡；晉屬京兆郡；鴻門、戲水皆在縣界。余按漢京兆與馮翊以渭水爲界。安定在馮翊之北，晉安得割安定之陰盤以屬京兆邪！此魏收之誤也。《水經註》：泠水逕陰盤、新豐兩原之間，北流注于渭。漢靈帝建寧三年，改新豐爲都鄕，封段熲爲侯國。後立陰槃城，其水際城北出，謂是水爲陰槃水。又北絕漕槃溝，注于渭，是則李含所屯之陰盤也。《五代史志》：隋廢後魏平涼郡，入陰盤縣。《地形志》，涇州有平涼郡，治陰縣。一《志》之間，兩陰盤並載而不覺其誤，以是見史學之難精也。劉昫曰：唐涇州良原縣，隋陰盤縣，是卽漢安定之陰盤縣。宋白曰：京兆昭應縣東十三里，有漢新豐縣故城，亦謂之陰盤城。後漢靈帝末，移安定陰盤縣寄理於此，是卽京兆之陰盤也。</span>張方帥兵二萬軍新安，<span class="jiazhu">新安縣，漢屬弘農郡，晉屬河南郡。帥，讀曰率。</span>檄長沙王乂使討冏。冏遣董艾襲乂，乂將左右百餘人馳入宮，閉諸門，奉天子攻大司馬府，董艾陳兵宮西，縱火燒千秋神武門。<span class="jiazhu">千秋神武門，宮西門也。東漢曰神虎，《晉》及《南》、《北》諸《史》，皆唐羣臣所定，唐太祖諱虎，避之，改爲<span class="yinhao">「武」</span>。</span>冏使人執騶虞幡唱云：<span class="yinhao">「長沙王乂<span class="jiaozhusup">【章：甲十一行本無「乂」字；乙十一行本同；孔本同。】</span>矯詔。」</span>乂又稱<span class="yinhao">「大司馬謀反」</span>。是夕，城內大戰，飛矢雨集，火光屬天。<span class="jiazhu">屬，之欲翻。</span>帝幸上東門，<span class="jiazhu">此上東門非洛城之上東門，宮城之上東門也。</span>矢集御前，羣臣死者相枕。<span class="jiazhu">枕，職鴆翻。</span>連戰三日，冏衆大敗，大司馬長史趙淵殺何勗，因執冏以降。<span class="jiazhu">何勗與冏同起兵，時爲中領軍。降，戶江翻。</span>冏至殿前，帝惻然，欲活之。乂叱左右趣牽出，<span class="jiazhu">趣，讀曰促。</span>斬於閶闔門外，<span class="jiazhu">《水經註》曰：按禮，王有五門，謂皋門、庫門、雉門、應門、路門。魏明帝上法太極，於洛陽南宮起太極殿于漢崇德殿之故處，改雉門曰閶闔門。余按天門曰閶闔，法以名門。又按《晉志》，洛陽城西有廣陽、西明、閶闔三門，未知孰是。此時怱怱，奚暇牽冏出都城西門乎！此必宮城之閶闔門也。</span>徇首六軍，同黨皆夷三族，死者二千餘人。囚冏子超、冰、英於金墉城，廢冏弟北海王寔。赦天下，改元。<span class="jiazhu">改元太安。</span>李含等聞冏死，引兵還長安。</p>
<p class="em2 strong">長沙王乂雖在朝廷，事無巨細，皆就鄴諮大將軍穎。穎以孫惠爲參軍，陸雲爲右司馬。</p>
<p class="em2 strong"><span class="yinwen">8</span>是歲，陳留王薨，諡曰魏元皇帝。<span class="jiazhu">晉受魏禪，奉魏帝爲陳留王。</span></p>
<p class="em2 strong"><span class="yinwen">9</span>鮮卑宇文單于莫圭部衆強盛，遣其弟屈雲攻慕容廆，廆擊其別帥素怒延，破之。<span class="jiazhu">單，音禪。帥，所類翻。</span>素怒延恥之，復發兵十萬，圍廆於棘城。<span class="jiazhu">復，扶又翻。</span>廆衆皆懼，廆曰：<span class="yinhao">「素怒延兵雖多而無法制，已在吾算中矣，諸君但爲力戰，<span class="jiazhu">爲，于僞翻。</span>無所憂也！」</span>遂出擊，大破之，追奔百里，俘斬萬計。<span class="jiazhu">《考異》曰：《載記》作<span class="yinhao">「素延」</span>，下云<span class="yinhao">「素延怒，率衆圍棘城」</span>。按《燕書·紀》《傳》皆謂之<span class="yinhao">「素怒延」</span>，然則怒延是其名也。</span>遼東孟暉，先沒於宇文部，帥其衆數千家降於廆，<span class="jiazhu">帥，讀曰率。降，戶江翻。</span>廆以爲建威將軍。廆以其臣慕輿句勤恪廉靖，使掌府庫；句心計默識，<span class="jiazhu">識，音志，記也。</span>不按簿書，始終無漏。以慕輿河明敏精審，使典獄訟，覆訊清允。<span class="jiazhu">慕輿蓋亦鮮卑之種，別爲一姓。史言慕容廆善用人。</span></p>
</div></body></html>