<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百二十六·宋紀八·太祖文皇帝下之上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="宋紀八">宋紀八</span></span></h1>
<p><span class="jiazhu">起重光單閼<span class="biaozhusup" data-rel="（辛卯）"></span>，盡玄黓執徐<span class="biaozhusup" data-rel="（壬辰）"></span>，凡二年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="太祖文皇帝下之上">太祖文皇帝下之上</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="元嘉二十八年">元嘉二十八年</span></span><span class="biaozhusup" data-rel="（辛卯、西元四五一年）"></span></p>
<p class="em2 strong"><span class="yinwen">1</span>春，正月，丙戌朔，魏主大會羣臣於瓜步山上，班爵行賞有差。魏人緣江舉火；太子左<span class="jiaozhusup">【章：十二行本「左」作「右」；乙十一行本同；退齋校同。】</span>衞率尹弘言於上曰：<span class="yinhao">「六夷如此，必走。」</span><span class="jiazhu">北兵欲退，慮南兵之追截，故舉火以示威。尹弘習知北人軍情，因言於上。自晉失馭，劉、石以來，始有六夷之名。率，所律翻。</span>丁亥，魏掠居民，焚廬舍而去。</p>
<p class="em2 strong">胡誕世之反也，<span class="jiazhu">見上卷二十四年。</span>江夏王義恭等奏彭城王義康數有怨言，搖動民聽，故不逞之族因以生心。<span class="jiazhu">夏，戶雅翻。數，所角翻。不逞之族，謂廢放之家不得逞志於時者也。</span>請徙義康廣州。上將徙義康，先遣使語之；<span class="jiazhu">使，疏吏翻。語，牛倨翻。</span>義康曰：<span class="yinhao">「人生會死，吾豈愛生！必爲亂階，雖遠何益！請死於此，恥復屢遷。」</span><span class="jiazhu">復，扶又翻。屢，力住翻，又如字。</span>竟未及往。魏師至瓜步，人情忷懼。<span class="jiazhu">忷，許拱翻。</span>上慮不逞之人復奉義康爲亂；太子劭及武陵王駿、尙書左僕射何尙之屢啓宜早爲之所；<span class="jiazhu">武陵王駿時在彭城，蓋馳密啓言之也。</span>上乃遣中書舍人嚴龍齎藥賜義康死。義康不肯服，曰：<span class="yinhao">「佛敎不許自殺；<span class="jiazhu">佛敎謂自殺者不復得人身。</span>願隨宜處分。」</span><span class="jiazhu">處，昌呂翻。分，扶問翻。</span>使者以被揜殺之。</p>
<p class="em2 strong"><span class="yinwen">2</span>江夏王義恭以碻磝不可守，召王玄謨還歷城；魏人追擊敗之，遂取碻磝。<span class="jiazhu">敗，蒲賣翻。去年，蕭斌使王玄謨戍碻磝。</span></p>
<p class="em2 strong">初，上聞魏將入寇，命廣陵太守劉懷之逆燒城府、船乘，<span class="jiazhu">守，手又翻。敵未至而先燒，故曰逆。乘，謂車也，音繩證翻。</span>盡帥其民渡江。<span class="jiazhu">帥，讀曰率。</span>山陽太守蕭僧珍悉斂其民入城，臺送糧仗詣盱眙及滑臺者，以路不通，皆留山陽；<span class="jiazhu">晉安帝義熙中土斷，分廣陵立山陽郡，境內有地名山陽，因以名郡，今楚州卽其地。盱眙，音吁怡。</span>蓄陂水令滿，須魏人至，決以灌之。<span class="jiazhu">須，待也。</span>魏人過山陽，不敢留，因攻盱眙。</p>
<p class="em2 strong">魏主就臧質求酒，質封溲便與之；<span class="jiazhu">溲，疎鳩翻。便，毗連翻。</span>魏主怒，築長圍，一夕而合；運東山土石以塡塹，作浮橋於君山，絕水陸道。<span class="jiazhu">今盱眙縣北七里有長圍山。《圖經》云：臧質守盱眙，魏太武於都梁山築長城，造浮橋，絕水路，卽此。塹，七豔翻。</span>魏主遺質書曰：<span class="jiazhu">遺，于季翻。</span><span class="yinhao">「吾今所遣鬬兵，盡非我國人，<span class="jiazhu">國人，謂與拓跋氏同出北荒之子孫也。凡九十九姓。</span>城東北是丁零與胡，南是氐、羌。設使丁零死，正可減常山、趙郡賊；<span class="jiazhu">丁零自翟眞叛慕容皆投常山、趙郡界，阻山而居，故云然。</span>胡死，減幷州賊；<span class="jiazhu">自後漢納南匈奴分居幷州界，其地率皆雜處胡、漢；西河、離石以西則皆稽胡據之爲寇。</span>氐、羌死，減關中賊。<span class="jiazhu">自苻、姚據關中，其種類蕃滋，雖其國已滅，而其種實繁。</span>卿若殺之，無所不利。」</span><span class="jiazhu">言於魏國無所不利。</span>質復書曰：<span class="yinhao">「省示，具悉姦懷。<span class="jiazhu">省示，省來書所示也。悉，詳也，盡也。省，悉景翻。</span>爾自恃四足，屢犯邊。<span class="jiazhu">恃四足，謂負戎馬足也。</span>王玄謨退於東，申坦散於西，<span class="jiazhu">按王玄謨自滑臺敗退，蕭斌使申坦據清口。戴延之所謂清口在壽張縣西界安民亭南，以《水經註》考之，其地不在滑臺之西；此當謂梁坦出上蔡之師至虎牢潰散耳。</span>爾知其所以然邪？爾獨不聞童謠之言乎？蓋卯年未至，故以二軍開飲江之路耳；冥期使然，非復人事。<span class="jiazhu">謂冥冥之中，大期將至，天使之然，非由人事爲之也。復，扶又翻；下容復同。</span>寡人受命相滅，<span class="jiazhu">古者諸侯自稱曰寡人。質自以當藩方之任，自稱寡人。</span>期之白登，師行未遠。爾自送死，豈容復令爾生全，饗有桑乾哉！<span class="jiazhu">白登山、桑乾川皆在平城左右。質言本期直指白登，師行至淮而逢魏兵，要當勦滅，不容令魏主生歸，饗有桑乾之地也。此嫚書也。兩陳相向，惡聲至，必反之，毋庸以此爲據也。乾，音干。</span>爾有幸得爲亂兵所殺，不幸則生相鎖縛，載以一驢，直送都市耳。我本不圖全，若天地無靈，力屈於爾，齏之，粉之，<span class="jiazhu">細切薑蒜謂之齏，硏碎米麥謂之粉。齏，牋西翻。</span>屠之，裂之，猶未足以謝本朝。<span class="jiazhu">朝，直遙翻。</span>爾智識及衆力，豈能勝苻堅邪！今春雨已降，兵方四集，爾但安意攻城，勿遽走！糧食乏者可見語，<span class="jiazhu">語，牛倨翻；下爾語同。</span>當出廩相貽。得所送劍刃，<span class="jiaozhusup">【章：十二行本「刃」作「刀」；乙十一行本同；張校同，云無註本亦作「刃」。】</span>欲令我揮之爾身邪？」</span>魏主大怒，作鐵牀，於其上施鐵鑱，<span class="jiazhu">鑱，士衫翻，又士懺翻，刺也，錐也。</span>曰：<span class="yinhao">「破城得質，當坐之此上。」</span>質又與魏衆書曰：<span class="yinhao">「爾語虜中諸士庶：佛貍所與書，相待如此。<span class="jiazhu">以魏主書言其兵鬬死正減國中賊也，因而攜之，術莫近乎此矣。魏主得質此書，豈不悔前所與質書乎？</span>爾等正朔之民，何爲自取糜滅，豈可不知轉禍爲福邪！」</span><span class="jiazhu">中原之民本稟漢、晉正朔，故謂之正朔之民。</span>幷寫臺格以與之云：<span class="yinhao">「斬佛貍首，封萬戶侯，賜布、絹各萬匹。」</span><span class="jiazhu">臺格，宋臺所立賞格也。佛，讀如弼。</span></p>
<p class="em2 strong">魏人以鉤車鉤城樓，城內繫以彄絚，<span class="jiazhu">彄，恪侯翻。絚，古恆翻，大索也。</span>數百人叫呼引之，車不能退。旣夜，縋桶懸卒出，截其鉤，獲之。<span class="jiazhu">縋，馳僞翻。桶，他董翻；箍木爲之。</span>明旦，又以衝車攻城，城土堅密，每至，<span class="jiazhu">句絕。謂衝車至著城身也。</span>頹落不過數升。魏人乃肉薄登城，分番相代，墜而復升，<span class="jiazhu">復，扶又翻。</span>莫有退者，殺傷萬計，尸與城平。凡攻之三旬，不拔。會魏軍中多疾疫，或告以建康遣水軍自海入淮，<span class="jiazhu">水軍自建康下江，自江出海，轉料角則入淮。</span>又敕彭城斷其歸路；<span class="jiazhu">斷，丁管翻。</span>二月，丙辰朔，魏主燒攻具退走。盱眙人欲追之，沈璞曰：<span class="yinhao">「今兵不多，雖可固守，不可出戰，但整舟楫，示若欲北渡者：<span class="jiazhu">示若欲自盱眙渡淮而北以追截其後者。</span>以速其走，計不須實行也。」</span></p>
<p class="em2 strong">臧質以璞城主，使之上露版，<span class="jiazhu">露版者，書獲捷之狀，露版上聞，使天下悉知之也。上，時掌翻。</span>璞固辭，歸功於質。上聞，益嘉之。<span class="jiazhu">已嘉璞之功，又益嘉其讓。</span></p>
<p class="em2 strong">魏師過彭城，江夏王義恭震懼不敢擊。<span class="jiazhu">夏，戶雅翻。</span>或告<span class="yinhao">「虜驅南口萬餘，夕應宿安王陂，去城數十里，今追之，可悉得。」</span>諸將皆請行，義恭禁不許。明日，驛使至，<span class="jiazhu">使，疏吏翻。</span>上敕義恭悉力急追。魏師已遠，義恭乃遣鎭軍司馬檀和之向蕭城。魏人先已聞之，盡殺所驅者而去。程王祚逃歸。<span class="jiazhu">天祚爲魏所禽，見上卷二十六年。</span></p>
<p class="em2 strong">魏人凡破南兗、徐、兗、豫、青、冀六州，<span class="jiazhu">殘破六州之生聚耳，六州城守未嘗失也。</span>殺傷不可勝計，<span class="jiazhu">勝，音升。</span>丁壯者卽加斬截，嬰兒貫於槊上，<span class="jiazhu">槊，色角翻。</span>盤舞以爲戲。所過郡縣，赤地無餘，春燕歸，巢於林木。<span class="jiazhu">室廬焚蕩，燕無所歸，故巢林木。</span>魏之士馬死傷亦過半，國人皆尤之。</p>
<p class="em2 strong">上每命將出師，常授以成律，交戰日時，亦待中詔，是以將帥趑趄，莫敢自決。<span class="jiazhu">將，卽亮翻。帥，所類翻。趑，取私翻。趄，七余翻。趑趄，不進也。</span>又江南白丁，輕易進退，<span class="jiazhu">易，以豉翻。</span>此其所以敗也。自是邑里蕭條，元嘉之政衰矣。<span class="jiazhu">史言亟用兵之禍。</span></p>
<p class="em2 strong">癸酉，詔賑恤郡縣民遭寇者，蠲其稅調。<span class="jiazhu">賑，津忍翻。蠲，工玄翻。調，徒釣翻。</span></p>
<p class="em2 strong">甲戌，降太尉義恭爲驃騎將軍、開府儀同三司。<span class="jiazhu">驃，匹妙翻。騎，奇計翻。</span></p>
<p class="em2 strong">戊寅，魏主濟河。<span class="jiazhu">自丙辰盱眙退師，二十三日始濟河。</span></p>
<p class="em2 strong">辛巳，降鎭軍將軍武陵王駿爲北中郎將。</p>
<p class="em2 strong">壬午，上如瓜步。是日，解嚴。</p>
<p class="em2 strong">初，魏中書學生盧度世，玄之子也，<span class="jiazhu">魏神䴥四年，徵盧玄。</span>坐崔浩事亡命，匿高陽鄭羆家。<span class="jiazhu">崔浩事見上卷二十七年。高陽縣，前漢屬涿郡，後漢屬河間國，晉分屬高陽郡。</span>吏囚羆子，掠治之。<span class="jiazhu">掠，音亮。</span>羆戒其子曰：<span class="yinhao">「君子殺身成仁，<span class="jiazhu">《論語》載孔子之言。</span>雖死不可言。」</span>其子奉父命；吏以火爇其體，<span class="jiazhu">爇，如悅翻。</span>終不言而死。及魏主臨江，上遣殿上將軍黃延年使於魏，<span class="jiazhu">自晉以來有殿中將軍，殿上將軍當是宋所置。使，疏吏翻。</span>魏主問曰：<span class="yinhao">「盧度世亡命，已應至彼。」</span>延年曰：<span class="yinhao">「都下不聞有度世也。」</span>魏主乃赦度世及其族逃亡籍沒者，<span class="jiazhu">凡度世之族逃亡而籍沒其家者並赦之。</span>度世自出，魏主以爲中書侍郎。<span class="jiazhu">《考異》曰：《宋·柳元景傳》：<span class="yinhao">「元景從祖弟光世，先留鄕里，索虜以爲折衝將軍、河北太守，封西陵男。光世姊夫爲司徒崔浩，虜之相也。元嘉二十七年，虜主拓跋燾南寇汝、潁，浩密有異圖。光世要河北義士與浩應接，謀泄被誅，河東大姓坐連謀夷滅者甚衆，光世南奔得免，太祖以爲振武將軍。」</span>與《魏》事［《書》］不同。今從《魏書》。</span>度世爲其弟娶鄭羆妹以報德。<span class="jiazhu">爲，于僞翻。</span></p>
<p class="em2 strong">三月，乙酉，帝還宮。</p>
<p class="em2 strong">己亥，魏主還平城，<span class="jiazhu">魏主戊寅濟河，行二十二日至平城。</span>飲至告廟，<span class="jiazhu">《左傳》：凡公行告于廟，反行飲至，舍爵策勳焉，禮也。又曰：三年而治兵，入而振旅，歸而飲至，以數軍實。杜預《註》曰：飲於廟，以數車徒器械及所獲也。</span>以降民五萬餘家分置近畿。<span class="jiazhu">近畿，謂環平城千里之地。降，戶江翻。</span></p>
<p class="em2 strong">初，魏主過彭城，遣人語城中曰：<span class="jiazhu">語，牛倨翻。</span><span class="yinhao">「食盡且去，須麥熟更來。」</span>及期，江夏王義恭議欲芟麥翦苗，移民堡聚。<span class="jiazhu">芟，所銜翻。</span>鎭軍錄事參軍王孝孫曰：<span class="jiazhu">《白氏六帖》曰：州主簿、郡督郵，並今錄事參軍。余按晉琅邪王睿都督揚州，以陳頵爲錄事參軍。當時自別有州主簿、督郵之吏，亦猶存古；而錄事之職，掌正違失，涖符印。</span><span class="yinhao">「虜不能復來，<span class="jiazhu">復，扶又翻。</span>旣自可保；如其更至，此議亦不可立。百姓閉在內城，饑饉日久，方春之月，野採自資；一入堡聚，餓死立至，民知必死，何可制邪！虜若必來，芟麥無晚。」</span>四坐默然，莫之敢對。<span class="jiazhu">坐，徂臥翻。</span>長史張暢曰：<span class="yinhao">「孝孫之議，實有可尋。」</span><span class="jiazhu">尋，繹理也，用也。《左傳》：將尋師焉。又曰，日尋干戈。杜預《註》皆云：尋，用也。</span>鎭軍府典籤董元嗣侍武陵王駿之側，進曰：<span class="yinhao">「王錄事議不可奪。」</span>別駕王子夏曰：<span class="yinhao">「此論誠然。」</span>暢斂版白駿曰：<span class="jiazhu">版，手版。僚佐於府公之前斂版白事，崇敬也。</span><span class="yinhao">「下官欲命孝孫彈子夏。」</span><span class="jiazhu">錄事參軍掌糾彈，故云然。彈，徒丹翻。</span>駿曰：<span class="yinhao">「王別駕有何事邪？」</span>暢曰：<span class="yinhao">「芟麥移民，可謂大議，一方安危，事繫於此。子夏親爲州端，<span class="jiazhu">州別駕居羣僚之右，故曰州端。</span>曾無同異；及聞元嗣之言，則懽笑酬答。阿意左右，何以事君！」</span>子夏、元嗣皆大慚，義恭之議遂寢。</p>
<p class="em2 strong"><span class="yinwen">3</span>初，魯宗之奔魏，<span class="jiazhu">晉安帝義熙十一年，魯宗之自襄陽奔秦，十三年，秦亡奔魏。</span>其子軌爲魏荊州刺史、襄陽公，鎭長社，常思南歸；以昔殺劉康祖及徐湛之父，<span class="jiazhu">劉康祖父虔之，徐湛之父逵之，義熙十一年爲魯軌所殺。</span>故不敢來。軌卒，子爽襲父官爵。爽少有武幹，<span class="jiazhu">少，詩照翻。</span>與弟秀皆有寵於魏主。<span class="jiaozhusup">【章：十二行本「主」下有「秀爲中書郎」五字；乙十一行本同；孔本同；張校同；退齋校同。】</span>旣而兄弟各有罪，魏主詰責之。<span class="jiazhu">爽粗中使酒多過失，秀以檢校鄴人謀反事，因病還遲，並爲魏主所詰責。詰，去吉翻。</span>爽、秀懼誅，從魏主自瓜步還，至湖陸，請曰：<span class="yinhao">「奴與南有仇，每兵來，常恐禍及墳墓，<span class="jiazhu">爽祖父皆葬長社。</span>乞共迎喪還葬平城。」</span>魏主許之。爽至長社，殺魏戍兵數百人，帥部曲及願從者千餘家奔汝南。<span class="jiazhu">自長社至汝南不及三百里。帥，讀曰率。</span>夏，四月，爽遣秀詣壽陽，奉書於南平王鑠以請降。<span class="jiazhu">鑠，式灼翻。降，戶江翻。</span>上聞之，大喜，以爽爲司州刺史，鎭義陽；<span class="jiazhu">沈約曰：司州刺史，漢之司隸校尉也，晉江左以來，淪沒戎寇。雖永和、太元，王化蹔及，及太和、隆安，還復湮陷。武帝北平關、洛，河南底定，置司州刺史，治虎牢，領河南、滎陽、弘農實土三郡。少帝景平初，司州復沒，元嘉末，僑立，治汝南，是後遂治義陽，領義陽、隨陽、安陸、南汝南郡。</span>秀爲潁川太守，<span class="jiazhu">《考異》曰：《宋略》云<span class="yinhao">「滎陽太守」</span>，今從《宋書》。余謂帝蓋以秀兄弟自潁川來降，遂因以潁川太守授秀。</span>餘弟姪並授官爵，賞賜甚厚。魏人毀其墳墓。徐湛之以爲廟算遠圖，特所獎納，不敢苟申私怨，乞屛居田里；不許。<span class="jiazhu">屛，迸郢翻。</span></p>
<p class="em2 strong"><span class="yinwen">4</span>青州民司馬順則自稱晉室近屬，聚衆號齊王。梁鄒戍主崔勳之詣州，五月，乙酉，順則乘虛襲梁鄒城。<span class="jiazhu">梁鄒縣，漢屬濟南郡，晉省；宋置梁鄒戍，爲平原太守治所。《水經註》：濟水自管縣東過梁鄒縣北，又東北過臨濟縣南。參而考之，其地蓋在唐齊州臨濟縣界。</span>又有沙門自稱司馬百年，亦聚衆號安定王以應之。</p>
<p class="em2 strong"><span class="yinwen">5</span>壬寅，魏大赦。</p>
<p class="em2 strong"><span class="yinwen">6</span>己巳，以江夏王義恭領南兗州刺史，徙鎭盱眙，增督十二州諸軍事。</p>
<p class="em2 strong"><span class="yinwen">7</span>戊申，以尙書左僕射何尙之爲尙書令，太子詹事徐湛之爲僕射、護軍將軍，<span class="jiazhu">《晉志》曰：自魏、晉迄于江左，僕射置二則分左、右，或不兩置，但曰尙書僕射；令闕，則左爲省主；若左右並闕，則置尙書僕射以主左事。今湛之蓋以尙書僕射領護軍將軍也。</span>尙之以湛之國戚，<span class="jiazhu">湛之，帝之甥，會稽公主之子。</span>任遇隆重，每事推之。詔湛之與尙之並受辭訴。尙之雖爲令，而朝事悉歸湛之。<span class="jiazhu">朝，直遙翻。</span></p>
<p class="em2 strong"><span class="yinwen">8</span>六月，壬戌，魏改元正平。</p>
<p class="em2 strong"><span class="yinwen">9</span>魏主命太子少傅游雅、中書侍郎胡方回等更定律令，多所增損，凡三百九十一條。</p>
<p class="em2 strong"><span class="yinwen">10</span>魏太子晃監國，<span class="jiazhu">監，工銜翻。</span>頗信任左右，又營園田，收其利，高允諫曰：<span class="yinhao">「天地無私，故能覆載；<span class="jiazhu">覆，敷又翻。</span>王者無私，故能容養。今殿下國之儲貳，萬方所則；而營立私田，畜養雞犬，<span class="jiazhu">畜，許六翻。</span>乃至酤販市廛，與民爭利，<span class="jiazhu">廛，市中空地；一曰，居也。《說文》曰：廛，一畝半，一家之居也。孔穎達曰：市廛而不稅者，廛，謂公家邸舍，使商人停物於中，直稅其所舍之處，不稅其在市所賣之物。市內空地曰廛，城內空地曰肆。按《載師》云；以廛里任國中之地。鄭《註》云：廛里，邑居里矣，廛，民居之區域也。司農云：廛，市中空地未有肆，城中空地未有宅者也。遂人授民田，夫一廛，田百畝。《詩》：胡取禾三百廛兮。《傳》云：一夫之居曰廛。謂一夫之田百畝也。揚子云：有田一廛，謂百畝之居，與《詩傳》同。夫田之廛與市廛之廛，其義不同，各有攸當也。</span>謗聲流布，不可追掩。夫天下者，殿下之天下，富有四海，何求而無，乃與販夫、販婦競此尺寸之利乎！昔虢之將亡，神賜之土田，<span class="jiazhu">註見前。</span>漢靈帝私立府藏，<span class="jiazhu">事見五十七卷光和元年。藏，徂浪翻。</span>皆有顚覆之禍；前鑒若此，甚可畏也。武王愛周、邵、齊、畢，所以王天下；<span class="jiazhu">《史記·周紀》：武王卽位，太公望爲師，周公旦爲輔，召公、畢公之徒左右王師，一戎衣而天下大定。王，于況翻。</span>殷紂愛飛廉、惡來，所以喪其國。<span class="jiazhu">飛廉多力，惡來善走，父子俱以才力事紂。惡來善毀讒，諸侯以此益疏。喪，息浪翻。</span>今東宮儁乂不少，頃來侍御左右者，恐非在朝之選。<span class="jiazhu">少，詩沼翻。朝，直遙翻。</span>願殿下斥去佞邪，親近忠良；<span class="jiazhu">去，羌呂翻。近，其靳翻。</span>所在田園，分給貧下；販賣之物，以時收散；<span class="jiazhu">收，謂收藏其物；散，謂散與貧民。一曰：以時收散者，言穫斂之時，民力可以償稱逋負則收之；停滯居物，至民所欲得之時則散之。</span>如此，則休聲日至，謗議可除矣。」</span>不聽。</p>
<p class="em2 strong">太子爲政精察，而中常侍宗愛，性險暴，多不法，太子惡之。<span class="jiazhu">惡，烏故翻。</span>給事中仇尼道盛、侍郎任平城<span class="jiazhu">侍郎，卽給事黃門侍郎。仇尼，複姓，出於徒河。任，音壬。</span>有寵於太子，頗用事，皆與愛不協。愛恐為道盛等所糾，遂構告其罪，魏主怒，斬道盛等於都街，<span class="jiazhu">都街，卽都市。</span>東宮官屬多坐死，帝怒甚。戊辰，太子以憂卒。<span class="jiazhu">《考異》曰：《宋·索虜傳》云：<span class="yinhao">「燾至汝南瓜步，晃私遣取諸營鹵獲甚衆。燾歸，聞知，大加搜檢。晃懼，謀殺燾。燾乃詐死，使其近習召晃迎喪，於道執之；及國，罩以鐵籠，尋殺之。」</span>蕭子顯《齊書》亦云：<span class="yinhao">「晃謀殺佛貍，見殺。」</span>《宋略》曰：<span class="yinhao">「燾旣南侵，晃淫于內，謀欲殺燾。燾知之，歸而詐死，召晃迎喪。晃至，執之，罩以鐵籠，捶之三百，曳于叢棘以殺焉。」</span>又《索虜傳》云：<span class="yinhao">「晃弟秦王烏奕旰與晃對掌國事，晃疾之，訴其貪暴。燾鞭之二百，遣鎭枹罕。」</span>此皆江南傳聞之誤。今從《後魏書》。</span>壬申，葬金陵，諡曰景穆。帝徐知太子無罪，甚悔之。<span class="jiazhu">爲後宗愛弒帝張本。</span></p>
<p class="em2 strong"><span class="yinwen">11</span>秋，七月，丁亥，魏主如陰山。</p>
<p class="em2 strong"><span class="yinwen">12</span>青、冀二州刺史蕭斌遣振武將軍劉武之等擊司馬順則、司馬百年，皆斬之。<span class="jiazhu">斌，音彬。</span>癸亥，梁鄒平。</p>
<p class="em2 strong"><span class="yinwen">13</span>蕭斌、王玄謨皆坐退敗免官。上問沈慶之曰：<span class="yinhao">「斌欲斬玄謨而卿止之，何也？」</span>對曰：<span class="yinhao">「諸將奔退，莫不懼罪，<span class="jiazhu">將，卽亮翻。</span>自歸而死，將至逃散，故止之。」</span><span class="jiazhu">慶之諫斬玄謨事見上卷上年。</span></p>
<p class="em2 strong"><span class="yinwen">14</span>九月，癸巳，魏主還平城；冬，十月，庚申，復如陰山。<span class="jiazhu">復，扶又翻。</span></p>
<p class="em2 strong"><span class="yinwen">15</span>上遣使至魏，魏遣殿中將軍郎法祐來脩好。<span class="jiazhu">好，呼到翻。</span></p>
<p class="em2 strong"><span class="yinwen">16</span>己巳，魏上黨靖王長孫道生卒。</p>
<p class="em2 strong"><span class="yinwen">17</span>十二月，丁丑，魏主封景穆太子之子濬爲高陽王；旣而以皇孫世嫡，不當爲藩王，乃止。<span class="jiazhu">觀此，則魏世祖立孫之意定矣。</span>時濬生四年，聰達過人，魏主愛之，常置左右。徙秦王翰爲東平王，燕王譚爲臨淮王，楚王建爲廣陽王，吳王余爲南安王。<span class="jiazhu">翰等皆魏主子。以國王徙封郡王，當考。</span></p>
<p class="em2 strong"><span class="yinwen">18</span>帝使沈慶之徙彭城流民數千家於瓜步，征北參軍程天祚徙江西流民數千家於姑孰。<span class="jiazhu">彭城、江西流民，皆避魏寇而南者。</span></p>
<p class="em2 strong"><span class="yinwen">19</span>帝以吏部郎王僧綽爲侍中。僧綽，曇首之子也，<span class="jiazhu">曇首輔政於元嘉之初。曇，徒含翻。</span>幼有大成之度，衆皆以國器許之。好學，有思理，<span class="jiazhu">子，呼到翻。思，相吏翻。思理，猶言思致也。</span>練悉朝典。<span class="jiazhu">朝，直遙翻；下同。</span>尙帝女東陽獻公主。在吏部，諳悉人物，舉拔咸得其分。<span class="jiazhu">諳，烏含翻。分，扶問翻。言能隨其分量而授任也。</span>及爲侍中，年二十九，沈深有局度，<span class="jiazhu">有局則能處事，有度則能容物。沈，持林翻。</span>不以才能高人。帝頗以後事爲念，以其年少，<span class="jiazhu">少，詩照翻。</span>欲大相付託，朝政大小，皆與參焉。帝之始親政事也，委任王華、王曇道、殷景仁、謝弘微、劉湛，次則范曄、沈演之、庾炳之，最後江湛、徐湛之、何瑀之及僧綽，凡十二人。<span class="jiazhu"><span class="yinhao">「何瑀之」</span>，恐當作<span class="yinhao">「何尙之」</span>。</span></p>
<p class="em2 strong"><span class="yinwen">20</span>唐和入朝于魏，魏主厚禮之。<span class="jiazhu">唐和鎭焉耆，有撫安西域之功，故厚禮之。</span></p>
<p class="strong"><span class="section" id="title-4"><span data-head-description="" data-head-level="h4" data-head-title="元嘉二十九年">二十九年</span></span><span class="biaozhusup" data-rel="（壬辰、西元四五二年）"></span></p>
<p class="em2 strong"><span class="yinwen">1</span>春，正月，魏所得宋民五千餘家在中山者謀叛，州軍討誅之。<span class="jiazhu">州軍，定州之軍也。</span>冀州刺史張掖王沮渠萬年坐與叛者通謀，賜死。<span class="jiazhu">沮，子余翻。</span></p>
<p class="em2 strong"><span class="yinwen">2</span>魏世祖追悼景穆太子不已；中常侍宗愛懼誅，二月，甲寅，弒帝，<span class="jiazhu">年四十五，諡曰太武皇帝。《考異》曰：《宋書》作<span class="yinhao">「庚申」</span>，今從《魏書》。</span>尙書左僕射蘭延、<span class="jiazhu">《魏書·官氏志》：北方諸姓，烏洛蘭氏改爲蘭氏。</span>侍中和𤴓、薛提等祕不發喪。𤴓<span class="jiaozhusup">【章：十二行本「𤴓」上有「延」字；乙十一行本同；孔本同；張校同。】</span>以皇孫濬沖幼，欲立長君，<span class="jiazhu">𤴓，五下翻。長，知兩翻。</span>徵秦王翰，置之祕室；<span class="jiazhu">祕室，祕密之室。</span>提以濬嫡皇孫，不可廢。議久不決。宗愛知之，自以得罪於景穆太子，而素惡秦王翰，<span class="jiazhu">惡，烏路翻。</span>善南安王余，乃密迎余自中宮便門入禁中，矯稱赫連皇后令召延等。<span class="jiazhu">赫連皇后，夏主勃勃之女也。</span>延以愛素賤，不以爲疑，皆隨入。愛先使宦者三十人持兵伏於禁中，延等入，以次收縛，斬之；殺秦王翰於永巷而立余。大赦，改元承平，尊皇后爲皇太后，以愛爲大司馬、大將軍、太師、都督中外諸軍事、領中祕書，封馮翊王。<span class="jiazhu">史言魏亂。</span></p>
<p class="em2 strong"><span class="yinwen">3</span>庚午，立皇子休仁爲建安王。</p>
<p class="em2 strong"><span class="yinwen">4</span>三月，辛卯，魏葬太武皇帝于金陵，<span class="jiazhu">葬雲中金陵。</span>廟號世祖。</p>
<p class="em2 strong"><span class="yinwen">5</span>上聞魏世祖殂，更謀北伐，魯爽等復勸之。<span class="jiazhu">復，扶又翻。</span>上訪於羣臣，太子中庶子何偃以爲<span class="yinhao">「淮、泗數州<span class="jiazhu">淮、泗數州，謂青、冀、徐、兗、司、豫也。</span>瘡痍未復，不宜輕動。」</span>上不從。偃，尙之之子也。</p>
<p class="em2 strong">夏，五月，丙申，詔曰：<span class="yinhao">「虐虜窮凶，著於自昔；未勞資斧，已伏天誅。拯溺蕩穢，今其會也。可符驃騎、司空二府，<span class="jiazhu">時江夏王義恭降號驃騎將軍，鎭盱眙；南譙王義宣鎭江陵，進位司空。驃，匹妙翻。騎，奇計翻。</span>各部分所統，<span class="jiazhu">分，扶問翻。</span>東西應接。歸義建績者，隨勞酬獎。」</span>於是遣撫軍將軍蕭思話督冀州刺史張永等向碻磝，魯爽、魯秀、程天祚將荊州甲士四萬出許、洛，<span class="jiazhu">據《魯爽傳》，天祚去年助戍彭城，爲魏所獲，勸爽弟秀南歸，是年遂與爽、秀俱來奔，故並用之。將，卽亮翻。</span>雍州刺史臧質帥所領趣潼關。<span class="jiazhu">帥，讀曰率。《考異》曰：《索虜》、《徐爰》、《張永傳》，並云王玄謨亦北伐。《玄謨傳》中不曾行，蓋脫誤。《魏紀》載：<span class="yinhao">「六月，劉義隆將檀和之寇濟州，梁坦及魯安生軍于京、索，龐萌、薛安都寇恆農。」</span>都不言蕭思話等；而《宋紀》亦無此數人者。至七月云：<span class="yinhao">「韓元興討之，和之退，梁坦、安生亦走。」</span>不言思話之歸。《宋略》有臧質遣柳元景徇蒲阪，《元景傳》亦有之。今從《宋書》、《宋略》。今按《考異》所謂《索虜》、《徐爰》、《張永傳》，亦《宋書》也。</span>永，茂度之子也。<span class="jiazhu">張裕，字茂度，避武帝諱，以字行。</span>沈慶之固諫北伐；上以其異議，不使行。</p>
<p class="em2 strong">青州刺史劉興祖上言，以爲：<span class="yinhao">「河南阻飢，<span class="jiazhu">《書》曰：黎民阻飢。孔安國《註》曰：阻，難也。</span>野無所掠；脫諸城固守，非旬月可拔。稽留大衆，轉輸方勞；應機乘勢，事存急速。今僞帥始死，<span class="jiazhu">帥，所類翻。</span>兼逼暑時，國內猜擾，不暇遠赴。愚謂宜長驅中山，據其關要。<span class="jiazhu">自中山至代，有倒馬關、飛狐關。</span>冀州以北，民人尙豐，兼麥已向熟，因資爲易，<span class="jiazhu">謂因敵取資，於事爲易。易，弋豉翻。</span>嚮義之徒，必應響赴。若中州震動，黃河以南，自當消潰。臣請發青、冀七千兵，遣將領之，<span class="jiazhu">將，卽亮翻。</span>直入其心腹。若前驅克勝，張永及河南衆軍，宜一時濟河，使聲實兼舉，並建司牧，撫柔初附，西拒太行，北塞軍都，<span class="jiazhu">欲因山險置兵，以苞舉相、定、幽、冀之地。行，戶剛翻。塞，息則翻。</span>因事指揮，隨宜加授，<span class="jiazhu">加授，謂仕於魏有官者，加其官，未有官而能聚衆以應宋師者，先授之以官。</span>畏威欣寵，人百其懷。<span class="jiazhu">言其懷恩百倍於常時也。</span>若能成功，清壹可待；<span class="jiazhu">謂河南、北肅清，混壹之功可待也。</span>若不克捷，不爲大傷。並催促裝束，伏聽敕旨。」</span>上意止存河南，亦不從。<span class="jiazhu">劉興祖之言，上策也；上策，非命世之英不可行。</span>上又使員外散騎侍郎琅邪徐爰隨軍向碻磝，銜中旨授諸將方略，臨時宣示。<span class="jiazhu">散，悉亶翻。騎，奇計翻。</span></p>
<p class="em2 strong"><span class="yinwen">6</span>尙書令何尙之以老請置<span class="jiaozhusup">【章：十二行本「置」作「致」；乙十一行本同；孔本同。】</span>仕，退居方山。<span class="jiazhu">方山在建康東北，有方山埭，截淮立埭於山南。曰方山者，山形方如印。</span>議者咸謂尙之不能固志。旣而詔書敦諭者數四，六月，戊申朔，尙之復起視事。<span class="jiazhu">復，扶又翻。</span>御史中丞袁淑錄自古隱士有迹無名者爲《眞隱傳》以嗤之。<span class="jiazhu">有迹無名，如晨門、荷蕢、荷蓧、野王二老、漢陰丈人之類。</span></p>
<p class="em2 strong"><span class="yinwen">7</span>秋，七月，張永等至碻磝，引兵圍之。<span class="jiazhu">《考異》曰《宋略》：<span class="yinhao">「七月壬辰，永師及碻磝。」</span>下又有<span class="yinhao">「乙酉、壬辰」</span>。按《長曆》，此月丁丑朔，四日庚辰，六日壬午，十六日壬辰，疑永以庚辰、壬午至碻磝，非壬辰也。</span></p>
<p class="em2 strong"><span class="yinwen">8</span>壬辰，徙汝陰王渾爲武昌王，淮陽王彧爲湘東王。<span class="jiazhu">彧，於六翻。</span></p>
<p class="em2 strong"><span class="yinwen">9</span>初，潘淑妃生始興王濬。<span class="jiazhu">《考異》曰：《太子劭傳》云：<span class="yinhao">「濬母卒，使潘淑妃養之。」</span>《濬傳》及《文九王傳》，皆云濬實潘子。《南史》亦云<span class="yinhao">「淑妃養爲于，淑妃愛濬，濬心不附。」</span>今從《濬本傳》。</span>元皇后性妬，以淑妃有寵於上，恚恨而殂，<span class="jiazhu">袁皇后諡曰元。后殂於十七年。恚，於避翻。</span>淑妃專總內政。由是太子劭深惡淑妃及濬。<span class="jiazhu">惡，烏故翻。</span>濬懼爲將來之禍，乃曲意事劭，劭更與之善。</p>
<p class="em2 strong">吳興巫嚴道育，<span class="jiazhu">嚴道育，女巫也，其夫爲劫，坐沒入奚官。</span>自言能辟穀服食，役使鬼物；因東陽公主婢王鸚鵡出入主家。道育謂主曰：<span class="yinhao">「神將有符賜主。」</span>主夜臥，見流光若螢，飛入書笥，<span class="jiazhu">笥，相吏翻，竹器也，篋也；圓曰簞，方曰笥。</span>開視，得二青珠；由是主與劭、濬皆信惑之。劭、濬並多過失，數爲上所詰責；使道育祈請，欲令過不上聞。<span class="jiazhu">數，所角翻。詰，去吉翻。聞，音問。</span>道育曰：<span class="yinhao">「我已爲上天陳請，<span class="jiazhu">爲，于僞翻。上，時掌翻。</span>必不泄露。」</span>劭等敬事之，號曰天師。其後遂與道育、鸚鵡及東陽主奴陳天與、黃門陳慶國共爲巫蠱，琢玉爲上形像，埋於含章殿前；劭補天與爲隊主。</p>
<p class="em2 strong">東陽主卒，<span class="jiazhu">卒，子恤翻。</span>鸚鵡應出嫁，劭、濬恐語泄，<span class="jiazhu">慮巫蠱之語泄也。</span>濬府佐吳興沈懷遠，素爲濬所厚，以鸚鵡嫁之爲妾。</p>
<p class="em2 strong">上聞天與領隊，以讓劭曰：<span class="yinhao">「汝所用隊主副，並是奴邪？」</span>劭懼，以書告濬。濬復書曰：<span class="yinhao">「彼人若所爲不已，正可促其餘命，或是大慶之漸耳。」</span><span class="jiazhu">據此，則弒逆之謀，濬實啓之。劭在都，濬在京口，故以書往來。詳察書意，則劭、濬逆謀豈一朝一夕之故哉！其所由來者漸矣。此書乃贊決其逆謀，非啓之也。</span>劭、濬相與往來書疏，常謂上爲<span class="yinhao">「彼人」</span>，或曰<span class="yinhao">「其人」</span>，謂江夏王義恭爲<span class="yinhao">「佞人」</span>。<span class="jiazhu">夏，戶雅翻。</span></p>
<p class="em2 strong">鸚鵡先與天與私通，旣適懷遠，恐事泄，白劭使密殺之。陳慶國懼，曰：<span class="yinhao">「巫蠱事，惟我與天與宣傳往來。今天與死，我其危哉！」</span>乃具以其事白上。上大驚，卽遣收鸚鵡；封籍其家，得劭、濬書數百紙，皆呪咀巫蠱之言；<span class="jiazhu">呪，職救翻。咀，莊助翻。</span>又得所埋玉人，命有司窮治其事。<span class="jiazhu">治，直之翻。</span>道育亡命，捕之不獲。</p>
<p class="em2 strong">先是，濬自揚州<span class="jiaozhusup">【章：十二行本「州」下有「刺史」二字；乙十一行本同；孔本同；張校同。】</span>出鎭京口，<span class="jiazhu">十八年，濬爲揚州刺史，出鎭京口，史逸其事始。先，息薦翻。</span>及廬陵王紹以疾解揚州，<span class="jiazhu">紹，帝第五子，出繼廬陵王義眞後。</span>意謂已必復得之。旣而上用南譙王義宣，濬殊不樂，乃求鎭江陵；<span class="jiazhu">濬求代義宣鎭江陵，然義宣未及離江陵，濬自京口至都，則弒逆之禍發矣。復，扶又翻；下同。樂，音洛。</span>上許之。濬入朝，<span class="jiazhu">朝，直遙翻。</span>遣還京口，爲行留處分，至京口數日而巫蠱事發。上惋歎彌日，<span class="jiazhu">處，昌呂翻。分，扶問翻。惋，烏貫翻，驚惋也。</span>謂潘淑妃曰：<span class="yinhao">「太子圖富貴，更是一理，虎頭復如此，<span class="jiazhu">濬，小字虎頭。</span>非復思慮所及。汝母子豈可一日無我邪！」</span><span class="jiazhu">言一日無帝，則淑妃及濬將爲劭所殺也。</span>遣中使切責劭、濬，<span class="jiazhu">使，疏吏翻。</span>劭、濬惶懼無辭，惟陳謝而已。上雖怒甚，猶未忍罪也。<span class="jiazhu"><span class="yinhao">「當斷不斷，反受其亂。」</span>文帝之謂也。</span></p>
<p class="em2 strong"><span class="yinwen">10</span>諸軍攻碻磝，治三攻道：張永等當東道，濟南太守申坦等當西道，揚武司馬崔訓當南道。攻之累旬不拔。<span class="jiazhu">自帝經略河南，到彥之之出師，四鎭皆斂戍北去。王玄謨之出師，碻磝望風而下，滑臺則堅壁矣。今之出師，碻磝亦固守以抗張永等。魏人固習知宋人之情態，以爲無能爲也。治，直之翻。濟，子禮翻。</span>八月，辛亥夜，魏人自地道潛出，燒崔訓營及攻具；癸丑夜，又燒東圍及攻具；尋復毀崔訓攻道。<span class="jiazhu">復，扶又翻。</span>張永夜撤圍退軍，不告諸將，<span class="jiazhu">將，卽亮翻。</span>士卒驚擾；魏人乘之，死傷塗地。蕭思話自往，增兵力攻，旬餘不拔。是時，青、徐不稔，軍食乏。丁卯，思話命諸軍皆退屯歷城，斬崔訓，繫張永、申坦於獄。</p>
<p class="em2 strong">魯爽至長社，魏戍主禿髡幡棄城走。<span class="jiazhu"><span class="yinhao">「禿髡」</span>，恐當作<span class="yinhao">「禿髮」</span>。<span class="jiaozhusup">【章：「髡」，十二行本正作「髮」；孔本同；張校同。】</span>魯爽父子兄弟先居長社，以南兵來，聲勢旣盛，禿髮幡恐其有內應，故不能守而走。</span>臧質頓兵近郊，<span class="jiazhu">謂頓兵襄陽之近郊也。杜子春《周禮註》曰：五十里爲近郊，百里爲遠郊。</span>不以時發，獨遣冠軍司馬柳元景<span class="jiazhu">臧質以冠軍將軍鎭襄陽，以柳元景爲司馬。冠，古玩翻；下同。</span>帥後軍行參軍薛安都等<span class="jiaozhusup">【章：十二行本「等」下有「向潼關，元景等」六字；乙十一行本同；孔本同；張本同；張校同；退齋校同。】</span>進據洪關。<span class="jiazhu">《水經註》：洛水自上洛縣東北於拒城之西北分爲二水，枝渠東北出爲門水，門水又北歷陽華之山，又東北歷峽謂之鴻關水，水東有城，卽關亭也；水西有堡，謂之鴻關堡。帥，讀曰率。</span>梁州刺史劉秀之遣司馬馬汪與左軍中兵參軍蕭道成將兵向長安。道成，承之之子也。<span class="jiazhu">蕭道成始見于此。蕭承之有復漢中之功，見一百二十二卷元嘉十年。將，卽亮翻。</span>魏冠軍將軍封禮自浢津南渡，赴弘農。<span class="jiazhu">《水經註》：門水自鴻關東北流，又北逕弘農縣故城東。故城卽故函谷關也。其水側城北流，而注于河。河水於此有浢津之名。浢，音豆。</span>九月，司空高平公兒烏干屯潼關，<span class="jiazhu">《魏書·官氏志》：內入諸姓，賀兒氏爲兒氏。</span>平南將軍黎公遼屯河內。</p>
<p class="em2 strong"><span class="yinwen">11</span>吐谷渾王慕利延卒，樹洛干之子拾寅立，<span class="jiazhu">樹洛干卒於晉安帝義熙十三年。</span>始居伏羅川；<span class="jiazhu">居伏羅川，猶未敢遠離白蘭之險也。</span>遣使來請命，亦請命于魏。丁亥，以拾寅爲安西將軍、西秦·河·沙三州刺史、河南王；魏以拾寅爲鎭西大將軍、沙州刺史、西平王。</p>
<p class="em2 strong"><span class="yinwen">12</span>庚寅，魯爽與魏豫州刺史拓跋僕蘭戰于大索，破之，<span class="jiazhu">杜預曰：成皋東有大索城。京相璠曰：京縣有大索亭、小索亭，大、小索氏兄弟居之，故有大小之號。《括地志》曰：滎陽卽大索城；小索故城在滎陽縣北四里。</span>進攻虎牢。聞碻磝敗退，與柳元景皆引兵還。蕭道成、馬汪等聞魏救兵將至，還趣仇池。<span class="jiazhu">趣，七喻翻。</span>己丑，詔解蕭思話徐州，更領冀州刺史，鎭歷城。<span class="jiazhu">更，工衡翻。</span></p>
<p class="em2 strong">上以諸將屢出無功，不可專責張永等，賜思話詔曰：<span class="yinhao">「虜旣乘利，方向盛冬，若脫敢送死，兄弟父子自共當之耳。<span class="jiazhu">言諸將皆不可任也。</span>言及增憤！可以示張永、申坦。」</span><span class="jiazhu">使示永、坦，欲以激厲之。</span>又與江夏王義恭書曰：<span class="yinhao">「早知諸將輩如此，恨不以白刃驅之。今者悔何所及！」</span><span class="jiazhu">亦憤憤之辭也。</span>義恭尋奏免思話官，從之。</p>
<p class="em2 strong"><span class="yinwen">13</span>魏南安隱王余自以違次而立，<span class="jiazhu">余以少子爲宗愛所立，非次也。《諡法》：不顯尸國曰隱。</span>厚賜羣下，欲以收衆心；旬月之間，府藏虛竭。<span class="jiazhu">藏，徂浪翻。</span>又好酣飲及聲樂、畋獵，不恤政事。<span class="jiazhu">好，呼到翻。</span>宗愛爲宰相，錄三省，<span class="jiazhu">魏蓋以尙書、侍中、中祕書爲三省，亦猶今以尙書、門下、中書爲三省也。</span>總宿衞，坐召公卿，專恣日甚。余患之，謀奪其權，愛憤怒。冬，十月，丙午朔，余夜祭東廟，<span class="jiazhu">《魏書》：明元帝永興四年，立太祖道武廟於白登山，歲一祭，具太牢；無常月。又於白登山西太祖舊遊之處，立昭成獻明太祖廟，常以九月、十月之交，帝親祭，牲用馬牛羊。白登在平城東，故曰東廟。</span>愛使小黃門賈周等就弒余，而祕之，<span class="jiazhu">余立纔二百二十餘日。</span>惟羽林郎中代人劉尼知之。<span class="jiazhu">羽林郎，自漢以來有之。漢羽林郎秩比三百石，郎中可以槪推矣。魏以劉尼爲羽林郎中，與殿中尙書俱典兵宿衞，則其位任蓋重於漢朝也。</span>尼勸愛立皇孫濬，愛驚曰：<span class="yinhao">「君大癡人！皇孫若立，豈忘正平時事乎！」</span><span class="jiazhu">景穆太子之死，魏正平元年也。正平元年卽上年。</span>尼曰：<span class="yinhao">「若爾，今當立誰？」</span>愛曰：<span class="yinhao">「待還宮，當擇諸王賢者立之。」</span></p>
<p class="em2 strong">尼恐愛爲變，密以狀告殿中尙書源賀。賀時與尼俱典兵宿衞，乃與南部尙書陸麗謀曰：<span class="yinhao">「宗愛旣立南安，還復殺之。<span class="jiazhu">復，扶又翻。</span>今又不立皇孫，將不利於社稷。」</span>遂與麗定謀，共立皇孫。麗，俟之子也。<span class="jiazhu">史言陸俟父子皆有智略，忠於後魏。</span></p>
<p class="em2 strong">戊申，賀與尙書長孫渴侯嚴兵守衞宮禁，使尼、麗迎皇孫於苑中。<span class="jiazhu">魏都平城有鹿苑。</span>麗抱皇孫於馬上，入平城，賀、渴侯開門納之。尼馳還東廟，大呼曰：<span class="yinhao">「宗愛弒南安王，大逆不道，<span class="jiazhu">呼，火故翻。劉尼僅以弒南安王爲宗愛罪，不能正其弒世祖之罪也。</span>皇孫已登大位，有詔，宿衞之士皆還宮！」</span>衆咸呼萬歲，遂執宗愛、賈周等，勒兵而入，奉皇孫卽皇帝位。<span class="jiazhu">帝諱濬，太武皇帝之嫡孫，景穆太子之長子也。蕭子顯曰：濬，字烏雷直勒。</span>登永安殿，<span class="jiazhu">《北史》：魏太武帝始光二年，改東宮爲萬壽宮，起永安、安樂二殿。</span>大赦，改元興安。<span class="jiazhu">《考異》曰：《宋·索虜傳》：<span class="yinhao">「燾以烏弈旰有武略，用以爲太子。會燾死，使嬖人宗愛立可博眞爲後。宗愛、博眞恐爲弈旰所危，矯殺之而自立，號年承平。博眞懦弱，不爲國人所附。晃子濬字烏雷直懃，素爲燾所愛，燕王謂國人曰：『博眞非正，不宜立；直懃嫡孫，應立耳。』乃殺博眞及宗愛而立濬爲主，號年正平。」</span>與《後魏書》不同。又云在二十八年。皆《宋書》之誤也。</span>殺愛、周，皆具五刑，夷三族。</p>
<p class="em2 strong"><span class="yinwen">14</span>西陽五水羣蠻反，<span class="jiazhu">《水經註》：蘄水出江夏蘄春縣北山。水首受希水，枝津西南流，歷蘄山，出蠻中，故以此水爲五水蠻。五水，謂巴水、蘄水、希水、赤亭水、西歸水。蠻左憑阻山川，世爲抄暴。宋沈慶之於西陽上下誅討，卽五水蠻也。</span>自淮、汝至于江、沔，咸被其患。<span class="jiazhu">《南史》曰：蠻所在深阻，種落熾盛，北接淮、汝，南極江、漢，地方數千里。沔，迷遠翻。被，皮義翻；下同。</span>詔太尉中兵參軍沈慶之督江、豫、荊、雍四州兵討之。<span class="jiazhu">爲沈慶之以討蠻之兵輔武陵王駿起義張本。雍，於用翻。</span></p>
<p class="em2 strong"><span class="yinwen">15</span>魏以驃騎大將軍拓跋壽樂爲太宰、都督中外諸軍、錄尙書事，<span class="jiazhu">壽樂，拓跋悉鹿之後。驃，匹妙翻。騎，奇計翻。樂，音洛。</span>長孫渴侯爲尙書令，加儀同三司。<span class="jiazhu">賞定策之功也。</span>十一月，壽樂、渴侯坐爭權，並賜死。</p>
<p class="em2 strong"><span class="yinwen">16</span>癸未，魏廣陽簡王建、臨淮宣王譚皆卒。</p>
<p class="em2 strong"><span class="yinwen">17</span>甲申，魏主母閭氏卒。<span class="jiazhu">按《北史》，魏主母姓郁久閭氏，河東王毗之妹也。</span></p>
<p class="em2 strong"><span class="yinwen">18</span>魏南安王余之立也，以古弼爲司徒，張黎爲太尉。及高宗立，弼、黎議不合旨，黜爲外都大官；坐有怨言，且家人告其爲巫蠱，皆被誅。<span class="jiazhu">古弼、張黎，魏世祖之所親任者也。宗愛弒逆，不能聲其罪而誅之；南安之立，首居公位；雖不爲巫蠱，罪固不容於死矣。被，皮義翻。</span></p>
<p class="em2 strong"><span class="yinwen">19</span>壬寅，廬陵昭王紹卒。</p>
<p class="em2 strong"><span class="yinwen">20</span>魏追尊景穆太子爲景穆皇帝，皇妣閭氏爲恭皇后，尊乳母常氏爲保太后。</p>
<p class="em2 strong"><span class="yinwen">21</span>隴西屠各王景文叛魏，<span class="jiazhu">屠，直於翻。</span>署置王侯；魏統萬鎭將南陽王惠壽、外都大官于洛拔督四州之衆討平之，<span class="jiazhu">四州，謂秦、雍、河、涼。</span>徙其黨三千餘家於趙、魏。<span class="jiazhu">此言戰國時趙、魏大界。</span></p>
<p class="em2 strong"><span class="yinwen">22</span>十二月，戊申，魏葬恭皇后于金陵。</p>
<p class="em2 strong"><span class="yinwen">23</span>魏世祖晚年，佛禁稍弛，<span class="jiazhu">魏禁佛見一百二十四卷二十三年。</span>民間往往有私習者。及高宗卽位，羣臣多請復之。乙卯，詔州郡縣衆居之所，各聽建佛圖一區；民欲爲沙門者，聽出家，<span class="jiazhu">捨俗爲僧謂之出家。</span>大州五十人，小州四十人。於是曏所毀佛圖，率皆修復。<span class="jiazhu">佛圖，卽浮屠，或曰：佛圖，卽佛寺。</span>魏主親爲沙門師賢等五人下髮，<span class="jiazhu">爲，于僞翻。下髮，剃髮也，亦謂之祝髮。</span>以師賢爲道人統，<span class="jiazhu">道人統，猶宋之都僧錄，北人謂之僧總攝。《魏書》：沙門師賢，本罽賓國王種人，少入道，東遊涼州，涼平赴代。罷佛法時，師賢假爲醫術還俗，而守道不改。於修復日，卽反沙門，爲道人統。和平初，師賢卒，曇曜代之，更名沙門統。</span></p>
<p class="em2 strong"><span class="yinwen">24</span>丁巳，魏以樂陵王周忸爲太尉，<span class="jiazhu">忸，女九翻。</span>南部尙書陵陸麗爲司徒，鎭西將軍杜元寶爲司空。麗以迎立之功，受心膂之寄，朝臣無出其右者。<span class="jiazhu">朝，直遙翻；下同。</span>賜爵平原王，麗辭曰：<span class="yinhao">「陛下，國之正統，<span class="jiazhu">世嫡皇孫，故曰正統。</span>當承基緒；效順奉迎，臣子常職，不敢慆天之功<span class="jiazhu">慆，義與叨同，貪也。</span>以干大賞。」</span>再三不受。魏主不許。麗曰：<span class="yinhao">「臣父奉事先朝，忠勤著效。<span class="jiazhu">陸俟事世祖，威行北鎭，功著關中。</span>今年逼桑榆，<span class="jiazhu">桑榆，晚景也。</span>願以臣爵授之。」</span>帝曰：<span class="yinhao">「朕爲天下主，豈不能使卿父子爲二王邪！」</span>戊午，進其父建業公俟爵爲東平王。<span class="jiazhu">《考異》曰：《魏紀》曰<span class="yinhao">「戊申」</span>。按上有丁巳，下有癸亥，不當中有戊申；蓋<span class="yinhao">「戊午」</span>字誤耳。</span>又命麗妻爲妃，復其子孫，<span class="jiazhu">復，方目翻。</span>麗力辭不受。帝益嘉之。</p>
<p class="em2 strong">以東安公劉尼爲尙書僕射，西平公源賀爲征北將軍，並進爵爲王。帝班賜羣臣，謂源賀曰：<span class="yinhao">「卿任意取之。」</span>賀辭曰：<span class="yinhao">「南北未賓，府庫不可虛也。」</span><span class="jiazhu">謂魏南有宋，北有柔然，不可一日弛備；府庫所以供軍國之用，不可虛於賞賜。</span>固與之，乃取戎馬一匹。<span class="jiazhu">示欲宣力於邊垂。</span></p>
<p class="em2 strong">高宗之立也，高允豫其謀，陸麗等皆受重賞，而不及允，允終身不言。<span class="jiazhu">高允不言功，其後位遇隆厚，天豈嗇其報也！</span></p>
<p class="em2 strong">甲子，周忸坐事，賜死。時魏法深峻，源賀奏：<span class="yinhao">「謀反之家，男子十三以下本不豫謀者，宜免死沒官。」</span>從之。</p>
<p class="em2 strong"><span class="yinwen">25</span>江夏王義恭還朝。<span class="jiazhu">自盱眙還也。夏，戶雅翻。朝，直遙翻。</span>辛未，以義恭爲大將軍、南徐州刺史，<span class="jiazhu">欲以代始興王濬也。</span>錄尙書如故。</p>
<p class="em2 strong"><span class="yinwen">26</span>初，魏入中原，<span class="jiazhu">晉孝武帝太元二十一年，魏伐燕，至安帝隆安二年克中山，始得中原。</span>用《景初曆》，<span class="jiazhu">《景初曆》，楊偉所造，曹魏明帝景初元年行之。</span>世祖克沮渠氏，<span class="jiazhu">見一百二十三卷十六年。沮，子余翻。</span>得趙𢾺《玄始曆》，<span class="jiazhu">徧考字書無<span class="yinhao">「𢾺」</span>字，以偏傍從<span class="yinhao">「匪」</span>從<span class="yinhao">「文」</span>，離而合之於上下，讀如斐字。</span>時人以爲密，是歲，始行之。</p>
</div></body></html>