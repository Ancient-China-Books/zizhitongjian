<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百五十・唐紀六十六・懿宗昭聖恭惠孝皇帝上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀六十六">唐紀六十六</span></span></h1>
<p><span class="jiazhu">起上章執徐<span class="biaozhusup" data-rel="">（庚辰）</span>，盡強圉大淵獻<span class="biaozhusup" data-rel="">（丁亥）</span>，凡八年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="懿宗昭聖恭惠孝皇帝上">懿宗昭聖恭惠孝皇帝上</span></span></h5>
<p class=""><span class="jiazhu">諱漼，宣宗長子也。初諱溫，嗣位更名。</span></p>
<div class="yeartoc" id="year_toc_860"><p class="strong"><span class="section" id="title-3"><span data-head-description="懿宗昭聖恭惠孝皇帝上" data-head-level="h4" data-head-title="咸通元年">咸通元年</span></span><span class="biaozhusup" data-rel="">（庚辰、八六○年）</span><span class="jiazhu">是年十一月，始改元咸通。</span></p></div>
<p class="em2 strong"><span class="yinwen">1</span>春，正月，乙卯，浙東軍與裘甫戰於桐柏觀前，<span class="jiazhu">桐柏觀在台州唐興縣天台山，宋改唐興縣爲天台縣，桐柏觀賜額崇道觀。觀，古玩翻。</span>范居植死，劉勍僅以身免。乙丑，甫帥其徒千餘人陷剡縣，<span class="jiazhu">帥，讀曰率。</span>開府庫，募壯士，衆至數千人；越州大恐。</p>
<p class="em2 strong">時二浙久安，人不習戰，甲兵朽鈍，見卒不滿三百；<span class="jiazhu">見，賢遍翻。</span>鄭祗德更募新卒以益之，軍吏受賂，率皆得孱弱者。<span class="jiazhu">孱，鉏山翻。</span>祗德遣子將沈君縱、副將張公署、望海鎭將李珪<span class="jiazhu">子將，小將也。望海鎭在明州界，今定海縣卽其地。元和十四年，浙東觀察使薛戎奏望海鎭去明州七十餘里，俯臨大海，與新羅、日本諸蕃接界。將，卽亮翻；下同。</span>將新卒五百擊裘甫。二月，辛卯，與甫戰於剡西，賊設伏於三溪之南，而陳於三溪之北，<span class="jiazhu">三溪在今嵊縣西南，一溪自新昌縣東來，一溪自磕下山南來，與新昌溪會於湖塍，屈西北流，溪流若三派然，故謂之三溪。</span>壅溪上流，使可涉。旣戰，陽敗，官軍追之，半涉，決壅，水大至，官軍大敗，三將皆死，官軍幾盡。<span class="jiazhu">幾，居依翻。</span></p>
<p class="em2 strong">於是山海諸盜及他道無賴亡命之徒，四面雲集，衆至三萬，分爲三十二隊。其小帥有謀略者推劉暀，<span class="jiazhu">帥，所類翻。暀，于放翻，又乎曠翻。</span>勇力推劉慶、劉從簡。羣盜皆遙通書幣，求屬麾下。甫自稱天下都知兵馬使，改元曰羅平，鑄印曰天平。大聚資糧，購良工，治器械，聲震中原。<span class="jiazhu">治，直之翻。</span></p>
<p class="em2 strong"><span class="yinwen">2</span>丙申，葬聖武獻文孝皇帝于貞陵，<span class="jiazhu">此諡，正葬貞陵陵中册諡也。貞陵在京兆雲陽縣西北四十里。</span>廟號宣宗。</p>
<p class="em2 strong"><span class="yinwen">3</span>丙午，白敏中入朝，墜陛，傷腰，肩輿以歸。</p>
<p class="em2 strong"><span class="yinwen">4</span>鄭祗德累表告急，且求救於鄰道；浙西遣牙將淩茂貞將四百人、宣歙遣牙將白琮將三百人赴之。<span class="jiazhu">歙，書涉翻。</span>祗德始令屯郭門及東子江，<span class="jiazhu">越州有東小江、西小江。東小江出剡溪，至曹娥百官渡而東入海。西小江出諸曁，至錢清渡而東入于海。皆曰小江者，以浙江爲大江也。</span>尋復召還府中以自衞。<span class="jiazhu">復，扶又翻。</span>祗德饋之，比度支常饋多十三倍，而宣、潤將士猶以爲不足。<span class="jiazhu">史言元帥威令不振，則惠褻而將士不以爲德。度，徒洛翻。</span>宣、潤將士請土軍爲導，以與賊戰；諸將或稱病，或陽墜馬，其肯行者必先邀職級，<span class="jiazhu">職者，軍職。級者，勳級。</span>竟不果遣。賊遊騎至平水東小江，<span class="jiazhu">越州會稽縣東南有平水鎭，又東踰山，卽小江也。北又一小江，源出大木山，南流合于剡江，故係平水東，以別東小江。</span>城中士民儲舟裹糧，夜坐待旦，各謀逃潰。</p>
<p class="em2 strong">朝廷知祗德懦怯，議選武將代之。夏侯孜曰：<span class="yinhao">「浙東山海幽阻，可以計取，難以力攻。西班中無可語者。<span class="jiazhu">唐凡朝會，文官班於東，武官班於西，故謂武臣爲西班。</span>前安南都護王式，雖儒家子，<span class="jiazhu">王式，王播弟，起之子也，<span class="shu-ming">舊史</span>以爲播子。</span>在安南威服華夷，名聞遠近，<span class="jiazhu">聞，音問。</span>可任也。」</span>諸相皆以爲然。<span class="jiazhu">相，息亮翻。</span>遂以式爲<span class="jiaozhusup">【章：十二行本「爲」下有「浙東」二字；乙十一行本同；孔本同；張校同。】</span>觀察使，徵祗德爲賓客。<span class="jiazhu">太子賓客，閒慢局員也。</span></p>
<p class="em2 strong">三月，辛亥朔，式入對，上問以討賊方略。對曰：<span class="yinhao">「但得兵，賊必可破。」</span>有宦官侍側，曰：<span class="yinhao">「發兵，所費甚大。」</span>式曰：<span class="yinhao">「臣爲國家惜費則不然。<span class="jiazhu">爲，于僞翻。</span>兵多賊速破，其費省矣。若兵少不能勝賊，延引歲月，賊勢益張，<span class="jiazhu">張，知亮翻。</span>則江、淮羣盜將蜂起應之。國家用度盡仰江、淮，<span class="jiazhu">仰，牛向翻。</span>若阻絕不通，則上自九廟，下及十軍，<span class="jiazhu">肅宗以後，羽林、龍武、神武、神威、神策皆分左右，號北門十軍。元和二年，省神武軍，明年，又省神威軍，以其兵騎分隸左右神策，而猶存十軍之名。</span>皆無以供給，其費豈可勝計哉！」</span><span class="jiazhu">勝，音升。</span>上顧宦官曰：<span class="yinhao">「當與之兵。」</span>乃詔發忠武、義成、淮南等諸道兵授之。</p>
<p class="em2 strong">裘甫分兵掠衢、婺州。婺州押牙房郅、散將樓曾、<span class="jiazhu">散將者，牙將之散員也。散，悉但翻。將，卽亮翻；下同。</span>衢州十將方景深將兵拒險，賊不得入。又分兵掠明州，明州之民相與謀曰：<span class="yinhao">「賊若入城，妻子皆爲葅醢，況貨財，能保之乎！」</span>乃自相帥出財募勇士，<span class="jiazhu">帥，讀曰率。</span>治器械，樹栅，浚溝，斷橋，爲固守之備。<span class="jiazhu">治，直之翻。斷，丁管翻。</span>賊又遣兵掠台州，破唐興。<span class="jiazhu">吳分章安之西界置始平縣，晉改爲始豐縣，宋廢。唐武德初，分臨海置唐興縣，宋改曰天台。<span class="shu-ming">九域志</span>：在台州西一百一十里。</span>己巳，甫自將萬餘人掠上虞，焚之。<span class="jiazhu">上虞，漢古縣，唐屬越州。<span class="shu-ming">九域志</span>：在州東一百一十里。</span>癸酉，入餘姚，殺丞、尉；<span class="jiazhu">餘姚，漢古縣，唐屬越州。<span class="shu-ming">九域志</span>：在州東一百四十七里。宋白曰：餘姚舊縣在餘姚山西。<span class="shu-ming">風土記</span>云：舜支庶所封。舜姓姚，故曰餘姚。</span>東破慈溪，入奉化，抵寧海，殺其令而據之；<span class="jiazhu">開元二十六年，分明州之鄮縣置慈溪縣，在州西二十七里；又分鄮縣置奉化縣，在州南八十里。武德四年，分臨海縣置寧海縣，屬台州。<span class="shu-ming">九域志</span>：在州東北一百七十里。</span>分兵圍象山。所過俘其少壯，<span class="jiazhu">少，詩照翻。</span>餘老弱者蹂踐殺之。<span class="jiazhu">蹂，忍久翻。踐，慈演翻。</span></p>
<p class="em2 strong">及王式除書下，浙東人心稍安。<span class="jiazhu">下，遐稼翻。</span>裘甫方與其徒飲酒，聞之不樂。<span class="jiazhu">聞王式來，心有所憚。樂，音洛。</span>劉暀歎曰：<span class="yinhao">「有如此之衆而策畫未定，良可惜也！今朝廷遣王中丞將兵來，<span class="jiazhu">王式蓋檢校御史中丞。</span>聞其智勇無敵，不四十日必至。兵馬使宜急引兵取越州，憑城郭，據府庫，遣兵五千守西陵，循浙江築壘以拒之，<span class="jiazhu">西陵渡在越州西一百二十二里，今西興渡是也。吳越王錢鏐惡西陵之名，改曰西興。</span>大集舟艦。得間，則長驅進取浙江，<span class="jiazhu">間，古莧翻。</span>過大江，掠揚州貨財以自實，<span class="jiazhu">揚州，江、淮之都會也，轉運鹽鐵使及度支之貨財聚焉，故劉暀朵頤。</span>還脩石頭城而守之，宣歙、江西必有響應者。遣劉從簡以萬人循海而南，襲取福建。如此，則國家貢賦之地盡入於我矣；<span class="jiazhu">唐自中世以後，貢賦皆仰東南，故云然。</span>但恐子孫不能守耳，終吾身保無憂也。」</span><span class="jiazhu">觀劉暀策畫，豈可以小盜待之乎！</span>甫曰：<span class="yinhao">「醉矣，明日議之！」</span>暀以甫不用其言，怒，陽醉而出。有進士王輅在賊中，賊客之。輅說甫曰：<span class="yinhao">「如劉副使之謀，乃孫權所爲也。彼乘天下大亂，故能據有江東；今中國無事，此功未易成也。<span class="jiazhu">說，式芮翻。易，以豉翻。</span>不如擁衆據險自守，陸耕海漁，急則逃入海島，此萬全策也。」</span>甫畏式，猶豫未決。</p>
<p class="em2 strong">夏，四月，式行至杮口，義成軍不整，式欲斬其將，久乃釋之，<span class="jiazhu">將，卽亮翻。</span>自是軍所過若無人。至西陵，裘甫遣使請降，式曰：<span class="yinhao">「是必無降心，直欲窺吾所爲，且欲使吾驕怠耳。」</span>乃謂使者曰：<span class="yinhao">「甫面縛以來，當免而死。」</span><span class="jiazhu">而，汝也。</span></p>
<p class="em2 strong">乙未，式入越州，旣交政，爲鄭祗德置酒，<span class="jiazhu">爲，于僞翻。</span>曰：<span class="yinhao">「式主軍政，不可以飲，監軍但與衆賓盡醉。」</span>迨夜，繼以燭，曰：<span class="yinhao">「式在此，賊安能妨人樂飲！」</span><span class="jiazhu">樂，音洛；下同。</span>丙申，餞祗德于遠郊，復樂飲而歸。<span class="jiazhu">杜子春<span class="shu-ming">周禮註</span>曰：五十里爲近郊，百里爲遠郊。以今地里考之，越州百里至蕭山縣，王式豈能送鄭祗德至此邪！記事者華言耳。復，扶又翻。</span>於是始脩軍令，告饋餉不足者息矣，稱疾臥家者起矣，先求遷職者默矣。</p>
<p class="em2 strong">賊別帥洪師簡、許會能帥所部降，<span class="jiazhu">別帥，所類翻。能帥，讀曰率。降，戶江翻。</span>式曰：<span class="yinhao">「汝降是也，當立效以自異。」</span><span class="jiazhu">立效，謂立功也。</span>使帥其徒爲前鋒，<span class="jiazhu">帥，讀曰率。</span>與賊戰有功，乃奏以官。</p>
<p class="em2 strong">先是，賊諜入越州，軍吏匿而飲食之。<span class="jiazhu">先，悉薦翻。諜，徒協翻。飲，於禁翻。食，祥吏翻。</span>文武將吏往往潛與賊通，求城破之日免死及全妻子；或詐引賊將來降，實窺虛實；城中密謀屛語，<span class="jiazhu">屛，必郢翻。</span>賊皆知之。式陰察知，悉捕索，斬之；刑將吏尤橫猾者；<span class="jiazhu">索，山客翻。橫，戶孟翻。</span>嚴門禁，無驗者不得出入，警夜周密，賊始不知我所爲矣。</p>
<p class="em2 strong">式命諸縣開倉廩以賑貧乏，或曰：<span class="yinhao">「賊未滅，軍食方急，不可散也。」</span>式曰：<span class="yinhao">「非汝所知。」</span></p>
<p class="em2 strong">官軍少騎卒，<span class="jiazhu">少，詩沼翻。</span>式曰：<span class="yinhao">「吐蕃、回鶻比配江、淮者，<span class="jiazhu">比，毗至翻。</span>其人習險阻，便鞍馬，可用也。」</span>舉籍府中，得驍健者百餘人。<span class="jiazhu">凡吐蕃、回鶻之配隸浙東觀察府者，舉其籍而取之。</span>虜久羈旅，所部遇之無狀，<span class="jiazhu">無善狀也。</span>困餧甚；<span class="jiazhu">餧，與餒同。</span>式旣犒飲，又賙其父母妻子，皆泣拜讙呼，<span class="jiazhu">讙，與喧同。</span>願效死，悉以爲騎卒，使騎將石宗本將之。凡在管內者，皆視此籍之，又奏得龍陂馬二百匹，<span class="jiazhu">龍陂，漢潁川郟縣之摩陂也。唐在汝州界置馬監。宋白曰：元和十三年，十一月，賜蔡州羣牧號龍陂牧。</span>於是騎兵足矣。</p>
<p class="em2 strong">或請爲烽燧以詗賊遠近衆寡，<span class="jiazhu">詗，翾正翻，又火迥翻。</span>式笑而不應；選懦卒，使乘健馬，少與之兵，以爲候騎；<span class="jiazhu">少，詩沼翻。</span>衆怪之，不敢問。</p>
<p class="em2 strong">於是閱諸營見卒<span class="jiazhu">見，賢遍翻。</span>及土團子弟，得四千人，使導軍分路討賊；府下無守兵，更籍土團千人以補之。乃命宣歙將白琮、浙西將淩茂貞帥本軍，北來將韓宗政等帥土團，合千人，石宗本帥騎兵爲前鋒，自上虞趨奉化，解象山之圍，號東路軍。<span class="jiazhu">將，卽亮翻。帥，讀曰率。趨，七喻翻。</span>又以義成將白宗建、忠<span class="jiaozhusup">【張：「忠」下脫「武」字。】</span>將游君楚、<span class="jiazhu">唐無建忠軍，按此時發忠武軍從王式，史逸<span class="yinhao">「武」</span>字也。白宗建，人姓名。</span>淮南將萬璘帥本軍與台州唐興軍合，號南路軍。令之曰：<span class="yinhao">「毋爭險易，<span class="jiazhu">易，以豉翻。</span>毋焚廬舍，毋殺平民以增首級！平民脅從者，募降之。<span class="jiazhu">降，戶江翻。</span>得賊金帛，官無所問。俘獲者，皆越人也，釋之。」</span></p>
<p class="em2 strong">癸卯，南路軍拔賊沃州寨，<span class="jiazhu">沃州在今越州新昌縣東南。</span>甲辰，拔新昌寨，<span class="jiazhu">新昌，時屬剡縣界，今置新昌縣，在越州東南二百二十里。</span>破賊將毛應天，進拔<span class="jiaozhusup">【章：十二行本「拔」作「抵」；乙十一行本同；孔本同。】</span>唐興。</p>
<p class="em2 strong"><span class="yinwen">5</span>白敏中三表辭位，上不許。右補闕王譜上疏，以爲：<span class="yinhao">「陛下致理之初，乃宰相盡心之日，不可暫闕。敏中自正月臥疾，今四月矣，陛下雖與他相坐語，未嘗三刻，天下之事，陛下嘗暇與之講論乎！<span class="jiazhu">相，息亮翻。</span>願聽敏中罷去，延訪碩德，以資聰明。」</span>己酉，貶譜爲陽翟令。譜，珪之六世孫也。<span class="jiazhu">王珪事太宗，以直聞。譜，博古翻。</span>五月，庚戌朔，給事中鄭公輿封還貶譜敕書。上令宰相議之，宰相以爲譜侵敏中，竟貶之。</p>
<p class="em2 strong"><span class="yinwen">6</span>辛亥，浙東東路軍破賊將孫馬騎於寧海。戊午，南路軍大破賊將劉暀、毛應天於唐興南谷，斬應天。</p>
<p class="em2 strong">先是，王式以兵少，奏更發忠武、義成軍及請昭義軍，詔從之。<span class="jiazhu">先，悉薦翻。</span>三道兵至越州，式命忠武將張茵將三百人屯唐興，斷賊南出之道；<span class="jiazhu">斷，音短；下同。</span>義成將高羅銳將三百人，益以台州土軍，徑趨寧海，<span class="jiazhu">趨，七喻翻。</span>攻賊巢穴；昭義將𨁂跌戣將四百人，<span class="jiazhu">𨁂，奚結翻。跌，徒結翻。戣，渠龜翻。</span>益東路軍，斷賊入明州之道。庚申，南路軍大破賊於海遊鎭，<span class="jiazhu">海遊鎭在寧海南九十里。</span>賊入甬溪洞。<span class="jiazhu">甬溪洞在寧海西南百餘里，屬唐興縣界，又西則楢溪，產鐵。</span>戊辰，官軍屯於洞口，賊出洞戰，又破之。己巳，高羅銳襲賊別帥劉平天寨，破之。<span class="jiazhu">帥，所類翻。</span>自是諸軍與賊十九戰，賊連敗。劉暀謂裘甫曰：<span class="yinhao">「曏從吾謀入越州，寧有此困邪！」</span>王輅等進士數人在賊中，皆衣綠，<span class="jiazhu">衣，於旣翻。</span>暀悉斬之，曰：<span class="yinhao">「亂我謀者，此青蟲也！」</span></p>
<p class="em2 strong">高羅銳克寧海，其逃散之民，得七千餘人。王式曰：<span class="yinhao">「賊窘且飢，必逃入海，入海則歲月間未可擒也。」</span>命羅銳軍海口以拒之。<span class="jiazhu">海口在寧海東四十餘里。</span>又命望海鎭將雲思益、浙西將王克容將水軍巡海澨。<span class="jiazhu">澨，市制翻。水際曰澨。</span>思益等遇賊將劉<span class="jiaozhusup">【章：孔本「劉」下有「從」字；張校同。】</span>簡於寧海東，賊不虞水軍遽至，<span class="jiazhu">虞，度也。</span>皆棄船走山谷，<span class="jiazhu">走，音奏。</span>得其船十七，盡焚之。式曰：<span class="yinhao">「賊無所逃矣，惟黃罕嶺可入剡，<span class="jiazhu">黃罕嶺在奉化縣西北，剡縣之東，其路深險。度黃罕嶺，則平川四十里至剡。</span>恨無兵以守之。雖然，亦成擒矣！」</span>裘甫旣失寧海，乃帥其徒屯南陳館下，<span class="jiazhu">南陳館在寧海西南六十餘里。帥，讀曰率。</span>衆尙萬餘人。辛未，東路軍破賊將孫馬騎於上疁村，<span class="jiazhu">上疁村在寧海西北四十餘里。疁，力留翻。今謂之上寮山。</span>賊將王皋懼，請降。</p>
<p class="em2 strong"><span class="yinwen">7</span>壬申，右拾遺內供奉薛調上言，以爲：<span class="yinhao">「兵興以來，賦斂無度，<span class="jiazhu">上，時掌翻。斂，力贍翻。</span>所在羣盜，半是逃戶，固須翦滅，亦可閔傷。望敕州縣稅外毋得科率，仍敕長吏嚴加糾察。」</span>從之。</p>
<p class="em2 strong"><span class="yinwen">8</span>袁王紳薨。<span class="jiazhu">紳，順宗子。</span></p>
<p class="em2 strong"><span class="yinwen">9</span>戊寅，浙東東路軍大破裘甫於南陳館，斬首數千級，賊委棄繒帛盈路，<span class="jiazhu">繒，慈陵翻。</span>以緩追者。𨁂跌戣令士卒：<span class="yinhao">「敢顧者斬！」</span>毋敢犯者。賊果自黃罕嶺遁去，六月，甲申，復入剡。<span class="jiazhu">復，扶又翻；下同。</span>諸軍失甫，不知所在，義成將張茵在唐興獲俘，將苦之，俘曰：<span class="yinhao">「賊入剡矣。苟捨我，我請爲軍導。」</span>從之。茵後甫一日至剡，壁其東南。府中聞甫入剡，復大恐，王式曰：<span class="yinhao">「賊來就擒耳！」</span>命趣東、南兩路軍會於剡，<span class="jiazhu">趣，讀曰促。</span>辛卯，圍之。賊城守甚堅，攻之，不能拔；諸將議絕溪水以渴之，<span class="jiazhu">剡城東南臨溪，西北負山，城中多鑿井以引山泉，非絕溪水所能渴，作史者乃北人臆說耳。今浙東諸縣皆無城，獨剡縣有城，猶爲完壯。</span>賊知之，乃出戰。三日，凡八十三戰，賊雖敗，官軍亦疲。賊請降，諸將出<span class="jiaozhusup">【章：十二行本「出」作「以」；乙十一行本同；孔本同；熊校同。】</span>白式，式曰：<span class="yinhao">「賊欲少休耳，<span class="jiazhu">少，詩沼翻。</span>益謹備之，功垂成矣。」</span>賊果復出，又三戰。庚子夜，裘甫、劉暀、劉慶從百餘人出降，遙與諸將語，離城數十步，官軍疾趨，斷其後，<span class="jiazhu">離，力智翻。斷，音短。</span>遂擒之。壬寅，甫等至越州，式腰斬暀、慶等二十餘人，械甫送京師。<span class="jiazhu"><span class="shu-ming">考異</span>曰：<span class="shu-ming">平剡錄</span>曰：<span class="yinhao">「諸軍圍賊於剡；賊悍甚，其所謂女軍者，亦乘城摘礫以中人。三日，凡八十三戰，賊雖衄，官軍亦疲。裘甫佯言乞降，諸將使騎來白。公曰：『賊憊蹔休耳，謹備之。』仍遣押牙薛敬義謂諸將曰：『功成矣，勉之，勿怠也。』果復三戰，二十一日夜，甫與劉暀、劉慶十餘輩又從百餘人出，遙與諸將語，伺我軍之懈，將使勇者潰圍焉。諸將得公誡，夜皆設伏於營前。甫輩離城數十步，伏兵疾走以間之，銳師數百復繼之，城中賊不出。甫遽甚不知所爲，遂成擒焉。至是，用兵六十六日矣。二十三日，縛致府城，公於衙門陳兵以見，執其徒劉暀、劉慶二十餘輩，三斬之，械裘甫獻闕下。」</span><span class="shu-ming">玉泉子見聞錄</span>曰：<span class="yinhao">「王式討裘甫。甫始起於剡，旣爲官軍所敗，復入于剡，城堅卒銳，不可遽拔。式乃約降，許奏以金吾將軍，甫許焉，其將劉暀獨以爲不可。比及越城，左右則械手以木，曳頸以組。甫曰：『吾旣已降，何用是爲？』左右曰：『法也。到越則釋去，公且行，有命矣。』旣至，式登南樓俟之，曰：『裘甫何罪，罪皆劉暀輩。』命三斬之。暀顧謂甫曰：『君竟拜金吾乎！』斬甫于長安東市。初，甫之入剡也，雖已累敗，向使城守，朞歲未可平也。玉泉子曰：古人有言，殺降不祥。李廣所以不侯，良有以也！王公亦不聞大貴。鄭公述<span class="shu-ming">平剡錄</span>一何曲筆哉！雖驟歷清顯，而卒以喪明不復起，可不愼哉！」</span>按二書所言，莫知孰是。然裘甫在剡城，窮困已極，勢不能久，式不必更以詐誘之，或者諸將爲之，不可知也。甫之出降也，或欲突走，或被誘而來，皆不可知，要之爲出城乞降，官軍因邀斷其後擒之耳。</span></p>
<p class="em2 strong">剡城猶未下，諸將已擒甫，不復設備。劉從簡帥壯士五百突圍走；諸將追至大蘭山，<span class="jiazhu">今明州奉化縣西北有大蘭山，山在越州分界。復，扶又翻。帥，讀曰率。</span>從簡據險自守，秋，七月，丁巳，諸將共攻克之。台州刺史李師望募賊相捕斬之以自贖，所降數百人，得從簡首，獻之。<span class="jiazhu">大蘭旣破，劉從簡走入台州界，方爲其黨所殺。</span></p>
<p class="em2 strong">諸將還越，式大置酒。諸將乃請曰：<span class="yinhao">「某等生長軍中，久更行陳，<span class="jiazhu">長，知兩翻。更，工衡翻。行，戶剛翻。</span>今年得從公破賊，然私有所不諭者，敢問：公之始至，軍食方急，而遽散以賑貧乏，何也？」</span>式曰：<span class="yinhao">「此易知耳。<span class="jiazhu">易，以豉翻。</span>賊聚穀以誘飢人，吾給之食，則彼不爲盜矣。且諸縣無守兵，賊至，則倉穀適足資之耳。」</span>又問：<span class="yinhao">「不置烽燧，何也？」</span>式曰：<span class="yinhao">「烽燧所以趣救兵也，<span class="jiazhu">趣，讀曰促。</span>兵盡行，城中無兵以繼之，徒驚士民，使自潰亂耳。」</span>又問：<span class="yinhao">「使懦卒爲候騎而少給兵，何也？」</span>式曰：<span class="yinhao">「彼勇卒操利兵，<span class="jiazhu">操，七高翻。</span>遇敵且不量力而鬬；鬬死，則賊至不知矣。」</span>皆曰：<span class="yinhao">「非所及也！」</span><span class="jiazhu">自至德以來，浙東盜起者再，袁晁、裘甫是也。裘甫之禍烈於袁晁。袁晁之難，張伯儀平之，<span class="shu-ming">通鑑</span>所書，數語而已。今王式之平裘甫，<span class="shu-ming">通鑑</span>書之，視張伯儀平袁晁事爲詳。蓋唐中世之後，家有私史。王式，儒家子也。成功之後，紀事者不無張大，<span class="shu-ming">通鑑</span>因其文而序之，弗覺其煩耳。<span class="shu-ming">容齋隨筆</span>曰：<span class="shu-ming">通鑑</span>書討裘甫事用<span class="shu-ming">平剡錄</span>，蓋亦有見於此。<span class="shu-ming">考異</span>三十卷，辯訂唐事者居太半焉，亦以唐私史之多也。</span></p>
<p class="em2 strong"><span class="yinwen">10</span>封憲宗子𢗔爲信王。<span class="jiazhu">𢗔，彌遣翻。</span></p>
<p class="em2 strong"><span class="yinwen">11</span>八月，裘甫至京師，斬于東市。加王式檢校右散騎常侍，諸將官賞各有差。先是，上每以越盜爲憂，<span class="jiazhu">先，悉薦翻。</span>夏侯孜曰：<span class="yinhao">「王式才有餘，不日告捷矣。」</span>孜與式書曰：<span class="yinhao">「公專以執裘甫爲事，軍須細大，此期悉力。」</span><span class="jiazhu">軍須，謂行軍所須糧仗衣物。悉力，謂盡力辦也。</span>故式所奏求無不從，由是能成其功。</p>
<p class="em2 strong"><span class="yinwen">12</span>衞王灌薨。<span class="jiazhu">灌，上弟也。</span></p>
<p class="em2 strong"><span class="yinwen">13</span>九月，白敏中五上表辭位；辛亥，以敏中爲司徒、中書令。</p>
<p class="em2 strong"><span class="yinwen">14</span>右<span class="jiaozhusup">【章：十二行本「右」上有「癸酉」二字；乙十一行本同；孔本同；張校同；退齋校同。】</span>拾遺句容劉鄴上言：<span class="yinhao">「李德裕父子爲相，有聲迹功效，<span class="jiazhu">李德裕父吉甫，相憲宗，德裕相武宗，皆有勳勞在於王室，備著前<span class="shu-ming">紀</span>。</span>竄逐以來，血屬將盡，生涯已空，宜賜哀閔，贈以一官。」</span>冬，十月，丁亥，敕復李德裕太子少保、衞國公，贈左僕射。<span class="jiazhu">德裕貶見二百四十八卷宣宗大中元年。<span class="shu-ming">考異</span>曰：裴旦<span class="shu-ming">李太尉南行錄</span>，載咸通二年九月二十六日右拾遺內供奉劉鄴表，略云：<span class="yinhao">「子曄，貶立山尉，去年獲遇陛下惟新之命，覃作解之恩，移授郴縣尉，今已沒於貶所。」</span>又曰：<span class="yinhao">「血屬已盡，生涯悉空。」</span>又曰：<span class="yinhao">「枯骨未歸於塋域，一男又殞於江、湘。」</span>又曰：<span class="yinhao">「其李德裕，請特賜贈官。」</span>敕依奏。<span class="shu-ming">實錄註</span>引<span class="shu-ming">東觀奏記</span>云：<span class="yinhao">「令狐相綯夢德裕曰：『某已謝明時，幸相公哀之，許歸葬故里。』綯具爲其子滈言之。滈曰：『李衞公犯衆怒，又崔相鉉、魏相謩皆敵人也，見持政，必將上前異同，未可言也。』後數日，上將坐延英，綯又夢德裕曰：『某委骨海上，思還故里，與相公有舊，幸憫而許之。』旣寤，復謂滈曰：『向見衞公精爽尙可畏，吾不言，必掇禍。明日入中書，且爲同列言之。』旣而於帝前論奏，許其子蒙州立山尉曄護喪歸葬。」</span>又，是時柳仲郢鎭東蜀，設奠於荊南，命從事李商隱爲文曰：<span class="yinhao">「恭承新渥，言還舊止。」</span>又云：<span class="yinhao">「身留蜀郡，路隔伊川。」</span>鄴奏乃云：<span class="yinhao">「孤骨未歸塋域。」</span>曄，懿宗初纔徙郴縣尉，未詳，或者後人僞作之，非鄴本奏也。<span class="shu-ming">實錄註</span>又云：<span class="yinhao">「白敏中爲中書令，時與右庶子段全緯書云『故衞公、太尉，災興鵂鳥，怨結江魚，親交雨散於西園，子弟蓬飄於南土。嘗蒙一顧，繼履三台，保持獲盡於天年，論請爰加於寵贈。』全緯嘗爲德裕西川從事，故敏中語及云。」</span>按此似繇敏中開發，而數本追復贈官，多連鄴奏。德裕素有恩於敏中，敏中前作相，旣遠貶之，至此又掠其美，鄙哉！按劉鄴表云：<span class="yinhao">「去年獲遇陛下惟新之命，覃作解之恩。」</span>則上此表在咸通元年，非二年也。<span class="shu-ming">舊傳</span>：<span class="yinhao">「鄴爲翰林學士承旨，以李德裕貶死朱崖，大中朝，令狐綯當權，累有赦宥，不蒙恩列。懿宗卽位，綯在方鎭，屬郊天大赦，鄴奏論之。」</span><span class="shu-ming">李太尉南行錄</span>，鄴此時未爲翰林學士，因上此表，敕批<span class="yinhao">「便令內養宣喚入翰林充學士，餘依奏。」</span><span class="shu-ming">金華子雜編</span>曰：<span class="yinhao">「宣宗嘗私行經延資庫，見廣廈連綿，錢帛山積，問左右曰：『誰爲此庫？』侍臣對曰：『宰相李德裕執政日，以天下每歲備用之餘盡實此，自是已來，邊庭有急，支備無乏者，茲實有賴。』上曰：『今何在？』曰：『頃以坐吳湘獄貶于崖州。』上曰：『如有此功於國，微罪豈合深譴！』由是劉公鄴得以進表乞追雪之。上一覽表，遂許其加贈、歸葬焉。」</span>按宣宗素惡德裕，故卽位卽逐之，豈有不知其在崖州而云<span class="yinhao">「豈合深譴」</span>！又劉鄴追雪在懿宗時，此說殊爲淺陋，今不取。</span></p>
<p class="em2 strong"><span class="yinwen">15</span>己亥，以門下侍郎、同平章事夏侯孜同平章事，充西川節度使。以戶部尙書、判支畢諴爲禮部尙書、同平章事。</p>
<p class="em2 strong"><span class="yinwen">16</span>安南都護李鄠復取播州。<span class="jiazhu">播州屬黔中道，大中十三年，爲雲南所陷。此非安南巡屬也。李鄠越境收復，欲以爲功，而不知蠻兵乘虛已陷安南也。鄠，音戶。復，扶又翻。</span></p>
<p class="em2 strong"><span class="yinwen">17</span>十一月，丁丑，上祀圜丘；赦，改元。</p>
<p class="em2 strong"><span class="yinwen">18</span>十二月，戊申，安南土蠻引南詔兵合三萬餘人乘虛攻交趾，陷之。<span class="jiazhu"><span class="shu-ming">考異</span>曰：<span class="shu-ming">新·南詔傳</span>：<span class="yinhao">「大中時，李琢爲安南經略使，苛墨自私，以斗鹽易一牛。夷人不堪，結南詔將段酋遷陷安南都護府，號白衣沒命軍。懿宗絕其朝貢，乃陷播州。安南都護李鄠屯武州，咸通元年，爲蠻所攻，棄州走，天子斥鄠，以王寬代之。」</span>按宣宗時，南詔未嘗陷安南。據<span class="shu-ming">新傳</span>，則似大中時已陷安南，咸通元年又陷武州也。且李鄠安南失守，然後奔武州，非在武州而棄之。<span class="shu-ming">新傳</span>誤也，今從<span class="shu-ming">實錄</span>。</span>都護李鄠與監軍奔武州。<span class="jiazhu"><span class="shu-ming">新志</span>：邕管所領，又有顯州、武州、沈州，後皆廢省。據此，則武州當在宜州界。</span></p>
<div class="yeartoc" id="year_toc_861"><p class="strong"><span class="section" id="title-4"><span data-head-description="懿宗昭聖恭惠孝皇帝上" data-head-level="h4" data-head-title="咸通二年">二年</span></span><span class="biaozhusup" data-rel="">（辛巳、八六一年）</span></p></div>
<p class="em2 strong"><span class="yinwen">1</span>春，正月，詔發邕管及鄰道兵救安南，擊南蠻。</p>
<p class="em2 strong"><span class="yinwen">2</span>二月，以中書令白敏中兼中書令、充鳳翔節度使；以左僕射、判度支杜悰兼門下侍郎同平章事。</p>
<p class="em2 strong">一日，兩樞密使詣中書，宣徽使楊公慶繼至，獨揖悰受宣，<span class="jiazhu">受宣，受宣命也。</span>三相起，避之西軒。<span class="jiazhu">三相，畢諴、杜審權、蔣伸也。</span>公慶出斜封文書以授悰，發之，乃宣宗大漸時<span class="jiaozhusup">【章：十二行本「時」下有「宦官」二字；乙十一行本同；孔本同；張校同；退齋同。】</span>請鄆王監國奏也。且曰：<span class="yinhao">「當時宰相無名者，當以反法處之。」</span>悰反復讀<span class="jiazhu">處，昌呂翻。復，音覆，又如字。</span>良久，曰：<span class="yinhao">「聖主登極，萬方欣戴。今日此文書，非臣下所宜窺。」</span>復封以授公慶，曰：<span class="yinhao">「主上欲罪宰相，當於延英面示聖旨，明行誅譴。」</span>公慶去，悰復與兩樞密坐，謂曰：<span class="yinhao">「內外之臣，事猶一體，宰相、樞密共參國政。今主上新踐阼，未熟萬機，資內外裨補，固當以仁愛爲先，刑殺爲後，豈得遽贊成殺宰相事！若主上習以性成，則中尉、樞密權重禁闈，<span class="jiazhu">時以兩中尉、兩樞密爲四貴。</span>豈得不自憂乎！<span class="jiazhu">言殺宰相，則上手滑矣，中尉、樞密亦將及禍，豈得不自以爲憂！</span>悰受恩六朝，<span class="jiazhu">六朝，謂憲、穆、敬、文、武、宣。</span>所望致君堯、舜，不欲朝廷以愛憎行法。」</span>兩樞密相顧默然，徐曰：<span class="yinhao">「當具以公言白至尊，非公重德，無人及此。」</span>慙悚而退。三相復來見悰，微請宣意，悰無言。三相惶怖，乞存家族，悰曰：<span class="yinhao">「勿爲他慮。」</span>旣而寂然，無復宣命。及延英開，上色甚悅。<span class="jiazhu">意此亦是據<span class="shu-ming">杜悰家傳</span>書之，其辭旨抑揚容有過其實者。洪邁<span class="shu-ming">隨筆</span>曰：按懿宗卽位之日，宰相四人：曰令狐綯，曰蕭鄴，曰夏侯孜，曰蔣伸。至是惟有伸在，三人者罷去矣。諴及審權乃懿宗自用者，無有斯事，蓋野史之妄。溫公以唐事屬之范祖禹，其審取可謂詳盡，尙如此。信乎修史之難哉！<span class="shu-ming">考異</span>曰：<span class="shu-ming">新傳</span>云：<span class="yinhao">「宣宗大漸，樞密使王歸長等矯詔迎鄆王立之。懿宗卽位，欲罪大臣，悰解之。」</span>按立鄆王者王宗實。<span class="shu-ming">新傳</span>云歸長，誤也。今從<span class="shu-ming">補國史</span>。</span></p>
<p class="em2 strong">是時士大夫深疾宦官；事有小相涉，則衆共棄之。建州進士葉京嘗預宣武軍宴，識監軍之面。旣而及第，在長安與同年出遊，遇之於塗，馬上相揖；因之謗議諠然，遂沈廢終身。其不相悅如此。<span class="jiazhu">東漢黨錮之禍蓋亦如此。但李、杜諸公風節凜凜，千載之下，讀其事者猶使人心神肅然。晚唐詩人不能企其萬一也，而亦以胎清流之禍，哀哉！沈，持林翻。</span></p>
<p class="em2 strong"><span class="yinwen">3</span>福王綰薨。<span class="jiazhu">綰，順宗子。</span></p>
<p class="em2 strong"><span class="yinwen">4</span>夏，六月，癸丑，以鹽州防禦使王寬爲安南經略使。時李鄠自武州收集土軍，攻羣蠻，復取安南；朝廷責其失守，貶儋州司戶。鄠初至安南，殺蠻酋杜守澄，其宗黨遂誘道羣蠻陷交趾。<span class="jiazhu">道，讀曰導。</span>朝廷以杜氏強盛，務在姑息，冀收其力用，乃贈守澄父存誠金吾將軍，再舉鄠殺守澄之罪，長流崖州。<span class="jiazhu">劉昫曰：唐武德四年，以隋朱崖郡爲崖州。自雷州徐聞縣南，舟行四百三十里，渡大海，達崖州。宋白曰：宋開寶六年，割舊崖州之地屬瓊州，卻改振州爲崖州。<span class="shu-ming">考異</span>曰：<span class="shu-ming">實錄</span>：<span class="yinhao">「又賜寬手詔云云，『如聞李琢在安南日，殺害杜存誠，李鄠又處置其子守澄，使誘導羣蠻，陷沒城邑。卿到鎭日，於李鄠處索取前後敕詔，一一參詳。』初，李琢在鎭，蠻首領愛州刺史兼土軍兵馬使杜存誠密誘溪洞夷、獠爲之鄕導，涿察其不忠，戮死焉。及李鄠至鎭，蠻陷安南，鄠走武州，召土軍收復城邑，而存誠家兵甚衆，朝廷務姑息，乃贈存誠金吾將軍。鄠以失備貶儋州。」</span><span class="shu-ming">補國史</span>：<span class="yinhao">「蠻陷安南，李鄠投武州，召土軍收復，頗有功績，殺首領杜存誠，以捍禦盤桓，不戮力盡敵，兼洞夷獠爲鄕導之罪也。鄠貶儋州後，以存誠谿洞強獷，家兵數多，子弟繼總軍旅，皆輸忠勇，軍府倚賴方甚，朝廷亦加姑息，乃再舉憲章，長流鄠崖州，贈存誠金吾將軍，以誘其竭力。命前鹽州刺史王宙爲都護。」</span>按鄠所殺存誠之子守澄，已爲王式所逐，鄠至旬日殺之，非因扞禦不戮力也。代鄠者乃王寬，非王宙。<span class="shu-ming">補國史</span>誤也。今獨取鄠克復安南一事，餘皆從<span class="shu-ming">平剡錄</span>、<span class="shu-ming">實錄</span>。按唐朝若以杜守澄之戮爲李鄠罪，則當贈守澄官，不當贈其父官，此余所以致疑於前也。</span></p>
<p class="em2 strong"><span class="yinwen">5</span>秋，七月，南詔<span class="jiaozhusup">【章：十二行本「詔」作「蠻」；乙十一行本同；孔本同。】</span>攻邕州，陷之。先是，廣、桂、容三道共發兵三千人戍邕州，三年一代。<span class="jiazhu">先，悉薦翻。</span>經略使段文楚請以三道衣糧自募土軍以代之，朝廷許之，所募纔得五百許人。文楚入爲金吾將軍，經略使李蒙利其闕額衣糧以自入，悉罷遣三道戍卒，止以所募兵守左、右江，比舊什減七八，故蠻人乘虛入寇。時蒙已卒，經略使李弘源至鎭纔十日，無兵以禦之，城陷，弘源與監軍脫身奔巒州，<span class="jiazhu">宋白曰：邕州，古南越城，晉置晉興郡，隋廢郡爲宣化縣，唐武德四年，於此置南晉州，貞觀六年，改邕州，至長安五千六百里。巒州，秦桂林郡地，唐置淳州，後改巒州，至京師五千三百里，西至邕州三百里。</span>二十餘日，蠻去，乃還。<span class="jiazhu">還，從宣翻，又如字。</span>弘源坐貶建州司戶。文楚時爲殿中監，復以爲邕管經略使，至鎭，城邑居人什不存一。文楚，秀實之孫也。<span class="jiazhu">段秀實死於朱泚之難。</span></p>
<p class="em2 strong"><span class="yinwen">6</span>杜悰上言：<span class="yinhao">「南詔向化七十年，<span class="jiazhu">貞元間，南詔復向化。</span>蜀中寢兵無事，羣蠻率服。<span class="jiazhu">率服，謂相率而服從也。</span>今西川兵食單寡，未可輕與之絕，且應遣使弔祭，曉諭清平官等以新王名犯廟諱，故未行册命，<span class="jiazhu">事始見上卷大中十三年。</span>待其更名謝恩，<span class="jiazhu">更，工衡翻。</span>然後遣使册命，庶全大體。」</span>上從之。命左司郎中孟穆爲弔祭使；未發，會南詔寇巂州，攻邛崍關，穆遂不行。<span class="jiazhu"><span class="shu-ming">考異</span>曰：<span class="shu-ming">實錄</span>在此年十二月。按<span class="shu-ming">補國史</span>：<span class="yinhao">「杜邠公再入輔，建議遣使弔祭，令其改名。纔命使臣，已破越巂城池，攻邛崍關鎭，使臣逗留數月不發。」</span>然則命穆充使當在寇巂州前，<span class="shu-ming">實錄</span>書於十二月，誤也。按南詔已稱帝，陷安南，豈可彌縫！悰但欲姑息，故陽不知其僭號及以陷安南者爲土蠻耳。</span></p>
<p class="em2 strong"><span class="yinwen">7</span>冬，十月，以御史大夫鄭涯爲山南東道節度使；十一月，加同平章事。</p>
<div class="yeartoc" id="year_toc_862"><p class="strong"><span class="section" id="title-5"><span data-head-description="懿宗昭聖恭惠孝皇帝上" data-head-level="h4" data-head-title="咸通三年">三年</span></span><span class="biaozhusup" data-rel="">（壬午、八六二年）</span></p></div>
<p class="em2 strong"><span class="yinwen">1</span>春，正月，庚寅朔，羣臣上尊號曰睿文明聖孝德皇帝；赦天下。</p>
<p class="em2 strong"><span class="yinwen">2</span>以中書侍郎、同平章事蔣伸同平章事，充河中節度使。</p>
<p class="em2 strong"><span class="yinwen">3</span>二月，棣王惴薨。</p>
<p class="em2 strong"><span class="yinwen">4</span>南詔復寇安南，經略使王寬數來告急，<span class="jiazhu">復，扶又翻。數，所角翻。</span>朝廷以前湖南觀察使蔡襲代之，<span class="jiazhu"><span class="shu-ming">考異</span>曰：<span class="shu-ming">補國史</span>：<span class="yinhao">「王宙有緝理撫衆才，遠人懷惠。纔未周歲，南蠻復侵封部，請兵設備，累以危急上聞。乃命桂管都防禦使蔡襲代之。」</span><span class="shu-ming">實錄</span>：<span class="yinhao">「以前湖南觀察使蔡襲爲安南經略等使。王寬亦制置失宜，諸部蠻相帥內寇，故命襲往代焉。」</span>今從之。</span>仍發許、滑、徐、汴、荊、襄、潭、鄂等道兵各三萬人<span class="jiazhu">各三萬人，則八道之兵爲二十四萬，不旣多乎！疑<span class="yinhao">「各」</span>字誤，否則<span class="yinhao">「萬」</span>字誤。蜀本作<span class="yinhao">「合三萬人」</span>，良是。</span><span class="jiaozhusup">【章：十二行本正作「合」；孔本同。】</span>授襲以禦之。兵勢旣盛，蠻遂引去。<span class="jiazhu"><span class="shu-ming">考異</span>曰：<span class="shu-ming">實錄</span>：<span class="yinhao">「咸通三年，二月，以蔡襲爲安南經略、招討、處置等使。三月，以蔡京充荊襄以南宣慰安撫使。五月，以京爲嶺南西道節度使。」</span><span class="shu-ming">舊紀</span>：<span class="yinhao">「三年，十一月，遣蔡襲帥禁軍三千赴援安南。」</span>按<span class="shu-ming">補國史</span>云：<span class="yinhao">「咸通三年，使左庶子蔡京制置嶺南事。」</span>又云：<span class="yinhao">「命桂管都防禦使蔡襲代王宙。其明年，使蔡京制置嶺南事。」</span>然則襲除安南，似在咸通二年也。又按樊綽<span class="shu-ming">蠻書</span>云：<span class="yinhao">「臣咸通三年三月四日奉本使尙書蔡襲手示，密委臣深入賊帥朱道古營寨。三月八日，入賊重圍之中，臣卻回，一一白於都護王寬，領得臣書牒，全無指揮，擅放軍回，苟求朝獎，致襲枉傷矢石，陷失城池，徵之其由，莫非蔡京、王寬之過。」</span>綽旣謂襲爲本使，爲之入蠻，則是襲已到官。又云回白都護王寬，則是寬猶未去任也。不知綽不白襲而白寬何故也。又，襲將兵代寬，寬爲已替之，安能擅放軍回，令襲陷沒！疑<span class="shu-ming">蠻書</span><span class="yinhao">「擅放軍回」</span>字上少<span class="yinhao">「蔡京」</span>二字。襲除安南，不知的在何年月。今從<span class="shu-ming">實錄</span>。</span>邕管經略使段文楚坐變更舊制，<span class="jiazhu">謂募土軍以代廣、桂、容戍軍。更，工衡翻。</span>左遷威衞將軍、分司。<span class="jiazhu"><span class="shu-ming">考異</span>曰：<span class="shu-ming">補國史</span>：<span class="yinhao">「文楚到後，城邑牢落，人戶彫殘。纔得數月，朝廷責其更改舊制，降授威衞、分司。」</span>蓋文楚旣之官，而朝議責邕州陷沒由文楚請罷三道戍兵自募土軍，故云更改舊制。而<span class="shu-ming">實錄</span>云：<span class="yinhao">「及文楚再至，城池圮廢，人戶殘耗，由是頗更舊制，未數月，朝廷慮致煩擾，復改命懷玉焉。」</span><span class="shu-ming">新傳</span>：<span class="yinhao">「文楚數改條約，衆不悅，以胡懷玉代之。」</span>蓋因<span class="shu-ming">補國史</span>改更舊制之語，相承致誤也。</span></p>
<p class="em2 strong"><span class="yinwen">5</span>左庶子蔡京，性貪虐多詐，時相以爲有吏才，<span class="jiazhu">相，息亮翻。</span>奏遣制置嶺南事。三月，京還，奏事稱旨，<span class="jiazhu">稱，尺證翻。</span>復以京權知太僕卿，充荊襄以南宣慰安撫使。<span class="jiazhu">爲蔡京奔敗張本。復，扶又翻。</span></p>
<p class="em2 strong"><span class="yinwen">6</span>夏，四月，己亥朔，敕於兩街四寺各置戒壇，度人三七日。<span class="jiazhu">兩街四寺，謂慈恩、薦福、西明、莊嚴也。三七，二十一日。</span>上奉佛太過，怠於政事，嘗於咸泰殿築壇爲內寺尼受戒，<span class="jiazhu">內寺尼，蓋宮人捨俗者；就禁中爲寺以處之，非敎也。</span>兩街僧、尼皆入預；又於禁中設講席，自唱經，手錄梵夾；<span class="jiazhu">梵夾者，貝葉經也；以皮夾之，謂之梵夾。段成式曰：貝多葉出摩伽陀西國土，用以寫經，其樹長六七丈，經冬不凋。</span>又數幸諸寺，施與無度。<span class="jiazhu">數，所角翻。施，式豉翻。</span>吏部侍郎蕭倣上疏，以爲：<span class="yinhao">「玄祖之道，慈儉爲先，素王之風，仁義爲首，<span class="jiazhu">玄祖，謂唐祖老子，尊爲玄元皇帝也。素王，謂孔子也。</span>垂範百代，必不可加。佛者，棄位出家，割愛中之至難，取滅後之殊勝，<span class="jiazhu">人情莫不愛其親，莫不愛富貴；佛者棄父母之親，捨王子之貴而出家，是割愛中之至難。又釋氏爲宏闊勝大之言，以爲佛滅度後，諸天神王，供養莊嚴，皆人世所希有。後人又奉其法而尊事之，是取滅後之殊勝也。</span>非帝王所宜慕也。願陛下時開延英，接對四輔，力求人瘼，<span class="jiazhu">瘼，音莫，病也。</span>虔奉宗祧；思繆賞與濫刑，其殃必至，知勝殘而去殺，得福甚多。罷去講筵，<span class="jiazhu">繆，靡幼翻。勝，音升。去，羌呂翻。講筵，與僧、尼講經之筵。</span>躬勤政事。」</span>上雖嘉獎，竟不能從。</p>
<p class="em2 strong"><span class="yinwen">7</span>嶺南舊分五管，廣、桂、邕、容、安南，皆隸嶺南節度使，蔡京奏請分嶺南爲兩道節度；從之。五月，敕以廣州爲東道，邕州爲西道，又割桂管龔、象二州，容管藤、巖二州隸邕管。尋以嶺南節度使韋宙爲東道節度使，以蔡京爲西道節度使。</p>
<p class="em2 strong">蔡襲將諸道兵在安南，蔡京忌之，恐其立功，奏稱：<span class="yinhao">「南蠻遠遁，邊徼無虞，<span class="jiazhu">徼，吉弔翻。</span>武夫邀功，妄占戍兵，<span class="jiazhu">占，之贍翻。</span>虛費餽運。蓋以荒陬路遠，<span class="jiazhu">陬，將侯翻。</span>難於覆驗，故得肆其姦詐。請罷戍兵，各還本道。」</span>朝廷從之。襲累奏羣蠻伺隙日久，不可無備，<span class="jiazhu">伺，相吏翻。</span>乞留戍兵五千人；不聽。襲以蠻寇必至，交趾兵食皆闕，謀力兩窮，作十必死狀申中書；時相信京之言，終不之省。<span class="jiazhu">時相苟求省餽運之費，故京之言易入，襲之請不行。省，悉景翻。</span></p>
<p class="em2 strong"><span class="yinwen">8</span>秋，七月，徐州軍亂，逐節度使溫璋。<span class="jiazhu"><span class="shu-ming">考異</span>曰：<span class="shu-ming">舊傳</span>曰：<span class="yinhao">「璋，咸通末爲徐泗節度使。徐州牙卒曰銀刀軍，頗驕橫。璋至，誅其凶惡者五百餘人，自是軍中畏法。」</span>按誅銀刀軍者，王式也。<span class="shu-ming">舊傳</span>誤。</span></p>
<p class="em2 strong">初，王智興旣得徐州，募勇悍之士二千人，號銀刀、彫旗、門槍、挾馬等七軍，常以三百餘人自衞，露刃坐於兩廡夾幕之下，每月一更。<span class="jiazhu">更，工衡翻。</span>其後節度使多儒臣，其兵浸驕，小不如意，一夫大呼，<span class="jiazhu">呼，火故翻。</span>其衆皆和之，<span class="jiazhu">和，戶臥翻。</span>節度使輒自後門逃去。前節度使田牟至與之雜坐飲酒，把臂拊背，或爲之執板唱歌；<span class="jiazhu">爲，于僞翻。</span>犒賜之費，日以萬計，風雨寒暑，復加勞來，<span class="jiazhu">復，扶又翻。勞，力到翻。來，力代翻。</span>猶時喧譁，邀求不已。牟薨，璋代之，驕兵素聞璋性嚴，憚之。璋開懷慰撫，而驕兵終懷猜忌，賜酒食皆不歷口，一旦，竟聚譟而逐之。朝廷知璋無辜，乙亥，以璋爲邠寧節度使，以浙東觀察使王式爲武寧節度使。</p>
<p class="em2 strong"><span class="yinwen">9</span>以前西川節度使、同平章事夏侯孜爲左僕射、同平章事。</p>
<p class="em2 strong"><span class="yinwen">10</span>忠武、義成兩軍從王式討裘甫者猶在浙東，詔式帥以赴徐州，<span class="jiazhu">帥，讀曰率。</span>驕兵聞之，甚懼。八月，式至大彭館，<span class="jiazhu">大彭館在徐州城外。大彭，卽彭祖所謂<span class="yinhao">「商有大彭霸諸侯」</span>者也。一曰：彭祖姓籛，名鏗，事帝堯，歷虞、夏至商，年八百歲，封於彭城，故彭城人以名館。</span>始出迎謁。式視事三日，饗兩鎭將士，遣還鎭，<span class="jiaozhusup">【章：十二行本「鎭」作「旣」；乙十一行本同；孔本同；張校云：「還」下衍「鎭」字，脫「旣」字。】</span>擐甲執兵，命圍驕兵，盡殺之，銀刀都將邵澤等數千人皆死。<span class="jiazhu"><span class="shu-ming">考異</span>曰：<span class="shu-ming">舊傳</span>曰：<span class="yinhao">「式至鎭，盡誅銀刀等七軍，徐方平定。」</span><span class="shu-ming">金華子雜編</span>曰：<span class="yinhao">「溫璋失律於徐州，自河陽移式往鎭之，式領河陽全軍赴任。徐州將士聞式到近境，先遣衙隊三百人遠接。式衩衣坐胡床受參，旣畢，乃問其逐帥之罪，命皆斬於帳前，不留一人。旣而相次繼來，莫知前死者音耗，至則又斬之，亦無脫者。如是數日，銀刀都數千人垂盡。虎狼之衆，居常咸謂能吞噬於人，及于斯際，式衣襖子、半臂，曳屐危坐，逐人皆拱手就戮，無一敢旅拒者。其後親戚相訝，不能自會焉。」</span>按若頓殺數千人，豈有人不知者。又式自浙東除武寧，非河陽也。今從<span class="shu-ming">實錄</span>。</span>甲子，敕以徐州先隸淄青道，李洧自歸，始置徐海使額。<span class="jiazhu">見二百二十七卷德宗建中三年。</span>及張建封以威名寵任，特帖濠、泗二州。<span class="jiazhu">見二百三十三卷貞元四年。</span>當時本以控扼淄青、光蔡。自寇孽消弭，而武寧一道職爲亂階。今改爲徐州團練使，隸兗海節度；復以濠州歸淮南道，更於宿州置宿泗都團練觀察使；<span class="jiazhu">憲宗元和四年，析徐州之符離、蘄，泗州之虹，置宿州，治埇橋，在徐州南界汴水上，當舟車之會。宋白曰：宿州，取古宿國爲名。</span>留將士三<span class="jiaozhusup">【章：十二行本「三」作「二」；乙十一行本同；孔本同；張校同。】</span>千人守徐州，餘皆分隸兗、宿。且以王式爲武寧節度使，兼徐、泗、濠、宿制置使。委式與監軍楊玄質分配將士赴諸道訖，然後將忠武、義成兩道兵至汴滑，各遣歸本道，身詣京師。其銀刀等軍逃匿將士，聽一月內自首，<span class="jiazhu">首，手又翻。</span>一切勿問。</p>
<p class="em2 strong"><span class="yinwen">11</span>嶺南西道節度使蔡京爲政苛慘，設炮烙之刑，闔境怨之，遂爲邕州軍士所逐，<span class="jiazhu">嶺南分二節鎭，西道治邕州。</span>奔藤州，<span class="jiazhu">藤州，漢猛陵縣地，唐置藤州，至京師五千六百里。</span>詐爲敕書及攻討使印，募鄕丁及旁側土軍以攻邕州。衆旣烏合，動輒潰敗，往依桂州，桂州人怨其分裂，不納。<span class="jiazhu">以其割桂管巡屬隸西道節度也。</span>京無所自容，敕貶崖州司戶，不肯之官；還，至零陵，敕賜自盡。以桂管觀察使鄭愚爲嶺南西道節度使。</p>
<p class="em2 strong"><span class="yinwen">12</span>冬，十月，丙申朔，立皇子佾爲魏王，侹爲涼王，佶爲蜀王。<span class="jiazhu">侹，他鼎翻。佶，其吉翻。</span></p>
<p class="em2 strong"><span class="yinwen">13</span>十一月，立順宗子緝爲靳王，憲宗子憤爲榮王。</p>
<p class="em2 strong"><span class="yinwen">14</span>南詔帥羣蠻五萬寇安南，<span class="jiazhu">帥，讀曰率。<span class="shu-ming">考異</span>曰：<span class="shu-ming">補國史</span>云：<span class="yinhao">「四年，春，南蠻帥衆五萬攻安南。」</span>按<span class="shu-ming">蠻書</span>，<span class="yinhao">「咸通三年，十二月二十一日，桃花人安南城西南角下營，茫蠻於蘇歷江岸屯聚，裸形蠻亦當陳面，二十七日，蠻賊逼交州城。」</span>則是今年冬末，蠻已圍交州也。今從<span class="shu-ming">實錄</span>。</span>都護蔡襲告急，敕發荊南、湖南兩道兵二千，桂管義征子弟三千，詣邕州<span class="jiazhu">義征子弟，因其應募從軍名之。</span>受鄭愚節度。</p>
<p class="em2 strong"><span class="yinwen">15</span>嶺南東道節度使韋宙奏：<span class="yinhao">「蠻寇必向邕州，若不先保護，遽欲遠征，恐蠻於後乘虛扼絕餉道。」</span>乃敕蔡襲屯海門，<span class="jiazhu"><span class="shu-ming">考異</span>曰：<span class="shu-ming">實錄</span>：<span class="yinhao">「詔襲且住海門。」</span>是令棄交趾，退屯海門也。按襲死時猶在交趾。蓋詔書到時，襲己被圍，不得通也。</span>鄭愚分兵備禦。十二月，襲又求益兵，敕山南東道發弩手千人赴之。時南詔已圍交趾，襲嬰城固守，救兵不得至。</p>
<p class="em2 strong"><span class="yinwen">16</span>翼王繟薨。<span class="jiazhu">繟，順宗子；音齒善翻。</span></p>
<p class="em2 strong"><span class="yinwen">17</span>是歲，嗢末始入貢。嗢末者，吐蕃之奴號也。<span class="jiazhu">嗢，烏沒翻。</span>吐蕃每發兵，其富室多以奴從，<span class="jiazhu">從，才用翻。</span>往往一家至十數人，由是吐蕃之衆多。及論恐熱作亂，奴多無主，遂相糾合爲部落，散在甘、肅、瓜、沙、河、渭、岷、廓、疊、宕之間，<span class="jiazhu">宕，徒浪翻。</span>吐蕃微弱者反依附之。</p>
<div class="yeartoc" id="year_toc_863"><p class="strong"><span class="section" id="title-6"><span data-head-description="懿宗昭聖恭惠孝皇帝上" data-head-level="h4" data-head-title="咸通四年">四年</span></span><span class="biaozhusup" data-rel="">（癸未、八六三年）</span></p></div>
<p class="em2 strong"><span class="yinwen">1</span>春，正月，庚午，上祀圜丘；赦天下。</p>
<p class="em2 strong"><span class="yinwen">2</span>是日，南詔陷交趾，蔡襲左右皆盡，徒步力戰，身集十矢，欲趣監軍船，<span class="jiazhu">趣，七喻翻。</span>船已離岸，遂溺海死；<span class="jiazhu">離，力智翻。蔡襲死矣，而十必死之狀，曾無朝臣一人爲之申理。自是之後，唐之紀綱大壞，凡藩鎭有片言隻字，則朝廷聳動，惟恐拂其意，朝臣反與之關通，依以爲外主矣。</span>幕僚樊綽攜其印浮渡江。<span class="jiazhu">自白州博白縣西南百里下北戍灘，出馬門江，渡海，抵安南界。樊綽攜印渡處，卽此江。</span>荊南、江西、鄂岳、襄州將士四百餘人，走至城東水際，荊南虞候元惟德等謂衆曰：<span class="yinhao">「吾輩無船，入水則死，不若還向城與蠻鬬，人以一身易二蠻，亦爲有利。」</span>遂還向城，入東羅門；<span class="jiazhu">東羅門，安南羅城東門也。</span>蠻不爲備，惟德等縱兵殺蠻二千餘人，<span class="jiazhu"><span class="shu-ming">考異</span>曰：<span class="shu-ming">實錄</span>：<span class="yinhao">「二月，安南經略使蔡襲奏：『蠻賊楊思僭、羅伏州扶耶縣令麻光高部領其衆五六千人，於城西角下營。』嶺南東道節度使韋宙奏：『蠻賊去十二月二十七日，逼安南城池，經略使檢校工部尙書蔡襲出兵格鬬，殺傷相當。正月三日，賊衆圍城，進攻甚急，襲城上以車弩射之，至七日，城陷，襲右膊中弩箭死，家口幷元從七十餘人悉隕於賊，從事樊綽攜印渡江。其荊南、江西、鄂岳、襄州兵突到城東水際，無船卻回，相率入東羅門，殺蠻僅一二千人，至夜，賊救兵至，遂屠其城。』」</span>按此二奏似後人采集<span class="shu-ming">蠻書</span>爲之，其中又多差舛。如楊思僭，<span class="shu-ming">蠻書</span>中兩處有之，皆作<span class="yinhao">「楊思縉」</span>，蓋草書誤爲<span class="yinhao">「僭」</span>耳。彼雖蠻夷，豈肯名<span class="yinhao">「思僭」</span>也！張𩇕<span class="shu-ming">錦里耆舊傳</span>載高駢與雲南牒，亦云楊思縉，善蘭節度使。<span class="shu-ming">新書</span>亦承此誤爲<span class="yinhao">「僭」</span>。又<span class="shu-ming">蠻書</span>所云思縉、光高部領者，桃花蠻五六千人耳，非謂盡將羣蠻也。<span class="shu-ming">補國史</span>云蠻衆五萬攻安南，非止五六千人也。又十二月二十一月，裸形蠻、茫蠻、桃花人已在城下，豈至二十七日始逼安南也！<span class="shu-ming">蠻書</span>言二十七日逼城者，但記見河蠻、尋傳蠻之日耳；又言正月二日、三日者，但記以車弩射得苴子之日耳，非其日始圍城也。且城陷奔迸之際，非樊綽身在其間，豈知其詳！四道兵入城所殺人數，猶因僧無旱說始知之。韋宙身在廣州，何得所奏一如樊綽之書，其僞明矣。<span class="shu-ming">新傳</span>曰：<span class="yinhao">「是夜，蠻遂屠城。」</span>亦承<span class="shu-ming">實錄</span>而誤。</span>逮夜，蠻楊思縉始自子城出救之，<span class="jiazhu">子城，城內小城也。</span>惟德等皆死。南詔兩陷交趾，所殺虜且十五萬人。留兵二萬，使思縉據交趾城，谿洞夷獠無遠近皆降之。<span class="jiazhu">獠，魯皓翻。降，戶江翻。</span>詔諸道兵赴安南者悉召還，分保嶺南<span class="jiaozhusup">【章：十二行本「南」下有「東」字；乙十一行本同；張校同，云無註本「南東」二字誤倒。】</span>西道。</p>
<p class="em2 strong"><span class="yinwen">3</span>上遊宴無節，左拾遺劉蛻上疏曰：<span class="jiazhu">蛻，輸芮翻。</span><span class="yinhao">「今西涼築城，應接未決於與奪；<span class="jiazhu">西涼，卽涼州，蓋此時謀進築也。</span>南蠻侵軼，<span class="jiazhu">軼，徒結翻，突也。</span>干戈悉在於道塗。旬月以來，不爲無事。陛下不形憂閔以示遠近，則何以責其死力！望節娛遊，以待遠人乂安，未晚。」</span><span class="jiazhu">言待遠人乂安之後，然後娛遊，尙未爲晚。</span>弗聽。</p>
<p class="em2 strong"><span class="yinwen">4</span>二月，甲午朔，上歷拜十六陵。<span class="jiazhu">十六陵，謂獻陵、昭陵、乾陵、定陵、橋陵、泰陵、建陵、元陵、崇陵、豐陵、景陵、光陵、莊陵、章陵、端陵、貞陵。<span class="shu-ming">考異</span>曰：拜十六陵，非一日可了，而舊史無還宮之日。<span class="shu-ming">唐年補錄</span>云<span class="yinhao">「二月庚子」</span>。一日拜十六陵，尤難信也。</span></p>
<p class="em2 strong"><span class="yinwen">5</span>置天雄軍於秦州，<span class="jiazhu">代宗姑息田承嗣，以天雄軍號寵魏博，尋以其悖傲，削之。今復於秦州置天雄軍，至於唐末，魏博復天雄軍號，秦州不復號天雄矣。</span>以成、河、渭三州隸焉；以前左金吾將軍王晏實爲天雄觀察使。<span class="jiazhu">晏實，宰之子。宰父智興子之，見二百四十七卷會昌四年。</span></p>
<p class="em2 strong"><span class="yinwen">6</span>三月，歸義節度使張義潮奏自將蕃、漢兵七千克復涼州。<span class="jiazhu">將，亮卽翻；下同。</span></p>
<p class="em2 strong"><span class="yinwen">7</span>南蠻寇左、右江，浸逼邕州。鄭愚懼，自言儒臣無將略，請任武臣。朝廷召義武節度使康承訓詣闕，欲使之代愚，仍詔選軍校數人、士卒數百人自隨。<span class="jiazhu">就義武軍中選之也。校，戶敎翻。</span></p>
<p class="em2 strong"><span class="yinwen">8</span>中書侍郎、同平章事畢諴以同列多徇私不法，稱疾辭位；夏，四月，罷爲兵部尙書。</p>
<p class="em2 strong"><span class="yinwen">9</span>庚戌，羣盜入徐州，殺官吏，刺史曹慶討平之。</p>
<p class="em2 strong"><span class="yinwen">10</span>康承訓至京師，以爲嶺南西道節度使，發荊、襄、洪、鄂四道兵萬人與之俱。</p>
<p class="em2 strong"><span class="yinwen">11</span>五月，戊辰，以翰學士承旨、兵部侍郎楊收同平章事。收，發之弟也。<span class="jiazhu">宣宗以開河、湟，追加順、憲二宗尊號，有司議改造廟主，署新諡；發以爲作主，求古無其文，執不可。知禮者韙之，由是知名。</span>與左軍中尉楊玄价敍同宗相結，故得爲相。<span class="jiazhu">价，音介。爲楊收與玄价交惡張本。</span></p>
<p class="em2 strong"><span class="yinwen">12</span>乙亥，廢容管，隸嶺南西道，<span class="jiaozhusup">【章：十二行本「道」下有「以供軍食」四字；乙十一行本同；孔本同；張校同；退齋校同。】</span>復以龔、象二州隸桂管。<span class="jiazhu">去年以龔、象隸嶺南西道。</span></p>
<p class="em2 strong"><span class="yinwen">13</span>戊子，以門下侍郎、同平章事杜審權同平章事，充鎭海節度使。</p>
<p class="em2 strong"><span class="yinwen">14</span>六月，廢安南都護府，置行交州於海門鎭；以右監門將軍宋戎爲行交州刺史，以康承訓兼領安南及諸軍行營。</p>
<p class="em2 strong"><span class="yinwen">15</span>閏月，以門下侍郎同平章事杜悰同平章事，充鳳翔節度使；以兵部侍郎、判度支河南曹確同平章事。</p>
<p class="em2 strong"><span class="yinwen">16</span>秋，七月，辛卯朔，日有食之。</p>
<p class="em2 strong"><span class="yinwen">17</span>復置安南都護府於行交州，<span class="jiazhu"><span class="shu-ming">考異</span>曰：<span class="shu-ming">實錄</span>以郡州爲交州。<span class="shu-ming">補國史</span>亦同。又云，夏侯貞孝公請用高駢爲郡州進討使。按<span class="shu-ming">地理志</span>，無郡州。<span class="shu-ming">補國史</span>又云：海門，今晏州。<span class="shu-ming">地理志</span>，晏州乃屬瀘州都督府，嶺南亦無之。</span>以宋戎經略使，發山東兵萬人鎭之。時諸道兵援安南者屯聚嶺南，<span class="jiazhu">句斷。</span>江西、湖南、<span class="jiazhu">此四字衍。</span>江西、湖南餽運者皆泝湘江入澪渠、灕水，<span class="jiazhu">酈道元曰：湘、灕同源，分爲二水，南則灕水，北則湘川。湘、灕之間，陸地廣百餘步，謂之始安嶠。漢伐南越，出零陵，下灕水，卽此路也。湘水出零陵始安縣陽朔山，自零陵西南，謂之澪渠。<span class="shu-ming">新書</span>曰：桂州有灕水，出海陽山。世言秦命史祿伐越，鑿爲漕。馬援討徵側，復治以通餽。後爲江水潰毀，渠遂廞淺。唐李渤復浚之。范成大<span class="shu-ming">桂海虞衡志</span>曰：湘、灕二水，皆出靈川之海陽，行百里，分南北下，北下曰湘，稠灘急瀧，又二千里至長沙，水始緩。南下曰灕，名灘三百六十，又千二百里至番禺以入海。又曰：靈渠在桂之興安縣，秦始皇戍嶺時，史祿鑿此以運之遺迹。湘水源於雲泉之陽海山，在此下。瀜江，牂柯下流，本南下廣西興安，水行其間，地勢最高。二水遠不相謀，祿始作此渠，派湘之流而注之灕，使北水南合，北舟踰嶺。其作渠之法，於湘流沙磕中壘石作鏵觜，銳其前，逆分湘流爲兩，激之，六十里行渠中，以入瀜江，與俱南。渠繞興安界，深不數尺，廣丈餘，六十里間，置斗門三十六，土人但謂之斗。舟入一斗則復閘斗，伺水積漸進，故能循崖而上，建瓴而下，千斛之舟，亦可往來。治水巧妙，無如靈渠者。澪，音零。灕，音离。</span>勞費艱澁，諸軍乏食。潤州人陳磻石上言，<span class="jiazhu">磻，薄官翻。</span>請造千斛大舟，自福建運米泛海，不一月至廣州，從之，軍食以足。然有司以和雇爲名，奪商人舟，委其貨於岸側，舟入海或遇風濤沒溺，有司囚繫綱吏、舟人，使償其米，人頗苦之。</p>
<p class="em2 strong"><span class="yinwen">18</span>八月，嶺南東道節度使韋宙奏，蠻必向邕州，請分兵屯容、藤州。<span class="jiazhu">容、藤二州相去二百七十里。</span></p>
<p class="em2 strong"><span class="yinwen">19</span>夔王滋薨。<span class="jiazhu">滋，上弟也。</span></p>
<p class="em2 strong"><span class="yinwen">20</span>敕以閤門使吳德應等爲館驛使。臺諫上言：故事，御史巡驛，<span class="jiazhu">唐中世置閤門使，以宦者爲之，掌供奉朝會，贊引親王、宰相、百官、蕃客朝見、辭；唐初，中書通事舍人之職也。玄宗開元中，以監察御史兼巡傳驛，至二十五年，以監察御史檢校兩京館驛。大歷十四年，兩京以御史一人知館驛，號館驛使。宋白曰：元和初，征劉闢，郵傳多事，憲宗命中人爲館驛使；監察御史薛存誠及諫官相繼論奏，罷之。</span>不應忽以內人<span class="jiaozhusup">【章：十二行本「人」作「臣」；乙十一行本同。】</span>代之。上諭以敕命已行，不可復改。左拾遺劉蛻上言：<span class="yinhao">「昔楚子縣陳，得申叔一言而復封之；<span class="jiazhu"><span class="shu-ming">左傳</span>：楚子爲陳夏氏亂，故伐陳，遂入陳，殺夏徵舒，因縣陳。申叔時不賀。楚子問其故，對曰：<span class="yinhao">「夏徵舒弒其君，其罪大矣，討而戮之，君之義也。今縣陳，貪其富也，無乃不可乎！」</span>王曰：<span class="yinhao">「善哉！」</span>乃復封陳。</span>太宗發卒脩乾元殿，聞張玄素諫，卽日罷之。<span class="jiazhu">見一百九十三卷貞觀四年。</span>自古明君所尙者，從諫如流，豈有已行而不改！何爲不可！」</span>弗聽。</p>
<p class="em2 strong"><span class="yinwen">21</span>黠戛斯遣其臣合伊難支表求經籍及每年遣使走馬請曆，又欲討回鶻，使安西以來悉歸唐，不許。</p>
<p class="em2 strong"><span class="yinwen">22</span>冬，十月，甲戌，以長安尉、集賢校理令狐滈爲左拾遺。乙亥，左拾遺劉蛻上言：<span class="yinhao">「滈專家無子弟之法，布衣行公相之權。」</span><span class="jiazhu">相，息亮翻。</span>起居郎張雲言：<span class="yinhao">「滈父綯用李涿爲安南，<span class="jiazhu">見上卷宣宗大中十二年。</span>致南蠻至今爲梗，由滈納賄，陷父於惡。」</span>十一月，丁酉，雲復上言：<span class="yinhao">「滈父綯執政之時，<span class="jiazhu">復，扶又翻。</span>人號『白衣宰相』。」</span>滈亦上表引避，乃改詹事府司直。<span class="jiazhu">唐太子詹事府有司直二人，正七品上，掌糾劾宮寮及率府之兵。</span></p>
<p class="em2 strong"><span class="yinwen">23</span>辛巳，廢宿泗觀察使，復以徐州爲觀察府，以濠、泗隸焉。<span class="jiazhu">去年八月，廢徐州軍額。</span></p>
<p class="em2 strong"><span class="yinwen">24</span>十二月，南詔寇西川。</p>
<p class="em2 strong"><span class="yinwen">25</span>昭義節度使沈詢奴歸秦，與詢侍婢通，詢欲殺之，未果；乙酉，歸秦結牙將作亂，攻府第，殺詢。</p>
<div class="yeartoc" id="year_toc_864"><p class="strong"><span class="section" id="title-7"><span data-head-description="懿宗昭聖恭惠孝皇帝上" data-head-level="h4" data-head-title="咸通五年">五年</span></span><span class="biaozhusup" data-rel="">（甲申、八六四年）</span></p></div>
<p class="em2 strong"><span class="yinwen">1</span>春，正月，以京兆尹李蠙爲昭義節度使，<span class="jiazhu">蠙，部田翻。</span>取歸秦心肝以祭沈詢。</p>
<p class="em2 strong"><span class="yinwen">2</span>淮南節度使令狐綯爲其子滈訟冤。<span class="jiazhu">爲，于僞翻。</span>貶張雲興元少尹，劉蛻華陰令，<span class="jiazhu">華，戶化翻。</span>敕曰：<span class="yinhao">「雖嘉蹇諤之忠，難逃疏易之責。」</span><span class="jiazhu">易，以豉翻。</span></p>
<p class="em2 strong"><span class="yinwen">3</span>丙午，西川奏，南詔寇巂州，刺史喻士珍破之，獲千餘人。<span class="jiazhu">觀明年喻士珍以貪獪而失守，則此捷虛張功狀也。</span>詔發右神策兵五千及諸道兵戍之。忠武大將顏慶復請築新安、遏戎二城，從之。<span class="jiazhu">二城蓋築於巂州界。</span></p>
<p class="em2 strong"><span class="yinwen">4</span>以容管經略使張茵兼句當交州事；<span class="jiazhu">句，古候翻。當，丁浪翻。時交州寄治海門，欲使張茵進取。</span>益海門鎭兵滿二萬五千人，令茵進取安南。</p>
<p class="em2 strong"><span class="yinwen">5</span>二月，己巳，以刑部尙書、鹽鐵轉運使李福同平章事、充西川節度使。</p>
<p class="em2 strong"><span class="yinwen">6</span>甲申，前西川節度使蕭鄴左遷山南西道觀察使。</p>
<p class="em2 strong"><span class="yinwen">7</span>三月，丁酉，彗星出於婁，長三尺。<span class="jiazhu">彗，祥歲翻，又徐醉翻，又音歲。長，直亮翻。</span>己亥，司天監奏：<span class="yinhao">「按<span class="shu-ming">星經</span>，是名含譽，瑞星也。」</span>上大喜。<span class="jiazhu">唐司天監，正三品，掌察天文、稽歷數。史言唐末司天官昏迷天象，以妖爲祥。</span><span class="yinhao">「請宣示中外，編諸史策。」</span>從之。</p>
<p class="em2 strong"><span class="yinwen">8</span>康承訓至邕州，蠻寇益熾，詔發許、滑、青、汴、兗、鄆、宣、潤八道兵以授之。承訓不設斥候；南詔帥羣蠻近六萬寇邕州，<span class="jiazhu">帥，讀曰率。近，其靳翻。</span>將入境，承訓乃遣六道兵凡萬人拒之，以獠爲導，紿之。<span class="jiazhu">熾，昌志翻。獠，音老。紿，徒亥翻。</span>敵至，不設備，五道兵八千人皆沒，惟天平軍後一日至，得免。<span class="jiazhu">天平軍，鄆兵也。</span>承訓聞之，惶怖不知所爲。<span class="jiazhu">怖，普布翻。</span>節度副使李行素帥衆治壕栅，甫畢，蠻軍已合圍。留四日，治攻具，將就，諸將請夜斫蠻營，承訓不許；有天平小校再三力爭，乃許之。小校將勇士三百，夜，縋而出，<span class="jiazhu">將，卽亮翻。校，戶敎翻。縋，馳僞翻。</span>散燒蠻營，斬首五百餘級。蠻大驚，間一日，解圍去。承訓乃遣諸軍數千追之，所殺虜不滿三百級，皆溪獠脅從者。承訓騰奏告捷，云大破蠻賊，中外皆賀。</p>
<p class="em2 strong"><span class="yinwen">9</span>夏，四月，以兵部侍郎、判戶部蕭寘同平章。寘，復之孫也。<span class="jiazhu">蕭復相德宗。</span></p>
<p class="em2 strong"><span class="yinwen">10</span>加康承訓檢校右僕射，賞破蠻之功也。自餘奏功受賞者，皆承訓子弟親昵；<span class="jiazhu">昵，尼質翻。</span>燒營將校不遷一級，由是軍中怨怒，聲流道路。</p>
<p class="em2 strong"><span class="yinwen">11</span>五月，敕：<span class="yinhao">「徐州土風雄勁，甲士精強，比因罷節，<span class="jiazhu">比，毗至翻。四年，罷徐州武寧節度。</span>頗多逃匿，宜令徐泗團練使選募軍士三千人赴邕州防戍，待嶺外事寧，卽與代歸。」</span></p>
<p class="em2 strong"><span class="yinwen">12</span>秋，七月，西川奏兩林鬼主邀南詔蠻，敗之，<span class="jiazhu">史炤曰：兩林部落，東蠻國也，去勿鄧國七十里，地雖狹而諸部推爲長，號大鬼主。敗，補邁翻。</span>殺獲甚衆；保塞城使杜守連不從南詔，帥衆詣黎州降。<span class="jiazhu">帥，讀曰率。降，戶江翻。</span></p>
<p class="em2 strong"><span class="yinwen">13</span>嶺南東道節度使韋宙具知康承訓所爲，以書白宰相；承訓亦自疑懼，累表辭疾，乃以承訓爲右武衞大將軍、分司，<span class="jiazhu"><span class="shu-ming">考異</span>曰：<span class="shu-ming">補國史</span>：<span class="yinhao">「嶺南東道節度使韋宙兼領供軍使，將吏在邕州者，潛令申報，事無巨細，莫不知之；復究尋克捷事多虛妄，具所聞啓於丞相。承訓已自懷疑懼，辭疾免，責授右武衞大將軍、分司東都。」</span><span class="shu-ming">僖宗實錄·承訓傳</span>曰：<span class="yinhao">「南蠻陷交趾，以承訓爲嶺南西道節度使，踰歲，討平之，加檢校右僕射。與鄰帥不叶，以右武衞大將軍罷歸。」</span>蓋其家行狀云爾。今從<span class="shu-ming">補國史</span>、<span class="shu-ming">懿宗實錄</span>、<span class="shu-ming">新傳</span>。</span>以容管經略使張茵爲嶺南西道節度使，復以容管四州別爲經略使。<span class="jiazhu"><span class="shu-ming">新書·方鎭表</span>，咸通元年，罷容管，以所管州隸邕管。</span></p>
<p class="em2 strong">時南詔知邕州空竭，不復入寇，茵久之不敢進軍取安南；夏侯孜薦驍衞將軍高騈代之，<span class="jiazhu"><span class="shu-ming">考異</span>曰：<span class="shu-ming">補國史</span>：<span class="yinhao">「茵驍將，無遠略，經年不敢進軍。丞相夏侯貞孝公獨獻密疏，請用驍衞將軍高駢；有制，以本官充郡州進討使，旋拜安南節度使。其茵所領兵並付高公指揮。」</span>按今年正月，詔茵進軍收復安南，若經年，則孜已罷相。今從<span class="shu-ming">實錄</span>附於此。<span class="shu-ming">實錄</span>，駢官爲右領軍上將軍，太高。今從<span class="shu-ming">補國史</span>。<span class="shu-ming">舊紀</span>：<span class="yinhao">「五年四月，南蠻寇邕管，以秦州經略使高駢率禁軍五千，會諸道之師禦之。」</span>今不敢。</span>乃以騈爲安南都護、本管經略招討使，茵所將兵悉以授之。騈，崇文之孫也，<span class="jiazhu">憲宗朝，高崇文有定蜀之功。</span>世在禁軍。騈頗讀書，好談今古，<span class="jiazhu">好，呼到翻。</span>兩軍宦官多譽之，<span class="jiazhu">兩軍，謂左、右神策兩軍也。譽，音余。</span>累遷右神策都虞候；党項叛，將禁兵萬人戍長武，屢有功，遷秦州防禦使，復有功，故委以安南。<span class="jiazhu">復，扶又翻。</span></p>
<p class="em2 strong"><span class="yinwen">14</span>冬，十一月，以門下侍郎同平章事夏侯孜同平章事，充河東節度使。</p>
<p class="em2 strong"><span class="yinwen">15</span>壬寅，以翰林學士承旨、兵部侍郎路巖同平章事；時年三十六。<span class="jiazhu">爲路巖以高位疾僨張本。</span></p>
<div class="yeartoc" id="year_toc_865"><p class="strong"><span class="section" id="title-8"><span data-head-description="懿宗昭聖恭惠孝皇帝上" data-head-level="h4" data-head-title="咸通六年">六年</span></span><span class="biaozhusup" data-rel="">（乙酉、八六五年）</span></p></div>
<p class="em2 strong"><span class="yinwen">1</span>春，正月，丁巳，始以懿安皇后配饗憲宗室。時王皞復爲禮院檢討官，更申前議，朝廷竟從之。<span class="jiazhu">王皞議見二百四十卷宣宗大中二年。</span></p>
<p class="em2 strong"><span class="yinwen">2</span>諸道進私白者，<span class="jiazhu">唐時諸道歲進閹兒，號曰私白。</span>閩中爲多，故宦官多閩人。福建觀察使杜宣猷每寒食遣吏分祭其先壠，宦官德之，庚申，以宣猷爲宣歙觀察使，時人謂之<span class="yinhao">「敕使墓戶」</span>。</p>
<p class="em2 strong"><span class="yinwen">3</span>三月，中書侍郎、同平章事蕭寘薨。</p>
<p class="em2 strong"><span class="yinwen">4</span>夏，四月，以前東川節度使高璩爲兵部侍郎、同平章事。璩，元裕之子也。<span class="jiazhu">璩，其於翻。元裕見二百四十五卷文宗太和八年。</span></p>
<p class="em2 strong"><span class="yinwen">5</span>楊收建議，以<span class="yinhao">「蠻寇積年未平，兩河兵戍嶺南瘴霧物故者什六七，請於江西積粟，募強弩三萬人，以應接嶺南，道近便，仍建節以重其權。」</span>從之。五月，辛丑，置鎭南軍於洪州。</p>
<p class="em2 strong"><span class="yinwen">6</span>巂州刺史喻士珍貪獪，<span class="jiazhu">獪，古外翻。</span>掠兩林蠻以易金；南詔復寇巂州，<span class="jiazhu">復，扶又翻。</span>兩林蠻開門納之，南詔盡殺戍卒，士珍降之。<span class="jiazhu">降，戶江翻。</span></p>
<p class="em2 strong"><span class="yinwen">7</span>壬寅，以桂管觀察使嚴譔爲鎭南節度使。譔，震之從孫也。<span class="jiazhu">譔，雛免翻。嚴震鎭興元，德宗播遷，震有迎奉之功。從，才用翻。</span></p>
<p class="em2 strong"><span class="yinwen">8</span>六月，高璩薨。</p>
<p class="em2 strong"><span class="yinwen">9</span>以御史大夫徐商爲兵部侍郎、同平章事。</p>
<p class="em2 strong"><span class="yinwen">10</span>秋，七月，立皇子侃爲郢王，儼爲普王。</p>
<p class="em2 strong"><span class="yinwen">11</span>高騈治兵於海門，未進；監軍李維周惡騈，欲去之，屢趣騈使進軍。<span class="jiazhu">治，直之翻。惡，烏路翻。去，羌呂翻。趣，讀曰促。</span>騈以五千人先濟，約維周發兵應援；騈旣行，維周擁餘衆，不發一卒以繼之。九月，騈至南定，<span class="jiazhu">高祖武德四年，分交趾所管宋平縣置南定縣，時屬安南府。安南府，卽交趾。宋白曰：南定縣，漢日南郡西捲縣地。</span>峯州蠻衆近五萬，方穫田，<span class="jiazhu">近，其靳翻。劉昫曰：峯州，隋交趾郡之嘉寧縣，唐武德四年置峯州嘉寧，漢麊冷縣地。</span>騈掩擊，大破之，<span class="jiazhu"><span class="shu-ming">考異</span>曰：<span class="shu-ming">舊紀</span>、<span class="shu-ming">實錄</span>皆云五月騈奏於邕管大敗林邑蠻。按林邑在海南，自至德後號環王，與中國久絕。劉昫但見南蠻則謂之林邑，誤也。<span class="shu-ming">新·南詔傳</span>亦云駢以選士五千渡江，敗林邑兵於邕州，亦承此而誤也。<span class="shu-ming">舊紀</span>又云：<span class="yinhao">「是歲秋，高駢自海門進軍，破蠻軍，收復安南府。」</span>蓋因駢今秋發海門，遂云復安南耳。復安南實在明年也。<span class="shu-ming">補國史</span>云：<span class="yinhao">「五年，九月，高公力戰，破峯州蠻於南定縣。」</span>按張茵以五年正月句當交州，受詔收復安南。<span class="shu-ming">補國史</span>云經年不進軍，乃以駢代之。則駢豈得以其年九月已破峯州蠻乎！<span class="shu-ming">補國史</span>又云：<span class="yinhao">「駢破峯州蠻後，近四月餘日，表報不至，朝廷以王晏權代之。六月，高公進軍收復安南。」</span>亦不云幾年六月。蓋駢以六年九月破峯州蠻，七年六月破安南耳。<span class="shu-ming">實錄</span>又云：<span class="yinhao">「九月，駢奏破蠻龍州營寨，幷燒食糧等事。詔駢令於當界守備，緣近有赦文已許恩宥，伺其悛改，亦未要更深加討逐。」</span>按赦在明年十一月，此詔必在駢已平安南後，<span class="shu-ming">實錄</span>誤也。<span class="shu-ming">新傳</span>又云駢擊南詔龍州屯，蠻酋燒貲畜走。龍州，卽安南所管龍編縣也。</span>收其所穫以食軍。<span class="jiazhu">穫，戶郭翻，刈稻也。食，祥吏翻。</span></p>
<p class="em2 strong"><span class="yinwen">12</span>冬，十二月，壬子，太皇太后鄭氏崩。<span class="jiazhu"><span class="shu-ming">考異</span>曰：<span class="shu-ming">舊傳</span>，大中末崩，誤也。今從<span class="shu-ming">實錄</span>。</span></p>
<div class="yeartoc" id="year_toc_866"><p class="strong"><span class="section" id="title-9"><span data-head-description="懿宗昭聖恭惠孝皇帝上" data-head-level="h4" data-head-title="咸通七年">七年</span></span><span class="biaozhusup" data-rel="">（丙戌、八六六年）</span></p></div>
<p class="em2 strong"><span class="yinwen">1</span>春，二月，歸義節度使張義潮奏北庭回鶻固俊克西州、北庭、輪臺、清鎭等城。<span class="jiazhu">北庭，本貞觀所置之庭州，長安二年，置北庭都護府，西七百里有清海鎭，又西延城，西行三百二十里至輪臺縣。<span class="yinhao">「回鶻固俊」</span>，<span class="shu-ming">新書</span>及<span class="shu-ming">考異</span>正文皆作<span class="yinhao">「僕固俊」</span>。<span class="shu-ming">考異</span>曰：<span class="shu-ming">實錄</span>：<span class="yinhao">「義潮奏俊收西河及部落胡、漢皆歸伏，幷表賀收西州等城事。」</span><span class="shu-ming">新·吐蕃傳</span>曰：<span class="yinhao">「七年，俊擊取西州，收諸部。」</span>按大中五年，義潮以十一州圖籍來上，西州已在其中。今始云收西州者，蓋當時雖得其圖籍，其地猶爲吐蕃所據耳。</span></p>
<p class="em2 strong">論恐熱寓居廓州，糾合旁側諸部，欲爲邊患，皆不從；所向盡爲仇敵，無所容。仇人以告拓跋懷光於鄯州，懷光引兵擊破之。<span class="jiazhu">宋白曰：鄯州南至廓州一百八十里。<span class="shu-ming">考異</span>曰：<span class="shu-ming">實錄</span>：<span class="yinhao">「義潮又奏鄯州城使張季顒押領拓跋懷光下使送到尙恐熱將，幷隨身器甲等，並以進奉。」</span><span class="shu-ming">新·吐蕃傳</span>曰：<span class="yinhao">「鄯州城使張季顒與尙恐熱戰，破之，收器鎧以獻。」</span>今從<span class="shu-ming">補國史</span>、<span class="shu-ming">實錄</span>。</span></p>
<p class="em2 strong"><span class="yinwen">2</span>三月，戊寅，以河東節度使劉潼爲西川節度使。初，南詔圍巂州，東蠻浪稽部竭力助之，遂屠其城，<span class="jiazhu">謂去年陷巂州也。</span>卑籠部怨南詔殺其父兄，導忠武戍兵襲浪稽，滅之。南詔由是怨唐。</p>
<p class="em2 strong">南詔遣清平官董成等詣成都，節度使李福盛儀衞以見之。故事，南詔使見節度使，拜伏於庭，成等曰：<span class="yinhao">「驃信已應天順人，<span class="jiazhu">南詔自尋夢湊以來，自稱驃信，夷語君也。因僭號，自謂應天順人。</span>我見節度使當抗禮。」</span>傳言往返，自旦至日中不決；將士皆憤怒，福乃命捽而毆之<span class="jiazhu">捽，昨沒翻。毆，烏口翻。</span>因械繫於獄。劉潼至稹，釋之，奏遣還國。詔召成等至京師，見於別殿，厚賜，勞而遣之。<span class="jiazhu">見，賢遍翻。勞，力到翻。</span></p>
<p class="em2 strong"><span class="yinwen">3</span>成德節度使王紹懿，在鎭十年，<span class="jiazhu">大中十一年，紹懿襲鎭。</span>爲政寬簡，軍民便之。疾病，召兄紹鼎之子都知兵馬使景崇而告之曰：<span class="yinhao">「吾兄以汝之幼，以軍政授我。汝今長矣，<span class="jiazhu">長，知兩翻。</span>我復以軍政歸汝。努力爲之，上忠朝廷，下和鄰藩，勿墜吾兄之業，汝之功也。」</span>言竟而薨。<span class="jiazhu">史言王紹懿垂沒，精神不亂。</span></p>
<p class="em2 strong"><span class="yinwen">4</span>閏月，吐蕃寇邠寧，節度使薛弘宗拒卻之。</p>
<p class="em2 strong"><span class="yinwen">5</span>夏，四月，<span class="jiaozhusup">【章：十二行本「月」下有「辛巳」二字；乙十一行本同；孔本同；張校同。】</span>貶前西川節度使李福爲蘄王傅。<span class="jiazhu">以毆繫南詔使者也。蘄王緝，順宗子。</span></p>
<p class="em2 strong"><span class="yinwen">6</span>五月，葬孝明皇后於景陵之側，主祔別廟。<span class="jiazhu">孝明皇后，宣宗母鄭太后也，懿安郭后，憲宗之元妃也，配食于太廟。鄭后，側室也，祔別廟，禮也。</span></p>
<p class="em2 strong"><span class="yinwen">7</span>六月，魏博節度使何弘敬薨，軍中立其子左司馬全皞爲留後。</p>
<p class="em2 strong"><span class="yinwen">8</span>以王景崇爲成德留後。</p>
<p class="em2 strong"><span class="yinwen">9</span>南詔酋龍遣善闡節度使楊緝<span class="jiaozhusup">【章：十二行本「緝」下有「思」字；乙十一行本同；孔本同；張校同。】</span>助安南節度使段酋遷守交趾，<span class="jiazhu">善闡府，南詔別都也，在交趾西北。</span>以范昵些爲安南都統，<span class="jiazhu">昵，尼質翻。些，蘇个翻，又音細。</span>趙諾眉爲扶邪都統。<span class="jiazhu">按<span class="shu-ming">實錄</span>，扶邪縣屬羅伏州，蓋南詔所置也。</span>監陳敕使韋仲宰將七千人至峯州，<span class="jiazhu">監，古銜翻。陳，讀音陣。</span>高騈得以益其軍，進擊南詔，屢破之。捷奏至海門，李維周皆匿之，數月無聲問。上怪之，以問維周，維周奏騈駐軍峯州，玩寇不進。上怒，以右武衞將軍王晏權代騈鎭安南，<span class="jiazhu"><span class="shu-ming">考異</span>曰：<span class="shu-ming">補國史</span>謂駢及晏權皆云安南節度使。按時安南止有都護、經略、招討使耳，無節度使也。<span class="shu-ming">舊·王智興傳</span>，九子，無晏權名。<span class="shu-ming">實錄</span>亦云命晏權代駢爲節度而無月日，蓋闕漏也。</span>召騈詣闕，欲重貶之。晏權，智興之從子也。<span class="jiazhu">王智興歷德、順、憲、穆四朝，後爲武寧帥，尤貪橫。</span>是月，騈大破南詔蠻於交趾，殺獲甚衆，遂圍交趾城。</p>
<p class="em2 strong"><span class="yinwen">10</span>秋，七月，以何全皞爲魏博留後。</p>
<p class="em2 strong"><span class="yinwen">11</span>冬，十月，甲申，以門下侍郎、同平章事楊收爲宣歙觀察使。收性侈靡，門吏僮奴多倚爲姦利。楊玄价兄弟受方鎭之賂，屢有請託，收不能盡從；玄价怒，以爲叛己，故出之。</p>
<p class="em2 strong"><span class="yinwen">12</span>拓跋懷光以五百騎入廓州，生擒論恐熱，先刖其足，數而斬之，<span class="jiazhu">數，所具翻。</span>傳首京師。其部衆東奔秦州，尙延心邀擊，破之，悉奏遷於嶺南。吐蕃自是衰絕，乞離胡君臣不知所終。<span class="jiazhu">乞離胡事始見二百四十六卷武宗會昌二年。</span></p>
<p class="em2 strong"><span class="yinwen">13</span>高騈圍交趾十餘日，蠻困蹙甚，城且下，會得王晏權牒，已與李維周將大軍發海門，騈卽以軍事授韋仲宰，與麾下百餘人北歸。先是，仲宰遣小使王惠贊，騈遣小校曾袞入告交趾之捷，<span class="jiazhu">先，悉薦翻。</span>至海中，望見旌旗東來，問遊船，<span class="jiazhu">遊船，遊奕之船。</span>云新經略使與監軍也。二人謀曰：<span class="yinhao">「維周必奪表留我，」</span>乃匿於島間，維周過，卽馳詣京師。上得奏，大喜，卽加騈檢校工部尙書，復鎭安南。騈至海門而還。</p>
<p class="em2 strong">王晏權闇懦，動稟李維周之命；維周凶貪，諸將不爲之用，遂解重圍，<span class="jiazhu">重，直龍翻。</span>蠻遁去者太半。騈至，復督勵將士攻城，<span class="jiazhu">復，扶又翻。</span>遂克之，殺段酋遷及土蠻爲南詔鄕導者朱道古，<span class="jiazhu">鄕，讀曰嚮。蠻居安南界內者爲土蠻。</span>斬首三萬餘級，<span class="jiazhu"><span class="shu-ming">考異</span>曰：<span class="shu-ming">舊紀</span>：<span class="yinhao">「十月，駢奏蠻寇悉平。」</span><span class="shu-ming">實錄</span>：<span class="yinhao">「九月，駢奏殺戮都蠻統皈首遷、朱道古及斬首二千餘級。」</span>十月丙申日下，又云<span class="yinhao">「駢奏收復安南，蠻寇遁散。」</span>又云<span class="yinhao">「敗楊緝思、段酋遷、朱道古，殺戮三萬餘級。」</span><span class="shu-ming">新紀</span>：<span class="yinhao">「十月，高駢克安南。」</span>按皈首遷，卽段酋遷字之誤也。<span class="shu-ming">補國史</span>收城與敗緝思等共是一事。<span class="shu-ming">實錄</span>分在兩月，不知其何據也。<span class="shu-ming">新·南詔傳</span>曰：<span class="yinhao">「七年，六月，駢次交州，戰數勝，士酣鬬，斬其將張詮，李溠龍舉衆萬人降，拔波風三壁。緝思出戰敗，還走城，士乘之，超堞入，斬酋遷、昵些、諾眉，上首三萬級，安南平。」</span>蓋因駢以六月至安南，終言之耳，安南實不以六月平也。今從<span class="shu-ming">新</span>、<span class="shu-ming">舊紀</span>。</span>南詔遁去。騈又破土蠻附南詔者二洞，誅其酋長，土蠻帥衆歸附者萬七千人。<span class="jiazhu">酋，慈由翻。長，知兩翻。帥，讀曰率。</span></p>
<p class="em2 strong"><span class="yinwen">14</span>十一月，壬子，赦天下。詔安南、邕州、西川諸軍各保疆域，勿復進攻南詔；委劉潼曉諭，如能更脩舊好，<span class="jiazhu">復，扶又翻。好，呼到翻；下同。</span>一切不問。</p>
<p class="em2 strong"><span class="yinwen">15</span>置靜海軍於安南，以高騈爲節度使。<span class="jiazhu">自此迄宋朝，安南遂爲靜海軍節鎭。</span>自李涿侵擾安南，<span class="jiaozhusup">【章：十二行本「安南」作「羣蠻」；乙十一行本同；孔本同；張校同；退齋校同。】</span><span class="jiazhu">事見上卷宣宗大中十二年。</span>爲安南患殆將十年，至是始平。騈築安南城，周三千步，造屋四十餘萬間。</p>
<p class="em2 strong"><span class="yinwen">16</span>十二月，黠戛斯遣將軍乙支連幾入貢，奏遣鞍馬迎册立使及請亥年曆日。<span class="jiazhu">是年丙戌；亥，明年也。</span></p>
<p class="em2 strong"><span class="yinwen">17</span>以成德留後王景崇爲節度使。</p>
<p class="em2 strong"><span class="yinwen">18</span>上好音樂宴遊，殿前供奉樂工常近五百人，<span class="jiazhu">近，其靳翻。</span>每月宴設不減十餘，<span class="jiazhu">宴設，謂宮中置宴也。宋朝內臣謂之排當。</span>水陸皆備，<span class="jiazhu">言殽膳備水陸之品。</span>聽樂觀優，不知厭倦，賜與動及千緡。曲江、昆明、灞滻、南宮、北苑、<span class="jiazhu">南宮，卽興慶宮。禁苑在皇城之北。</span>昭應、咸陽，<span class="jiazhu">昭應有華清宮。咸陽有望賢樓。</span>所欲遊幸卽行，不待供置，有司常具音樂、飲食、幄帟，<span class="jiazhu">帟，羊益翻。小幕曰帟。</span>諸王立馬以備陪從。<span class="jiazhu">從，才用翻；下同。</span>每行幸，內外諸司扈從者十餘萬人，所費不可勝紀。<span class="jiazhu">勝，音升。</span></p>
<div class="yeartoc" id="year_toc_867"><p class="strong"><span class="section" id="title-10"><span data-head-description="懿宗昭聖恭惠孝皇帝上" data-head-level="h4" data-head-title="咸通八年">八年</span></span><span class="biaozhusup" data-rel="">（丁亥、八六七年）</span></p></div>
<p class="em2 strong"><span class="yinwen">1</span>春，正月，以魏博留後何全皞爲節度使。</p>
<p class="em2 strong"><span class="yinwen">2</span>二月，歸義節度使張義潮入朝，<span class="jiazhu">宣宗大中五年，張義潮以沙州降，尋授以歸義節，至是入朝。</span>以爲右神武統軍，命其族子惟深守歸義。</p>
<p class="em2 strong"><span class="yinwen">3</span>自安南至邕、廣，海路多潛石覆舟，靜海節度使高騈募工鑿之，漕運無滯。</p>
<p class="em2 strong"><span class="yinwen">4</span>西川近邊六姓蠻，<span class="jiazhu">六姓蠻：一曰蒙蠻，二曰夷蠻，三曰訛蠻，四曰狼蠻，五曰勿鄧蠻，六曰白蠻。近，其靳翻。</span>常持兩端，無寇則稱效順，有寇必爲前鋒；卑籠部獨盡心於唐，與羣蠻爲讎，朝廷賜姓李，除爲刺史。節度使劉潼遣將將兵助之，<span class="jiazhu">將，卽亮翻。</span>討六姓蠻，焚其部落，斬首五千餘級。</p>
<p class="em2 strong"><span class="yinwen">5</span>樂工李可及善爲新聲，三月，上以可及爲左威衞將軍，曹確諫曰：<span class="yinhao">「太宗定文武官六百餘員，謂房玄齡曰：『朕以待天下賢士，工商雜流，不可處也。』<span class="jiazhu">處，昌呂翻。</span>大和中，文宗欲以樂工尉遲璋爲王府率，<span class="jiazhu">尉，孿勿翻。東宮有十率，諸王有府率。</span>拾遺竇洵直諫，卽改光州長史。乞以兩朝故事，別除可及官。」</span>不從。</p>
<p class="em2 strong"><span class="yinwen">6</span>夏，四月，上不豫，羣臣希進見。<span class="jiazhu">見，賢遍翻。</span></p>
<p class="em2 strong"><span class="yinwen">7</span>五月，丙辰，疏理天下繫囚，非巨蠹不可赦者，皆遞降一等。</p>
<p class="em2 strong"><span class="yinwen">8</span>秋，七月，壬寅，靳王緝薨。<span class="jiazhu">緝，順宗子。</span></p>
<p class="em2 strong"><span class="yinwen">9</span>懷州民訴旱，刺史劉仁規揭牓禁之，<span class="jiazhu">揭，其列翻。</span>民怒，相與作亂，逐仁規，仁規逃匿村舍。民入州宅，掠其家貲，登樓擊鼓，久之乃定。</p>
<p class="em2 strong"><span class="yinwen">10</span>甲子，以兵部侍郎、充諸道鹽鐵轉運等使、駙馬都尉于琮同平章事。</p>
<p class="em2 strong"><span class="yinwen">11</span>宣歙觀察使楊收過華嶽廟，<span class="jiazhu">華嶽廟在華州華陰縣。華，戶化翻。</span>施衣物，<span class="jiazhu">施，式豉翻。</span>使巫祈禱；縣令誣以爲收罪。右拾遺韋保衡復言，收前爲相，除嚴譔江西節度使，受錢百萬，又置造船務，人訟其侵隱。<span class="jiazhu">復，扶又翻。</span>八月，庚寅，貶收端州司馬。<span class="jiazhu"><span class="shu-ming">考異</span>曰：<span class="shu-ming">舊傳</span>曰：<span class="yinhao">「韋保衡作相，又發收陰事，言前用嚴譔爲江西節度使，納賂百萬。明年，貶爲端州司馬。」</span>按是時保衡未作相，<span class="shu-ming">舊傳</span>誤。今從<span class="shu-ming">實錄</span>。</span></p>
<p class="em2 strong"><span class="yinwen">12</span>九月，上疾瘳。</p>
<p class="em2 strong"><span class="yinwen">13</span>冬，十二月，信王𢗔薨。<span class="jiazhu">𢗔，憲宗子，音彌兗翻。</span></p>
<p class="em2 strong"><span class="yinwen">14</span>加嶺南東道節度使韋宙同平章事。</p>
</div></body></html>