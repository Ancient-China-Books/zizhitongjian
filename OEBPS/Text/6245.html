<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百一·晉紀二十三·孝宗穆皇帝下·哀皇帝·海西公上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="晉紀二十三">晉紀二十三</span></span></h1>
<p><span class="jiazhu">起上章涒灘<span class="biaozhusup" data-rel="（庚申）"></span>，盡著雍執徐<span class="biaozhusup" data-rel="（戊辰）"></span>，凡九年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="孝宗穆皇帝下">孝宗穆皇帝下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="升平四年">升平四年</span></span><span class="biaozhusup" data-rel="（庚申、三六○年）"></span></p>
<p class="em2 strong"><span class="yinwen">1</span>春，正月，癸巳，燕主儁大閱于鄴，欲使大司馬恪、司空陽騖將之入寇；<span class="jiazhu">騖，音務。將，卽亮翻。</span>會疾篤，乃召恪、騖及司徒評、領軍將軍慕輿根等受遺詔輔政。甲午，卒。<span class="jiazhu">年四十二。</span>戊子，太子暐卽皇帝位。<span class="jiazhu">暐，字景茂，儁第三子。按《長曆》，是年正月，甲戌朔。今儁以甲午卒，則戊子在甲午前，卽位恐是戊戌。</span>年十一；大赦，改元建熙。</p>
<p class="em2 strong"><span class="yinwen">2</span>秦王堅分司隸置雍州，<span class="jiazhu">雍，於用翻。</span>以河南公雙爲都督雍·河·涼三州諸軍事、征西大將軍、雍州刺史，改封趙公，鎭安定。<span class="jiazhu">河、涼三州非秦土也。雙所督實土，惟安定五郡耳。爲雙以安定叛張本。</span>封弟忠爲河南公。</p>
<p class="em2 strong"><span class="yinwen">3</span>仇池公楊俊卒，子世立。</p>
<p class="em2 strong"><span class="yinwen">4</span>二月，燕人尊可足渾后爲皇太后。以太原王恪爲太宰，專錄朝政；<span class="jiazhu">錄，總也。朝，直遙翻。</span>上庸王評爲太傅，陽騖爲太保，慕輿根爲太師，參輔朝政。<span class="jiazhu">朝，直遙翻；下同。</span></p>
<p class="em2 strong">根性木強，<span class="jiazhu">師古曰：木謂質直。強，音其兩翻。</span>自恃先朝勳舊，<span class="jiazhu">自皝以來，根屢有戰功。</span>心不服恪，舉動倨傲。時太后可足渾氏頗預外事，根欲爲亂，乃言於恪曰：<span class="yinhao">「今主上幼沖，母后干政，殿下宜防意外之變，思有以自全。且定天下者，殿下之功也。兄亡弟及，古今成法，<span class="jiazhu">此殷法也，非周法也。</span>俟畢山陵，宜廢主上爲王，殿下自踐尊位，以爲大燕無窮之福。」</span>恪曰：<span class="yinhao">「公醉邪？何言之悖也！<span class="jiazhu">悖，蒲內翻，又蒲沒翻。</span>吾與公受先帝遺詔，云何而遽有此議？」</span>根愧謝而退。恪以告吳王垂，垂勸恪誅之。恪曰：<span class="yinhao">「今新遭大喪，二鄰觀釁，<span class="jiazhu">二鄰，謂晉、秦也。</span>而宰輔自相誅夷，恐乖遠近之望，且可忍之。」</span>祕書監皇甫眞言於恪曰：<span class="yinhao">「根本庸豎，過蒙先帝厚恩，引參顧命。而小人無識，自國哀已來，驕很日甚，將成禍亂。<span class="jiazhu">很，戶墾翻。</span>明公今日居周公之地，當爲社稷深謀，早爲之所。」</span>恪不聽。</p>
<p class="em2 strong">根又言於可足渾氏及燕主暐曰：<span class="yinhao">「太宰、太傅將謀不軌，臣請帥禁兵以誅之。」</span><span class="jiazhu">帥，讀曰率。</span>可足渾氏將從之，暐曰：<span class="yinhao">「二公，國之親賢，先帝選之，託以孤嫠，<span class="jiazhu">嫠，陵之翻。無夫曰嫠。</span>必不肯爾；安知非太師欲爲亂也！」</span>乃止。根又思戀東土，<span class="jiazhu">龍城在鄴城東北，故曰東土。</span>言於可足渾氏及暐曰：<span class="yinhao">「今天下蕭條，外寇非一，國大憂深，不如還東。」</span>恪聞之，乃與太傅評謀，密奏根罪狀；使右衞將軍傅顏就內省誅根，幷其妻子、黨與。大赦。<span class="jiazhu">旣誅根及其妻子黨與，恐衆心反側，故肆赦以安之。</span>是時新遭大喪，誅夷狼籍，內外恟懼，<span class="jiazhu">恟，許拱翻。</span>太宰恪舉止如常，人不見其有憂色，每出入，一人步從。<span class="jiazhu">從，才用翻。</span>或說以宜自嚴備，<span class="jiazhu">說，輸芮翻。</span>恪曰：<span class="yinhao">「人情方懼，當安重以鎭之，柰何復自驚擾，衆將何仰！」</span><span class="jiazhu">復，扶又翻。</span>由是人心稍定。</p>
<p class="em2 strong">恪雖綜大任，而朝廷之禮，兢兢嚴謹，每事必與司徒評議之，未嘗專決。虛心待士，諮詢善道，量才授任，<span class="jiazhu">量，音良。</span>人不踰位；官屬、朝臣或有過失，<span class="jiazhu">朝，直遙翻。</span>不顯其狀，隨宜他敍，不令失倫，<span class="jiazhu">以敍遷爲他官，不令失其倫等也。</span>唯以此爲貶；時人以爲大愧，莫敢犯者。或有小過，自相責曰：<span class="yinhao">「爾復欲望宰公遷官邪！」</span><span class="jiazhu">恪爲太宰，故稱之爲宰公。復，扶又翻。</span>朝廷初聞燕主儁卒，皆以爲中原可圖。桓溫曰：<span class="yinhao">「慕容恪尙在，憂方大耳。」</span><span class="jiazhu">史言慕容恪能輔幼主，桓溫能料敵。</span></p>
<p class="em2 strong">三月，己卯，葬燕主儁於龍陵，<span class="jiazhu">陵在龍城，因以爲名。</span>諡曰景昭皇帝，廟號烈祖。所徵郡國兵，以燕朝多難，<span class="jiazhu">難，乃旦翻。</span>互相驚動，往往擅自散歸，自鄴以南，道路斷塞。<span class="jiazhu">塞，悉則翻。</span>太宰恪以吳王垂爲使持節、征南將軍、都督河南諸軍事、兗州牧、荊州刺史，鎭梁國之蠡臺，<span class="jiazhu">使，疏吏翻；下同。</span>孫希爲幷州刺史，傅顏爲護軍將軍，帥騎二萬，觀兵河南，臨淮而還；境內乃安。<span class="jiazhu">史言恪當國有大憂、衆心危疑之際，處之有方。帥，讀曰率。騎，奇寄翻。觀，古玩翻，示之也。觀兵，曜兵以示之也。</span>希，泳之弟也。<span class="jiazhu">孫泳拒趙，見九十六卷成帝咸康四年。史書孫泳、鞠彭、宋燭之子弟，皆貴顯於燕，所以勸委質者能守死而不貳，子孫必獲其福也。</span></p>
<p class="em2 strong"><span class="yinwen">5</span>匈奴劉衞辰遣使降秦，<span class="jiazhu">降，戶江翻。</span>請田內地，春來秋返；秦王堅許之。夏，四月，雲中護軍賈雍遣司馬徐贇帥騎襲之，<span class="jiazhu">贇，於倫翻。</span>大獲而還。堅怒曰：<span class="yinhao">「朕方以恩信懷戎狄，而汝貪小利以敗之，何也！」</span><span class="jiazhu">敗，補邁翻。</span>黜雍以白衣領職，遣使還其所獲，慰撫之。衞辰於是入居塞內，貢獻相尋。</p>
<p class="em2 strong">夏，六月，代王什翼犍妃慕容氏卒。<span class="jiazhu">犍，居言翻。</span>秋，七月，劉衞辰如代會葬，因求婚，什翼犍以女妻之。<span class="jiazhu">妻，七細翻。</span></p>
<p class="em2 strong"><span class="yinwen">6</span>八月，辛丑朔，日有食之，旣。</p>
<p class="em2 strong"><span class="yinwen">7</span>謝安少有重名，<span class="jiazhu">少，詩照翻。</span>前後徵辟，皆不就；寓居會稽，<span class="jiazhu">會，工外翻。</span>以山水、文籍自娛。雖爲布衣，時人皆以公輔期之，士大夫至相謂曰：<span class="yinhao">「安石不出，當如蒼生何！」</span><span class="jiazhu">謝安，字安石。江東人士始焉所期望者殷浩，浩旣無以滿衆望矣，繼而所望者謝安，而安卒能匡輔晉室。世之論者，皆優安而劣浩。余謂盛名之下，其實難副。浩之所以敗，正以與桓溫齊名，其心易溫；又值石氏之亂，以爲可以立功，敗於輕率也。謝安當桓溫擅政之時，又身嘗爲之僚屬，而懲浩之所以失，戒溫而爲之備；溫旣死而值秦之強，兢兢焉爲自保之謀，常持懼心，此其所以濟也。史氏謂其能矯情鎭物，蓋因屐齒之折、白雞之夢而知之耳。</span>安每遊東山，<span class="jiazhu">東山，在今紹興府上虞縣西南四十五里。安故居今爲國慶禪寺。</span>常以妓女自隨。<span class="jiazhu">妓，渠綺翻。</span>司徒昱聞之，曰：<span class="yinhao">「安石旣與人同樂，<span class="jiazhu">樂，音洛。</span>必不得不與人同憂，召之必至。」</span>安妻，劉惔之妹也，見家門貴盛<span class="jiazhu">劉惔以清談貴顯；而謝尙、謝奕、謝萬皆爲方伯，盛於一時。惔，徒甘翻。</span>而安獨靜退，謂曰：<span class="yinhao">「丈夫不如此也！」</span>安掩鼻曰：<span class="yinhao">「恐不免耳。」</span><span class="jiazhu">言恐亦不免如諸兄弟也。</span>及弟萬廢黜，安始有仕進之志，時已年四十餘。征西大將軍桓溫請爲司馬，安乃赴召，溫大喜，深禮重之。</p>
<p class="em2 strong"><span class="yinwen">8</span>冬，十月，烏桓獨孤部、鮮卑沒奕干各帥衆數萬降秦，秦王堅處之塞南。<span class="jiazhu">帥，讀曰率。降，戶江翻。處，昌呂翻；下同。</span>陽平公融諫曰：<span class="yinhao">「戎狄人面獸心，不知仁義。其稽顙內附，實貪地利，非懷德也；<span class="jiazhu">稽，音啓。</span>不敢犯邊，實憚兵威，非感恩也。今處之塞內，與民雜居，彼窺郡縣虛實，必爲邊患，不如徙之塞外以防未然。」</span>堅從之。</p>
<p class="em2 strong"><span class="yinwen">9</span>十一月，封桓溫爲南郡公，溫弟沖爲豐城縣公，子濟爲臨賀縣公。</p>
<p class="em2 strong"><span class="yinwen">10</span>燕太宰恪欲以李績爲右僕射，燕主暐不許。恪屢以爲請，暐曰：<span class="yinhao">「萬機之事，皆委之叔父；伯陽一人，暐請獨裁。」</span>出爲章武太守，以憂卒。<span class="jiazhu">暐不平李績事見上卷上年。</span></p>
<p class="strong"><span class="section" id="title-4"><span data-head-description="" data-head-level="h4" data-head-title="升平五年">五年</span></span><span class="biaozhusup" data-rel="（辛酉、三六一年）"></span></p>
<p class="em2 strong"><span class="yinwen">1</span>春，正月，戊戌，大赦。</p>
<p class="em2 strong"><span class="yinwen">2</span>劉衞辰掠秦邊民五十餘口爲奴婢以獻於秦；秦王堅責之，使歸所掠。衞辰由是叛秦，專附於代。<span class="jiazhu">史言夷狄反覆難保。</span></p>
<p class="em2 strong"><span class="yinwen">3</span>東安簡伯郗曇卒。<span class="jiazhu">郗，丑之翻。曇，徒含翻。</span>二月，以東陽太守范汪都督徐、兗、冀、青、幽五州諸軍事，兼徐、兗二州刺史。</p>
<p class="em2 strong"><span class="yinwen">4</span>平陽人舉郡降燕；<span class="jiazhu">平陽時屬張平。</span>燕以建威將軍段剛爲太守，遣督護韓苞將兵共守平陽。</p>
<p class="em2 strong"><span class="yinwen">5</span>方士丁進有寵於燕主暐，<span class="jiaozhusup">【章：十二行本「暐」作「儁」；乙十一行本同。】</span>欲求媚於太宰恪，說恪令殺太傅評；<span class="jiazhu">說，輸芮翻。</span>恪大怒，奏收斬之。</p>
<p class="em2 strong"><span class="yinwen">6</span>高昌卒，<span class="jiazhu">三年，高昌奔滎陽。</span>燕河內太守呂護幷其衆，遣使來降；拜護冀州刺史。護欲引晉兵以襲鄴。三月，燕太守恪將兵五萬，冠軍將軍皇甫眞將兵萬人，共討之。<span class="jiazhu">將，卽亮翻。冠，古玩翻。</span>燕兵至野王，護嬰城自守。護軍將軍傅顏請急攻之，以省大費。恪曰：<span class="yinhao">「老賊經變多矣，觀其守備，未易猝攻，<span class="jiazhu">易，以豉翻。</span>而多殺士卒。頃攻黎陽，多殺精銳，卒不能拔，<span class="jiazhu">事見上卷二年。</span>自取困辱。護內無蓄積，外無救援，我深溝高壘，坐而守之，休兵養士，離間其黨，<span class="jiazhu">間，古莧翻。</span>於我不勞而賊勢日蹙，不過十旬，取之必矣，何爲多殺士卒以求旦夕之功乎！」</span>乃築長圍守之。</p>
<p class="em2 strong"><span class="yinwen">7</span>夏，四月，桓溫以其弟黃門郎豁都<span class="jiaozhusup">【章：十二行本無「都」字；乙十一行本同。】</span>督沔中七郡諸軍事，<span class="jiazhu">魏置中書監、令，又置通事郎、黃門郎。沔中七郡，魏興、新城、上庸、襄陽、義成、竟陵、江夏也。</span>兼新野、義城二郡太守，<span class="jiazhu">城，當作成。</span>將兵取許昌，破燕將慕容塵。</p>
<p class="em2 strong"><span class="yinwen">8</span>涼驃騎大將軍宋混疾甚，<span class="jiazhu">驃，匹妙翻。騎，奇寄翻。</span>張玄靚及其祖母馬氏往省之，<span class="jiazhu">靚，疾正翻，又疾郢翻。省，悉景翻。</span>曰：<span class="yinhao">「將軍萬一不幸，寡婦孤兒將何所託！欲以林宗繼將軍，可乎？」</span>混曰：<span class="yinhao">「臣子林宗幼弱，不堪大任。殿下儻未棄臣門，臣弟澄政事愈於臣，但恐其儒緩，機事不稱耳。<span class="jiazhu">凡儒者多務爲舒緩，而不能應機以趨事赴功。稱，尺證翻。</span>殿下策勵而使之，可也。」</span>混戒澄及諸子曰：<span class="yinhao">「吾家受國大恩，當以死報，無恃勢位以驕人。」</span>又見朝臣，皆戒之以忠貞。<span class="jiazhu">朝，直遙翻。</span>及卒，行路爲之揮涕。<span class="jiazhu">卒，子恤翻。爲，于僞翻。</span>玄靚以澄爲領軍將軍，輔政。</p>
<p class="em2 strong"><span class="yinwen">9</span>五月，丁巳，帝崩，<span class="jiazhu">年十九。</span>無嗣。皇太后令曰：<span class="yinhao">「琅邪王丕，中興正統，<span class="jiazhu">元帝、明帝、成帝皆正統相傳。琅邪王丕，成帝長子也，故曰中興正統。</span>義望情地，莫與爲比，其以王奉大統！」</span>於是百官備法駕迎于琅邪第。庚申，卽皇帝位，大赦。壬戌，改封東海王弈爲琅邪王。秋，七月，戊午，葬穆帝于永平陵，廟號孝宗。</p>
<p class="em2 strong"><span class="yinwen">10</span>燕人圍野王數月，呂護遣其將張興出戰，傅顏擊斬之，城中日蹙。皇甫眞戒部將曰：<span class="yinhao">「護勢窮奔突，必擇虛隙而投之；吾所部士卒多羸，器甲不精，宜深爲之備。」</span>乃多課櫓楯，親察行夜者。<span class="jiazhu">將，卽亮翻。羸，倫爲翻。楯，食尹翻。行，下孟翻。</span>護食盡，果夜悉精銳趨眞所部，<span class="jiazhu">趨，七喻翻。</span>突圍，不得出；太宰恪引兵擊之，護衆死傷殆盡，棄妻子奔滎陽。恪存撫降民，給其廩食；<span class="jiazhu">降，戶江翻。</span>徙士人、將帥於鄴，自餘各隨所樂；<span class="jiazhu">帥，所類翻。樂，音洛。</span>以護參軍廣平梁琛爲中書著作郎。<span class="jiazhu">晉武帝以祕書幷中書省，故曰中書著作郎。琛，丑林翻。</span></p>
<p class="em2 strong"><span class="yinwen">11</span>九月，戊申，立妃王氏爲皇后。后，濛之女也。穆帝何皇后稱穆皇后，居永安宮。</p>
<p class="em2 strong"><span class="yinwen">12</span>涼右司馬張邕惡宋澄專政，<span class="jiazhu">惡，烏路翻；下同。</span>起兵攻澄，殺之，併滅其族。<span class="jiazhu">宋澄豈特機事不稱哉，遂赤其族！以此知經世非儒緩者所能爲也。</span>張玄靚以邕爲中護軍，叔父天錫爲中領軍，同輔政。</p>
<p class="em2 strong"><span class="yinwen">13</span>張平襲燕平陽，殺段剛、韓苞；又攻鴈門，殺太守單男。<span class="jiazhu">單，音善，姓也。</span>旣而爲秦所攻，平復謝罪於燕以求救。<span class="jiazhu">復，扶又翻。</span>燕人以平反覆，弗救也，平遂爲秦所滅。</p>
<p class="em2 strong"><span class="yinwen">14</span>乙亥，秦大赦。</p>
<p class="em2 strong"><span class="yinwen">15</span>徐、兗二州刺史范汪，素爲桓溫所惡，<span class="jiazhu">桓溫初以安西鎭上流，汪爲上佐；蓋惡其異己也。若汪於此時能立異，必知溫之心迹矣。惡，烏路翻。</span>溫將北伐，命汪帥衆出梁國。<span class="jiazhu">帥，讀曰率。</span>冬，十月，坐失期，免爲庶人，遂廢，卒於家。<span class="jiazhu">卒，子恤翻。</span></p>
<p class="em2 strong">子寧，好儒學，<span class="jiazhu">好，呼到翻。</span>性質直，常謂王弼、何晏之罪深於桀、紂。或以爲貶之太過，寧曰：<span class="yinhao">「王、何蔑棄典文，幽沈仁義，<span class="jiazhu">沈，持林翻。</span>游辭浮說，波蕩後生，使搢紳之徒翻然改轍，以至禮壞樂崩，中原傾覆，遺風餘俗，至今爲患。桀、紂縱暴一時，適足以喪身覆國，<span class="jiazhu">喪，息浪翻。</span>爲後世戒，豈能迴百姓之視聽哉！故吾以爲一世之禍輕，歷代之患重；自喪之惡小，迷衆之罪大也！」</span><span class="jiazhu">喪，息浪翻。</span></p>
<p class="em2 strong"><span class="yinwen">16</span>呂護復叛，奔燕，燕人赦之，以爲廣州刺史。<span class="jiazhu">燕無廣州，以刺史之名授護耳。</span></p>
<p class="em2 strong"><span class="yinwen">17</span>涼張邕驕矜淫縱，樹黨專權，多所刑殺，國人患之。張天錫所親敦煌劉肅謂天錫曰：<span class="jiazhu">敦，徒門翻。</span><span class="yinhao">「國家事欲未靜！」</span>天錫曰：<span class="yinhao">「何謂也？」</span>肅曰：<span class="yinhao">「今護軍出入，有似長寧。」</span><span class="jiazhu">長寧侯張祚也。</span>天錫驚曰：<span class="yinhao">「我固疑之，未敢出口。計將安出？」</span>肅曰：<span class="yinhao">「正當速除之耳！」</span>天錫曰：<span class="yinhao">「安得其人？」</span>肅曰：<span class="yinhao">「肅卽其人也！」</span>肅時年未二十。天錫曰：<span class="yinhao">「汝年少，<span class="jiazhu">少，詩照翻。</span>更求其助。」</span>肅曰：<span class="yinhao">「趙白駒與肅二人足矣。」</span>十一月，天錫與邕俱入朝，<span class="jiazhu">朝，直遙翻。</span>肅與白駒從天錫，<span class="jiaozhusup">【章：十二行本「錫」下有「值邕於門下」五字；乙十一行本同；孔本同；張校同；退齋校同。】</span>肅斫之不中，<span class="jiazhu">中，竹仲翻。</span>白駒繼之，又不克，二人與天錫俱入宮中，邕得逸走，帥甲士三百餘人攻宮門。天錫登屋大呼曰：<span class="jiazhu">帥，讀曰率。呼，火故翻。</span><span class="yinhao">「張邕凶逆無道，旣滅宋氏，又欲傾覆我家。汝將士世爲涼臣，何忍以兵相向邪！<span class="jiazhu">將，卽亮翻。</span>今所取者，止張邕耳，他無所問！」</span>於是邕兵悉散走，邕自刎死，盡滅其族黨。<span class="jiazhu">刎，扶粉翻。</span>玄靚以天錫爲使持節、冠軍大將軍、都督中外諸軍事，輔政。<span class="jiazhu">自張重華沒後，張祚、張瓘、宋混以及張邕、張天錫，遞相屠滅，涼浸衰矣。使，疏吏翻。冠，古玩翻。</span>十二月，始改建興四十九年，奉升平年號。<span class="jiazhu">涼至是方奉建康年號。</span>詔以玄靚爲大都督、督隴右諸軍事、涼州刺史、護羌校尉、西平公。</p>
<p class="em2 strong"><span class="yinwen">18</span>燕大赦。</p>
<p class="em2 strong"><span class="yinwen">19</span>秦王堅命牧伯守宰各舉孝悌、廉直、文學、政事，察其所舉，得人者賞之，非其人者罪之。由是人莫敢妄舉，而請託不行，士皆自勵；雖宗室外戚，無才能者皆棄不用。當是之時，內外之官，率皆稱職；<span class="jiazhu">稱，尺證翻。</span>田疇修闢，倉庫充實，盜賊屛息。<span class="jiazhu">屛，必郢翻。</span></p>
<p class="em2 strong"><span class="yinwen">20</span>是歲，歸義侯李勢卒。<span class="jiazhu">永和三年，李勢降，至是而卒。</span></p>
<h5><span class="section" id="title-5"><span data-head-description="" data-head-level="h3" data-head-title="哀皇帝">哀皇帝</span></span></h5>
<p class=""><span class="jiazhu">諱丕，成帝長子也，字千齡；咸康八年，封琅邪王。《諡法》：恭仁短折曰哀。</span></p>
<p class="strong"><span class="section" id="title-6"><span data-head-description="" data-head-level="h4" data-head-title="隆和元年">隆和元年</span></span><span class="biaozhusup" data-rel="（壬戌、三六二年）"></span></p>
<p class="em2 strong"><span class="yinwen">1</span>春，正月，壬子，大赦，改元。</p>
<p class="em2 strong"><span class="yinwen">2</span>甲寅，減田租，畝收二升。<span class="jiazhu">成帝咸和五年，始度百姓田，畝取十分有一，率畝稅米三升；今減之，畝收二升。</span></p>
<p class="em2 strong"><span class="yinwen">3</span>燕豫州刺史孫興請攻洛陽，曰：<span class="yinhao">「晉將陳祐弊卒千餘，介守孤城，不足取也！」</span><span class="jiazhu">將，卽亮翻。介，如字，獨也；又音戛。</span>燕人從其言，遣寧南將軍呂護屯河陰。</p>
<p class="em2 strong"><span class="yinwen">4</span>二月，辛未，以吳國內史庾希爲北中郎將、徐·兗二州刺史，鎭下邳，龍驤將軍袁眞爲西中郎將、監護豫·司·幷·冀四州諸軍事、豫州刺史，鎭汝南；<span class="jiazhu">希、眞旣並假節，職任宜同；疑希亦當帶監護之職，史逸之也。驤，思將翻。監，工銜翻。</span>並假節。希，冰之子也。<span class="jiazhu">庾冰秉政於咸康。</span></p>
<p class="em2 strong"><span class="yinwen">5</span>丙子，拜帝母周貴人爲皇太妃，儀服擬於太后。</p>
<p class="em2 strong"><span class="yinwen">6</span>燕呂護攻洛陽。三月，乙酉，河南太守戴施奔宛，<span class="jiazhu">永和十二年，桓溫留戴施戍洛陽。宛，於元翻。</span>陳祐告急。五月，丁巳，桓溫遣庾希及竟陵太守鄧遐帥舟師三千人助祐守洛陽。<span class="jiazhu">帥，讀曰率。</span>遐，嶽之子也。<span class="jiazhu">鄧嶽，王敦將也。敦敗後自歸，著功交、廣。</span></p>
<p class="em2 strong">溫上疏請遷都洛陽，自永嘉之亂播流江表者，一切北徙，以實河南。朝廷畏溫，不敢爲異；而北土蕭條，人情疑懼，雖並知不可，莫敢先諫。散騎常侍領著作郎孫綽上疏曰：<span class="jiazhu">《晉志》曰：著作郎，周左史之任也。漢東京，圖籍在東觀，故使儒者著作東觀，有其名，尙未有官。魏明帝太和中，詔置著作郎，於此始有其官，隸中書省。晉惠帝置祕書監，併統著作省。蓋著作雖別置省，而猶隸祕書也。余按班固《西都賦》曰：承明、金馬，著作之廷。如是，則漢西都雖未置著作之官，而承明、金馬亦著作之所也。散，悉亶翻。騎，奇寄翻。</span><span class="yinhao">「昔中宗龍飛，<span class="jiazhu">元帝，廟號中宗。</span>非惟信順協於天人，<span class="jiazhu">《易·大傳》曰：天之所助者順也，人之所助者信也。</span>實賴萬里長江畫而守之耳。今自喪亂已來，六十餘年，<span class="jiazhu">自賈后之廢，趙王倫之誅，繼而諸王交兵，胡、羯乘之而起，天下大亂，至是六十餘年矣。喪，息浪翻。</span>河、洛丘墟，函夏蕭條。<span class="jiazhu">函，容也。夏，大也。言中原之地，所函容者大也。夏，戶雅翻。</span>士民播流江表，已經數世，存者老子長孫，<span class="jiazhu">長，知兩翻。</span>亡者丘隴成行，<span class="jiazhu">行，戶剛翻。</span>雖北風之思感其素心，目前之哀實爲交切。若遷都旋軫之日，<span class="jiazhu">賈公彥曰：若，不定之辭。</span>中興五陵，卽復緬成遐域。<span class="jiazhu">中興五陵，元帝建平陵、明帝武平陵、成帝興平陵、康帝崇平陵、穆帝永平陵，皆在江南。緬，遠也。遐，亦遠也。</span>泰山之安，旣難以理保，<span class="jiazhu">言以理觀之，遷都于洛，難以保泰山之安也。</span>烝烝之思，豈不纏於聖心哉！<span class="jiazhu">烝烝，進進也。言若遷洛，纏心於江南陵寢，孝思進進也。</span>溫今此舉，誠欲大覽始終，爲國遠圖；而百姓震駭，同懷危懼，豈不及反舊之樂賖，趨死之憂促哉！<span class="jiazhu">樂，音洛。趨，七喻翻。</span>何者？植根江外，數十年矣，<span class="jiazhu">中原以江南爲江外，亦曰江表。</span>一朝頓欲拔之，驅踧於窮荒之地；<span class="jiazhu">踧，昌六翻。</span>提挈萬里，踰險浮深，離墳墓，<span class="jiazhu">離，力智翻。</span>棄生業，田宅不可復售，<span class="jiazhu">復，扶又翻。</span>舟車無從而得，捨安樂之國，適習亂之鄕，將頓仆道塗，飄溺江川，僅有達者。<span class="jiazhu">溺，奴狄翻。</span>此仁者所宜哀矜，國家所宜深慮也！臣之愚計，以爲且宜遣將帥有威名、資實者，先鎭洛陽，<span class="jiazhu">將，卽亮翻。帥，所類翻。</span>掃平梁、許，<span class="jiazhu">梁，謂梁國；許，謂許昌；皆當江南入洛之要路。</span>清壹河南。運漕之路旣通，開墾之積已豐，豺狼遠竄，中夏小康，然後可徐議遷徙耳。<span class="jiazhu">夏，戶雅翻。</span>柰何捨百勝之長理，舉天下而一擲哉！」</span>綽，楚之孫也。<span class="jiazhu">孫楚仕武帝時，有才名。</span>少慕高尙，<span class="jiazhu">少，詩照翻。</span>嘗著《遂初賦》以見志。溫見綽表，不悅，曰：<span class="yinhao">「致意興公，<span class="jiazhu">孫綽字興公。</span>何不尋君《遂初賦》，而知人家國事邪！」</span></p>
<p class="em2 strong">時朝廷憂懼，將遣侍中止溫，揚州刺史王述曰：<span class="yinhao">「溫欲以虛聲威朝廷耳，非事實也；但從之，自無所至。」</span>乃詔溫曰：<span class="yinhao">「在昔喪亂，忽涉五紀，<span class="jiazhu">孔穎達曰：言在昔者，自下本上之辭；言昔在者，從上自下爲稱。喪，息浪翻。自惠帝永興元年劉淵始亂，距是歲五十九年；自懷帝永嘉五年洛陽陷，距是歲五十年。</span>戎狄肆暴，繼襲凶迹，眷言西顧，慨歎盈懷。知欲躬帥三軍，蕩滌氛穢，廓清中畿，<span class="jiazhu">中畿，王畿也。《周禮》九畿，王畿方千里，其外侯、甸、男、采、衞、蠻、夷、鎭、蕃，皆以五百里言之。王畿在九畿之中，故此曰中畿。師，讀曰率。</span>光復舊京；非夫外身徇國，孰能若此！諸所處分，<span class="jiazhu">處，昌呂翻。分，扶問翻。</span>委之高算。但河、洛丘墟，所營者廣，經始之勤，致勞懷也。」</span>事果不行。</p>
<p class="em2 strong">溫又議移洛陽鍾虡，<span class="jiazhu">虡，音巨。</span>述曰：<span class="yinhao">「永嘉不競，暫都江左，方當蕩平區宇，旋軫舊京。若其不爾，宜改遷園陵，不應先事鍾虡！」</span>溫乃止。</p>
<p class="em2 strong">朝廷以交、廣遼遠，<span class="jiazhu">溫督荊、司、雍、益、梁、寧、交、廣八州。</span>改授溫都督幷、司、冀三州；溫表辭不受。</p>
<p class="em2 strong"><span class="yinwen">7</span>秦王堅親臨太學，考第諸生經義，與博士講論，自是每月一至焉。</p>
<p class="em2 strong"><span class="yinwen">8</span>六月，甲戌，燕征東參軍劉拔刺殺征東將軍、冀州刺史、范陽王友於信都。<span class="jiazhu">刺，七亦翻。</span></p>
<p class="em2 strong"><span class="yinwen">9</span>秋，七月，呂護退守小平津，<span class="jiazhu">以晉援兵至也。</span>中流矢而卒。<span class="jiazhu">中，竹仲翻。</span>燕將段崇收軍北渡，屯于野王。鄧遐進屯新城；<span class="jiazhu">新城，春秋戎蠻子之國也；自漢以來，屬河南，隋改爲伊闕縣。</span>八月，西中郎將袁眞進屯汝南，運米五萬斛以饋洛陽。</p>
<p class="em2 strong"><span class="yinwen">10</span>冬，十一月，代王什翼犍納女於燕，<span class="jiazhu">犍，居言翻。</span>燕人亦以女妻之。<span class="jiazhu">妻，七細翻。</span></p>
<p class="em2 strong"><span class="yinwen">11</span>十二月，戊午朔，日有食之。</p>
<p class="em2 strong"><span class="yinwen">12</span>庾希自下邳退屯山陽，袁眞自汝南退屯壽陽。<span class="jiazhu">以洛陽兵解退屯，而燕兵尋復至矣。</span></p>
<p class="strong"><span class="section" id="title-7"><span data-head-description="" data-head-level="h4" data-head-title="興寧元年">興寧元年</span></span><span class="biaozhusup" data-rel="（癸亥、三六三年）"></span></p>
<p class="em2 strong"><span class="yinwen">1</span>春，二月，己亥，大赦，改元。</p>
<p class="em2 strong"><span class="yinwen">2</span>三月，壬寅，皇太妃周氏薨于琅邪第。癸卯，帝就第治喪，<span class="jiazhu">治，直之翻。</span>詔司徒會稽王昱總內外衆務。帝欲爲太妃服三年，<span class="jiazhu">爲，于僞翻。</span>僕射江虨啓：<span class="yinhao">「於禮，應服緦麻。」</span><span class="jiazhu">虨，逋閑翻。</span>又欲降服朞，虨曰：<span class="yinhao">「厭屈私情，所以上嚴祖考。」</span>乃服緦麻。<span class="jiazhu">《周禮》曰：王爲諸侯緦，縗弁而加環絰。又，《禮》，爲人後者爲之子，故爲所後服斬衰三年，而降其父母朞。虨以爲應服緦者，蓋以帝入後大宗，則周氏者琅邪之母，當以服諸侯者服之也。厭，於葉翻。嚴，尊也。</span></p>
<p class="em2 strong"><span class="yinwen">3</span>夏，四月，燕寧東將軍慕容忠攻滎陽太守劉遠，遠奔魯陽。</p>
<p class="em2 strong"><span class="yinwen">4</span>五月，加征西大將軍桓溫侍中、大司馬、都督中外諸軍、錄尙書事，假黃鉞。溫以撫軍司馬王坦之爲長史。坦之，述之子也。又以征西掾郗超爲參軍，王珣爲主簿，每事必與二人謀之。府中爲之語曰：<span class="yinhao">「髥參軍，短主簿，<span class="jiazhu">以超多髥而珣短也。掾，于絹翻。郗，丑之翻。</span>能令公喜，能令公怒。」</span><span class="jiazhu">令，力呈翻。</span>溫氣槪高邁，罕有所推，與超言，常自謂不能測，傾身待之；超亦深自結納。珣，導之孫也，與謝玄皆爲溫掾，溫俱重之。曰：<span class="yinhao">「謝掾年四十必擁旄杖節，王掾當作黑頭公，皆未易才也。」</span><span class="jiazhu">易，以豉翻。</span>玄，奕之子也。<span class="jiazhu">升平二年，謝奕卒。</span></p>
<p class="em2 strong"><span class="yinwen">5</span>以西中郎將袁眞都督司、冀、幷三州諸軍事，北中郎將庾希都督青州諸軍事。</p>
<p class="em2 strong"><span class="yinwen">6</span>癸卯，燕人拔密城，<span class="jiazhu">密縣，漢屬河南郡，晉屬滎陽郡。</span>劉遠奔江陵。</p>
<p class="em2 strong"><span class="yinwen">7</span>秋，八月，有星孛于角、亢。<span class="jiazhu">角，二星；亢，四星。《晉·天文志》：角、亢、氐，鄭、兗州分。孛，蒲內翻。亢，居郎翻。</span></p>
<p class="em2 strong"><span class="yinwen">8</span>張玄靚祖母馬氏卒，<span class="jiazhu">靚，疾正翻，又疾郢翻。</span>尊庶母郭氏爲太妃。郭氏以張天錫專政，與大臣張欽等謀誅之；事泄，欽等皆死。玄靚懼，以位讓天錫；天錫不受。右將軍劉肅等勸天錫自立。閏月，天錫使肅等夜帥兵入宮，弒玄靚，<span class="jiazhu">帥，讀曰率；下同。《考異》曰：《帝紀》：天錫殺玄靚自立在七月。今從《晉春秋》。</span>宣言暴卒，諡曰沖公。天錫自稱使持節、大都督、大將軍、涼州牧、西平公，<span class="jiazhu">使，疏吏翻。</span>時年十八。尊母劉美人曰太妃。遣司馬綸騫奉章詣建康請命，<span class="jiazhu">綸，姓也。《姓譜》曰：《魏志》：孫文端臣綸直。</span>幷送御史俞歸東還。<span class="jiazhu">穆帝永和三年，歸使涼州，今乃還。</span></p>
<p class="em2 strong"><span class="yinwen">9</span>癸亥，大赦。</p>
<p class="em2 strong"><span class="yinwen">10</span>冬，十月，燕鎭南將軍慕容塵攻陳留太守袁披于長平；<span class="jiazhu">長平縣，前漢屬汝南郡，後漢、晉屬陳郡。賢曰：長平故城，在今陳州宛丘縣西北。</span>汝南太守朱斌乘虛襲許昌，克之。<span class="jiazhu">《考異》曰：《燕書》作<span class="yinhao">「朱黎」</span>。今從《晉·帝紀》。</span></p>
<p class="em2 strong"><span class="yinwen">11</span>代王什翼犍擊高車，大破之，<span class="jiazhu">高車，卽敕勒也，俗乘高輪車，故亦號高車部。李延壽曰：高車，蓋古赤狄之餘種也。初號爲<span class="yinhao">「狄歷」</span>，北方以爲高車丁零。其遷徙隨水草，衣皮食肉，與柔然同，唯車輪高大，輻數至多。犍，居言翻。</span>俘獲萬餘口，馬、牛、羊百餘萬頭。</p>
<p class="em2 strong"><span class="yinwen">12</span>以征虜將軍桓沖爲江州刺史。十一月，姚襄故將張駿殺江州督護趙毗，帥其徒北叛；沖討斬之。<span class="jiazhu">桓溫之破姚襄，獲襄將張駿、楊凝等，徙于尋陽。</span></p>
<p class="strong"><span class="section" id="title-8"><span data-head-description="" data-head-level="h4" data-head-title="興寧二年">二年</span></span><span class="biaozhusup" data-rel="（甲子、三六四年）"></span></p>
<p class="em2 strong"><span class="yinwen">1</span>春，正月，丙辰，燕大赦。</p>
<p class="em2 strong"><span class="yinwen">2</span>二月，燕太傅評、龍驤將軍李洪略地河南。<span class="jiazhu">驤，思將翻。</span></p>
<p class="em2 strong"><span class="yinwen">3</span>三月，庚戌朔，大閱戶口，令所在土斷，<span class="jiazhu">令西北士民僑寓東南者，所在以土著爲斷也。斷，丁亂翻。</span>嚴其法制，<span class="jiaozhusup">【章：十二行本「制」作「禁」；乙十一行本同。】</span>謂之《庚戌制》。</p>
<p class="em2 strong"><span class="yinwen">4</span>帝信方士言，斷穀餌藥以求長生。<span class="jiazhu">斷，讀曰短。</span>侍中高崧諫曰：<span class="yinhao">「此非萬乘所宜爲；<span class="jiazhu">乘，繩證翻。</span>陛下茲事，實日月之食。」</span><span class="jiazhu">《論語》：子貢曰：君子之過也，如日月之食焉。</span>不聽。辛未，帝以藥發，不能親萬機，褚太后復臨朝攝政。<span class="jiazhu">穆帝以幼沖嗣位，褚太后臨朝稱制。升平元年，帝加元服，太后歸政。帝卽位年長矣，以疾不能親政，太后復臨朝。復，扶又翻。朝，直遙翻。</span></p>
<p class="em2 strong"><span class="yinwen">5</span>夏，四月，甲辰，燕李洪攻許昌、汝南，敗晉兵於懸瓠，<span class="jiazhu">敗，補邁翻。《水經註》曰：懸瓠城，汝南郡治也。城之西北，汝水枝別左出，西北流，又屈西東轉，又西南會汝，形如垂瓠，因以名城。瓠，音胡，又音互。</span>潁川太守李福戰死，汝南太守朱斌奔壽春，陳郡太守朱輔退保彭城。大司馬溫遣西中郎將袁眞等禦之，<span class="jiazhu">去年五月，加桓溫督、錄、假黃鉞，至是書其官名而不姓，堅冰至矣。</span>溫帥舟師屯合肥。<span class="jiazhu">帥，讀曰率。</span>燕人遂拔許昌、汝南、陳郡，徙萬餘戶於幽、冀二州，遣鎭南將軍慕容塵屯許昌。</p>
<p class="em2 strong"><span class="yinwen">6</span>五月，戊辰，以揚州刺史王述爲尙書令。加大司馬溫揚州牧、錄尙書事。壬申，使侍中召溫入參朝政；溫辭不至。</p>
<p class="em2 strong">王述每受職，不爲虛讓，其所辭必於不受。及爲尙書令，子坦之白述：<span class="yinhao">「故事當讓。」</span>述曰：<span class="yinhao">「汝謂我不堪邪？」</span>坦之曰：<span class="yinhao">「非也，但克讓自美事耳。」</span>述曰：<span class="yinhao">「旣謂堪之，何爲復讓！<span class="jiazhu">復，扶又翻。</span>人言汝勝我，定不及也。」</span></p>
<p class="em2 strong"><span class="yinwen">7</span>六月，秦王堅遣大鴻臚拜張天錫爲使持節，爲大將軍、涼州牧、西平公。</p>
<p class="em2 strong"><span class="yinwen">8</span>秋，七月，丁卯，詔復徵大司馬溫入朝。八月，溫至赭圻，詔尙書車灌止之，溫遂城赭圻居之，<span class="jiazhu">赭圻在宣城界。《南史》，沈攸之自虎檻洲進攻赭圻，陶亮等自鵲頭引兵救之。劉昫曰：宣州南陵縣，漢春穀縣地；梁置南陵縣，舊治赭圻城；唐長安四年，移治青陽城。按溫《表》云：春穀縣之赭圻城，在江東岸，臨當濡須口上二十里，距建康宮三百三十里，南有聲里，北有高安戍。車，昌遮翻。圻，渠希翻。</span>固讓內錄，<span class="jiazhu">內錄，謂錄尙書事也。</span>遙領揚州牧。</p>
<p class="em2 strong"><span class="yinwen">9</span>秦汝南公騰謀反，伏誅。騰，秦主生之弟也。是時，生弟晉公柳等猶有五人，王猛言於堅曰：<span class="yinhao">「不去五公，終必爲患。」</span>堅不從。<span class="jiazhu">爲後柳等反張本。去，羌呂翻。</span></p>
<p class="em2 strong"><span class="yinwen">10</span>燕侍中慕輿龍詣龍城，徙宗廟及所留百官皆詣鄴。</p>
<p class="em2 strong"><span class="yinwen">11</span>燕太宰恪將取洛陽，<span class="jiazhu">《考異》曰：《帝紀》：<span class="yinhao">「慕容暐寇洛陽。」</span>上云<span class="yinhao">「苻堅別帥侵河南。」</span>按明年，恪拔洛陽，堅親將以備潼關，是未敢與燕爭河南也。《十六國春秋·堅傳》亦無此舉；《帝紀》恐誤。</span>先遣人招納土民，遠近諸塢皆歸之；乃使司馬悅希軍于盟津，<span class="jiazhu">盟，讀曰孟。</span>豫州刺史孫興軍于成皋。</p>
<p class="em2 strong">初，沈充之子勁，以其父死於逆亂，<span class="jiazhu">見九十三卷明帝太寧二年。</span>志欲立功以雪舊恥；年三十餘，以刑家不得仕。吳興太守王胡之爲司州刺史，上疏稱勁才行，<span class="jiazhu">行，下孟翻。</span>請解禁錮，參其府事；朝廷許之。會胡之以病，不行。及燕人逼洛陽，冠軍將軍陳祐守之，<span class="jiazhu">冠，古玩翻。</span>衆不過二千。勁自表求配祐效力；詔以勁補冠軍長史，令自募壯士，得千餘人以行。勁屢以少擊燕衆，摧破之。<span class="jiazhu">少，詩沼翻。</span>而洛陽糧盡援絕，祐自度不能守，<span class="jiazhu">度，徒洛翻。</span>乃以救許昌爲名，九月，留勁以五百人守洛陽，祐帥衆而東。<span class="jiazhu">帥，讀曰率。</span>勁喜曰：<span class="yinhao">「吾志欲致命，<span class="jiazhu">《論語》：子張曰：士見危致命。朱子曰：謂委致其命，猶言授命也。</span>今得之矣。」</span>祐聞許昌已沒，遂奔新城。燕悅希引兵略河南諸城，盡取之。</p>
<p class="em2 strong"><span class="yinwen">12</span>秦王堅命公國各置三卿，<span class="jiazhu">晉制：王國置郎中令、中尉、大農爲三卿；秦因其制。</span>幷餘官皆聽自采辟，獨爲置郎中令。<span class="jiazhu">爲，于僞翻。</span>富商趙掇等車服僭侈，諸公競引以爲卿；<span class="jiazhu">掇，陟劣翻，又都活翻。</span>黃門侍郎安定程憲<span class="jiaozhusup">【章：十二行本「憲」下有「言於堅」三字；乙十一行本同；孔本同。】</span>請治之。<span class="jiazhu">治，直之翻。</span>堅乃下詔稱：<span class="yinhao">「本欲使諸公延選英儒，乃更猥濫如是！宜令有司推檢，辟召非其人者，悉降爵爲侯，自今國官皆委之銓衡。<span class="jiazhu">銓衡，謂吏部尙書也。</span>自非命士已上，不得乘車馬；去京師百里內，工商皁隸，不得服金銀、錦繡，犯者棄市。」</span>於是平陽、平昌、九江、陳留、安樂五公皆降爵爲侯。<span class="jiazhu">樂，音洛。</span></p>
<p class="strong"><span class="section" id="title-9"><span data-head-description="" data-head-level="h4" data-head-title="興寧三年">三年</span></span><span class="biaozhusup" data-rel="（乙丑、三六五年）"></span></p>
<p class="em2 strong"><span class="yinwen">1</span>春，正月，庚申，皇后王氏崩。</p>
<p class="em2 strong"><span class="yinwen">2</span>劉衞辰復叛代，<span class="jiazhu">劉衞辰附代，見上升平五年。復，扶又翻。</span>代王什翼犍東渡河，擊走之。<span class="jiazhu">犍，居言翻。</span></p>
<p class="em2 strong">什翼犍性寬厚，郎中令許謙盜絹二匹，什翼犍知而匿之，<span class="jiazhu">按《北史》，代國俗無繒帛，而謙盜之，其罪在不赦；而什翼犍能容之，故史以此言其寬厚之一端。</span>謂左長史燕鳳曰：<span class="yinhao">「吾不忍視謙之面，<span class="jiaozhusup">【章：十二行本「面」下有「卿愼勿泄」四字；乙十一行本同；孔本同；退齋校同。】</span>若謙慙而自殺，是吾以財殺士也。」</span>嘗討西部叛者，流矢中目；<span class="jiazhu">中，竹仲翻。</span>旣而獲射者，羣臣欲臠割之，什翼犍曰：<span class="yinhao">「彼各爲其主鬬耳，<span class="jiazhu">爲，于僞翻。</span>何罪！」</span>遂釋之。</p>
<p class="em2 strong"><span class="yinwen">3</span>大司馬溫移鎭姑孰。<span class="jiazhu">溫又自赭圻而東鎭姑孰。</span>二月，乙未，以其弟右將軍豁監荊州、揚州之義城、雍州之京兆諸軍事，領荊州刺史；<span class="jiazhu">義城郡置於襄陽，襄陽郡屬荊州，而義城郡領揚州淮南之平阿、下蔡。蓋桓宣先從祖約退屯淮南，後鎭襄陽，陶侃以其淮南部曲置義成郡於穀城，蓋有揚州之民而又置揚州僑縣於穀城；穀城，荊州統內之地也，故曰荊州、揚州之義成；曰義成者，言以義成軍，因而名郡。後人又於<span class="yinhao">「成」</span>字旁添<span class="yinhao">「土」</span>，失其初立郡之旨矣。京兆郡屬雍州，時亦僑立於襄陽。雍，於用翻。</span>加江州刺史桓沖監江州及荊、豫八郡諸軍事；<span class="jiazhu">初，沖刺江州，領西陽、譙二郡太守；今加監荊州之江夏·隨郡、豫州之汝南·西陽·新蔡·潁川，凡六郡，通所鎭尋陽爲八郡。監，工銜翻。《考異》曰：《帝紀》云：<span class="yinhao">「沖領南蠻校尉。」</span>按江左唯荊州領南蠻。《沖傳》亦無，蓋《紀》因桓豁重出。今不取。</span>並假節。</p>
<p class="em2 strong">司徒昱聞陳祐棄洛陽，會大司馬溫于洌洲，<span class="jiazhu">今姑孰江中有洌山，卽其地。</span>共議征討。丙申，帝崩于西堂，<span class="jiazhu">年二十五。西堂，太極殿西堂也。建康太極殿有東西堂，東堂以見羣臣，西堂爲卽安之地。</span>事遂寢。</p>
<p class="em2 strong">帝無嗣；丁酉，皇太后詔以琅邪王奕承大統。<span class="jiazhu">奕，當作弈。</span>百官奉迎于琅邪第，是日，卽皇帝位，大赦。</p>
<p class="em2 strong"><span class="yinwen">4</span>秦大赦，改元建元。</p>
<p class="em2 strong"><span class="yinwen">5</span>燕太宰恪、吳王垂共攻洛陽。恪謂諸將曰：<span class="yinhao">「卿等常患吾不攻，今洛陽城高而兵弱，易克也，<span class="jiazhu">易，以豉翻。</span>勿更畏懦而怠惰！」</span>遂攻之。三月，克之，執揚武將軍沈勁。勁神氣自若，恪將宥之。中軍將軍慕輿虔曰：<span class="yinhao">「勁雖奇士，觀其志度，終不爲人用，今赦之，必爲後患。」</span>遂殺之。</p>
<p class="em2 strong">恪略地至崤、澠，<span class="jiazhu">崤，崤谷也；澠，澠池也。澠，彌兗翻。</span>關中大震，秦王堅自將屯陝城以備之。<span class="jiazhu">將，卽亮翻。陝，式冉翻。</span></p>
<p class="em2 strong">燕人以左中郎將慕容筑爲洛州刺史，鎭金墉；<span class="jiazhu">筑，張六翻。</span>吳王垂爲都督荊·揚·洛·徐·兗·豫·雍·益·涼·秦十州諸軍事、征南大將軍、荊州牧，配兵一萬，鎭魯陽。<span class="jiazhu">雍，於用翻。</span></p>
<p class="em2 strong">太宰恪還鄴，謂僚屬曰：<span class="yinhao">「吾前平廣固，不能濟辟閭蔚；<span class="jiazhu">見上卷穆帝永和十二年。</span>今定洛陽，使沈勁爲戮；雖皆非本情，然身爲元帥，實有愧於四海。」</span><span class="jiazhu">帥，讀曰率。</span>朝廷嘉勁之忠，贈東陽太守。</p>
<p class="margin2">臣光曰：沈勁可謂能子矣！恥父之惡，致死以滌之，變凶逆之族爲忠義之門。《易》曰：<span class="yinhao">「幹父之蠱，用譽。」</span><span class="jiazhu">《易·蠱卦》六五《爻辭》，《象》曰：幹父用譽，承以德也。</span>《蔡仲之命》曰：<span class="yinhao">「爾尙蓋前人之愆，惟忠惟孝。」</span><span class="jiazhu">見《尙書》。</span>其是之謂乎！</p>
<p class="em2 strong"><span class="yinwen">6</span>太宰恪爲將，不事威嚴，專用恩信；撫士卒務綜大要，不爲苛令，使人人得便安。平時營中寬縱，似若可犯；然警備嚴密，敵至莫能近者，<span class="jiazhu">近，其靳翻。</span>故未嘗負敗。</p>
<p class="em2 strong"><span class="yinwen">7</span>壬申，葬哀帝及靜皇后于安平陵。<span class="jiazhu">王皇后，諡曰靜。《晉書》作<span class="yinhao">「靖」</span>。</span></p>
<p class="em2 strong"><span class="yinwen">8</span>夏，四月，壬午，燕太尉武平匡公封奕卒。<span class="jiazhu">《諡法》：貞心大度曰匡。</span>以司空陽騖爲太尉，侍中、光祿大夫皇甫眞爲司空，領中書監。騖歷事四朝，<span class="jiazhu">廆、皝、儁、暐四朝。朝，直遙翻。</span>年耆望重，自太宰恪以下皆拜之。而騖謙恭謹厚，過於少時；戒束子孫，雖朱紫羅列，無敢違犯其法度者。<span class="jiazhu">封奕事燕，亦歷事四朝，其宣勞過於陽騖，子孫貴顯亦過於陽氏。豈奕之謙德有愧於騖邪？或者史家因陽氏家傳書之，而封氏闕然無述也。少，詩照翻。</span></p>
<p class="em2 strong"><span class="yinwen">9</span>六月，戊子，益州刺史建城襄公周撫卒。<span class="jiazhu">《諡法》：因事有功曰襄。</span>撫在益州三十餘年，<span class="jiazhu">穆帝永和三年，桓溫平蜀，留撫鎭之，至是纔十九年。蓋晉未得蜀之前，置益州刺史於巴東，撫先已爲刺史；溫旣克蜀，撫仍爲益州刺史，鎭彭模。曰在益州三十餘年者，史通其鎭巴東、鎭彭模之年數之也。</span>甚有威惠。詔以其子犍爲太守楚代之。<span class="jiazhu">犍，居言翻。</span></p>
<p class="em2 strong"><span class="yinwen">10</span>秋，七月，己酉，徙會稽王昱復爲琅邪王。<span class="jiazhu">元帝以昱爲琅邪王，奉恭王祀。成帝咸和元年，王生母鄭夫人薨，王號慕請服，重徙封會稽王。是後，康帝、哀帝及今帝，皆自琅邪入繼大統。會，工外翻。</span></p>
<p class="em2 strong"><span class="yinwen">11</span>壬子，立妃庾氏爲皇后。后，冰之女也。</p>
<p class="em2 strong"><span class="yinwen">12</span>甲申，立琅邪王昱子昌明爲會稽王；昱固讓，猶自稱會稽王。<span class="jiazhu">會，工外翻。</span></p>
<p class="em2 strong"><span class="yinwen">13</span>匈奴右賢王曹轂、左賢王劉衞辰皆叛秦。轂帥衆二萬寇杏城，秦王堅自將討之，<span class="jiazhu">轂，古祿翻。帥，讀曰率。將，卽亮翻。</span>使衞大將軍李威、左僕射王猛輔太子宏留守長安。八月，堅擊轂，破之，斬轂弟活，轂請降，<span class="jiazhu">降，戶江翻。</span>徙其豪傑六千餘戶于長安。建節將軍鄧羌討衞辰，擒之於木根山。<span class="jiazhu">木根山在朔方。</span></p>
<p class="em2 strong">九月，堅如朔方，巡撫諸胡。冬，十月，征北將軍、淮南公幼帥杏城之衆乘虛襲長安，李威擊斬之。<span class="jiazhu">幼，亦秦主生之弟也。</span></p>
<p class="em2 strong"><span class="yinwen">14</span>鮮卑禿髮椎斤卒，年一百一十，子思復鞬代統其衆。<span class="jiazhu">鞬，居言翻。</span>椎斤，樹機能從弟務丸之孫也。<span class="jiazhu">樹機能亂涼州，見《晉武帝紀》。從，才用翻。</span></p>
<p class="em2 strong"><span class="yinwen">15</span>梁州刺史司馬勳，爲政酷暴，治中、別駕及州之豪右，言語忤意，卽於坐梟斬之，<span class="jiazhu">忤，五故翻。坐，徂臥翻。梟，堅堯翻。</span>或親射殺之。<span class="jiazhu">射，而亦翻。</span>常有據蜀之志，憚周撫，不敢發。及撫卒，勳遂舉兵反；別駕雍端、西戎司馬隗粹切諫，<span class="jiazhu">西戎司馬，西戎校尉之屬官也。雍，於用翻。隗，五罪翻。</span>勳皆殺之，自號梁·益二州牧、成都王。十一月，勳引兵入劍閣，攻涪，西夷校尉毌丘暐棄城走。<span class="jiazhu">晉初置西夷校尉，治汶山，今蓋治涪城。涪，音浮。</span>乙卯，圍益州刺史周楚于成都。大司馬溫表鷹揚將軍江夏相義陽朱序爲征討都護以救之。<span class="jiazhu">夏，戶雅翻。相，息亮翻。</span></p>
<p class="em2 strong"><span class="yinwen">16</span>秦王堅還長安，以李威守太尉，加侍中。以曹轂爲鴈門公，劉衞辰爲夏陽公，<span class="jiazhu">夏，戶雅翻。</span>各使統其部落。</p>
<p class="em2 strong"><span class="yinwen">17</span>十二月，戊戌，以尙書王彪之爲僕射。</p>
<h5><span class="section" id="title-10"><span data-head-description="" data-head-level="h3" data-head-title="海西公上">海西公上</span></span></h5>
<p class=""><span class="jiazhu">諱奕，字延齡，哀帝之母弟也；咸康八年，封爲東海王；穆帝升平五年，改封琅邪王；卽位後，桓溫廢爲海西公。</span></p>
<p class="strong"><span class="section" id="title-11"><span data-head-description="" data-head-level="h4" data-head-title="太和元年">太和元年</span></span><span class="biaozhusup" data-rel="（丙寅、三六六年）"></span></p>
<p class="em2 strong"><span class="yinwen">1</span>春，三月，荊州刺史桓豁使督護桓羆攻南鄭，討司馬勳。</p>
<p class="em2 strong"><span class="yinwen">2</span>燕太宰、大司馬恪，太傅、司徒評，稽首歸政，上章綬，請歸第；<span class="jiazhu">稽，音啓。上，時掌翻。</span>燕主暐不許。</p>
<p class="em2 strong"><span class="yinwen">3</span>夏，五月，戊寅，皇后庾氏崩。</p>
<p class="em2 strong"><span class="yinwen">4</span>朱序、周楚擊司馬勳，破之，擒勳及其黨，送大司馬溫；溫皆斬之，傳首建康。</p>
<p class="em2 strong"><span class="yinwen">5</span>代王什翼犍遣左長史燕鳳入貢于秦。<span class="jiazhu">犍，居言翻。燕，於賢翻。</span></p>
<p class="em2 strong"><span class="yinwen">6</span>秋，七月，癸酉，葬孝皇后于敬平陵。<span class="jiazhu">庾后，諡曰孝。</span></p>
<p class="em2 strong"><span class="yinwen">7</span>秦輔國將軍王猛、前將軍楊安、揚武將軍姚萇等帥衆二萬寇荊州，攻南鄕郡；<span class="jiazhu">萇，仲良翻。帥，讀曰率。</span>荊州刺史桓豁救之，八月，軍于新野。秦兵掠安陽民萬餘戶而還。<span class="jiazhu">安陽縣，漢屬漢中郡。魏置魏興郡，安陽屬焉；晉省。秦攻南鄕而退，安能深入山阻，掠安陽之民乎！《載記》作<span class="yinhao">「漢陽」</span>，謂漢水之北也。當從《載記》爲是。</span></p>
<p class="em2 strong"><span class="yinwen">8</span>九月，甲午，曲赦梁、益二州。<span class="jiazhu">司馬勳初平，赦其支黨及脅從者。</span></p>
<p class="em2 strong"><span class="yinwen">9</span>冬，十月，加司徒昱丞相、錄尙書事，入朝不趨，讚拜不名，劍履上殿。<span class="jiazhu">朝，直遙翻。上，時掌翻。</span></p>
<p class="em2 strong"><span class="yinwen">10</span>張天錫遣使至秦境上，告絕於秦。<span class="jiazhu">涼與秦通，見上卷穆帝永和十二年。使，疏吏翻。</span></p>
<p class="em2 strong"><span class="yinwen">11</span>燕撫軍將軍下邳王厲寇兗州，拔魯、高平數郡，置守宰而還。</p>
<p class="em2 strong"><span class="yinwen">12</span>初，隴西李儼以郡降秦，旣而復通於張天錫。<span class="jiazhu">李儼據隴西，事始上卷永和十一年。降，戶江翻。復，扶又翻。</span>十二月，羌斂岐以略陽四千家叛秦，稱臣於儼；<span class="jiazhu">《載記》作<span class="yinhao">「斂岐」</span>。《張天錫傳》作<span class="yinhao">「廉岐」</span>。斂，羌姓也。</span>儼於是拜置牧守，與秦、涼絕。</p>
<p class="em2 strong"><span class="yinwen">13</span>南陽督護趙億據宛城降燕，太守桓澹走保新野；燕人遣南中郎將趙盤自魯陽戍宛。<span class="jiazhu">宛，於元翻。</span></p>
<p class="em2 strong"><span class="yinwen">14</span>徐、兗二州刺史庾希，以后族故，兄弟貴顯，大司馬溫忌之。</p>
<p class="strong"><span class="section" id="title-12"><span data-head-description="" data-head-level="h4" data-head-title="太和二年">二年</span></span><span class="biaozhusup" data-rel="（丁卯、三六七年）"></span></p>
<p class="em2 strong"><span class="yinwen">1</span>春，正月，庾希坐不能救魯、高平，免官。<span class="jiazhu">《考異》曰：《帝紀》，是月，希有罪，走入海。按《本傳》，海西廢後，希始逃于海陵，此時才坐免官耳。</span></p>
<p class="em2 strong"><span class="yinwen">2</span>二月，燕撫軍將軍下邳王厲、鎭北將軍宜都王桓襲敕勒。</p>
<p class="em2 strong"><span class="yinwen">3</span>秦輔國將軍王猛、隴西太守姜衡、南安太守南安邵羌、揚武將軍姚萇等帥衆萬七千討斂岐。三月，張天錫遣前將軍楊遹向金城，征東將軍常據向左南，<span class="jiazhu">張軌置左南縣，屬晉興郡。闞駰《十三州志》曰：石城西一百四十里，有左南城，河水逕其南，曰左南津。遹，音聿。</span>游擊將軍張統向白土，<span class="jiazhu">《晉志》，白土縣屬金城郡。《十三州志》：左南津西六十里有白土城，城在大河之北，爲緣河濟渡之地。</span>天錫自將三萬人屯倉松，<span class="jiazhu">倉松縣，自漢以來屬武威郡，後涼呂光改曰昌松縣。將，卽亮翻。</span>以討李儼。斂岐部落先屬姚弋仲，聞姚萇至，皆降；王猛遂克略陽，斂岐奔白馬。<span class="jiazhu">白馬，卽武都白馬氐之地。</span>秦王堅以萇爲隴東太守。</p>
<p class="em2 strong"><span class="yinwen">4</span>夏，四月，燕慕容塵寇竟陵，太守羅崇擊破之。</p>
<p class="em2 strong"><span class="yinwen">5</span>張天錫攻李儼大夏、武始二郡，下之。<span class="jiazhu">宋白曰：張駿十八年，分武始、興晉、廣武置大夏郡；唐爲大夏縣，屬河州。張駿以狄道縣置武始郡，今熙州卽其地。夏，戶雅翻。</span>常據敗儼兵于葵谷，<span class="jiazhu">敗，補邁翻。</span>天錫進屯左南。儼懼，退守枹罕，<span class="jiazhu">枹，音膚。</span>遣其兄子純謝罪於秦，且請救。秦王堅使前將軍楊安、建威將軍王撫帥騎二萬，會王猛以救儼。</p>
<p class="em2 strong">猛遣邵羌追斂岐，王撫守侯和，姜衡守白石，<span class="jiazhu">白石縣，前漢屬金城郡，後漢屬隴西郡。賢曰：白石山在今蘭州。宋白曰：河州鳳林縣，本漢白石縣地，張駿八年，改爲永固縣。</span>猛與楊安救枹罕。天錫遣楊遹逆戰于枹罕東，猛大破之，俘斬萬七千級，與天錫相持於城下。<span class="jiazhu">枹罕城下也。</span>邵羌禽斂岐於白馬，送之。猛遺天錫書曰：<span class="jiazhu">遺，于季翻。</span><span class="yinhao">「吾受詔救儼，不令與涼州戰，今當深壁高壘，以聽後詔。曠日持久，恐二家俱弊，非良算也。<span class="jiazhu">二家，謂秦、涼也。</span>若將軍退舍，吾執儼而東，將軍徙民西旋，不亦可乎！」</span>天錫謂諸將曰：<span class="yinhao">「猛書如此；吾本來伐叛，不來與秦戰。」</span>遂引兵歸。</p>
<p class="em2 strong">李儼猶未納秦師，王猛白服乘輿，從者數十人，<span class="jiazhu">從，才用翻。</span>請與儼相見。儼開門延之，未及爲備，將士繼入，遂執儼。以立忠將軍彭越爲平西將軍、涼州刺史，鎭枹罕。<span class="jiazhu">立忠將軍，苻秦所創置。</span></p>
<p class="em2 strong">張天錫之西歸也，李儼將賀肫說儼曰：<span class="yinhao">「以明公神武，將士驍悍，柰何束手於人！王猛孤軍遠來，士卒疲弊，且以我請救，必不設備，若乘其怠而擊之，可以得志。」</span>儼曰：<span class="yinhao">「求救於人以免難，難旣免而擊之，天下其謂我何！不若固守以老之，彼將自退。」</span>猛責儼以不卽出迎，儼以賀肫之謀告；猛斬肫，<span class="jiazhu">肫，株倫翻，又音豚。說，輸芮翻。難，乃旦翻。</span>以儼歸。至長安，堅以儼爲光祿勳，賜爵歸安侯。</p>
<p class="em2 strong"><span class="yinwen">6</span>燕太原桓王恪言於燕主暐曰：<span class="jiazhu">《諡法》：辟土服遠曰桓。</span><span class="yinhao">「吳王垂，將相之才十倍於臣，先帝以長幼之次，<span class="jiazhu">長，知兩翻。</span>故臣得先之。<span class="jiazhu">得先，悉薦翻。</span>臣死之後，願陛下舉國以聽吳王。」</span>五月，壬辰，恪疾篤，暐親視之，問以後事。恪曰：<span class="yinhao">「臣聞報恩莫大於薦賢，賢者雖在板築，猶可爲相，<span class="jiazhu">謂殷王高宗起傅說於板築之間，命以爲相。</span>況至親乎！吳王文武兼資，管、蕭之亞，<span class="jiazhu">謂才亞於管仲、蕭何也。</span>陛下若任以大政，國家可安；不然，秦、晉必有窺窬之計。」</span>言終而卒。<span class="jiazhu">窬，音俞。卒，子恤翻。</span></p>
<p class="em2 strong">秦王堅聞恪卒，陰有圖燕之計，欲覘其可否，<span class="jiazhu">覘，丑廉翻，又丑豔翻。</span>命匈奴曹轂發使如燕朝貢，<span class="jiazhu">曹轂，匈奴右賢王也，前年降於秦。朝，直遙翻。</span>以西戎主簿<span class="jiaozhusup">【章：十二行本「簿」下有「馮翊」二字；乙十一行本同；退齋校同。】</span>郭辯爲之副。<span class="jiazhu">晉武帝置西戎校尉於長安，秦蓋因之；主簿，其屬也。《考異》曰：燕建熙八年，皇甫眞爲太尉。《燕書》及《載記》、《眞傳》，郭辯至燕，皆在眞爲太尉下。《晉春秋》在建熙十年八月。恐皆非是，故附曹轂降秦下。</span>燕司空皇甫眞兄腆及從子奮、覆皆仕秦，腆爲散騎常侍。<span class="jiazhu">皇甫眞，本安定人，仕於燕。從，才用翻。散，悉亶翻。騎，奇寄翻。</span>辯至燕，歷造公卿，<span class="jiazhu">造，七到翻。</span>謂眞曰：<span class="yinhao">「僕本秦人，家爲秦所誅，故寄命曹王，貴兄常侍及奮、覆兄弟並相知有素。」</span>眞怒曰：<span class="yinhao">「臣無境外之交，此言何以及我！君似奸人，得無因緣假託乎！」</span>白暐，請窮治之；<span class="jiazhu">治，直之翻。</span>太傅評不許。辯還，爲堅言：<span class="yinhao">「燕朝政無綱紀，實可圖也。<span class="jiazhu">爲，于僞翻。朝，直遙翻。</span>鑒機識變，唯皇甫眞耳。」</span>堅曰：<span class="yinhao">「以六州之衆，<span class="jiazhu">六州：幽、幷、冀、司、兗、豫也。</span>豈得不使有智士一人哉！」</span></p>
<p class="em2 strong">曹轂尋卒，秦分其部落爲二，使其二子分統之，號東、西曹。<span class="jiazhu">堅分轂部落，貳城以西二萬餘落，使轂長子璽統之；貳城以東二萬餘落，使轂小子寅統之。</span></p>
<p class="em2 strong"><span class="yinwen">7</span>荊州刺史桓豁、竟陵太守羅崇攻宛，拔之；趙億走，趙盤退歸魯陽。豁追擊盤於雉城，擒之，<span class="jiazhu">雉縣，自漢以來屬南陽郡，其地當在唐鄧州向城縣界。《新唐志》曰：向城縣北八十里有魯陽關。</span>留兵戍宛而還。<span class="jiazhu">還，從宣翻，又如字。</span></p>
<p class="em2 strong"><span class="yinwen">8</span>秋，七月，燕下邳王厲等破敕勒，獲馬牛數萬頭。</p>
<p class="em2 strong">初，厲兵過代地，犯其穄田；<span class="jiazhu">穄，子例翻，𪎭也。今南人呼黍爲穄。北方地寒，五穀不生，惟黍生之，故有穄出。項安世曰：黍有二種：正黍似粟而大，以五月熟，今荊人專謂之黍，又謂之黍穄是也。又一種尤高大，稈之狀至如蘆，實之狀至如薏苡，荊人謂之討黍，又謂之蘆穄，然以秋熟，非正黍也。</span>代王什翼犍怒。<span class="jiazhu">犍，居言翻。</span>燕平北將軍武強公埿以幽州兵戍雲中。八月，什翼犍攻雲中，埿棄城走，<span class="jiazhu">埿，與泥同。</span>振威將軍慕輿賀辛戰沒。</p>
<p class="em2 strong"><span class="yinwen">9</span>九月，以會稽內史郗愔爲都督徐·兗·青·幽·揚州之晉陵諸軍事、徐·兗二州刺史，鎭京口。<span class="jiazhu">郗，丑之翻。愔，揖淫翻。沈約曰：晉永嘉大亂，幽、冀、青、幷、兗州及徐州之淮北流民相率過淮，亦有過江在晉陵界者。成帝咸和四年，郗鑒又徙流民之在淮南者於晉陵諸縣。其徙過江南及留在江北者，並立僑郡縣以司牧之。徐、兗二州，或治江北，江北又僑立幽、冀、青、幷四州。</span></p>
<p class="em2 strong"><span class="yinwen">10</span>秦淮南公幼之反也，征東大將軍、幷州牧、晉公柳，征西大將軍、秦州刺史趙公雙，皆與之通謀；秦王堅以雙，母弟至親，柳，健之愛子，隱而不問。柳、雙復與鎭東將軍、洛州刺史魏公廋，安西將軍、雍州刺史燕公武謀作亂，<span class="jiazhu">復，扶又翻。秦幷州刺史治蒲阪，秦州刺史治上邽，洛州刺史治陝，雍州刺史治安定。廋、武，皆健子也。廋，疏鳩翻。</span>鎭東主簿南安姚眺<span class="jiazhu">眺，他弔翻。</span>諫曰：<span class="yinhao">「明公以周、邵之親，受方面之任，國家有難，當竭力除之，況自爲難乎！」</span><span class="jiazhu">難，乃旦翻。</span>廋不聽。堅聞之，徵柳等詣長安。冬，十月，柳據蒲阪，雙據上邽，廋據陝城，武據安定，皆舉兵反。<span class="jiazhu">果如王猛之言。</span>堅遣使諭之曰：<span class="yinhao">「吾待卿等，恩亦至矣，何苦而反！今止不徵，卿宜罷兵，各定其位，一切如故。」</span>各齧棃以爲信。皆不從。<span class="jiazhu">棃肉脆而齧之易入，以喻親戚離叛，則國力脆弱，將爲敵人所乘，故齧棃付使者，賜柳等以爲信也。使，疏吏翻。齧，魚結翻。</span></p>
<p class="em2 strong"><span class="yinwen">11</span>代王什翼犍擊劉衞辰，河冰未合，什翼犍命以葦絚約流澌。俄而冰合，<span class="jiazhu">自代擊朔方，西渡大河，其津曰君子津。絚，居登翻。</span>然猶未堅，乃散葦於其上，冰草相結，有如浮梁，代兵乘之以渡。衞辰不意兵猝至，與宗族西走，什翼犍收其部落什六七而還。衞辰奔秦，秦王堅送衞辰還朔方，遣兵戍之。</p>
<p class="em2 strong"><span class="yinwen">12</span>十二月，甲子，燕太尉建寧敬公陽騖卒。<span class="jiazhu">《諡法》：合善典法曰敬；夙夜警戒曰敬。</span>以司空皇甫眞爲侍中、太尉，光祿大夫李洪爲司空。</p>
<p class="strong"><span class="section" id="title-13"><span data-head-description="" data-head-level="h4" data-head-title="太和三年">三年</span></span><span class="biaozhusup" data-rel="（戊辰、三六八年）"></span></p>
<p class="em2 strong"><span class="yinwen">1</span>春，正月，秦王堅遣後將軍楊成世、左將軍毛嵩分討上邽、安定，輔國將軍王猛、建節將軍鄧羌攻蒲阪，前將軍楊安、廣武將軍張蚝攻陝城。堅命蒲、陝之軍皆距城三十里，堅壁勿戰，俟秦、雍已平，然後幷力取之。<span class="jiazhu">陝，式冉翻。雍，於用翻。</span></p>
<p class="em2 strong"><span class="yinwen">2</span>初，燕太宰恪有疾，以燕主暐幼弱，政不在己，太傅評多猜忌，恐大司馬之任不當其人，謂暐兄樂安王臧曰：<span class="yinhao">「今南有遺晉，西有強秦，二國常蓄進取之志，顧我未有隙耳。夫國之興衰，繫於輔相。大司馬總統六軍，不可任非其人，我死之後，以親疏言之，當在汝及沖。汝曹雖才識明敏，然年少，未堪多難。<span class="jiazhu">少，詩照翻。難，乃旦翻。</span>吳王天資英傑，智略超世，汝曹若能推大司馬以授之，必能混壹四海，況外寇，不足憚也；愼無冒利而忘害，不以國家爲意也。」</span><span class="jiazhu">冒利而忘害者，謂利在於得兵權，而冒當大司馬之任，而忘亡國敗家之害也。</span>又以語太傅評。<span class="jiazhu">語，牛倨翻。</span>及恪卒，評不用其言。二月，以車騎將軍中山王沖爲大司馬。沖，暐之弟也。以荊州刺史吳王垂爲侍中、車騎大將軍、儀同三司。<span class="jiazhu">爲評、垂有隙張本。騎，奇寄翻。</span></p>
<p class="em2 strong"><span class="yinwen">3</span>秦魏公廋以陝城降燕，請兵應接；秦人大懼，盛兵守華陰。<span class="jiazhu">華陰縣在陝城之西，有潼關之險。降，戶江翻。華，戶化翻。</span></p>
<p class="em2 strong">燕魏尹范陽王德<span class="jiazhu">燕都鄴，以魏郡太守爲魏尹。</span>上疏，以爲：<span class="yinhao">「先帝應天受命，志平六合；陛下纂統，當繼而成之。今苻氏骨肉乖離，國分爲五，<span class="jiazhu">蒲阪、陝城、上邽、安定與長安爲五。</span>投誠請援，前後相尋，是天以秦賜燕也。天與不取，反受其殃，吳、越之事，足以觀矣。<span class="jiazhu">《國語》：越范蠡曰：昔天以越賜吳，吳不敢取；今天以吳賜越，越其敢逆天乎！</span>宜命皇甫眞引幷、冀之衆徑趨蒲阪，<span class="jiazhu">趨，七喻翻。</span>吳王垂引許、洛之兵馳解廋圍，太傅總京師虎旅爲二軍後繼，傳檄三輔，示以禍福，明立購賞，彼必望風響應，渾壹之期，於此乎在矣！」</span>時燕人多請救陝，因圖關中者，太傅評曰：<span class="yinhao">「秦，大國也，今雖有難，未易可圖。<span class="jiazhu">難，乃旦翻。易，以豉翻。</span>朝廷雖明，未如先帝；<span class="jiazhu">燕人謂其主爲朝廷。</span>吾等智略，又非太宰之比。但能閉關保境足矣，平秦非吾事也。」</span></p>
<p class="em2 strong">魏公廋遺吳王垂及皇甫眞牋曰：<span class="jiazhu">遺，于季翻。</span><span class="yinhao">「苻堅、王猛，皆人傑也，謀爲燕患久矣；今不乘機取之，恐異日燕之君臣將有甬東之悔矣！」</span><span class="jiazhu">《左傳》：吳入越，越子保于會稽，使行成於吳，吳子許之。伍子胥諫，不聽。其後越入吳，請使吳王居甬東。吳王曰：<span class="yinhao">「孤老矣，不能事君王也。吾悔不用子胥之言，自令陷此！」</span>乃縊。賈逵曰：甬東，越鄙，甬江東也。《索隱》曰：今鄮縣卽其處。甬，余隴翻。</span>垂謂眞曰：<span class="yinhao">「方今爲人患者必在於秦，主上富於春秋，觀太傅識度，豈能敵苻堅、王猛乎？」</span>眞曰：<span class="yinhao">「然，吾雖知之，如言不用何！」</span></p>
<p class="em2 strong"><span class="yinwen">4</span>三月，丁巳朔，日有食之。</p>
<p class="em2 strong"><span class="yinwen">5</span>癸亥，大赦。</p>
<p class="em2 strong"><span class="yinwen">6</span>秦楊成世爲趙公雙將苟興所敗，毛嵩亦爲燕公武所敗，奔還。秦王堅復遣武衞將軍王鑒、寧朔將軍呂光、將軍馮翊郭將、翟傉等帥衆三萬討之。<span class="jiazhu">敗，補邁翻。復，扶又翻。傉，奴沃翻。</span>夏，四月，雙、武乘勝至于榆眉，以苟興爲前鋒。王鑒欲速戰，呂光曰：<span class="yinhao">「興新得志，氣勢方銳，宜持重以待之。彼糧盡必退，退而擊之，蔑不濟矣！」</span>二旬而興退。光曰：<span class="yinhao">「興可擊矣。」</span>遂追之；興敗，因擊雙、武，大破之，斬獲萬五千級，武棄安定，與雙皆奔上邽；鑒等進攻之。</p>
<p class="em2 strong">晉公柳數出挑戰，<span class="jiazhu">數，所角翻。挑，徒了翻。</span>王猛不應。柳以猛爲畏之，五月，留其世子良守蒲阪，帥衆二萬西趨長安。去蒲阪百餘里，鄧羌帥精騎七千夜襲，敗之。<span class="jiazhu">帥，讀曰率。趨，七喻翻。敗，補邁翻。</span>柳引軍還，猛邀擊之，盡俘其衆。柳與數百騎入城，猛、羌進攻之。</p>
<p class="em2 strong">秋，七月，王鑒等拔上邽，斬雙、武，宥其妻子。以左衞將軍苻雅爲秦州刺史。八月，以長樂公丕爲雍州刺史。<span class="jiazhu">樂，音洛。雍，於用翻。</span></p>
<p class="em2 strong">九月，王猛等拔蒲阪，斬晉公柳及其妻子。猛屯蒲阪，遣鄧羌與王鑒等會攻陝城。</p>
<p class="em2 strong"><span class="yinwen">7</span>燕王公、貴戚多占民爲蔭戶，<span class="jiazhu">占，之贍翻。晉制：官品自第一至第九，各以貴賤占田有差，而又各以品之高卑蔭其親屬，多者及九族，少者二世；宗室、國賓、先賢之後，及士人子孫亦如之；而又得蔭人以爲衣食客及佃客。</span>國之戶口，少於私家，<span class="jiazhu">少，所沼翻。</span>倉庫空竭，用度不足。尙書左僕射廣信公悅綰曰：<span class="yinhao">「今三方鼎峙，<span class="jiazhu">三方，謂燕、晉、秦也。</span>各有吞併之心。而國家政法不立，豪貴恣橫，<span class="jiazhu">橫，戶孟翻。</span>至使民戶彈盡，委輸無入，<span class="jiazhu">委，於僞翻。輸，書遇翻。</span>吏斷常俸，戰士絕廩，官貸粟帛以自贍給；旣不可聞於鄰敵，且非所以爲治，<span class="jiazhu">治，直吏翻。</span>宜一切罷斷諸蔭戶，盡還郡縣。」</span><span class="jiazhu">罷斷，丁管翻。</span>燕主暐從之，使綰專治其事，糾擿姦伏，<span class="jiazhu">擿，他歷翻。</span>無敢蔽匿，出戶二十餘萬，舉朝怨怒。<span class="jiazhu">朝，直遙翻。</span>綰先有疾，自力釐校戶籍，疾遂亟。冬，十一月，卒。</p>
<p class="em2 strong"><span class="yinwen">8</span>十二月，秦王猛等拔陝城，獲魏公廋，送長安。秦王堅問其所以反，對曰：<span class="yinhao">「臣本無反心，但以弟兄屢謀逆亂，臣懼幷死，故謀反耳。」</span>堅泣曰：<span class="yinhao">「汝素長者，固知非汝心也；且高祖不可以無後。」</span><span class="jiazhu">苻健廟號高祖。</span>乃賜廋死，原其七子，以長子襲魏公，餘子皆封縣公，以嗣越厲王及諸弟之無後者。<span class="jiazhu">苻生廢爲越王，諡曰厲。</span>苟太后曰：<span class="yinhao">「廋與雙俱反，雙獨不得置後，何也？」</span>堅曰：<span class="yinhao">「天下者，高祖之天下，高祖之子不可以無後。至於仲羣，不顧太后，謀危宗廟，<span class="jiazhu">苻雙，字仲羣。</span>天下之法，不可私也！」</span>以范陽公抑爲征東大將軍、幷州刺史，鎭蒲阪；鄧羌爲建武將軍、洛州刺史，鎭陝城。擢姚眺爲汲郡太守。</p>
<p class="em2 strong"><span class="yinwen">9</span>加大司馬溫殊禮，位在諸侯王上。</p>
<p class="em2 strong"><span class="yinwen">10</span>是歲，以仇池公楊世爲秦州刺史，世弟統爲武都太守。世亦稱臣於秦，秦以世爲南秦州刺史。</p>
</div></body></html>