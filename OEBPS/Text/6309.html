<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>資治通鑑-卷第一百六十五・梁紀二十一・世祖孝元皇帝下</title><meta content="width=device-width" initial-scale="1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="梁紀二十一">梁紀二十一</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">起昭陽作噩<span class="biaozhusup" data-rel="">（癸酉）</span>，盡閼逢閹茂<span class="biaozhusup" data-rel="">（甲戌）</span>，凡二年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="世祖孝元皇帝下">世祖孝元皇帝下</span></span></h5>
<div class="yt" id="y553"><p class="strong" id="p1"><a class="gg-link" href="#p1" onclick="return changeColor(this);"></a><span class="section" id="title-3"><span data-head-description="世祖孝元皇帝下" data-head-level="h4" data-head-title="承聖二年">承聖二年</span></span><span class="biaozhusup" data-rel="">（癸酉、五五三年）</span></p></div>
<p class="em2 strong" id="p2"><a class="gg-link" href="#p2" onclick="return changeColor(this);"></a><span class="yinwen">1</span>春，正月，王僧辯發建康，承制，使陳霸先代鎭揚州。<span class="jiazhu">使陳霸先自京口代鎭揚州。</span></p>
<p class="em2 strong" id="p3"><a class="gg-link" href="#p3" onclick="return changeColor(this);"></a><span class="yinwen">2</span>丙子，山胡圍齊離石。戊寅，齊主討之，未至，胡已走，因巡三堆，<span class="jiazhu">魏收<span class="shu-ming">地形志</span>：永安郡平寇縣，魏眞君七年併三堆屬焉。隋鴈門郡崞縣有平寇縣。</span>大獵而歸。</p>
<p class="em2 strong" id="p4"><a class="gg-link" href="#p4" onclick="return changeColor(this);"></a><span class="yinwen">3</span>以吏部尙書王褒爲左僕射。</p>
<p class="em2 strong" id="p5"><a class="gg-link" href="#p5" onclick="return changeColor(this);"></a><span class="yinwen">4</span>己丑，齊改鑄錢，文曰<span class="yinhao">「常平五銖」</span>。<span class="jiazhu"><span class="shu-ming">五代志</span>：齊文宣除魏永安五銖，改鑄常平五銖，重如其文，其錢甚貴，且制造甚精。</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a><span class="yinwen">5</span>二月，庚子，李洪雅力屈，以空雲城降陸納。<span class="jiazhu">去年吳藏攻李洪雅。降，戶江翻；下同。</span>納囚洪雅，殺丁道貴。納以沙門寶誌詩讖有<span class="yinhao">「十八子」</span>，以爲李氏當王，<span class="jiazhu">天監中，寶誌爲讖云：<span class="yinhao">「太歲龍，將無理。蕭經霜，草應死。餘人散，十八子。」</span>時言蕭氏當滅，李氏代興。讖，楚讚翻。</span>甲辰，推洪雅爲主，號大將軍，使乘平肩輿，列鼓吹，納帥衆數千，左右翼從。<span class="jiazhu">吹，尺瑞翻。帥，讀曰率；下同。從，才用翻。</span></p>
<p class="em2 strong" id="p7"><a class="gg-link" href="#p7" onclick="return changeColor(this);"></a><span class="yinwen">6</span>魏太師泰去丞相、大行臺，<span class="jiazhu">去，羌呂翻。</span>爲都督中外諸軍事。</p>
<p class="em2 strong" id="p8"><a class="gg-link" href="#p8" onclick="return changeColor(this);"></a><span class="yinwen">7</span>王雄至東梁州，黃衆寶帥衆降。<span class="jiazhu">黃衆寶反見上卷上年。</span>太師泰赦之，遷其豪帥於雍州。<span class="jiazhu">帥，所類翻。雍，於用翻。</span></p>
<p class="em2 strong" id="p9"><a class="gg-link" href="#p9" onclick="return changeColor(this);"></a><span class="yinwen">8</span>齊主送柔然可汗鐵伐之父登注及兄庫提還其國。<span class="jiazhu">登注等奔齊見上卷上年。可，從刊入聲。汗，音寒。</span>鐵伐尋爲契丹所殺，<span class="jiazhu">契，欺訖翻，又音喫。</span>國人立登注爲可汗。登注復爲其大人阿富提所殺，<span class="jiazhu">復，扶又翻。</span>國人立庫提。</p>
<p class="em2 strong" id="p10"><a class="gg-link" href="#p10" onclick="return changeColor(this);"></a><span class="yinwen">9</span>突厥伊利可汗卒，子科羅立，號乙息記可汗；<span class="jiazhu">厥，君勿翻。<span class="shu-ming">考異</span>曰：顏師古<span class="shu-ming">隋書·突厥傳</span>云：<span class="yinhao">「弟逸可汗立。」</span>今從<span class="shu-ming">周書</span>及<span class="shu-ming">北史</span>。</span>三月，遣使獻馬五萬于魏。<span class="jiazhu">使，疏吏翻。</span>柔然別部又立阿那瓌叔父鄧叔子爲可汗；<span class="jiazhu"><span class="shu-ming">考異</span>曰：<span class="shu-ming">魏書</span>、<span class="shu-ming">北史·蠕蠕傳</span>皆云<span class="yinhao">「立鐵伐爲可汗」</span>，<span class="shu-ming">突厥傳</span>皆云<span class="yinhao">「立鄧叔子爲可汗」</span>。蓋諸部分散，各有所立也。</span>乙息記擊破鄧叔子於沃野北木賴山。乙息記卒，捨其子攝圖而立其弟俟斤，號木杆可汗。<span class="jiazhu">俟，渠之翻。杆，公旦翻。爲後佗鉢卒、攝圖爭國張本。<span class="shu-ming">考異</span>曰：<span class="shu-ming">周書</span>作<span class="yinhao">「木汗」</span>，<span class="shu-ming">隋書</span>作<span class="yinhao">「俟斗木杆」</span>。今從<span class="shu-ming">北史</span>。</span>木杆狀貌奇異，性剛勇，多智略，善用兵，鄰國畏之。</p>
<p class="em2 strong" id="p11"><a class="gg-link" href="#p11" onclick="return changeColor(this);"></a><span class="yinwen">10</span>上聞武陵王紀東下，使方士畫版爲紀像，<span class="jiazhu">畫，與𦘕同。</span>親釘支體以厭之，<span class="jiazhu">釘，丁定翻。厭，於叶翻。</span>又執侯景之俘以報紀。初，紀之舉兵，皆太子圓照之謀也。圓照時鎭巴東，<span class="jiazhu">巴東，信州。</span>執留使者，啓紀云：<span class="yinhao">「侯景未平，宜急進討；已聞荊鎭爲景所破。」</span>紀信之，趣兵東下。<span class="jiazhu">使，疏吏翻。趣，讀曰促。</span></p>
<p class="em2 strong" id="p12"><a class="gg-link" href="#p12" onclick="return changeColor(this);"></a>上甚懼，與魏書曰：<span class="yinhao">「『子糾，親也，請君討之。』」</span><span class="jiazhu"><span class="shu-ming">左傳</span>：齊無知弒其君，雍廩殺無知。公子小白自莒入于齊。魯莊公伐齊，納子糾，魯師敗績。齊鮑叔帥師來言曰：<span class="yinhao">「子糾，親也，請君討之。」</span>乃殺子糾。</span>太師泰曰：<span class="yinhao">「取蜀制梁，在茲一舉。」</span>諸將咸難之。<span class="jiazhu">咸以爲難也。</span>大將軍代人尉遲迥，泰之甥也，<span class="jiazhu"><span class="shu-ming">迥傳</span>：其先魏之別種，號尉遲部，因氏焉。尉，紆勿翻。</span>獨以爲可克。泰問以方略，迥曰：<span class="yinhao">「蜀與中國隔絕百有餘年，恃其險，<span class="jiaozhusup">〔章：十二行本「險」下有「遠」字；乙十一行本同；孔本同；張校同。〕</span>不虞我至，若以鐵騎兼行襲之，無不克矣。」</span><span class="jiazhu">騎，奇寄翻；下同。</span>泰乃遣迥督開府儀同三司原珍等六軍，甲士萬二千，騎萬匹，自散關伐蜀。<span class="jiazhu"><span class="shu-ming">考異</span>曰：<span class="shu-ming">典略</span>在正月戊辰。今從<span class="shu-ming">周紀</span>。</span></p>
<p class="em2 strong" id="p13"><a class="gg-link" href="#p13" onclick="return changeColor(this);"></a><span class="yinwen">11</span>陸納遣將吳藏、潘烏黑、李賢明等下據車輪。<span class="jiazhu">將，卽亮翻；下同。按下文，陸納夾岸爲城。甲子，王僧辯攻拔之，乙丑，進圍長沙。則車輪之地，蓋據湘江之要，去長沙不遠也。<span class="shu-ming">考異</span>曰：<span class="shu-ming">梁紀</span>云<span class="yinhao">「二月丙子」</span>。按<span class="shu-ming">長曆</span>，二月無丙子。<span class="shu-ming">梁紀</span>誤。</span>王僧辯至巴陵，<span class="jiazhu"><span class="shu-ming">考異</span>曰：<span class="shu-ming">典略</span>云<span class="yinhao">「三月辛酉」</span>。按<span class="shu-ming">長曆</span>，是月癸亥朔，無辛酉。<span class="shu-ming">典略</span>誤。</span>宜豐侯循讓都督於僧辯，<span class="jiazhu"><span class="shu-ming">考異</span>曰：<span class="shu-ming">僧辯傳</span>云<span class="yinhao">「與陳霸先讓都督」</span>。今從<span class="shu-ming">典略</span>。</span>僧辯弗受。上乃以僧辯、循爲東、西都督。夏，四月，丙申，僧辯軍于車輪。<span class="jiazhu"><span class="shu-ming">考異</span>曰：<span class="shu-ming">典略</span>作<span class="yinhao">「甲子」</span>，非也。今從<span class="shu-ming">梁紀</span>。</span></p>
<p class="em2 strong" id="p14"><a class="gg-link" href="#p14" onclick="return changeColor(this);"></a><span class="yinwen">12</span>吐谷渾可汗夸呂，雖通使於魏而寇抄不息，<span class="jiazhu">吐，從暾入聲。谷，音浴。使，疏吏翻；下同。抄，楚交翻。</span>宇文泰將騎三萬踰隴，至姑臧，討之。夸呂懼，請服；旣而復通使於齊。涼州刺史史寧覘知其還，襲之於赤泉，<span class="jiazhu"><span class="shu-ming">唐志</span>：涼州姑臧縣有赤水軍，本赤烏鎭，有赤烏泉，因名，幅員五千一百八十里，軍之最大者也。復，扶又翻。覘，丑鹽翻，又丑豔翻。</span>獲其僕射乞伏觸狀。<span class="jiaozhusup">〔嚴：「狀」改「拔」。〕</span></p>
<p class="em2 strong" id="p15"><a class="gg-link" href="#p15" onclick="return changeColor(this);"></a><span class="yinwen">13</span>陸納夾岸爲城，以拒王僧辯。納士卒皆百戰之餘，僧辯憚之，不敢輕進，稍作連城以逼之。納以僧辯爲怯，不設備；五月，甲子，僧辯命諸軍水陸齊進，急攻之，僧辯親執旗鼓，宜豐侯循親受矢石，拔其二城；納衆大敗，步走，保長沙。乙丑，僧辯進圍之。僧辯坐壟上視築圍壘，吳藏、李賢明帥銳卒千人開門突出，蒙楯直進，趨僧辯。<span class="jiazhu">帥，讀曰率。楯，食尹翻。趨，七喻翻。</span>時杜崱、杜龕並侍左右，甲士衞者止百餘人，力戰拒之。<span class="jiazhu">崱，士力翻。龕，苦含翻。</span>僧辯據胡牀不動，裴之橫從旁擊藏等，藏等敗退，賢明死，<span class="jiazhu">李賢明，本侯景將也，景敗，歸王琳。</span>藏脫走入城。</p>
<p class="em2 strong" id="p16"><a class="gg-link" href="#p16" onclick="return changeColor(this);"></a><span class="yinwen">14</span>武陵王紀至巴郡，聞有魏兵，遣前梁州刺史巴西譙淹還救蜀。初，楊乾運求爲梁州刺史，紀以爲潼州刺史；<span class="jiaozhusup">〔章：十二行本無「刺史」二字；乙十一行本同；張校同，云無註本亦無。〕</span><span class="jiazhu"><span class="shu-ming">五代志</span>：金山郡，西魏置潼州。蓋梁已置此州也，治涪城。</span>楊法琛求爲黎州刺史，以爲沙州：<span class="jiazhu">蓋卽以平興爲沙州也。潼，音同。琛，丑林翻。</span>二人皆不悅。乾運兄子略說乾運曰：<span class="yinhao">「今侯景初平，宜同心戮力，<span class="jiazhu">說，式芮翻。戮，音留，又音六，幷力也。</span>保國寧民，而兄弟尋戈，<span class="jiazhu"><span class="shu-ming">左傳</span>，子產曰：<span class="yinhao">「昔高辛氏有二子，伯曰閼伯，季曰實沈，不相能也，日尋干戈，以相征討。」</span></span>此自亡之道也。夫木朽不雕，<span class="jiazhu"><span class="shu-ming">論語</span>，孔本曰：<span class="yinhao">「朽木不可雕也。」</span></span>世衰難佐，不如送款關中，可以功名兩全。」</span>乾運然之，令略將二千人鎭劍閣，又遣其壻樂廣鎭安州，<span class="jiazhu"><span class="shu-ming">五代志</span>：普安郡，梁置南安州，後改爲安州。普安舊曰南安，西魏改普安。將，卽亮翻。</span>與法琛皆潛通於魏。魏太師泰密賜乾運鐵券，授驃騎大將軍、開府儀同三司、梁州刺史。<span class="jiazhu">西魏之官，驃騎大將軍、開府儀同三司，位次柱國大將軍。驃，匹妙翻。</span>尉遲迥以開府儀同三司侯呂陵始爲前軍，<span class="jiazhu">侯呂陵，虜三字姓。</span>至劍閣，略退就樂廣，翻城應始，始入據安州。甲戌，迥至涪水，<span class="jiazhu">涪水自龍州入潼州界。潼州治涪，其城西臨涪水。涪，音浮。</span>乾運以州降。<span class="jiazhu">降，戶江翻。</span>迥分軍守之，進襲成都。時成都見兵不滿萬人，<span class="jiazhu">見，賢遍翻。</span>倉庫空竭，永豐侯撝嬰城自守，迥圍之。譙淹遣江州刺史景欣、幽州刺史趙拔扈援成都，<span class="jiazhu"><span class="shu-ming">五代志</span>：隆山郡隆山縣，舊曰犍爲縣，置江州。</span>迥使原珍等擊走之。</p>
<p class="em2 strong" id="p17"><a class="gg-link" href="#p17" onclick="return changeColor(this);"></a>武陵王紀至巴東，聞侯景已平，乃自悔，召太子圓照責之，對曰：<span class="yinhao">「侯景雖平，江陵未服。」</span>紀亦以旣稱尊號，<span class="jiazhu">紀稱尊號，見上卷上年。</span>不可復爲人下，<span class="jiazhu">復，扶又翻；下上復、復送、乃復、無復同。</span>欲遂東進。將卒日夜思歸，其江州刺史王開業以爲宜還救根本，更思後圖；諸將皆以爲然。<span class="jiazhu">將，卽亮翻。</span>圓照及劉孝勝固言不可，紀從之，宣言於衆曰：<span class="yinhao">「敢諫者死！」</span>己丑，紀至西陵，軍勢甚盛，舳艫翳川。<span class="jiazhu">舳，音逐。艫，音廬。翳，蔽也。</span>護軍陸法和築二城於峽口兩岸，運石塡江，鐵鎖斷之。<span class="jiazhu">斷，音短。</span></p>
<p class="em2 strong" id="p18"><a class="gg-link" href="#p18" onclick="return changeColor(this);"></a>帝拔任約於獄，以爲晉安王司馬，<span class="jiazhu">帝封子方智爲晉安王。任，音壬。</span>使助法和拒紀，<span class="jiazhu">赤亭之戰，法和活約，是有舊恩，故使助之。</span>謂之曰：<span class="yinhao">「汝罪不容誅，我不殺，本爲今日！」</span>因撤禁兵以配之，仍許妻以廬陵王續之女，使宣猛將軍劉棻與之俱。<span class="jiazhu">爲，于僞翻。妻，七細翻。棻，符分翻。</span></p>
<p class="em2 strong" id="p19"><a class="gg-link" href="#p19" onclick="return changeColor(this);"></a><span class="yinwen">15</span>庚辰，巴州刺史余孝頃將兵萬人會王僧辯於長沙。<span class="jiazhu">將，卽亮翻；下同。</span></p>
<p class="em2 strong" id="p20"><a class="gg-link" href="#p20" onclick="return changeColor(this);"></a><span class="yinwen">16</span>豫章太守觀寧侯永，昏而少斷，<span class="jiazhu">少，詩沼翻。斷，丁亂翻。</span>左右武蠻奴用事，軍主文重疾之。永將兵討陸納，至宮亭胡，重殺蠻奴，永軍潰，奔江陵。重將其衆奔開建侯蕃，蕃殺之而有其衆。<span class="jiazhu">開建侯蕃時鎭鄱陽。沈約曰：宋文帝分臨賀郡之封陽縣立開建縣。</span></p>
<p class="em2 strong" id="p21"><a class="gg-link" href="#p21" onclick="return changeColor(this);"></a><span class="yinwen">17</span>六月，壬辰，武陵王紀築連城，攻絕鐵鎖，陸法和告急相繼。上復拔謝答仁於獄，<span class="jiazhu">去年侯景敗，得謝答仁，不殺而囚之。</span>以爲步兵校尉，<span class="jiazhu">梁東宮有步兵等三校尉。校，戶敎翻。</span>配兵使助法和；又遣使送王琳，令說諭陸納。<span class="jiazhu">使，疏吏翻。說，式芮翻。</span>乙未，琳至長沙，僧辯使送示之，納衆悉拜且泣，使謂僧辯曰：<span class="yinhao">「朝廷若赦王郎，乞聽入城。」</span>僧辯不許，復送江陵。陸法和求救不已，上欲召長沙兵，恐失陸納，乃復遣琳許其入城。琳旣入，納遂降，湘州平。<span class="jiazhu">降，戶江翻。<span class="shu-ming">考異</span>曰：<span class="shu-ming">梁紀</span>：<span class="yinhao">「乙酉，湘州平。」</span>按<span class="shu-ming">長曆</span>，是月無乙酉。<span class="shu-ming">梁紀</span>誤。</span>上復琳官爵，使將兵西援峽口。<span class="jiazhu">將，卽亮翻。</span></p>
<p class="em2 strong" id="p22"><a class="gg-link" href="#p22" onclick="return changeColor(this);"></a><span class="yinwen">18</span>甲辰，齊章武景王庫狄干卒。</p>
<p class="em2 strong" id="p23"><a class="gg-link" href="#p23" onclick="return changeColor(this);"></a><span class="yinwen">19</span>武陵王紀遣將軍侯叡將衆七千築壘與陸法和相拒。上遣使與紀書，許其還蜀，專制一方；紀不從，報書如家人禮。<span class="jiazhu">不肯定君臣之分而用兄弟之禮。使，疏吏翻；下同。</span>陸納旣平，湘州諸軍相繼西上，<span class="jiazhu">上，時掌翻。</span>上復與紀書曰：<span class="yinhao">「吾年爲一日之長，屬有平亂之功，膺此樂推，事歸當璧。<span class="jiazhu">長，陟丈翻。屬，之欲翻。樂，音洛。<span class="shu-ming">左傳</span>：楚共王無冢適，有寵子五人，無適立焉。乃大有事於羣望，而祈曰：<span class="yinhao">「請神擇於五人者，使主社稷。」</span>乃徧以璧見于羣望曰：<span class="yinhao">「當璧而拜者，神所立也。」</span>旣乃密埋璧於大室之庭，使五人者齊而長入拜，康王跨之，靈王肘加焉，子千、子晳皆遠之。平王弱，抱以入，再拜，皆厭紐。後平王卒有楚國。</span>儻遣使乎，良所遲也。<span class="jiazhu">遲，直利翻，待也。</span>如曰不然，於此投筆。友于兄弟，分形共氣，兄肥弟瘦，無復相見之期，讓棗推梨，永罷懽愉之日。<span class="jiazhu">漢孔融兄弟七人，融第六，四歲時，與諸兄共食梨棗，輒引小者。人問其故，答曰：<span class="yinhao">「我小兒，法當取小者。」</span>人皆異之。推，吐雷翻。</span>心乎愛矣，書不盡言。」</span><span class="jiazhu">言兄弟之愛存之於心，非書翰之間所能盡言也。</span>紀頓兵日久，頻戰不利，又聞魏寇深入，成都孤危，憂懣不知所爲。<span class="jiazhu">懣，音悶，又音滿。</span>乃遣其度支尙書樂奉業詣江陵求和，請依前旨還蜀。<span class="jiazhu">度，徒洛翻。</span>奉業知紀必敗，啓上曰：<span class="yinhao">「蜀軍乏糧，士卒多死，危亡可待。」</span>上遂不許其和。<span class="jiazhu">史言上兄弟皆阻兵而安忍。</span></p>
<p class="em2 strong" id="p24"><a class="gg-link" href="#p24" onclick="return changeColor(this);"></a>紀以黃金一斤爲餅，餅百爲篋，至有百篋，銀五倍於金，錦罽、繒綵稱是，每戰，懸示將士，不以爲賞。<span class="jiazhu">罽，音計。繒，慈陵翻。稱，尺證翻。將，卽亮翻；下同。</span>寧州刺史陳智祖請散之以募勇士，弗聽，智祖哭而死。有請事者，紀稱疾不見，由是將卒解體。</p>
<p class="em2 strong" id="p25"><a class="gg-link" href="#p25" onclick="return changeColor(this);"></a>秋，七月，辛未，巴東民苻昇等斬峽口城主公孫晃，降於王琳。<span class="jiazhu">將，卽亮翻。降，戶江翻。<span class="shu-ming">考異</span>曰：<span class="shu-ming">典略</span>作<span class="yinhao">「丙戌」</span>。今從<span class="shu-ming">梁書</span>。</span>謝答仁、任約進攻侯叡，破之，拔其三壘。於是兩岸十四城俱降。紀不獲退，<span class="jiazhu">諸城已降，江陵兵斷道，故不獲退。</span>順流東下，遊擊將軍<span class="jiaozhusup">〔章：十二行本「軍」下有「南陽」二字；乙十一行本同；孔本同；退齋校同。〕</span>樊猛追擊之，紀衆大潰，赴水死者八千餘人，猛圍而守之。上密敕猛曰：<span class="yinhao">「生還，不成功也。」</span>猛引兵至紀所，紀在舟中繞牀而走，以金囊擲猛曰：<span class="yinhao">「以此雇卿，送我一見七官。」</span>猛曰：<span class="yinhao">「天子何由可見！殺足下，金將安之！」</span><span class="jiazhu">之，往也。</span>遂斬紀及其幼子圓滿。陸法和收太子圓照兄弟三人送江陵。上絕紀屬籍，賜姓饕餮氏。<span class="jiazhu">饕，他刀翻。餮，他結翻。貪財爲饕，貪食爲餮，以帝鴻氏不才子比紀也。</span>下劉孝勝獄，已而釋之。<span class="jiazhu">紀之稱帝舉兵，劉孝勝實鼓成之，此而不誅，亦失刑也。下，遐嫁翻。</span>上使謂江安侯圓正曰：<span class="yinhao">「西軍已敗，汝父不知存亡。」</span>意欲使其自裁。<span class="jiazhu">圓正見囚，見上卷簡文帝大寶二年。</span>圓正聞之哭，稱世子不絕聲。<span class="jiazhu">咎圓照之誤紀也。號，戶刀翻。</span>上頻使覘之，知不能死，移送廷尉獄，見圓照，曰：<span class="yinhao">「兄何乃亂人骨肉，使痛酷如此！」</span>圓照唯云<span class="yinhao">「計誤」</span>。上並命絕食於獄，至齧臂啖之，十三日而死，遠近聞而悲之。<span class="jiazhu">覘，丑廉翻，又丑豔翻。齧，魚結翻。啖，徒敢翻，又徒濫翻。</span></p>
<p class="em2 strong" id="p26"><a class="gg-link" href="#p26" onclick="return changeColor(this);"></a>乙未，王僧辯還江陵。詔諸軍各還所鎭。</p>
<p class="em2 strong" id="p27"><a class="gg-link" href="#p27" onclick="return changeColor(this);"></a><span class="yinwen">20</span>魏尉遲迥圍成都五旬，永豐侯撝屢出戰，皆敗，乃請降。諸將欲不許，迥曰：<span class="yinhao">「降之則將士全，遠人悅；攻之則將士傷，遠人懼。」</span>遂受之。八月，戊戌，撝與宜都王圓肅帥文武詣軍門降，<span class="jiazhu">撝，許韋翻。降，戶江翻。將，卽亮翻。帥，讀曰率。</span>迥以禮接之，與盟於益州城北。吏民皆復其業，唯收奴婢及儲積以賞將士，軍無私焉。<span class="jiazhu">史言尉遲迥能凝蜀人之心。</span>魏以撝及圓肅並爲開府儀同三司，以迥爲大都督益·潼等十二州諸軍事、益州刺史。</p>
<p class="em2 strong" id="p28"><a class="gg-link" href="#p28" onclick="return changeColor(this);"></a><span class="yinwen">21</span>庚子，下詔將還建康，領軍將軍胡僧祐、太府卿黃羅漢、吏部尙書宗懍、<span class="jiazhu">懍，力荏翻，又巨禁翻。</span>御史中丞劉瑴<span class="jiazhu">瑴，訖岳翻。</span>諫曰：<span class="yinhao">「建業王氣已盡，與虜正隔一江，若有不虞，悔無及也！<span class="jiazhu">建業與齊止隔一江，固也。獨不思江陵介在江北，逼近襄陽，岳陽有復讎之志，宇文有啓疆之思乎！</span>且古老相承云：『荊州洲數滿百，當出天子。』今枝江生洲，百數己滿，<span class="jiazhu">盛弘之<span class="shu-ming">荊州記</span>曰：自枝江縣西至上明，東及江津，其中有九十九洲。楚諺云：洲不百，故不出王者。</span>陛下龍飛，是其應也。」</span>上令朝臣議之。<span class="jiazhu">朝，直遙翻。</span>黃門侍郎周弘正、尙書右僕射王褒曰：<span class="yinhao">「今百姓未見輿駕入建康，謂是列國諸王；願陛下從四海之望。」</span>時羣臣多荊州人，皆曰：<span class="yinhao">「弘正等東人也，<span class="jiazhu">周顗、王導自南渡以來世居建康，故謂爲東人。</span>志願東下，恐非良計。」</span>弘正面折之曰：<span class="jiazhu">折，之舌翻。</span><span class="yinhao">「東人勸東，謂非良計，西<span class="jiaozhusup">〔章：十二行本「西」上有「君等」二字；乙十一行本同。〕</span>人欲西，豈成長策？」</span>上笑。又議於後堂，會者五百人，上問之曰：<span class="yinhao">「吾欲還建康，諸卿以爲如何？」</span>衆莫敢先對。上曰：<span class="yinhao">「勸吾去者左袒。」</span>左袒者過半。武昌太守朱買臣言於上曰：<span class="yinhao">「建康舊都，山陵所在；<span class="jiazhu">梁氏自簡文以上葬建康，武帝以上葬晉陵。守，式又翻。</span>荊鎭邊疆，非王者之宅。<span class="jiazhu">荊州被邊，自晉以來爲重鎭。</span>願陛下勿疑，以致後悔。臣家在荊州，豈不願陛下居此，但恐是臣富貴，非陛下富貴耳！」</span>上使術士杜景豪卜之，不吉，對上曰：<span class="yinhao">「未去。」</span>退而言曰：<span class="yinhao">「此兆爲鬼賊所留也。」</span>上以建康彫殘，江陵全盛，意亦安之，卒從僧祐等議。<span class="jiazhu">史言上懷居違卜，以成亡國之禍。卒，子恤翻。</span></p>
<p class="em2 strong" id="p29"><a class="gg-link" href="#p29" onclick="return changeColor(this);"></a><span class="yinwen">22</span>以湘州刺史王琳爲衡州刺史。</p>
<p class="em2 strong" id="p30"><a class="gg-link" href="#p30" onclick="return changeColor(this);"></a><span class="yinwen">23</span>九月，庚午，詔王僧辯還鎭建康，陳霸先復還京口。<span class="jiazhu">復，扶又翻。</span>丙子，以護軍將軍陸法和爲郢州刺史。法和爲政，不用刑獄，專以沙門法及西域幻術<span class="jiazhu">幻，胡辯翻。</span>敎化，部曲數千人，通謂之弟子。</p>
<p class="em2 strong" id="p31"><a class="gg-link" href="#p31" onclick="return changeColor(this);"></a><span class="yinwen">24</span>契丹寇齊邊。<span class="jiazhu">契，欺訖翻。</span>壬午，齊主北巡冀、定、幽、安，<span class="jiazhu">冀、定、幽、安，四州名。</span>遂伐契丹。</p>
<p class="em2 strong" id="p32"><a class="gg-link" href="#p32" onclick="return changeColor(this);"></a><span class="yinwen">25</span>齊主使郭元建治水軍二萬餘人於合肥，<span class="jiazhu">治，直之翻。</span>將襲建康，納湘潭侯退，<span class="jiazhu">退北奔見一百六十二卷武帝太清二年。</span>又遣將軍邢景遠、步大汗薩帥衆繼之。<span class="jiazhu">步大汗，虜三字姓。汗，音寒。薩，桑葛翻。<span class="shu-ming">考異</span>曰：<span class="shu-ming">梁書</span>作<span class="yinhao">「邢杲遠、步六汗薩。」</span>今從<span class="shu-ming">北齊書</span>、<span class="shu-ming">北史</span>。</span>陳霸先在建康聞之，白上；上詔王僧辯鎭姑孰以禦之。</p>
<p class="em2 strong" id="p33"><a class="gg-link" href="#p33" onclick="return changeColor(this);"></a><span class="yinwen">26</span>冬，十月，丁酉，齊主至平州，從西道趣長塹，<span class="jiazhu">曹操征烏桓，出盧龍塞，塹山堙谷五百餘里，後人因謂之長塹。趣，七喻翻。塹，七豔翻。</span>使司徒潘相樂帥精騎五千自東道趣青山。辛丑，至白狼城；壬寅，至昌黎城，使安德王韓軌帥精騎四千東斷契丹走路；<span class="jiazhu">魏收<span class="shu-ming">地形志</span>：營州統內建德郡治白狼城。中興初，分樂陵置安德郡，治般縣。帥，讀曰率。騎，奇寄翻。</span>癸卯，至陽師水，<span class="jiazhu"><span class="shu-ming">唐志</span>：貞觀三年，以契丹、室韋部落置師州及陽師縣於營州之廢陽師鎭，卽此。</span>倍道兼行，掩襲契丹。齊主露髻肉袒，晝夜不息，行千餘里，踰越山嶺，爲士卒先，唯食肉飲水，壯氣彌厲。甲辰，與契丹遇，奮擊，大破之，虜獲十餘萬口，雜畜數百萬頭。<span class="jiazhu">畜，許救翻。</span>潘相樂又於青山破契丹別部。丁未，齊主還至營州。</p>
<p class="em2 strong" id="p34"><a class="gg-link" href="#p34" onclick="return changeColor(this);"></a><span class="yinwen">27</span>己酉，王僧辯至姑孰，遣婺州刺史侯瑱、<span class="jiazhu">東陽郡，梁置婺州。瑱，他甸翻，又音鎭。</span>吳郡太守張彪、吳興太守裴之橫築壘東關，以待齊師。</p>
<p class="em2 strong" id="p35"><a class="gg-link" href="#p35" onclick="return changeColor(this);"></a><span class="yinwen">28</span>丁巳，齊主登碣石山，臨滄海，遂如晉陽。以肆州刺史斛律金爲太師，乃<span class="jiaozhusup">〔章：十二行本「乃」作「召」；乙十一行本同；孔本同。〕</span>還晉陽，拜其子豐樂爲武衞大將軍，<span class="jiazhu">樂，音洛。</span>命其孫武都尙義寧公主，寵待之厚，羣臣莫及。<span class="jiazhu">金子羨，字豐樂。武都，光之子也。樂，音洛。</span></p>
<p class="em2 strong" id="p36"><a class="gg-link" href="#p36" onclick="return changeColor(this);"></a><span class="yinwen">29</span>閏月，丁丑，南豫州刺史侯瑱<span class="jiazhu">南豫州時治姑孰。瑱，他甸翻，又音鎭。</span>與郭元建戰於東關，齊師大敗，溺死者萬計。<span class="jiazhu">溺，奴狄翻。</span>湘潭侯退復歸于鄴，<span class="jiazhu">復，扶又翻。</span>王僧辯還建康。</p>
<p class="em2 strong" id="p37"><a class="gg-link" href="#p37" onclick="return changeColor(this);"></a><span class="yinwen">30</span>吳州刺史開建侯蕃，恃其兵強，貢獻不入，<span class="jiazhu"><span class="shu-ming">五代志</span>：鄱陽郡，梁置吳州。</span>上密令其將徐佛受圖之。<span class="jiazhu">將，卽亮翻。</span>佛受使其徒詐爲訟者，詣蕃，遂執之。上以佛受爲建安太守，以侍中王質爲吳州刺史。質至鄱陽，佛受置之金城，自據羅城，掌門管，<span class="jiazhu"><span class="shu-ming">左傳</span>：秦杞子曰：<span class="yinhao">「鄭人使我掌北門之管。」</span>杜預<span class="shu-ming">註</span>曰：管，籥也。</span>繕治舟艦甲兵，<span class="jiazhu">治，直之翻。艦，戶黯翻。</span>質不敢與爭。故開建侯部曲數千人攻佛受，佛受奔南豫州，侯瑱殺之，質始得行州事。</p>
<p class="em2 strong" id="p38"><a class="gg-link" href="#p38" onclick="return changeColor(this);"></a><span class="yinwen">31</span>十一月，戊戌，以尙書右僕射王褒爲左僕射，湘東太守張綰爲右僕射。</p>
<p class="em2 strong" id="p39"><a class="gg-link" href="#p39" onclick="return changeColor(this);"></a><span class="yinwen">32</span>己未，突厥復攻柔然，柔然舉國奔齊。<span class="jiazhu">復，扶又翻。</span></p>
<p class="em2 strong" id="p40"><a class="gg-link" href="#p40" onclick="return changeColor(this);"></a><span class="yinwen">33</span>癸亥，齊主自晉陽北擊突厥，迎納柔然，廢其可汗庫提，立阿那瓌子菴羅辰爲可汗，置之馬邑川，給其廩餼繒帛；<span class="jiazhu">餼，許氣翻。繒，慈陵翻。</span>親追突厥於朔州，突厥請降，<span class="jiazhu">降，戶江翻；下同。</span>許之而還。<span class="jiazhu">還，從宣翻，又如字。</span>自是貢獻相繼。</p>
<p class="em2 strong" id="p41"><a class="gg-link" href="#p41" onclick="return changeColor(this);"></a><span class="yinwen">34</span>魏尙書元烈謀殺宇文泰，事泄，泰殺之。<span class="jiazhu">宇文泰於此獨不書其官，因舊史成文也。</span></p>
<p class="em2 strong" id="p42"><a class="gg-link" href="#p42" onclick="return changeColor(this);"></a><span class="yinwen">35</span>丙寅，上使侍中王琛使於魏。<span class="jiazhu">琛，丑林翻。使，疏吏翻。</span>太師泰陰有圖江陵之志，梁王詧聞之，益重其貢獻。<span class="jiazhu">梁王詧欲倚魏以報河東王譽之讎。<span class="shu-ming">通鑑</span>至此復書梁王詧。</span></p>
<p class="em2 strong" id="p43"><a class="gg-link" href="#p43" onclick="return changeColor(this);"></a><span class="yinwen">36</span>十二月，齊宿預民東方白額以城降，江西州郡皆起兵應之。<span class="jiazhu">江、淮之民苦於齊之虐政，欲相率而歸江南。</span></p>
<div class="yt" id="y554"><p class="strong" id="p44"><a class="gg-link" href="#p44" onclick="return changeColor(this);"></a><span class="section" id="title-4"><span data-head-description="世祖孝元皇帝下" data-head-level="h4" data-head-title="承聖三年">三年</span></span><span class="biaozhusup" data-rel="">（甲戌、五五四年）</span></p></div>
<p class="em2 strong" id="p45"><a class="gg-link" href="#p45" onclick="return changeColor(this);"></a><span class="yinwen">1</span>春，正月，癸巳，齊主自離石道討山胡，遣斛律金從顯州道，<span class="jiazhu">魏收<span class="shu-ming">地形志</span>：永安中，置顯州，治汾州六壁城。蓋在隋西河郡界。</span>常山王演從晉州道夾攻，大破之，男子十三以上皆斬，<span class="jiazhu"><span class="shu-ming">考異</span>曰：<span class="shu-ming">北史</span>作<span class="yinhao">「十二以上。」</span>今從<span class="shu-ming">典略</span>。</span>女子及幼弱以賞軍，遂平石樓。石樓絕險，自魏世所不能至，<span class="jiazhu"><span class="shu-ming">水經</span>：河水東逕蒲川石樓山南，又南逕蒲城東。蓋其地在蒲子縣西。<span class="shu-ming">五代志</span>，汾州樓山縣有北石樓山；又有石樓縣，舊置吐京郡。宋白曰：石樓縣本漢土軍縣，後魏置吐京郡。蓋胡俗譯言音訛變，故曰吐京也。隋改縣曰石樓。</span>於是遠近山胡莫不懾服。<span class="jiazhu">懾，之涉翻。</span>有都督戰傷，其什長路暉禮不能救，帝命刳其五藏，<span class="jiazhu">什長，十人之長也。五藏，心、肺、肝、膽、腎。長，陟丈翻。藏，徂浪翻。</span>令九人食之，肉及穢惡皆盡。自是始爲威虐。</p>
<p class="em2 strong" id="p46"><a class="gg-link" href="#p46" onclick="return changeColor(this);"></a><span class="yinwen">2</span>陳霸先自丹徒濟江，圍齊廣陵，秦州刺史嚴超達自秦郡進圍涇州，<span class="jiazhu"><span class="shu-ming">五代志</span>：江都郡永福縣舊曰沛，梁置涇州，領涇城、東陽二郡；陳廢涇州，併二郡爲沛郡；後周改沛郡爲石梁縣，唐併石梁縣入六合。<span class="shu-ming">北史</span>：梁涇州在石梁。杜佑曰：揚州天長縣，梁於石梁置涇州。</span>南豫州刺史侯瑱、吳郡太守張彪皆出石梁，爲之聲援。辛丑，使晉陵太守杜僧明帥三千人助東方白額。<span class="jiazhu">帥，讀曰率。</span></p>
<p class="em2 strong" id="p47"><a class="gg-link" href="#p47" onclick="return changeColor(this);"></a><span class="yinwen">3</span>魏太師泰始作九命之典，以敍內外官爵，改流外品爲九秩。<span class="jiazhu"><span class="shu-ming">五代志</span>曰：泰命尙書盧辯遠師周之建職，置三公、三孤，以爲論道之官；次置六卿，以分司庶務。其內命謂王朝之臣：三公九命，三孤八命，六卿七命，上大夫六命，中大夫五命，下大夫四命，上士三命，中士再命，下士一命。外命謂諸侯及其臣：諸公九命，諸侯八命，諸伯七命，諸子六命，諸男五命，諸公之孤、卿四命，侯之孤·卿、公之大夫三命，子·男之孤·卿、侯·伯之大夫、公之上士再命，公之中士、侯·伯之上士一命，公之下士、侯·伯之中士·下士、子·男之士不命。其制祿秩：下士一百二十五石，中士以上至於上大夫各倍之，上大夫是爲四千石；卿二分，孤三分，公四分，各益其一，公因盈數爲一萬石。其九秩一百二十石，八秩至於七秩，每二秩六分，而下各去其一，二秩俱爲四十石。凡頒祿，視其年之上下：畝至四釜爲上年，上年頒其正；三釜爲中年，中年頒其半；二釜爲下年，下年頒其一；無年爲凶荒，不頒祿。<span class="shu-ming">盧辯傳</span>曰：柱國大將軍，建德四年增置上柱國上將軍也：正九命。驃騎大將軍、開府儀同三司，建德四年改爲開府儀同大將軍，仍增上將軍（將軍二字衍）開府儀同大將軍，雍州牧：九命。驃騎大將軍，右光祿大夫，車騎將軍，左光祿大夫，戶三萬以上州刺史：正八命。征東、征南、征西、征北等將軍，右金紫光祿大夫，中軍、鎭軍、撫軍等將軍，左金紫光祿大夫，［大］都督，二萬戶以上州刺史，京兆尹：八命。平東、平西、平南、平北等將軍，右銀青光祿大夫，前、右、左、後等將軍，左銀青光祿大夫，帥都督，柱國大將軍府長史、司馬、司錄，戶一萬以上州刺史：正七命。冠軍將軍，太中大夫，輔國將軍，中散大夫，都督，五千戶以上州刺史，戶一萬五千戶以上郡守：七命。鎭遠將軍，諫議大夫，建忠將軍，朝散［誠議］大夫，州［別］將，開府長史、司馬、司錄，戶不滿五千以下州刺史，戶一萬以上郡守：正六命。中堅將軍，右中郎將，寧朔將軍，左中郎將，儀同府，正八命州長史、司馬、司錄，戶五千以上郡守，大呼藥：六命。寧遠將軍，右員外常侍，揚烈將軍，左員外常侍，統軍、驃騎、車騎將軍府，八命州長史、司馬、司錄，柱國大將軍府中郎掾屬，戶一千以上郡守，長安、萬年縣令：正五命。伏波將軍，奉車都尉，輕車將軍，奉騎都尉，四征、中、鎭、撫將軍府，正七命州長史、司馬、司錄，開府正［府］中郎掾屬，戶不滿一千以下郡守，戶七千以上縣令，正八命州呼藥：五命。宣威將軍、虎賁給事，明威將軍，宂從給事，儀同府中郎掾屬，柱國大將軍府列曹參軍，冠軍輔國（上四字衍）［四平、前、後、左、右］將軍府，正六［七］命州長史、司馬、司錄，正七［八］命州中從事（上三字衍）［別駕］，七命郡丞（上四字衍），戶四千以上縣令，八命州呼藥：正四命。給事中，厲威將軍，奉朝請，軍主，開府列曹參軍，冠軍、輔國將軍府，正六命州長史、司馬、司錄，正七命州別駕，正八命州從事，七命郡丞，戶二千以上縣令，正七命州呼藥：四命。威烈將軍，右員外侍郎，討寇將軍，左員外侍郎，幢主，儀同府，正八命州列曹參軍，柱國大將軍府參事，鎭遠、建忠、中堅、寧朔將軍府長史、司馬，正六命州別駕，正七命州［中］從事，正六命郡丞，五百戶以上縣令，七命州呼藥：正三命。蕩寇將軍，武騎常侍，蕩難將軍，武騎侍郎，開府參軍，驃騎、車騎將軍府，正八命州列曹參軍，寧遠、揚烈、伏波、輕車將軍府長史，正六命州中從事，六命郡丞，戶不滿五百以下縣令，戍主，正六命州呼藥：三命。殄寇將軍，強弩司馬，殄難將軍，積弩司馬，四征、中、鎭、撫將軍府，正七命州列曹參軍，正五命郡丞：正二命。掃寇將軍，武騎司馬，掃難將軍，武威司馬，四平、前、右、左、後將軍府，七命州列曹參軍，五命郡丞，戍副：二命。曠野將軍，殿中司馬，橫野將軍，員外司馬，冠軍、輔國將軍府，正六命州列曹參軍：正一命。武威將軍，淮海都尉，虎牙將軍，山林都尉，鎭遠、建忠、中堅、寧朔、寧遠、揚烈、伏波、輕車將軍府列曹參軍：一命。</span></p>
<p class="em2 strong" id="p48"><a class="gg-link" href="#p48" onclick="return changeColor(this);"></a><span class="yinwen">4</span>魏主自元烈之死，有怨言，密謀誅太師泰；臨淮王育、廣平王贊垂涕切諫，不聽。泰諸子皆幼，兄子章武公導、中山公護皆出鎭，<span class="jiazhu">導、護皆泰兄顥之子也。導鎭上邽。</span>唯以諸壻爲心膂，大都督清河公李基、義城公李暉、常山公于翼俱爲武衞將軍，<span class="jiazhu">魏武爲丞相，有武衞營。元魏之制，迄于高齊，左、右衞將軍各一人，掌左、右廂，所主朱華閤以外，各武衞將軍二人貳之。宇文相魏，亦置武衞將軍以掌宿衞，而盧辯所定九命無其官，此蓋猶在盧辯定官之前，以武衞授諸壻。然宇文所置，如大都督八命，帥都督正七命，抑李基等皆以大都督敍官邪？至隋，始置左右武衞府，列於十二衞。</span>分掌禁兵。基，遠之子；暉，弼之子；翼，謹之子也。由是魏主謀泄，<span class="jiazhu">禁兵旣泰諸壻所掌，魏主誰與謀哉！由是事泄。</span>泰廢魏主，置之雍州，<span class="jiazhu">置之雍州廨舍。雍，於用翻。</span>立其弟齊王廓，<span class="jiazhu">廓，文帝之第四子。<span class="shu-ming">考異</span>曰：<span class="shu-ming">國典</span>云<span class="yinhao">「三月，廢帝。四月，立恭帝」</span>。<span class="shu-ming">北史</span>皆在正月。今從之。</span>去年號，稱元年，<span class="jiazhu">去，羌呂翻。</span>復姓拓跋氏，九十九姓改爲單者，皆復其舊。<span class="jiazhu">單，音丹。魏改姓見一百四十卷齊明帝建武三年。</span>魏初統國三十六，大姓九十九，<span class="jiazhu">魏始祖成帝毛統國三十六，大姓九十九，蓋後漢時匈奴旣衰，鮮卑始盛之際也。</span>後多滅絕。泰乃以諸將功高者爲三十六姓，次者爲九十九姓，所將士卒亦改從其姓。<span class="jiazhu">洪邁曰：西魏以中原故家易賜蕃姓，如李弼爲徒河氏，趙肅、趙貴爲乙弗氏，劉亮爲侯莫陳氏，楊忠爲普六茹氏，王雄爲可頻氏，李虎、閻慶爲大野氏，辛威爲普毛氏，田宏爲紇干氏，耿豪爲和稽氏，王勇爲庫汗氏，楊紹爲叱利氏，侯植爲侯伏侯氏，竇熾爲紇豆陵氏，李穆爲㩉拔氏，陸通爲步六孤氏，楊纂爲莫胡盧氏，寇雋爲若口引氏，段永爲爾綿氏，韓褒爲候呂陵氏，裴文舉爲賀蘭氏，陳忻爲尉遲氏，樊深爲萬紐于氏。將，卽亮翻。</span></p>
<p class="em2 strong" id="p49"><a class="gg-link" href="#p49" onclick="return changeColor(this);"></a><span class="yinwen">5</span>三月，丁亥，長沙王韶取巴郡。<span class="jiazhu">魏得成都，未暇東略，故韶得乘而取之。取，言易也。</span></p>
<p class="em2 strong" id="p50"><a class="gg-link" href="#p50" onclick="return changeColor(this);"></a><span class="yinwen">6</span>甲辰，以王僧辯爲太尉、車騎大將軍。<span class="jiazhu"><span class="shu-ming">考異</span>曰：<span class="shu-ming">典略</span>作<span class="yinhao">「二月甲子」</span>。今從<span class="shu-ming">梁紀</span>。</span></p>
<p class="em2 strong" id="p51"><a class="gg-link" href="#p51" onclick="return changeColor(this);"></a><span class="yinwen">7</span>丁未，齊將王球攻宿預，杜僧明出擊，大破之，球歸彭城。<span class="jiazhu">將，卽亮翻；下同。</span></p>
<p class="em2 strong" id="p52"><a class="gg-link" href="#p52" onclick="return changeColor(this);"></a><span class="yinwen">8</span>郢州刺史陸法和上啓自稱司徒，上怪之。王褒曰：<span class="yinhao">「法和旣有道術，容或先知。」</span>戊申，上就拜法和爲司徒。</p>
<p class="em2 strong" id="p53"><a class="gg-link" href="#p53" onclick="return changeColor(this);"></a><span class="yinwen">9</span>己酉，魏侍中宇文仁恕來聘。會齊使者亦至江陵，帝接仁恕不及齊使，<span class="jiazhu">使，疏吏翻。</span>仁恕歸，以告太師泰。帝又請據舊圖定疆境，辭頗不遜，泰曰：<span class="yinhao">「古人有言，『天之所棄，誰能興之，』<span class="jiazhu"><span class="shu-ming">左傳</span>晉胥午之言。</span>其蕭繹之謂乎！」</span>荊州刺史長孫儉屢陳攻取之策，泰徵儉入朝，問以經略，復命還鎭，密爲之備。馬伯符密使告帝，<span class="jiazhu">武帝太清三年，楊忠入寇，伯符以下溠城降之，因留於魏。復，扶又翻。朝，直遙翻。</span>帝弗之信。</p>
<p class="em2 strong" id="p54"><a class="gg-link" href="#p54" onclick="return changeColor(this);"></a><span class="yinwen">10</span>柔然可汗菴羅辰叛齊，齊主自將出擊，大破之，菴羅辰父子北走。太保安定王賀拔仁獻馬不甚駿，齊主<span class="jiaozhusup">〔章：十二行本「主」下有「怒」字；乙十一行本同；孔本同。〕</span>拔其髮，免爲庶人，輸晉陽負炭。</p>
<p class="em2 strong" id="p55"><a class="gg-link" href="#p55" onclick="return changeColor(this);"></a><span class="yinwen">11</span>齊中書令魏收撰<span class="shu-ming">魏書</span>，頗用愛憎爲褒貶，每謂人曰：<span class="yinhao">「何物小子，敢與魏收作色！舉之則使升天，按之則使入地！」</span>旣成，<span class="jiazhu">東魏孝靜天保二年，詔魏收撰<span class="shu-ming">魏史</span>，至是而成。</span>中書舍人盧潛奏<span class="yinhao">「收誣罔一代，罪當誅」</span>。尙書左丞盧斐、頓丘李庶皆言<span class="shu-ming">魏史</span>不直。收啓齊主云：<span class="yinhao">「臣旣結怨強宗，<span class="jiazhu">盧、李，山東望族，故以爲強宗。</span>將爲刺客所殺。」</span>帝怒，於是斐、庶及尙書郎中王松年皆坐謗史，鞭二百，配甲坊。<span class="jiazhu">甲坊，造甲之所。</span>斐、庶死於獄中，潛亦坐繫獄。然時人終不服，謂之<span class="yinhao">「穢史」</span>。潛，度世之曾孫；斐，同之子；松年，遵業之子也。<span class="jiazhu">盧度世見一百三十二卷宋明帝泰始三年。盧同見一百四十八卷梁武帝天監八年。王遵業見一百五十二卷大通二年。</span></p>
<p class="em2 strong" id="p56"><a class="gg-link" href="#p56" onclick="return changeColor(this);"></a><span class="yinwen">12</span>夏，四月，柔然寇齊肆州，齊主自晉陽討之，至恆州，<span class="jiazhu">恆，戶登翻。</span>柔然散走。帝以二千餘騎爲殿，<span class="jiazhu">殿，丁練翻。</span>宿黃瓜堆。柔然別部數萬騎奄至，帝安臥，平明乃起，神色自若，指畫形勢，縱兵奮擊；柔然披靡，<span class="jiazhu">披，普彼翻。</span>因潰圍而出。柔然走，追擊之，伏尸二十餘里，獲菴羅辰妻子，虜三萬餘口，令都督善無高阿那肱帥騎數千塞其走路。時柔然軍猶盛，阿那肱以兵少，請益，<span class="jiazhu">帥，讀曰率。塞，悉則翻。少，詩沼翻。</span>帝更減其半。阿那肱奮擊，大破之。菴羅辰超越巖谷，僅以身免。<span class="jiazhu">同一高阿那肱也，齊文宣用之則致死以破敵，後主用之則賣主以求生。蓋厲威猶可使之知懼，濫恩不足以得其死力也。塞，悉則翻。</span></p>
<p class="em2 strong" id="p57"><a class="gg-link" href="#p57" onclick="return changeColor(this);"></a><span class="yinwen">13</span>丙寅，上使散騎常侍庾信等聘於魏。<span class="jiazhu">散，悉亶翻。騎，奇寄翻。</span></p>
<p class="em2 strong" id="p58"><a class="gg-link" href="#p58" onclick="return changeColor(this);"></a><span class="yinwen">14</span>癸酉，以陳霸先爲司空。</p>
<p class="em2 strong" id="p59"><a class="gg-link" href="#p59" onclick="return changeColor(this);"></a><span class="yinwen">15</span>丁未，齊主復自擊柔然，大破之。<span class="jiazhu">復，扶又翻。</span></p>
<p class="em2 strong" id="p60"><a class="gg-link" href="#p60" onclick="return changeColor(this);"></a><span class="yinwen">16</span>庚戌，魏太師泰酖殺廢帝。</p>
<p class="em2 strong" id="p61"><a class="gg-link" href="#p61" onclick="return changeColor(this);"></a><span class="yinwen">17</span>五月，魏直州人樂熾、洋州人黃國等作亂，<span class="jiazhu"><span class="shu-ming">五代志</span>：西城郡安康縣，齊置安康郡，魏置東梁州，西魏改曰直州。漢川郡西鄕縣，舊曰豐寧，置洋州及洋川郡。考<span class="shu-ming">漢川志</span>，蜀分漢成固縣立南鄕縣，晉改爲西鄕縣，魏廢縣，仍於豐寧戍置豐寧縣。</span>開府儀同三司高平田弘、河南賀若敦討之，不克。<span class="jiazhu">若，人者翻。</span>太師泰命車騎大將軍李遷哲與敦共討熾等，平之。仍與敦南出，徇地至巴州，<span class="jiazhu">後漢分宕渠北界置漢昌縣，蜀先主置巴西郡，宋武帝置歸化郡；魏於漢昌縣治大谷郡，又於郡北置巴州。<span class="shu-ming">五代志</span>：清化郡化成縣，梁置歸化郡及巴州。</span>巴州刺史牟安民降之，<span class="jiazhu"><span class="shu-ming">考異</span>曰：<span class="shu-ming">典略</span>云：<span class="yinhao">「斬梁巴州刺史牟安平。」</span>今從<span class="shu-ming">周書</span>、<span class="shu-ming">北史</span>。</span>巴、濮之民皆附於魏。<span class="jiazhu">春秋巴子之國，三巴郡地是也。春秋百濮之地，在西城、上庸之間。濮，博木翻。</span>蠻酋向五子王陷白帝，<span class="jiazhu">酋，慈秋翻。</span>遷哲擊之，五子王遁去，遷哲追擊，破之。泰以遷哲爲信州刺史，鎭白帝。信州先無儲蓄，遷哲與軍士共采葛根爲糧，時有異味，輒分嘗之，軍士感悅。屢擊叛蠻，破之，羣蠻懾服，皆送糧餼，遣子弟入質。<span class="jiazhu">懾，之涉翻。餼，許氣翻。質，音致。</span>由是州境安息，軍儲亦贍。</p>
<p class="em2 strong" id="p62"><a class="gg-link" href="#p62" onclick="return changeColor(this);"></a><span class="yinwen">18</span>柔然乙旃達官寇魏廣武，<span class="jiazhu">魏收<span class="shu-ming">志</span>：東夏州偏城郡帶廣武縣。<span class="shu-ming">五代志</span>：延安郡豐林縣，後魏置廣武縣及偏城郡。宋熙寧九年，省豐林爲鎭，併屬膚施縣。</span>柱國李弼遣擊，破之。<span class="jiazhu"><span class="yinhao">「遣擊」</span>，恐當作<span class="yinhao">「追擊」</span>。</span><span class="jiaozhusup">〔章：十二行本正作「追」；乙十一行本同；孔本同。〕</span></p>
<p class="em2 strong" id="p63"><a class="gg-link" href="#p63" onclick="return changeColor(this);"></a><span class="yinwen">19</span>廣州刺史曲江侯勃，自以非上所授，<span class="jiazhu">陳霸先推蕭勃爲廣州刺史，見一百六十二卷武帝太清三年。</span>內不自安；上亦疑之。勃啓求入朝；<span class="jiazhu">朝，直遙翻。</span>五月，乙巳，上以王琳爲廣州刺史，勃爲晉州刺史。<span class="jiazhu"><span class="shu-ming">五代志</span>：同安郡，梁置豫州，後改曰晉州。</span>上以琳部衆強盛，又得衆心，故欲遠之。<span class="jiazhu">遠，于願翻。</span>琳與主書廣漢李膺厚善，私謂膺曰：<span class="yinhao">「琳，小人也，蒙官拔擢至此。今天下未定，遷琳嶺南，如有不虞，安得琳力！竊揆官意不過疑琳，琳分望有限，<span class="jiazhu">言自揆分不敢懷非望也。分，扶問翻。</span>豈與官爭爲帝乎！何不以琳爲雍州刺史、鎭武寧，<span class="jiazhu">雍，於用翻。</span>琳自放兵作田，爲國禦捍。」</span>膺然其言而弗敢啓。<span class="jiazhu">史言王琳忠於所事而帝不能用。爲國，于僞翻。</span></p>
<p class="em2 strong" id="p64"><a class="gg-link" href="#p64" onclick="return changeColor(this);"></a><span class="yinwen">20</span>散騎郎新野庾季才言於上曰：<span class="yinhao">「去年八月丙申，月犯心中星，今月丙戌，赤氣干北斗。心爲天王，丙主楚分，<span class="jiazhu">分，扶問翻。</span>臣恐建子之月有大兵入江陵，陛下宜留重臣鎭江陵，整旆還都以避其患。假令魏虜侵蹙，止失荊、湘，在於社稷，猶得無慮。」</span>上亦曉天文，知楚有災，歎曰：<span class="yinhao">「禍福在天，避之何益！」</span><span class="jiazhu">天之警帝，未棄帝也；帝不知避，是自棄也。</span></p>
<p class="em2 strong" id="p65"><a class="gg-link" href="#p65" onclick="return changeColor(this);"></a><span class="yinwen">21</span>六月，壬午，齊步大汗薩將兵四萬趣涇州，王僧辯使侯瑱、張彪自石梁引兵助嚴超達拒之，瑱、彪遲留不進。將軍尹令思將萬餘人謀襲盱眙。<span class="jiazhu">盱眙，音𢖳怡。</span>齊冀州刺史段韶將兵討東方白額於宿預，廣陵、涇州皆來告急，諸將患之。韶曰：<span class="yinhao">「梁氏喪亂，<span class="jiazhu">喪，息浪翻。</span>國無定主，人懷去就，強者從之。霸先等外託同德，內有離心，諸君不足憂，吾揣之熟矣！」</span><span class="jiazhu">揣，初委翻。</span>留儀同三司敬顯擕等圍宿預，<span class="jiazhu"><span class="yinhao">「敬顯擕」</span>當作<span class="yinhao">「敬顯儁」</span>。</span>自引兵倍道趣涇州，塗出盱眙。令思不意齊師猝至，望風退走。韶進擊超達，破之，回趣廣陵，陳霸先解圍走。<span class="jiazhu">趣，七喻翻。</span>杜僧明還丹徒，侯瑱、張彪還秦郡。吳明徹圍海西，<span class="jiazhu">海西縣，前漢屬東海郡，後漢屬廣陵郡，齊明帝置東海郡，東魏武定七年，改海西郡，今西海州卽其地。</span>鎭將中山郎基固守，削木爲箭，翦紙爲羽，圍之十旬，卒不能克而還。<span class="jiazhu">將，卽亮翻；下同。卒，子恤翻。</span></p>
<p class="em2 strong" id="p66"><a class="gg-link" href="#p66" onclick="return changeColor(this);"></a><span class="yinwen">22</span>柔然帥餘衆東徙，且欲南寇，齊主帥輕騎邀之於金川。<span class="jiazhu"><span class="shu-ming">唐志</span>：單于府帶金河縣。其卽金川歟。帥，讀曰率。</span>柔然聞之，遠遁，營州刺史靈丘王峻設伏擊之，獲其名王數十人。</p>
<p class="em2 strong" id="p67"><a class="gg-link" href="#p67" onclick="return changeColor(this);"></a><span class="yinwen">23</span>鄧至羌檐桁失國，<span class="jiazhu">檐，余廉翻。桁，戶庚翻。</span>奔魏，太師泰使秦州刺史宇文導將兵納之。</p>
<p class="em2 strong" id="p68"><a class="gg-link" href="#p68" onclick="return changeColor(this);"></a><span class="yinwen">24</span>齊段韶還至宿預，使辯士說東方白額，<span class="jiazhu">說，式芮翻。</span>白額開門請盟，因執而斬之。</p>
<p class="em2 strong" id="p69"><a class="gg-link" href="#p69" onclick="return changeColor(this);"></a><span class="yinwen">25</span>秋，七月，庚戌，齊主還鄴。</p>
<p class="em2 strong" id="p70"><a class="gg-link" href="#p70" onclick="return changeColor(this);"></a><span class="yinwen">26</span>魏太師泰西巡，至原州。</p>
<p class="em2 strong" id="p71"><a class="gg-link" href="#p71" onclick="return changeColor(this);"></a><span class="yinwen">27</span>八月，壬辰，齊以司州牧清河王岳爲太保，司空尉粲爲司徒，太子太師侯莫陳相爲司空，尙書令平陽王淹錄尙書事，常山王演爲尙書令，中書令上黨王渙爲左僕射。</p>
<p class="em2 strong" id="p72"><a class="gg-link" href="#p72" onclick="return changeColor(this);"></a><span class="yinwen">28</span>乙亥，齊儀同三司元旭坐事賜死。丁丑，齊主如晉陽。齊主之未爲魏相也，<span class="jiazhu">相，息亮翻。</span>太保、錄尙書事平原王高隆之常侮之，及將受禪，隆之復以爲不可，<span class="jiazhu">事見一百六十三卷簡文帝大寶元年。復，扶又翻。</span>齊主由是銜之。崔季舒譖<span class="yinhao">「隆之每見訴訟者輒加哀矜之意，以示非己能裁。」</span>帝禁之尙書省。<span class="jiazhu">崔季舒報徙邊之怨也。</span>隆之嘗與元旭飲，謂旭曰：<span class="yinhao">「與王交，當生死不相負。」</span>人有密言之者，帝由是發怒，令壯士築百餘拳而捨之，辛巳，卒於路。<span class="jiazhu">卒，子恤翻。</span>久之，帝追忿隆之，執其子慧登等二十人於前，帝以鞭叩鞍，一時頭絕，並投尸漳水；又發隆之冢，出其尸，斬截骸骨焚之，棄於漳水。</p>
<p class="em2 strong" id="p73"><a class="gg-link" href="#p73" onclick="return changeColor(this);"></a><span class="yinwen">29</span>齊主使常山王演、上黨王渙、清河王岳、平原王段韶帥衆於洛陽西南築伐惡城、新城、嚴城、河南城。<span class="jiazhu">帥，讀曰率。</span>九月，齊主巡四城，欲以致魏師，魏師不出，<span class="jiazhu">史言齊強，宇文泰畏之。</span>乃如晉陽。</p>
<p class="em2 strong" id="p74"><a class="gg-link" href="#p74" onclick="return changeColor(this);"></a><span class="yinwen">30</span>魏宇文泰命侍中崔猷開回車路以通漢中。<span class="jiazhu">按<span class="shu-ming">北史·崔猷傳</span>，泰欲開梁、漢舊路，乃命猷開通車路，鑿山堙谷五百餘里，至于梁州。此時因舊路開而廣之，以通車耳。前史蓋誤以通字爲<span class="yinhao">「迴」</span>，傳寫者又去其傍爲<span class="yinhao">「回」</span>也。泰不書官而書姓，亦無義例之可言。</span></p>
<p class="em2 strong" id="p75"><a class="gg-link" href="#p75" onclick="return changeColor(this);"></a><span class="yinwen">31</span>帝好玄談，<span class="jiazhu">好，呼到翻。</span>辛卯，於龍光殿講<span class="shu-ming">老子</span>。</p>
<p class="em2 strong" id="p76"><a class="gg-link" href="#p76" onclick="return changeColor(this);"></a><span class="yinwen">32</span>曲江侯勃遷居始興，王琳使副將孫瑒先行據番禺。<span class="jiazhu">將，卽亮翻。番禺，音潘愚。</span></p>
<p class="em2 strong" id="p77"><a class="gg-link" href="#p77" onclick="return changeColor(this);"></a><span class="yinwen">33</span>乙巳，魏遣柱國常山公于謹、中山公宇文護、大將軍楊忠將兵五萬入寇，冬，十月，壬戌，發長安。長孫儉問謹曰：<span class="yinhao">「爲蕭繹之計，將如之何？」</span>謹曰：<span class="yinhao">「耀兵漢、沔，席卷渡江，直據丹楊，上策也；<span class="jiazhu">謂東還建康也。卷，讀曰捲。</span>移郭內居民退保子城，峻其陴堞，以待援軍，中策也；<span class="jiazhu">陴，頻彌翻。堞，達協翻。</span>若難於移動，據守羅郭，下策也。」</span>儉曰：<span class="yinhao">「揣繹定出何策？」</span><span class="jiazhu">揣，初委翻；下同。</span>謹曰：<span class="yinhao">「下策。」</span>儉曰：<span class="yinhao">「何故？」</span>謹曰：<span class="yinhao">「蕭氏保據江南，綿歷數紀，<span class="jiazhu">十二年爲一紀。</span>屬中原多故，<span class="jiazhu">屬，之欲翻。</span>未遑外略；又以我有齊氏之患，必謂力不能分。且繹懦而無謀，多疑少斷，<span class="jiazhu">少，詩沼翻。斷，丁亂翻。</span>愚民難與慮始，皆戀邑居，所以知其用下策也。」</span></p>
<p class="em2 strong" id="p78"><a class="gg-link" href="#p78" onclick="return changeColor(this);"></a>癸亥，武寧太守宗均告魏兵且至，帝召公卿議之。領軍胡僧祐、太府卿黃羅漢曰：<span class="yinhao">「二國通好，未有嫌隙，必應不爾。」</span><span class="jiazhu">江陵諸將，胡僧祐其巨擘也，識見如此，烏能敵于謹哉！好，呼到翻。</span>侍中王琛曰：<span class="yinhao">「臣揣宇文容色，必無此理。」</span><span class="jiazhu">去年王琛使魏，故自謂揣其容色，必無此事，可謂不善於覘國者矣。</span>乃復使琛使魏。<span class="jiazhu">復，扶又翻；下復講同。</span>丙寅，于謹至樊、鄧，梁王詧帥衆會之。辛<span class="jiaozhusup">〔章：十二行本「辛」作「丁」；乙十一行本同；孔本同。〕</span>卯，帝停講；<span class="jiazhu">停講<span class="shu-ming">老子</span>也。帥，讀曰率；下同。</span>內外戒嚴。王琛至石㭝，<span class="jiazhu">杜佑曰：石㭝在沔州沔口上。又據<span class="shu-ming">梁書·安成王秀傳</span>，石㭝時屬竟陵界。</span>未見魏軍，馳書報黃羅漢曰：<span class="yinhao">「吾至石㭝，境上帖然，前言皆兒戲耳。」</span>帝聞而疑之。庚午，復講，百官戎服以聽。</p>
<p class="em2 strong" id="p79"><a class="gg-link" href="#p79" onclick="return changeColor(this);"></a>辛未，帝使主書李膺至建康，徵王僧辯爲大都督、荊州刺史，命陳霸先徙鎭揚州。僧辯遣豫州刺史侯瑱帥程靈洗等爲前軍，兗州刺史杜僧明帥吳明徹等爲後軍。<span class="jiazhu">王僧辯一聞徵命，當投袂勤王可也。外言部分諸軍，不聞星馳電赴，江陵覆沒，僧辯之罪也。帥，讀曰率。</span>甲戌，帝夜登鳳皇閤，徙倚歎息曰：<span class="yinhao">「客星入翼、軫，<span class="jiazhu">倚欄而又徙處爲徙倚。翼、軫，楚荊州分。</span>今必敗矣！」</span>嬪御皆泣。<span class="jiazhu">嬪，毗賓翻。</span></p>
<p class="em2 strong" id="p80"><a class="gg-link" href="#p80" onclick="return changeColor(this);"></a>陸法和聞魏師至，自郢州入漢口，將赴江陵，帝使逆之曰：<span class="yinhao">「此自能破賊，但鎭郢州，不須動也！」</span>法和還州，堊其城門，<span class="jiazhu">堊，烏各翻。以白土塗城門，示有喪也。</span>著衰絰，坐葦席，終日，乃脫之。<span class="jiazhu">著，陟略翻。衰，倉回翻。此法和預爲喪君之服。設使法和果至江陵，亦不能制魏兵之攻圍。此其徒欲神法和之術，託爲之言，以爲能知來耳。</span></p>
<p class="em2 strong" id="p81"><a class="gg-link" href="#p81" onclick="return changeColor(this);"></a>十一月，帝大閱於津陽門外，<span class="jiazhu">江左都建康，外城十二門，門名皆用洛城門名。帝都江陵，外城門亦依建康城門名之。津陽門，城南面東來第二門。</span>遇北風暴雨，輕輦還宮。癸未，魏軍濟漢，于謹令宇文護、楊忠帥精騎先據江津，斷東路。<span class="jiazhu">斷，音短。</span>甲申，護克武寧，執宗均。是日，帝乘馬出城行栅，<span class="jiazhu">行，下孟翻；下巡行同。</span>插木爲之，周圍六十餘里。以領軍將軍胡僧祐都督城東諸軍事，尙書右僕射張綰爲之副，左僕射王褒都督城西諸軍事，四廂領直元景亮爲之副；王公已下各有所守。丙戌，命太子巡行城樓，令居人助運木石。夜，魏軍至黃華，去江陵四十里，丁亥，至栅下。戊子，雟州刺史裴畿、<span class="jiazhu">越雟郡，梁置雟州。雟，音髓。</span>畿弟新興太守機、武昌太守朱買臣、衡陽太守謝答仁開枇杷門出戰，裴機殺魏儀同三司胡文伐。畿，之高之子也。<span class="jiazhu">臺城旣沒，裴之高赴江陵。</span></p>
<p class="em2 strong" id="p82"><a class="gg-link" href="#p82" onclick="return changeColor(this);"></a>帝徵廣州刺史王琳爲湘東<span class="jiaozhusup">〔章：十二行本「東」作「州」；乙十一行本同。〕</span>刺史，使引兵入援。丁酉，栅內火，焚數千家及城樓二十五，帝臨所焚樓，望魏軍濟江，四顧歎息。是夜，遂止宮外，宿民家，己亥，移居祇洹寺。<span class="jiazhu">祇，巨支翻。洹，胡官翻。</span>于謹令築長圍，中外信命始絕。</p>
<p class="em2 strong" id="p83"><a class="gg-link" href="#p83" onclick="return changeColor(this);"></a>庚子，信州刺史徐世譜、晉安王司馬任約等築壘於馬頭，<span class="jiazhu">江陵南岸，謂之馬頭岸。</span>遙爲聲援。是夜，帝巡城，猶口占爲詩，羣臣亦有和者。<span class="jiazhu">和，戶臥翻。</span>帝裂帛爲書，趣王僧辯曰：<span class="jiazhu">趣，讀曰促。</span><span class="yinhao">「吾忍死待公，可以至矣！」</span>壬寅，還宮；癸卯，出長沙寺。戊申，王褒、胡僧祐、朱買臣、謝答仁等開門出戰，皆敗還。己酉，帝移居天居寺；癸丑，移居長沙寺。朱買臣按劍進曰：<span class="yinhao">「唯斬宗懍、黃羅漢，可以謝天下！」</span><span class="jiazhu">買臣罪其諫還建康也。懍，力荏翻，又力禁翻。</span>帝曰：<span class="yinhao">「曩實吾意，宗、黃何罪！」</span>二人退入衆中。</p>
<p class="em2 strong" id="p84"><a class="gg-link" href="#p84" onclick="return changeColor(this);"></a>王琳軍至長沙，鎭南府長史裴政請間道先報江陵，<span class="jiazhu">王琳爲鎭南將軍，以裴政爲府長史。間，古莧翻；下間使同。</span>至百里洲，爲魏人所獲。梁王詧謂政曰：<span class="yinhao">「我，武皇帝之孫也，不可爲爾君乎？若從我計，貴及子孫；如或不然，腰領分矣。」</span>政詭對曰：<span class="yinhao">「唯命。」</span>詧鎖之至城下，使言曰：<span class="yinhao">「王僧辯聞臺城被圍，<span class="jiazhu">時都江陵，上臺所在，故亦謂之臺城。</span>已自爲帝。王琳孤弱，不能復來。」</span><span class="jiazhu">復，扶又翻。</span>政告城中曰：<span class="yinhao">「援兵大至，各思自勉。吾以間使被擒，當碎身報國。」</span>監者擊其口，<span class="jiazhu">使，疏吏翻。監，工銜翻。</span>詧怒，使速殺之。西中郎參軍蔡大業<span class="jiazhu">梁置西中郎將於襄陽，以蔡大業爲參軍。</span>諫曰：<span class="yinhao">「此民望也，殺之，則荊州不可下。」</span>乃釋之。政，之禮之子；<span class="jiazhu">裴之禮，邃之子也。</span>大業，大寶之弟也。</p>
<p class="em2 strong" id="p85"><a class="gg-link" href="#p85" onclick="return changeColor(this);"></a>時徵兵四方，皆未至。甲寅，魏人百道攻城，<span class="jiazhu"><span class="shu-ming">考異</span>曰：<span class="shu-ming">梁紀</span>作<span class="yinhao">「辛卯」</span>，誤也。今從<span class="shu-ming">典略</span>。</span>城中負戶蒙楯，<span class="jiazhu">楯，食尹翻。</span>胡僧祐親當矢石，晝夜督戰，獎勵將士，明行賞罰，衆咸致死，所向摧殄，魏不得前。俄而僧祐中流矢死，<span class="jiazhu">中，竹仲翻。</span>內外大駭。魏悉衆攻栅，反者開西門納魏師，帝與太子、王褒、謝答仁、朱買臣退保金城，令汝南王大封、晉熙王大圓質於于謹以請和。<span class="jiazhu">大封、大圓，皆簡文帝之子。質，音致；下同。</span>魏軍之初至也，衆以王僧辯子侍中顗可爲都督，<span class="jiazhu">顗，魚豈翻。</span>帝不用，更奪其兵，使與左右十人入守殿中；及胡僧祐死，乃用爲都督城中諸軍事。裴畿、裴機、歷陽侯峻皆出降。<span class="jiazhu">降，戶江翻；下同。</span>于謹以機手殺胡文伐，幷畿殺之。峻，淵猷之子也。<span class="jiazhu">淵猷，長沙王懿之子。</span>時城南雖破，而城北諸將猶苦戰，日暝，聞城陷，乃散。<span class="jiazhu">暝，莫定翻。</span></p>
<p class="em2 strong" id="p86"><a class="gg-link" href="#p86" onclick="return changeColor(this);"></a>帝入東閤竹殿，命舍人高善寶焚古今圖書十四萬卷，<span class="jiazhu"><span class="shu-ming">考異</span>曰：<span class="shu-ming">隋·經籍志</span>云<span class="yinhao">「焚七萬卷」</span>，<span class="shu-ming">南史</span>云<span class="yinhao">「十餘萬卷」</span>。按周僧辯所送建康書已八萬卷，幷江陵舊書，豈止七萬卷乎！今從<span class="shu-ming">典略</span>。<span class="yinhao">「周」</span>，當作<span class="yinhao">「王」</span>。</span>將自赴火，宮人左右共止之。又以寶劍斫柱令折，歎曰：<span class="yinhao">「文武之道，今夜盡矣！」</span><span class="jiazhu">焚書、折劍，以爲文武道盡。折，而設翻。</span>乃使御史中丞王孝祀作降文。謝答仁、朱買臣諫曰：<span class="yinhao">「城中兵衆猶強，乘闇突圍而出，賊必驚，因而薄之，可渡江就任約。」</span><span class="jiazhu">任約築壘馬頭岸，與江陵僅隔一江耳。</span>帝素不便走馬，曰：<span class="yinhao">「事必無成，祗增辱耳！」</span>答仁求自扶，帝以問王褒，褒曰：<span class="yinhao">「答仁，侯景之黨，豈足可信！成彼之勳，不如降也。」</span>答仁又請守子城，收兵可得五千人，帝然之，卽授城中大都督，配以公主。旣而召王褒謀之，以爲不可。答仁請入不得，歐血而去。<span class="jiazhu">歐，烏口翻。</span>于謹徵太子爲質，帝使王褒送之。謹子以褒善書，給之紙筆，乃書曰：<span class="yinhao">「柱國常山公家奴王褒。」</span><span class="jiazhu">謹爲柱國大將軍，封常山公，褒以此自處，安能爲帝謀乎！</span>有頃，黃門郎裴政犯門而出。帝遂去羽儀文物，<span class="jiazhu">去，羌呂翻。</span>白馬素衣出東門，抽劍擊闔曰：<span class="yinhao">「蕭世誠一至此乎！」</span><span class="jiazhu"><span class="shu-ming">左傳</span>：晉州綽攻齊東門，以枚數闔。杜預<span class="shu-ming">註</span>曰：闔，門扇也。世誠，帝字也。</span>魏軍士度塹牽其轡，<span class="jiazhu">塹，七豔翻。</span>至白馬寺北，奪其所乘駿馬，以駑馬代之，遣長壯胡人手扼其背以行，逢于謹，胡人牽帝使拜。<span class="jiazhu"><span class="shu-ming">考異</span>曰：<span class="shu-ming">典略</span>云：<span class="yinhao">「謹撝梁主令西至龍泉廟，出武陵、河東二王子孫於獄，列於沙州，鎖𢬿嚴酷，瘡痍腐爛，引梁主使視之，謂曰：『此皆骨肉，忍虐如此，何以爲君！』上無以應。」</span>按武陵諸子先已餓死，河東子孫亦應不存。今不取。</span>梁王詧使鐵騎擁帝入營，囚于烏幔之下，<span class="jiazhu">幔，莫半翻。</span>甚爲詧所詰辱。<span class="jiazhu">詰，去吉翻。</span>乙卯，于謹令開府儀同三司長孫儉入據金城。帝紿儉云：<span class="yinhao">「城中埋金千斤，欲以相贈。」</span>儉乃將帝入城。帝因述詧見辱之狀，謂儉曰：<span class="yinhao">「向聊相紿，欲言此耳，<span class="jiazhu">紿，蕩亥翻。</span>豈有天子自埋金乎！」</span>儉乃留帝於主衣庫。<span class="jiazhu">此主衣庫，在江陵金城中之禁中。</span></p>
<p class="em2 strong" id="p87"><a class="gg-link" href="#p87" onclick="return changeColor(this);"></a>帝性殘忍，且懲高祖寬縱之弊，故爲政尙嚴。及魏師圍城，獄中死囚且數千人，有司請釋之以充戰士；帝不許，悉令棓殺之，<span class="jiazhu">棓，蒲項翻。</span>事未成而城陷。</p>
<p class="em2 strong" id="p88"><a class="gg-link" href="#p88" onclick="return changeColor(this);"></a>中書郎殷不害先於別所督戰，城陷，失其母，時冰雪交積，凍死者塡滿溝塹，不害行哭於道，求其母尸，無所不至，見溝中死人，輒投下捧視，舉體凍濕，水漿不入口，號哭不輟聲，<span class="jiazhu">號，戶刀翻。</span>如是七日，乃得之。</p>
<p class="em2 strong" id="p89"><a class="gg-link" href="#p89" onclick="return changeColor(this);"></a>十二月，丙辰，徐世譜、任約退戍巴陵。于謹逼帝使爲書召王僧辯，帝不可。使者曰：<span class="yinhao">「王今豈得自由？」</span>帝曰：<span class="yinhao">「我旣不自由，僧辯亦不由我。」</span>又從長孫儉求宮人王氏、荀<span class="jiaozhusup">〔章：十二行本「荀」作「茍」；乙十一行本同；孔本同；熊校同。〕</span>氏及幼子犀首，儉並還之。或問：<span class="yinhao">「何意焚書？」</span>帝曰：<span class="yinhao">「讀書萬卷，猶有今日，故焚之！」</span><span class="jiazhu">帝之亡國，固不由讀書也。</span></p>
<p class="em2 strong" id="p90"><a class="gg-link" href="#p90" onclick="return changeColor(this);"></a><span class="yinwen">34</span>庚申，齊主北巡，至達速嶺，行視山川險要，將起長城。</p>
<p class="em2 strong" id="p91"><a class="gg-link" href="#p91" onclick="return changeColor(this);"></a><span class="yinwen">35</span>辛未，帝爲魏人所殺。<span class="jiazhu">年四十七。</span>梁王詧遣尙書傅準監刑，<span class="jiazhu">監，工銜翻。</span>以土囊隕之。詧使以布帊纏尸，<span class="jiazhu">帊，普駕翻。<span class="shu-ming">通俗文</span>曰：三幅爲帊。</span>斂以蒲席，束以白茅，<span class="jiazhu">斂，力贍翻。</span>葬於津陽門外。幷殺愍懷太子元良、始安王方略、桂陽王大成等。世祖性好書，<span class="jiazhu">梁王方智承制，諡帝曰元，廟號世祖。好，呼到翻。</span>常令左右讀書，晝夜不絕，雖熟睡，卷猶不釋，或差誤及欺之，帝輒驚寤。作文章，援筆立就。常言：<span class="yinhao">「我韜於文士，<span class="jiazhu">今人謂器幣有餘用者爲寬韜，與此韜同義。</span>愧於武夫。」</span>論者以爲得言。<span class="jiazhu">得言，謂其自言者此爲得之。</span></p>
<p class="em2 strong" id="p92"><a class="gg-link" href="#p92" onclick="return changeColor(this);"></a>魏立梁王詧爲梁主，資以荊州之地，延袤三百里，<span class="jiazhu">資以江陵緣江之地，延袤三百里，廣不及三百里也。袤，音茂。</span>仍取其雍州之地。<span class="jiazhu">雍，於用翻。</span>詧居江陵東城，魏置防主，將兵居西城，名曰助防，外示助詧備禦，內實防之。<span class="jiazhu">魏克江陵，因取襄、樊之地。此正滅虢取虞之計，詧雖悔之，何及矣！</span>以前儀同三司王悅留鎭江陵。于謹收府庫珍寶及宋渾天儀、梁銅晷表、<span class="jiazhu">宋渾天儀，元嘉十三年錢樂之所鑄也。梁銅晷表，武帝所造。</span>大玉徑四尺及諸法物；盡俘王公以下及選百姓男女數萬口爲奴婢，<span class="jiazhu"><span class="shu-ming">考異</span>曰：<span class="shu-ming">典略</span>作<span class="yinhao">「五十萬」</span>。今從<span class="shu-ming">梁紀</span>、<span class="shu-ming">南史</span>。</span>分賞三軍，驅歸長安，小弱者皆殺之。得免者三百餘家，而人馬所踐及凍死者什二三。<span class="jiazhu">踐，慈演翻；下同。</span></p>
<p class="em2 strong" id="p93"><a class="gg-link" href="#p93" onclick="return changeColor(this);"></a>魏師之在江陵也，梁王詧將尹德毅說詧曰：<span class="yinhao">「魏虜貪惏，<span class="jiazhu">說，式芮翻。惏，與婪同；盧含翻。</span>肆其殘忍，殺掠士民，不可勝紀。<span class="jiazhu">勝，音升。</span>江東之人塗炭至此，咸謂殿下爲之。殿下旣殺人父兄，孤人子弟，人盡讎也，誰與爲國！今魏之精銳盡萃於此，若殿下爲設享會，<span class="jiazhu">下爲，于僞翻。</span>請于謹等爲歡，預伏武士，因而斃之，分命諸將，掩其營壘，大殲羣醜，俾無遺類。<span class="jiazhu">殲，息廉翻。</span>收江陵百姓，撫而安之，文武羣寮，隨材銓授。魏人懾息，未敢送死，<span class="jiazhu">懾，之涉翻。</span>王僧辯之徒，折簡可致。然後朝服濟江，入踐皇極，<span class="jiazhu">謂還建康卽位也。朝，直遙翻。</span>晷刻之間，大功可立。古人云：『天與不取，反受其咎。』<span class="jiazhu">漢蒯通之言。</span>願殿下恢弘遠略，勿懷匹夫之行。」</span><span class="jiazhu">匹夫之行，小廉小謹以自託於鄕黨。行，下孟翻。</span>詧曰：<span class="yinhao">「卿此策非不善也，然魏人待我厚，未可背德。<span class="jiazhu">背，蒲妹翻。</span>若遽爲卿計，人將不食吾餘。」</span><span class="jiazhu"><span class="shu-ming">左傳</span>：鄧祁侯之言。</span>旣而闔城長幼被虜，又失襄陽，<span class="jiazhu">被，皮義翻。</span>詧乃歎曰：<span class="yinhao">「恨不用尹德毅之言！」</span></p>
<p class="em2 strong" id="p94"><a class="gg-link" href="#p94" onclick="return changeColor(this);"></a>王僧辯、陳霸先等共奉江州刺史晉安王方智爲太宰，承制。</p>
<p class="em2 strong" id="p95"><a class="gg-link" href="#p95" onclick="return changeColor(this);"></a>王褒、王克、劉瑴、宗懔、殷不害及尙書右丞吳興沈烱至長安，<span class="jiazhu">瑴，古岳翻。烱，古迥翻。</span>太師泰皆厚禮之。泰親至于謹第，宴勞極歡，<span class="jiazhu">勞，力到翻。</span>賞謹奴婢千口及梁之寶物幷雅樂一部，別封新野公；<span class="jiazhu">旣封常山，又封新野，故曰別封。</span>謹固辭，不許。謹自以久居重任，功名旣立，欲保優閒，乃上先所乘駿馬及所著鎧甲等。<span class="jiazhu">上，時掌翻。著，陟略翻。鎧，可亥翻。</span>泰識其意，曰：<span class="yinhao">「今巨猾未平，公豈得遽爾獨善！」</span><span class="jiazhu">巨猾，謂齊。孟子曰：達則兼善天下，窮則獨善其身。</span>遂不受。</p>
<p class="em2 strong" id="p96"><a class="gg-link" href="#p96" onclick="return changeColor(this);"></a><span class="yinwen">36</span>是歲，魏秦州刺史章武孝公宇文導卒。</p>
<p class="em2 strong" id="p97"><a class="gg-link" href="#p97" onclick="return changeColor(this);"></a><span class="yinwen">37</span>魏加益州刺史尉遲迥督六州，通前十八州，自劍閣以南，得承制封拜及黜陟。迥明賞罰，布威恩，綏輯新民，經略未附，華、夷懷之。</p>
</div></body></html>