<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-Hant" xml:lang="zh-Hant">
 <head>
  <link href="../Styles/page_styles.css" rel="stylesheet" type="text/css"/>
  <link href="../Styles/stylesheet.css" rel="stylesheet" type="text/css"/>
  <title id="toc_1">
   ◎卷第一十·漢紀二·太祖高皇帝上之下
  </title>
 </head>
 <body>
  <div id="text">
   <h1>
    <span class="section" id="title-1">
     <span data-head-description="" data-head-level="h2" data-head-title="漢紀二">
      漢紀二
     </span>
    </span>
   </h1>
   <p>
    <span class="jiazhu">
     〔起強圉作噩
     <span class="biaozhusup" data-rel="（丁酉）">
     </span>
     ，盡著雍閹茂
     <span class="biaozhusup" data-rel="（戊戌）">
     </span>
     ，凡二年。〕
    </span>
   </p>
   <hr/>
   <h5>
    <span class="section" id="title-2">
     <span data-head-description="" data-head-level="h3" data-head-title="太祖高皇帝上之下">
      太祖高皇帝上之下
     </span>
    </span>
   </h5>
   <p class="strong">
    <span class="section" id="title-3">
     <span data-head-description="漢高祖" data-head-level="h4" data-head-title="三年">
      三年
     </span>
    </span>
    <span class="biaozhusup" data-rel="（丁酉、西元前二○四年）">
    </span>
   </p>
   <p class="em2 strong">
    <span class="yinwen">
     1
    </span>
    冬，十月，韓信、張耳以兵數萬東擊趙。趙王及成安君陳餘聞之，聚兵井陘口，
    <span class="jiazhu">
     〔陘，音刑。杜佑曰：井陘口在鎭州鹿泉縣，今謂之土門。按宋白《續通典》：鎭州石邑縣有井陘山，甚險固。又，鹿泉縣，本漢石邑縣地，隋開皇十六年置，至德初改名獲鹿。又，井陘縣，《穆天子傳》
     <span class="yinhao">
      「天子獵于鉶山」
     </span>
     ，卽此地。《註》云：燕、趙謂山脊爲陘。陘山在縣東南十八里，四方高，中央下，如井，故曰井陘。〕
    </span>
    號二十萬。
   </p>
   <p class="em2 strong">
    廣武君李左車說成安君曰：
    <span class="yinhao">
     「韓信、張耳乘勝而去國遠鬬，
     <span class="jiazhu">
      〔謂乘取代之勝勢也。說，輸芮翻。〕
     </span>
     其鋒不可當。臣聞『千里餽糧，士有飢色；樵蘇後爨，
     <span class="jiazhu">
      〔樵，取薪也；蘇，取草也。〕
     </span>
     師不宿飽。』今井陘之道，車不得方軌，
     <span class="jiazhu">
      〔方軌，謂車併行。〕
     </span>
     騎不得成列；行數百里，其勢糧食必在其後。
     <span class="jiazhu">
      〔鄭康成曰：行道曰糧，謂糒也；止居曰食，謂米也。〕
     </span>
     願足下假臣奇兵三萬人，從間路絕其輜重；
     <span class="jiazhu">
      〔師古曰：間路，微路也。間，古莧翻。師古曰：輜，衣車也；重，謂載重物車也；故行者之資，總曰輜重。《釋名》云：輜，廁也，所載衣服雜廁其中。重，直用翻。〕
     </span>
     足下深溝高壘勿與戰。彼前不得鬬，退不得還，野無所掠，不至十日，而兩將之頭可致於麾下；否則必爲二子所禽矣。」
    </span>
    成安君嘗自稱義兵，不用詐謀奇計，曰：
    <span class="yinhao">
     「韓信兵少而疲，如此避而不擊，則諸侯謂吾怯而輕來伐我矣。」
    </span>
   </p>
   <p class="em2 strong">
    韓信使人間視，知其不用廣武君策，則大喜，乃敢引兵遂下。未至井陘口三十里，止舍。
    <span class="jiazhu">
     〔止軍而舍息也。舍，如字。〕
    </span>
    夜半，傳發，選輕騎二千人，
    <span class="jiazhu">
     〔傳發，傳令軍中使發兵。〕
    </span>
    人持一赤幟，
    <span class="jiazhu">
     〔漢旗幟皆赤。幟，昌志翻。〕
    </span>
    從間道萆山而望趙軍。
    <span class="jiazhu">
     〔如淳曰：萆，音蔽，依山以自覆蔽也。杜佑曰：卑山，音蔽，今名抱犢山，在鎭州石邑縣。井陘山亦在石邑，意
     <span class="yinhao">
      「間道萆山」
     </span>
     卽此地。師古曰：蔽隱於山，使敵不見。〕
    </span>
    誡曰：
    <span class="yinhao">
     「趙見我走，必空壁逐我；若疾入趙壁，
     <span class="jiazhu">
      〔若，汝也。疾，速也。〕
     </span>
     拔趙幟，立漢赤幟。」
    </span>
    令其裨將傳餐，曰：
    <span class="jiazhu">
     〔服虔曰：立，駐。傳餐，食也。如淳曰：小飯曰餐。言破趙乃當共飽食也。餐，千安翻。〕
    </span>
    <span class="yinhao">
     「今日破趙會食！」
    </span>
    諸將皆莫信，佯應曰
    <span class="yinhao">
     「諾。」
    </span>
    信曰：
    <span class="yinhao">
     「趙已先據便地爲壁；且彼未見吾大將旗鼓，未肯擊前行，
     <span class="jiazhu">
      〔行，戶剛翻。〕
     </span>
     恐吾至阻險而還也。」
    </span>
    <span class="jiazhu">
     〔信蓋謂趙聚兵塞井陘之口，欲俟信出險而後擊之；若見前鋒便縱兵接戰，則信必將阻險而還師也。還，音旋，又如字。〕
    </span>
    乃使萬人先行，出，背水陳；
    <span class="jiazhu">
     〔《史記正義》曰：綿蔓水自幷州北流入井陘縣界，卽信背水陳處。背，蒲妹翻。陳，讀曰陣。〕
    </span>
    趙軍望見而大笑。
   </p>
   <p class="em2 strong">
    平旦，信建大將旗鼓，鼓行出井陘口；趙開壁擊之，大戰良久。於是信與張耳佯棄鼓旗，走水上軍；
    <span class="jiazhu">
     〔走，音奏。〕
    </span>
    水上軍開入之，復疾戰。趙果空壁爭漢旗鼓，逐信、耳。信、耳已入水上軍，軍皆殊死戰，
    <span class="jiazhu">
     〔師古曰：殊，絕也；言決意必死。〕
    </span>
    不可敗。
    <span class="jiazhu">
     〔敗，補邁翻。〕
    </span>
    信所出奇兵二千騎共候趙空壁逐利，則馳入趙壁，皆拔趙旗，立漢赤幟二千。趙軍已不能得信等，欲還歸壁；壁皆漢赤幟，見而大驚，以爲漢皆已得趙王將矣，
    <span class="jiazhu">
     〔將，卽亮翻。〕
    </span>
    兵遂亂，遁走，趙將雖斬之，不能禁也。於是漢兵夾擊，大破趙軍，斬成安君泜水上，
    <span class="jiazhu">
     〔《水經註》：泜水卽井陘山水，世謂之鹿泉水，東北流，屈逕陳餘壘，又東注綿蔓水。師古曰：泜，音祗，又丁計翻，又丁禮翻。〕
    </span>
    禽趙王歇。
   </p>
   <p class="em2 strong">
    諸將効首虜，畢賀，因問信曰：
    <span class="yinhao">
     「兵法：『右倍山陵，前左水澤。』今者將軍令臣等反背水陳，曰『破趙會食』，
     <span class="jiazhu">
      〔倍，與背同，蒲妹翻。〕
     </span>
     臣等不服，然竟以勝。此何術也？」
    </span>
    信曰：
    <span class="yinhao">
     「此在兵法，顧諸君不察耳！兵法不曰：『陷之死地而後生，
     <span class="jiazhu">
      〔《孫子·九地》：疾戰則存、不戰則亡爲死地。曹操《註》曰：前有高山，後有大水，進不得，退有礙者。〕
     </span>
     置之亡地而後存』？且信非得素拊循士大夫也，此所謂『驅市人而戰之』，
     <span class="jiazhu">
      〔師古曰：言如忽入市廛，驅其人以赴戰，非素所習練者也。〕
     </span>
     其勢非置之死地，使人人自爲戰；今予之生地，皆走，寧尙可得而用之乎！」
    </span>
    <span class="jiazhu">
     〔予，讀曰與；下同。〕
    </span>
    諸將皆服，曰：
    <span class="yinhao">
     「善！非臣所及也。」
    </span>
   </p>
   <p class="em2 strong">
    信募生得廣武君者予千金。有縛致麾下者，信解其縛，東鄕坐，師事之。
    <span class="jiazhu">
     〔予，讀曰與。鄕，讀曰嚮。〕
    </span>
    問曰：
    <span class="yinhao">
     「僕欲北伐燕，東伐齊，何若而有功？」
    </span>
    <span class="jiazhu">
     〔何若，猶言何如也。〕
    </span>
    廣武君辭謝曰：
    <span class="yinhao">
     「臣，敗亡之虜，何足以權大事乎！」
    </span>
    <span class="jiazhu">
     〔權，所以稱物，見其輕重也。左車蓋謂兵者國之大事，如己者敗亡之餘，不足以審處其輕重。〕
    </span>
    信曰：
    <span class="yinhao">
     「僕聞之：百里奚居虞而虞亡，在秦而秦霸；
     <span class="jiazhu">
      〔百里奚，虞之大夫，虞公不能用以亡；秦穆公信而用之，遂霸西戎。〕
     </span>
     非愚於虞而智於秦也，用與不用，聽與不聽也。誠令成安君聽足下計，若信者亦已爲禽矣；以不用足下，故信得侍耳。
     <span class="jiazhu">
      〔言得侍左右以求敎。〕
     </span>
     今僕委心歸計，願足下勿辭！」
    </span>
    廣武君曰：
    <span class="yinhao">
     「今將軍涉西河，虜魏王，禽夏說；東下井陘，不終朝而破趙二十萬衆，誅成安君；名聞海內，威震天下，農夫莫不輟耕釋耒，褕衣甘食，
     <span class="jiazhu">
      〔褕，音瑜；靡也。此言當時之人，畏信之威聲，不能自保其生業，皆輟耕、釋耒，褕靡其衣，甘毳其食，以苟生於旦夕，不復爲久遠計。〕
     </span>
     傾耳以待命者，此將軍之所長也。然而衆勞卒罷，
     <span class="jiazhu">
      〔罷，讀曰疲。〕
     </span>
     其實難用。今將軍欲舉倦敝之兵頓之燕堅城之下，欲戰不得，攻之不拔，情見勢屈；
     <span class="jiazhu">
      〔兵，詭道也，乘勢以爲用者也。見，顯露也。屈，盡也。吾之情見則敵知所備，勢屈則敵得乘吾之敝矣。見，賢遍翻。屈，其勿翻。〕
     </span>
     曠日持久，糧食單竭。
     <span class="jiazhu">
      〔單，與殫同，盡也。〕
     </span>
     燕旣不服，齊必距境以自強。燕、齊相持而不下，則劉、項之權未有所分也，此將軍所短也。善用兵者，不以短擊長而以長擊短。」
    </span>
    韓信曰：
    <span class="yinhao">
     「然則何由？」
    </span>
    <span class="jiazhu">
     〔由，從也，言當從何計也。〕
    </span>
    廣武君對曰：
    <span class="yinhao">
     「方今爲將軍計，莫如按甲休兵，鎭撫趙民，百里之內，牛酒日至，以饗士大夫；北首燕路，
     <span class="jiazhu">
      〔首，式救翻；頭之所向曰首。〕
     </span>
     而後遣辨士奉咫尺之書，
     <span class="jiazhu">
      〔師古曰：八寸曰咫。咫尺者，言其簡牘或長咫，或長尺，喻輕率也。〕
     </span>
     暴其所長於燕，
     <span class="jiazhu">
      〔暴，顯也，示也，露也。〕
     </span>
     燕必不敢不聽從。燕已從而東臨齊，雖有智者，亦不知爲齊計矣。如是，則天下事皆可圖也。兵固有先聲而後實者，此之謂也。」
    </span>
    韓信曰：
    <span class="yinhao">
     「善！」
    </span>
    從其策，發使使燕，燕從風而靡；遣使報漢，且請以張耳王趙，漢王許之。楚數使奇兵渡河擊趙，
    <span class="jiazhu">
     〔數，所角翻。〕
    </span>
    張耳、韓信往來救趙，因行定趙城邑，發兵詣漢。
   </p>
   <p class="em2 strong">
    <span class="yinwen">
     2
    </span>
    甲戌晦，
    <span class="jiazhu">
     〔月盡爲晦。〕
    </span>
    日有食之。
   </p>
   <p class="em2 strong">
    <span class="yinwen">
     3
    </span>
    十一月，癸卯晦，日有食之。
   </p>
   <p class="em2 strong">
    <span class="yinwen">
     4
    </span>
    隨何至九江，九江太宰主之，
    <span class="jiazhu">
     〔此太宰非周官之太宰。漢奉常屬官有太宰。師古曰：具食之官。信使入國，必使人爲之主；時布使太宰主何也。〕
    </span>
    三日不得見。隨何說太宰曰：
    <span class="yinhao">
     「王之不見何，必以楚爲強，漢
     <span class="jiaozhusup">
      〔章：乙十一行本「漢」上有「以」字；孔本同；傳校同。〕
     </span>
     爲弱也。此臣之所以爲使。
     <span class="jiazhu">
      〔說，輸芮翻；下同。使，疏吏翻。〕
     </span>
     使何得見，言之而是，大王所欲聞也；言之而非，使何等二十人伏斧質九江市，足以明王倍漢而與楚也。」
    </span>
    <span class="jiazhu">
     〔倍，與背同，蒲妹翻。〕
    </span>
    太宰乃言之王。
   </p>
   <p class="em2 strong">
    王見之。隨何曰：
    <span class="yinhao">
     「漢王使臣敬進書大王御者，竊怪大王與楚何親也？」
    </span>
    九江王曰：
    <span class="yinhao">
     「寡人北鄕而臣事之。」
    </span>
    隨何曰：
    <span class="yinhao">
     「大王與項王俱列爲諸侯，北鄕而臣事之者，
     <span class="jiazhu">
      〔鄕，讀曰嚮；下同。〕
     </span>
     必以楚爲強，可以託國也。項王伐齊，身負版築，爲士卒先。
     <span class="jiazhu">
      〔李奇曰：版，牆版也；築，杵也。〕
     </span>
     大王宜悉九江之衆，身自將之，爲楚前鋒；
     <span class="jiazhu">
      〔將，卽亮翻。〕
     </span>
     今乃發四千人以助楚。夫北面而臣事人者，固若是乎？漢王入彭城，項王未出齊也。大王宜悉九江之兵渡淮，日夜會戰彭城下；大王乃撫萬人之衆，無一人渡淮者，垂拱而觀其孰勝。
     <span class="jiazhu">
      〔垂拱者，垂衣拱手也。〕
     </span>
     夫託國於人者，固若是乎？大王提空名以鄕楚而欲厚自託，臣竊爲大王不取也！然而大王不背楚者，以漢爲弱也。夫楚兵雖強，天下負之以不義之名，以其背盟約而殺義帝也。
     <span class="jiazhu">
      〔背，蒲妹翻。〕
     </span>
     漢王收諸侯，還守成皋、滎陽，下蜀、漢之粟，深溝壁壘，分卒守徼乘塞。
     <span class="jiazhu">
      〔徼，循也。凡邊謂之邊徼，蓋使人循徼，機［譏］禁姦非，因以名之。《索隱》曰：徼，謂邊境亭障，以徼繞邊陲，常守之也。徼，吉弔翻。乘，登也；登塞垣而守之。〕
     </span>
     楚人深入敵國八九百里，
     <span class="jiazhu">
      〔言楚自彭城至滎陽、成皋，中間有梁地間之；彭越時反梁地，是楚之敵國也，故云深入敵國八九百里。〕
     </span>
     老弱轉糧千里之外。漢堅守而不動，楚進則不得攻，退則不能解，故曰楚兵不足恃也。使楚勝漢，則諸侯自危懼而相救；夫楚之強，適足以致天下之兵耳。故楚不如漢，其勢易見也。今大王不與萬全之漢而自託於危亡之楚，臣竊爲大王惑之！
     <span class="jiazhu">
      〔易，以豉翻。爲，于僞翻。〕
     </span>
     臣非以九江之兵足以亡楚也；大王發兵而倍楚，
     <span class="jiazhu">
      〔倍，與背同，蒲妹翻。〕
     </span>
     項王必留；留數月，漢之取天下可以萬全。臣請與大王提劍而歸漢，漢王必裂地而封大王；又況九江必大王有也。」
    </span>
    九江王曰：
    <span class="yinhao">
     「請奉命。」
    </span>
    陰許畔楚與漢，未敢泄也。
   </p>
   <p class="em2 strong">
    楚使者在九江，舍傳舍，
    <span class="jiazhu">
     〔傳舍，客舍也；前客舍之而去，後客復來舍之，傳相受也，故謂之傳舍。傳，直戀翻。〕
    </span>
    方急責布發兵。隨何直入，坐楚使者上，曰：
    <span class="yinhao">
     「九江王已歸漢，楚何以得發兵？」
    </span>
    布愕然。楚使者起。何因說布曰：
    <span class="yinhao">
     「事已構，
     <span class="jiazhu">
      〔師古曰：構，結也；言背楚之事已結成也。〕
     </span>
     可遂殺楚使者，無使歸，而疾走漢幷力。」
    </span>
    布曰：
    <span class="yinhao">
     「如使者敎。」
    </span>
    於是殺楚使者，因起兵而攻楚。
   </p>
   <p class="em2 strong">
    楚使項聲、龍且攻九江，
    <span class="jiazhu">
     〔且，子余翻。龍，姓；且，名。〕
    </span>
    數月，龍且破九江軍。布欲引兵走漢，恐楚兵殺之，乃間行與何俱歸漢。十二月，九江王至漢。漢王方踞床洗足，召布入見。
    <span class="jiazhu">
     〔見，賢遍翻。〕
    </span>
    布大怒，悔來，欲自殺；及出就舍，帳御、飲食、從官皆如漢王居，布又大喜過望。
    <span class="jiazhu">
     〔師古曰：高帝以布先久爲王，恐其意自尊大，故峻其禮，令布折服；已而美其帷帳，厚其飲食，多其從官，以悅其心。此權道也。帳，若今之帳設也；御，謂服御也。從，才用翻。〕
    </span>
    於是乃使人入九江；楚已使項伯收九江兵，盡殺布妻子。布使者頗得故人、幸臣，將衆數千人歸漢。漢益九江王兵，與俱屯成皋。
   </p>
   <p class="em2 strong">
    楚數侵奪漢甬道，
    <span class="jiazhu">
     〔數，所角翻。〕
    </span>
    漢軍乏食。漢王與酈食其謀橈楚權。
    <span class="jiazhu">
     〔食其，音異基。橈，女敎翻，弱也；其字從
     <span class="yinhao">
      「木」
     </span>
     。〕
    </span>
    食其曰：
    <span class="yinhao">
     「昔湯伐桀，封其後於杞；武王伐紂，封其後於宋。今秦失德棄義，侵伐諸侯，滅其社稷，使無立錐之地。陛下誠能復立六國之後，此其君臣、百姓必皆戴陛下之德，莫不嚮風慕義，願爲臣妾。德義已行，陛下南鄕稱霸，楚必斂袵而朝。」
    </span>
    <span class="jiazhu">
     〔袵，衣襟也。鄕，讀曰嚮。朝，直遙翻。〕
    </span>
    漢王曰：
    <span class="yinhao">
     「善！趣刻印，先生因行佩之矣。」
    </span>
    <span class="jiazhu">
     〔言將使食其行使六國，授之以印而使佩之。趣，讀曰促；下同。〕
    </span>
   </p>
   <p class="em2 strong">
    食其未行，張良從外來謁。漢王方食，曰：
    <span class="yinhao">
     「子房前！
     <span class="jiazhu">
      〔子房，張良字也。〕
     </span>
     客有爲我計橈楚權者，」
    </span>
    具以酈生語告良，曰：
    <span class="yinhao">
     「何如？」
    </span>
    良曰：
    <span class="yinhao">
     「誰爲陛下畫此計者？陛下事去矣！」
    </span>
    漢王曰：
    <span class="yinhao">
     「何哉？」
    </span>
    對曰：
    <span class="yinhao">
     「臣請借前箸，爲大王籌之，
     <span class="jiazhu">
      〔時漢王方食，故良言願借食前之箸，就用指畫。鄭玄曰：今人或謂箸爲挾提。〕
     </span>
     昔湯、武封桀、紂之後者，度能制其死生之命也；
     <span class="jiazhu">
      〔度，徒洛翻。〕
     </span>
     今陛下能制項籍之死命乎？其不可一也。武王入殷，表商容之閭，釋箕子之囚，封比干之墓；
     <span class="jiazhu">
      〔商容，殷賢人。里門曰閭。表，顯異也。紂囚箕子，殺比干；武王克殷，釋箕子囚，封比干墓。《韓詩外傳》曰：商容執羽龠，馮於馬徒，欲以化紂而不能，遂去，伏於太行山。武王欲以爲三公，辭而不受。鄭玄曰：商家樂官，知禮容，所以禮署稱容臺。〕
     </span>
     今陛下能乎？其不可二也。發巨橋之粟，散鹿臺之錢，
     <span class="jiazhu">
      〔服虔曰：巨橋，倉名。許愼曰：鉅鹿之大橋有漕粟。杜佑曰：鉅橋倉在今廣平郡曲周縣。臣瓚曰：鹿臺今在朝歌城中；劉向曰：其大三里，高千尺。〕
     </span>
     以賜貧窮；今陛下能乎？其不可三也。殷事已畢，偃革爲軒，
     <span class="jiazhu">
      〔蘇林曰：革者，兵車也；軒者，朱軒、皮軒也；謂廢兵車而用乘車也。《說文》曰：軒，曲周屛車。如淳曰：革者，革車也；軒者，赤黻乘軒也；偃武備而治禮樂也。〕
     </span>
     倒載干戈，示天下不復用兵；今陛下能乎？其不可四也。
     <span class="jiazhu">
      〔復，扶又翻。〕
     </span>
     休馬華山之陽，示以無爲；今陛下能乎？其不可五也。
     <span class="jiazhu">
      〔華，戶化翻。〕
     </span>
     放牛桃林之陰，
     <span class="jiazhu">
      〔晉灼曰：桃林在弘農閺鄕南谷中。《山海經》曰：夸父之山，北有林焉，名曰桃林，廣圍三百里。《十三州記》：弘農有桃丘聚，卽桃林也。師古曰：桃林山谷在閺鄕縣東南，西南去湖城縣三十五里。〕
     </span>
     以示不復輸積；今陛下能乎？其不可六也。天下游士，離其親戚，棄墳墓，去故舊，從陛下游者，徒欲日夜望咫尺之地。今復立六國之後，天下游士各歸事其主，從其親戚，反其故舊、墳墓，陛下誰與取天下乎？其不可七也。且夫楚唯無強，六國立者復橈而從之，
     <span class="jiazhu">
      〔服虔曰：惟當使楚無強，強則六國弱而從之。晉灼曰：當今惟楚大，無有強之者；若復立六國，六國皆橈而從之，陛下安得而臣之乎！〕
     </span>
     陛下焉得而臣之？其不可八也。誠用客之謀，陛下事去矣！」
    </span>
    漢王輟食，吐哺，罵曰：
    <span class="jiazhu">
     〔哺，音步，食在口中者。〕
    </span>
    <span class="yinhao">
     「豎儒幾敗而公事！」
    </span>
    <span class="jiazhu">
     〔而，汝也。公，尊稱也。高祖嫚罵人，率曰
     <span class="yinhao">
      「而公」
     </span>
     、
     <span class="yinhao">
      「乃公」
     </span>
     ，蓋自尊辭。幾，居依翻。〕
    </span>
    令趣銷印。
   </p>
   <p class="margin2">
    荀悅論曰：夫立策決勝之術，其要有三：一曰形，二曰勢，三曰情。形者，言其大體得失之數也；勢者，言其臨時之宜、進退之機也；情者，言其心志可否之實也。故策同、事等而功殊者，三術不同也。
   </p>
   <p class="margin2">
    初，張耳、陳餘說陳涉以復六國，自爲樹黨；
    <span class="jiazhu">
     〔事見七卷秦二世元年。〕
    </span>
    酈生亦說漢王。所以說者同而得失異者，陳涉之起，天下皆欲亡秦；而楚、漢之分未有所定，今天下未必欲亡項也。故立六國，於陳涉，所謂多己之黨而益秦之敵也；且陳涉未能專天下之地也，所謂取非其有以與於人，行虛惠而獲實福也。立六國，於漢王，所謂割己之有而以資敵，設虛名而受實禍也。此同事而異形者也。
   </p>
   <p class="margin2">
    及宋義待秦、趙之斃，
    <span class="jiazhu">
     〔事見八卷秦二世三年。〕
    </span>
    與昔卞莊刺虎同說者也。
    <span class="jiazhu">
     〔卞莊子刺虎。管豎子止之曰：
     <span class="yinhao">
      「兩虎方食牛，牛甘必爭鬬，則大者傷，小者亡；從傷而刺，一舉必有兩獲。」
     </span>
     莊子然之，果獲二虎。〕
    </span>
    施之戰國之時，鄰國相攻，無臨時之急，則可也。戰國之立，其日久矣，一戰勝敗，未必以存亡也；其勢非能急於亡敵國也，進乘利，退自保，故累力待時，乘
    <span class="jiaozhusup">
     〔章：乙十一行本「乘」作「承」；孔本同；傳校同。〕
    </span>
    敵之斃，其勢然也。今楚、趙所起，其與秦勢不並立，安危之機，呼吸成變，進則定功，退則受禍。此同事而異勢者也。
   </p>
   <p class="margin2">
    伐趙之役，韓信軍於泜水之上而趙不能敗。
    <span class="jiazhu">
     〔事見上卷三年。〕
    </span>
    彭城之難，漢王戰于睢水之上，士卒皆赴入睢水而楚兵大勝，
    <span class="jiazhu">
     〔事見上卷二年。難，乃旦翻。〕
    </span>
    何則？趙兵出國迎戰，見可而進，知難而退，懷內顧之心，無出死之計；韓信軍孤在水上，士卒必死，無有二心，此信之所以勝也。漢王深入敵國，置酒高會，士卒逸豫，戰心不固；楚以強大之威而喪其國都，
    <span class="jiazhu">
     〔喪，息浪翻。〕
    </span>
    士卒皆有憤激之氣，救敗赴亡之急，以決一旦之命，此漢之所以敗也。且韓信選精兵以守，而趙以內顧之士攻之；項羽選精兵以攻，而漢以怠惰之卒應之。此同事而異情者也。
   </p>
   <p class="margin2">
    故曰：權不可豫設，變不可先圖；與時遷移，應物變化，設策之機也。
   </p>
   <p class="em2 strong">
    <span class="yinwen">
     5
    </span>
    漢王謂陳平曰：
    <span class="yinhao">
     「天下紛紛，何時定乎？」
    </span>
    陳平曰：
    <span class="yinhao">
     「項王骨鯁之臣，亞父、鍾離昩、龍且、周殷之屬，
     <span class="jiazhu">
      〔鍾離，古鍾離子之後，以國爲姓。龍姓出於龍伯氏；又曰，出於舜納言之龍。師古曰：昩，莫曷翻，其字從本末之末。且，子余翻。〕
     </span>
     不過數人耳。大王誠能捐數萬斤金，行反間，間其君臣，以疑其心；
     <span class="jiazhu">
      〔間，古莧翻。〕
     </span>
     項王爲人，意忌信讒，必內相誅，漢因舉兵而攻之，破楚必矣。」
    </span>
    漢王曰：
    <span class="yinhao">
     「善！」
    </span>
    乃出黃金四萬斤與平，恣所爲，不問其出入。平多以金縱反間於楚軍，宣言：
    <span class="yinhao">
     「諸將鍾離昩等爲項王將，功多矣，然而終不得裂地而王，欲與漢爲一，以滅項氏而分王其地。」
    </span>
    項羽果意不信鍾離昩等。
   </p>
   <p class="em2 strong">
    夏，四月，楚圍漢王於滎陽，急；漢王請和，割滎陽以西者爲漢。亞父勸羽急攻滎陽；漢王患之。項羽使使至漢，陳平使爲大牢具。
    <span class="jiazhu">
     〔大，讀曰太。古者諸侯遣使交聘，其牢禮各如其命數，以三牲具爲一牢。秦滅古法，軍興之時，不能備古之牢禮，故以太牢具爲盛禮。孔穎達曰：按《周禮》：膳夫，王日一舉，鼎十有二物，謂太牢也。是周公制禮，天子日食太牢，則諸侯日食少牢，大夫日食特牲，士日食特豚。至後世衰亂，《玉藻》云：天子日食少牢，朔月太牢；諸侯日食特牲，朔月少牢。則知大夫日食特豚，朔月特牲；士日食無文，朔月特豚。故《內則》云：見子具朔食。《註》云：天子太牢，諸侯少牢，大夫特豕，士特豚。諸侯祭以太牢，得殺牛；諸侯之大夫祭以少牢，得殺羊；天子大夫祭亦得殺牛，其諸侯及大夫饗食賓得用牛也。故大行人掌客，諸侯待賓，皆用牛也。公食大夫禮，大夫食賓禮，亦用牛也。〕
    </span>
    舉進，見楚使，卽佯驚曰：
    <span class="yinhao">
     「吾以爲亞父使，乃項王使！」
    </span>
    復持去，更以惡草具進楚使。
    <span class="jiazhu">
     〔服虔曰：去肴肉，更以惡草之具。惡，麤惡；草，草率也。〕
    </span>
    楚使歸，具以報項王；項王果大疑亞父。亞父欲急攻下滎陽城，項王不信，不肯聽。亞父聞項王疑之，乃怒曰：
    <span class="yinhao">
     「天下事大定矣，君王自爲之，願賜
     <span class="jiaozhusup">
      〔章：乙十一行本「賜」作「請」；孔本同。〕
     </span>
     骸骨！」
    </span>
    歸，未至彭城，疽發背而死。
    <span class="jiazhu">
     〔疽，千余翻，癰瘡也。〕
    </span>
   </p>
   <p class="em2 strong">
    五月，將軍紀信言於漢王曰：
    <span class="yinhao">
     「事急矣！臣請誑楚，
     <span class="jiazhu">
      〔誑，居況翻，欺也。〕
     </span>
     王可以間出。」
    </span>
    <span class="jiazhu">
     〔間，古莧翻。〕
    </span>
    於是陳平夜出女子東門二千餘人，楚因四面擊之。紀信乃乘王車，黃屋，左纛，
    <span class="jiazhu">
     〔李斐曰：天子車以黃繒爲蓋裏。纛，羽幢也，在乘輿車衡左方上柱之。蔡邕曰：以犛牛尾爲之，大如斗，或在騑頭，或在衡。應劭曰：雉尾爲之，在左驂，當鑣上。師古曰：應說非。《爾雅翼》：犛，西南夷長髦牛也，似牛，而四節、腹下及肘皆有赤毛長尺餘，而尾尤佳，其大如斗。天子之車左纛，以此牛尾爲之，繫之左騑馬軛上。蓋馬在中曰服，在外曰騑，騑，卽驂也；安最外馬頭上，以亂馬目，不令相見也。纛，徒倒翻，又音毒。〕
    </span>
    曰：
    <span class="yinhao">
     「食盡，漢王降。」
    </span>
    楚皆呼萬歲，之城東觀。以故漢王得與數十騎出西門遁去，令韓王信與周苛、魏豹、樅公守滎陽。
    <span class="jiazhu">
     〔樅，千容翻。〕
    </span>
    羽見紀信，問：
    <span class="yinhao">
     「漢王安在？」
    </span>
    曰：
    <span class="yinhao">
     「已出去矣。」
    </span>
    羽燒殺信。周苛、樅公相謂曰：
    <span class="yinhao">
     「反國之王，難與守城！」
    </span>
    因殺魏豹。
   </p>
   <p class="em2 strong">
    漢王出滎陽，至成皋，入關，收兵欲復東，轅生說漢王曰：
    <span class="jiazhu">
     〔轅，姓也。《姓譜》：陳大夫轅濤塗之後。以其所本考之，亦與爰、袁二姓通。〕
    </span>
    <span class="yinhao">
     「漢與楚相距滎陽數歲，漢常困。願君王出武關，項王必引兵南走。王深壁勿戰，令滎陽、成皋間且得休息，使韓信等得安輯河北趙地，連燕、齊，
     <span class="jiazhu">
      〔師古曰：輯，與集同，謂和合也。《詩序》曰：
      <span class="yinhao">
       「勞來還定安集之」
      </span>
      ；《春秋左氏傳》曰：
      <span class="yinhao">
       「羣臣輯睦」
      </span>
      。他皆類此。〕
     </span>
     君王乃復走滎陽。如此，則楚所備者多，力分；漢得休息，復與之戰，破之必矣！」
    </span>
    漢王從其計，出軍宛、葉間。
    <span class="jiazhu">
     〔班《志》，二縣屬南陽郡。《史記正義》曰：宛，鄧州縣。葉，汝州縣。宛，於元翻。葉，式涉翻。〕
    </span>
    與黥布行收兵。羽聞漢王在宛，果引兵南；漢王堅壁不與戰。
   </p>
   <p class="em2 strong">
    漢王之敗彭城，解而西也，彭越皆亡其所下城，獨將其兵北居河上，常往來爲漢游兵擊楚，絕其後糧。是月，彭越渡睢，與項聲、薛公戰下邳，破，殺薛公。
    <span class="jiazhu">
     〔睢，音雖。〕
    </span>
    羽乃使終公守成皋，
    <span class="jiazhu">
     〔終，姓也。《姓譜》曰：陸終之後。〕
    </span>
    而自東擊彭越。漢王引兵北，擊破終公，復軍成皋。
   </p>
   <p class="em2 strong">
    六月，羽已破走彭越，聞漢復軍成皋，乃引兵西拔滎陽城，生得周苛。羽謂苛：
    <span class="yinhao">
     「爲我，將以公爲上將軍，封三萬戶。」
    </span>
    周苛罵曰：
    <span class="yinhao">
     「若不趨降漢，今爲虜矣；若非漢王敵也！」
    </span>
    羽烹周苛，幷殺樅公而虜韓王信，遂圍成皋。漢王逃，
    <span class="jiazhu">
     〔《漢書》
     <span class="yinhao">
      「逃」
     </span>
     作
     <span class="yinhao">
      「跳」
     </span>
     ；如淳音逃；《史記·項羽紀》作
     <span class="yinhao">
      「逃」
     </span>
     ；《索隱》：徒雕翻。晉灼曰：跳，獨出意。如淳曰：逃，謂走也。余謂《左氏傳例》：民逃其上曰潰，在上曰逃。太史公蓋用此例，溫公仍之。逃，當如字。〕
    </span>
    獨與滕公共車出成皋玉門，
    <span class="jiazhu">
     〔張晏曰：玉門，成皋北門。〕
    </span>
    北渡河，宿小脩武傳舍。
    <span class="jiazhu">
     〔晉灼曰：在大脩武城東。〕
    </span>
    晨，自稱漢使，馳入趙壁。張耳、韓信未起，卽其臥內，奪其印符以麾召諸將，易置之。信、耳起，乃知漢王來，大驚。漢王旣奪兩人軍，卽令張耳循
    <span class="jiaozhusup">
     〔章：乙十一行本「循」作「徇」。〕
    </span>
    行，備守趙地。
    <span class="jiazhu">
     〔行，下孟翻。〕
    </span>
    拜韓信爲相國，收趙兵未發者擊齊。諸將稍稍得出成皋從漢王。楚遂拔成皋，欲西；漢使兵距之鞏，
    <span class="jiazhu">
     〔班《志》，鞏縣屬河南郡，卽東周君所居。《汝洛地圖》云：鞏，固也。鞏縣在洛水之間，言四面有山，可以鞏固。〕
    </span>
    令其不得西。
   </p>
   <p class="em2 strong">
    <span class="yinwen">
     6
    </span>
    秋，七月，有星孛于大角。
    <span class="jiazhu">
     〔《隋·天文志》：孛，彗之屬也；偏指曰彗，芒氣四出曰孛。孛者，孛孛然，非常惡氣之所生也。內不有大亂，必有大兵。天下合謀，暗蔽不明，有所傷害。晏子曰：
     <span class="yinhao">
      「君若不改，孛星將出，彗何懼乎！」
     </span>
     由是言之，災甚於彗。孛，蒲內翻，又蒲沒翻。班《志》：房南衆星曰騎官，左角理，右角將。大角者，天王帝坐廷。〕
    </span>
   </p>
   <p class="em2 strong">
    <span class="yinwen">
     7
    </span>
    臨江王敖薨，子尉嗣。
   </p>
   <p class="em2 strong">
    <span class="yinwen">
     8
    </span>
    漢王得韓信軍，復大振。八月，引兵臨河，南鄕，軍小脩武，欲復與楚戰。
    <span class="jiazhu">
     〔鄕，讀曰嚮。復，扶又翻。〕
    </span>
    郎中鄭忠說止漢王，
    <span class="jiazhu">
     〔漢制：議郎、中郎，秩比六百石；侍郎，比四百石；郎中，比三百石；皆屬郎中令。說，式芮翻。〕
    </span>
    使高壘深塹勿與戰。
    <span class="jiazhu">
     〔塹，七艷翻。〕
    </span>
    漢王聽其計，使將軍劉賈、盧綰將卒二萬人，
    <span class="jiazhu">
     〔綰，烏板翻。〕
    </span>
    騎數百，渡白馬津，入楚地，佐彭越，燒楚積聚，以破其業，
    <span class="jiazhu">
     〔師古曰：積聚，所畜軍糧芻藳之屬也。積，子賜翻。聚，才喻翻。〕
    </span>
    無以給項王軍食而已。楚兵擊劉賈，賈輒堅壁不肯與戰，而與彭越相保。
   </p>
   <p class="em2 strong">
    <span class="yinwen">
     9
    </span>
    彭越攻徇梁地，下睢陽、外黃等十七城。
    <span class="jiazhu">
     〔睢陽，秦縣，屬碭郡，漢屬梁國，故微子所封國也；唐爲宋州宋城縣。杜佑曰：漢外黃故城，在陳留郡雍丘縣東，《春秋》
     <span class="yinhao">
      「齊桓公會諸侯於葵丘」
     </span>
     ，卽此。〕
    </span>
    九月，項王謂大司馬曹咎曰：
    <span class="yinhao">
     「謹守成皋！卽漢王欲挑戰，
     <span class="jiazhu">
      〔挑，徒了翻。〕
     </span>
     愼勿與戰，勿令得東而已。我十五日必定梁地，復從將軍。」
    </span>
    羽引兵東行，擊陳留、外黃、睢陽等城，皆下之。
   </p>
   <p class="em2 strong">
    漢王欲捐成皋以東，屯鞏、洛以距楚。酈生曰：
    <span class="yinhao">
     「臣聞『知天之天者，王事可成』；王者以民爲天，而民以食爲天。
     <span class="jiazhu">
      〔《大戴禮》曰：食穀者智慧而巧。《古史考》曰：古者茹毛飲血，燧人氏鑽火，而人始裹肉而燔之曰炮。神農時，人方食穀，加米於燒石之上而食之。及黃帝時，始有釜甑，火食之道成矣。〕
     </span>
     夫敖倉，天下轉輸久矣，臣聞其下乃有藏粟甚多。楚人拔滎陽，不堅守敖倉，乃引而東，令適卒分守成皋，
     <span class="jiazhu">
      〔適，讀曰讁。卒，謂卒之有罪讁者，所謂讁戍也。〕
     </span>
     此乃天所以資漢也。方今楚易取而漢反卻，
     <span class="jiazhu">
      〔易，以豉翻。〕
     </span>
     自奪其便，臣竊以爲過矣！且兩雄不俱立，楚、漢久相持不決，海內搖盪，農夫釋耒，
     <span class="jiazhu">
      〔耒，手耕曲木也。〕
     </span>
     工女下機，天下之心未有所定也。願足下急復進兵，收取滎陽，據敖倉之粟，塞成皋之險，杜太行之道，距蜚狐之口，
     <span class="jiazhu">
      〔如淳曰：上黨壺關也。臣瓚曰：飛狐口在代郡。師古曰：瓚說是，壺關無飛狐之名。《地道記》：恆山在上曲陽縣西北百四十里，北行四百五十里，得恆山岋，號飛狐口，北則代郡也。《水經註》：代郡南四十里有蜚狐關。《史記正義》曰：按蔚州飛狐縣北百五十里有秦、漢故代郡城，西南有山，俗號蜚狐口。塞，悉則翻。行，戶剛翻。〕
     </span>
     守白馬之津，以示諸侯形制之勢，
     <span class="jiazhu">
      〔謂因地形而據之以制敵。〕
     </span>
     則天下知所歸矣。」
    </span>
    王從之，乃復謀取敖倉。
   </p>
   <p class="em2 strong">
    食其又說王曰：
    <span class="yinhao">
     「方今燕、趙已定，唯齊未下。諸田宗強，負海、岱，阻河、濟，
     <span class="jiazhu">
      〔齊地東至海，南至太山，故曰負海、岱；西阻清濟，北阻濁河，故曰阻河、濟。濟，子禮翻。〕
     </span>
     南近於楚，
     <span class="jiazhu">
      〔近，其靳翻。〕
     </span>
     人多變詐；足下雖遣數萬師，未可以歲月破也。臣請得奉明詔說齊王，使爲漢而稱東藩。」
    </span>
    <span class="jiazhu">
     〔《考異》曰：《史記》、《漢書》皆以食其勸取敖倉及請說齊合爲一事，獨劉向《新序》分爲二；臣謂分爲二者是。〕
    </span>
    上曰：
    <span class="yinhao">
     「善！」
    </span>
   </p>
   <p class="em2 strong">
    乃使酈生說齊王曰：
    <span class="yinhao">
     「王知天下之所歸乎？」
    </span>
    王曰：
    <span class="yinhao">
     「不知也。天下何所歸？」
    </span>
    酈生曰：
    <span class="yinhao">
     「歸漢！」
    </span>
    曰：
    <span class="yinhao">
     「先生何以言之？」
    </span>
    曰：
    <span class="yinhao">
     「漢王先入咸陽；項王負約，王之漢中。項王遷殺義帝；漢王聞之，起蜀、漢之兵擊三秦，出關而責義帝之處。收天下之兵，立諸侯之後；降城卽以侯其將，得賂卽以分其士；與天下同其利，豪英賢才皆樂爲之用。
     <span class="jiazhu">
      〔樂，音洛。〕
     </span>
     項王有倍約之名，殺義帝之負；
     <span class="jiazhu">
      〔毛晃曰：背恩亡德曰負。倍，與背同，蒲妹翻。〕
     </span>
     於人之功無所記，於人之罪無所忘；戰勝而不得其賞，拔城而不得其封，非項氏莫得用事；天下畔之，賢才怨之，而莫爲之用。故天下之事歸於漢王，可坐而策也！夫漢王發蜀、漢，定三秦；涉西河，破北魏；
     <span class="jiazhu">
      〔河自砥柱以上、龍門以下爲西河。《索隱》曰：北魏，謂魏王豹，豹國於河北故也。亦謂之西魏，以大梁於安邑爲東也。〕
     </span>
     出井陘，誅成安君；此非人之力也，天之福也！今已據敖倉之粟，塞成皋之險，守白馬之津，杜太行之阪，距蜚狐之口；天下後服者先亡矣。
     <span class="jiazhu">
      〔酈生之說，形格勢禁之說也。蓋據敖倉，塞成皋，則項羽不能西；守白馬，杜太行，距蜚狐，則河北燕、趙之地盡爲漢有，齊、楚將安歸乎！白馬津在唐滑州。太行阪在唐澤州界。杜佑曰：蔚州飛狐縣，漢廣昌縣地；飛狐口在縣北，卽漢之飛狐道，通嬀川郡懷戎縣。〕
     </span>
     王疾先下漢王，齊國可得而保也；不然，危亡可立而待也！」
    </span>
    先是，齊聞韓信且東兵，使華無傷、田解將重兵屯歷下，軍
    <span class="jiaozhusup">
     〔章：乙十一行本無「軍」字；孔本同；退齋校同；傳校同。熊校云：元本「軍」作「下」，「下」字衍；胡刻改作「軍」，非。〕
    </span>
    以距漢。
    <span class="jiazhu">
     〔先，悉薦翻。華，戶化翻，姓也。《姓譜》：宋華父督始立華氏。張揖曰：濟南歷山之下。余據《酈食其傳》曰：
     <span class="yinhao">
      「軍於歷城」
     </span>
     ，則歷下卽濟南郡歷城縣。〕
    </span>
    及納酈生之言，遣使與漢平，乃罷歷下守戰備，與酈生日縱酒爲樂。
    <span class="jiazhu">
     〔樂，音洛。〕
    </span>
    韓信引兵東，未度平原，聞酈食其已說下齊，欲止。辨士蒯徹說信曰：
    <span class="yinhao">
     「將軍受詔擊齊，而漢獨發間使下齊，
     <span class="jiazhu">
      〔間，古莧翻。使，疏吏翻。〕
     </span>
     寧有詔止將軍乎，何以得毋行也？且酈生，一士，伏軾掉三寸之舌，
     <span class="jiazhu">
      〔軾，車前橫木，人所憑者。掉，徒釣翻，搖也。〕
     </span>
     下齊七十餘城；將軍以數萬衆，歲餘乃下趙五十餘城。爲將數歲，反不如一豎儒之功乎！」
    </span>
    於是信然之，遂渡河。
   </p>
   <p class="strong">
    <span class="section" id="title-4">
     <span data-head-description="漢高祖" data-head-level="h4" data-head-title="四年">
      四年
     </span>
    </span>
    <span class="biaozhusup" data-rel="（戊戌、西元前二○三年）">
    </span>
   </p>
   <p class="em2 strong">
    <span class="yinwen">
     1
    </span>
    冬，十月，信襲破齊歷下軍，遂至臨淄。齊王以酈生爲賣己，乃烹之；引兵東走高密，
    <span class="jiazhu">
     〔高密縣在膠西，宣帝本始元年爲高密國。宋白曰：高密，春秋時晏平仲所食邑。〕
    </span>
    使使之楚請救。田橫走博陽，
    <span class="jiazhu">
     〔此據《史記》也。班《書》作
     <span class="yinhao">
      「橫走博」
     </span>
     。博陽近清河博關，此正韓信自趙進兵之路。臨淄旣破，君、相皆出走。其後韓信旣虜田廣於濰水，灌嬰又敗田橫於嬴下。嬴縣亦屬太山郡。《括地志》：故嬴城在兗州博城縣東北百里。唐之博城，漢太山之博縣；此博陽，卽博城之陽。〕
    </span>
    守相田光走城陽，
    <span class="jiazhu">
     〔相，息亮翻。〕
    </span>
    將軍田旣軍於膠東。
    <span class="jiazhu">
     〔《括地志》：卽墨故城在萊州膠水縣南六十里，古齊地，漢爲膠東國，以其地在膠水之東也。〕
    </span>
   </p>
   <p class="em2 strong">
    <span class="yinwen">
     2
    </span>
    楚大司馬咎守成皋，漢數挑戰，
    <span class="jiazhu">
     〔數，所角翻。挑，徒了翻。〕
    </span>
    楚軍不出。使人辱之，數日，咎怒，渡兵汜水。
    <span class="jiazhu">
     〔張晏曰：汜水在濟陰界。如淳曰：汜，音祀。《左傳》曰：
     <span class="yinhao">
      「鄙在鄭地汜。」
     </span>
     臣瓚曰：高祖攻曹咎於成皋，咎渡汜水而戰，今成皋城東汜水是也。師古曰：瓚說得之，此水不在濟陰也。
     <span class="yinhao">
      「鄙在鄭地汜」
     </span>
     ，釋者云在襄城，則亦非此汜水。舊讀音凡，今彼鄕人呼之音祀。《索隱》曰：此水今見名汜水，音似；臣瓚說是。張晏曰：在濟陰亦未全失。按古濟水當此截河而南，又東流溢爲滎澤。水南曰陰，此亦在濟之陰，非彼濟陰郡耳。《括地志》：汜水源出洛州汜水縣東南三十二里方山。《山海經》：浮戲之山，汜水出焉。〕
    </span>
    士卒半渡，漢擊之，大破楚軍，盡得楚國金玉、貨賂，咎及司馬欣皆自剄汜水上。漢王引兵渡河，復取成皋，軍廣武，
    <span class="jiazhu">
     〔孟康曰：於滎陽築兩城相對爲廣武，在敖倉西三皇山上。《括地志》：東廣武、西廣武在鄭州滎陽縣西二十里。戴延之《西征記》曰：三皇山上有二城，東曰東廣武，西曰西廣武，各在一山頭，相去百步。汴水從廣澗中東南流，今涸無水。城各有三面，在敖倉西。郭緣生《述征記》曰：一澗橫絕上過，名曰廣武，相對皆立城塹，遂號東、西廣武。〕
    </span>
    就敖倉食。
   </p>
   <p class="em2 strong">
    項羽下梁地十餘城，聞成皋破，乃引兵還。漢軍方圍鍾離昩於滎陽東，聞羽至，盡走險阻。羽亦軍廣武，與漢相守。數月，楚軍食少。項王患之，乃爲俎，置太公其上，告漢王曰：
    <span class="yinhao">
     「今不急下，吾烹太公！」
    </span>
    漢王曰：
    <span class="yinhao">
     「吾與羽俱北面受命懷王，約爲兄弟，吾翁卽若翁；必欲烹而翁，幸分我一桮羹！」
    </span>
    <span class="jiazhu">
     〔如淳曰：俎，高几之上也。李奇曰：軍中巢櫓謂之俎。師古曰：俎者，所以薦肉，示欲烹之，故置俎上；如說是。俎，在呂翻。《方言》：周、晉、秦、隴謂父爲翁。若，汝也；而，亦汝也。古者以桮盛羹，今之盃側有兩耳者也。〕
    </span>
    項王怒，欲殺之。項伯曰：
    <span class="yinhao">
     「天下事未可知；且爲天下者不顧家，雖殺之無益，只益禍耳！」
    </span>
    項王從之。
   </p>
   <p class="em2 strong">
    項王謂漢王曰：
    <span class="yinhao">
     「天下匈匈數歲者，
     <span class="jiazhu">
      〔師古曰：匈匈，喧擾之意，公休許容翻。〕
     </span>
     徒以吾兩人耳。願與漢王挑戰，決雌雄，毋徒苦天下之民父子爲也！」
    </span>
    漢王笑謝曰：
    <span class="yinhao">
     「吾寧鬬智，不能鬬力。」
    </span>
    項王三令壯士出挑戰，漢有善騎射者樓煩輒射殺之。
    <span class="jiazhu">
     〔應劭曰：樓煩，胡人也。李奇曰：後爲縣，屬鴈門。此縣人善騎射。謂士爲樓煩，取其稱耳，未必樓煩人也。師古曰：李奇說是。射，而亦翻。〕
    </span>
    項王大怒，乃自被甲持戟挑戰。樓煩欲射之，項王瞋目叱之，
    <span class="jiazhu">
     〔瞋，昌眞翻。〕
    </span>
    樓煩目不敢視，手不敢發，遂走還入壁，不敢復出。漢王使人間問之，
    <span class="jiazhu">
     〔間問，微問也。間，工莧翻。〕
    </span>
    乃項王也，漢王大驚。
   </p>
   <p class="em2 strong">
    於是項王乃卽漢王，
    <span class="jiazhu">
     〔卽，就也，從也。〕
    </span>
    相與臨廣武間而語。羽欲與漢王獨身挑戰。漢王數羽曰：
    <span class="jiazhu">
     〔數，所具翻。〕
    </span>
    <span class="yinhao">
     「羽負約，王我於蜀、漢，罪一；矯殺卿子冠軍，罪二；救趙不還報，而擅劫諸侯兵入關，罪三；燒秦宮室，掘始皇帝冢，收私其財，罪四；
     <span class="jiazhu">
      〔收私者，收取其財以爲私有。〕
     </span>
     殺秦降王子嬰，罪五；詐阬秦子弟新安二十萬，罪六；王諸將善地而徙逐故王，罪七；出逐義帝彭城，自都之，奪韓王地，幷王梁、楚，多自與，罪八；使人陰殺義帝江南，罪九；爲政不平，主約不信，天下所不容，大逆無道，罪十也。吾以義兵從諸侯誅殘賊，使刑餘罪人擊公，何苦乃與公挑戰！」
    </span>
    羽大怒，伏弩射中漢王。漢王傷胸，乃捫足曰：
    <span class="yinhao">
     「虜中吾指。」
    </span>
    <span class="jiazhu">
     〔捫，音門，摸也。師古曰：傷胸而捫足者，以安衆也。中，竹仲翻。〕
    </span>
    漢王病創臥，
    <span class="jiazhu">
     〔創，初良翻。〕
    </span>
    張良強請漢王起行勞軍，以安士卒，
    <span class="jiazhu">
     〔強，其兩翻。勞，力到翻。〕
    </span>
    毋令楚乘勝。漢王出行軍，
    <span class="jiazhu">
     〔行，下孟翻。〕
    </span>
    疾甚，因馳入成皋。
   </p>
   <p class="em2 strong">
    <span class="yinwen">
     3
    </span>
    韓信已定臨淄，遂東追齊王。項王使龍且將兵，號二十萬，以救齊，與齊王合軍高密。
   </p>
   <p class="em2 strong">
    客或說龍且曰：
    <span class="yinhao">
     「漢兵遠鬬窮戰，其鋒不可當。齊、楚自居其地，兵易敗散。
     <span class="jiazhu">
      〔《孫子》九地，諸侯自戰其地爲散地。曹操曰：士卒戀土，道近易散者也。易，以豉翻；下同。〕
     </span>
     不如深壁，令齊王使其信臣招所亡城；
     <span class="jiazhu">
      〔信臣，常所親信之臣。〕
     </span>
     亡城聞王在，楚來救，必反漢。漢兵二千里客居齊地，齊城皆反之，其勢無所得食，可無戰而降也。」
    </span>
    龍且曰：
    <span class="yinhao">
     「吾平生知韓信爲人，易與耳！寄食於漂母，無資身之策；受辱於袴下，無兼人之勇；
     <span class="jiazhu">
      〔事見上卷元年。〕
     </span>
     不足畏也。且夫救齊，不戰而降之，吾何功！今戰而勝之，齊之半可得也。」
    </span>
   </p>
   <p class="em2 strong">
    十一月，齊、楚與漢夾濰水而陳。
    <span class="jiazhu">
     〔徐廣曰：濰水出東莞而東北流，至北海都昌縣入海。《索隱》曰：濰水出琅邪箕縣東北，至都昌入海。《水經註》：濰水逕高密縣故城西；韓信與龍且夾水而陳，卽此處。濰，音維。陳，讀曰陣。〕
    </span>
    韓信夜令人爲萬餘囊，滿盛沙。壅水上流；
    <span class="jiazhu">
     〔盛，時征翻。〕
    </span>
    引軍半渡擊龍且，佯不勝，還走。龍且果喜曰：
    <span class="yinhao">
     「固知信怯也！」
    </span>
    遂追信。信使人決壅囊，水大至，龍且軍太半不得渡。卽急擊殺龍且，水東軍散走，齊王廣亡去。信遂追北至城陽，虜齊王廣。
    <span class="jiazhu">
     〔《史記正義》曰：城陽，雷澤縣是也，在濮州東南九十一里。予據班《志》，濟陰郡城陽縣雷澤在西北，此梁地也；自濰水追北至城陽，此乃漢城陽國之地。《正義》此誤，與上卷二年田橫起城陽同。〕
    </span>
    漢將灌嬰追得齊守相田光，進至博陽。田橫聞齊王死，自立爲齊王，還擊嬰，嬰敗橫軍於嬴下。
    <span class="jiazhu">
     〔敗，蒲邁翻。〕
    </span>
    田橫亡走梁，歸彭越。嬰進擊齊將田吸於千乘，
    <span class="jiazhu">
     〔千乘縣屬北海郡，高祖分置千乘郡。《括地志》：千乘故城，在淄州高苑縣北二十五里。乘，繩證翻。〕
    </span>
    曹參擊田旣於膠東，皆殺之，盡定齊地。
   </p>
   <p class="em2 strong">
    <span class="yinwen">
     4
    </span>
    立張耳爲趙王。
   </p>
   <p class="em2 strong">
    <span class="yinwen">
     5
    </span>
    漢王疾愈，西入關。至櫟陽，梟故塞王欣頭櫟陽市。
    <span class="jiazhu">
     〔師古曰：縣首於木上曰梟。《索隱》曰：欣自剄於汜水上，今梟之櫟陽者，以其故都，故梟以示之也。〕
    </span>
    留四日，復如軍，軍廣武。
   </p>
   <p class="em2 strong">
    <span class="yinwen">
     6
    </span>
    韓信使人言漢王曰：
    <span class="yinhao">
     「齊僞詐多變，反覆之國也；南邊楚。
     <span class="jiazhu">
      〔師古曰：邊，近也。〕
     </span>
     請爲假王以鎭之。」
    </span>
    漢王發書，大怒，罵曰：
    <span class="yinhao">
     「吾困於此，旦暮望若來佐我；乃欲自立爲王！」
    </span>
    張良、陳平躡漢王足，因附耳語曰：
    <span class="yinhao">
     「漢方不利，寧能禁信之自王乎！不如因而立之，善遇，使自爲守；不然，變生。」
    </span>
    漢王亦悟，因復罵曰：
    <span class="yinhao">
     「大丈夫定諸侯，卽爲眞王耳，何以假爲！」
    </span>
    春，二月，遣張良操印立韓信爲齊王，徵其兵擊楚。
    <span class="jiazhu">
     〔操，七刀翻。〕
    </span>
   </p>
   <p class="em2 strong">
    <span class="yinwen">
     7
    </span>
    項王聞龍且死，大懼，使盱台人武涉
    <span class="jiazhu">
     〔盱台，音吁怡。〕
    </span>
    往說齊王信曰：
    <span class="yinhao">
     「天下共苦秦久矣，相與勠力擊秦。秦已破，計功割地，分土而王之，以休士卒。今漢王復興兵而東，侵人之分，
     <span class="jiazhu">
      〔分，扶問翻。〕
     </span>
     奪人之地；已破三秦，引兵出關，收諸侯之兵以東擊楚，其意非盡吞天下者不休，其不知厭足如是甚也！
     <span class="jiazhu">
      〔厭，於鹽翻。〕
     </span>
     且漢王不可必：身居項王掌握中數矣，
     <span class="jiazhu">
      〔數，所角翻；《史記正義》：色庾翻。〕
     </span>
     項王憐而活之；然得脫，輒倍約，
     <span class="jiazhu">
      〔倍，蒲妹翻；下同。〕
     </span>
     復擊項王，其不可親信如此。今足下雖自以
     <span class="jiaozhusup">
      〔章：乙十一行本「以」下有「與」字；孔本同；張校同；傳校同。〕
     </span>
     漢王爲厚交，爲之盡力用兵，必終爲所禽矣。足下所以得須臾至今者，以項王尙存也。當今二王之事，權在足下，足下右投則漢王勝，左投則項王勝。項王今日亡，則次取足下。足下與項王有故，何不反漢與楚連和，參分天下王之！
     <span class="jiazhu">
      〔參分，卽三分。〕
     </span>
     今釋此時而自必於漢以擊楚，且爲智者固若此乎？」
    </span>
    韓信謝曰：
    <span class="yinhao">
     「臣事項王，官不過郎中，位不過執戟；
     <span class="jiazhu">
      〔郎中，執戟宿衞。信先仕楚爲郎中，故云然。〕
     </span>
     言不聽，畫不用，故倍楚而歸漢。
     <span class="jiazhu">
      〔倍，蒲妹翻；下同。〕
     </span>
     漢王授我上將軍印，予我數萬衆，
     <span class="jiazhu">
      〔予，讀曰與。〕
     </span>
     解衣衣我，推食食我，
     <span class="jiazhu">
      〔衣衣，下於旣翻。推，吐雷翻。食食，下祥吏翻。〕
     </span>
     言聽計用，故吾得以至於此。夫人深親信我，我倍之不祥；雖死不易！幸爲信謝項王。」
    </span>
   </p>
   <p class="em2 strong">
    武涉已去，蒯徹知天下權在信，乃以相人之術說信曰：
    <span class="yinhao">
     「僕相君之面，不過封侯，又危不安；相君之背，貴乃不可言。」
    </span>
    <span class="jiazhu">
     〔以微言動信，言背漢則大貴也。相，息亮翻。〕
    </span>
    韓信曰：
    <span class="yinhao">
     「何謂也？」
    </span>
    蒯徹曰：
    <span class="yinhao">
     「天下初發難也，
     <span class="jiazhu">
      〔難，乃旦翻。〕
     </span>
     憂在亡秦而已。
     <span class="jiazhu">
      〔師古曰：志在滅秦，所憂者唯此。〕
     </span>
     今楚、漢分爭，使天下之人肝膽塗地，父子暴骸骨於中野，不可勝數。
     <span class="jiazhu">
      〔暴，步木翻，又如字；凡暴露之暴皆同。勝，音升。〕
     </span>
     楚人走
     <span class="jiaozhusup">
      〔章：乙十一行本「走」作「起」；孔本同，退齋校同；傳校同。〕
     </span>
     彭城，轉鬬逐北，乘利席卷，威震天下；然兵困於京、索之間，迫西山而不能進者，三年於此矣。漢王將十
     <span class="jiaozhusup">
      〔章：乙十一行本「十」上有「數」字。〕
     </span>
     萬之衆，距鞏、雒，阻山河之險，一日數戰，無尺寸之功，折北不救。
     <span class="jiazhu">
      〔折，挫也。北，奔也。不救者，不能自救也。折，而設翻。〕
     </span>
     此所謂智勇俱困者也。百姓罷極怨望，無所歸倚；
     <span class="jiazhu">
      〔罷，讀曰疲。〕
     </span>
     以臣料之，其勢非天下之賢聖固不能息天下之禍。當今兩主之命，縣於足下，
     <span class="jiazhu">
      〔縣，讀曰懸。〕
     </span>
     足下爲漢則漢勝，與楚則楚勝。誠能聽臣之計，莫若兩利而俱存之，參分天下，鼎足而居，其勢莫敢先動。夫以足下之賢聖，有甲兵之衆，據強齊，從趙、燕，出空虛之地而制其後，因民之欲，西鄕爲百姓請命，
     <span class="jiazhu">
      〔師古曰：齊國在東，故曰西鄕。止楚、漢之戰鬬，士卒不死亡，故曰請命。鄕，讀曰嚮；下同。〕
     </span>
     則天下風走而響應矣，孰敢不聽！割大、弱強以立諸侯，諸侯已立，天下服聽，而歸德於齊。案齊之故，有膠、泗之地，
     <span class="jiazhu">
      〔膠、泗，二水名。〕
     </span>
     深拱揖讓，則天下之君王相率而朝於齊矣。
     <span class="jiazhu">
      〔師古曰：深拱，猶高拱也。朝，直遙翻。〕
     </span>
     蓋聞『天與弗取，反受其咎；時至不行，反受其殃』。願足下熟慮之！」
    </span>
    韓信曰：
    <span class="yinhao">
     「漢王遇我甚厚，吾豈可鄕利而倍義乎！」
    </span>
    蒯生曰：
    <span class="yinhao">
     「始常山王、成安君爲布衣時，相與爲刎頸之交；後爭張黶、陳澤之事，常山王殺成安君泜水之南，頭足異處。此二人相與，天下至驩也，然而卒相禽者，何也？
     <span class="jiazhu">
      〔卒，子恤翻。〕
     </span>
     患生於多欲而人心難測也。今足下欲行忠信以交於漢王，必不能固於二君之相與也，而事多大於張黶、陳澤者；故臣以爲足下必漢王之不危己，亦誤矣！大夫種存亡越，霸句踐，立功成名而身死亡，野獸盡而獵狗烹。夫以交友言之，則不如張耳之與成安君者也；以忠信言之，則不過大夫種之於句踐也：
     <span class="jiazhu">
      〔種，章勇翻。句，音鉤。〕
     </span>
     此二者足以觀矣，願足下深慮之！且臣聞『勇略震主者身危，功蓋天下者不賞』。今足下戴震主之威，挾不賞之功，歸楚，楚人不信；歸漢，漢人震恐。足下欲持是安歸乎？」
    </span>
    韓信謝曰：
    <span class="yinhao">
     「先生且休矣，吾將念之。」
    </span>
    後數日，蒯徹復說曰：
    <span class="yinhao">
     「夫聽者，事之候也；
     <span class="jiazhu">
      〔師古曰：謂能聽善謀也。復，扶又翻。〕
     </span>
     計者，事之機也；聽過計失而能久安者鮮矣！
     <span class="jiazhu">
      〔鮮，息善翻。〕
     </span>
     故知者，決之斷也；
     <span class="jiazhu">
      〔斷，丁亂反。〕
     </span>
     疑者，事之害也。審豪釐之小計，
     <span class="jiazhu">
      〔豪，長毛也。十豪爲釐。〕
     </span>
     遺天下之大數，智誠知之，決弗敢行者，百事之禍也。夫功者，難成而易敗，時者，難得而易失也；時乎時，不再來！」
    </span>
    韓信猶豫，不忍倍漢；又自以爲功多，漢終不奪我齊，遂謝蒯徹。
    <span class="jiazhu">
     〔謝去，辭之使去也。〕
    </span>
    因去，佯狂爲巫。
   </p>
   <p class="em2 strong">
    <span class="yinwen">
     8
    </span>
    秋，七月，立黥布爲淮南王。
   </p>
   <p class="em2 strong">
    <span class="yinwen">
     9
    </span>
    八月，北貉燕人來致梟騎助漢。
    <span class="jiazhu">
     〔應劭曰：北貉，國也。梟，健也。張晏曰：梟，勇也，若六博之梟也。師古曰：貉在東北方，三韓之屬，皆貉類也。蓋貉人及燕皆來助漢。孔穎達曰：經傳說貊多是東夷，故職方掌九夷、九貊。《鄭志》答趙商云：九貊，卽九夷也。又《周官》貊隸，《註》云征東北夷所獲。貉，讀與貊同。〕
    </span>
   </p>
   <p class="em2 strong">
    <span class="yinwen">
     10
    </span>
    漢王下令：軍士不幸死者，吏爲衣衾棺斂，轉送其家。
    <span class="jiazhu">
     〔棺，工喚翻。斂，力贍翻。與作衣衾而斂尸於棺也。轉送，傳送也。〕
    </span>
    四方歸心焉。
   </p>
   <p class="em2 strong">
    <span class="yinwen">
     11
    </span>
    是歲，以中尉周昌爲御史大夫。
    <span class="jiazhu">
     〔班《表》：中尉，秦官，掌徼循京師；武帝太初元年更名執金吾。〕
    </span>
    昌，苛從弟也。
    <span class="jiazhu">
     〔從，才用翻。〕
    </span>
   </p>
   <p class="em2 strong">
    <span class="yinwen">
     12
    </span>
    項羽自知少助，食盡；韓信又進兵擊楚，羽患之。漢遣侯公說羽請太公。
    <span class="jiazhu">
     〔太公、呂后爲楚所得，見上卷三年。〕
    </span>
    羽乃與漢約，中分天下，割洪溝以西爲漢，以東爲楚。
    <span class="jiazhu">
     〔文穎曰：於滎陽下引河東南爲洪溝，以通宋、鄭、陳、蔡、曹、衞，與濟、汝、淮、泗會于楚，卽今官渡水也。應劭曰：滎陽東南二十里，蓋引河東南入淮、泗也。張華曰：大梁城在浚儀縣。此縣西北，渠水東經此城南，又北屈，分爲二渠：其一渠東南流，始皇鑿之，引河水以灌大梁，謂之洪溝；其一渠東經陽武縣南爲官渡水。杜佑曰：鄭州滎陽縣西有鴻溝，楚、漢分境之所。〕
    </span>
    九月，楚歸太公、呂后，引兵解而東歸。漢王欲西歸，張良、陳平說曰：
    <span class="yinhao">
     「漢有天下太半，
     <span class="jiazhu">
      〔韋昭曰：凡數，三分有二爲太半，有一分爲少半。〕
     </span>
     而諸侯皆附；楚兵疲食盡，此天亡之時也。今釋弗擊，此所謂『養虎自遺患』也。」
    </span>
    <span class="jiazhu">
     〔《史記正義》：遺，唯季翻。余謂音如字亦通；遺，留也。〕
    </span>
    漢王從之。
   </p>
  </div>
 </body>
</html>