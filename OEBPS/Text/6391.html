<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>資治通鑑-卷第二百四十七・唐紀六十三・武宗至道昭肅孝皇帝中</title><meta content="width=device-width" initial-scale="1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀六十三">唐紀六十三</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">紀昭陽大淵獻<span class="biaozhusup" data-rel="">（癸亥）</span>，盡閼逢困敦<span class="biaozhusup" data-rel="">（甲子）</span>七月，凡一年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="武宗至道昭肅孝皇帝中">武宗至道昭肅孝皇帝中</span></span></h5>
<div class="yt" id="y843"><p class="strong" id="p1"><a class="gg-link" href="#p1" onclick="return changeColor(this);"></a><span class="section" id="title-3"><span data-head-description="武宗至道昭肅孝皇帝中" data-head-level="h4" data-head-title="會昌三年">會昌三年</span></span><span class="biaozhusup" data-rel="">（癸亥、八四三年）</span></p></div>
<p class="em2 strong" id="p2"><a class="gg-link" href="#p2" onclick="return changeColor(this);"></a><span class="yinwen">1</span>春，正月，回鶻烏介可汗帥衆侵逼振武，劉沔遣麟州刺史石雄、都知兵馬使王逢帥沙陀朱邪赤心三部及契苾、拓跋三千騎襲其牙帳，<span class="jiazhu">拓跋，卽党項部落也。帥，讀曰率。契，欺訖翻。<span class="shu-ming">考異</span>曰：<span class="shu-ming">舊·回鶻傳</span>云豐州刺史石雄。<span class="shu-ming">後唐獻組紀年錄</span>云石州刺史石雄。按是時田牟爲豐州刺史。今從<span class="shu-ming">實錄</span>。</span>沔自以大軍繼之。雄至振武，登城望回鶻之衆寡，見氈車數十乘，<span class="jiazhu">氈車，以氈爲車屋。乘，繩證翻。</span>從者皆衣朱碧，類華人；<span class="jiazhu">從，才用翻；下侍從同。衣，於旣翻。華人，謂中國人也。</span>使諜問之，曰：<span class="yinhao">「公主帳也。」</span>雄使諜告之曰：<span class="jiazhu">諜，達協翻，間也。</span><span class="yinhao">「公主至此，家也，當求歸路！今將出兵擊可汗，請公主潛與侍從相保，駐車勿動！」</span>雄乃鑿城爲十餘穴，引兵夜出，直攻可汗牙帳，至其帳下，虜乃覺之。可汗大驚，不知所爲，棄輜重走，<span class="jiazhu">重，直用翻。</span>雄追擊之；庚子，大破回鶻於殺胡山，<span class="jiazhu">殺胡山卽黑山。</span>可汗被瘡，與數百騎遁去，雄迎太和公主以歸。<span class="jiazhu"><span class="shu-ming">考異</span>曰：<span class="shu-ming">舊·石雄傳</span>曰：<span class="yinhao">「三年，回鶻大略雲、朔，劉沔以太原之師屯於雲州。沔謂雄曰：『國家以公主之故，不欲急攻；我輩捍邊，但能除患，專之可也。』雄受敎，自選勁騎，得沙陀部落，兼契苾、拓跋雜虜，夜發馬邑，徑趨烏介之牙。時虜帳逼振武，雄旣入城，登堞視其衆寡，見氈車數十云云。遂迎公主還太原。」</span><span class="shu-ming">回鶻傳</span>：<span class="yinhao">「烏介去幽州八十里下營。是夜，河東劉沔帥兵奄至。烏介驚走，東北依和解室韋下營，不及將太和公主同走。石雄兵遇公主帳，因迎歸國。」</span><span class="shu-ming">後唐獻組紀年錄</span>曰：<span class="yinhao">「沔表帝爲前鋒。回鶻可汗樹牙於殺胡山，帝與石雄銜枚夜進，圍其牙帳，烏介可汗輕騎而遁。帝於牙帳謁見太和公主，奉而歸國。」</span>按<span class="shu-ming">一品集</span>，會昌二年十月十七日狀：<span class="yinhao">「訪聞劉沔頗練邊事，唯臨機決策，不免遲疑。深恐過爲愼重，漸失事機。望賜劉沔詔：『比緣回鶻未爲侵擾，且務綏懷。今旣殺戮邊人，驅劫牛馬，頻已有詔速令驅除。自度便宜，臨機應變，不得過懷疑慮，皆待朝廷指揮。旣假以使名，令爲諸軍節制，邊境之事皆以責成。向後或要移營進軍，一切自取機便，不必皆候進止！』」</span><span class="shu-ming">實錄</span>：戊寅，詔劉沔云云如前。據德裕此狀，則沔豈敢不俟詔旨，擅遣石雄襲擊可汗牙帳，況已有不須聞奏之詔也。<span class="shu-ming">舊·德裕傳</span>：<span class="yinhao">「德裕曰：『杷頭烽北便是沙磧，彼中野戰須用騎兵，若以步卒敵之，理難必勝。今烏介所恃者公主，如令勇將出騎，奪得公主，虜自敗矣。』上然之，卽令德裕草制處分。」</span><span class="shu-ming">伐叛記</span>曰：<span class="yinhao">「上問討襲之計，德裕奏：『若以步兵與回鶻野戰，必無勝理。回鶻常質公主同行，臣思得一計。料回鶻必未知有斫營，石雄驍勇無敵，若令揀蕃、渾及漢兵銳卒，銜枚夜進，必取得公主，兼可汗可擒。』上從之。遂令石雄領蕃、渾及漢兵夜進，回鶻果無遊弈伏道，直至帳幕方覺。遂取得公主，惟可汗輕騎而遁。」</span>按德裕尋自請駐斫營事，而石雄於城上見公主牙帳迎得之，非因德裕之策。今不取。</span>斬首萬級，降其部落二萬餘人。丙午，劉沔捷奏至。</p>
<p class="em2 strong" id="p3"><a class="gg-link" href="#p3" onclick="return changeColor(this);"></a>李思忠入朝，自以回鶻降將，懼邊將猜忌，<span class="jiazhu">降，戶江翻。將，卽亮翻。</span>乞幷弟思貞等及愛弘順皆歸闕庭。<span class="jiaozhusup">【章：十二行本「庭」下有「上從之」三字；乙十一行本同；孔本同；張校同；退齋校同。】</span></p>
<p class="em2 strong" id="p4"><a class="gg-link" href="#p4" onclick="return changeColor(this);"></a>庚戌，以石雄爲豐州都防禦使。<span class="jiazhu">賞破回鶻之功也。</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a>烏介可汗走保黑車子族，<span class="jiazhu">胡嶠曰：轄戛之北單于突厥，又北黑車子，善作車帳，其人知孝義，地貧無所產。詳考<span class="shu-ming">新</span>、<span class="shu-ming">舊書</span>，黑車子卽室韋之一種。按是時賜黠戛斯詔云，黑車子去漢界一千餘里。<span class="shu-ming">考異</span>曰：<span class="shu-ming">舊·回鶻傳</span>云：<span class="yinhao">「烏介驚走東北約四百里外，依和解室韋下營，嫁妹與室韋，依附之。」</span>今從<span class="shu-ming">伐叛記</span>、<span class="shu-ming">實錄</span>、<span class="shu-ming">新傳</span>。<span class="shu-ming">舊·張仲武傳</span>又云：<span class="yinhao">「烏介旣敗，乃依康居求活，盡徙餘種寄託黑車子。」</span>蓋以李德裕<span class="shu-ming">紀聖功碑</span>云：<span class="yinhao">「烏介幷丁令以圖安，依康居而求活，盡徙餘種，屈意黑車。」</span>彼所謂康居，用郅支故事耳；致此誤也。</span>其潰兵多詣幽州降。</p>
<p class="em2 strong" id="p6"><a class="gg-link" href="#p6" onclick="return changeColor(this);"></a><span class="yinwen">2</span>二月，庚申朔，日有食之。</p>
<p class="em2 strong" id="p7"><a class="gg-link" href="#p7" onclick="return changeColor(this);"></a><span class="yinwen">3</span>詔停歸義軍，<span class="jiazhu">置歸義軍見上卷上年。</span>以其士卒分隸諸道爲騎兵，優給糧賜。</p>
<p class="em2 strong" id="p8"><a class="gg-link" href="#p8" onclick="return changeColor(this);"></a><span class="yinwen">4</span>辛未，黠戛斯遣使者注吾合索獻名馬二；<span class="jiazhu"><span class="shu-ming">新書</span>曰：注吾，虜姓也。合言猛，素者左也，謂武猛善左射者。<span class="yinhao">「索」</span>作<span class="yinhao">「素」</span>。宋白曰：索，上聲。</span>詔太僕卿趙蕃飲勞之。<span class="jiazhu">飲，於禁翻。勞，力到翻。</span>甲戌，上引對，班在勃海使之上。</p>
<p class="em2 strong" id="p9"><a class="gg-link" href="#p9" onclick="return changeColor(this);"></a>上欲令趙蕃就頡戛斯求安西、北庭，李德裕等上言：<span class="yinhao">「安西去京師七千餘里，北庭五千餘里，借使得之，當復置都護，<span class="jiazhu">復，扶又翻。</span>以唐兵萬人戍之。不知此兵於何處追發，饋運從何道得通，此乃用實費以易虛名，非計也。」</span><span class="jiazhu"><span class="shu-ming">考異</span>曰：<span class="shu-ming">德裕傳</span>曰：<span class="yinhao">「三年二月，趙蕃奏黠戛斯攻安西、北庭都護府，宜出師影援。」</span>德裕奏辭與此同。<span class="shu-ming">獻替記</span>曰：<span class="yinhao">「三年，二月十一日，延英，德裕奏：『九日奉宣，令臣等向趙蕃說，於黠戛斯處邀求安西、北庭。深恐不可，』」</span>其下辭亦與此同。按<span class="shu-ming">實錄</span>：<span class="yinhao">「辛未，注吾合索始至，命趙蕃飲勞之。丙子，中書門下奏九日奉宣，」</span>其辭亦與<span class="shu-ming">獻替記</span>同。不知宋據何書得此辛未及丙子日也。今且沒其日，繫於注吾合索入對之下以傳疑。</span>上乃止。</p>
<p class="em2 strong" id="p10"><a class="gg-link" href="#p10" onclick="return changeColor(this);"></a><span class="yinwen">5</span>中書侍郎、同平章事崔珙罷爲右僕射。</p>
<p class="em2 strong" id="p11"><a class="gg-link" href="#p11" onclick="return changeColor(this);"></a><span class="yinwen">6</span>黠戛斯求册命，李德裕奏，宜與之結歡，令自將兵求殺使者罪人<span class="jiazhu">黠戛斯遣使者送太和公主，爲回鶻所殺，事見上卷上年。</span>及討黑車子。上恐加可汗之名卽不脩臣禮，踵回鶻故事求歲遺及賣馬，<span class="jiazhu">遺，唯季翻；下同。</span>猶豫未決。德裕奏：<span class="yinhao">「黠戛斯已自稱可汗，今欲藉其力，恐不可吝此名。回鶻有平安、史之功，故歲賜絹二萬匹，且與之和市。黠戛斯未嘗有功於中國，豈敢遽求賂遺乎！若慮其不臣，當與之約，必如回鶻稱臣，乃行册命；又當敍同姓以親之，使執子孫之禮。」</span>上從之。</p>
<p class="em2 strong" id="p12"><a class="gg-link" href="#p12" onclick="return changeColor(this);"></a><span class="yinwen">7</span>庚寅，太和公主至京師，改封安定大長公主；<span class="jiazhu">太和公主以長慶元年嫁回鶻，至此得還。<span class="yinhao">「安定」</span>，<span class="shu-ming">新書</span>作<span class="yinhao">「定安」</span>。長，知丈翻。</span>詔宰相帥百官迎謁於章敬寺前。<span class="jiazhu">帥，讀曰率。</span>公主詣光順門，去盛服，脫簪珥，謝回鶻負恩、和蕃無狀之罪。<span class="jiazhu">唐公主入蕃者謂之<span class="yinhao">「和蕃公主」</span>，今太和公主以回鶻犯邊，故自謝和蕃無狀。去，羌呂翻。</span>上遣中使慰諭，然後入宮。陽安等（六）〔七〕公主不來慰問安定公主，各罰俸物及封絹。<span class="jiazhu">陽安公主，順宗之女。宋白曰：不至者，陽安、宣城、眞寧、義寧、臨眞、眞源、義昌（六）〔七〕公主。</span></p>
<p class="em2 strong" id="p13"><a class="gg-link" href="#p13" onclick="return changeColor(this);"></a><span class="yinwen">8</span>賜魏博節度使何重順名弘敬。</p>
<p class="em2 strong" id="p14"><a class="gg-link" href="#p14" onclick="return changeColor(this);"></a><span class="yinwen">9</span>三月，以太僕卿趙蕃爲安撫黠戛斯使。上命李德裕草<span class="shu-ming">賜黠戛斯可汗書</span>，諭以<span class="yinhao">「貞觀二十一年黠戛斯先君身自入朝，<span class="jiazhu"><span class="yinhao">「二十一年」</span>，當作<span class="yinhao">「二十二年」</span>。</span>授左屯衞將軍、堅昆都督，迄于天寶，朝貢不絕。比爲回鶻所隔，<span class="jiazhu">比，毗至翻。</span>回鶻淩虐諸蕃，可汗能復讎雪怨，茂功壯節，近古無儔。今回鶻殘兵不滿千人，散投山谷，可汗旣與爲怨，須盡殲夷；<span class="jiazhu">殲，子廉翻，滅也。</span>儻留餘燼，必生後患。又聞可汗受氏之源，與我同族，<span class="jiazhu">孔穎達曰：天子賜姓、賜氏；諸侯但得賜氏，不得賜姓，降於天子也。故隱八年<span class="shu-ming">左傳</span>云：無駭卒，公問族於衆仲。衆仲對曰：<span class="yinhao">「天子建德，因生以賜姓，胙之土而命之氏。諸侯以字爲諡，因以爲族。官有世功，則有官族；邑亦如之。」</span>以此言之，天子因諸侯先祖所生賜之曰姓。杜預<span class="shu-ming">註</span>云：若舜生嬀汭，賜姓曰嬀；封舜之後於陳，以所封之土命爲氏。舜後姓嬀而氏曰陳。故鄭<span class="shu-ming">駮異義</span>云：炎帝姓姜，太皞之所賜也。黃帝姓姬，炎帝之所賜也。故堯賜伯夷姓曰姜，賜禹姓曰姒，賜契姓曰子，賜稷姓曰姬，著在書傳。如鄭此言，是天子賜姓也。諸侯賜卿大夫以氏。若同姓，公之子曰公子，公子之子曰公孫，公孫之子其親已遠，不得上達於公，故以王父字爲氏。若適夫人之子，則以五十字伯、仲爲氏，若魯之仲孫、季孫是也。若庶子、妾子，則以二十字爲氏，若臧氏、展氏是也。若異姓，則以父、祖官及所食之邑爲氏；以官爲氏者，則司馬、司城是也；以邑爲氏者，若韓、趙、魏是也。凡賜氏族者，此爲卿乃賜，有大功者生賜以族，若叔孫得臣是也。雖公子之身，有大功德，則以公子之字賜以爲族，若襄仲遂是也。其無功德，死後乃賜族，若無駭是也。若子孫若爲卿，其君不賜族，自以王父字爲族也。氏、族，對之爲別，散則通也。故<span class="shu-ming">左傳</span>問族於衆仲下云，<span class="yinhao">「公命以字爲展氏」</span>是也。其姓與氏散亦得通，故春秋有姜氏、子氏，姜、子皆姓而云氏是也。</span>國家承北平太守之後，可汗乃都尉苗裔。<span class="jiazhu">北平太守，謂李廣。都尉，謂李陵。</span>以此合族，尊卑可知。今欲册命可汗，特加美號，緣未知可汗之意，且遣諭懷。待趙蕃回日，別命使展禮。」</span>自回鶻至塞上及黠戛斯入貢，每有詔敕，上多命德裕草之。德裕請委翰林學士，上曰：<span class="yinhao">「學士不能盡人意，須卿自爲之。」</span></p>
<p class="em2 strong" id="p15"><a class="gg-link" href="#p15" onclick="return changeColor(this);"></a><span class="yinwen">10</span>劉沔奏：<span class="yinhao">「歸義軍回鶻三千餘人及酋長四十三人準詔分隸諸道，皆大呼，連營據滹沱河，<span class="jiazhu">酋，慈由翻。長，知丈翻。呼，火故翻。章懷太子<span class="shu-ming">後漢書註</span>曰：<span class="shu-ming">山海經註</span>云：大戲之山，滹沱之水出焉，在今代州繁畤縣東，流入定州深澤縣界。<span class="shu-ming">九域志</span>忻、代二州註皆有滹沱水。</span>不肯從命，已盡誅之。回鶻降幽州者前後三萬餘人，皆散隸諸道。」</span></p>
<p class="em2 strong" id="p16"><a class="gg-link" href="#p16" onclick="return changeColor(this);"></a><span class="yinwen">11</span>李德裕追論維州悉怛謀事<span class="jiazhu">事見二百四十四卷文宗太和五年。</span>云：<span class="yinhao">「維州據高山絕頂，三面臨江，在戎虜平川之衝，是漢地入兵之路；初，河、隴並沒，唯此獨存。吐蕃潛以婦人嫁此州門者，二十年後，兩男長成，<span class="jiazhu">長，知兩翻。</span>竊開壘門，引兵夜入，遂爲所陷，號曰無憂城。從此得倂力於西邊，更無虞於南路。<span class="jiazhu">幷力於西邊，謂吐蕃幷力以攻岐、隴、邠、涇、靈、夏也。無虞於南路，謂西川在吐蕃之南也。自長安言之，西川亦在劍關之南。若吐蕃寇蜀，則南路自維、茂入，北路自巂州入。</span>憑陵近甸，旰食累朝。<span class="jiazhu">朝，直遙翻。旰，古案翻。</span>貞元中，韋皋欲經略河、湟，須此城爲始。萬旅盡銳，急攻數年，雖擒論莽熱而還，<span class="jiazhu">還，從宣翻，又如字。</span>城堅卒不可克。<span class="jiazhu">見二百三十六卷德宗貞元十七、十八年。卒，子恤翻。</span></span></p>
<p class="em2 strong" id="p17"><a class="gg-link" href="#p17" onclick="return changeColor(this);"></a><span class="yinhao">臣初到西蜀，外揚國威，中緝邊備。其維州熟臣信令，空壁來歸，臣始受其降，南蠻震懾，山西八國，皆願內屬。其吐蕃合水、棲雞等城，<span class="jiazhu">翼州有合江守捉城，與棲雞城本皆唐地，沒於吐蕃。</span>旣失險阨，自須抽歸，可減八處鎭兵，坐收千餘里舊地。且維州未降前一年，吐蕃猶圍魯州，<span class="jiazhu">魯州，河曲六胡州之一也，在宥州西界。</span>豈顧盟約！臣受降之初，指天爲誓，面許奏聞，各加酬賞。當時不與臣者，望風疾臣，詔臣執送悉怛謀等令彼自戮，臣寧忍以三百餘人命棄信偷安！累表陳論，乞垂矜捨，答詔嚴切，竟令執還。體備三木，輿於竹畚，<span class="jiazhu">畚，布忖翻。</span>及將就路，冤叫嗚嗚，將吏對臣，無不隕涕。其部送者更爲蕃帥譏誚，云旣已降彼，<span class="jiazhu">此言吐蕃謂中國爲彼也。帥，所類翻。</span>何用送來！復以此降人戮於漢境之上，<span class="jiazhu">復，扶又翻。</span>恣行殘忍，用固攜離；<span class="jiazhu">謂戎蠻有攜離內向之心者，畏吐蕃屠戮之慘，不敢復懷反側，以威虐固制之。</span>至乃擲其嬰孩，承以槍槊。絕忠款之路，快兇虐之情，從古已來，未有此事。雖時更一紀，<span class="jiazhu">更，工衡翻。十二年爲一紀。太和五年悉怛謀死，是年適十二年。</span>而運屬千年，<span class="jiazhu">謂千載一遇之運也。屬，之欲翻。</span>乞追獎忠魂，各加褒贈！」</span>詔贈悉怛謀右衞將軍。</p>
<p class="margin2" id="p18"><a class="gg-link" href="#p18" onclick="return changeColor(this);"></a>臣光曰：論者多疑維州之取捨，不能決牛、李之是非。臣以爲昔荀吳圍鼓，鼓人或請以城叛，吳弗許，曰：<span class="yinhao">「或以吾城叛，吾所甚惡也，人以城來，吾獨何好焉！<span class="jiazhu">惡，烏路翻。好，呼到翻；下同。</span>吾不可以欲城而邇姦。」</span>使鼓人殺叛者而繕守備。<span class="jiazhu">見<span class="shu-ming">春秋左氏傳</span>。</span>是時唐新與吐蕃脩好而納其維州，以利言之，則維州小而信大；以害言之，則維州緩而關中急。然則爲唐計者，宜何先乎？悉怛謀在唐則爲向化，在吐蕃不免爲叛臣，其受誅也又何矜焉！且德裕所言者利也，僧孺所言者義也，匹夫徇利而忘義猶恥之，況天子乎！譬如鄰人有牛，逸而入於家，或勸其兄歸之，或勸其弟攘之。勸歸者曰：<span class="yinhao">「攘之不義也，且致訟。」</span>勸攘者曰：<span class="yinhao">「彼嘗攘吾羊矣，何義之拘！牛大畜也，<span class="jiazhu">畜，許救翻。</span>鬻之可以富家。」</span>以是觀之，牛、李之是非，端可見矣。<span class="jiazhu">元祐之初，棄米脂等四寨以與西夏，蓋當時國論大指如此。</span></p>
<p class="em2 strong" id="p19"><a class="gg-link" href="#p19" onclick="return changeColor(this);"></a><span class="yinwen">12</span>夏，四月，辛未，李德裕乞退就閒局，上曰：<span class="yinhao">「卿每辭位，使我旬日不得所。<span class="jiazhu">不得所，猶言不安其所也。</span>今大事皆未就，卿豈得求去！」</span></p>
<p class="em2 strong" id="p20"><a class="gg-link" href="#p20" onclick="return changeColor(this);"></a><span class="yinwen">13</span>初，昭義節度使劉從諫累表言仇士良罪惡，<span class="jiazhu">見二百四十五卷文宗太和八年。</span>士良亦言從諫窺伺朝廷。<span class="jiazhu">伺，相吏翻。</span>及上卽位，從諫有馬高九尺，獻之，上不受。<span class="jiazhu"><span class="shu-ming">周禮</span>：馬八尺以上爲龍，七尺以上爲騋，六尺以上爲馬。馬高九尺，蓋稀有也。高，古報翻。</span>從諫以爲士良所爲，怒殺其馬，由是與朝廷相猜恨。遂招納亡命，繕完兵械，鄰境皆潛爲之備。</p>
<p class="em2 strong" id="p21"><a class="gg-link" href="#p21" onclick="return changeColor(this);"></a>從諫榷馬牧及商旅，歲入錢五萬緡，<span class="jiazhu">榷，古岳翻。</span>又賣鐵、煮鹽亦數萬緡。大商皆假以牙職，<span class="jiazhu">牙職，牙前將校之職。</span>使通好諸道，因爲販易。商人倚從諫勢，所至多陵轢將吏，諸道皆惡之。<span class="jiazhu">好，呼到翻。轢，郎狄翻。惡，烏路翻。</span></p>
<p class="em2 strong" id="p22"><a class="gg-link" href="#p22" onclick="return changeColor(this);"></a>從諫疾病，謂妻裴氏曰：<span class="yinhao">「吾以忠直事朝廷，而朝廷不明我志，諸道皆不我與。我死，他人主此軍，則吾家無炊火矣！」</span>乃與幕客張谷、陳揚庭謀效河北諸鎭，以弟右驍衞將軍從素之子稹爲牙內都知兵馬使，從子匡周爲中軍兵馬使，<span class="jiazhu">稹，止忍翻。<span class="shu-ming">考異</span>曰：<span class="shu-ming">實錄</span>作<span class="yinhao">「莊周」</span>。今從<span class="shu-ming">一品集</span>。</span>孔目官王協爲押牙親事<span class="jiaozhusup">【嚴：「事」改「軍」。】</span>兵馬使，以奴李士貴爲使宅十將兵馬使，劉守義、劉守忠、董可武、崔玄度分將牙兵。谷，鄆州人；<span class="jiazhu">鄆，音運。</span>揚庭，洪州人也。</p>
<p class="em2 strong" id="p23"><a class="gg-link" href="#p23" onclick="return changeColor(this);"></a>從諫尋薨，稹祕不發喪。王協爲稹謀曰：<span class="jiazhu">爲，于僞翻。</span><span class="yinhao">「正當如寶曆年樣爲之，<span class="jiazhu">敬宗寶曆元年，劉悟死，從諫得襲，事見二百四十三卷。</span>不出百日，旌節自至。但嚴奉監軍，厚遺敕使，<span class="jiazhu">遺，唯季翻。</span>四境勿出兵，城中暗爲備而已。」</span>使押牙姜崟奏求國醫，上遣中使解朝政以醫問疾。<span class="jiazhu">崟，魚音翻。解，戶買翻，姓也。</span>稹又逼監軍崔士康奏稱從諫疾病，請命其子稹爲留後。上遣供奉官薛士幹往諭指云：<span class="yinhao">「恐從諫疾未平，宜且就東都療之；俟稍瘳，別有任使。仍遣稹入朝，必厚加官爵。」</span><span class="jiazhu">供奉官，亦宦者也。</span></p>
<p class="em2 strong" id="p24"><a class="gg-link" href="#p24" onclick="return changeColor(this);"></a>上以澤潞事謀於宰相，宰相多以爲：<span class="yinhao">「回鶻餘燼未滅，邊境猶須警備，復討澤潞，<span class="jiazhu">復，扶又翻。</span>國力不支，請以劉稹權知軍事。」</span>諫官及羣臣上言者亦然。李德裕獨曰：<span class="yinhao">「澤潞事體與河朔三鎭不同。河朔習亂已久，人心難化，是故累朝以來，置之度外。澤潞近處心腹，<span class="jiazhu">處，昌呂翻。</span>一軍素稱忠義，嘗破走朱滔，擒盧從史。<span class="jiazhu">走朱滔見二百三十一卷德宗貞元元年。擒盧從史見二百三十八卷憲宗元和三年。</span>頃時多用儒臣爲帥，<span class="jiazhu">帥，所類翻。</span>如李抱眞成立此軍，<span class="jiazhu">見二百二十三卷代宗永泰元年。</span>德宗猶不許承襲，使李緘護喪歸東都。<span class="jiazhu">見二百三十五卷貞元十年。</span>敬宗不恤國務，宰相又無遠略，劉悟之死，因循以授從諫。從諫跋扈難制，累上表迫脅朝廷，<span class="jiazhu">事見<span class="shu-ming">文宗紀</span>。</span>今垂死之際，復以兵權擅付豎子。朝廷若又因而授之，則四方諸鎭誰不思效其所爲，天子威令不復行矣！」</span><span class="jiazhu">復，扶又翻。</span>上曰：<span class="yinhao">「卿以何術制之？果可克否？」</span>對曰：<span class="yinhao">「稹所恃者河朔三鎭。但得鎭、魏不與之同，則稹無能爲也。若遣重臣往諭王元逵、何弘敬，<span class="jiazhu">王元逵，鎭帥；何弘敬，魏帥也。</span>以河朔自艱難以來，列聖許其傳襲，已成故事，與澤潞不同。今朝廷將加兵澤潞，不欲更出禁軍至山東。其山東三州隸昭義者，委兩鎭攻之；<span class="jiazhu">山東三州，謂邢、洺、磁也。</span>兼令徧諭將士，以賊平之日厚加官賞。苟兩鎭聽命，不從旁沮橈官軍，<span class="jiazhu">沮，在呂翻。橈，奴敎翻，又奴巧翻。</span>則稹必成擒矣！」</span>上喜曰：<span class="yinhao">「吾與德裕同之，保無後悔。」</span>遂決意討稹，<span class="jiazhu"><span class="shu-ming">考異</span>曰：按<span class="shu-ming">舊紀</span>、<span class="shu-ming">傳</span>及<span class="shu-ming">實錄</span>所載德裕之語，皆出於<span class="shu-ming">伐叛記</span>。<span class="shu-ming">伐叛記</span>繫於四月劉從諫始亡之時。至此，君相誅討之意已決，百官集議及宰臣再議，皆備禮耳。德裕之言當在事初，<span class="shu-ming">實錄</span>置此，誤也。</span>羣臣言者不復入矣。<span class="jiazhu">復，扶又翻；下同。</span></p>
<p class="em2 strong" id="p25"><a class="gg-link" href="#p25" onclick="return changeColor(this);"></a>上命德裕草詔賜成德節度使王元逵、魏博節度使何弘敬，其略曰：<span class="yinhao">「澤潞一鎭，與卿事體不同，勿爲子孫之謀，欲存輔車之勢。<span class="jiazhu">古語云：輔車相依。車，尺遮翻。</span>但能顯立功效，自然福及後昆。」</span>丁丑，上臨朝，稱其語要切，曰：<span class="yinhao">「當如此直告之是也！」</span>又賜張仲武詔，以<span class="yinhao">「回鶻餘燼未滅，塞上多虞，專委卿禦侮。」</span><span class="jiazhu">以烏介可汗尙在黑車子也。</span>元逵、弘敬得詔，悚息聽命。</p>
<p class="em2 strong" id="p26"><a class="gg-link" href="#p26" onclick="return changeColor(this);"></a>解朝政至上黨，<span class="jiazhu"><span class="shu-ming">考異</span>曰：<span class="shu-ming">實錄</span>云：<span class="yinhao">「時從諫死二十日矣。」</span>按姜崟等云，自四月六日後不見本使。而辛巳爲從諫輟朝，自六日至辛巳，纔十八日耳。<span class="shu-ming">實錄</span>自相違，今不取。</span>劉稹見朝政曰：<span class="yinhao">「相公危困，不任拜詔。」</span><span class="jiazhu">任，音壬。</span>朝政欲突入，兵馬使劉武德、董可武躡簾而立，朝政恐有他變，遽走出。稹贈賮直數千緡，<span class="jiazhu">賮，徐刃翻。</span>復遣牙將梁叔文入謝。薛士幹入境，俱不問從諫之疾，直爲已知其死之意。都押牙郭誼等乃大出軍，至龍泉驛迎候敕使，請用河朔事體；又見監軍言之，崔士康懦怯，不敢違。於是將吏扶稹出見士衆，發喪。士幹竟不得入牙門，稹亦不受敕命。誼，兗州人也。解朝政復命，上怒，杖之，配恭陵；囚姜崟、梁叔文。</p>
<p class="em2 strong" id="p27"><a class="gg-link" href="#p27" onclick="return changeColor(this);"></a>辛巳，始爲從諫輟朝，<span class="jiazhu">爲，于僞翻。</span>贈太傅，詔劉稹護喪歸東都。又召見劉從素，令以書諭稹，<span class="jiazhu">令父以書諭其子也。從素時在朝爲右驍衞將軍。見，賢遍翻。</span>稹不從。丁亥，以忠武節度使王茂元爲河陽節度使，邠寧節度使王宰爲忠武節度使。茂元，栖曜之子；宰，智興之子也。<span class="jiazhu">王栖曜見二百三十卷德宗興元元年。王智興始見二百二十七卷建中二年。</span></p>
<p class="em2 strong" id="p28"><a class="gg-link" href="#p28" onclick="return changeColor(this);"></a>黃州刺史杜牧上李德裕書，自言：<span class="yinhao">「嘗問淮西將董重質以三州之衆四歲不破之由，重質以爲由朝廷徵兵太雜，客軍數少，旣不能自成一軍，事須帖付地主。勢羸力弱，心志不一，多致敗亡。故初戰二年，戰則必勝，是多殺客軍。及二年已後，客軍殫少，止與陳許、河陽全軍相搏，<span class="jiazhu">陳許，謂李光顏之兵；河陽，謂烏重胤之兵。</span>縱使唐州兵不能因虛取城，<span class="jiazhu">唐州謂李愬之兵。</span>蔡州事力亦不支矣。其時朝廷若使鄂州、壽州、唐州只保境，不用進戰，但用陳許、鄭滑兩道全軍，帖以宣、潤弩手，令其守隘，卽不出一歲，無蔡州矣。今者上黨之叛，復與淮西不同。<span class="jiazhu">復，扶又翻。</span>淮西爲寇僅五十歲，其人味爲寇之腴，見爲寇之利，風俗益固，氣燄已成，自以爲天下之兵莫與我敵，根深源闊，取之固難。夫上黨則不然。自安、史南下，不甚附隸；<span class="jiazhu">肅宗時蔡希德攻上黨不能克。</span>建中之後，每奮忠義；是以郳公抱眞能窘田悅，走朱滔，<span class="jiazhu">郳，五稽翻。李抱眞封郳公。窘田悅見二百二十七卷德宗建中二年、三年。</span>常以孤窮寒苦之軍，橫折河朔強梁之衆。<span class="jiazhu">折，之舌翻。</span>以此證驗，人心忠赤，習尙專一，可以盡見。劉悟卒，從諫求繼，與扶同者，只鄆州隨來中軍二千耳。<span class="jiazhu">扶同，猶今俗言扶合也。劉悟自鄆帥滑，自滑徙潞，鄆兵二千實從之，唐末所謂元從也。</span>值寶曆多故，因以授之。今纔二十餘歲，<span class="jiazhu">按寶曆元年，以昭義節授劉從諫，至是年纔十九年。</span>風俗未改，故老尙存，雖欲劫之，必不用命。今成德、魏博雖盡節效順，亦不過圍一城，攻一堡，係纍穉老而已。<span class="jiazhu">纍，倫追翻。穉，直二翻。</span>若使河陽萬人爲壘，窒天井之口，<span class="jiazhu">天井關在澤州晉城縣南，亦名太行關，關南有天井泉三所，故名。杜牧此說，欲杜潞人之南窺懷、洛也。</span>高壁深塹，勿與之戰。只以忠武、武寧兩軍，<span class="jiazhu">忠武，陳、許兵；武寧，徐州兵。</span>帖以青州五千精甲，宣、潤二千弩手，徑擣上黨，不過數月，必覆其巢穴矣！」</span>時德裕制置澤潞，亦頗采牧言。</p>
<p class="em2 strong" id="p29"><a class="gg-link" href="#p29" onclick="return changeColor(this);"></a><span class="yinwen">14</span>上雖外尊寵仇士良，內實忌惡之。<span class="jiazhu">惡，烏路翻。</span>士良頗覺之，遂以老病求散秩。詔以左衞上將軍兼內侍監、知省事。<span class="jiazhu">知內侍省事。</span></p>
<p class="em2 strong" id="p30"><a class="gg-link" href="#p30" onclick="return changeColor(this);"></a><span class="yinwen">15</span>李德裕言於上曰：<span class="yinhao">「議者皆云劉悟有功，<span class="jiazhu">劉悟以誅李師道爲功。</span>稹未可亟誅，宜全恩禮。請下百官議，<span class="jiazhu">下，戶稼翻。</span>以盡人情。」</span>上曰：<span class="yinhao">「悟亦何功，當時迫於救死耳，非素心徇國也。藉使有功，父子爲將相二十餘年，國家報之足矣，稹何得復自立！<span class="jiazhu">復，扶又翻。</span>朕以爲凡有功當顯賞，有罪亦不可苟免也。」</span>德裕曰：<span class="yinhao">「陛下之言，誠得理國之要。」</span></p>
<p class="em2 strong" id="p31"><a class="gg-link" href="#p31" onclick="return changeColor(this);"></a><span class="yinwen">16</span>五月，李德裕言太子賓客、分司李宗閔與劉從諫交通，不宜寘之東都。戊戌，以宗閔爲湖州刺史。<span class="jiazhu">史言李德裕脩怨。<span class="shu-ming">考異</span>曰：<span class="shu-ming">獻替記</span>曰：<span class="yinhao">「四月十九日，上言：『東都李宗閔，我聞比與從諫交通。今澤潞事如何？可別與一官，不要令在東都。』德裕曰：『臣等續商量。』上又云：『不可與方鎭，只與一遠郡！』德裕又奏云：『須與一郡！』」</span>此蓋德裕自以宿憾因劉稹事害宗閔，畏人譏議，故於<span class="shu-ming">獻替記</span>載此語以隱其跡耳。今從<span class="shu-ming">實錄</span>。</span></p>
<p class="em2 strong" id="p32"><a class="gg-link" href="#p32" onclick="return changeColor(this);"></a><span class="yinwen">17</span>河陽節度使王茂元以步騎三千守萬善；<span class="jiazhu"><span class="shu-ming">九域志</span>：懷州河內縣有萬善鎭。</span>河東節度使劉沔步騎二千守芒車關，<span class="jiazhu">芒車關卽昂車關。魏收<span class="shu-ming">地形志</span>：上黨郡沾縣有昂車嶺。其地當在唐儀州東南界石會關之西。<span class="shu-ming">新唐志</span>：潞州武鄕縣北有昂車關。</span>步兵一千五百軍榆社；<span class="jiazhu"><span class="shu-ming">九域志</span>：遼州遼山縣有榆社鎭，唐之榆社縣也。宋白曰：榆社縣，隋開皇十六年置，今潞州襄垣縣理是也。因今縣西北榆社故城爲名。</span>成德節度使王元逵以步騎三千守臨洺，掠堯山；<span class="jiazhu">堯山本柏人縣，天寶元年更名，屬邢州。宋白曰：以唐堯大麓之地名之。洺，音名。</span>河中節度使陳夷行以步騎一千守翼城，步兵五百益<span class="jiaozhusup">【嚴：「益」改「掠」。】</span>冀氏。<span class="jiazhu">冀氏，本漢猗氏縣地，後魏於古猗氏縣城南置冀氏郡及冀氏縣，隋廢郡存縣，唐屬晉州。<span class="shu-ming">九域志</span>：在州東北二百八十里。</span>辛丑，制削奪劉從諫及子稹官爵，以元逵爲澤潞北面招討使，何弘敬爲南面招討使，與夷行、劉沔、茂元合力攻討。</p>
<p class="em2 strong" id="p33"><a class="gg-link" href="#p33" onclick="return changeColor(this);"></a>先是河朔諸鎭有自立者，<span class="jiazhu">先，悉薦翻。</span>朝廷必先有弔祭使，次册贈使、宣慰使繼往商度軍情。<span class="jiazhu">度，徒洛翻。</span>必不可與節，則別除一官；俟軍中不聽出，然後始用兵。故常及半歲，軍中得繕完爲備。至是，宰相亦欲且遣使開諭，上卽命下詔討之。<span class="jiazhu"><span class="shu-ming">考異</span>曰：<span class="shu-ming">獻替記</span>曰：<span class="yinhao">「五月十一日，德裕疾病，先請假在宅。李相紳其日亦請假。李相讓夷獨對，上便決攻討之意。李相歸中書後，錄聖意四紙，令德裕草制。至薄晚封進，明日遂降麻處分。」</span><span class="shu-ming">舊本紀</span>，九月下制討稹。今從<span class="shu-ming">實錄</span>。</span>王元逵受詔之日，出師屯趙州。<span class="jiazhu"><span class="shu-ming">九域志</span>：鎭州南至趙州九十五里。</span></p>
<p class="em2 strong" id="p34"><a class="gg-link" href="#p34" onclick="return changeColor(this);"></a><span class="yinwen">18</span>壬寅，以翰林學士承旨崔鉉爲中書侍郎、同平章事。<span class="jiazhu">翰林學士第一廳爲承旨廳，以翰林學士久次者爲之。<span class="shu-ming">考異</span>曰：<span class="shu-ming">實錄</span>，李讓夷引鉉爲相。今從<span class="shu-ming">補國史</span>。</span>鉉，元略之子也。<span class="jiazhu">崔元略見二百二十三卷敬宗寶曆元年。</span>上夜召學士韋琮，以鉉名授之，令草制，宰相、樞密皆不之知。時樞密使劉行深、楊欽義皆愿慤，不敢預事，老宦者尤之曰：<span class="yinhao">「此由劉、楊懦怯，墮敗舊風故也。」</span><span class="jiazhu">墮，讀曰隳。敗，補邁翻。</span>琮，乾度之子也。<span class="jiazhu">韋乾度憲宗朝爲吏部郎中。</span></p>
<p class="em2 strong" id="p35"><a class="gg-link" href="#p35" onclick="return changeColor(this);"></a><span class="yinwen">19</span>以武寧節度使李彥佐爲晉絳行營諸軍節度招討使。</p>
<p class="em2 strong" id="p36"><a class="gg-link" href="#p36" onclick="return changeColor(this);"></a><span class="yinwen">20</span>劉沔自代州還太原。<span class="jiazhu">以回鶻已破走也。</span></p>
<p class="em2 strong" id="p37"><a class="gg-link" href="#p37" onclick="return changeColor(this);"></a><span class="yinwen">21</span>築望仙觀於禁中。<span class="jiazhu"><span class="shu-ming">會要</span>，是年脩望仙樓及廊舍，共五百三十九間。觀，古玩翻。</span></p>
<p class="em2 strong" id="p38"><a class="gg-link" href="#p38" onclick="return changeColor(this);"></a><span class="yinwen">22</span>六月，王茂元遣兵馬使馬繼等將步騎二千軍於天井關南科斗店，劉稹遣衙內十將薛茂卿將親軍二千拒之。</p>
<p class="em2 strong" id="p39"><a class="gg-link" href="#p39" onclick="return changeColor(this);"></a><span class="yinwen">23</span>黠戛斯可汗遣將軍溫仵合入貢。<span class="jiazhu">仵，音午。</span>上賜之書，諭以速平回鶻、黑車子，乃遣使行册命。</p>
<p class="em2 strong" id="p40"><a class="gg-link" href="#p40" onclick="return changeColor(this);"></a><span class="yinwen">24</span>癸酉，仇士良以左衞上將軍、內侍監致仕。其黨送歸私第，士良敎以固權寵之術曰：<span class="yinhao">「天子不可令閒，常宜以奢靡娛其耳目，使日新月盛，無暇更及他事，然後吾輩可以得志。愼勿使之讀書，親近儒生，<span class="jiazhu">近，其靳翻。</span>彼見前代興亡，心知憂懼，則吾輩疏斥矣。」</span>其黨拜謝而去。<span class="jiazhu">觀仇士良之敎其黨，則閹寺豈可親近哉！</span></p>
<p class="em2 strong" id="p41"><a class="gg-link" href="#p41" onclick="return changeColor(this);"></a><span class="yinwen">25</span>丙子，詔王元逵、李彥佐、劉沔、王茂元、何弘敬以七月中旬五道齊進，劉稹求降皆不得受。又詔劉沔自將兵取仰車關路以臨賊境。<span class="jiazhu">仰車關卽昂車關。</span></p>
<p class="em2 strong" id="p42"><a class="gg-link" href="#p42" onclick="return changeColor(this);"></a><span class="yinwen">26</span>吐蕃鄯州節度使尙婢婢，世爲吐蕃相，婢婢好讀書，不樂仕進，<span class="jiazhu">好，呼到翻。樂，音洛。</span>國人敬之；年四十餘，彝泰贊普強起之，使鎭鄯州。<span class="jiazhu">彝泰，達磨之兄，文宗開成三年卒。強，其兩翻。</span>婢婢寬厚沈勇，有謀略，<span class="jiazhu">沈，持林翻。</span>訓練士卒多精勇。</p>
<p class="em2 strong" id="p43"><a class="gg-link" href="#p43" onclick="return changeColor(this);"></a>論恐熱雖名義兵，實謀篡國，<span class="jiazhu">論恐熱起兵事始上卷二年。</span>忌婢婢，恐襲其後，欲先滅之。是月，大舉兵擊婢婢，旌旗雜畜千里不絕。至鎭西，<span class="jiazhu">鎭西軍在河州西一百八十里。畜，許救翻。</span>大風震電，天火燒殺裨將十餘人，雜畜以百數，恐熱惡之，<span class="jiazhu">惡，烏路翻。</span>盤桓不進。婢婢謂其下曰：<span class="yinhao">「恐熱之來，視我如螻蟻，以爲不足屠也。今遇天災，猶豫不進，吾不如迎伏以卻之，使其志益驕而不爲備，然後可圖也。」</span>乃遣使以金帛、牛酒犒師，且致書言：<span class="yinhao">「相公舉義兵以匡國難，<span class="jiazhu">難，乃旦翻。</span>闔境之內，孰不向風！苟遣一介，賜之折簡，敢不承命！何必遠辱士衆，親臨下藩！婢婢資性愚僻，惟嗜讀書，先贊普授以藩維，誠爲非據，夙夜慚惕，惟求退居。相公若賜以骸骨，聽歸田里，乃愜平生之素願也。」</span><span class="jiazhu">愜，詰叶翻。</span>恐熱得書喜，徧示諸將曰：<span class="yinhao">「婢婢惟把書卷，安知用兵！待吾得國，當位以宰相，坐之於家，亦無所用也。」</span>乃復爲書，勤厚答之，引兵歸。婢婢聞之，撫髀笑曰：<span class="yinhao">「我國無主，則歸大唐，豈能事此犬鼠乎！」</span></p>
<p class="em2 strong" id="p44"><a class="gg-link" href="#p44" onclick="return changeColor(this);"></a><span class="yinwen">27</span>秋，七月，以山南東道節度使盧鈞爲昭義節度招撫使。朝廷以鈞在襄陽寬厚有惠政，得衆心，故使領昭義以招懷之。</p>
<p class="em2 strong" id="p45"><a class="gg-link" href="#p45" onclick="return changeColor(this);"></a><span class="yinwen">28</span>上遣刑部侍郎兼御史中丞李回宣慰河北三鎭，令幽州乘秋早平回鶻，鎭、魏早平澤潞。回，太祖之八世孫也。<span class="jiazhu">太祖第六子禕生德良，六世至回。</span></p>
<p class="em2 strong" id="p46"><a class="gg-link" href="#p46" onclick="return changeColor(this);"></a>甲辰，李德裕言於上曰：<span class="yinhao">「臣見曏日河朔用兵，諸道利於出境仰給度支。<span class="jiazhu">仰，牛向翻。</span>或陰與賊通，借一縣一栅據之，自以爲功，坐食轉輸，<span class="jiazhu">輸，舂遇翻。</span>延引歲時。今請賜諸軍詔指，令王元逵取邢州，何弘敬取洺州，王茂元取澤州，李彥佐、劉沔取潞州，毋得取縣。」</span>上從之。</p>
<p class="em2 strong" id="p47"><a class="gg-link" href="#p47" onclick="return changeColor(this);"></a>晉絳行營節度使李彥佐自發徐州，行甚緩，又請休兵於絳州，兼請益兵。李德裕言於上曰：<span class="yinhao">「彥佐逗遛顧望，殊無討賊之意，所請皆不可許，宜賜詔切責，令進軍翼城。」</span><span class="jiazhu"><span class="shu-ming">九域志</span>：翼城縣在絳州東北一百里。宋白曰：翼城本漢絳縣地。後魏明帝置北絳縣於曲沃縣東，隋改爲翼城縣，因縣東古翼城而名。</span>上從之。德裕因請以天德防禦使石雄爲彥佐之副，俟至軍中，令代之。乙巳，以雄爲晉絳行營節度副使，仍詔彥佐進屯翼城。</p>
<p class="em2 strong" id="p48"><a class="gg-link" href="#p48" onclick="return changeColor(this);"></a>劉稹上表自陳：<span class="yinhao">「亡父從諫爲李訓雪冤，言仇士良罪惡，<span class="jiazhu">事見二百四十五卷文宗開成元年。爲，于僞翻。</span>由此爲權倖所疾，謂臣父潛懷異志，臣所以不敢舉族歸朝。乞陛下稍垂寬察，活臣一方！」</span>何弘敬亦爲之奏雪，<span class="jiazhu">爲，于僞翻。</span>皆不報。李回至河朔，何弘敬、王元逵、張仲武皆具櫜鞬郊迎，<span class="jiazhu">櫜，姑勞翻。鞬，居言翻。</span>立於道左，不敢令人控馬，讓制使先行，<span class="jiazhu">曰制使，以別宦官之敕使。</span>自兵興以來，未之有也。<span class="jiazhu">兵興以來，謂天寶之後。</span>回明辯有膽氣，三鎭無不奉詔。</p>
<p class="em2 strong" id="p49"><a class="gg-link" href="#p49" onclick="return changeColor(this);"></a>王元逵奏拔宣務栅，<span class="jiazhu">宣務栅當在堯山縣東北。</span>擊堯山；劉稹遣兵救堯山，元逵擊敗之。<span class="jiazhu">敗，補邁翻。</span>詔切責李彥佐、劉沔、王茂元，使速進兵逼賊境，且稱元逵之功以激厲之。加元逵同平章事。</p>
<p class="em2 strong" id="p50"><a class="gg-link" href="#p50" onclick="return changeColor(this);"></a>八月，乙丑，昭義大將李丕來降。議者或謂賊故遣丕降，欲以疑誤官軍。李德裕言於上曰：<span class="yinhao">「自用兵半年，未有降者，今安問誠之與詐！且須厚賞以勸將來，但不置之要地耳。」</span></p>
<p class="em2 strong" id="p51"><a class="gg-link" href="#p51" onclick="return changeColor(this);"></a><span class="yinwen">29</span>上從容言：<span class="yinhao">「文宗好聽外議，諫官言事多不著名，<span class="jiazhu">從，千容翻。好，呼到翻。著，陟略翻。</span>有如匿名書。」</span>李德裕曰：<span class="yinhao">「臣頃在中書，文宗猶不爾。<span class="jiazhu">德裕謂太和間己爲相時，文宗猶不如此。</span>此乃李訓、鄭注敎文宗以術御下，遂成此風。人主但當推誠任人，有欺罔者，威以明刑，孰敢哉！」</span>上善之。</p>
<p class="em2 strong" id="p52"><a class="gg-link" href="#p52" onclick="return changeColor(this);"></a><span class="yinwen">30</span>王元逵前鋒入邢州境已踰月，<span class="jiazhu"><span class="shu-ming">九域志</span>：趙州南至邢州境七十四里。</span>何弘敬猶未出師，元逵屢有密表，稱弘敬懷兩端。丁卯，李德裕上言：<span class="yinhao">「忠武累戰有功，軍聲頗振。王宰年力方壯，謀略可稱。<span class="jiazhu">自曲環、李光顏以來，忠武軍屢立戰功。王宰，智興之子，於當時諸帥蓋少年中之翹楚者。</span>請賜弘敬詔，以『河陽、河東皆閡山險，未能進軍，<span class="jiazhu">河陽閡太行之險，河東閡石會、昂車之險。閡，牛代翻。</span>賊屢出兵焚掠晉、絳。今遣王宰將忠武全軍徑魏博，直抵磁州，以分賊勢。』弘敬必懼，此攻心伐謀之術也。」</span>從之。詔宰悉選步騎精兵自相、魏趣磁州。<span class="jiazhu">趣，七喻翻；下同。磁，疾之翻。相州東至魏州百八十里，北至磁州六十里。</span></p>
<p class="em2 strong" id="p53"><a class="gg-link" href="#p53" onclick="return changeColor(this);"></a>甲戌，薛茂卿破科斗寨，擒河陽大將馬繼等，焚掠小寨一十七，距懷州纔十餘里。茂卿以無劉稹之命，故不敢入。<span class="jiazhu">言不敢入懷州。</span>時議者鼎沸，以爲劉悟有功，不可絕其嗣。又，從諫養精兵十萬，糧支十年，如何可取！上亦疑之，以問李德裕，對曰：<span class="yinhao">「小小進退，兵家之常。願陛下勿聽外議，則成功必矣！」</span>上乃謂宰相曰：<span class="yinhao">「爲我語朝士：<span class="jiazhu">爲，于僞翻。語，牛倨翻。朝，直遙翻。</span>有上疏沮議者，我必於賊境上斬之！」</span>議者乃止。<span class="jiazhu">沮，在呂翻。</span></p>
<p class="em2 strong" id="p54"><a class="gg-link" href="#p54" onclick="return changeColor(this);"></a>何弘敬聞王宰將至，恐忠武兵入魏境，軍中有變，蒼黃出師。丙子，弘敬奏，已自將全軍渡漳水，趣磁州。</p>
<p class="em2 strong" id="p55"><a class="gg-link" href="#p55" onclick="return changeColor(this);"></a>庚辰，李德裕上言：<span class="yinhao">「河陽兵力寡弱，自科斗店之敗，賊勢愈熾。王茂元復有疾，<span class="jiazhu">復，扶又翻。</span>人情危怯，欲退保懷州。臣竊見元和以來諸賊，常視官軍寡弱之處，倂力攻之，一軍不支，然後更攻他處。今魏博未與賊戰，西軍閡險不進，<span class="jiazhu">西軍，謂河東晉、絳兵也。</span>故賊得倂兵南下。<span class="jiazhu">自太行南趨懷州謂之下。</span>若河陽退縮，不惟虧沮軍聲，兼恐雲驚洛師。<span class="jiazhu">東都，謂之洛師。<span class="shu-ming">書·洛誥</span>曰：朝至于洛師。</span>望詔王宰更不之磁州，<span class="jiazhu">魏博旣出師攻磁州，故請詔王宰移軍。之，往也。</span>亟以忠武軍應援河陽；不惟扞蔽東都，兼可臨制魏博。若令<span class="jiaozhusup">【章：十二行本「令」作「慮」；乙十一行本同；孔本同；張校同。】</span>全軍供餉難給，且令發先鋒五千人赴河陽，亦足張聲勢。」</span><span class="jiazhu">張，知亮翻。</span>甲申，又奏請敕王宰以全軍繼進，仍急以器械繒帛助河陽窘乏。上皆從之。<span class="jiazhu">繒，慈陵翻。</span></p>
<p class="em2 strong" id="p56"><a class="gg-link" href="#p56" onclick="return changeColor(this);"></a>王茂元軍萬善，劉稹遣牙將張巨、劉公直等會薛茂卿共攻之，期以九月朔圍萬善。乙酉，公直等潛師先過萬善南五里，焚雍店。巨引兵繼之，過萬善，覘知城中守備單弱，<span class="jiazhu">覘，丑廉翻。</span>欲專有功，遂攻之。日昃，城且拔，乃使人告公直等。時義成軍適至，<span class="jiazhu">時以河陽兵寡，令王宰以忠武軍合義成兵援之。義成軍，滑州兵。</span>茂元困急，欲帥衆棄城走。<span class="jiazhu">帥，讀曰率。</span>都虞候孟章諫<span class="jiaozhusup">【章：十二行本「諫」上有「遮馬」二字；乙十一行本同；孔本同；退齋校同。】</span>曰：<span class="yinhao">「賊衆自有前卻，半在雍店，半在此，乃亂兵耳。今義成軍纔至，尙未食，聞僕射走，則自潰矣。願且強留！」</span><span class="jiazhu">強，其兩翻。</span>茂元乃止。會日暮，公直等不至，巨引兵退，始登山，<span class="jiazhu">登太行阪也。</span>微雨晦黑，自相驚曰：<span class="yinhao">「追兵近矣！」</span>皆走，人馬相踐，墜崖谷死者甚衆。<span class="jiazhu">踐，慈演翻。</span></p>
<p class="em2 strong" id="p57"><a class="gg-link" href="#p57" onclick="return changeColor(this);"></a>上以王茂元、王宰兩節度使共處河陽非宜，<span class="jiazhu">處，昌呂翻。</span>庚寅，李德裕等奏：<span class="yinhao">「茂元習吏事而非將才，<span class="jiazhu">將，卽亮翻。</span>請以宰爲河陽行營攻討使。茂元病愈，止令鎭河陽，病困亦免他虞。」</span>九月，辛卯，以宰兼河陽行營攻討使。</p>
<p class="em2 strong" id="p58"><a class="gg-link" href="#p58" onclick="return changeColor(this);"></a>何弘敬奏拔肥鄕、平恩，<span class="jiazhu">肥鄕，漢邯溝縣地，曹魏置肥鄕縣，至唐，與平恩皆屬洺州。<span class="shu-ming">九域志</span>：肥鄕在州東三十五里，平恩在州東九十里。</span>殺傷甚衆。得劉稹牓帖，皆謂官軍爲賊，云遇之卽須痛殺。癸巳，上謂宰相：<span class="yinhao">「何弘敬已克兩縣，可釋前疑。<span class="jiazhu">謂王元逵密奏弘敬持兩端也。</span>旣有殺傷，雖欲持兩端，不可得已。」</span>乃加弘敬檢校左僕射。</p>
<p class="em2 strong" id="p59"><a class="gg-link" href="#p59" onclick="return changeColor(this);"></a>丙午，河陽奏王茂元薨。李德裕奏：<span class="yinhao">「王宰止可令以忠武節度使將萬善營兵，不可使兼領河陽，恐其不愛河陽州縣，恣爲侵援。又，河陽節度先領懷州刺史，常以判官攝事，割河南五縣租賦隸河陽。<span class="jiazhu">見二百二十有七卷德宗建中二年。</span>不若遂<span class="jiaozhusup">【章：十二行本「遂」下有「以五縣」三字；乙十一行本同；孔本同；張校同。】</span>置孟州，<span class="jiazhu">始置孟州，因孟津爲名也。</span>其懷州別置刺史。俟昭義平日，仍割澤州隸河陽節度，則太行之險不在昭義，而河陽遂爲重鎭，東都無復憂矣！」</span>上采其言。戊申，以河南尹敬昕爲河陽節度、懷孟觀察使，王宰將行營以扞敵，昕供饋餉而已。<span class="jiazhu">昕，許斤翻。</span></p>
<p class="em2 strong" id="p60"><a class="gg-link" href="#p60" onclick="return changeColor(this);"></a>庚戌，以石雄代李彥佐爲晉絳行營節度使，<span class="jiazhu"><span class="shu-ming">考異</span>曰：<span class="shu-ming">實錄</span>：<span class="yinhao">「召彥佐入奉朝請，俟罷兵日赴鎭。」</span>按：彥佐前已罷武寧，今又罷晉絳，復赴何鎭！<span class="shu-ming">實錄</span>誤也。</span>令自冀氏取潞州，仍分兵屯翼城以備侵軼。<span class="jiazhu">軼，徒結翻，突也。</span></p>
<p class="em2 strong" id="p61"><a class="gg-link" href="#p61" onclick="return changeColor(this);"></a><span class="yinwen">31</span>是月，吐蕃論恐熱屯大夏川，<span class="jiazhu">大夏川在河州大夏縣西，有大夏水，漢古縣也。夏，戶雅翻。</span>尙婢婢遣其將厖結心及莽羅薛呂將精兵五萬擊之。至河州南，莽羅薛呂伏兵四萬於險阻，厖結心伏萬人於柳林中，以千騎登山，飛矢繫書罵之。恐熱怒，將兵數萬追之，厖結心陽敗走，時爲馬乏不進之狀。恐熱追之益急，不覺行數十里，伏兵發，斷其歸路，<span class="jiazhu">斷，音短。</span>夾擊之。會大風飛沙，溪谷皆溢，恐熱大敗，伏尸五十里，溺死者不可勝數，<span class="jiazhu">勝，音升。</span>恐熱單騎遁歸。</p>
<p class="em2 strong" id="p62"><a class="gg-link" href="#p62" onclick="return changeColor(this);"></a><span class="yinwen">32</span>石雄代李彥佐之明日，卽引兵踰烏嶺，<span class="jiazhu"><span class="shu-ming">五代志</span>：翼城縣有烏嶺山。</span>破五寨，殺獲千計。時王宰軍萬善，劉沔軍石會，皆顧望未進。上得雄捷書，喜甚。冬，十月，庚申，臨朝，謂宰相曰：<span class="yinhao">「雄眞良將！」</span><span class="jiazhu"><span class="shu-ming">考異</span>曰：<span class="shu-ming">獻替</span>、<span class="shu-ming">伐叛記</span>皆云<span class="yinhao">「十月五日，上言石雄破賊」</span>，而<span class="shu-ming">實錄</span>己巳奏到，庚午對宰臣言，乃是十五日。恐誤。</span>李德裕因言：<span class="yinhao">「比年前潞州市有男子磬折唱曰：<span class="jiazhu">比，毗至翻。磬折，言屈折其身，如磬之形。折，之舌翻。</span>『石雄七千人至矣！』劉從諫以爲妖言，斬之。<span class="jiazhu">妖，於驕翻。</span>破潞州者必雄也。」</span>詔賜雄帛爲優賞，雄悉置軍門，自依士卒例先取一匹，餘悉分將士，故士卒樂爲之致死。<span class="jiazhu">樂，音洛。爲，于僞翻。</span></p>
<p class="em2 strong" id="p63"><a class="gg-link" href="#p63" onclick="return changeColor(this);"></a><span class="yinwen">33</span>初，劉沔破回鶻，得太和公主，<span class="jiazhu">見上會昌三年。</span>張仲武疾之，由是有隙；上使李回至幽州和解之，仲武意終不平。朝廷恐其以私憾敗事，<span class="jiazhu">敗，補邁翻。</span>辛未，徙沔爲義成節度使，以前荊南節度使李石爲河東節度使。</p>
<p class="em2 strong" id="p64"><a class="gg-link" href="#p64" onclick="return changeColor(this);"></a><span class="yinwen">34</span>党項寇鹽州，以前武寧節度使李彥佐爲朔方靈鹽節度使。十一月，邠寧奏党項入寇。李德裕奏：<span class="yinhao">「党項愈熾，不可不爲區處。<span class="jiazhu">處，昌呂翻。</span>聞党項分隸諸鎭，<span class="jiazhu">綏、銀、靈、鹽、夏、邠、寧、延、麟、勝、慶等州皆有党項，諸鎭分領之。</span>剽掠於此則亡逃歸彼。<span class="jiazhu">剽，匹妙翻。</span>節度使各利其駝馬，不爲擒送，<span class="jiazhu">爲，于僞翻。</span>以此無由禁戢。臣屢奏不若使一鎭統之，陛下以爲一鎭專領党項權太重。臣今請以皇子兼統諸道，擇中朝廉幹之臣爲之副，居於夏州，理其辭訟，庶爲得宜。」</span>乃以兗王岐爲靈、夏等六道元帥<span class="jiazhu">岐，皇子也。夏，戶雅翻。</span>兼安撫党項大使，又以御史中丞李回爲安撫党項副使，史館修撰鄭亞爲元帥判官，令齎詔往安撫党項及六鎭百姓。<span class="jiazhu">六鎭，鹽州、夏州、靈武、涇原及振武、邠寧也。</span></p>
<p class="em2 strong" id="p65"><a class="gg-link" href="#p65" onclick="return changeColor(this);"></a><span class="yinwen">35</span>安南經略使武渾役將士治城，<span class="jiazhu">治，直之翻。</span>將士作亂，燒城樓，劫府庫。渾奔廣州，監軍段士則撫安亂衆。</p>
<p class="em2 strong" id="p66"><a class="gg-link" href="#p66" onclick="return changeColor(this);"></a><span class="yinwen">36</span>忠武軍素號精勇，王宰治軍嚴整，昭義人甚憚之。薛茂卿以科斗寨之功，意望超遷。或謂劉稹曰：<span class="yinhao">「留後所求者節耳。茂卿太深入，多殺官軍，激怒朝廷，此節所以來益遲也。」</span>由是無賞。茂卿慍懟，<span class="jiazhu">慍，於問翻。懟，直類翻。</span>密與王宰通謀，十二月，丁巳，宰引兵攻天井關，茂卿小戰，遽引兵走，宰遂克天井關守之。關東西寨聞茂卿不守，皆退走，宰遂焚大小箕村。茂卿入澤州，密使諜召宰進攻澤州，當爲內應；宰疑，不敢進，失期不至，茂卿拊膺頓足而已。稹知之，誘茂卿至潞州，殺之，幷其族，<span class="jiazhu">誘，音酉。</span>以兵馬使劉公直代茂卿，安全慶守烏嶺，李佐堯守彫黃嶺，<span class="jiazhu">彫黃嶺在潞州長子縣西。</span>郭僚守石會，康良佺守武鄕。<span class="jiazhu">武鄕，漢垣縣，後魏改曰鄕縣，移治於南亭川，武后加<span class="yinhao">「武」</span>字，屬潞州。</span>僚，誼之姪也。</p>
<p class="em2 strong" id="p67"><a class="gg-link" href="#p67" onclick="return changeColor(this);"></a>戊辰，王宰進攻澤州，<span class="jiazhu"><span class="shu-ming">考異</span>曰：<span class="shu-ming">一品集</span>，十月二十三日狀：<span class="yinhao">「緣王宰兵已深入，須取澤州。」</span>按此月三日宰始得天井關，於十月之末豈能深入取澤州！蓋十二月十三日狀，<span class="yinhao">「二」</span>字誤在<span class="yinhao">「月」</span>下耳。</span>與劉公直戰，不利，公直乘勝復天井關。甲戌，宰進擊公直，大破之；遂圍陵川，克之。<span class="jiazhu">陵川，漢泫氏縣地，隋開皇十六年置陵川縣，唐屬澤州。<span class="shu-ming">九域志</span>：在州東北一百五里。</span>河東奏克石會關。</p>
<p class="em2 strong" id="p68"><a class="gg-link" href="#p68" onclick="return changeColor(this);"></a>洺州刺史李恬，石之從兄也。石至太原，劉稹遣軍將賈羣詣石，以恬書與石云：<span class="yinhao">「稹願舉族歸命相公，奉從諫喪歸葬東都。」</span>石囚羣，以其書聞。李德裕上言：<span class="yinhao">「今官軍四合，捷書日至，賊勢窮蹙，故僞輸誠款，冀以緩師，稍得自完，復來侵軼。<span class="jiazhu">軼，徒結翻。</span>望詔石答恬書云：『前書未敢聞奏。若郎君誠能悔過，舉族面縛，待罪境上，則石當親往受降，護送歸闕。若虛爲誠款，先求解兵，次望洗雪，則石必不敢以百口保人。』<span class="jiazhu"><span class="shu-ming">考異</span>曰：<span class="shu-ming">一品集</span>，正月四日狀曰：<span class="yinhao">「臣等得李石狀，報劉稹潛有款誠」</span>云云。又曰：<span class="yinhao">「今饋運之費計至春末並足，如二月已來尙未殄滅，然議納降，亦未爲晚。」</span>又草詔賜石曰：<span class="yinhao">「必不得因此遷延，令其得計。仍不得先受章表，便與奏聞。」</span><span class="shu-ming">實錄</span>：<span class="yinhao">「上貶崔碣，仍詔敢言罷兵者送賊境戮之。」</span>德裕狀正月四日上，然石發奏必在楊弁未亂前，故置於此。</span>仍望詔諸道，乘其上下離心，速進兵攻討，不過旬朔，必內自生變。」</span>上從之。右拾遺崔碣上疏請受其降，<span class="jiazhu">碣，渠列翻。</span>上怒，貶碣鄧城令。</p>
<p class="em2 strong" id="p69"><a class="gg-link" href="#p69" onclick="return changeColor(this);"></a><span class="yinwen">37</span>初，劉沔破回鶻，留兵三千戍橫水栅；河東行營都知兵馬使王逢奏乞益榆社兵，<span class="jiazhu">王逢時以河東兵屯榆社。</span>詔河東以兵二千赴之。時河東無兵，守倉庫者及工匠皆出從軍，李石召橫水戍卒千五百人，使都將楊弁將之詣逢，壬午，戍卒至太原。先是，軍士出征，人給絹二匹。<span class="jiazhu">先，悉薦翻。</span>劉沔之去，竭府庫自隨，石初至，軍用乏，以己絹益之，人纔得一匹。時已歲盡，軍士求過正旦而行，監軍呂義忠累牒趣之。<span class="jiazhu">趣，讀曰促。</span>楊弁因衆心之怒，又知城中空虛，遂作亂。</p>
<div class="yt" id="y844"><p class="strong" id="p70"><a class="gg-link" href="#p70" onclick="return changeColor(this);"></a><span class="section" id="title-4"><span data-head-description="武宗至道昭肅孝皇帝中" data-head-level="h4" data-head-title="會昌四年">四年</span></span><span class="biaozhusup" data-rel="">（甲子、八四四年）</span></p></div>
<p class="em2 strong" id="p71"><a class="gg-link" href="#p71" onclick="return changeColor(this);"></a><span class="yinwen">1</span>春，正月，乙酉朔，楊弁帥其衆剽剠城市，殺都頭梁季叶，<span class="jiazhu">帥，讀曰率。</span>李石奔汾州。<span class="jiazhu">太原府西南至汾州二百餘里。</span>弁據軍府，釋賈羣之囚，使其姪與之俱詣劉稹；約爲兄弟。稹大喜。石會關守將楊珍聞太原亂，復以關降於稹。</p>
<p class="em2 strong" id="p72"><a class="gg-link" href="#p72" onclick="return changeColor(this);"></a>戊子，呂義忠遣使言狀，朝議喧然。或言兩地皆應罷兵，<span class="jiazhu">兩地謂幷、潞也。</span>王宰又上言：<span class="yinhao">「遊弈將得劉稹表，<span class="jiazhu">將，卽亮翻。</span>臣近遣人至澤潞，賊有意歸附。若許招納，乞降詔命！」</span>李德裕上言：<span class="yinhao">「宰擅受稹表，遣人入賊中，曾不聞奏，觀宰意似欲擅招撫之功。昔韓信破田榮，<span class="jiazhu"><span class="yinhao">「榮」</span>當作<span class="yinhao">「橫」</span>，事見十卷漢高祖三年、四年。</span>李靖擒頡利，<span class="jiazhu">見一百九十三卷太宗貞觀四年。</span>皆因其請降，潛兵掩襲。止可令王宰失信，豈得損朝廷威命！建立奇功，實在今日，必不可以太原小擾，失此事機。望卽遣供奉官至行營，督其進兵，掩其無備，必須劉稹與諸將皆舉族面縛，方可受納。<span class="jiazhu"><span class="shu-ming">考異</span>曰：<span class="shu-ming">一品集</span>奏狀云：<span class="yinhao">「如劉稹自來，卻令送入，輒不得受。」</span>按稹若自來，豈有卻送入之理？恐是<span class="yinhao">「稹」</span>下脫<span class="yinhao">「不」</span>字。</span>兼遣供奉官至晉絳行營，密諭石雄以王宰若納劉稹，則雄無功可紀。雄於垂成之際，須自取奇功，勿失此便。」</span>又爲相府與宰書，言：<span class="yinhao">「昔王承宗雖逆命，猶遣弟承恭奉表詣張相祈哀，又遣其子知感、知信入朝，憲宗猶未之許。<span class="jiazhu">見二百四十卷元和十三年。</span>今劉稹不詣尙書面縛，又不遣血屬祈哀，<span class="jiazhu">血屬，謂父子兄弟至親同出於一氣者。</span>置章表於衢路之間，遊弈將不卽毀除，實恐非是。況稹與楊弁通姦，逆狀如此，而將帥大臣容受其詐，是私惠歸於臣下，不赦在於朝廷，事體之間，交恐不可。自今更有章表，宜卽所在焚之。惟面縛而來，始可容受。」</span>德裕又上言：<span class="yinhao">「太原人心從來忠順，止是貧虛，賞犒不足。況千五百人何能爲事！必不可姑息寬縱。且用兵未罷，深慮所在動心。頃張延賞爲張朏所逐，逃奔漢州，還入成都。<span class="jiazhu">事見<span class="shu-ming">德宗紀</span>。朏，敷尾翻。</span>望詔李石、義忠還赴太原行營，召旁近之兵討除亂者。」</span>上皆從之。</p>
<p class="em2 strong" id="p73"><a class="gg-link" href="#p73" onclick="return changeColor(this);"></a>是時，李石已至晉州，詔復還太原。辛卯，詔王逢悉留太原兵守榆社，以易定千騎、宣武兗海步兵三千討楊弁；又詔王元逵以步騎五千自土門入，應接逢軍。<span class="jiazhu"><span class="shu-ming">考異</span>曰：<span class="shu-ming">實錄</span>：<span class="yinhao">「詔側近行營量抽兵翦撲。又詔王元逵以兵五千扼土門，張仲武把鴈門，以爲聲援。」</span>今從<span class="shu-ming">伐叛記</span>。</span>忻州刺史李丕奏：<span class="yinhao">「楊弁遣人來爲遊說，<span class="jiazhu">說，式芮翻。</span>臣已斬之，兼斷其北出之路，<span class="jiazhu">斷，音短。恐楊弁之軍北出，扇動雜虜與回鶻餘衆合，故斷其路。</span>發兵討之。」</span></p>
<p class="em2 strong" id="p74"><a class="gg-link" href="#p74" onclick="return changeColor(this);"></a>辛丑，上與宰相議太原事，李德裕曰：<span class="yinhao">「今太原兵皆在外，爲亂者止千餘人，諸州鎭必無應者。計不日誅翦，惟應速詔王逢進軍，至城下必自有變。」</span>上曰：<span class="yinhao">「仲武見鎭、魏討澤潞有功，必有慕羨之心，使之討太原何如？」</span>德裕對曰：<span class="yinhao">「鎭州趣太原路最便近。<span class="jiazhu"><span class="shu-ming">九域志</span>：鎭州西至太原府四百三十里。武宗之意，蓋欲使張仲武出兵道鎭州趣太原耳。趣，七喻翻。</span>仲武去年討回鶻，與太原爭功，恐其不戢士卒，平人受害。」</span>乃止。</p>
<p class="em2 strong" id="p75"><a class="gg-link" href="#p75" onclick="return changeColor(this);"></a>上遣中使馬元實至太原，曉諭亂兵，且覘其強弱。楊弁與之酣飲三日，且賂之。戊申，元實自太原還，上遣詣宰相議之，元實於衆中大言：<span class="yinhao">「相公須早與之節！」</span>李德裕曰：<span class="yinhao">「何故？」</span>元實曰：<span class="yinhao">「自牙門至柳子列十五里曳地光明甲，<span class="jiazhu">柳子列，因其地列植柳樹而名。</span>若之何取之？」</span>德裕曰：<span class="yinhao">「李相正以太原無兵，<span class="jiazhu">李石，舊相也，故呼爲李相。</span>故發橫水兵赴榆社。庫中之甲盡在行營，弁何能遽致如此之衆乎？」</span>元實曰：<span class="yinhao">「太原人勁悍，皆可爲兵，弁召募所致耳。」</span>德裕曰：<span class="yinhao">「召募須有貨財，李相止以欠軍士絹一匹，無從可得，故致此亂，弁何從得之？」</span>元實辭屈。德裕曰：<span class="yinhao">「從其有十五里光明甲，必須殺此賊！」</span>因奏稱：<span class="yinhao">「楊弁微賊，決不可恕。<span class="jiazhu">以其起於卒伍而逐節帥也。</span>如國力不及，寧捨劉稹。」</span><span class="jiazhu">當時君相志叶議從，劉稹勢已窮蹙，必不肯捨之而不討。德裕此言，蓋深激武宗，以明楊弁之決不可恕耳。</span>河東兵戍榆社者聞朝廷令客軍取太原，恐妻孥爲所屠滅，乃擁監軍呂義忠自取太原。壬子，克之，生擒楊弁，盡誅亂卒。</p>
<p class="em2 strong" id="p76"><a class="gg-link" href="#p76" onclick="return changeColor(this);"></a><span class="yinwen">2</span>二月，甲寅朔，日有食之。</p>
<p class="em2 strong" id="p77"><a class="gg-link" href="#p77" onclick="return changeColor(this);"></a><span class="yinwen">3</span>乙卯，呂義忠奏克太原。丙辰，李德裕言於上曰：<span class="yinhao">「王宰久應取澤州，今已遷延兩月。蓋宰與石雄素不相叶，<span class="jiazhu">王宰父智興奏石雄罪，流白州，故不叶。</span>今得澤州，距上黨猶二百里，而石雄所屯距上黨纔百五十里。宰恐攻澤州綴昭義大軍，而雄得乘虛入上黨獨有其功耳。又宰生子晏實，其父智興愛而子之，晏實今爲磁州刺史，爲劉稹所質。<span class="jiazhu">質，音致。</span>宰之顧望不敢進，或爲此也。」</span><span class="jiazhu">爲，于僞翻。</span>上命德裕草詔賜宰，督其進兵。且曰：<span class="yinhao">「朕顧茲小寇，終不貸刑。亦知晏實是卿愛弟，將申大義，在抑私懷。」</span></p>
<p class="em2 strong" id="p78"><a class="gg-link" href="#p78" onclick="return changeColor(this);"></a><span class="yinwen">4</span>丁巳，以李石爲太子少傅、分司，以河中節度使崔元式爲河東節度使，石雄爲河中節度使。元式，元略之弟也。<span class="jiazhu">元略，時宰崔鉉之父。</span></p>
<p class="em2 strong" id="p79"><a class="gg-link" href="#p79" onclick="return changeColor(this);"></a><span class="yinwen">5</span>己未，石雄拔良馬等三寨一堡。<span class="jiazhu">初，退渾李萬江歸李抱玉於潞州，牧津梁寺。地美水草，馬如鴨而健，世謂之津梁種。良馬寨蓋置於其地。</span></p>
<p class="em2 strong" id="p80"><a class="gg-link" href="#p80" onclick="return changeColor(this);"></a><span class="yinwen">6</span>辛酉，太原獻楊弁及其黨五十四人，皆斬於狗脊嶺。<span class="jiazhu">按宋白<span class="shu-ming">續通典</span>，狗脊嶺在京城東市。</span></p>
<p class="em2 strong" id="p81"><a class="gg-link" href="#p81" onclick="return changeColor(this);"></a><span class="yinwen">7</span>壬申，李德裕言於上曰：<span class="yinhao">「事固有激發而成功者：陛下命王宰趣磁州，<span class="jiazhu">趣，七喻翻。</span>而何弘敬出師；遣客軍討太原，而戍兵先取楊弁。今王宰久不進軍，請徙劉沔鎭河陽，仍令以義成精兵二千直抵萬善，處宰肘腋之下。<span class="jiazhu">處，昌呂翻。</span>若宰識朝廷此意，必不敢淹留。若宰進軍，沔以重兵在南，聲勢亦壯。」</span>上曰：<span class="yinhao">「善！」</span>戊寅，以義成節度使劉沔爲河陽節度使。</p>
<p class="em2 strong" id="p82"><a class="gg-link" href="#p82" onclick="return changeColor(this);"></a><span class="yinwen">8</span>王逢擊昭義將康良佺，敗之。<span class="jiazhu">敗，補邁翻。</span>良佺棄石會關，退屯鼓腰嶺。<span class="jiazhu">佺，丑緣翻。鼓腰嶺，當在潞州武鄕縣北。<span class="shu-ming">考異</span>曰：<span class="shu-ming">實錄</span>：<span class="yinhao">「王宰奏賊將康良佺敗，棄石會關，移軍入三十里，守鼓腰嶺。」</span>按石會關在潞州北，與河東接。宰時在澤州南，何以得敗良佺！蓋<span class="yinhao">「逢」</span>字誤爲<span class="yinhao">「宰」</span>耳。</span></p>
<p class="em2 strong" id="p83"><a class="gg-link" href="#p83" onclick="return changeColor(this);"></a><span class="yinwen">9</span>黠戛斯遣將軍諦德伊斯難珠等入貢，<span class="jiazhu">諦，音帝。</span>言欲徙居回鶻牙帳，請發兵之期，集會之地。上賜詔，諭以<span class="yinhao">「今秋可汗擊回鶻、黑車子之時，當令幽州、太原、振武、天德四鎭出兵要路，邀其亡逸，便申册命，並依回鶻故事。」</span></p>
<p class="em2 strong" id="p84"><a class="gg-link" href="#p84" onclick="return changeColor(this);"></a><span class="yinwen">10</span>朝廷以回鶻衰微，吐蕃內亂，議復河、湟四鎭十八州。<span class="jiazhu">開元之盛，隴右、河西分爲兩鎭而已。蓋淪陷之後，吐蕃分爲四鎭也。十八州：秦、原、河、渭、蘭鄯、階、成、洮、岷、臨、廓、疊、宕、甘、涼、瓜、沙也。</span>乃以給事中劉濛爲巡邊使，<span class="jiazhu"><span class="shu-ming">考異</span>曰：<span class="shu-ming">實錄</span>，以濛爲巡邊使在明年二月壬寅。壬寅，二十五日也。按<span class="shu-ming">一品集</span>，會昌四年二月二十二日奏狀曰：<span class="yinhao">「緣李回等稱黠戛斯使云，今冬必欲就黑車子收回鶻可汗餘燼，切望國家兵馬應接。黠戛斯使回日已賜敕書，許令幽州、太原、振武、天德各於要路出兵邀截。」</span>又曰：<span class="yinhao">「仍令代北諸軍摐摐排比。」</span>又曰：<span class="yinhao">「其幽州兵馬至多，不必先令排比，待至冬初續降中使賜詔。」</span>黠戛斯使來在四年二月，德裕奏狀所謂今冬、防秋、冬初者，皆四年事也。不容至五年二月始以濛爲巡邊使。濛之奉使要在今年春夏，不知的何月日，且附於此。</span>使之先備器械糗糧及詗吐蕃守兵衆寡。<span class="jiazhu">糗，去久翻。詗，翾正翻，又火迥翻。</span>又令天德、振武、河東訓卒礪兵，以俟今秋黠戛斯擊回鶻，邀其潰敗之衆南來者，皆委濛與節度團練使詳議以聞。濛，晏之孫也。<span class="jiazhu">劉晏以讒死於建中之初。</span></p>
<p class="em2 strong" id="p85"><a class="gg-link" href="#p85" onclick="return changeColor(this);"></a><span class="yinwen">11</span>以道士趙歸眞爲右街道門敎授先生。</p>
<p class="em2 strong" id="p86"><a class="gg-link" href="#p86" onclick="return changeColor(this);"></a><span class="yinwen">12</span>吐蕃論恐熱之將岌藏豐贊惡恐熱殘忍，降於尙婢婢。<span class="jiazhu">惡，烏路翻。降，戶江翻。</span>恐熱發兵擊婢婢於鄯州，婢婢分兵爲五道拒之。恐熱退保東谷，<span class="jiazhu"><span class="shu-ming">九域志</span>：河州東南一十五里有東谷堡，宋熙寧七年置。</span>婢婢爲木栅圍之，絕其水原。恐熱將百餘騎突圍走保薄寒山，餘衆皆降於婢婢。</p>
<p class="em2 strong" id="p87"><a class="gg-link" href="#p87" onclick="return changeColor(this);"></a><span class="yinwen">13</span>夏，四月，王宰進攻澤州。</p>
<p class="em2 strong" id="p88"><a class="gg-link" href="#p88" onclick="return changeColor(this);"></a><span class="yinwen">14</span>上好神仙，<span class="jiazhu">好，呼到翻。</span>道士趙歸眞得幸，諫官屢以爲言。丙子，李德裕亦諫曰：<span class="yinhao">「歸眞，敬宗朝罪人，<span class="jiazhu">見二百四十三卷寶曆二年。</span>不宜親近！」</span><span class="jiazhu">近，其靳翻。</span>上曰：<span class="yinhao">「朕宮中無事時與之談道滌煩耳。至於政事，朕必問卿等與次對官，雖百歸眞不能惑也。」</span>德裕曰：<span class="yinhao">「小人見勢利所在，則奔趣之，如夜蛾之投燭。聞旬日以來，歸眞之門，車馬輻湊。願陛下深戒之！」</span></p>
<p class="em2 strong" id="p89"><a class="gg-link" href="#p89" onclick="return changeColor(this);"></a><span class="yinwen">15</span>戊寅，以左僕射王起同平章事，充山南西道節度使，起以文臣未嘗執政，直除使相，前無此比，固辭；<span class="jiazhu">唐中世以後，節度使、同平章事者則謂之使相。比，毗至翻，例也。</span>上曰：<span class="yinhao">「宰相無內外之異；朕有闕失，卿飛表以聞！」</span></p>
<p class="em2 strong" id="p90"><a class="gg-link" href="#p90" onclick="return changeColor(this);"></a><span class="yinwen">16</span>李德裕以州縣佐官太宂，奏令吏部郎中柳仲郢裁減。六月，仲郢奏減一千二百一十四員。<span class="jiazhu"><span class="shu-ming">考異</span>曰：<span class="shu-ming">獻替記</span>曰：<span class="yinhao">「減得二千二員。」</span><span class="shu-ming">新傳</span>曰：<span class="yinhao">「罷二千餘員。」</span><span class="shu-ming">舊·柳仲郢傳</span>曰：<span class="yinhao">「減一千二百員。」</span>今從之。</span>仲郢，公綽之子也。<span class="jiazhu">柳公綽事憲、穆，歷方鎭、京尹，有聲績。</span></p>
<p class="em2 strong" id="p91"><a class="gg-link" href="#p91" onclick="return changeColor(this);"></a><span class="yinwen">17</span>宦官有發仇士良宿惡，於其家得兵仗數千。詔削其官爵，籍沒家貲。</p>
<p class="em2 strong" id="p92"><a class="gg-link" href="#p92" onclick="return changeColor(this);"></a><span class="yinwen">18</span>秋，七月，辛卯，上與李德裕議以王逢將兵屯翼城，上曰：<span class="yinhao">「聞逢用法太嚴，有諸？」</span>對曰：<span class="yinhao">「臣亦嘗以此詰之，逢言：『前有白刃，法不嚴，其誰肯進！』」</span>上曰：<span class="yinhao">「言亦有理，卿更召而戒之！」</span>德裕因言劉稹不可赦。上曰：<span class="yinhao">「固然。」</span>德裕曰：<span class="yinhao">「昔李懷光未平，京師蝗旱，米斗千錢，太倉米供天子及六宮無數旬之儲。德宗集百官，遣中使馬欽緒詢之。左散騎常侍李泌取桐葉摶破，以授欽緒獻之。德宗召問其故，對曰：『陛下與懷光君臣之分，如此葉不可復合矣！』<span class="jiazhu">分，扶問翻，或讀如字。復，扶又翻。</span>由是德宗意定。旣破懷光，遂用爲相，獨任數年。」</span><span class="jiazhu">見<span class="shu-ming">德宗紀</span>。</span>上曰：<span class="yinhao">「亦大是奇士！」</span><span class="jiazhu">李泌相業，卓有可稱，觀此則可以傳信，唐人毀之者皆妄也。</span></p>
<p class="em2 strong" id="p93"><a class="gg-link" href="#p93" onclick="return changeColor(this);"></a><span class="yinwen">19</span>上聞揚州倡女善爲酒令，<span class="jiazhu">倡，音昌。酒令者，行令而飲酒也。唐人多好爲之。<span class="shu-ming">卻掃編</span>曰：皇甫松著<span class="shu-ming">醉鄕日月</span>，載骰子令，又有旗旛令、閃壓令、拋打令。今人不復曉其法，惟優伶家猶用手打令以爲戲云。</span>敕淮南監軍選十七人獻之。監軍請節度使杜悰同選，且欲更擇良家美女，敎而獻之。悰曰：<span class="yinhao">「監軍自受敕，悰不敢預聞！」</span>監軍再三請之，不從。監軍怒，具表其狀，上覽表默然。左右請幷敕節度使同選，上曰：<span class="yinhao">「敕藩方選倡女入宮，豈聖天子所爲！杜悰不徇監軍意，得大臣體，眞宰相才也。朕甚愧之！」</span>遽敕監軍勿復選。甲辰，以悰同平章事，<span class="jiazhu"><span class="shu-ming">考異</span>曰：<span class="shu-ming">新表</span>，悰入相在閏月壬戌。今從<span class="shu-ming">實錄</span>。</span>兼度支、鹽鐵轉運使。及悰中謝，<span class="jiazhu">旣受命入謝，謂之中謝。</span>上勞之曰：<span class="jiazhu">勞，力到翻。</span><span class="yinhao">「卿不從監軍之言，朕知卿有致君之心。今相卿，如得一魏徵矣！」</span><span class="jiazhu">武宗之期望杜悰者如此，然悰在相位，其所論諫，史無稱焉。</span></p>
</div></body></html>