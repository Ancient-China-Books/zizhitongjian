<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百三十四・唐紀五十・德宗神武聖文皇帝九</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀五十">唐紀五十</span></span></h1>
<p id="online_toc_0"><a class="gg-link" href="#online_toc_0"></a><span class="jiazhu">起玄黓涒灘<span class="biaozhusup" data-rel="">（壬申）</span>，盡閼逢閹茂<span class="biaozhusup" data-rel="">（甲戌）</span>五月，凡二年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="德宗神武聖文皇帝九">德宗神武聖文皇帝九</span></span></h5>
<div class="yeartoc" id="year_toc_792"><p class="strong" id="online_toc_1"><a class="gg-link" href="#online_toc_1"></a><span class="section" id="title-3"><span data-head-description="德宗神武聖文皇帝九" data-head-level="h4" data-head-title="貞元八年">貞元八年</span></span><span class="biaozhusup" data-rel="">（壬申、七九二年）</span></p></div>
<p class="em2 strong" id="online_toc_2"><a class="gg-link" href="#online_toc_2"></a><span class="yinwen">1</span>春，二月，壬寅，執夢衝，數其罪而斬之；<span class="jiazhu">數，所具翻，又所主翻。</span>雲南之路始通。</p>
<p class="em2 strong" id="online_toc_3"><a class="gg-link" href="#online_toc_3"></a><span class="yinwen">2</span>三月，丁丑，山南東道節度使曹成王皋薨。<span class="jiazhu">使，疏吏翻。皋諡曰成。薨，呼肱翻。</span></p>
<p class="em2 strong" id="online_toc_4"><a class="gg-link" href="#online_toc_4"></a><span class="yinwen">3</span>宣武節度使劉玄佐有威略，每李納使至，玄佐厚結之，故常得其陰事，先爲之備；納憚之。<span class="jiazhu"><span class="shu-ming">孫子</span>五間，有因間。因間者，因其鄕人而用之。張預<span class="shu-ming">註</span>云：因敵國人，知其底裏，就而用之，可使伺候也。劉玄佐之制李納，正用此術。</span>其母雖貴，日織絹一匹，謂玄佐曰：<span class="yinhao">「汝本寒微，天子富貴汝至此，必以死報之。」</span>故玄佐始終不失臣節。<span class="jiazhu">史言玄佐忠順，母敎也。此言蓋本之<span class="shu-ming">劉氏母墓誌</span>。唐人誌墓，不無溢美者。然此等言，有益於世敎。</span>庚午，玄佐薨。</p>
<p class="em2 strong" id="online_toc_5"><a class="gg-link" href="#online_toc_5"></a><span class="yinwen">4</span>山南東道節度判官李實知留後事，性刻薄，裁損軍士衣食。鼓角將楊清潭帥衆作亂，<span class="jiazhu">將，卽亮翻。鼓角將，掌軍中鼓角者也。帥，讀曰率。</span>夜，焚掠城中，獨不犯曹王皋家；<span class="jiazhu">曹王皋之家，蓋已出次外館，不居使宅。</span>實踰城走免。明旦，都將徐誠縋城而入，<span class="jiazhu">縋，馳僞翻。</span>號令禁遏，然後止；收清潭等六人斬之。實歸京師，以爲司農少卿。<span class="jiazhu">少，詩照翻。</span>實，元慶之玄孫也。<span class="jiazhu">道王玄慶，高祖之子。</span>丙子，以荊南節度使樊澤爲山南東道節度使。</p>
<p class="em2 strong" id="online_toc_6"><a class="gg-link" href="#online_toc_6"></a><span class="yinwen">5</span>初，竇參爲度支轉運使，<span class="jiazhu">度，徒洛翻。使，疏吏翻。</span>班宏副之。參許宏，俟一歲以使職歸之，歲餘，參無歸意；宏怒。司農少卿張滂，宏所薦也，<span class="jiazhu">少，始照翻。滂，普郎翻。</span>參欲使滂分主江、淮鹽鐵，宏不可；滂知之，亦怨宏。及參爲上所疏，乃讓度支使於宏，又不欲利權專歸於宏，乃薦滂於上；<span class="jiaozhusup">【章：乙十六行本「上」下有「以宏判度支」五字；乙十一行本同；孔本同；退齋校同。】</span>以滂爲戶部侍郎、鹽鐵轉運使，乃隸於宏以悅之。</p>
<p class="em2 strong" id="online_toc_7"><a class="gg-link" href="#online_toc_7"></a>竇參陰狡而愎，<span class="jiazhu">狡，古巧翻。愎，弼力翻。</span>恃權而貪，每遷除，多與族子給事中申議之。申招權授賂，時人謂之<span class="yinhao">「喜鵲」</span>。<span class="jiazhu">竇參每遷除朝士，先與申議，申因先報其人，以招權納賂。時謂之喜鵲者，以人家有喜事，鵲必先噪於門庭以報之也。</span>上頗聞之，謂參曰：<span class="yinhao">「申必爲卿累，<span class="jiazhu">累，良瑞翻。</span>宜出之以息物議。」</span>參再三保其無他，申亦不悛。<span class="jiazhu">悛，丑緣翻。</span>左金吾大將軍虢王則之，巨之子也，<span class="jiazhu">虢王巨，肅宗上元二年爲段子璋所殺。</span>與申善，左諫議大夫、知制誥吳通玄與陸贄不叶，竇申恐贄進用，陰與通玄、則之作謗書以傾贄；上皆察知其狀。夏，四月，丁亥，貶則之昭州司馬，<span class="jiazhu">昭州，漢荔浦縣地，屬蒼梧郡，晉置平樂縣，屬始安郡，武德四年置樂州，貞觀八年改曰昭州。宋白曰：郡北有昭山岡潭，因山岡爲名。<span class="shu-ming">舊志</span>：昭州至京師四千四百三十六里。</span>通玄泉州司馬，<span class="jiazhu">隋置泉州，治閩縣，南安、莆田縣屬焉。武后聖曆二年分泉州之南安、莆田、龍溪置武榮州，景雲二年改武榮爲泉州，而閩之泉州改爲閩州，開元十三年又改閩州爲福州。<span class="shu-ming">舊志</span>：泉州，京師東南六千二百一十六里。</span>申道州司馬；尋賜通玄死。</p>
<p class="em2 strong" id="online_toc_8"><a class="gg-link" href="#online_toc_8"></a><span class="yinwen">6</span>劉玄佐之喪，將佐匿之，稱疾請代，上亦爲之隱，<span class="jiazhu">將，卽亮翻。爲，于僞翻。</span>遣使卽軍中問<span class="yinhao">「以陝虢觀察使吳湊爲代可乎？」</span>監軍孟介、行軍司馬盧瑗皆以爲便，然後除之。<span class="jiazhu">陝，失冉翻。監，古銜翻。瑗，于眷翻。</span>湊行至汜水，<span class="jiazhu">汜，音祀。汜水縣，本屬鄭州，時屬孟州。</span>玄佐之柩將發，軍中請備儀仗，瑗不許，又令留器用以俟新使；將士怒。玄佐之壻及親兵皆被甲，擁玄佐之子士寧釋衰絰，登重榻，<span class="jiazhu">被，皮義翻。衰，倉回翻。重，直龍翻。</span>自<span class="jiaozhusup">【嚴：「自」改「尊」。】</span>爲留後。執城將曹金岸、<span class="jiazhu">城將，使之領兵巡視城堞，晨夕警邏。</span>浚儀令李邁，曰：<span class="yinhao">「爾皆請吳湊者！」</span>遂咼之；<span class="jiazhu">咼，古瓦翻。</span>盧瑗逃免。士寧以財賞將士，劫孟介以請於朝。上以問宰相，竇參曰：<span class="yinhao">「今汴人指李納以邀制命，不許，將合於納。」</span>庚寅，以士寧爲宣武節度使。<span class="jiazhu"><span class="shu-ming">考異</span>曰：<span class="shu-ming">實錄</span>：<span class="yinhao">「士寧位未定，遣使通王武俊、劉濟、田緒；以士寧未受詔有國，使皆留之。」</span><span class="shu-ming">舊傳</span>云：<span class="yinhao">「以士寧未受詔於國，皆留之。」</span><span class="shu-ming">新傳</span>云：<span class="yinhao">「諸鎭不直之，皆執其使。」</span>然則<span class="shu-ming">舊傳</span>是也。</span>士寧疑宋州刺史翟良佐不附己，<span class="jiazhu">翟，直格翻。</span>託言巡撫，至宋州，以都知兵馬使劉逸準代之。<span class="jiazhu"><span class="shu-ming">考異</span>曰：<span class="shu-ming">韓愈集</span>作<span class="yinhao">「逸淮」</span>。今從<span class="shu-ming">舊傳</span></span>逸準，正臣之子也。<span class="jiazhu">劉正臣，肅宗至德初爲平盧節度使。</span></p>
<p class="em2 strong" id="online_toc_9"><a class="gg-link" href="#online_toc_9"></a><span class="yinwen">7</span>乙未，貶中書侍郎、同平章事竇參爲郴州別駕，<span class="jiazhu"><span class="shu-ming">舊志</span>：郴州，京師南三千三百里。郴，丑林翻。<span class="shu-ming">考異</span>曰：柳珵<span class="shu-ming">上清傳</span>曰：<span class="yinhao">「貞元壬申歲春三月，相國竇公居光福里第，月夜閒步於中庭。有常所寵青衣上清者，乃曰：『今欲啓事，卽須到堂前，方敢言之。』竇公亟上堂。上清曰：『庭樹上有人，恐驚郎，請謹避之。』竇公曰：『陸贅久欲傾奪吾權位，今有人在庭樹上，吾禍將至。且此事奏與不奏，皆受禍，必竄死於道路。汝在輩流中不可多得，吾身死家破，汝定爲宮婢。聖君若顧問，善爲我辭焉。』上清泣曰：『誠如是，死生以之。』竇公下階大呼曰：『樹上君子，應是陸贄使來，能全老夫性命，敢不厚報。』樹上應聲而下，乃衣衰粗者之。曰：『家有大喪，貧甚，不辦喪禮，伏知相公推心濟物，所以卜夜而來，幸相公無怪。』公曰：『某罄所有，堂封絹千匹而已。方擬脩私廟，今且輟贈可乎！』縗者拜謝。竇公答之如禮。又曰：『便辭相公，請左右齎所賜絹擲於牆外。某先於街中俟之。』竇公依其請，命僕使偵其絕蹤，旦，方敢歸寢。翌日，執金吾先奏其事，竇公得次又奏之。德宗厲聲曰：『卿交通節將，蓄養俠刺，位崇台鼎，更欲何求！』竇公頓首曰：『臣起自刀筆小才，官以至貴，皆陛下獎拔，實不由人。今不幸至此，抑乃仇家所爲耳！陛下忽震雷霆之怒，臣便合萬死。』中使下殿宣曰：『卿且歸私第，待候進止。』越月，貶郴州別駕。會宣武節度使劉士寧通好于郴州，廉使條疏上聞。德宗曰：『交通節將，信而有徵。』流竇公于驩州，沒入家資，一簪不著。身竟未達流所，詔自盡。上清果隸名掖庭。後數年，以善應對，能煎茶，數得在帝左右。德宗謂曰：『宮掖間人數不少，汝了事，從何得至此？』上清對曰：『妾本故宰相竇參家女奴，竇某妻早亡，故妾得陪掃灑。及竇某家破，幸得塡宮。旣侍龍顏，如在天上。』德宗曰：『竇某罪不止養俠刺，亦甚有贓汙。前時納官銀器至多。』上清流涕而言曰：『竇某自御史中丞歷度支、戶部、鹽鐵三使，至宰相，首尾六年，月入數十萬，前後非時賞賜亦不知紀極。乃者郴州所送納官銀物，皆是恩賜。當部錄日，妾在郴州，親見州縣希陸贄意指，刮去所進銀器上刻作藩鎭官銜姓名，誣爲贓物。伏乞陛下驗之。』於是宣索竇某沒官銀器，覆視其刮字處，皆如上清言。時貞元十二年。德宗又問蓄養俠刺事，上清曰：『本實無，悉是陸贄陷害，使人爲之。』德宗怒陸贄曰：『這獠奴，我脫卻伊綠衫便與紫衫著，又常喚伊作陸九。我任使竇參方稱意次，須敎我枉殺卻他。及至權入伊手，其爲軟弱甚於泥團。』乃下詔雪竇參。時裴延齡探知陸贄恩衰，得恣行媒糱，贄竟受譴不迴。後上清特敕丹書度爲女道士，終嫁爲金忠義妻。世以陸贄門生名位多顯達者，不敢傳說，故此事絕無人知。」</span>信如此說，則參爲人所劫，德宗豈得反云<span class="yinhao">「蓄養俠刺」</span>！況陸贄賢相，安肯爲此！就使欲陷參，其術固多，豈肯爲此兒戲！全不近人情。今不取。</span>貶竇申錦州司戶。以尙書左丞趙憬、兵部侍郎陸贄並爲中書侍郎、同平章事。憬，仁本之曾孫也。<span class="jiazhu">憬，居永翻。趙仁本見二百一卷高宗咸亨元年。</span></p>
<p class="em2 strong" id="online_toc_10"><a class="gg-link" href="#online_toc_10"></a><span class="yinwen">8</span>張滂請鹽鐵舊簿於班宏，宏不與。滂與宏共擇巡院官，莫有合者，闕官甚多。滂言於上曰：<span class="yinhao">「如此，職事必廢，臣罪無所逃。」</span>丙午，上命宏、滂分掌天下財賦，如大曆故事。<span class="jiazhu">大曆元年，命第五琦、劉晏分理天下財賦，事見二百二十四卷。</span></p>
<p class="em2 strong" id="online_toc_11"><a class="gg-link" href="#online_toc_11"></a><span class="yinwen">9</span>壬子，吐蕃寇靈州，陷水口支渠，敗營田。<span class="jiazhu">敗，補邁翻。</span>詔河東、振武救之，遣神策六軍二千戍定遠、懷遠城；<span class="jiazhu">懷遠縣屬靈州，後周置，隋五原郡在縣界。宋白曰：定遠縣在靈州東北二百里。</span>吐蕃乃退。</p>
<p class="em2 strong" id="online_toc_12"><a class="gg-link" href="#online_toc_12"></a><span class="yinwen">10</span>陸贄請令臺省長官各舉其屬，<span class="jiazhu">長，知兩翻。</span>著其名於詔書，異日考其殿最，幷以升黜舉者。<span class="jiazhu">殿，丁練翻。所舉得人，則升舉主以昭進賢之賞；所舉非人，則黜舉主以昭失舉之罰。</span>五月，戊辰，詔行贄議。</p>
<p class="em2 strong" id="online_toc_13"><a class="gg-link" href="#online_toc_13"></a>未幾，或言於上曰：<span class="yinhao">「諸司所舉皆有情故，或受貨賂，不得實才。」</span>上密諭贄：<span class="yinhao">「自今除改，卿宜自擇，勿任諸司。」</span><span class="jiazhu">諸司，卽謂臺省長官。</span>贄上奏，其略曰：<span class="yinhao">「國朝五品以上，制敕命之，蓋宰相商議奏可者也。六品以下則旨授，蓋吏部銓材署職，詔旨畫聞而不可否者也。<span class="jiazhu">六品以下告身，皆畫<span class="yinhao">「聞」</span>字。</span>開元中，起居、遺、補、御史等官，猶並列於選曹。<span class="jiazhu">言起居郎、舍人、拾遺、補闕及御史，皆由吏部奏擬。選，須絹翻。</span>其後倖臣專朝，<span class="jiazhu">朝，直遙翻。</span>捨僉議而重己權，廢公舉而行私惠，是使周行庶品，<span class="jiazhu">行，戶剛翻；下班行同。</span>茍不出時宰之意，則莫致也。」</span>又曰：<span class="yinhao">「宣行以來，纔舉十數，議其資望，旣不愧於班行，考其行能，又未聞於闕敗。<span class="jiazhu">行，下孟翻。</span>而議者遽以騰口，上煩聖聰。道之難行，亦可知矣！請使所言之人指陳其狀，某人受賄，某舉有情，付之有司，覈其虛實；謬舉者必行其罰，誣善者亦反其辜。<span class="jiazhu">謂反坐以罪也。</span>何必貸其姦贓，不加辯詰，私其公議，不出主名，<span class="jiazhu">主名，告主之名也。</span>使無辜見疑，有罪獲縱，枉直同貫，人何賴焉！又，宰相不過數人，豈能徧諳多士！<span class="jiazhu">諳，烏含翻。</span>若令悉命羣官，理須展轉詢訪；是則變公舉爲私薦，易明揚以闇投，<span class="jiazhu">公私明闇以相形，而文理自見。此作文之法。然<span class="yinhao">「明揚」</span>二字本之<span class="shu-ming">虞書</span>，<span class="yinhao">「闇投」</span>二字本之<span class="shu-ming">漢書</span>，作文又不可無來處。近世敎人爲文者類此，文詎止於此而已。</span>情故必多，爲弊益甚。所以承前命官，罕不涉謗。雖則秉鈞不一，或自行情，亦由私訪所親，轉爲所賣。其弊非遠，聖鑒明知。」</span>又曰：<span class="yinhao">「今之宰相則往日臺省長官，今之臺省長官乃將來之宰相，但是職名暫異，固非行舉頓殊。<span class="jiazhu">行舉者，臺省長官舉之，宰相行之。</span>豈有爲長官之時則不能舉一二屬吏，居宰相之位則可擇千百具僚；物議悠悠，其惑斯甚。蓋尊者領其要，卑者任其詳，是以人主擇輔臣，輔臣擇庶長，<span class="jiazhu">庶長，庶官之長也。</span>庶長擇佐僚，將務得人，無易於此。夫求才貴廣，考課貴精。往者則天欲收人心，進用不次，<span class="jiazhu">則天，謂武后也。</span>非但人得薦士，亦得自舉其才。然而課責旣嚴，進退皆速，是以當代謂知人之明，累朝賴多士之用。」</span>又曰：<span class="yinhao">「則天舉用之法傷易而得人，<span class="jiazhu">朝，直遙翻。易，以豉翻。</span>陛下愼簡之規<span class="jiazhu"><span class="shu-ming">書</span>曰：愼簡乃僚。</span>太精而失士。」</span>上竟追前詔不行。</p>
<p class="em2 strong" id="online_toc_14"><a class="gg-link" href="#online_toc_14"></a><span class="yinwen">11</span>癸酉，平盧節度使李納薨，軍中推其子師古知留後。</p>
<p class="em2 strong" id="online_toc_15"><a class="gg-link" href="#online_toc_15"></a><span class="yinwen">12</span>六月，吐蕃千餘騎寇涇州，掠田軍千餘人而去。<span class="jiazhu">田軍，屯田之軍也。</span></p>
<p class="em2 strong" id="online_toc_16"><a class="gg-link" href="#online_toc_16"></a><span class="yinwen">13</span>嶺南節度使奏：<span class="yinhao">「近日海舶珍異，多就安南市易，欲遣判官就安南收市，乞命中使一人與俱。」</span>上欲從之。陸贄上言，以爲：<span class="yinhao">「遠國商販，惟利是求，緩之斯來，<span class="jiaozhusup">【張：「緩」作「綏」。】</span>擾之則去。廣州素爲衆舶所湊，<span class="jiazhu">舶，音白。</span>今忽改就安南，若非侵刻過深，則必招攜失所，<span class="jiazhu">攜，離也，言所以招攜離者失其道也。<span class="shu-ming">左傳</span>，管仲曰：<span class="yinhao">「招攜以禮」</span>。</span>曾不內訟，<span class="jiazhu"><span class="shu-ming">論語</span>，孔子曰：<span class="yinhao">「吾未見能見其過而內自訟者也。」</span><span class="shu-ming">註</span>云：訟，猶責也，言人有過莫能自責。</span>更蕩上心。<span class="jiazhu"><span class="shu-ming">記·月令</span>：毋或作爲淫巧以蕩上心。<span class="shu-ming">註</span>：蕩，謂動搖之也。</span>況嶺南、安南，莫非王土，中使、外使，悉是王臣，豈必信嶺南而絕安南，重中使以輕外使。所奏望寢不行。」</span></p>
<p class="em2 strong" id="online_toc_17"><a class="gg-link" href="#online_toc_17"></a><span class="yinwen">14</span>秋，七月，甲寅朔，戶部尙書判度支班宏薨。<span class="jiazhu">尙，辰羊翻。度，徒洛翻。薨，呼肱翻。</span>陸贄請以前湖南觀察使李巽權判度支，上許之。旣而復欲用司農少卿裴延齡，<span class="jiazhu">使，疏吏翻。度，徒洛翻。復，扶又翻，又音如字。少，詩照翻。</span>贄上言，以爲：<span class="yinhao">「今之度支，準平萬貨，<span class="jiazhu">上，時掌翻。</span>刻吝則生患，寬假則容姦。延齡誕妄小人，用之交駭物聽。尸祿之責，固宜及於微臣；知人之明，亦恐傷於聖鑒。」</span>上不從。己未，以延齡判度支事。<span class="jiazhu">爲裴延齡譖贄張本。</span></p>
<p class="em2 strong" id="online_toc_18"><a class="gg-link" href="#online_toc_18"></a>河南·北、江、淮、荊、襄、陳、許等四十餘州大水，溺死者二萬餘人，陸贄請遣使賑撫。上曰：<span class="yinhao">「聞所損殊少，<span class="jiazhu">溺，奴狄翻。少，詩沼翻。</span>卽議優恤，恐生姦欺。」</span>贄上奏，其略曰：<span class="yinhao">「流俗之弊，多徇諂諛，揣所悅意則侈其言，度所惡聞則小其事，<span class="jiazhu">揣，初委翻。度，徒洛翻。惡，烏路翻。</span>制備失所，恆病於斯。」</span><span class="jiazhu">制備，謂隨事爲之制而豫備也。恆，戶登翻。</span>又曰：<span class="yinhao">「所費者財用，所收者人心，茍不失人，何憂乏用！」</span>上許爲遣使，<span class="jiazhu">爲，于僞翻。</span>而曰：<span class="yinhao">「淮西貢賦旣闕，不必遣使。」</span>贄復上奏，<span class="jiazhu">復，扶又翻。</span>以爲：<span class="yinhao">「陛下息師含垢，宥彼渠魁，<span class="jiazhu">渠，大也。魁，率也。</span>惟茲下人，所宜矜恤。昔秦、晉讎敵，穆公猶救其饑，<span class="jiazhu"><span class="shu-ming">左傳</span>：晉饑，秦輸之粟。秦饑，晉閉之糴；穆公伐晉，執惠公。而晉又饑，穆公復餼之粟，曰：<span class="yinhao">「吾怨其君而矜其民。」</span></span>況帝王懷柔萬邦，唯德與義，寧人負我，無我負人。」</span><span class="jiazhu">反曹操之言，則有帝王氣象。</span>八月，遣中書舍人京兆奚陟等宣撫諸道水災。</p>
<p class="em2 strong" id="online_toc_19"><a class="gg-link" href="#online_toc_19"></a><span class="yinwen">15</span>以前青州刺史李師古爲平盧節度使。</p>
<p class="em2 strong" id="online_toc_20"><a class="gg-link" href="#online_toc_20"></a><span class="yinwen">16</span>韋皋攻<span class="jiaozhusup">【章：乙十六行本「攻」下有「吐蕃」二字；乙十一行本同；孔本同；張校同；退齋校同。】</span>維州，<span class="jiazhu">代宗廣德元年，維州沒於吐蕃。</span>獲其大將論贊熱。</p>
<p class="em2 strong" id="online_toc_21"><a class="gg-link" href="#online_toc_21"></a><span class="yinwen">17</span>陸贄上言，以邊儲不贍，由措置失當，<span class="jiazhu">當，丁浪翻。</span>蓄斂乖宜，其略曰：<span class="yinhao">「所謂措置失當者，戍卒不隸於守臣，守臣不總於元帥。至有一城之將，一旅之兵，各降中使監臨，<span class="jiazhu">監，古銜翻。</span>皆承別詔委任。分鎭亙千里之地，莫相率從；緣邊列十萬之師，不設謀主。每有寇至，方從中覆，比蒙徵發赴援，<span class="jiazhu">比，必利翻，及也。</span>寇已獲勝罷歸。吐蕃之比中國，衆寡不敵，工拙不侔，然而彼攻有餘，我守不足。蓋彼之號令由將，而我之節制在朝，<span class="jiazhu">將，卽亮翻。朝，直遙翻。</span>彼之兵衆合幷而我之部分離析故也。<span class="jiazhu">分，扶問翻。</span>所謂蓄斂乖宜者，陛下頃設就軍、和糴之法以省運，制與人加倍之價以勸農，此令初行，人皆悅慕。<span class="jiazhu">此李泌所行之法也，事見<span class="jiazhu">二百三十二</span>卷<span class="jiazhu">貞元</span>二年。</span>而有司競爲茍且，專事纖嗇，歲稔則不時斂藏，艱食則抑使收糴。遂使豪家、貪吏，反操利權，<span class="jiazhu">斂，力驗翻。操，七刀翻。</span>賤取於人以俟公私之乏。又有勢要、近親、羈遊之士，委賤糴於軍城，取高價於京邑，又多支絺紵充直。<span class="jiazhu">絺，五之翻。紵，直呂翻。</span>窮邊寒不可衣，鬻無所售，上旣無信於下，下亦以僞應之，度支物估轉高，<span class="jiazhu">度，徒洛翻。估，音古，價也。</span>軍城穀價轉貴。度支以茍售滯貨爲功利，軍城<span class="jiaozhusup">【章：乙十六行本「城」作「司」；乙十一行本同；孔本同。】</span>以所得加價爲羨餘。<span class="jiazhu">羨，弋線翻。</span>雖設巡院，轉成囊橐。<span class="jiazhu">元和四年十二月十二日，敕：<span class="yinhao">「遠處州使，率情違法，臺司無由盡知。轉運使、度支悉有巡院，意以訪察當道使司及州縣，有兩稅外榷率及違格敕文法等事狀報臺司。」</span>蓋劉晏始置巡院，自江、淮以來達于河、渭，其後遂及緣邊諸道亦置之。</span>至有空申簿帳，僞指囷倉，<span class="jiazhu">囷，區倫翻。囷倉，皆以藏穀；圓曰囷，方曰倉。</span>計其數則億萬有餘，考其實則百十不足。」</span></p>
<p class="em2 strong" id="online_toc_22"><a class="gg-link" href="#online_toc_22"></a>又曰：<span class="yinhao">「舊制以關中用度之多，歲運東方租米，至有斗錢運斗米之言。習聞見而不達時宜者，則曰：『國之大事，不計費損，雖知勞頓，不可廢也。』習近利而不防遠患者，則曰：『每至秋成之時，但令畿內和糴，旣易集事，<span class="jiazhu">令，力丁翻。糴，亭歷翻。易，以豉翻。</span>又足勸農。』臣以兩家之論，互有長短，將制國用，須權輕重。食不足而財有餘，則弛於積財而務實倉廩；<span class="jiazhu">廩，力錦翻。毛晃曰：倉有屋曰廩。</span>食有餘而財不足，則緩於積食而嗇用貨泉。近歲關輔屢豐，公儲委積，<span class="jiazhu">屢，力注翻。委，於僞翻。積，子智翻。</span>足給數年；今夏江、淮水潦，米貴加倍，人多流庸。<span class="jiazhu">流，謂流徙。庸，謂庸雇。</span>關輔以穀賤傷農，宜加價以糴而無錢；江、淮以穀貴而人困，宜減價以糶而無米。<span class="jiazhu">糶，他弔翻。</span>而又運彼所乏，益此所餘，斯所謂習見聞而不達時宜者也。今江、淮斗米直百五十錢，運至東渭橋，僦直又約二百，米糙且陳，<span class="jiazhu">僦，子就翻。糙，七到翻。米僅剝穀爲糙。</span>尤爲京邑所賤。據市司月估，<span class="jiazhu">今之市令司，亦月具物價低昂之數以聞於上。</span>米糶三十七錢。耗其九而存其一，<span class="jiazhu">以江、淮之米，合運漕之僦直，率一斗爲錢三百五十，而京師米價斗止三十七錢，是耗其九而存其一也。</span>餒彼人而傷此農，制事若斯，可謂深失矣！頃者每年自江、湖、淮、浙運米百一十萬斛，至河陰留四十萬斛，貯河陰倉，至陝州又留三十萬斛，貯太原倉，<span class="jiazhu">貯，丁呂翻。</span>餘四十萬斛輸東渭橋。今河陰、太原倉見米猶有三百二十餘萬斛，<span class="jiazhu">見，賢遍翻。</span>京兆諸縣斗米不過直錢七十，請令來年江、淮止運三十萬斛至河陰，河陰、陝州以次運至東渭橋，其江、淮所停運米八十萬斛，委轉運使每斗取八十錢於水災州縣糶之，以救貧乏，<span class="jiazhu">糶，他吊翻。</span>計得錢六十四萬緡，減僦直六十九萬緡。請令戶部先以二十萬緡付京兆，令糴米以補渭橋倉之缺數，<span class="jiazhu">渭橋倉，卽東渭橋倉。</span>斗用百錢以利農人；<span class="jiazhu">增價以糴則利農。</span>以一百二萬六千緡付邊鎭，使糴十萬人一年之糧，餘十萬四千緡以充來年和糴之價。<span class="jiazhu">糴，徒歷翻。</span>其江、淮米錢、僦直並委轉運使折市綾、絹、絁、綿以輸上都，<span class="jiazhu">折，之舌翻。絁，式支翻，繒之似布者，今謂之紬。唐都長安，謂之上都。</span>償先貸戶部錢。」</span></p>
<p class="em2 strong" id="online_toc_23"><a class="gg-link" href="#online_toc_23"></a>九月，詔西北邊貴糴以實倉儲，<span class="jiazhu"><span class="shu-ming">考異</span>曰：<span class="shu-ming">實錄</span>云：<span class="yinhao">「凡積米三十三萬斛。」</span>按陸贄<span class="shu-ming">論守備狀</span>云：<span class="yinhao">「坐致邊儲，數逾百萬，諸鎭收糴，今已向終。」</span>又云：<span class="yinhao">「更經一年，可積十萬人三歲之糧矣。」</span>蓋<span class="shu-ming">實錄</span>所言，今年之數，贄<span class="shu-ming">狀</span>通計來春也。</span>邊備浸充。</p>
<p class="em2 strong" id="online_toc_24"><a class="gg-link" href="#online_toc_24"></a><span class="yinwen">18</span>冬，十一月，壬子朔，日有食之。</p>
<p class="em2 strong" id="online_toc_25"><a class="gg-link" href="#online_toc_25"></a><span class="yinwen">19</span>吐蕃、雲南日益相猜，每雲南兵至境上，吐蕃輒亦發兵，聲言相應，實爲之備。辛酉，韋皋復遺雲南王書，<span class="jiazhu">復，扶又翻。遺，唯季翻。</span>欲與共襲吐蕃，驅之雲嶺之外，<span class="jiazhu">雲南之地，本漢雲南縣也，漢屬益州郡，後漢分屬永昌郡。<span class="shu-ming">南中志</span>曰：雲南縣西高山相連，衆山之中，又有山特高大，狀如扶風太一，鬱然高峻，與雲氣相連，視之不見其山，固陰冱寒，雖五月盛暑不熱，所謂雲嶺也。</span>悉平吐蕃城堡，獨與雲南築大城於境上，置戍相保，永同一家。</p>
<p class="em2 strong" id="online_toc_26"><a class="gg-link" href="#online_toc_26"></a><span class="yinwen">20</span>左庶子姜公輔久不遷官，詣陸贄求遷，贄密語之曰：<span class="jiazhu">語，牛倨翻。</span><span class="yinhao">「聞竇相屢奏擬，上不允，<span class="jiazhu">今人謂聖旨不從所請爲不允，習聞唐人之言也。</span>有怒公之言。」</span>公輔懼，請爲道士。上問其故，公輔不敢泄贄語，以聞參言爲對。上怒參歸怨於君；己巳，貶公輔爲吉州別駕，又遣中使責參。<span class="jiazhu">姜公輔居猜忌之朝不能安於命義，而由此重竇參之罪，亦陸贄之一言也。<span class="shu-ming">考異</span>曰：<span class="shu-ming">實錄</span>：<span class="yinhao">「初，公輔罷相爲左庶子，以憂免，復除右庶子。數私謁竇參，參數奏公輔以他官；上不許，而有怒公輔之言。公輔恐，乃請免官爲道士。久之，未報。因開延英奏之，上問其故，公輔對以參言。上曉之，固不已，大怒，貶之，而詔書責參推過於上。」</span><span class="shu-ming">公輔傳</span>曰：<span class="yinhao">「陸贄知政事，以有翰林之舊，數告贄求官。贄密謂公輔曰：『予常見郴州竇相，言爲公奏擬數矣，上旨不允，有怒公之言。』公輔恐懼，上疏乞罷官爲道士。久之，未報。後又庭奏，德宗問其故，公輔不敢泄贄言，便以參言爲對。帝怒，貶公輔爲泉州別駕，又遣中使齎詔責參。」</span><span class="shu-ming">贄傳</span>曰：<span class="yinhao">「姜公輔奏：『竇參常語臣云，陛下怒臣未已。』德宗怒，再貶參，竟殺之。時議云公輔奏竇參語得之於贄，云參之死，贄有力焉。」</span>按贄<span class="shu-ming">請令長官舉屬吏狀</span>云：<span class="yinhao">「亦由私訪所親，轉爲所賣，其弊非遠，聖鑒明知。」</span>此乃解參之語也。及參之死，贄救解甚至。由是觀之，贄豈有殺參之意邪！且贄語公輔之時，安知公輔請爲道士，及於上前以泄言之罪歸參！此乃公輔之意，非贄意也。當時之人，見參、贄有隙，遂以己意猜之。史官不悅贄者，因歸罪於贄耳。今不取。</span></p>
<p class="em2 strong" id="online_toc_27"><a class="gg-link" href="#online_toc_27"></a><span class="yinwen">21</span>庚午，山南西道節度使嚴震奏敗吐蕃於芳州及黑水堡。<span class="jiazhu">敗，補邁翻。芳州，高宗上元二年已爲吐蕃所陷。酈道元曰：黑水出羌中，西南逕黑水城西。其地蓋在陰平西北，臨洮西南，古沓中之地也。使，疏吏翻。敗，補邁翻。堡，音保。</span></p>
<p class="em2 strong" id="online_toc_28"><a class="gg-link" href="#online_toc_28"></a><span class="yinwen">22</span>初，李納以棣州蛤𧊱有鹽利，城而據之；又戍德州之南三汊城，以通田緒之路。<span class="jiazhu">棣，大計翻。蛤，古合翻。𧊱，康音螺。余按<span class="shu-ming">集韻</span><span class="yinhao">「螺」</span>字下無<span class="yinhao">「𧊱」</span>字；同韻有<span class="yinhao">「垜」</span>字，音都戈翻，小堆也。𧊱，恐當作<span class="yinhao">「垜」</span>。汊，楚嫁翻。李納之阻兵也，李長卿以棣州入朱滔，而蛤𧊱爲納所據，因城而戍之。其後王武俊敗朱滔，得德、棣二州，蛤𧊱猶爲納戍。納又於德州南跨河而城守之，謂之三汊，以交魏博，通田緒。</span>及李師古襲位，王武俊以其年少，輕之，<span class="jiazhu">少，詩照翻。</span>是月，引兵屯德、棣，將取蛤𧊱及三汊城；師古遣趙鎬將兵拒之。上遣中使諭止之，武俊乃還。<span class="jiazhu">鎬，下老翻。將，卽亮翻，又音如字。使，疏吏翻。還，從宣翻，又音如字。</span></p>
<p class="em2 strong" id="online_toc_29"><a class="gg-link" href="#online_toc_29"></a><span class="yinwen">23</span>初，劉怦薨，<span class="jiazhu">見二百三十二卷貞元元年。怦，普萌翻。薨，呼肱翻。</span>劉濟在莫州，其母弟澭在父側，以父命召濟而以軍府授之。<span class="jiazhu">莫州治鄚縣，在幽州南二百八十里。澭，於用翻。</span>濟以澭爲瀛州刺史，<span class="jiazhu">瀛州，河間郡，幽州巡屬大州也，其地在幽州南。</span>許他日代己。旣而濟用其子爲副大使，<span class="jiazhu">河朔三鎭及淄青皆以其子爲副大使，儲帥也。</span>澭怨之，擅通表朝庭，遣兵千人防秋。濟怒，發兵擊澭，破之。<span class="jiazhu">朝，直遙翻。爲劉澭歸朝張本。</span></p>
<p class="em2 strong" id="online_toc_30"><a class="gg-link" href="#online_toc_30"></a><span class="yinwen">24</span>左神策大將軍柏良器，<span class="jiazhu">唐左、右神策大將軍，正二品。史炤曰：柏皇氏，古帝號，後爲氏。顓帝師柏亮父，帝嚳師柏超之裔也。</span>募才勇之士以易販鬻者，監軍竇文場惡之。<span class="jiazhu">惡，烏路翻。</span>會良器妻族飲醉，寓宿宮舍。<span class="jiazhu">宮舍，宮中直宿之舍也。史言宦官惡柏良器能舉其職，因其妻黨犯衞禁而文致其罪。</span>十二月，丙戌，良器坐左遷右領軍。自是宦官始專軍政。<span class="jiazhu">爲宦官挾兵權以脅天子張本。右領軍，十六衞之一也。時南牙諸衞，具位而已。北軍掌禁兵，權重，故良器爲左遷。</span></p>
<div class="yeartoc" id="year_toc_793"><p class="strong" id="online_toc_31"><a class="gg-link" href="#online_toc_31"></a><span class="section" id="title-4"><span data-head-description="德宗神武聖文皇帝九" data-head-level="h4" data-head-title="貞元九年">九年</span></span><span class="biaozhusup" data-rel="">（癸酉、七九三年）</span></p></div>
<p class="em2 strong" id="online_toc_32"><a class="gg-link" href="#online_toc_32"></a><span class="yinwen">1</span>春，正月，癸卯，初稅茶。<span class="jiazhu"><span class="shu-ming">爾雅·釋木</span>云：檟，苦茶。郭璞<span class="shu-ming">註</span>云：樹大小似梔子，冬生葉可煮作羹飲。今呼早採者爲𣗪，晚採者爲茗，一名荈，蜀人謂之苦茶是也。今通謂之茶。茶、𣗪聲近，故呼之。春中始生嫩葉，蒸焙去苦水，末之，乃可喫，與古所食殊不同也。<span class="shu-ming">本草衍義</span>曰：晉溫嶠上表，貢茶千斤，茗三百斤。郭璞曰：早採爲茶，晚採爲茗。茗或曰荈，茶葉老者也。古人謂其芽爲雀舌、麥顆，其言至嫩也。又有新芽，一發便長寸餘，微粗如針。惟芽長爲上品，其根榦土力皆有餘故也。如雀舌、麥顆，又下品，前人未盡識。史言稅茶始此，遂開利孔。</span>凡州、縣產茶及茶山外要路，皆估其直，什稅一，從鹽鐵使張滂之請也。滂奏：<span class="yinhao">「去歲水災減稅，用度不足，請稅茶以足之。自明年以往，稅茶之錢，令所在別貯，俟有水旱，以代民田稅。」</span>自是歲收茶稅錢四十萬緡，未嘗以救水旱也。<span class="jiazhu">榷茶之說，始於趙贊，至張滂而始行。</span></p>
<p class="em2 strong" id="online_toc_33"><a class="gg-link" href="#online_toc_33"></a>滂又奏：<span class="yinhao">「姦人銷錢爲銅器以求贏，請悉禁銅器。銅山聽人開采，無得私賣。」</span></p>
<p class="em2 strong" id="online_toc_34"><a class="gg-link" href="#online_toc_34"></a><span class="yinwen">2</span>二月，甲寅，以義武留後張昇雲爲節度使。</p>
<p class="em2 strong" id="online_toc_35"><a class="gg-link" href="#online_toc_35"></a><span class="yinwen">3</span>初，鹽州旣陷，<span class="jiazhu">鹽州陷見二百三十二卷二年。</span>塞外無復保障；吐蕃常阻絕靈武，侵擾鄜坊。<span class="jiazhu">旣阻絕靈武往來之路，又侵擾鄜坊之民。</span>辛酉，詔發兵三萬五千人城鹽州，<span class="jiazhu"><span class="shu-ming">考異</span>曰：<span class="shu-ming">邠志</span>：<span class="yinhao">「八年，詔追張公議築鹽、夏二城。張公奏曰：『師之進取，切藉驍將。神策散將魏茪者，朔方子弟，武藝冠絕；得茪，足以集事。』上遣之。張公以茪爲邠寧馬軍兵馬使。三月，師及諸軍赴于五原，去城百里而軍。茪獨以其騎徑至城下，陷城而入，逐吐蕃，召諸軍城之；更引其軍西掠境上，往復走望，爲師耳目。蕃衆距境而不敢入，官軍城二郡而歸。」</span>白居易<span class="shu-ming">樂府·城鹽州註</span>，亦云<span class="yinhao">「貞元壬申歲，特詔城之。」</span>而<span class="shu-ming">實錄</span>在九年二月。蓋去歲詔使城之，今年因命杜彥光等而言之。</span>又詔涇原、山南、劍南各發兵深入吐蕃以分其勢，城之二旬而畢；命鹽州節度使杜彥光戍之，朔方都虞候楊朝晟戍木波堡，<span class="jiazhu">木波堡，慶州方渠縣界。<span class="shu-ming">九域志</span>：方渠，宋朝改爲通遠縣，置環州，有木波鎭。</span>由是靈、<span class="jiaozhusup">【章：乙十六行本「靈」下有「武銀」二字；乙十一行本同；孔本同；張校同；退齋校同。】</span>夏、河西獲安。</p>
<p class="em2 strong" id="online_toc_36"><a class="gg-link" href="#online_toc_36"></a><span class="yinwen">4</span>上使人諭陸贄，以<span class="yinhao">「要重之事，勿對趙憬陳論，當密封手疏以聞；」</span>又<span class="yinhao">「苗粲以父晉卿往年攝政，<span class="jiazhu">寶應間，連有國憂，晉卿攝冢宰。</span>嘗有不臣之言，諸子皆與古帝王同名，<span class="jiazhu">晉卿十子：發、丕、堅、垂，與帝王同名。</span>今不欲明行斥逐，兄弟亦各除外官，勿使近屯兵之地；」</span><span class="jiazhu">近，其靳翻。</span>又<span class="yinhao">「卿清愼太過，諸道饋遺，<span class="jiazhu">遺，唯季翻。</span>一皆拒絕，恐事情不通，如鞭鞾之類，受亦無傷。」</span>贄上奏，其略曰：<span class="yinhao">「昨臣所奏，惟趙憬得聞，陛下已至勞神，委曲防護。是於心膂之內，尙有形迹之拘，迹同事疏，鮮克以濟。<span class="jiazhu">鮮，息淺翻。</span>恐爽無私之德，<span class="jiazhu">爽，差也。</span>且傷不吝之明。」</span><span class="jiazhu"><span class="shu-ming">書</span>曰：改過不吝。</span>又曰：<span class="yinhao">「爵人必於朝，刑人必於市，惟恐衆之不覩，事之不彰。<span class="jiazhu"><span class="shu-ming">記</span>曰：爵人於朝，與衆共之；刑人於市，與衆棄之。朝，直遙翻。</span>君上行之無愧心，兆庶聽之無疑議，受賞安之無怍色，當刑居之無怨言，此聖王所以宣明典章，與天下公共者也。凡是譖訴之事，多非信實之言，利於中傷，<span class="jiazhu">中，竹仲翻。</span>懼於公辯。或云歲月已久，不可究尋；或云事體有妨，須爲隱忍，<span class="jiazhu">爲，于僞翻。</span>或云惡迹未露，宜假他事爲名；或云但棄其人，何必明言責辱。詞皆近於情理，<span class="jiazhu">近，其靳翻。</span>意實苞於矯誣，傷善售姦，莫斯爲甚！若晉卿父子實有大罪，則當公議典憲；若被誣枉，豈令陰受播遷。夫聽訟辯讒，必求情辨跡，情見跡著，<span class="jiazhu">見，賢遍翻。</span>辭服理窮，然後加刑罰焉，是以下無冤人，上無謬聽。」</span>又曰：<span class="yinhao">「監臨受賄，盈尺有刑，<span class="jiazhu">律，諸監臨之官，受所監臨財物者，一尺笞四十。諸監臨主司受財而枉法者，一尺杖一百。監，古銜翻。</span>至於士吏之微，尙當嚴禁，矧居風化之首，反可通行！<span class="jiazhu">風化之首，謂宰相者風化之所自出。</span>賄道一開，展轉滋甚，鞭鞾不已，必及金玉。<span class="jiazhu">鞾，與靴同。</span>目見可欲，何能自窒于心！<span class="jiazhu">古語有之，不見可欲，此心不亂。</span>已與交私，何能中絕其意！<span class="jiazhu">謂旣受其私饋，則難以絕其私謁。</span>是以涓流不絕，溪壑成災矣。」</span>又曰：<span class="yinhao">「若有所受，有所卻，則遇卻者疑乎見拒而不通矣；若俱辭不受，則咸知不受者乃其常理，復何嫌阻之有乎！」</span><span class="jiazhu">復，扶又翻；下同。</span></p>
<p class="em2 strong" id="online_toc_37"><a class="gg-link" href="#online_toc_37"></a><span class="yinwen">5</span>初，竇參惡左司郎中李巽，<span class="jiazhu">惡，烏路翻。</span>出爲刺史。及參貶郴州，巽爲湖南觀察使。<span class="jiazhu">郴，丑林翻。</span>汴州節度使劉士寧遺參絹五十匹，<span class="jiazhu">遺，唯季翻。</span>巽奏參交結藩鎭。上大怒，欲殺參，陸贄以爲參罪不至死，上乃止，旣而復遣中使謂贄曰：<span class="yinhao">「參交結中外，其意難測，社稷事重，卿速進文書處分。」</span><span class="jiazhu">處，昌呂翻。分，扶問翻；下無分同。</span>贄上言：<span class="yinhao">「參朝廷大臣，誅之不可無名。昔劉晏之死，罪不明白，至今衆議爲之憤邑，<span class="jiazhu">爲，于僞翻。</span>叛臣得以爲辭。<span class="jiazhu">見二百二十六卷建中元年、二年。</span>參貪縱之罪，天下共知；至於潛懷異圖，事跡曖昧。<span class="jiazhu">曖，音愛，不明貌。</span>若不推鞫，遽加重辟，駭動不細。<span class="jiazhu">辟，音闢，刑辟。</span>竇參於臣無分，<span class="jiazhu">言無契分之雅。分，扶問翻。</span>陛下所知，豈欲營救其人，蓋惜典刑不濫。」</span>三月，更貶參驩州司馬，男女皆配流。</p>
<p class="em2 strong" id="online_toc_38"><a class="gg-link" href="#online_toc_38"></a>上又命理其親黨，<span class="jiazhu">理，治也。</span>贄奏：<span class="yinhao">「罪有首從，法有重輕，<span class="jiazhu">首，謂爲頭者。從，謂隨從者。爲首者重，隨從者輕。</span>參旣蒙宥，親黨亦應末減；況參得罪之初，私黨並已連坐，人心久定，請更不問。」</span>從之。上又欲籍其家貲，贄曰：<span class="yinhao">「在法，反逆者盡沒其財，贓汚者止徵所犯，皆須結正施刑，然後收籍。今罪法未詳，陛下已存惠貸，若簿錄其家，恐以財傷義。」</span>時宦官左右恨參尤深，謗毀不已。參未至驩州，竟賜死於路。竇申杖殺，貨財、奴婢悉傳送京師。<span class="jiazhu">傳，知戀翻。</span></p>
<p class="em2 strong" id="online_toc_39"><a class="gg-link" href="#online_toc_39"></a><span class="yinwen">6</span>海州團練使張昇璘，昇雲之弟，李納之壻也，以父大祥歸于定州，<span class="jiazhu">海州，東海郡，淄青巡屬。璘，離珍翻。壻，西計翻。定州，義武帥治所。子居父喪，再朞而大祥。</span>嘗於公座罵王武俊，武俊奏之。夏，四月，丁丑，詔削其官，遣中使杖而囚之。<span class="jiazhu">使，所吏翻。</span>定州富庶，武俊常欲之，因是遣兵襲取義豐，掠安喜、無極萬餘口，徙之德、棣。<span class="jiazhu">義豐，屬定州。安喜縣，本定州治所，蓋州治徙也。無極，漢古縣，因無極山爲名，唐屬定州。按<span class="shu-ming">無極山碑</span>云：<span class="yinhao">「無極山與天地俱生，從上至體，可三里所，立石爲體，二丈五尺所。石上青，下黃白色，前正平，可布兩大席。」</span>在無極西南三十里。景福二年，以無極縣爲祁州。棣，大計翻。</span>昇雲閉城自守，屢遣使謝之，乃止。</p>
<p class="em2 strong" id="online_toc_40"><a class="gg-link" href="#online_toc_40"></a>上命李師古毀三汊城，<span class="jiazhu">李納築三汊城，見上年。汊，楚嫁翻。</span>師古奉詔；然常招聚亡命，有得罪於朝廷者，皆撫而用之。<span class="jiazhu">朝，直遙翻。</span></p>
<p class="em2 strong" id="online_toc_41"><a class="gg-link" href="#online_toc_41"></a><span class="yinwen">7</span>五月，甲辰，以中書侍郎趙憬爲門下侍郎、同平章事；義成節度使賈耽爲右僕射，右丞盧邁守本官，並同平章事。邁，翰之族子也。<span class="jiazhu">憬，居永翻。耽，都含翻。射，寅謝翻。興元時，盧翰與李勉、劉從一同爲相。</span>憬疑陸贄恃恩，欲專大權，排己置之門下，<span class="jiazhu">政事堂在中書省，今憬遷東省，故疑贄排己。右僕射屬門下省。</span>多稱疾不豫事，由是與陸贄有隙。<span class="jiazhu">爲趙憬附裴延齡張本。<span class="shu-ming">考異</span>曰：<span class="shu-ming">舊·憬傳</span>曰：<span class="yinhao">「憬與陸贄同知政事，贄恃久在禁庭，特承恩顧，以國政爲己任。纔周歲，轉憬爲門下侍郎，憬由是深銜之，數以目疾請告，不甚當政事，因是不相協。」</span>按憬遷門下猶爲宰相，又益以賈耽、盧邁，贄豈得專政！蓋憬以此心疑之耳。</span></p>
<p class="em2 strong" id="online_toc_42"><a class="gg-link" href="#online_toc_42"></a><span class="yinwen">8</span>陸贄上奏論備邊六失，以爲：<span class="yinhao">「措置乖方，課責虧度，財匱於兵衆，力分於將多，怨生於不均，機失於遙制。<span class="jiazhu">自措置乖方以下，所謂六失也。上，時掌翻。將，卽亮翻；下同。</span></span></p>
<p class="em2 strong" id="online_toc_43"><a class="gg-link" href="#online_toc_43"></a><span class="yinhao">關東戍卒，不習土風，身苦邊荒，心畏戎虜。國家資奉若驕子，姑息如倩人。<span class="jiazhu">倩，七政翻。</span>屈指計歸，張頤待哺；或利王師之敗，乘擾攘而東潰；或拔棄城鎭，搖遠近之心。豈惟無益，實亦有損。復有犯刑謫徙者，<span class="jiazhu">復，扶又翻；下同。</span>旣是無良之類，且加懷土之情，思亂幸災，又甚戍卒。可謂措置乖方矣。<span class="jiazhu">此一失也。</span></span></p>
<p class="em2 strong" id="online_toc_44"><a class="gg-link" href="#online_toc_44"></a><span class="yinhao">自頃權移於下，柄失於朝，將之號令旣鮮克行之於軍，國之典常又不能施之於將，<span class="jiazhu">朝，直遙翻。鮮，息淺翻。將，卽亮翻。</span>務相遵養，<span class="jiazhu">遵，率也，言相率以養惡也。</span>茍度歲時。欲賞一有功，翻慮無功者反仄；欲罰一有罪，復慮同惡者憂虞。罪以隱忍而不彰，功以嫌疑而不賞，姑息之道，乃至於斯。故使忘身效節者獲誚於等夷，<span class="jiazhu">誚，才笑翻。</span>率衆先登者取怨於士卒，僨軍蹙國者不懷於愧畏，<span class="jiazhu">僨，方問翻。</span>緩救失期者自以爲智能。此義士所以痛心，勇夫所以解體。可謂課責虧度矣。<span class="jiazhu">此二失也。</span></span></p>
<p class="em2 strong" id="online_toc_45"><a class="gg-link" href="#online_toc_45"></a><span class="yinhao">虜每入寇，將帥遞相推倚，<span class="jiazhu">帥，所類翻。推，吐雷翻。</span>無敢誰何，虛張賊勢上聞，則曰兵少不敵。朝庭莫之省察，<span class="jiazhu">朝，直遙翻。省，悉景翻。</span>唯務徵發益師，無裨備禦之功，重增供億之弊。<span class="jiazhu">重，直用翻。</span>閭井日耗，徵求日繁，以編戶傾家、破產之資，兼有司榷鹽、稅酒之利，<span class="jiazhu">榷，古岳翻。</span>總其所入，歲以事邊。可謂財匱於兵衆矣。<span class="jiazhu">此三失也。</span></span></p>
<p class="em2 strong" id="online_toc_46"><a class="gg-link" href="#online_toc_46"></a><span class="yinhao">吐蕃舉國勝兵之徒，<span class="jiazhu">勝，因升。勝兵，謂人之才力堪執兵以戰者也。</span>纔當中國十數大郡而已，動則中國懼其衆而不敢抗，靜則中國憚其強而不敢侵，厥理何哉？良以中國之節制多門，蕃醜之統帥專一故也。<span class="jiazhu">帥，讀曰率。</span>夫統帥專一，則人心不分，號令不貳，進退可齊，疾徐如意，機會靡愆，<span class="jiazhu">愆，違也。</span>氣勢自壯。斯乃以少爲衆，以弱爲強者也。開元、天寶之間，控禦西北兩蕃，唯朔方、河西、隴右三節度。中興以來，未遑外討，抗兩蕃者亦朔方、涇原、隴右、河東四節度而已。<span class="jiazhu">言西北兩蕃者，以別奚、契丹兩蕃。若開元、天寶以來，西則吐蕃，北則突厥。中興以來，所謂兩蕃，西則吐蕃，北則回紇。</span>自頃分朔方之地，建牙擁節者凡三使焉，<span class="jiazhu">事見二百二十五卷大曆十四年。使，疏吏翻。</span>其餘鎭軍，數且四十，皆承特詔委寄，各降中貴監臨，人得抗衡，莫相稟屬。<span class="jiazhu">監，古銜翻。史炤曰：衡，車上橫木。抗衡，謂兩相抗拒，有若車衡相抗也。余謂衡所以揆平，首尾有所偏重則衡爲之低昂，商輕重者所必爭也。抗衡者，言無所低昂而平視之也。</span>每俟邊書告急，方令計會用兵，旣無軍法下臨，惟以客禮相待。<span class="jiazhu">令，力丁翻。</span>夫兵，以氣勢爲用者也；氣聚則盛，散則消；勢合則威，析則弱。今之邊備，勢弱氣消，可謂力分於將多矣。<span class="jiazhu">夫，音扶。將，卽亮翻。此四失也。</span></span></p>
<p class="em2 strong" id="online_toc_47"><a class="gg-link" href="#online_toc_47"></a><span class="yinhao">理戎之要，在於練覈優劣之科以爲衣食等級之制，使能者企及，<span class="jiazhu">企，去智翻。</span>否者息心，雖有厚薄之殊而無觖望之釁。<span class="jiazhu">觖，古穴翻。</span>今窮邊之地，長鎭之兵，皆百戰傷夷之餘，終年勤苦之劇，然衣糧所給，唯止當身，例爲妻子所分，常有凍餒之色。而關東戍卒，怯於應敵，懈於服勞，衣糧所頒，厚踰數等。又有素非禁旅，本是邊軍，將校詭爲媚詞，因請遙隸神策，不離舊所，<span class="jiazhu">當，丁浪翻。懈，俱賣翻。離，去智翻。</span>唯改舊<span class="jiaozhusup">【章：乙十六行本「舊」作「虛」；乙十一行本同；孔本同；張校同；退齋校同。】</span>名，其於廩賜之饒，遂有三倍之益。夫事業未異而給養有殊，茍未忘懷，孰能無慍！可謂怨生於不均矣。<span class="jiazhu">慍，於問翻。此五失也。</span></span></p>
<p class="em2 strong" id="online_toc_48"><a class="gg-link" href="#online_toc_48"></a><span class="yinhao">凡欲選任將帥，必先考察行能，<span class="jiazhu">將，卽亮翻。帥，所類翻。行，下孟翻。</span>可者遣之，不可者退之，疑者不使，使者不疑，故將在軍，君命有所不受。<span class="jiazhu">此<span class="shu-ming">孫子兵法</span>之言。</span>自頃邊軍去就，裁斷多出宸衷，<span class="jiazhu">斷，丁亂翻。</span>選置戎臣，先求易制，<span class="jiazhu">易，以豉翻。</span>多其部以分其力，輕其任以弱其心，遂令爽於軍情亦聽命，乖於事宜亦聽命。戎虜馳突，迅如風飆，馹書上聞，<span class="jiazhu">馹，人質翻，驛傳遞馬。</span>旬月方報。守土者以兵寡不敢抗敵，分鎭者以無詔不肯出師，賊旣縱掠退歸，此乃陳功告捷。其敗喪則減百而爲一，其捃獲則張百而成千。<span class="jiazhu">喪，息浪翻。捃，居隕翻。</span>將帥旣幸於總制在朝，不憂罪累，<span class="jiazhu">累，良瑞翻。</span>陛下又以爲大權由己，不究事情。可謂機失於遙制矣。<span class="jiazhu">此六失也。</span></span></p>
<p class="em2 strong" id="online_toc_49"><a class="gg-link" href="#online_toc_49"></a><span class="yinhao">臣愚謂宜罷諸道將士防秋之制，令本道但供衣糧，募戍卒願留及蕃、漢子弟以給之。又多開屯田，官爲收糴，<span class="jiazhu">爲，于僞翻。</span>寇至則人自爲戰，時至則家自力農，與夫倏來忽往者，豈可同等而論哉！又宜擇文武能臣爲隴右、朔方、河東三元帥，分統緣邊諸節度使，有非要者，隨所便近而倂之。然後減姦濫虛浮之費以豐財，定衣糧等級之制以和衆，弘委任之道以宣其用，懸賞罰之典以考其成。如是，則戎狄威懷，疆埸寧謐矣！」</span>上雖不能盡從，心甚重之。</p>
<p class="em2 strong" id="online_toc_50"><a class="gg-link" href="#online_toc_50"></a><span class="yinwen">9</span>韋皋遣大將董勔等將兵出西山，<span class="jiazhu">勔，彌兗翻。自彭州導江縣西出蠶崖關，歷維、茂，至當、悉諸州，皆西山也。</span>破吐蕃之衆，拔堡栅五十餘。</p>
<p class="em2 strong" id="online_toc_51"><a class="gg-link" href="#online_toc_51"></a><span class="yinwen">10</span>丙午，門下侍郎、同平章事董晉罷爲禮部尙書。</p>
<p class="em2 strong" id="online_toc_52"><a class="gg-link" href="#online_toc_52"></a><span class="yinwen">11</span>雲南王異牟尋遣使者三輩，一出戎州，<span class="jiazhu">宋白曰：戎州，漢僰道南安縣地，梁置戎州，言以鎭戎夷也。西南取曲、協州幷南寧州、安寧、鹽井路至南詔所居羊苴哶城二千三百里。<span class="shu-ming">舊志</span>：戎州在京師西南三千一百四里。</span>一出黔州，一出安南，各齎生金、丹砂詣韋皋。<span class="jiazhu">金礦未經鍛鍊者爲生金。丹砂，產石中，鑿石取之。黔，音琴。</span>金以示堅，丹砂以示赤心，三分皋所與書爲信，皆達成都。異牟尋上表請棄吐蕃歸唐，幷遺皋帛書，<span class="jiazhu">遺，唯季翻。</span>自稱唐<span class="jiaozhusup">【章：乙十六行本「唐」下有「故」字；乙十一行本同；孔本同。】</span>雲南王孫、吐蕃贊普義弟日東王。<span class="jiazhu">吐蕃以雲南王爲弟，見二百一十六卷天寶十載。封日東王，見二百二十六卷代宗大曆十四年。</span>皋遣其使者詣長安，幷上表賀。上賜異牟尋詔書，令皋遣使慰撫之。<span class="jiazhu">幷上，時掌翻。令，力丁翻。使，疏吏翻。</span></p>
<p class="em2 strong" id="online_toc_53"><a class="gg-link" href="#online_toc_53"></a><span class="yinwen">12</span>賈耽、陸贄、趙憬、盧邁爲相，百官白事，更讓不言。<span class="jiazhu">耽，都含翻。憬，居永翻。相，息亮翻。更，工衡翻，互也。</span>秋，七月，奏請依至德故事，宰相迭秉筆以處政事，<span class="jiazhu">事見二百一十九卷肅宗至德元載十月。處，昌呂翻；下同。</span>旬日一易；詔從之。其後日一易之。</p>
<p class="em2 strong" id="online_toc_54"><a class="gg-link" href="#online_toc_54"></a><span class="yinwen">13</span>劍南、西山諸羌女王湯立志、<span class="jiazhu">女王，亦羌別種，東與吐蕃、党項、茂州接，西屬三波訶，北距于闐，屬雅州。羅女蠻白狼夷，以女爲君，居康延川，巖險四繚，有弱水南流。<span class="yinhao">「湯立志」</span>，<span class="shu-ming">新書</span>作<span class="yinhao">「湯立悉」</span>。<span class="shu-ming">杜陽編</span>：女蠻國人，危髻金冠，瓔珞被體，故謂之菩薩蠻。當時倡優遂因制<span class="shu-ming">菩薩蠻曲</span>。</span>哥鄰王董臥庭、白狗王羅陀怱、弱水王董辟和、南水王薛莫庭、悉董王湯悉贊、清遠王蘇唐磨、咄霸王董邈蓬及逋租王，<span class="jiazhu">自哥鄰以下諸種，皆散居西山。西山卽雪山。今威州保寧縣有雪山，連乳川白狗嶺，有九峯，積雪春夏不消。白狗嶺與雪山相連。威州，唐之維州也。</span>先皆役屬吐蕃，至是各帥衆內附。韋皋處之於維、保、霸州，<span class="jiazhu">天寶元年，招附生羌，置霸州。</span>給以耕牛種糧。<span class="jiazhu">種，章勇翻。</span>立志、陀怱、辟和入朝，皆拜官，厚賜而遣之。</p>
<p class="em2 strong" id="online_toc_55"><a class="gg-link" href="#online_toc_55"></a><span class="yinwen">14</span>癸卯，戶部侍郎裴延齡奏：<span class="yinhao">「自判度支以來，檢責諸州欠負錢八百餘萬緡，收諸州抽貫錢三百萬緡，呈樣物三十餘萬緡，請別置欠負耗賸季庫以掌之，<span class="jiazhu">耗，虧減也。賸，贏餘也。賸，以證翻，又食證翻。三月爲一季。凡三月終，則入物于庫，故謂之季庫。</span>染練物則別置月庫以掌之。」</span><span class="jiazhu">每月入物，故謂之月庫。</span>詔從之。欠負皆貧人無可償，徒存其數者，抽貫錢給用隨盡，呈樣、染練皆左藏正物。<span class="jiazhu">藏，徂浪翻。</span>延齡徙置別庫，虛張名數以惑上。上信之，以爲能富國而寵之，於實無所增也，<span class="jiazhu">於實者，於其實也。</span>虛費吏人簿書而已。</p>
<p class="em2 strong" id="online_toc_56"><a class="gg-link" href="#online_toc_56"></a>京城西汚濕地生蘆葦數畝，延齡奏稱長安、咸陽有陂澤數百頃，可牧廐馬。上使有司閱視，無之，亦不罪也。</p>
<p class="em2 strong" id="online_toc_57"><a class="gg-link" href="#online_toc_57"></a>左補闕權德輿上奏，<span class="jiazhu">權本顓頊之後，爲楚武王所滅，子孫以國爲氏。上，時掌翻。</span>以爲：<span class="yinhao">「延齡取常賦支用未盡者充羨餘以爲己功。<span class="jiazhu">羨，弋線翻。</span>縣官先所市物，再給其直，用充別貯。<span class="jiazhu">貯，丁呂翻。</span>邊軍自今春以來並不支糧。陛下必以延齡孤貞獨立，時人醜正流言，何不遣信臣覆視，究其本末，明行賞罰。今羣情衆口喧於朝市，<span class="jiazhu">朝，直遙翻。</span>豈京城士庶皆爲朋黨邪！陛下亦宜稍回聖慮而察之。」</span>上不從。</p>
<p class="em2 strong" id="online_toc_58"><a class="gg-link" href="#online_toc_58"></a><span class="yinwen">15</span>八月，庚戌，大尉、中書令、西平忠武王李晟薨。</p>
<p class="em2 strong" id="online_toc_59"><a class="gg-link" href="#online_toc_59"></a><span class="yinwen">16</span>冬，十月，甲子，韋皋遣其節度巡官崔佐時齎詔書詣雲南，幷自爲帛書答之。<span class="jiazhu">節度巡官，在判官、推官之下，衙推之上。</span></p>
<p class="em2 strong" id="online_toc_60"><a class="gg-link" href="#online_toc_60"></a><span class="yinwen">17</span>十一月，乙酉，上祀圜丘，赦天下。</p>
<p class="em2 strong" id="online_toc_61"><a class="gg-link" href="#online_toc_61"></a><span class="yinwen">18</span>劉士寧旣爲宣武節度使，<span class="jiazhu">八年三月，命劉士寧爲宣武節度使。</span>諸將多不服。士寧淫亂殘忍，出畋輒數日不返，軍中苦之。都知兵馬使李萬榮得衆心，士寧疑之，奪其兵權，令攝汴州事。十二月，乙卯，士寧帥衆二萬畋于外野；<span class="jiazhu">帥，讀曰率。</span>萬榮晨入使府，召所留親兵千餘人，詐之曰：<span class="yinhao">「敕徵大夫入朝，以吾掌留務，汝輩人賜錢三十緡。」</span>衆皆拜。又諭外營兵，皆聽命。乃分兵閉城門，使馳白士寧曰：<span class="yinhao">「敕徵大夫，宜速卽路，<span class="jiazhu">卽，就也。</span>少或遷延，當傳首以獻。」</span>士寧知衆不爲用，以五百騎逃歸京師，比至東都，<span class="jiazhu">比，必利翻，及也。</span>所餘僕妾而已。至京師，敕歸第行喪，禁其出入。</p>
<p class="em2 strong" id="online_toc_62"><a class="gg-link" href="#online_toc_62"></a>淮西節度使吳少誠聞變，發兵屯郾城，<span class="jiazhu">郾城，漢、晉之郾縣也。後魏省併入曲陽縣，隋開皇初置郾城縣，屬汴州，時屬蔡州，蔡北鄙也。東有漢召陵縣故城，東南有後漢征羌縣故城。郾，一戰翻。</span>遣使問故，<span class="jiazhu">問所以逐士寧之故。</span>且請戰。萬榮以言戲之，<span class="jiazhu">戲之，示無所畏。</span>少城慚而退。</p>
<p class="em2 strong" id="online_toc_63"><a class="gg-link" href="#online_toc_63"></a>上聞萬榮逐士寧，使問陸贄，贄上奏，以爲今軍州以定，宜且遣朝臣宣勞，<span class="jiazhu">勞，力到翻。</span>徐察事情，冀免差失，其略曰：<span class="yinhao">「今士寧見逐，雖是衆情，萬榮典軍，且非朝旨。此安危強弱之機也，願陛下審之愼之。」</span>上復使謂贄：<span class="jiazhu">復，扶又翻；下同。</span><span class="yinhao">「若更淹遲，恐於事非便。今議除一親王充節度使，且令萬榮知留後，其制卽從內出。」</span>贄復上奏，其略曰：<span class="yinhao">「臣雖服戎角力諒匪克堪，而經武伐謀或有所見。夫制置之安危由勢，付授之濟否由才。勢如器焉，惟在所置，置之夷地則平；才如負焉，唯在所授，授踰其力則踣。<span class="jiazhu">踣，蒲北翻。</span>萬榮今所陳奏，頗涉張皇，但露徼求之情，<span class="jiazhu">徼，一遙翻。</span>殊無退讓之禮，據茲鄙躁，殊異循良。又聞本是滑人，<span class="jiazhu">劉玄佐，滑州匡城人，萬榮與同里相善。</span>偏厚當州將士，<span class="jiazhu">當州，猶言本州，謂滑州也。</span>與之相得，纔止三千，諸營之兵已甚懷怨。據此頗僻，<span class="jiazhu">頗，滂何翻，偏也。</span>亦非將材，若得志驕盈，不悖則敗，悖則犯上，敗則僨軍。」</span><span class="jiazhu">將，卽亮翻。悖，蒲內翻。僨，方問翻。</span>又曰：<span class="yinhao">「茍邀則不順，茍允則不誠，君臣之間，勢必嫌阻。<span class="jiazhu">邀，求也；非所當求而求之爲茍邀。允，從也；非所當從而從之爲茍允。下以不順求之，上以不誠應之，其勢必至於嫌阻。</span>與其圖之於滋漫，<span class="jiazhu"><span class="shu-ming">左傳</span>曰：毋使滋蔓，蔓難圖也。</span>不若絕之於萌芽。」</span>又曰：<span class="yinhao">「爲國之道，以義訓人，將敎事君，先令順長。」</span><span class="jiazhu">長，知兩翻；下獨長同。</span>又曰：<span class="yinhao">「方鎭之臣，事多專制，欲加之罪，誰則無辭！若使傾奪之徒便得代居其任，利之所在，人各有心，此源潛滋，禍必難救。非獨長亂之道，亦關謀逆之端。」</span>又曰：<span class="yinhao">「昨逐士寧，起於倉卒，<span class="jiazhu">卒，讀曰猝。</span>諸郡守將固非連謀，<span class="jiazhu">將，卽亮翻。</span>一城師人亦未協志。各計度於成敗之勢，<span class="jiazhu">度，徒洛翻。</span>迴遑於逆順之名，安肯捐軀與之同惡！」</span>又曰：<span class="yinhao">「陛下但選文武羣臣一人命爲節度使，乃降優詔，慰勞本軍。<span class="jiazhu">勞，力到翻。</span>獎萬榮以撫定之功，別加寵任，襃將士以輯睦之義，厚賜資裝，揆其大情，理必寧息。萬榮縱欲跋扈，勢何能爲！」</span>又曰：<span class="yinhao">「儻後事有愆素，<span class="jiazhu"><span class="shu-ming">左傳</span>曰：不愆于素。杜預<span class="shu-ming">註</span>云：不過素所慮也。</span>臣請受敗橈之罪。」</span><span class="jiazhu">橈，奴敎翻。</span>上不從。壬戌，以通王諶爲宣武節度大使，<span class="jiazhu">諶，氏壬翻。</span>以萬榮爲留後。</p>
<p class="em2 strong" id="online_toc_64"><a class="gg-link" href="#online_toc_64"></a><span class="yinwen">19</span>丁卯，納故駙馬都尉郭曖女爲廣陵王淳妃。淳，太子之長子。<span class="jiazhu">是爲憲宗。</span>妃母，卽昇平公主也。</p>
<div class="yeartoc" id="year_toc_794"><p class="strong" id="online_toc_65"><a class="gg-link" href="#online_toc_65"></a><span class="section" id="title-5"><span data-head-description="德宗神武聖文皇帝九" data-head-level="h4" data-head-title="貞元十年">十年</span></span><span class="biaozhusup" data-rel="">（甲戌、七九四年）</span></p></div>
<p class="em2 strong" id="online_toc_66"><a class="gg-link" href="#online_toc_66"></a><span class="yinwen">1</span>春，正月，劍南、西山羌、蠻二萬餘戶來降；詔加韋皋押近界羌、蠻及西山八國使。<span class="jiazhu">八國，卽前女王、哥鄰等。弱水最弱小，不得預八國數。</span></p>
<p class="em2 strong" id="online_toc_67"><a class="gg-link" href="#online_toc_67"></a><span class="yinwen">2</span>崔佐時至雲南所都羊苴哶城，<span class="jiazhu">蜀<span class="shu-ming">註</span>：苴，徐嗟翻。哶，彌嗟翻。詳見前。<span class="shu-ming">考異</span>曰：<span class="shu-ming">舊傳</span>作<span class="yinhao">「陽苴哶城」</span>，今從<span class="shu-ming">新傳</span>。</span>吐蕃使者數百人先在其國，雲南王異牟尋尙不欲吐蕃知之，令佐時衣牂柯服而入。<span class="jiazhu">衣，於旣翻。牂柯蠻在昆明東九百里，東距辰州二千四百里，其南千五百里卽交州。衣，於旣翻；下同。</span>佐時不可，曰：<span class="yinhao">「我大唐使者，豈得衣小夷之服！」</span>異牟尋不得已，夜迎之。佐時大宣詔書，<span class="jiazhu">大聲以宣詔書。</span>異牟尋恐懼，顧左右失色；業已歸唐，<span class="jiazhu">事已成爲業。</span>乃歔欷流涕，俯伏受詔。<span class="jiazhu">歔，音虛。欷，許旣翻，又音希。</span>鄭回密見佐時敎之，<span class="jiazhu">鄭回勸異牟歸唐事見二百三十二卷三年。</span>故佐時盡得其情，因勸異牟尋悉斬吐蕃使者，去吐蕃所立之號，獻其金印，<span class="jiazhu">去，羌呂翻。吐蕃給雲南金印，見二百一十一卷玄宗天寶十載。</span>復南詔舊名；異牟尋皆從之。<span class="jiazhu"><span class="shu-ming">考異</span>曰：<span class="shu-ming">舊·韋皋傳</span>：<span class="yinhao">「四年正月，皋遣判官崔佐時至苴哶城。」</span>按<span class="shu-ming">西南夷事狀</span>：<span class="yinhao">「四年，皋微聞異牟尋之意，始因諸蠻寓書於牟尋。自是比年招諭，至九年，牟尋始遣使分皋書以來。朝廷賜之詔書，皋乃遣佐時齎詔以往。牟尋猶欲使佐時易服而入。」</span><span class="shu-ming">皋傳</span>誤也。</span>仍刻金契以獻。異牟尋帥其子尋夢湊等與佐時盟於點蒼山神祠。<span class="jiazhu">帥，讀曰率。</span></p>
<p class="em2 strong" id="online_toc_68"><a class="gg-link" href="#online_toc_68"></a>先是，吐蕃與回鶻爭北庭，大戰，死傷甚衆，<span class="jiazhu">爭北庭事見上卷五年、六年。先，悉薦翻。</span>徵兵萬人於雲南。異牟尋辭以國小，請發三千人，吐蕃少人；<span class="jiazhu">以爲少也。少，詩紹翻。</span>益至五千，乃許之。異牟尋遣五千人前行，自將數萬人踵其後，晝夜兼行，襲擊吐蕃，戰于神川，大破之，取鐵橋等十六城，<span class="jiazhu">鐵橋在施蠻東南。據<span class="shu-ming">新書</span>：是戰也，異牟尋破施、順二蠻，並虜其王，置白崖城。又據<span class="shu-ming">新志</span>：自戎州開邊縣南行，至白崖城，三千里而近。<span class="shu-ming">南詔傳</span>曰：南詔居永昌、姚州之間，鐵橋之南。將，卽亮翻；下同。</span>虜其五王，降其衆十餘萬。戊戌，遣使來獻捷。<span class="jiazhu">降，戶江翻。使，疏吏翻。</span></p>
<p class="em2 strong" id="online_toc_69"><a class="gg-link" href="#online_toc_69"></a><span class="yinwen">3</span>瀛州刺史劉澭爲兄濟所逼，<span class="jiazhu">濟、澭不協事始上卷八年。</span>請西扞隴坻，<span class="jiazhu">坻，丁禮翻。</span>遂將部兵千五百人、男女萬餘口詣京師，號令嚴整，在道無一人敢取人雞犬者。上嘉之，二月，丙午，以爲秦州刺史、隴右經略軍使，理普潤。<span class="jiazhu">理，治也。以普潤爲治所。</span>軍中不擊柝，不設音樂。士卒病者，澭親視之，死者哭之。</p>
<p class="em2 strong" id="online_toc_70"><a class="gg-link" href="#online_toc_70"></a><span class="yinwen">4</span>乙丑，義成節度使李融薨。丁卯，以華州刺史李復爲義成節度使。復，齊物之子也。<span class="jiazhu">李齊物，淮安王神通之孫。</span>復辟河南尉洛陽盧坦爲判官。監軍薛盈珍數侵軍政，<span class="jiazhu">數，所角翻。</span>坦每據理以拒之。盈珍常曰：<span class="yinhao">「盧侍御所言公，我固不違也。」</span><span class="jiazhu">坦後卒能脫於盈珍之譖。侍御，坦之寄祿官，所謂憲銜也。</span></p>
<p class="em2 strong" id="online_toc_71"><a class="gg-link" href="#online_toc_71"></a><span class="yinwen">5</span>橫海節度使程懷直入朝，厚賜遣歸。</p>
<p class="em2 strong" id="online_toc_72"><a class="gg-link" href="#online_toc_72"></a><span class="yinwen">6</span>夏，四月，庚午，宣武軍亂，留後李萬榮討平之。先是，宣武親兵三百人素驕橫，<span class="jiazhu">先，悉薦翻。橫，戶孟翻。</span>萬榮惡之，<span class="jiazhu">惡，烏路翻。</span>遣詣京西防秋；親兵怨之。大將韓惟清、張彥琳誘親兵作亂，攻萬榮；萬榮擊破之。親兵掠而潰，多奔宋州，宋州刺史劉逸準厚撫之。<span class="jiazhu">史言李萬榮不能制劉逸準。</span>惟清奔鄭州，彥琳奔東都。萬榮悉誅亂者妻子數千人。有軍士數人呼於市曰：<span class="jiazhu">呼，火故翻。</span><span class="yinhao">「今夕兵大至，城當破。」</span>萬榮收斬之，奏稱劉士寧所爲。五月，庚子，徙士寧於郴州。<span class="jiazhu">郴，丑林翻。</span></p>
<p class="em2 strong" id="online_toc_73"><a class="gg-link" href="#online_toc_73"></a><span class="yinwen">7</span>欽州蠻酋黃少卿反，圍州城，<span class="jiazhu">少卿者，西原黃洞蠻酋也。酋，慈由翻。</span>邕管經略使孫公器奏請發嶺南兵救之；<span class="jiazhu">上元後置邕管經略使，領邕、貴、黨、橫等州。</span>上不許，遣中使諭解之。</p>
<p class="em2 strong" id="online_toc_74"><a class="gg-link" href="#online_toc_74"></a><span class="yinwen">8</span>陸贄上言：<span class="yinhao">「郊禮赦下已近半年，而竄謫者尙未霑恩。」</span>乃爲三狀擬進。上使謂之曰：<span class="yinhao">「故事，左降官準赦量移，<span class="jiazhu">史炤曰：移，徙也，謂得罪遠謫者，遇赦則量徙近地。</span>不過三五百里，今所擬稍似超越，又多近兵馬及當路州縣，<span class="jiazhu">當路州縣，謂其地當入京之路者。近，其靳翻。</span>事恐非便。」</span>贄復上言，<span class="jiazhu">復，扶又翻；下同。</span>以爲：<span class="yinhao">「王者待人以誠，有責怒而無猜嫌，有懲沮而無怨忌。斥遠以儆其不恪，<span class="jiazhu">遠，于願翻。</span>甄恕以勉其自新；<span class="jiazhu">甄，稽延翻，察也，免也。</span>不儆則浸及威刑，不勉而復加黜削，雖屢進退，俱非愛憎。行法乃暫使左遷，念材而漸加進敍，又知復用，誰不增脩！何憂乎亂常，何患乎蓄憾！如或以其貶黜，便謂姦凶，恆處防閑之中，<span class="jiazhu">處，昌呂翻。</span>長從擯棄之例，則是悔過者無由自補，蘊才者終不見伸。凡人之情，窮則思變，含悽貪亂，或起于茲。<span class="jiazhu">悽，悲也，痛也。</span>今若所移不過三五百里，則有疆域不離於本道，風土反惡於舊州，<span class="jiazhu">離，力智翻。風土之同道而獨甚惡者，如廣府統廣、韶、端、康、封、岡、新、樂、瀧、竇、義、雷、春、高、循、潮等州，春、循、新瘴氣特重於諸州是也。</span>徒有徙家之勞，實增移配之擾。又，當今郡府，多有軍兵，所在封疆，少無館驛，示人疑慮，體又非弘。乞更賜裁審。」</span></p>
<p class="em2 strong" id="online_toc_75"><a class="gg-link" href="#online_toc_75"></a>上性猜忌，不委任臣下，官無大小，必自選而用之，宰相進擬，少所稱可；<span class="jiazhu">稱，尺證翻。稱，愜也；下同。少，詩沼翻。</span>及羣臣一有譴責，往往終身不復收用；好以辯給取人，<span class="jiazhu">好，呼到翻；下同。</span>不得敦實之士；艱於進用，羣材滯淹。贄上奏諫，其略曰：<span class="yinhao">「夫登進以懋庸，<span class="jiazhu">懋，勉也。庸，功也。</span>黜退以懲過，二者迭用，理如循環。進而有過則示懲，懲而改脩則復進，旣不廢法，亦無棄人，雖纖介必懲而用材不匱；故能使黜退者克勵以求復，登進者警飭而恪居，<span class="jiazhu">恪居，謂恪居官次也。</span>上無滯疑，下無蓄怨。」</span>又曰：<span class="yinhao">「明主不以辭盡人，不以意選士，如或好善而不擇所用，悅言而不驗所行，進退隨愛憎之情，離合繫異同之趣，是由捨繩墨而意裁曲直，棄權衡而手揣重輕，雖甚精微，不能無謬。」</span><span class="jiazhu">由，與猶同。揣，初委翻。</span>又曰：<span class="yinhao">「中人以上，迭有所長，苟區別得宜，<span class="jiazhu">別，彼列翻。</span>付授當器，<span class="jiazhu">當，丁浪翻；下過當同。</span>各適其性，各宣其能，及乎合以成功，亦與全才無異。但在明鑒大度，御之有道而已。」</span>又曰：<span class="yinhao">「以一言稱愜爲能<span class="jiazhu">愜，苦叶翻。</span>而不核虛實，以一事違忤爲咎而不考忠邪，<span class="jiazhu">忤，五故翻。</span>其稱愜則付任逾涯，不思其所不及，其違忤則罪責過當，不恕其所不能，是以職司之內無成功，君臣之際無定分。」</span>上不聽。<span class="jiazhu">分，扶問翻。</span></p>
<p class="em2 strong" id="online_toc_76"><a class="gg-link" href="#online_toc_76"></a>贄又請均節財賦，凡六條：</p>
<p class="em2 strong" id="online_toc_77"><a class="gg-link" href="#online_toc_77"></a>其一，論兩稅之弊，其略曰：<span class="yinhao">「舊制賦役之法，曰租、調、庸。<span class="jiazhu">調，徒弔翻。</span>丁男一人受田百畝，歲輸粟二石，謂之租。每戶各隨土宜出絹若綾若絁共二丈，<span class="jiazhu">絁，式支翻。</span>綿三兩，不蠶之土輸布二丈五尺，麻三斤，謂之調。每丁歲役，則收其庸，日準絹三尺，謂之庸。天下爲家，法制均一，雖欲轉徙，莫容其姦，故人無搖心而事有定制。及羯胡亂華，<span class="jiazhu">謂安祿山、史思明。</span>黎庶雲擾，版圖墮於避地，<span class="jiazhu">墮，讀曰隳。</span>賦法壞於奉軍。建中之初，再造百度，執事者知弊之宜革而所作兼失其原，知簡之可從而所操不得其要。<span class="jiazhu">操，七刀翻。執事者，謂楊炎。</span>凡欲拯其弊，須窮致弊之由，時弊則但理其時，法弊則全革其法，所爲必當，其悔乃亡。<span class="jiazhu"><span class="shu-ming">易</span>曰：革而當，其悔乃亡。當，丁浪翻。</span>兵興以來，供億無度，此乃時弊，非法弊也。而遽更租、庸、調法，<span class="jiazhu">更，工衡翻。</span>分遣使者，搜擿郡邑，<span class="jiazhu">擿，他狄翻。</span>校驗簿書，每州取大曆中一年科率最多者以爲兩稅定額。<span class="jiazhu">事見二百二十六卷建中元年。</span>夫財之所生，必因人力，故先王之制賦入，必以丁夫爲本。不以務穡增其稅，不以輟稼減其租，則播種多；不以殖產厚其征，不以流寓免其調，則地著固；<span class="jiazhu">著，直略翻。</span>不以飭勵重其役，不以窳怠蠲其庸，則功力勤。<span class="jiazhu">窳，勇主翻，惰也。</span>如是，故人安其居，盡其力矣。兩稅之立，惟以資產爲宗，不以丁身爲本；曾不寤資產之中，有藏於襟懷囊篋，物雖貴而人莫能窺；<span class="jiazhu">謂商賈居寶貨，待時而取利者。</span>其積於場圃囷倉，直雖輕而衆以爲富。<span class="jiazhu">謂力田而蓄穀粟者。</span>有流通蕃息之貨，數雖寡而計日收嬴；<span class="jiazhu">蕃，讀如繁，謂貸子錢而收利者。</span>有廬舍器用之資，價雖高而終歲無利。<span class="jiazhu">謂美居室、侈服用而夸一時者。</span>如此之比，其流實繁，一槪計估算緡，宜其失平長僞。<span class="jiazhu">長，知兩翻。</span>由是務輕資而樂轉徙者，恆脫於傜稅；<span class="jiazhu">樂，音洛。</span>敦本業而樹居產者，每困於徵求。此乃誘之爲姦，驅之避役，<span class="jiazhu">誘，音酉。</span>力用不得不弛，賦入不得不闕。復以創制之首，<span class="jiazhu">創制之首，猶言立法之初。復，扶又翻。</span>不務齊平，供應有煩簡之殊，牧守有能否之異，所在傜賦，輕重相懸，所遣使臣，意見各異，計奏一定，有加無除。又大曆中供軍、進奉之類，旣收入兩稅，今於兩稅之外，復又並存，望稍行均減，以救凋殘。」</span></p>
<p class="em2 strong" id="online_toc_78"><a class="gg-link" href="#online_toc_78"></a>其二，請二稅以布帛爲額，不計錢數，其略曰：<span class="yinhao">「凡國之賦稅，必量人之力，<span class="jiazhu">量，音良。</span>任土之宜，故所入者惟布、麻、繒、纊<span class="jiazhu">繒，疾陵翻。纊，苦謗翻。</span>與百穀而已。先王懼物之貴賤失平，而人之交易難準，又定泉布之法以節輕重之宜，<span class="jiazhu">班固曰：太公爲周立九府圜法，貨寶於金，利於刀，流於泉，布於布，束於帛。又鄭氏<span class="shu-ming">周禮註</span>曰：其藏曰泉，其行曰布。取名於水泉，其流行無不徧。</span>斂散弛張，必由於是。蓋御財之大柄，爲國之利權，守之在官，不以任下。然則穀帛者，人之所爲也；錢貨者，官之所爲也。是以國朝著令，租出穀，庸出絹，調出繒、纊、布，曷嘗有禁人鑄錢而以錢爲賦者也！今之兩稅，獨異舊章，但估資產爲差，便以錢穀定稅，臨時折徵雜物，<span class="jiazhu">謂折錢穀之價以徵他雜物也。折，之舌翻。</span>每歲色目頗殊，唯計求得之利宜，靡論供辦之難易。<span class="jiazhu">易，以豉翻。</span>所徵非所業，所業非所徵，遂或增價以買其所無，減價以賣其所有，一增一減，耗損已多。望勘會諸州初納兩稅年絹布，定估比類當今時價，加賤減貴，酌取其中，總計合稅之錢，折爲布帛之數。」</span>又曰：<span class="yinhao">「夫地力之生物有大限，取之有度，用之有節，則常足。取之無度，用之無節，則常不足。生物之豐敗由天，用物之多少由人，是以聖王立程，量入爲出，雖遇災難，<span class="jiazhu">難，乃旦翻。</span>下無困窮。理化旣衰，則乃反是，<span class="jiazhu">理化，猶言治化也。</span>量出爲入，不恤所無。桀用天下而不足，湯用七十里而有餘，是乃用之盈虛在節與不節耳。」</span></p>
<p class="em2 strong" id="online_toc_79"><a class="gg-link" href="#online_toc_79"></a>其三，論長吏以增戶、加稅、闢田爲課績，其略曰：<span class="yinhao">「長人者罕能推忠恕易地之情，體至公徇國之意，迭行小惠，競誘姦甿，<span class="jiazhu">長，知丈翻。甿，謨耕翻。</span>以傾奪鄰境爲智能，以招萃逋逃爲理化，捨彼適此者旣爲新收而有復，<span class="jiazhu">萃，聚也。復，方目翻。復，除也。</span>倏往忽來者又以復業而見優。唯懷土安居，首末不遷者，則使之日重，斂之日加。<span class="jiazhu">斂，力贍翻；下同。</span>是令地著之人恆代惰遊賦役，何異驅之轉徙，敎之澆訛。<span class="jiazhu">恆，戶登翻。澆，古堯翻。</span>此由牧宰不克弘通，各私所部之過也。」</span>又曰：<span class="yinhao">「立法齊人，久無不弊，理之者若不知維御損益之宜，則巧僞萌生，恆因沮勸而滋矣。請申命有司，詳定考績。若當管之內，人益阜殷，所定稅額有餘，任其據戶口均減，以減數多少爲考課等差。其當管稅物通比，每戶十分減三者爲上課，減二者次焉，減一者又次焉。<span class="jiazhu">此不以增戶爲課最，而以戶額增之稅能減地著戶之稅額爲課最也。</span>如或人多流亡，加稅見戶，<span class="jiazhu">見，賢遍翻。</span>比校殿罰亦如之。」</span><span class="jiazhu">殿，丁練翻。</span></p>
<p class="em2 strong" id="online_toc_80"><a class="gg-link" href="#online_toc_80"></a>其四，論稅限迫促，其略曰：<span class="yinhao">「建官立國，所以養人也；賦人取財，所以資國也。明君不厚其所資而害其所養，故必先人事而借其暇力，先家給而斂其餘財。」</span><span class="jiazhu">先，悉薦翻。</span>又曰：<span class="yinhao">「蠶事方興，已輸縑稅，農功未艾，遽斂穀租。上司之繩責旣嚴，下吏之威暴愈促，有者急賣而耗其半直，無者求假而費其倍酬。望更詳定徵稅期限。」</span></p>
<p class="em2 strong" id="online_toc_81"><a class="gg-link" href="#online_toc_81"></a>其五，請以稅茶錢置義倉以備水旱，<span class="jiazhu">稅茶，見上九年。</span>其略曰：<span class="yinhao">「古稱九年、六年之蓄者，<span class="jiazhu"><span class="shu-ming">王·王制</span>曰：三年耕必有一年之食，九年耕必有三年之食。以三十年之通制國用，量入以爲出。國無九年之蓄曰不足；無六年之蓄曰急；無三年之蓄曰國非其國也。</span>率土臣庶通爲之計耳，固非獨豐公庾，不及編甿也。近者有司奏請稅茶，歲約得五十萬貫，元敕令貯戶部，用救百姓凶饑。今以蓄糧，適副前旨。」</span></p>
<p class="em2 strong" id="online_toc_82"><a class="gg-link" href="#online_toc_82"></a>其六，論兼幷之家，私斂重於公稅，其略曰：<span class="yinhao">「今京畿之內，每田一畝，官稅五升，而私家收租殆有畝至一石者，是二十倍於官稅也。降及中等，租猶半之。夫土地王者之所有，耕稼農夫之所爲，而兼幷之徒，居然受利。」</span>又曰：<span class="yinhao">「望凡所占田，<span class="jiazhu">占，之贍翻。</span>約所條限，裁減租價，務利貧人。法貴必行，愼在深刻，裕其制以便俗，嚴其令以懲違，微損有餘，稍優不足。失不損富，<span class="jiaozhusup">【章：乙十六行本作「損不失富」；乙十一行本同；張校同；退齋校同。】</span>優可賑窮。此乃安<span class="jiaozhusup">【章：乙十六行本「安」上有「古者」二字；乙十一行本同；張校同。】</span>富恤窮之善經，不可捨也。」</span><span class="jiazhu"><span class="shu-ming">周禮·地官</span>：以保息六養萬民：一曰慈幼，二曰養老，三曰振窮，四曰恤貧，五曰寬疾，六曰安富。</span></p>
</div></body></html>