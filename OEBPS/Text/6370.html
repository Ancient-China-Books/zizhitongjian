<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百二十六·唐紀四十二·代宗睿文孝武皇帝下·德宗神武孝文皇帝一</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀四十二">唐紀四十二</span></span></h1>
<p><span class="jiazhu">起屠維協洽<span class="biaozhusup" data-rel="（己未）"></span>八月，盡重光作噩<span class="biaozhusup" data-rel="（辛酉）"></span>五月，凡一年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="代宗睿文孝武皇帝下">代宗睿文孝武皇帝下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="大曆十四年">大曆十四年</span></span><span class="biaozhusup" data-rel="（己未、七七九年）"></span></p>
<p class="em2 strong"><span class="yinwen">1</span>八月，甲辰，以道州司馬楊炎爲門下侍郎，<span class="jiazhu">大曆十二年，楊炎以黨元載貶。</span>懷州刺史喬琳爲御史大夫，並同平章事。<span class="jiazhu">《考異》曰：崔祐甫與炎皆自門下遷中書，是時中書在上也。憲宗以後，門下在上，中書在下，不知何時升改。</span>上方勵精求治，<span class="jiazhu">治，直吏翻。</span>不次用人，卜相於崔祐甫，<span class="jiazhu">相，息亮翻。</span>祐甫薦炎器業，上亦素聞其名，故自遷謫中用之。琳，太原人，性粗率，喜詼諧，<span class="jiazhu">粗，讀曰麤。喜，許記翻。</span>無他長，與張涉善，涉稱其才可大用，上信涉言而用之；聞者無不駭愕。</p>
<p class="em2 strong"><span class="yinwen">2</span>代宗之世，吐蕃數遣使求和，<span class="jiazhu">吐，從暾入聲。數，所角翻。使，疏吏翻；下同。</span>而寇盜不息，代宗悉留其使者，前後八輩，有至老死不得歸者；俘獲其人，皆配江、嶺。<span class="jiazhu">使，疏吏翻。俘，方無翻。江，謂大江之南。嶺，謂五嶺之外。</span>上欲以德懷之，乙巳，以隨州司馬韋倫爲太常少卿，使于吐蕃，悉集其俘五百人，各賜襲衣而遣之。<span class="jiazhu">少，始照翻。襲衣，衣一襲也。衣一稱爲一襲。</span></p>
<p class="em2 strong"><span class="yinwen">3</span>協律郎沈旣濟上選舉議，<span class="jiazhu">《唐志》：協律郎，掌和律呂，辨四時之氣，八風五音之節，屬太常寺，正八品上。上，時掌翻。</span>以爲：<span class="yinhao">「選用之法，三科而已：曰德也，才也，勞也。今選曹皆不及焉；<span class="jiazhu">選，須絹翻；下同。</span>考校之法，皆在書判、簿歷、言詞、俯仰而已。<span class="jiazhu">唐擇人之法有四，曰：身、言、書、判。身，取其體貌豐偉；言，取其言詞辯正；書，取其楷法遒美；判，取其文理優長。簿歷，所以著其資考殿最。俯仰，則觀諸身言之間。</span>夫安行徐言，非德也；麗藻芳翰，非才也；累資積考，非勞也。執此以求天下之士，固未盡矣。今人未土著，<span class="jiazhu">夫，音扶。著，直略翻。</span>不可本於鄕閭；鑒不獨明，不可專於吏部。臣謹詳酌古今，謂五品以上及羣司長官，宜令宰臣進敍，吏部、兵部得參議焉。<span class="jiazhu">長，知兩翻。</span>其六品以下或僚佐之屬，許州、府辟用，其牧守、將帥<span class="jiazhu">守，手又翻。將，卽亮翻。帥，所類翻。</span>或選用非公，則吏部、兵部得察而舉之，罪其私冒。不愼舉者，小加譴黜，大正刑典。責成授任，誰敢不勉！夫如是，則賢者不獎而自進，不肖者不抑而自退，衆才咸得而官無不治矣。今選法皆擇才於吏部，試職於州郡，若才職不稱，<span class="jiazhu">稱，尺證翻。</span>紊亂無任。<span class="jiazhu">紊，文運翻。任，音壬。</span>責於刺史，則曰命官出於吏曹，不敢廢也；責於侍郎，則曰量書判、資考而授之，不保其往也；<span class="jiazhu">量，音良。</span>責於令史，則曰按由歷、出入而行之，不知其他也。黎庶徒弊，誰任其咎！若牧守自用，則罪將焉逃！必州郡之濫，獨換一刺史則革矣。如吏部之濫，雖更其侍郎無益也。<span class="jiazhu">焉，於虔翻。更，工衡翻。</span>蓋人物浩浩，不可得而知，法使之然，非主司之過。今諸道節度、都團練、觀察、租庸等使，自判官、副將以下，皆使自擇，縱其間或有情故，大舉其例，十猶七全。則辟吏之法，已試於今，但未及於州縣耳。利害之理，較然可觀。曏令諸使僚佐盡受於選曹，則安能鎭方隅之重，理財賦之殷乎！」</span>旣濟，吳人也。<span class="jiazhu">等使，疏吏翻；下諸使同。將，卽亮翻。令，力丁翻。選，須絹翻。</span></p>
<p class="em2 strong"><span class="yinwen">4</span>初，衡州刺史曹王皋有治行，<span class="jiazhu">治，直吏翻。行，下孟翻。衡州治衡陽縣，屬湖南觀察。</span>湖南觀察使辛京杲疾之，<span class="jiazhu">大曆五年，辛京杲爲湖南觀察使。</span>陷以法，貶潮州刺史。<span class="jiazhu">度嶺爲貶。</span>時楊炎在道州，知其直，及入相，復擢爲衡州刺史。<span class="jiazhu">相，息亮翻。復，扶又翻。</span>始，皋之遭誣在治，<span class="jiazhu">在治者，謂獄吏治其事。皋以囚服在列。</span>念太妃老，將驚而戚，出則囚服就辯，入則擁笏垂魚，<span class="jiazhu">唐高宗給五品以上隨身魚銀袋，以防召命之詐，三品以上金飾袋。天授二年，改佩魚爲龜。中宗罷龜，復給以魚。郡王、嗣王亦佩金魚袋。</span>卽貶于潮，<span class="jiazhu">卽，就也。</span>以遷入賀；及是，然後跪謝告實。皋，明之玄孫也。<span class="jiazhu">曹王明，太宗之子。</span></p>
<p class="em2 strong"><span class="yinwen">5</span>朔方、邠寧節度使李懷光旣代郭子儀，邠府宿將史抗、溫儒雅、龐仙鶴、張獻明、李光逸功名素出懷光右，皆怏怏不服。<span class="jiazhu">邠，卑旻翻。龐，部江翻。怏，於兩翻。</span>懷光發兵防秋，屯長武城，軍期進退，不時應令。監軍翟文秀勸懷光奏令宿衞，<span class="jiaozhusup">【章：十二行本「衞」下有「懷光遣之」四字；乙十一行本同；退齊校同。】</span>旣離營，<span class="jiazhu">監，工銜翻。翟，萇伯翻。奏令，力丁翻。離，力智翻。</span>使人追捕，誣以他罪，且曰：<span class="yinhao">「黃萯之敗，<span class="jiazhu">黃萯敗事見二百二十四卷九年。萯，音倍。</span>職爾之由！」</span>盡殺之。</p>
<p class="em2 strong"><span class="yinwen">6</span>九月，甲戌，改淮西曰淮寧。</p>
<p class="em2 strong"><span class="yinwen">7</span>西川節度使、同平章事崔寧，在蜀十餘年，<span class="jiazhu">永泰元年，崔旰入成都，至是，十四年矣。</span>恃地險兵強，恣爲淫侈，朝廷患之而不能易；至是，入朝，加司空，兼山陵使。</p>
<p class="em2 strong">南詔王閤羅鳳卒，子鳳迦異前死，孫異牟尋立。<span class="jiazhu">朝，直遙翻。使，疏吏翻。卒，子恤翻。迦，音加。</span>冬，十月，丁酉朔，吐番與南詔合兵十萬，三道入寇，一出茂州，一出扶、文，<span class="jiazhu">吐，從暾入聲。文州，漢陰平之地，隋爲曲水縣，義寧三年，分武都之曲水、正西、長松置文州。扶州，古鄧至地，後周天和中，置扶州。舊本置龍涸防，與陰平接界。蓋吐翻出扶、文，南詔出黎、雅也。</span>一出黎、雅，<span class="jiazhu">黎州之地，漢屬越巂郡界，隋置漢源縣，武后大足元年置黎州。黎州，漢沈黎縣；雅州，漢嚴道縣；境相接也。《考異》曰：《建中實錄》、裴垍《德宗實錄》，此月吐蕃三道入寇，皆在梁、益之境。而來年四月，乃云：<span class="yinhao">「去冬吐蕃三道來侵：一自靈武，一自山南，一自蜀。」</span>又云：<span class="yinhao">「贊普謂韋倫曰：『今靈武之師，聞命輟矣，而山南已入扶、文，蜀師已趣灌口，追且不及。』」</span>與此自相違。今不取。</span>曰：<span class="yinhao">「吾欲取蜀以爲東府。」</span>崔寧在京師，所留諸將不能禦，<span class="jiazhu">將，卽亮翻。</span>虜連陷州、縣，刺史棄城走，士民竄匿山谷。上憂之，趣寧歸鎭。<span class="jiazhu">趣，讀曰促。</span>寧已辭，楊炎言於上曰：<span class="yinhao">「蜀地富饒，寧據有之，朝廷失其外府，十四年矣。寧雖入朝，全師尙守其後，貢賦不入，與無蜀同。且寧本與諸將等夷，因亂得位，威令不行。今雖遣之，必恐無功；若其有功，則義不可奪。是蜀地敗固失之，勝亦不得也。願陛下熟察。」</span>上曰：<span class="yinhao">「然則柰何？」</span>對曰：<span class="yinhao">「請留寧，發朱泚所領范陽兵數千人，雜禁兵往擊之，何憂不克！<span class="jiazhu">泚，且禮翻，又音此。</span>因而得內親兵於其腹中，蜀將必不敢動，然後更授他帥，<span class="jiazhu">將，卽亮翻。更，工衡翻。帥，所類翻。</span>使千里沃壤復爲國有，<span class="jiazhu">復，扶又翻，又如字。</span>是因小害而收大利也。」</span>上曰：<span class="yinhao">「善。」</span>遂留寧。</p>
<p class="em2 strong">初，馬璘忌涇原都知兵馬使李晟功名，遣入宿衞，爲右神策都將。<span class="jiazhu">璘，離珍翻。使，疏吏翻。晟，成正翻。將，卽亮翻。</span>上發禁兵四千人，使晟將之，發邠、隴、范陽兵五千，<span class="jiazhu">邠、隴，邠寧、隴右二鎭之兵也。將，卽亮翻，又音如字；下同。</span>使金吾大將軍安邑曲環將之，以救蜀。<span class="jiazhu">史炤曰：曲，姓也。漢有代郡太守曲謙。</span>東川出兵，自江油趨白垻，<span class="jiazhu">江油，漢、魏爲無人之地，晉始置平武縣，隋改爲江油縣，帶龍州。利州管下景谷縣西北有白垻鎭城。垻，必駕翻。蜀人謂平川爲垻。</span>與山南兵合擊吐蕃、南詔，破之。范陽兵追及於七盤，<span class="jiazhu">吐，從暾入聲。七盤縣，屬巴州，武后久視元年置。</span>又破之，遂克維、茂二州。李晟追擊於大渡河外，<span class="jiazhu">大渡河，在雅州盧山縣。《寰宇記》：大渡河，自吐蕃界經雅州諸部落，至黎州東界，流入通望界，於黎州，爲南邊要害之地。</span>又破之。吐蕃、南詔飢寒隕於崖谷死者八九萬人。吐蕃悔怒，殺誘導使之來者。異牟尋懼，築苴咩城，<span class="jiazhu">自瀘州南渡瀘水六百五十里，至羊苴咩城。《舊史》：陽苴咩城，南去大和城十餘里，東北至成都二千四百里，去雲南城三百里。誘，羊久翻。咩，莫者翻，又徐婢翻。史炤曰：苴，音酢，又徐嗟切。咩，音養，又彌嗟切。薛能《聞官軍破吉浪》詩：<span class="yinhao">「越巂通遊客，苴咩鬧聚蚊。」</span>又《西縣塗中》：<span class="yinhao">「野色生肥羊，鄕儀搗散茶。梯航經杜宇，烽火徹苴咩。」</span></span>延袤十五里，徙居之。吐蕃封之爲日東王。</p>
<p class="em2 strong"><span class="yinwen">8</span>上用法嚴，百官震悚。以山陵近，禁人屠宰；郭子儀之隸人潛殺羊，載以入城，<span class="jiazhu">隸人，僕隸之屬。</span>右金吾將軍裴諝奏之。或謂諝曰：<span class="yinhao">「郭公有社稷大功，君獨不爲之地乎？」</span>諝曰：<span class="yinhao">「此乃吾所以爲之地也。郭公勳高望重，上新卽位，以爲羣臣附之者衆，<span class="jiazhu">德宗之猜忌，裴諝於其初政已窺見之。諝，私呂翻。</span>吾故發其小過，以明郭公威權不足畏也。如此，上尊天子，下安大臣，不亦可乎！」</span></p>
<p class="em2 strong"><span class="yinwen">9</span>己酉，葬睿文孝武皇帝于元陵；<span class="jiazhu">元陵，在京兆富平縣西北二十五里檀山。</span>廟號代宗。將發引，上送之，見轀輬車不當馳道，稍指丁未之間，<span class="jiazhu">引，羊晉翻。轀，音溫。輬，音涼。《考異》曰：按車指丁未之間，則行出道外矣。蓋出門，欲斜就道西，不當道中間行耳。</span>問其故，有司對曰：<span class="yinhao">「陛下本命在午，不敢衝也。」</span>上哭曰：<span class="yinhao">「安有枉靈駕而謀身利乎！」</span>命改轅直午而行。肅宗、代宗皆喜陰陽鬼神，<span class="jiazhu">喜，許記翻。</span>事無大小，必謀之卜祝，故王嶼、黎幹皆以左道得進。上雅不之信，<span class="jiazhu">璵，音余。雅，素也。</span>山陵但取七月之期，<span class="jiazhu">《禮》：天子七月而葬。</span>事集而發，不復擇日。<span class="jiazhu">復，扶又翻；下謀復同。</span></p>
<p class="em2 strong"><span class="yinwen">10</span>十一月，丁丑，以晉州刺史韓滉爲蘇州刺史、浙江東·西觀察使。<span class="jiazhu">滉，呼廣翻。使，疏吏翻。</span></p>
<p class="em2 strong"><span class="yinwen">11</span>喬琳衰老耳聵，<span class="jiazhu">聵，五怪翻。</span>上或時訪問，應對失次，所謀議復疏闊。壬午，以琳爲工部尙書，罷政事。上由是疏張涉。<span class="jiazhu">喬琳，涉所薦也。尙，辰羊翻。</span></p>
<p class="em2 strong"><span class="yinwen">12</span>楊炎旣留崔寧，二人由是交惡。炎託以北邊須大臣鎭撫，癸巳，以京畿觀察使崔寧爲單于·鎭北大都護、朔方節度使，鎭坊州。<span class="jiazhu">單，音蟬。</span>以荊南節度使張延賞爲西川節度使。又以靈鹽節度都虞候醴泉杜希全知靈、鹽州留後；代州刺史張光晟知單于·振武等城、綏·銀·麟·勝州留後；<span class="jiazhu">《考異》曰：《舊傳》云，王雄爲振武。今從《實錄》。</span>延州刺史李建徽知鄜、坊、丹州留後。時寧旣出鎭，不當更置留後，炎欲奪寧權，且窺其所爲，令三人皆得特奏事，仍諷之使伺寧過失。<span class="jiazhu">令，力丁翻。伺，相吏翻。《考異》曰：《舊傳》：<span class="yinhao">「初，寧代喬琳爲御史大夫、平章事，寧以爲選擇御史當出大夫，不謀及宰相，乃奏請以李衡、于結等數人爲御史。楊炎大怒，其狀遂寢。炎又數讒毀劉晏，寧又救解之，因此大怒。其年十月，南蠻大至，上遣寧還鎭。炎懼怨己，入蜀難制，奏止之。」</span>按寧爲御史大夫，在吐蕃、南蠻寇蜀後。《舊傳》恐誤。</span></p>
<p class="em2 strong"><span class="yinwen">13</span>十二月，乙卯，立宣王誦爲皇太子。</p>
<p class="em2 strong"><span class="yinwen">14</span>舊制，天下金帛皆貯於左藏，太府四時上其數，比部覆其出入。<span class="jiazhu">唐制，太府掌廩藏、財貨出納，比部掌句會。蜀《註》曰：唐制，天下財賦皆納於左藏，太府四時以數聞，尙書比部覆校其出入。貯，丁呂翻。藏，徂浪翻。上，時掌翻。比，音毗。</span>及第五琦爲度支、鹽鐵使，<span class="jiazhu">琦，音奇。度，徒洛翻。使，疏吏翻。</span>時京師多豪將，求取無節，琦不能制，<span class="jiazhu">將，卽亮翻。</span>乃奏盡貯於大盈內庫，<span class="jiazhu">百寶大盈庫，始於玄宗朝，詳見二百二十八卷德宗建中四年十月註。</span>使宦官掌之，天子亦以取給爲便，故久不出。由是以天下公賦爲人君私藏，有司不復得窺其多少，校其贏縮，<span class="jiazhu">藏，徂浪翻。復，扶又翻。贏，有餘也。縮，不足也。</span>殆二十年。宦官領其事者三百餘員，皆蠶食其中，蟠結根據，牢不可動。楊炎頓首於上前曰：<span class="yinhao">「財賦者，國之大本，生民之命，重輕安危，靡不由之，是以前世皆使重臣掌其事，猶或耗亂不集。<span class="jiazhu">耗，當讀曰眊，或讀如字。</span>今獨使中人出入盈虛，大臣皆不得知，政之蠹敝，莫甚於此。請出之以歸有司。度宮中歲用幾何，<span class="jiazhu">度，徒洛翻。</span>量數奉入，<span class="jiazhu">量，音良。</span>不敢有乏。如此，然後可以爲政。」</span>上卽日下詔：<span class="yinhao">「凡財賦皆歸左藏，一用舊式，歲於數中擇精好者三、五千匹，進入大盈。」</span><span class="jiazhu">下，遐稼翻。《考異》曰：《德宗實錄》作<span class="yinhao">「三、五十萬匹」</span>，今從《建中實錄》。</span>炎以片言移人主意，議者稱之。</p>
<p class="em2 strong"><span class="yinwen">15</span>丙寅晦，日有食之。</p>
<p class="em2 strong"><span class="yinwen">16</span>湖南賊帥王國良阻山爲盜，<span class="jiazhu">帥，所類翻。</span>上遣都官員外郎關播招撫之。<span class="jiazhu">唐都官郎，掌俘隸簿錄、給衣糧、醫藥而理其訴冤。</span>辭行，上問以爲政之要，對曰：<span class="yinhao">「爲政之本，必求有道賢人與之爲理。」</span>上曰：<span class="yinhao">「朕比以下詔求賢，<span class="jiazhu">比，毗至翻，近也。<span class="yinhao">「以」</span>，當作<span class="yinhao">「已」</span>。</span>又遣使臣廣加搜訪，庶幾可以爲理乎！」</span><span class="jiazhu">使，疏吏翻。幾，居希翻。</span>對曰：<span class="yinhao">「下詔所求及使者所薦，惟得文詞干進之士耳，安有有道賢人肯隨牒舉選乎！」</span>上悅。</p>
<p class="em2 strong"><span class="yinwen">17</span>崔祐甫有疾，上令肩輿入中書，或休假在第，<span class="jiazhu">令，力丁翻。假，古訝翻。</span>大事令中使咨決。</p>
<h5><span class="section" id="title-4"><span data-head-description="" data-head-level="h3" data-head-title="德宗神武孝文皇帝一">德宗神武孝文皇帝一</span></span></h5>
<p class=""><span class="jiazhu">諱适，代宗長子也。《諡法》：諫爭不威曰德，言不以威拒諫也；執義揚善曰德，言稱人之善也。</span></p>
<p class="strong"><span class="section" id="title-5"><span data-head-description="" data-head-level="h4" data-head-title="建中元年">建中元年</span></span><span class="biaozhusup" data-rel="（庚申、七八○年）"></span></p>
<p class="em2 strong"><span class="yinwen">1</span>春，正月，丁卯朔，改元。羣臣上尊號曰聖神文武皇帝；<span class="jiazhu">上，時掌翻。</span>赦天下。始用楊炎議，命黜陟使與觀察、刺史<span class="yinhao">「約百姓丁產，定等級，改作兩稅法。<span class="jiazhu">楊炎作兩稅法，夏輸無過六月，秋輸無過十一月，視大曆十四年墾田數爲定。</span>比來新舊徵科色目，一切罷之；<span class="jiazhu">比，毗至翻。比來，猶云近來也。</span>二稅外輒率一錢者，以枉法論。」</span></p>
<p class="em2 strong">唐初，賦斂之法曰租、庸、調，有田則有租，有身則有庸，有戶則有調。玄宗之末，版籍浸壞，多非其實。及至德兵起，所在賦斂，迫趣取辦，<span class="jiazhu">斂，力贍翻。調，徒弔翻。趣，讀曰促。</span>無復常準。<span class="jiazhu">復，扶又翻，又音如字。</span>賦斂之司增數而莫相統攝，<span class="jiazhu">統，他綜翻，俗從上聲。</span>各隨意增科，自立色目，新故相仍，不知紀極。民富者丁多，率爲官、爲僧以免課役，而貧者丁多，無所伏匿，故上戶優而下戶勞。吏因緣蠶食，旬<span class="jiaozhusup">【章：十二行本「旬」上有「民」字；乙十一行本同；張校同，云無註本亦無。】</span>輸月送，不勝困弊，<span class="jiazhu">勝，音升。</span>率皆逃徙爲浮戶，其土著百無四五。<span class="jiazhu">著，直略翻。</span>至是，炎建議作兩稅法：先計州縣每歲所應費用及上供之數而賦於人，量出以制入。戶無主、客，以見居爲簿；人無丁、中，以貧富爲差；<span class="jiazhu">州、縣有主戶、客戶。天寶三載，令民十八以上爲中男，二十三以上成丁。量，音良。見，賢遍翻。</span>爲行商者，在所州縣稅三十之一，使與居者均，無僥利。<span class="jiazhu">言居行皆無僥幸之利也。僥，堅堯翻。</span>居人之稅，秋、夏兩徵之。其租、庸、調雜傜悉省，皆總統於度支。上用其言，因赦令行之。</p>
<p class="em2 strong"><span class="yinwen">2</span>初，左僕射劉晏爲吏部尙書，楊炎爲侍郎，不相悅。<span class="jiazhu">射，寅射翻。尙，辰羊翻。</span>元載之死，晏有力焉。<span class="jiazhu">事見上卷代宗大曆十三年。載，祖亥翻，又如字。</span>及上卽位，晏久典利權，衆頗疾之，多上言轉運使可罷；<span class="jiazhu">多上，時掌翻。使，疏吏翻。</span>又有風言晏嘗密表勸代宗立獨孤妃爲皇后者。<span class="jiazhu">風言，謂得於風聞而言之者也。</span>楊炎爲宰相，欲爲元載報仇，因爲上流涕言：<span class="yinhao">「晏與黎幹、劉忠翼同謀，<span class="jiazhu">幹、忠翼死於大曆十四年，事見上卷。爲，于僞翻。相，息量翻。</span>臣爲宰相不能討，罪當萬死。」</span>崔祐甫言：<span class="yinhao">「茲事曖昧，陛下已曠然大赦，不當復究尋虛語。」</span><span class="jiazhu">曖，音愛。復，扶又翻。</span>炎乃建言：<span class="yinhao">「尙書省，國政之本，比置諸使，分奪其權，<span class="jiazhu">尙，辰羊翻。比，毗至翻。</span>今宜復舊。」</span>上從之。甲子，<span class="jiaozhusup">【張：「子」作「午」。】</span><span class="jiazhu">按是月無甲子，恐是丙子，否則戊子。</span>詔天下錢穀皆歸金部、倉部，<span class="jiazhu">《唐志》：金部掌天下庫藏出納之數，京市、互市、和市、宮市、交易之事。倉部掌天下庫儲，出納、租稅、祿糧、倉廩之事。</span>罷晏轉運、租庸、青苗、鹽鐵等使。<span class="jiazhu">《考異》曰：《建中實錄》曰：<span class="yinhao">「初，大曆中，上居東宮，貞懿皇后方爲妃，有寵，生韓王迥。帝又鍾愛，故閹官劉清潭、京兆尹黎幹與左右嬖幸欲立貞懿爲皇后，且言韓王所居獲黃蛇，以爲符，動搖儲宮，而晏附其謀，冀立殊效，圖爲宰輔。時宰臣元載獨保護上，以爲最長而賢，且嘗有功，義不當移。王縉亦謂人曰：『晏，黠者也。今所圖無乃過黠乎！』後其議漸定。貞懿卒不立。上憾之。至是，以晏大臣而附邪爲姦，不去將爲亂。託陳奏不實，謫爲忠州刺史。」</span>沈旣濟、楊炎所薦，蓋附炎爲說。今從《傳》。</span></p>
<p class="em2 strong"><span class="yinwen">3</span>二月，丙申朔，命黜陟使十一人分巡天下。<span class="jiazhu">黜陟使，始置於太宗貞觀八年。</span>先是，魏博節度使田悅事朝廷猶恭順，<span class="jiazhu">先，悉薦翻。朝，直遙翻。</span>河北黜陟使洪經綸，<span class="jiazhu">《考異》曰：《建中實錄》，黜陟使十一人，而無名。《德宗實錄》有十人名，而無河北道及經綸名。蓋脫誤也。</span>不曉時務，聞悅軍七萬人，符下，罷其四萬，令還農。<span class="jiazhu">下，遐稼翻。令，力丁翻。</span>悅陽順命，如符罷之。旣而集應罷者，激怒之曰：<span class="yinhao">「汝曹久在軍中，有父母妻子，今一旦爲黜陟使所罷，將何資以自衣食乎！」</span>衆大哭。悅乃出家財以賜之，使各還部伍。於是軍士皆德悅而怨朝廷。<span class="jiazhu">爲田悅連諸鎭之兵以拒命張本。</span></p>
<p class="em2 strong"><span class="yinwen">4</span>崔祐甫以疾，多不視事；楊炎獨任大政，專以復恩讎爲事，奏用元載遺策城原州，<span class="jiazhu">任，音壬；載，祖亥翻，又音如字。元載策見二百二十四卷代宗大曆八年。</span>又欲發兩京、關內丁夫浚豐州陵陽渠，以興屯田。<span class="jiazhu">陵陽渠，在豐州九原縣。</span>上遣中使詣涇原節度使段秀實，訪以利害，秀實以爲：<span class="yinhao">「今邊備尙虛，未宜興事以召寇。」</span>炎怒，以爲沮已，徵秀實爲司農卿。<span class="jiazhu">使，疏吏翻。沮，在呂翻。</span>丁未，邠寧節度使李懷光兼四鎭、北庭行營、涇原節度使，使移軍原州，以四鎭、北庭留後劉文喜爲別駕。<span class="jiazhu">爲劉文喜以涇州拒命張本。</span>京兆尹嚴郢奏：<span class="yinhao">「按朔方五城，舊屯沃饒之地，自喪亂以來，<span class="jiazhu">郢，以井翻。喪，息浪翻。</span>人功不及，因致荒廢，十不耕一。若力可墾闢，不俟浚渠。今發兩京、關輔人於豐州浚渠營田，計所得不補所費，而關輔之人不免流散，是虛畿甸而無益軍儲也。」</span>疏奏，不報。<span class="jiazhu">疏，所據翻。</span>旣而陵陽渠竟不成，棄之。</p>
<p class="em2 strong"><span class="yinwen">5</span>上用楊炎之言，託以奏事不實，己酉，貶劉晏爲忠州刺史。<span class="jiazhu">《舊志》：忠州，京師南二千一百二十二里。</span></p>
<p class="em2 strong"><span class="yinwen">6</span>癸丑，以澤潞留後李抱眞爲節度使。<span class="jiazhu">爲李抱眞以澤潞爲國藩翰張本。</span></p>
<p class="em2 strong"><span class="yinwen">7</span>楊炎欲城原州以復秦、原，<span class="jiazhu">秦、原，謂秦州、原州。</span>命李懷光居前督作，朱泚、崔寧各將萬人翼其後。<span class="jiazhu">泚，且禮翻，又音此。將，卽亮翻，又音如字。</span>詔下涇州爲城具，<span class="jiazhu">下，遐稼翻。爲築城之具也。</span>涇之將士怒曰：<span class="yinhao">「吾屬爲國家西門之屛，十餘年矣。<span class="jiazhu">將，卽亮翻。屛，必郢翻，蔽也。</span>始居邠州，甫營耕桑，有地著之安。徙屯涇州，<span class="jiazhu">邠，卑旻翻。著，直略翻。徙涇州見二百二十四卷大曆三年。</span>披荊榛，立軍府；坐席未暖，又投之塞外。<span class="jiazhu">先棄原州不守，故云投之塞外。</span>吾屬何罪而至此乎！」</span>李懷光始爲邠寧帥，卽誅溫儒雅等，<span class="jiazhu">事見大曆十四年。帥，所類翻；下同。</span>軍令嚴峻；及兼涇原，諸將皆懼，曰：<span class="yinhao">「彼五將何罪而爲戮？<span class="jiazhu">五將，卽史抗、溫儒雅、龐仙鶴、張獻明、李光逸。將，卽亮翻。</span>今又來此，吾屬能無憂乎！」</span>劉文喜因衆心不安，據涇州，不受詔，上疏復求段秀實爲帥，不則朱泚。<span class="jiazhu">上，時掌翻。疏，所據翻。復，扶又翻，或如字。不，讀曰否，又讀如字。泚，且禮翻，又音此。</span>癸亥，以朱泚兼四鎭、北庭行營、涇原節度使，代懷光。<span class="jiazhu">使，疏吏翻。</span></p>
<p class="em2 strong"><span class="yinwen">8</span>三月，翰林學士、左散騎常侍張涉受前湖南觀察使辛京杲金，事覺；上怒，欲置于法。李忠臣以檢校司空、同平章事、奉朝請，<span class="jiazhu">散，悉亶翻。騎，奇寄翻。校，古效翻。朝，直遙翻。</span>言於上曰：<span class="yinhao">「陛下貴爲天子，而先生以乏財犯法，以臣愚觀之，非先生之過也。」</span><span class="jiazhu">張涉先侍讀東宮，故李忠臣言以爲先生。</span>上意解，辛未，放涉歸田里。辛京杲以私忿杖殺部曲，有司奏京杲罪當死，上將從之。李忠臣曰：<span class="yinhao">「京杲諸父兄弟皆戰死，獨京杲至今尙存，臣故以爲當死久矣。」</span>上憫然，左遷京杲諸王傅。忠臣乘機救人，多此類。</p>
<p class="em2 strong"><span class="yinwen">9</span>楊炎罷度支、轉運使，<span class="jiazhu">度，徒洛翻。</span>命金部、倉部代之。旣而省職久廢，<span class="jiazhu">謂尙書省諸司失其職已久。</span>耳目不相接，莫能振舉，天下錢穀無所總領。癸巳，復以諫議大夫韓洄爲戶部侍郎、判度支，以金部郎中萬年杜佑權江、淮水陸轉運使，皆如舊制。<span class="jiazhu">復，扶又翻，或如字。諸杜居城南，時號<span class="yinhao">「城南韋、杜，去天尺五。」</span>戶貫則萬年。</span></p>
<p class="em2 strong"><span class="yinwen">10</span>劉文喜又不受詔，欲自邀旌節；夏，四月，乙未朔，據涇州叛，遣其子質於吐蕃以求援。<span class="jiazhu">質，音致。</span>上命朱泚、李懷光討之，<span class="jiazhu">泚，且禮翻，又音此。</span>又命神策軍使張巨濟將禁兵二千助之。<span class="jiazhu">使，疏吏翻。將，卽亮翻，又音如字。</span></p>
<p class="em2 strong"><span class="yinwen">11</span>吐蕃始聞韋倫歸其俘，<span class="jiazhu">吐，從暾入聲。帝初卽位，欲以德懷吐蕃，遣倫歸代宗朝所獲之俘。</span>不之信，及俘入境，各還部落，稱：<span class="yinhao">「新天子出宮人，放禽獸，英威聖德，洽於中國。」</span>吐蕃大悅，除道迎倫。贊普卽發使隨倫入貢，且致賻贈。<span class="jiazhu">致代宗之賻贈也。賻，音附。</span>癸卯，至京師，上禮接之。旣而蜀將上言：<span class="yinhao">「吐蕃豺狼，所獲俘不可歸。」</span><span class="jiazhu">將上，上卽亮翻，下時掌翻。</span>上曰：<span class="yinhao">「戎狄犯塞則擊之，服則歸之。擊以示威，歸以示信。威信不立，何以懷遠！」</span>悉命歸之。<span class="jiazhu">又悉歸劍南所獲之俘。《考異》曰：《建中實錄》曰：<span class="yinhao">「及境，境上守陴者焚樓櫓、棄城壁而去。初，吐蕃旣得河、湟之地，土宇日廣，守兵勞弊，以國家始因用胡爲邊將而致禍，故得河、隴之士約五十萬人，以爲非族類也，無賢愚，莫敢任者，悉以爲婢僕，故其人苦之。及見倫歸國，皆毛裘蓬首，窺覷牆隙，或搥心隕泣，或東向拜舞，及密通章疏，言蕃之虛實，望王師之至若歲焉。君子曰，惜乎，人心之可乘也。若逾代之後，斯人旣沒，後生安於所習，難秋哉！」</span>此恐沈旣濟之溢美，且欲附楊炎復河、隴之說耳。今不取。</span></p>
<p class="em2 strong"><span class="yinwen">12</span>代宗之世，每元日、冬至、端午、生日，州府於常賦之外競爲貢獻，貢獻多者則悅之。武將、姦吏，緣此侵漁下民。<span class="jiazhu">自代宗迄于五代，正、至、端午、降誕，州府皆有貢獻，謂之四節進奉。將，卽亮翻。</span>癸丑，上生日，<span class="jiazhu">上生於天寶元年四月十九日，不置節名。</span>四方貢獻皆不受。李正己、田悅各獻縑三萬匹，<span class="jiazhu">縑，幷絲繒也。</span>上悉歸之度支以代租賦。<span class="jiazhu">度，徒洛翻。</span></p>
<p class="em2 strong"><span class="yinwen">13</span>五月，戊辰，以韋倫爲太常卿；乙酉，復遣倫使吐蕃。<span class="jiazhu">復，扶又翻。</span>倫請上自爲載書，<span class="jiazhu">載書，盟誓之書。</span>與吐蕃盟；楊炎以爲非敵，請與郭子儀輩爲載書以聞，令上畫可而已，從之。<span class="jiazhu">令，力丁翻。</span></p>
<p class="em2 strong"><span class="yinwen">14</span>朱泚等圍劉文喜於涇州，<span class="jiazhu">泚，且禮翻，又音此。</span>杜其出入，而閉壁不與戰，久之不拔。天方旱，徵發餽運，內外騷然，朝臣上書請赦文喜以蘇疲人者，不可勝紀。<span class="jiazhu">朝，直遙翻。上，時掌翻。勝，音升。</span>上皆不聽，曰：<span class="yinhao">「微孼不除，何以令天下！」</span>文喜使其將劉海賓入奏，<span class="jiazhu">孼，魚列翻。將，卽亮翻。</span>海賓言於上曰：<span class="yinhao">「臣乃陛下藩邸部曲，<span class="jiazhu">帝初以雍王爲天下兵馬元帥，討史朝義，凡在行營，皆部曲也。</span>豈肯附叛臣，必爲陛下梟其首以獻。<span class="jiazhu">爲，于僞翻。梟，堅堯翻。</span>但文喜今所求者節而已，願陛下姑與之，文喜必怠，則臣計得施矣。」</span>上曰：<span class="yinhao">「名器不可假人，<span class="jiazhu">孔子之言。</span>爾能立效固善，我節不可得也。」</span>使海賓歸以告文喜，而攻之如初。減御膳以給軍士，城中將士當受春服者，賜予如故。<span class="jiazhu">予，讀曰與。</span>於是衆知上意不可移。時吐蕃方睦於唐，不爲發兵，<span class="jiazhu">爲，于僞翻。</span>城中勢窮。庚寅，海賓與諸將共殺文喜，傳首，<span class="jiazhu">《考異》曰：《邠志》曰：<span class="yinhao">「詔李懷光、朱泚幷軍誅之，師圍涇城，數月不拔。文喜使其子求救于吐蕃。蕃衆將至，二將議退軍以避之。都遊弈使韓遊瓌爭之曰：『西戎若來，涇衆必變，義不爲文喜沒身於戎虜。』秋七月，西蕃遊騎登高，麾涇人。涇人果曰：『始吾爲文喜求節度耳，王師致討，困則歸之，安能赤土塗面爲異方之人乎！』劉海賓因之殺文喜，以衆降泚。泚無所戮，涇人德之，萌泚之亂亦自此始。」</span>按是時吐蕃通好，無入援文喜事。又《實錄》此月涇州平，而《邠志》云七月西蕃至，皆相違。今從《建中實錄》。</span>而原州竟不果城。</p>
<p class="em2 strong">自上卽位，李正己內不自安，遣參佐入奏事；會涇州捷奏至，上使觀文喜之首而歸。正己益懼。</p>
<p class="em2 strong"><span class="yinwen">15</span>六月，甲午朔，門下侍郎、同平章事崔祐甫薨。<span class="jiazhu">薨，呼肱翻。</span></p>
<p class="em2 strong"><span class="yinwen">16</span>術士桑道茂上言：<span class="yinhao">「陛下不出數年，暫有離宮之厄。<span class="jiazhu">上，時掌翻。離，力智翻。</span>臣望奉天有天子氣，宜高大其城以備非常。」</span>辛丑，命京兆發丁夫數千，雜六軍之士，築奉天城。<span class="jiazhu">《考異》曰：《舊傳》云：<span class="yinhao">「道茂待詔翰林，建中初，神策脩奉天城，道茂請高其垣牆，大爲制度。德宗不之省。及朱泚之亂，帝蒼猝出幸，至奉天，方思道茂之言。時道茂已卒，命祭之。」</span>今從《實錄》及崔庭光《幸奉天錄》。</span></p>
<p class="em2 strong"><span class="yinwen">17</span>初，回紇風俗朴厚，君臣之等不甚異，故衆志專一，勁健無敵。<span class="jiazhu">紇，下沒翻。</span>及有功於唐，<span class="jiazhu">謂平安、史也。</span>唐賜遺甚厚，<span class="jiazhu">遺，于季翻。</span>登里可汗始自尊大，築宮殿以居，婦人有粉黛文繡之飾；中國爲之虛耗，<span class="jiazhu">可，從刊入聲。汗，音寒。爲，于僞翻。</span>而虜俗亦壞。及代宗崩，上遣中使梁文秀往告哀，登里驕不爲禮。九姓胡附回紇者，說登里以中國富饒，今乘喪伐之，可有大利。<span class="jiazhu">使，疏吏翻。說，式芮翻。《考異》曰：旣云乘喪入寇，當在去年。今因源休册命，追敍之耳。</span>登里從之，欲舉國入寇。其相頓莫賀達干，登里之從父兄也，<span class="jiazhu">相，息亮翻。從，才用翻。</span>諫曰：<span class="yinhao">「唐，大國也，無負於我，吾前年侵太原，獲羊馬數萬，可謂大捷，<span class="jiazhu">事見上卷代宗大曆十三年。</span>而道遠糧乏，比歸，士卒多徒行者。<span class="jiazhu">比，必利翻，及也。道遠糧乏，士卒殺馬食之，故多徒行。</span>今舉國深入，萬一不捷，將安歸乎！」</span>登里不聽。頓莫賀乘人心之不欲南寇也，舉兵擊殺之，幷九姓胡二千人，自立爲合骨咄祿毗伽可汗，遣其臣聿達干與梁文秀俱入見，<span class="jiazhu">咄，當沒翻。伽，求迦翻。可，從刊入聲。汗，音寒。見，賢遍翻。</span>願爲藩臣，垂髮不翦，以待詔命。乙卯，命京兆少尹臨漳源休册頓莫賀爲武義成功可汗。<span class="jiazhu">少，始照翻。臨漳縣，屬相州，本鄴縣地，東魏孝靜帝分鄴縣，於鄴城中置臨漳縣。《考異》曰：《舊傳》曰：<span class="yinhao">「休妻，卽吏部侍郎王翊女也，因小忿而離，妻族上訴，下御史臺驗理。休遲留不答款狀，除名，配流溱州。久之，移岳州。建中初，楊炎執政，以京兆尹嚴郢威名稍著，心欲傾之。郢，卽王翊甥壻也。休與王氏離絕之時，炎風聞休、郢有隙，遂擢休自流人爲京兆少尹，俾令伺郢過失。休旣在職久，與郢親善，炎怒之，奏令以本官兼御史中丞，奉使回紇。」</span>按休奉使時，回紇方恭順，張光晟未殺董突，炎安知回紇欲殺休而遣之！今不取。</span></p>
<p class="em2 strong"><span class="yinwen">18</span>秋，七月，丙寅，邵州賊帥王國良降。<span class="jiazhu">帥，所類翻。降，戶江翻。</span>國良本湖南牙將，觀察使辛京杲使戍武岡，<span class="jiazhu">將，卽亮翻。使，疏吏翻。武岡縣，漢零陵郡都梁縣之地，晉分都梁置武岡縣，今岡東五十里，有漢都梁故城，是也。後漢武陵蠻爲漢所伐，來保此岡，故謂之武岡。《郡國志》云：武岡，接武陵，因以得名，隋廢，武德四年，分邵陽復置武岡縣，屬邵州。《新志》曰：本武攸縣，武德四年更名。梁夫夷縣，在今武岡界。</span>以扞西原蠻。京杲貪暴，國良家富，京杲以死罪加之；國良懼，據縣叛，與西原蠻合，聚衆千人，侵掠州縣，瀕湖千里，咸被其害。<span class="jiazhu">被，皮義翻。</span>詔荊、黔、洪、桂諸道合兵討之，<span class="jiazhu">荊南節度使，治荊州。黔中觀察使，治黔州。江南西道觀察使，治洪州。桂管經略觀察使，治桂州。黔，音禽。</span>連年不能克。及曹王皋爲湖南觀察使，曰：<span class="yinhao">「驅疲甿，誅反仄，非策之得者也。」</span>乃遺國良書，<span class="jiazhu">遺，于季翻。</span>言：<span class="yinhao">「將軍非敢爲逆，欲救死耳。我與將軍俱爲辛京杲所構，<span class="jiazhu">曹王皋事見上大曆十四年。</span>我已蒙聖朝湔洗，何心復加兵刃於將軍乎！<span class="jiazhu">朝，直遙翻。復，扶又翻，又音如字。</span>將軍遇我，不速降，後悔無及。」</span>國良且喜且懼，遣使乞降，猶疑未決。皋乃假爲使者，從一騎，越五百里，抵國良壁，鞭其門，大呼曰：<span class="yinhao">「我曹王也，<span class="jiazhu">使，疏吏翻。騎，奇寄翻。呼，火故翻。</span>來受降！」</span>舉軍大驚。國良趨出，迎拜請罪。皋執其手，約爲兄弟，盡焚攻守之具，散其衆，使還農。詔赦國良罪，賜名惟新。<span class="jiazhu">按《新書·南蠻傳》：西原蠻居廣、容之南，邕、桂之西，地數千里，種落甚衆。乾元以來，累爲叛亂，與夷獠梁崇牽、覃問、西原酋長吳功曹合兵內寇，陷道州，進攻永州，陷邵州。辛京杲遣王國良戍武岡，國良亦叛。建中初，城潊州以斷西原，國良乃降。降，戶江翻。</span></p>
<p class="em2 strong"><span class="yinwen">19</span>辛巳，遙尊上母沈氏爲皇太后。<span class="jiazhu">沈氏以開元末選入代宗宮，安祿山之亂，玄宗避賊，諸王妃妾不及從者，皆爲賊所得，拘之東都之掖庭。代宗克東都，入宮，得沈氏，留之東都宮中。史思明再陷東都，遂失所在。</span></p>
<p class="em2 strong"><span class="yinwen">20</span>荊南節度使庾準希楊炎指，奏忠州刺史劉晏與朱泚書求營救，辭多怨望，又奏召補州兵，欲拒朝命，<span class="jiazhu">忠州，荊南巡屬也，故庾準得以誣奏劉晏。使，疏吏翻。泚，且禮翻，又音此。朝，直遙翻；下同。</span>炎證成之；上密遣中使就忠州縊殺之，<span class="jiazhu">縊，於賜翻，又於計翻。</span>己丑，乃下詔賜死。天下冤之。</p>
<p class="em2 strong">初，安、史之亂，數年間，天下戶口什亡八九，州縣多爲藩鎭所據，貢賦不入，朝廷府庫耗竭，中國多故，戎狄每歲犯邊，所在宿重兵，仰給縣官，<span class="jiazhu">朝，直遙翻。仰，牛向翻。</span>所費不貲，皆倚辦於晏。晏初爲轉運使，獨領陜東諸道，<span class="jiazhu">寶應元年，劉晏充度支、轉運等使。代宗廣德二年，始以晏爲河南、江·淮以來轉運使，乃疏浚汴水以開漕運之利。陝，失冉翻。</span>陝西皆度支領之，末年兼領，未幾而罷。<span class="jiazhu">度，徒洛翻。大曆十四年，晏兼判度支，建中元年罷。幾，居豈翻。</span></p>
<p class="em2 strong">晏有精力，多機智，變通有無，曲盡其妙。常以厚直募善走者，置遞相望，覘報四方物價，<span class="jiazhu">覘，丑廉翻。</span>雖遠方，不數日皆達使司，<span class="jiazhu">使司，謂轉運使司。</span>食貨輕重之權，悉制在掌握，國家獲利而天下無甚貴甚賤之憂。常以爲：<span class="yinhao">「辦集衆務，在於得人，故必擇通敏、精悍、廉勤之士而用之；至於句檢簿書，<span class="jiazhu">悍，侯旰翻，又下罕翻。句，古侯翻。</span>出納錢穀，<span class="jiaozhusup">【章：十二行本「穀」下有「事雖至細」四字；乙十一行本同；退齋校同，無「事」字。】</span>必委之士類；吏惟書符牒，不得輕出一言。」</span>常言：<span class="yinhao">「士陷贓賄，則淪棄於時，名重於利，故士多清脩；吏雖潔廉，終無顯榮，利重於名，故吏多貪汚。」</span>然惟晏能行之，他人效者終莫能逮。其屬官雖居數千里外，奉敎令如在目前，起居語言，無敢欺紿。<span class="jiazhu">紿，待亥翻。</span>當時權貴，或以親故屬之者，<span class="jiazhu">屬，之欲翻。</span>晏亦應之，使俸給多少，遷次緩速，皆如其志，然無得親職事。其場院要劇之官，<span class="jiazhu">俸，扶用翻。少，始紹翻。場，謂交場、船場。院，謂巡院。</span>必盡一時之選。故晏沒之後，掌財賦有聲者，多晏之故吏也。</p>
<p class="em2 strong">晏又以爲戶口滋多，則賦稅自廣，故其理財<span class="jiaozhusup">【章：十二行本「財」下有「常」字；乙十一行本同。】</span>以愛<span class="jiaozhusup">【章：十二行本「愛」作「養」；乙十一行本同。】</span>民爲先。諸道各置知院官，<span class="jiazhu">知院官，掌諸道巡院者也。</span>每旬月，具州縣雨雪豐歉之狀白使司，豐則貴糴，歉則賤糶，或以穀易雜貨供官用，及於豐處賣之。知院官始見不稔之端，先申，至某月須如干蠲免，某月須如干救助，<span class="jiazhu">使，疏吏翻。如干，猶言若干也。程大昌曰：若干者，設數之言也。干，猶箇也。若箇，猶言幾何枚也。又說：干者，十干，自甲至癸也，亦以數言也。</span>及期，晏不俟州縣申請，卽奏行之，應民之急，未嘗失時，不待其困弊、流亡、餓殍，然後賑之也。由是民得安其居業，戶口蕃息。<span class="jiazhu">殍，居表翻。賑，津忍翻。蕃，音煩。</span>晏始爲轉運使，時天下見戶不過二百萬緡，季年乃千餘萬緡。</p>
<p class="em2 strong">晏專用榷鹽法充軍國之用。時自許、汝、鄭、鄧之西，皆食河東池鹽，度支主之；汴、滑、唐、蔡之東，<span class="jiazhu">統，他綜翻，俗音如字。緡，眉巾翻。榷，古岳翻。代宗寶應元年，更豫州爲蔡州，避上名也。</span>皆食海鹽，晏主之。晏以爲官多則民擾，故但於出鹽之鄕置鹽官，收鹽戶所煑之鹽轉鬻於商人，任其所之，自餘州縣不復置官。<span class="jiazhu">復，扶又翻；下價復同。</span>其江嶺間去鹽鄕遠者，轉官鹽於彼貯之。或商絕鹽貴，則減價鬻之，謂之常平鹽，<span class="jiazhu">後又榷茶，遂置常平茶鹽官。貯，丁呂翻。</span>官獲其利而民不乏鹽。其始江、淮鹽利不過四十萬緡，季年乃六百餘萬緡，由是國用充足而民不困弊。其河東鹽利，不過八十萬緡，而價復貴於海鹽。</p>
<p class="em2 strong">先是，運關東穀入長安者，<span class="jiazhu">先，悉薦翻。</span>以河流湍悍，率一斛得八斗至者，則爲成勞，受優賞。晏以爲江、汴、河、渭，水力不同，各隨便宜，造運船，敎漕卒，江船達揚州，汴船達河陰，<span class="jiazhu">悍，下罕翻，又侯旰翻。汴，皮變翻。江船達揚州，入淮；汴船自清口達河陰。開元二十二年，分汜水、武涉、滎澤，置河陰縣，屬河南府，有河陰倉。</span>河船達渭口，渭船達太倉，<span class="jiazhu">渭口，謂渭水入河之口。</span>其間緣水置倉，轉相受給。自是每歲運穀或至百餘萬斛，無斗升沈覆者。<span class="jiazhu">沈，持林翻。</span>船十艘爲一綱，使軍將領之，<span class="jiazhu">艘，蘇遭翻。將，卽亮翻。</span>十運無失，授優勞，官其人。數運之後，無不斑白者。晏於揚子置十場造船，每艘給錢千緡。<span class="jiazhu">艘，蘇遭翻。緡，眉巾翻。</span>或言<span class="yinhao">「所用實不及半，虛費太多。」</span>晏曰：<span class="yinhao">「不然，論大計者固不可惜小費，凡事必爲永久之慮。今始置船場，執事者至多，當先使之私用無窘，則官物堅牢矣。若遽與之屑屑校計錙銖，<span class="jiazhu">窘，巨隕翻。八銖爲錙，十絫爲銖。</span>安能久行乎！異日必有患吾所給多而減之者；減半以下猶可也，過此則不能運矣。」</span>其後五十年，有司果減其半。及咸通中，有司計費以給之，無復羨餘，<span class="jiazhu">復，扶又翻，又音如字。羨，于線翻，羨贏也。</span>船益脆薄易壞，<span class="jiazhu">易，以豉翻。</span>漕運遂廢矣。<span class="jiazhu">宋白曰：武德、永徽之後，姜行本、薛大鼎、褚朗皆言漕運未通濟。後監察御史王師順請運晉、絳之粟于河、渭之間，始置渭橋倉。開元初，李傑爲水運使，始大興漕事。十八年，裴耀卿以言漕運拜江淮轉運使，以崔希逸、蕭炅爲副。轉運、鹽鐵有副使自此始。肅宗初，第五琦以錢穀見，始置江淮租庸使，乾元初，加鹽鐵使，始大鹽鐵法，就山海井竈收榷其鹽，立監院官吏。至劉晏，始以鹽鐵兼漕運。</span></p>
<p class="em2 strong">晏爲人勤力，事無閒劇，必於一日中決之，不使留宿，後來言財利者皆莫能及之。</p>
<p class="em2 strong"><span class="yinwen">21</span>八月，甲午，振武留後張光晟殺回紇使者董突<span class="jiaozhusup">【張：作「突董」；下同。】</span>等九百餘人。董突者，武義可汗之叔父也。<span class="jiazhu">晟，成正翻。紇，下沒翻。可，從刊入聲。汗，音寒。</span>代宗之世，九姓胡常冒回紇之名，雜居京師，殖貨縱暴，與回紇共爲公私之患；上卽位，命董突盡帥其徒歸國，輜重甚盛。<span class="jiazhu">帥，讀曰率。輜，莊持翻。重，直用翻。</span>至振武，留數月，厚求資給，日食肉千斤，他物稱是，<span class="jiazhu">稱，尺證翻。</span>縱樵牧者暴踐果稼，振武人苦之。光晟欲殺回紇，取其輜重，而畏其衆強，未敢發。九姓胡聞其種族爲新可汗所誅，多道亡，<span class="jiazhu">踐，息淺翻。種，章勇翻。</span>董突防之甚急；九姓胡不得亡，又不敢歸，乃密獻策於光晟，請殺回紇。光晟喜其黨自離，許之。上以陜州之辱，<span class="jiazhu">事見二百二十二卷寶應元年。陜，失冉翻。</span>心恨回紇；光晟知上旨，乃奏稱：<span class="yinhao">「回紇本種非多，<span class="jiazhu">紇，下沒翻。晟，成正翻。種，章勇翻。</span>所輔以強者，羣胡耳。今聞其自相魚肉，頓莫賀新立，移地健有孼子，<span class="jiazhu">登里可汗名移地健。</span>及國相、梅錄各擁兵數千人相攻，<span class="jiazhu">國相，息亮翻。宋白曰：梅錄，回鶻將軍號。柳公綽帥河東時，有梅錄將軍李暢入貢。</span>國未定。彼無財則不能使其衆，陛下不乘此際除之，乃歸其人，與之財，正所謂借寇兵齎盜糧者也。<span class="jiazhu">引李斯諫秦王逐客之言。</span>請殺之。」</span>三奏，上不許。光晟乃使副將過其館門，故不爲禮；董突怒，執而鞭之數十。光晟勒兵掩擊，幷羣胡盡殺之，聚爲京觀。獨留一胡，使歸國爲證，曰：<span class="yinhao">「回紇鞭辱大將，且謀襲據振武，故先事誅之。」</span><span class="jiazhu">將，卽亮翻。觀，古玩翻。先，悉薦翻。</span>上徵光晟爲右金吾將軍，遣中使王嘉祥往致信幣。回紇請得專殺者以復讎，上爲之貶光晟爲睦王傅以慰其意。<span class="jiazhu">睦王述，上弟也。爲，于僞翻。</span></p>
<p class="em2 strong"><span class="yinwen">22</span>加<span class="jiaozhusup">【章：十二行本「加」上有「丁未」二字；乙十一行本同。】</span>盧龍、隴右、涇原節度使朱泚兼中書令，盧龍、隴右節度如故。<span class="jiazhu">使，疏吏翻。</span>以舒王謨爲四鎭·北庭行軍、涇原節度大使，<span class="jiazhu">行軍，當作行營。</span>以涇州牙前兵馬使河中姚令言爲留後。<span class="jiazhu">爲後姚令言以涇原兵作亂張本。《考異》曰：《舊傳》：<span class="yinhao">「孟皞尋歸朝，遂拜令言爲四鎭·北庭行營、涇原節度使。」</span>按《實錄》，建中三年八月，以涇原節度留後姚令言爲節度使，此年必始爲留後也。按《姚令言傳》：建中元年，孟皞爲涇原節度留後，自以文吏進身，不樂軍旅，頻表薦令言謹肅，堪任將帥。皞尋歸朝。</span>謨，邈之子也。<span class="jiazhu">邈，代宗子，大曆八年薨。</span>早孤，上子之。</p>
<p class="em2 strong"><span class="yinwen">23</span>癸丑，詔贈太后父、祖、兄、弟官，及自餘宗族男女拜官封邑者告第告身，<span class="jiazhu"><span class="yinhao">「第」</span>，恐當作<span class="yinhao">「策」</span>。</span>凡百二十有七通；中使以馬負而賜之。</p>
<p class="em2 strong"><span class="yinwen">24</span>九月，壬午，將作奏宣政殿廊壞，十月魁岡，未可脩。<span class="jiazhu">陰陽家拘忌，有天岡、河魁。凡魁岡之月及所繫之地，忌脩造。史炤曰：魁岡者，北斗魁星之氣，十月在戌，爲魁岡。宋白曰：陰陽氏書，謂是歲孟冬爲魁岡，不利脩作。</span>上曰：<span class="yinhao">「但不妨公害人，則吉矣。安問時日！」</span>卽命脩之。</p>
<p class="em2 strong"><span class="yinwen">25</span>大曆以前，賦斂出納俸給皆無法，長吏得專之；重以元、王秉政，貨賂公行，<span class="jiazhu">斂，力贍翻。長，知兩翻。俸，扶用翻。元、王，謂元載、王縉也。</span>天下不按贓吏者殆二十年。<span class="jiazhu">《考異》曰：《建中實錄》云<span class="yinhao">「三十年」</span>，蓋字之誤也。</span>惟江西觀察使路嗣恭按虔州刺史源敷翰，流之。上以宣歙觀察使薛邕，文雅舊臣，徵為左丞；邕去宣州，盜隱官物以巨萬計，殿中侍御史員㝢發之。<span class="jiazhu">時以宣、歙二州依山而扼江、湖之要，分置觀察使。使，疏吏翻。歙，音攝。員，音運，姓也。</span>冬，十月，己亥，貶連山尉。<span class="jiazhu">連山縣，屬連州，晉武帝分桂陽立廣惠縣，隋改爲廣澤，仁壽元年，改爲連山縣，避太子廣諱也。</span>於是州縣始畏朝典，不敢放縱。</p>
<p class="em2 strong">上初卽位，疏斥宦官，親任朝士，而張涉以儒學入侍，薛邕以文雅登朝，<span class="jiazhu">朝，直遙翻。</span>繼以贓敗。宦官武將得以藉口，曰：<span class="yinhao">「南牙文臣贓動至巨萬，而謂我曹濁亂天下，豈非欺罔邪！」</span><span class="jiazhu">將，卽亮翻。邪，音耶。</span>於是上心始疑，不知所倚仗矣。</p>
<p class="em2 strong"><span class="yinwen">26</span>中書舍人高參請分遣諸沈訪求太后，庚寅，以睦王述爲奉迎使，工部尙書喬琳副之，又命諸沈四人爲判官，與中使分行諸道求之。<span class="jiazhu">尙，辰羊翻。行，下孟翻，又音如字。</span></p>
<p class="em2 strong"><span class="yinwen">27</span>十一月，初令待制官外，更引朝集使二人，訪以時政得失，遠人疾苦。<span class="jiazhu">令，力丁翻。朝，直遙翻。使，疏吏翻。</span></p>
<p class="em2 strong"><span class="yinwen">28</span>先是，公主下嫁者，舅姑拜之，婦不答。<span class="jiazhu">先，悉薦翻。</span>上命禮官定公主拜見舅、姑及壻之諸父、兄、姊之儀，舅、姑坐受於中堂，兄、<span class="jiaozhusup">【章：十二行本「兄」上有「諸父」二字；乙十一行本同；退齋校同。】</span>姊立受於東序，如家人禮。有縣主將嫁，擇用丁丑，是日，上之從父妹卒，<span class="jiazhu">姊，蔣兕翻。從，才用翻。</span>命罷之。有司奏：<span class="yinhao">「供張已備，<span class="jiazhu">供，居用翻。張，知亮翻。</span>且殤服不足廢事。」</span><span class="jiazhu">殤，音傷。《說文》：未成人而死者爲殤。《禮》：十九至十六死者爲長殤，十五至十二死者爲中殤，十一至八歲死者爲下殤。</span>上曰：<span class="yinhao">「爾愛其費，我愛其禮。」</span>卒罷之。<span class="jiazhu">卒，子恤翻。</span>至德以來，國家多事，公主、郡、縣主多不以時嫁，有華髮者，雖居禁中，或十年不見天子；上始引見諸宗女，<span class="jiazhu">髮中白者曰華。見，賢遍翻。</span>尊者致敬，卑者存慰，悉命嫁之。所齎小大之物，必經心目。己卯、庚辰二日，嫁岳陽等九<span class="jiaozhusup">【章：十二行本「九」作「凡」；乙十一行本同。】</span>十一縣主。<span class="jiazhu">齎，則兮翻。</span></p>
<p class="em2 strong"><span class="yinwen">29</span>吐蕃見韋倫再至，益喜。<span class="jiazhu">是年五月，韋倫再使吐蕃。吐，從暾入聲。</span>十二月，辛卯朔，倫還，吐蕃遣其相論欽明思等入貢。<span class="jiazhu">還，從宣翻，又音如字。相，息亮翻。</span></p>
<p class="em2 strong"><span class="yinwen">30</span>是歲，册太子母王氏爲淑妃。</p>
<p class="em2 strong"><span class="yinwen">31</span>天下稅戶三百八萬五千七十六，籍兵七十六萬八千餘人，<span class="jiazhu">籍兵，兵之著籍者也。</span>稅錢一千八十九萬八千餘緡，穀二百一十五萬七千餘斛。<span class="jiazhu">緡，眉巾翻。</span></p>
<p class="strong"><span class="section" id="title-6"><span data-head-description="" data-head-level="h4" data-head-title="建中二年">二年</span></span><span class="biaozhusup" data-rel="（辛酉、七八一年）"></span></p>
<p class="em2 strong"><span class="yinwen">1</span>春，正月，戊辰，成德節度使李寶臣薨。<span class="jiazhu">恆、冀，成德軍。《考異》曰：《建中實錄》云：<span class="yinhao">「二月丁巳，寶臣卒。」</span>疑奏到之日也。今從《德宗實錄》。谷況《燕南記》曰：<span class="yinhao">「忠志末年，惟納妖妄之人、兼陰陽、術數、諂媚苟且之輩，爭獻圖讖，稱有尊位，詐作朱草、靈芝，鑿石上作名字。又於後堂院結壇場，清齋菜食，置金杯、玉斝、銀盤，云甘露神酒自至其內。又言天符下降。忠志自謂命符上天，將吏罔有諫者。使行文牒，布告州縣云：『靈芝朱草，王者之瑞，輒生壇上，香滿院中，靈石呈祥，天符飛應，甘露如蜜，神酒盈杯，匪我所求，不期自至，各牒管內郡縣，宜令知委，同爲喜慶也。』旣而日爲妖妄者更相矯云：『不日當有天神下降，持金箱玉印而至，然後卽大位，爲天所授也。四方皆自歸伏，不待征討，海內坐而定矣。』忠志大悅。多以金、銀、羅、錦、異物賞之。陰陽、妖妄者自知虛僞，恐事泄見誅，共言：『相公宜服甘露、靈芝草湯，卽天神降速。』忠志一任妖者，遂於湯中密著毒藥，旣飲畢，便失音，三日而卒。」</span>《舊傳》亦以爲然。按方士妖妄，必爲一府所疾，所憑恃者寶臣一人耳。若酖殺寶臣，身在府中，逃無所之，安能免死乎！計方士雖愚，必不爲此。蓋時人見寶臣曾飲其湯，遇疾而死，以爲方士所酖，谷況承而書之耳。</span>寶臣欲以軍府傳其子行軍司馬惟岳，以其年少闇弱，<span class="jiazhu">少，詩照翻。</span>豫誅諸將之難制者<span class="jiazhu">將，卽亮翻。</span>深州刺史張獻誠等，至有十餘人同日死者。寶臣召易州刺史張孝忠，孝忠不往，使其弟孝節召之。孝忠使孝節謂寶臣曰：<span class="yinhao">「諸將何罪，連頸受戮！孝忠懼死，不敢往，亦不敢叛，正如公不入朝之意耳。」</span><span class="jiazhu">朝，直遙翻。</span>孝節泣曰：<span class="yinhao">「如此，孝節必死。」</span>孝忠曰：<span class="yinhao">「往則倂命，我在此，必不敢殺汝。」</span>遂歸，寶臣亦不之罪也。兵馬使王武俊，位卑而有勇，故寶臣特親愛之，以女妻其子士眞，<span class="jiazhu">使，疏吏翻。妻，七細翻。</span>士眞復厚結其左右；故孝忠、武俊獨全。<span class="jiazhu">史言人不可妄殺，且爲孝忠、武俊歸國張本。復，扶又翻。</span></p>
<p class="em2 strong">及薨，孔目官胡震、家僮王他奴勸惟岳匿喪二十餘日，詐爲寶臣表，求令惟岳繼襲，上不許；<span class="jiazhu">令，力丁翻。</span>遣給事中汲人班宏往問寶臣疾，且諭之。惟岳厚賂宏，宏不受，還報。惟岳乃發喪，自爲留後，使將佐共奏求旌節，上又不許。<span class="jiazhu">汲縣，屬衞州。還，從宣翻，又音如字。將，卽亮翻。</span></p>
<p class="em2 strong">初，寶臣與李正己、田承嗣、梁崇義相結，<span class="jiazhu">事見上卷代宗大曆十二年。嗣，祥吏翻。</span>期以土地傳之子孫。故承嗣之死，<span class="jiazhu">見上卷大曆十四年。</span>寶臣力爲之請于朝，<span class="jiazhu">爲，于僞翻；下屢爲同。朝，直遙翻。</span>使以節授田悅；代宗從之。悅初襲位，事朝廷禮甚恭，河東節度使馬燧表其必反，請先爲備。至是悅屢爲惟岳請繼襲，上欲革前弊，不許；或諫曰：<span class="yinhao">「惟岳已據父業，不因而命之，必爲亂。」</span>上曰：<span class="yinhao">「賊本無資以爲亂，皆藉我土地，假我位號，以聚其衆耳。曏日因其所欲而命之多矣，而亂日益滋。是爵命不足以已亂而適足以長亂也。<span class="jiazhu">德宗銳於削平藩鎭而發是言，誠中肅、代之病，而終不能已亂，亦以召亂，所行者未能副其言也。長，知丈翻。</span>然則惟岳必爲亂，命與不命等耳。」</span>竟不許。悅乃與李正己各遣使詣惟岳，潛謀勒兵拒命。</p>
<p class="em2 strong">魏博節度副使田庭玠謂悅曰：<span class="yinhao">「爾藉伯父遺業，<span class="jiazhu">田承嗣者，悅之伯父也。</span>但謹事朝廷，坐享富貴，不亦善乎！柰何無故與恆、鄆共爲叛臣！<span class="jiazhu">成德節度使治恆州，淄青節度使治鄆州，故以恆、鄆稱之。恆，戶登翻。鄆，音運。</span>爾觀兵興以來，逆亂者誰能保其家乎？必欲行爾之志，可先殺我，無使我見田氏之族滅也。」</span>因稱病臥家。悅自往謝之，庭玠閉門不內，竟以憂卒。<span class="jiazhu">卒，子恤翻。</span></p>
<p class="em2 strong">成德判官邵眞聞李惟岳之謀，泣諫曰：<span class="yinhao">「先相公受國厚恩，大夫衰絰之中，<span class="jiazhu">相，息亮翻。衰，倉回翻。</span>遽欲負國，此甚不可。」</span>勸惟岳執李正己使者送京師，且請討之，曰：<span class="yinhao">「如此，朝廷嘉大夫之忠，則旄節庶幾可得。」</span><span class="jiazhu">使，疏吏翻。朝，直遙翻。幾，居希翻。</span>惟岳然之，使眞草奏。長史畢華曰：<span class="yinhao">「先公與二道結好二十餘年，<span class="jiazhu">長，知兩翻。好，呼到翻。</span>柰何一旦棄之！且雖執其使，朝廷未必見信。正己忽來襲我，孤軍無援，何以待之！」</span>惟岳又從之。</p>
<p class="em2 strong">前定州刺史谷從政，惟岳之舅也，有膽略，頗讀書，王武俊等皆敬憚之，爲寶臣所忌，從政乃稱病杜門。惟岳亦忌之，不與圖事，日夜獨與胡震、王他奴等計議，多散金帛以悅將士。<span class="jiazhu">將，卽亮翻。</span>從政往見惟岳曰：<span class="yinhao">「今海內無事，自上國來者，<span class="jiazhu">時藩鎭竊據，自比古諸侯，謂京師爲上國。</span>皆言天子聰明英武，志欲致太平，深不欲諸侯子孫專地。爾今首違詔命，天子必遣諸道致討。將士受賞，<span class="jiaozhusup">【章：十二行本「賞」下有「之際」二字；乙十一行本同；退齋校同；張校同，云無註本亦無。】</span>皆言爲大夫盡死；<span class="jiazhu">爲，于僞翻；下且爲同。</span>苟一戰不勝，各惜其生，誰不離心！大將有權者，乘危伺便，咸思取爾以自爲功矣。<span class="jiazhu">伺，相吏翻。</span>且先相公所殺高班大將，殆以百數，撓敗之際，<span class="jiazhu">撓，奴敎翻。</span>其子弟欲復仇者，庸可數乎！又，相公與幽州有隙，<span class="jiazhu">謂李寶臣襲朱滔也。事見上卷代宗大曆之十年。</span>朱滔兄弟常切齒於我，今天子必以爲將；滔與吾擊柝相聞，<span class="jiazhu">《左傳》曰：魯擊柝聞於邾。謂接境也。</span>計其聞命疾驅，若虎狼之得獸也，何以當之！<span class="jiazhu">是後李惟岳禍敗，皆如谷從政所言。</span>昔田承嗣從安、史父子同反，身經百戰，凶悍聞於天下，<span class="jiazhu">嗣，祥吏翻。悍，下罕翻，又戶旰翻。</span>違詔舉兵，自謂無敵；及盧子期就擒，吳希光歸國，承嗣指天垂泣，身無所措。賴先相公按兵不進，且爲之祈請，先帝寬仁，赦而不誅，<span class="jiazhu">事亦見上卷大曆十年。相，息亮翻。爲，于僞翻。</span>不然，田氏豈有種乎！況爾生長富貴，齒髮尙少，不更艱危，<span class="jiazhu">種，章勇翻。長，知丈翻。少，詩照翻。更，工衡翻。</span>乃信左右之言，欲效承嗣所爲乎！爲爾之計，不若辭謝將佐，使惟誠攝領軍府，身自入朝，乞留宿衞，因言惟誠且留攝事。恩命決於聖志；上必悅爾忠義，縱無大位，不失榮祿，永無憂矣。不然，大禍將<span class="jiaozhusup">【章：十二行本「將」下有「至悔之何」四字；乙十一行本同；退齋校同；張校同，云無註本亦無。】</span>及。吾亦知爾素疏忌我，顧以舅甥之情，事急，不得不言耳！」</span>惟岳<span class="jiaozhusup">【章：十二行本「岳」下有「及左右」三字；乙十一行本同；張校同，云無註本亦無。】</span>見其言切，益惡之。從政乃復歸，杜門稱病。<span class="jiazhu">將，卽亮翻。朝，直遙翻。惡，烏路翻。復，扶又翻，又音如字。</span>惟誠者，惟岳之庶兄也，謙厚好書，得衆心，<span class="jiazhu">好，呼到翻。</span>其母妹爲李正己子婦。<span class="jiazhu">母妹者，惟誠同母之妹也。</span>是日，惟岳送惟誠於正己，正己使復姓張，遂仕淄青。惟岳遣王他奴詣從政家，察其起居，<span class="jiazhu">將殺之，示之以意，使自引分。</span>從政飲藥而卒；<span class="jiazhu">卒，子恤翻。</span>且死，曰：<span class="yinhao">「吾不憚死，哀張氏今族滅矣！」</span><span class="jiazhu">李寶臣本張忠志，故云然。</span></p>
<p class="em2 strong">劉文喜之死也，李正己、田悅等皆不自安；劉晏死，正己等益懼，<span class="jiazhu">劉文喜、劉晏死皆見上年。</span>相謂曰：<span class="yinhao">「我輩罪惡，豈得與劉晏比乎！」</span><span class="jiazhu">李正己、田悅非面相告語也，使人傳言有此語。</span>會汴州城隘，廣之，東方人訛言<span class="yinhao">「上欲東封，<span class="jiazhu">汴，皮變翻。隘，烏介翻。東封，非東封泰山之謂，蓋用《左傳》燭之武說<span class="yinhao">「秦伯旣東封鄭，又欲肆其西封」</span>之語。</span>，故城汴州。」</span>正己懼，發兵萬人屯曹州；<span class="jiazhu">曹州，李正己巡屬，與汴州接壤。</span>田悅亦完聚爲備，<span class="jiazhu">杜預曰：完聚者，完城郭，聚人民。</span>與梁崇義、李惟岳遙相應助，河南士民騷然驚駭。</p>
<p class="em2 strong">永平舊領汴、宋、滑、亳、陳、潁、泗七州，<span class="jiazhu">此平李靈耀後，永平軍所領巡屬也。按代宗大曆七年，賜滑亳軍號永平；十一年，平李靈耀，增領宋、泗二州，十四年，增領汴、潁二州，滑亳未賜軍號之前，已領陳州，共七州。</span>丙子，分宋、亳、潁別爲節度使，以宋州刺史劉洽爲之；以泗州隸淮南；又以東都留守路嗣恭爲懷·鄭·汝·陜四州、河陽三城節度使。<span class="jiazhu">使，疏吏翻。守，式又翻。嗣，祥吏翻。陜，失冉翻。</span>旬日，又以永平節度使李勉都統洽、嗣恭二道，仍割鄭州隸之，選嘗爲將者爲諸州刺史，以備正己等。<span class="jiazhu">統，他綜翻，俗又讀如字。將，卽亮翻。</span></p>
<p class="em2 strong"><span class="yinwen">2</span>初，高力士有養女嫠居東京，<span class="jiazhu">嫠，里之翻。無夫爲嫠。</span>頗能言宮中事，女官李眞一意其爲沈太后，詣使者具言其狀。<span class="jiazhu">去年遣使求太后。</span>上聞之，驚喜。時沈氏故老已盡，無識太后者。上遣宦官、宮人往驗視之，年狀頗同，宦官、宮人不審識太后，皆言是。高氏辭稱實非太后，驗視者益疑之，強迎入上陽宮。<span class="jiazhu">強，其兩翻；下所強同。</span>上發宮女百餘人，齎乘輿服御物就上陽宮供奉。<span class="jiazhu">乘，繩證翻。輿，音于。</span>左右誘諭百方，<span class="jiazhu">誘，音酉。</span>高氏心動，乃自言是。驗視者走馬入奏，上大喜。二月，辛卯，上以偶日御殿，羣臣皆入賀。<span class="jiazhu">唐制，天子以隻日受朝賀，今喜於得太后，故以耦日御殿而受賀。</span>詔有司草儀奉迎。高氏弟承悅在長安，恐不言，久獲罪，遽自言本末。上命力士養孫樊景超往覆視，景超見高氏居內殿，以太后自處，<span class="jiazhu">處，昌呂翻。</span>左右侍衞甚嚴。景超謂高氏曰：<span class="yinhao">「姑何自置身於俎上！」</span><span class="jiazhu">謂將以詐僞伏罪，如置身俎上，以俟刀也。</span>左右叱景超使下，景超抗聲曰：<span class="yinhao">「有詔，太后詐僞，左右可下。」</span>左右皆下殿。高氏乃曰：<span class="yinhao">「吾爲人所強，非己出也。」</span><span class="jiazhu">強，其兩翻。</span>以牛車載還其家。<span class="jiazhu">還，從宣翻，又音如字。</span>上恐後人不復敢言太后，皆不之罪，曰：<span class="yinhao">「吾寧受百欺，庶幾得之。」</span><span class="jiazhu">復，扶又翻。幾，居依翻。</span>自是四方稱得太后者數四，皆非是，而眞太后竟不知所之。<span class="jiazhu">之，往也。</span></p>
<p class="em2 strong"><span class="yinwen">3</span>御史中丞盧𣏌，奕之子也，<span class="jiazhu">天寶十四載，安祿山陷洛陽，李憕、盧奕死之。</span>貌醜，色如藍，有口辯；上悅之，丁未，擢爲大夫，<span class="jiazhu">擢爲御史大夫。</span>領京畿觀察使。<span class="jiazhu">句。</span>郭子儀每見賓客，姬妾不離側。𣏌嘗往問疾，子儀悉屛侍妾，獨隱几待之。<span class="jiazhu">離，力智翻。屛，必郢翻。隱，於靳翻。</span>或問其故，子儀曰：<span class="yinhao">「𣏌貌陋而心險，婦人輩見之必笑，他日𣏌得志，吾族無類矣！」</span></p>
<p class="em2 strong">楊炎旣殺劉晏，朝野側目，李正己累表請晏罪，譏斥朝廷。炎懼，遣腹心分詣諸道，以宣慰爲名，實使之密諭節度使云：<span class="yinhao">「晏昔朋附姦邪，請立獨孤后，上自惡而殺之。」</span>上聞而惡之，<span class="jiazhu">朝，直遙翻。度使，疏吏翻。惡，烏路翻。</span>由是有誅炎之志，隱而未發。乙巳，遷炎爲中書侍郎，擢盧𣏌爲門下侍郎，並同平章事，不專任炎矣。𣏌蕞陋，無文學，<span class="jiazhu">蕞，徂外翻。</span>炎輕之，多託疾不與會食；<span class="jiazhu">唐制，諸宰相日會食於政事堂。</span>𣏌亦恨之。𣏌陰狡，欲起勢立威，小不附者必欲置之死地，引太常博士裴延齡爲集賢殿直學士，親任之。<span class="jiazhu">爲盧𣏌以姦邪致亂張本。然𣏌爲建中厲階，人皆知之，其引裴延齡以樹黨，其禍蔓延，迄於貞元之末年，人未知其罪也。故《通鑑》著言之。</span></p>
<p class="em2 strong"><span class="yinwen">4</span>丙午，更汴宋軍曰宣武。<span class="jiazhu">按是時李勉以永平軍節度使鎭汴州，蓋以宋、亳、潁爲宣武軍。當從《新書·方鎭表》。更，工衡翻。</span></p>
<p class="em2 strong"><span class="yinwen">5</span>振武節度使彭令芳苛虐，監軍劉惠光貪婪；<span class="jiazhu">婪，盧含翻。</span>乙卯，軍士共殺之。</p>
<p class="em2 strong"><span class="yinwen">6</span>發京西防秋兵萬二千人戍關東。<span class="jiazhu">時吐蕃通和，西邊無警，而河南、北諸鎭連兵拒命，關東騷然，故抽京西防秋之兵以戍關東。</span>上御望春樓<span class="jiazhu">望春樓，在灞水之西，臨廣運潭。</span>宴勞將士，<span class="jiazhu">勞，力到翻。將，卽亮翻。</span>神策軍士獨不飲，上使詰之，其將楊惠元對曰：<span class="yinhao">「臣等發奉天，軍帥張巨濟戒之曰：『此行大建功名，凱還之日，相與爲歡。』<span class="jiaozhusup">【章：十二行本「歡」下有「苟未捷勿飲酒」六字；乙十一行本同；退齋校同。】</span>故不敢奉詔。」</span><span class="jiazhu">按建中元年，遣神策軍使張巨濟將禁兵助朱泚等討劉文喜。蓋涇州旣平，巨濟還屯奉天也。詰，去吉翻。帥，所類翻。還，音旋，又如字。</span>及行，有司緣道設酒食，獨惠元所剖缾罌不發。<span class="jiazhu">罌，烏莖翻。</span>上深歎美，賜書勞之。<span class="jiazhu">勞，力到翻。</span>惠元，平州人也。<span class="jiazhu">平州，北平郡。</span></p>
<p class="em2 strong"><span class="yinwen">7</span>三月，置溵州於郾城。<span class="jiazhu">魏收《地形志》：潁川郡曲陽縣有郾城。後齊置臨潁郡，隋廢郡，爲郾城縣，唐屬蔡州。時分郾城、臨潁、陳州之溵水置溵州。溵，於巾翻。郾，於建翻。</span></p>
<p class="em2 strong"><span class="yinwen">8</span>辛巳，以汾州刺史王翃爲振武軍使、鎭北·綏·銀等州留後。<span class="jiazhu">翃，戶萌翻。</span></p>
<p class="em2 strong"><span class="yinwen">9</span>遣殿中少監崔漢衡使于吐蕃。<span class="jiazhu">少，始照翻。使，疏吏翻。吐，從暾入聲。</span></p>
<p class="em2 strong"><span class="yinwen">10</span>梁崇義雖與李正己等連結，兵勢寡弱，禮數最恭。或勸其入朝，<span class="jiazhu">朝，直遙翻。</span>崇義曰：<span class="yinhao">「來公有大功於國，上元中爲閹宦所讒，遷延稽命；<span class="jiazhu">稽，緩也。</span>及代宗嗣位，不俟駕入朝，猶不免族誅。<span class="jiazhu">來公，謂來瑱，死於廣德元年，事見二百二十二卷。</span>吾歲久釁積，何可往也！」</span>淮寧節度使李希烈屢請討之，<span class="jiazhu">《方鎭表》：大曆十四年，淮西節度使復治蔡州，賜號淮寧軍，事見上。</span>崇義懼，益脩武備。流人郭昔告崇義爲變，<span class="jiazhu">郭昔以告崇義得流罪，史因稱流人以敍其事。</span>崇義聞之，請罪，上爲之杖昔，遠流之；<span class="jiazhu">爲，于僞翻；下爲陳同。</span>使金部員外郎李舟詣襄州諭旨以安之。舟嘗奉使詣劉文喜，爲陳禍福，文喜囚之，會帳下殺文喜以降，諸道跋扈者聞之，謂舟能覆城殺將。<span class="jiazhu">將，卽亮翻。</span>至襄州，崇義惡之；舟又勸崇義入朝，言頗切直，崇義益不悅。及遣使宣慰諸道，舟復詣襄州，崇義拒境不內，<span class="jiazhu">惡，烏路翻。復，扶又翻。拒境者，拒之於境上。</span>上言<span class="yinhao">「軍中疑懼，請易以他使。」</span><span class="jiazhu">上，時掌翻。</span>時兩河諸鎭方猜阻，上欲示恩信以安之，夏，四月，庚寅，加崇義同平章事，妻子悉加封賞，賜以鐵券；遣御史張著齎手詔徵之，仍以其裨將藺杲爲鄧州刺史。<span class="jiazhu">裨，賓彌翻。鄧州，治穰縣。</span></p>
<p class="em2 strong"><span class="yinwen">11</span>五月，丙寅，以軍興，增商稅爲什一。<span class="jiazhu">楊炎定稅法，商賈三十稅一。今增之。</span></p>
<p class="em2 strong"><span class="yinwen">12</span>田悅卒與李正己、李惟岳定計，<span class="jiazhu">卒，子恤翻，終也，竟也。</span>連兵拒命，遣兵馬使孟祐將步騎五千北助惟岳。<span class="jiazhu">將，卽亮翻，又音如字。騎，奇寄翻。</span>薛嵩之死也，田承嗣盜據洺、相二州，<span class="jiazhu">事見上卷大曆十年。洺，音名。相，息亮翻。</span>朝廷獨得邢、磁二州及臨洺縣。<span class="jiazhu">臨洺，漢之易陽縣地，屬趙國，晉屬廣平郡，後魏屬魏郡，後齊廢入襄國縣，置襄國郡，後周改置易陽縣，別置襄國縣，隋開皇之六年，改易陽爲邯鄲，十年，改邯鄲爲臨洺，屬武安郡，唐屬洺州。范成大《北使錄》：臨洺縣，東至洺州三十五里。朝，直遙翻。磁，牆之翻。</span>悅欲阻山爲境，曰：<span class="yinhao">「邢、磁如兩眼，在吾腹中，不可不取。」</span>乃遣兵馬使康愔將八千人圍邢州，<span class="jiazhu">使，疏吏翻。愔，挹淫翻。將，卽亮翻，又音如字。</span>別將楊朝光將五千人栅於邯鄲西北以斷昭義救兵，<span class="jiazhu">邯鄲縣，漢屬趙國，晉屬廣平郡，東魏廢，隋復置，屬武安郡，唐屬磁州。余按隋開皇十年，旣改邯鄲爲臨洺，《隋志》不復言別置邯鄲。至《唐志》則臨洺縣屬洺州，邯鄲縣屬磁州，蓋邯鄲縣必復置於唐世，與臨洺各爲一縣，史逸其置縣之歲月也。宋白曰：臨洺縣，漢易陽縣地，屬趙國，魏屬魏郡，晉屬廣平郡，後魏省入邯鄲，孝文於北中府城復置易陽縣，屬廣平郡，今理是也。隋開皇六年，改易陽爲邯鄲縣，十年，移邯鄲理陟鄕，在今邯鄲縣界，仍於北中府城置臨洺縣，北濱洺水爲名。《九域志》：邯鄲縣在磁州東北七十里。栅，測革翻。邯，音寒。鄲，音單。斷，音短。</span>悅自將兵數萬圍臨洺；<span class="jiazhu">《考異》曰：《馬燧傳》：<span class="yinhao">「悅自將兵三萬圍邢州，次臨洺。」</span>《燕南記》：<span class="yinhao">「悅自統馬步五千人應接。」</span>今從《悅傳》。</span>邢州刺史李共、<span class="jiaozhusup">【嚴：「共」改「洪」。】</span>臨銘將張伾堅壁拒守。<span class="jiazhu">伾，音丕。</span></p>
<p class="em2 strong">貝州刺史邢曹俊，田承嗣舊將也，老而有謀，悅寵信牙官扈崿而疏之，<span class="jiazhu">嗣，祥吏翻。將，卽亮翻。崿，五各翻。</span>及攻臨洺，召曹俊問計，曹俊曰：<span class="yinhao">「《兵法》十圍五攻；<span class="jiazhu">此《孫子兵法》之言。</span>尙書以逆犯順，勢更不侔。<span class="jiazhu">尙，辰羊翻。言以寡敵衆，勢已不侔，而以逆犯順，更不侔也。</span>今頓兵堅城之下，糧竭卒盡，自亡之道也。不若置萬兵於崞口以遏西師，<span class="jiazhu">西師，謂澤潞、河東之師，自西山而下。崞，音郭。崞口，當西山之下，直相州之西。</span>則河北二十四州皆爲尙書有矣。」</span><span class="jiazhu">河北二十四州，卽玄宗所謂河朔二十四郡也。自至德改郡爲州，安、史旣平之後，河北又有分置之州。若以開元、天寶河北道采訪使所統大界言之，此時河北不止二十四州。邢曹俊之說，蓋因時俗傳習古語耳。</span>諸將惡其異己，共毀之，悅不用其策。<span class="jiazhu">爲田悅摧敗張本。惡，烏路翻。</span></p>
</div></body></html>