<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百三·唐紀十九·高宗天皇大聖大弘孝皇帝下·則天順聖皇后上之上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀十九">唐紀十九</span></span></h1>
<p><span class="jiazhu">起玄黓敦牂<span class="biaozhusup" data-rel="">（壬午）</span>，盡柔兆閹茂<span class="biaozhusup" data-rel="">（丙戌）</span>，凡五年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高宗天皇大聖大弘孝皇帝下">高宗天皇大聖大弘孝皇帝下</span></span></h5>
<p class="strong" id="year_toc_1082"><span class="section" id="title-3"><span data-head-description="高宗天皇大聖大弘孝皇帝下" data-head-level="h4" data-head-title="永淳元年">永淳元年</span></span><span class="biaozhusup" data-rel="">（壬午、六八二年）</span><span class="jiazhu">時以皇孫重照生改元。</span></p>
<p class="em2 strong"><span class="yinwen">1</span>春，二月，作萬泉宮於藍田。<span class="jiazhu">藍田縣，漢屬京兆，後魏置藍田郡；隋廢郡爲縣，復屬京兆。</span></p>
<p class="em2 strong"><span class="yinwen">2</span>癸未，改元，赦天下。</p>
<p class="em2 strong"><span class="yinwen">3</span>戊午，立皇孫重照爲皇太孫。上欲令開府置官屬，問吏部郎中王方慶，<span class="jiazhu">吏部掌考天下之文吏之班秩階品。</span>對曰：<span class="yinhao">「晉及齊皆嘗立太孫，<span class="jiazhu">晉惠帝立太孫臧，齊武帝立太孫昭業。</span>其太子官屬卽爲太孫官屬，未聞太子在東宮而更立太孫者也。」</span>上曰：<span class="yinhao">「自我作古，可乎？」</span>對曰：<span class="yinhao">「三王不相襲禮，<span class="jiazhu">叔孫通之言。</span>何爲不可！」</span>乃奏置師傅等官。旣而上疑其非法，竟不補授。方慶，裒之曾孫也。<span class="jiazhu">方慶，梁王褒之曾孫，江陵陷，褒徙入關，遂爲咸陽人。裒，當作褒。</span>名綝，以字行。<span class="jiazhu">綝，丑林翻。</span></p>
<p class="em2 strong"><span class="yinwen">4</span>西突厥阿史那車薄帥十姓反。<span class="jiazhu">厥，九勿翻。帥，讀曰率；下同。</span></p>
<p class="em2 strong"><span class="yinwen">5</span>夏，四月，甲子朔，日有食之。</p>
<p class="em2 strong"><span class="yinwen">6</span>上以關中饑饉，米斗三百，將幸東都；丙寅，發京師，留太子監國，<span class="jiazhu">監，古銜翻；下同。</span>使劉仁軌、裴炎、薛元超輔之。時出幸倉猝，扈從之士有餓死於中道者。<span class="jiazhu">從，才用翻；下以從同。</span>上慮道路多草竊，命監察御史魏元忠檢校車駕前後。元忠受詔，卽閱視赤縣獄，<span class="jiazhu">西京以長安、萬年爲赤縣。</span>得盜一人，神采語言異於衆；命釋桎梏，<span class="jiazhu">桎，職日翻。梏，工沃翻。</span>襲冠帶，乘驛以從，<span class="jiazhu">從，才用翻。</span>與之共食宿，<span class="jiazhu">旣與之共食，又與之共宿。</span>託以詰盜，<span class="jiazhu">詰，去吉翻。</span>其人笑許諾。比及東都，<span class="jiazhu">比，必利翻。</span>士馬萬數，不亡一錢。</p>
<p class="em2 strong"><span class="yinwen">7</span>辛未，以禮部尙書聞喜憲公裴行儉爲金牙道行軍大總管，<span class="jiazhu">此指西突厥之金牙山也。</span>帥右金吾將軍閻懷旦等三總管分道討西突厥。師未行，行儉薨。</p>
<p class="em2 strong">行儉有知人之鑒，初爲吏部侍郎，前進士王勮、<span class="jiazhu">勮，其據翻。</span>咸陽尉欒城蘇味道<span class="jiazhu">劉昫曰：欒城，漢開縣；後魏於漢開縣古城置欒城縣，屬趙州。余考《漢書·地理志》，常山郡有關縣；有考宋白《續通典》，鎭州欒城縣本漢關縣，魏太和十一年，於關縣故城置欒城縣；則劉昫誤作開縣明矣。</span>皆未知名，行儉一見謂之曰：<span class="yinhao">「二君後當相次掌銓衡，僕有弱息，願以爲託。」</span><span class="jiazhu">弱息，弱子也。</span>是時勮弟勃與華陰楊烱、范陽盧照鄰、<span class="jiazhu">范陽，漢涿縣地，魏文帝改爲范陽郡；至隋廢郡，復爲涿縣，屬幽州；唐武德七年，改爲范陽縣。華，戶化翻。烱，古迥翻。</span>義烏駱賓王<span class="jiazhu">義烏，漢烏傷縣地。後漢分烏傷，置長山縣；晉以長山爲東陽郡治所，烏傷別爲縣；武德七年，改烏傷爲義烏縣，屬婺州。</span>皆以文章有盛名，司列少常伯李敬玄尤重之，<span class="jiazhu">少，詩照翻。</span>以爲必顯達。行儉曰：<span class="yinhao">「士之致遠，當先器識而後才藝。勃等雖有文華，而浮躁淺露，豈享爵祿之器邪！楊子稍沈靜，<span class="jiazhu">躁，則到翻。沈，持林翻。</span>應至令長；餘得令終幸矣。」</span>旣而勃度海墮水，烱終於盈川令，<span class="jiazhu">黔州彭水縣，漢酉陽縣地；武德二年，分彭水，於巴江西置盈隆縣；先天元年，避太子名，改曰盈川；非此也。衢州龍丘縣，武后如意元年，分置盈川縣。縣西有刑溪，陳時，土人留異惡<span class="yinhao">「刑」</span>字，改曰盈川，因爲縣名。長，知兩翻。</span>照鄰惡疾不愈，赴水死，賓王反誅，<span class="jiazhu">謂同徐敬業反。</span>勮、味道皆典選，如行儉言。<span class="jiazhu">選，須絹翻。</span>行儉爲將帥，所引偏裨如程務挺、張虔勗、王方翼、劉敬同、李多祚、黑齒常之，後多爲名將。<span class="jiazhu">將，卽亮翻；下同。帥，所類翻。裨，賓彌翻。</span></p>
<p class="em2 strong">行儉常命左右取犀角、麝香而失之。又敕賜馬及鞍，令史輒馳驟，馬倒，鞍破。<span class="jiazhu">此禮部令史也。</span>二人皆逃去，行儉使人召還，謂曰：<span class="yinhao">「爾曹皆誤耳，何相輕之甚邪！」</span><span class="jiazhu">謂懼罪責而逃，是以常人見待，相輕之甚也。</span>待之如故。破阿史那都支，<span class="jiazhu">見上卷調露元年。</span>得馬腦盤，廣二尺餘，<span class="jiazhu">馬腦，文石也，琢以爲盤。廣，古曠翻。</span>以示將士，軍吏王休烈捧盤升階，跌而碎之，<span class="jiazhu">跌，徒結翻。</span>惶恐，叩頭流血。行儉笑曰：<span class="yinhao">「爾非故爲，何至於是！」</span>不復有追惜之色。詔賜都支等資產金器三千餘物，雜畜稱是，<span class="jiazhu">復，扶又翻。畜，許救翻。稱，尺證翻。</span>並分給親故及偏裨，數日而盡。</p>
<p class="em2 strong"><span class="yinwen">8</span>阿史那車薄圍弓月城，安西都護王方翼引軍救之，破虜衆於伊麗水，<span class="jiazhu">自弓月城過思渾川、蟄失蜜城，渡伊麗河至碎葉界。</span>斬首千餘級。俄而三姓咽麪與車薄合兵拒方翼，方翼與戰於熱海，<span class="jiazhu">碎葉城東有熱海，地寒不凍。咽，於甸翻。麪，眠見翻。</span>流矢貫方翼臂，方翼以佩刀截之，左右不知。所將胡兵謀執方翼以應車薄，方翼知之，悉召會議，陽出軍資賜之，以次引出斬之，會大風，方翼振金鼓以亂其聲，誅七十餘人，其徒莫之覺。旣而分遣裨將襲車薄、咽麪，大破之，擒其酋長三百人，<span class="jiazhu">酋，慈由翻。長，知兩翻。</span>西突厥遂平。閻懷旦竟不行。方翼尋遷夏州都督，徵入，議邊事。上見方翼衣有血漬，<span class="jiazhu">夏，戶雅翻。漬，疾智翻。</span>問之，方翼具對熱海苦戰之狀，上視瘡歎息；竟以廢后近屬，不得用而歸。<span class="jiazhu">廢后，方翼從祖女弟也。歸者，復歸夏州。</span></p>
<p class="em2 strong"><span class="yinwen">9</span>乙酉，車駕至東都。</p>
<p class="em2 strong"><span class="yinwen">10</span>丁亥，以黃門侍郎潁川郭待舉、<span class="jiazhu">隋改長社爲潁川縣，武德四年復曰長社，屬許州。</span>兵部侍郎岑長倩、祕書員外少監·檢校中書侍郎鼓城郭正一、吏部侍郎鼓城魏玄同<span class="jiazhu">鼓城，漢臨平、下曲陽兩縣之地，屬鉅鹿郡。隋分稾城，於下曲陽故城東五里置昔陽縣，尋改爲鼓城，時屬定州。</span>並與中書門下同承受進止平章事。上欲用待舉等，謂韋<span class="jiaozhusup">【章：十二行本「韋」作「崔」；乙十一行本同；孔本同。】</span>知溫曰：<span class="yinhao">「待舉等資任尙淺，且令預聞政事，未可與卿等同名。」</span>自是外司四品已下知政事者，始以平章事爲名。長倩，文本之兄子也。<span class="jiazhu">岑文本輔太宗。</span></p>
<p class="em2 strong">先是，玄同爲吏部侍郎，<span class="jiazhu">先，悉薦翻。</span>上言銓選之弊，<span class="jiazhu">上，時掌翻。</span>以爲：<span class="yinhao">「人君之體，當委任而責成功，所委者當，則所用者自精矣。<span class="jiazhu">者當，丁浪翻。</span>故周穆王命伯冏爲太僕正，曰：『愼簡乃僚。』<span class="jiazhu">見《書·冏命》。</span>是使羣司各求其小者，而天子命其大者也。乃至漢氏，得人皆自州縣補署，五府辟召，然後升於天朝，<span class="jiazhu">見《後漢紀》。朝，直遙翻。</span>自魏、晉以來，始專委選部。<span class="jiazhu">選，須絹翻。</span>夫以天下之大，士人之衆，而委之數人之手，用刀筆以量才，按簿書而察行，<span class="jiazhu">量，音良。行，下孟翻。</span>借使平如權衡，明如水鏡，猶力有所極，照有所窮，況所委非人而有愚闇阿私之弊乎！願略依周、漢之規以救魏、晉之失。」</span>疏奏，不納。</p>
<p class="em2 strong"><span class="yinwen">11</span>五月，<span class="jiaozhusup">【章：十二行本「月」下有「丙午」二字；乙十一行本同；孔本同；張校同。】</span>東都霖雨。乙卯，洛水溢，溺民居千餘家。關中先水後旱、蝗，繼以疾疫，米斗四百，兩京間死者相枕於路，<span class="jiazhu">枕，之任翻。</span>人相食。</p>
<p class="em2 strong"><span class="yinwen">12</span>上旣封泰山，欲遍封□□，<span class="jiaozhusup">【章：十二行本空格作「五嶽」二字；乙十一行本同；孔本同。】</span>秋，七月，作奉天宮於嵩山南。<span class="jiazhu">奉天宮在洛州嵩陽縣。</span>監察御史裏行李善感諫曰：<span class="jiazhu">裏行者，資序未至，未正除監察御史，令於監察御史班裏行也。監，古銜翻。</span><span class="yinhao">「陛下封泰山，告太平，致羣瑞，與三皇、五帝比隆矣。數年以來，菽粟不稔，餓殍相望，四夷交侵，兵車歲駕；陛下宜恭默思道以禳災譴，<span class="jiazhu">禳，如羊翻。</span>乃更廣營宮室，勞役不休，天下莫不失望。臣忝備國家耳目，竊以此爲憂！」</span>上雖不納，亦優容之。自褚遂良、韓瑗之死，<span class="jiazhu">見二百卷顯慶三年、四年。瑗，于眷翻。</span>中外以言爲諱，無敢逆意直諫，幾二十年；及善感始諫，天下皆喜，謂之<span class="yinhao">「鳳鳴朝陽」</span>。<span class="jiazhu">《詩·卷阿》曰：鳳皇鳴矣，于彼高岡；梧桐生矣，于彼朝陽。《註》云：梧桐，柔木也。山東曰朝陽。梧桐不生山岡，太平而後生朝陽。幾，居依翻。</span></p>
<p class="em2 strong"><span class="yinwen">13</span>上遣宦者緣江徙異竹，欲植苑中。宦者科舟載竹，所在縱暴；過荊州，荊州長史蘇良嗣囚之，上疏切諫，<span class="jiazhu">上，時掌翻；下同。</span>以爲：<span class="yinhao">「致遠方異物，煩擾道路，恐非聖人愛人之意。又，小人竊弄威福，虧損皇明。」</span>上謂天后曰：<span class="yinhao">「吾約束不嚴，果爲良嗣所怪。」</span>手詔慰諭良嗣，令棄竹江中。良嗣，世長之子也。<span class="jiazhu">蘇世長見一百八十八卷高祖武德四年。</span></p>
<p class="em2 strong"><span class="yinwen">14</span>黔州都督謝祐希天后意，逼零陵王明令自殺，<span class="jiazhu">明徙黔州見上卷永隆元年。黔，音琴。</span>上深惜之，黔府官屬皆坐免官。祐後寢於平閣，與婢妾十餘人共處，<span class="jiazhu">處，昌呂翻。</span>夜，失其首。垂拱中，明子零陵王俊、黎國公傑爲天后所殺，有司籍其家，得祐首，漆爲穢器，題云謝祐，乃知明子使刺客取之也。</p>
<p class="em2 strong"><span class="yinwen">15</span>太子留守京師，頗事遊畋，薛元超上疏規諫；上聞之，遣使者慰勞元超，<span class="jiazhu">使，疏吏翻。勞，力到翻。</span>仍召赴東都。</p>
<p class="em2 strong"><span class="yinwen">16</span>吐蕃將論欽陵寇柘、松、翼等州。<span class="jiazhu">顯慶三年，開置柘州蓬山郡，屬松州都督府。宋白作<span class="yinhao">「拓」</span>，曰<span class="yinhao">「以開拓爲稱」</span>。今按《新》、《舊書》皆作<span class="yinhao">「柘」</span>。翼州本漢蠶陵縣地，故城在州西，有蠶陵山；隋爲翼斜縣，唐武德元年，置翼州。隋縣名，唐州，取州南翼水爲名。</span>詔左驍衞郎將李孝逸、右衞郎將衞蒲山發秦、渭等州兵分道禦之。<span class="jiazhu">驍，堅堯翻。將，卽亮翻。</span></p>
<p class="em2 strong"><span class="yinwen">17</span>冬，十月，丙寅，黃門侍郎劉景先同中書門下平章事。</p>
<p class="em2 strong"><span class="yinwen">18</span>是歲，突厥餘黨阿史那骨篤祿、<span class="jiazhu">骨篤祿亦曰骨咄祿，頡利族人也，雲中都督舍利元英之部酋，世襲吐屯。</span>阿史德元珍等招集亡散，據黑沙城反，<span class="jiazhu">杜佑曰：阿史德元珍，習知中國風俗，邊塞虛實，在單于府檢校降戶部落，坐事爲單于長史王本立所拘縶。會骨咄祿入寇，元珍請依舊檢校部落，本立許之，因便投骨咄祿。骨咄祿得之甚喜，以爲阿波大達干，令專統兵馬事。</span>入寇幷州及單于府之北境，<span class="jiazhu">單，音蟬。</span>殺嵐州刺史王德茂。右領軍衞將軍、檢校代州都督薛仁貴將兵擊元珍於雲州，虜問唐大將爲誰，應之曰：<span class="yinhao">「薛仁貴」</span>。虜曰：<span class="yinhao">「吾聞仁貴流象州，<span class="jiazhu">仁貴以大非川之敗除名，起爲雞林道總管，復坐事貶象州。</span>死久矣，何以紿我！」</span><span class="jiazhu">紿，蕩亥翻。</span>仁貴免冑示之面，虜相顧失色，下馬列拜，稍稍引去。仁貴因奮擊，大破之，斬首萬餘級，捕虜二萬餘人。</p>
<p class="em2 strong"><span class="yinwen">19</span>吐蕃入寇河源軍，軍使婁師德將兵擊之於白水澗，<span class="jiazhu">白水澗有白水軍，註見後。使，疏吏翻；下同。將，卽亮翻；下同。</span>八戰八捷。上以師德爲比部員外郎、左驍衞郎將、河源軍經略副使，曰：<span class="yinhao">「卿有文武材，勿辭也！」</span><span class="jiazhu">比，音毗。驍，堅堯翻。</span></p>
<p class="strong" id="year_toc_1083"><span class="section" id="title-4"><span data-head-description="高宗天皇大聖大弘孝皇帝下" data-head-level="h4" data-head-title="弘道元年">弘道元年</span></span><span class="biaozhusup" data-rel="">（癸未、六八三年）</span><span class="jiazhu">是年十二月改元。</span></p>
<p class="em2 strong"><span class="yinwen">1</span>春，正月，甲午朔，上行幸奉天宮。</p>
<p class="em2 strong"><span class="yinwen">2</span>二月，庚午，突厥寇定州，刺史霍王元軌擊卻之。乙亥，復寇嬀州。<span class="jiazhu">復，扶又翻；下可復同。嬀，居爲翻。</span>三月，庚寅，阿史那骨篤祿、阿史德元珍圍單于都護府，執司馬張行師，殺之。遣勝州都督王本立、夏州都督李崇義將兵分道救之。</p>
<p class="em2 strong"><span class="yinwen">3</span>太子右庶子、同中書門下三品李義琰改葬父母，使其舅氏遷舊墓；上聞之，怒曰：<span class="yinhao">「義琰倚勢，乃陵其舅家，不可復知政事！」</span>義琰聞之，不自安，以足疾乞骸骨，庚子，以義琰爲銀青光祿大夫，致仕。</p>
<p class="em2 strong"><span class="yinwen">4</span>癸丑，守中書令崔知溫薨。<span class="jiazhu">舊制：凡九品已上職事官，皆帶散位，謂之本品。職事則隨才敍用，或去閒入劇，或去高就卑，遷徙出入，參差不定。散位則一切以門蔭結品，然後以勞考進敍。《武德令》職事解散官，欠一階不至爲兼，職事卑者不解散官。《貞觀令》以職事高者爲守，職事卑者爲行，仍帶散位，其欠一階仍舊爲兼，或帶散官，或爲守，參而用之。其兩職事亦爲兼，頗相錯亂。咸亨二年，始一切爲守。其欠一階之兼，古念翻；其兩職事之兼，古恬翻；字同音異耳。</span></p>
<p class="em2 strong"><span class="yinwen">5</span>夏，四月，己未，車駕還東都。</p>
<p class="em2 strong"><span class="yinwen">6</span>綏州步落稽白鐵余，<span class="jiazhu">步落稽，稽胡也。</span>埋銅佛於地中，久之，草生其上，紿其鄕人曰：<span class="yinhao">「吾於此數見佛光。」</span><span class="jiazhu">紿，蕩亥翻。數，所角翻。</span>擇日集衆掘地，果得之，因曰：<span class="yinhao">「得見聖佛者，百疾皆愈。」</span>遠近赴之。鐵余以雜色囊盛之數十重，得厚施，乃去一囊。<span class="jiazhu">盛，時征翻。重，直龍翻。施，式豉翻。去，羌呂翻。</span>數年間，歸信者衆，遂謀作亂。據城平縣，自稱光明聖皇帝，置百官，進攻綏德、大斌二縣，<span class="jiazhu">城平及二縣，皆屬綏州，西魏所置也。宋白曰：二縣皆漢膚施縣地，魏神龜元年，置城中縣，隋避諱，改爲城平。大斌縣，時理城平縣界魏平故城。綏德縣，亦膚施地，魏大統十二年，分上郡南界丘尼谷置縣。歐陽修曰：大斌者，取稽胡懷化，文武雜半以爲名。</span>殺官吏，焚民居。遣右武衞將軍程務挺與夏州都督王方翼討之，甲申，攻拔其城，擒鐵余，餘黨悉平。<span class="jiazhu">《考異》曰：《僉載》云<span class="yinhao">「延州稽胡」</span>，又云<span class="yinhao">「自號月光王」</span>，又云<span class="yinhao">「儀鳳中務挺斬平之」</span>，蓋誤也。今從《實錄》。</span></p>
<p class="em2 strong"><span class="yinwen">7</span>五月，庚寅，上幸芳桂宮，<span class="jiazhu">儀鳳二年，營紫桂宮於澠池縣西五里，調露二年改曰避暑宮，永淳元年又改曰芳桂宮。</span>至合璧宮，遇大雨而還。</p>
<p class="em2 strong"><span class="yinwen">8</span>乙巳，突厥阿史那骨篤祿等寇蔚州，殺刺史李思儉，<span class="jiazhu">蔚州時爲忠順軍節度。</span>豐州都督崔智辯將兵邀之於朝那山北，<span class="jiazhu">朝，丁度《集韻》音與邾同。牛頭朝那山在豐州河北。</span>兵敗，爲虜所擒。朝議欲廢豐州，遷其百姓於靈、夏。豐州司馬唐休璟<span class="jiazhu">都督府司馬也。唐制，下都督府長史、司馬，從五品上。</span>上言，以爲：<span class="yinhao">「豐州阻河爲固，居賊衝要，自秦、漢已來，列爲郡縣；土宜耕牧。隋季喪亂，<span class="jiazhu">上，時掌翻。喪，息浪翻。</span>遷百姓於寧、慶二州，致胡虜深侵，以靈、夏爲邊境；貞觀之末，募人實之，西北始安。今廢之則河濱之地復爲賊有，<span class="jiazhu">復，扶又翻，又音如字。</span>靈、夏等州人不安業，非國家之利也！」</span>乃止。</p>
<p class="em2 strong"><span class="yinwen">9</span>六月，突厥別部寇掠嵐州，偏將楊玄基擊走之。<span class="jiazhu">厥，九勿翻。將，卽亮翻。</span></p>
<p class="em2 strong"><span class="yinwen">10</span>秋，七月，己丑，立皇孫重福爲唐昌王。<span class="jiazhu">重，直龍翻。</span></p>
<p class="em2 strong"><span class="yinwen">11</span>庚<span class="jiaozhusup">【嚴：「庚」改「壬」。】</span>辰，詔以今年十月有事於嵩山；尋以上不豫，改用來年正月。</p>
<p class="em2 strong"><span class="yinwen">12</span>甲辰，徙相王輪爲豫王，更名旦。<span class="jiazhu">相，息亮翻。更，工衡翻。</span></p>
<p class="em2 strong"><span class="yinwen">13</span>中書令兼太子左庶子薛元超病瘖，乞骸骨，許之。<span class="jiazhu">瘖，於今翻。</span></p>
<p class="em2 strong"><span class="yinwen">14</span>八月，己丑，以將封嵩山，召太子赴東都；留唐昌王重福守京師，以劉仁軌爲之副。冬，十月，己卯，太子至東都。</p>
<p class="em2 strong"><span class="yinwen">15</span>癸亥，車駕幸奉天宮。</p>
<p class="em2 strong"><span class="yinwen">16</span>十一月，丙戌，詔罷來年封嵩山，上疾甚故也。上苦頭重，不能視，召侍醫秦鳴鶴診之，<span class="jiazhu">殿中省尙藥局有侍御醫四人，從六品上。診，止忍翻。</span>鳴鶴請刺頭出血，可愈。<span class="jiazhu">刺，七亦翻。</span>天后在簾中，不欲上疾愈，怒曰：<span class="yinhao">「此可斬也，乃欲於天子頭刺血！」</span>鳴鶴叩頭請命。上曰：<span class="yinhao">「但刺之，未必不佳。」</span>乃刺百會、腦戶二穴。<span class="jiazhu">《鍼灸經》：百會，一名三陽五會，在前頂後寸半，頂中央旋毛中，可容豆鍼二分，得氣卽瀉。腦戶，一名合顱，在枕骨上強後寸半，禁鍼，鍼令人瘂。《舊傳》：鳴鶴鍼微出血，頭疼立止。</span>上曰：<span class="yinhao">「吾目似明矣。」</span>后舉手加額曰：<span class="yinhao">「天賜也！」</span>自負綵百匹以賜鳴鶴。</p>
<p class="em2 strong"><span class="yinwen">17</span>戊戌，以右武衞將軍程務挺爲單于道安撫大使，招討阿史那骨篤祿等。</p>
<p class="em2 strong"><span class="yinwen">18</span>詔太子監國，<span class="jiazhu">監，古銜翻。</span>以裴炎、劉景先、郭正一同東宮平章事。</p>
<p class="em2 strong"><span class="yinwen">19</span>上自奉天宮疾甚，宰相皆不得見。丁未，還東都，百官見於天津橋南。<span class="jiazhu">見，賢遍翻。</span></p>
<p class="em2 strong"><span class="yinwen">20</span>十二月，丁巳，改元，赦天下。上欲御則天門樓宣赦，氣逆不能乘馬，乃召百姓入殿前宣之。是夜，召裴炎入，受遺詔輔政，上崩於貞觀殿。<span class="jiazhu">年五十六。觀，古玩翻。</span>遺詔太子柩前卽位，<span class="jiazhu">柩，音舊。</span>軍國大事有不決者，兼取天后進止。廢萬泉、芳桂、奉天等宮。</p>
<p class="em2 strong">庚申，裴炎奏太子未卽位，未應宣敕，有要速處分，<span class="jiazhu">處，昌呂翻。分，扶問翻。</span>望宣天后令於中書、門下施行。甲子，中宗卽位，尊天后爲皇太后，政事咸取決焉。太后以澤州刺史韓王元嘉等，地尊望重，<span class="jiazhu">澤州，漢高都、端氏、泫氏之地。西燕慕容永置建興郡，後魏置建州，隋改澤州；大業廢州爲長平郡，唐復曰澤州。宋白曰：取濩澤爲名。</span>恐其爲變，並加三公等官以慰其心。</p>
<p class="em2 strong"><span class="yinwen">21</span>甲戌，以劉仁軌爲左僕射，裴炎爲中書令；戊寅，以劉景先爲侍中。</p>
<p class="em2 strong">故事，宰相於門下省議事，謂之政事堂，故長孫無忌爲司空，房玄齡爲僕射，魏徵爲太子太師，皆知門下省事。及裴炎遷中書令，始遷政事堂於中書省。</p>
<p class="em2 strong"><span class="yinwen">22</span>壬午，左威衞將軍王果、左監門將軍令狐智通、右金吾將軍楊玄儉、右千牛將軍郭齊宗分往幷、益、荊、揚四大都督府，與府司相知鎭守。<span class="jiazhu">以國有大故，備不虞也。監，古銜翻。幷，卑經翻。</span></p>
<p class="em2 strong"><span class="yinwen">23</span>中書侍郎同平章事郭正一爲國子祭酒，罷政事。</p>
<h5><span class="section" id="title-5"><span data-head-description="" data-head-level="h3" data-head-title="則天順聖皇后上之上">則天順聖皇后上之上</span></span></h5>
<p class=""><span class="jiazhu">后姓武氏，諱曌，幷州文水人。后自製<span class="yinhao">「曌」</span>字，讀與照同，音之笑翻。天寶八載，追上尊號曰則天順聖皇后。</span></p>
<p class="strong" id="year_toc_1084"><span class="section" id="title-6"><span data-head-description="則天順聖皇后上之上" data-head-level="h4" data-head-title="光宅元年">光宅元年</span></span><span class="biaozhusup" data-rel="">（甲申、六八四年）</span><span class="jiazhu">是年九月，改元光宅。</span></p>
<p class="em2 strong"><span class="yinwen">1</span>春，正月，甲申朔，改元嗣聖，<span class="jiazhu">此太子卽位踰年所改之元也。</span>赦天下。</p>
<p class="em2 strong"><span class="yinwen">2</span>立太子妃韋氏爲皇后；擢后父玄貞自普州參軍爲豫州刺史。<span class="jiazhu">此豫州，本春秋沈、蔡二國之地，漢爲汝南郡，宋文帝立司州，治懸瓠城，以爲重鎭，魏改豫州，唐因之，後避代宗諱，改爲蔡州。</span></p>
<p class="em2 strong"><span class="yinwen">3</span>癸巳，以左散騎常侍杜陵韋弘敏爲太府卿、同中書門下三品。<span class="jiazhu">自漢宣帝起杜陵邑，至後魏爲縣，屬京兆；隋遷京城，始幷杜陵入大興縣，唐改大興曰萬年。散，悉亶翻。騎，奇寄翻。</span></p>
<p class="em2 strong"><span class="yinwen">4</span>中宗欲以韋玄貞爲侍中，又欲授乳母之子五品官；裴炎固爭，中宗怒曰：<span class="yinhao">「我以天下與韋玄貞何不可！而惜侍中邪！」</span>炎懼，白太后，密謀廢立。二月，戊午，太后集百官於乾元殿，裴炎與中書侍郎劉禕之、羽林將軍程務挺、張虔勗<span class="jiazhu">漢置南北軍，掌衞京師。南軍若唐諸衞也，北軍若唐羽林軍也。漢武帝名羽林曰建章營騎，屬光祿勳，後更名羽林騎，取六郡良家子及死事之孤爲之。後漢置羽林監，南朝因之。後魏、周曰羽林率；隋左、右屯衞所領兵名曰羽林。貞觀中，置北衙七營兵，選才力驍勇者充，龍朔二年曰左、右羽林軍，置大將軍各一員，將軍各二員，品同諸衞，統領北衙禁兵之法令，而督攝左右廂飛騎之儀仗，以統諸曹之職。取府兵、越騎、步射，以爲羽林軍士，大朝會，則執仗以衞階陛，行幸則夾馳道爲內仗。邪，音耶。禕，吁韋翻。</span>勒兵入宮，宣太后令，廢中宗爲廬陵王，扶下殿。<span class="jiazhu">下，遐嫁翻。</span>中宗曰：<span class="yinhao">「我何罪？」</span>太宗曰：<span class="yinhao">「汝欲以天下與韋玄貞，何得無罪！」</span>乃幽于別所。</p>
<p class="em2 strong">己未，立雍州牧豫王旦爲皇帝。<span class="jiazhu">雍，於用翻。</span>政事決於太后，居睿宗於別殿，不得有所預。立豫王妃劉氏爲皇后。后，德威之孫也。<span class="jiazhu">劉德威，審禮之父。</span></p>
<p class="em2 strong">有飛騎十餘人飲於坊曲，<span class="jiazhu">置飛騎見一百九十五卷貞觀十二年。騎，奇寄翻。</span>一人言：<span class="yinhao">「曏知別無勳賞，不若奉廬陵。」</span>一人起，出詣北門告之。<span class="jiazhu">北門，玄武門也。</span>座未散，皆捕得，繫羽林獄。言者斬，餘以知反不告皆絞；告者除五品宮。告密之端自此興矣。</p>
<p class="em2 strong"><span class="yinwen">5</span>壬子，以永平郡王成器爲皇太子，睿宗之長子也。赦天下，改元文明。<span class="jiazhu">改嗣聖爲文明。</span></p>
<p class="em2 strong">庚申，廢皇太孫重照爲庶人，命劉仁軌專知西京留守事。流韋玄貞於欽州。<span class="jiazhu">《舊志》：欽州至京師五千二百五十一里。</span></p>
<p class="em2 strong">太后與劉仁軌書曰：<span class="yinhao">「昔漢以關中事委蕭何，<span class="jiazhu">見《漢高帝紀》。</span>今託公亦猶是矣。」</span>仁軌上疏，辭以衰老不堪居守，<span class="jiazhu">守，式又翻。</span>因陳呂后禍敗事以申規戒。<span class="jiazhu">呂氏禍敗事見《漢高后紀》。</span>太后使祕書監武承嗣齎璽書慰諭之曰：<span class="yinhao">「今以皇帝諒闇不言，<span class="jiazhu">璽，斯氏翻。闇，音陰。</span>眇身且代親政；遠勞勸戒，復辭衰疾。<span class="jiazhu">復，扶又翻。</span>又云『呂氏見嗤於後代，祿、產貽禍於漢朝』，<span class="jiazhu">朝，直遙翻；下同。</span>引喻良深，愧慰交集。公忠貞之操，終始不渝，勁直之風，古今罕比。初聞此語，能不罔然；靜而思之，是爲龜鏡。況公先朝舊德，遐邇具瞻，願以匡救爲懷，無以暮年致請。」</span></p>
<p class="em2 strong"><span class="yinwen">6</span>辛酉，太后命左金吾將軍丘神勣詣巴州，檢校故太子賢宅以備外虞，其實風使殺之。<span class="jiazhu">風，讀曰諷。</span>神勣，行恭之子也。<span class="jiazhu">丘行恭爲將，歷事高祖、太宗。</span></p>
<p class="em2 strong"><span class="yinwen">7</span>甲子，太后御武成殿，<span class="jiazhu">《唐六典》：洛陽宮南三門：中曰應天，左曰興敎，右曰光政。光政之內曰廣運，其北曰明福，明福之東曰武成門，其內曰武成殿。</span>皇帝帥王公以下上尊號。<span class="jiazhu">帥，讀曰率。上，時掌翻。</span>丁卯，太后臨軒，遣禮部尙書武承嗣册嗣皇帝。自是太后常御紫宸殿，<span class="jiazhu">《唐六典》，洛陽宮不載紫宸殿。以西京大明宮準之，紫宸殿內朝也，其位置當在乾元殿後。</span>施慘紫帳以視朝。<span class="jiazhu">紫色之淺者爲慘紫。朝，直遙翻。</span></p>
<p class="em2 strong"><span class="yinwen">8</span>丁丑，以太常卿、檢校豫王府長史王德眞爲侍中；<span class="jiazhu">句斷。</span>中書侍郎、檢校豫王府司馬劉禕之同中書門下三品。</p>
<p class="em2 strong"><span class="yinwen">9</span>三月，弓亥，徙𣏌王上金爲畢王，鄱陽王素節爲葛王。</p>
<p class="em2 strong"><span class="yinwen">10</span>丘神勣至巴州，幽故太子賢於別室，逼令自殺。<span class="jiazhu">《考異》曰：《則天實錄》，賢死在二月丘神勣往巴州下。《舊本紀》在三月。《唐曆》，遣神勣、舉哀、追封皆有日。今從之。</span>太后乃歸罪於神勣，戊戌，舉哀於顯福門，<span class="jiazhu">顯福門，意卽明福門，《六典》避中宗諱，改<span class="yinhao">「顯」</span>爲<span class="yinhao">「明」</span>耳。</span>貶神勣爲疊州刺史。己亥，追封賢爲雍王。<span class="jiazhu">雍，於用翻。</span>神勣尋復入爲左金吾將軍。<span class="jiazhu">復，扶又翻。</span></p>
<p class="em2 strong"><span class="yinwen">11</span>夏，四月，開府儀同三司、梁州都督滕王元嬰薨。</p>
<p class="em2 strong"><span class="yinwen">12</span>辛酉，徙畢王上金爲澤王，拜蘇州刺史；葛王素節爲許王，拜絳州刺史。</p>
<p class="em2 strong"><span class="yinwen">13</span>癸酉，遷廬陵王于房州；丁丑，又遷于均州故濮王宅。<span class="jiazhu">卽貞觀末濮王泰遷均州所居故宅。濮，博木翻。</span></p>
<p class="em2 strong"><span class="yinwen">14</span>五月，丙申，高宗靈駕西還。</p>
<p class="em2 strong"><span class="yinwen">15</span>閏月，以禮部尙書武承嗣爲太常卿、同中書門下三品。</p>
<p class="em2 strong"><span class="yinwen">16</span>秋，七月，戊午，廣州都督路元叡爲崑崙所殺。<span class="jiazhu">崑崙國在林邑南，去交趾海行三百餘日，習俗文字與婆羅門同。崙，盧昆翻。</span>元叡闇懦，僚屬恣橫。<span class="jiazhu">橫，戶孟翻。</span>有商舶至，<span class="jiazhu">舶，音白。</span>僚屬侵漁不已，商胡訴於元叡；元叡索枷，欲繫治之。<span class="jiazhu">索，山客翻。枷，音加。</span>羣胡怒，有崑崙袖劍直登聽事，<span class="jiazhu">聽，讀曰廳。</span>殺元叡及左右十餘人而去，無敢近者，<span class="jiazhu">近，其靳翻。</span>登舟入海，追之不及。</p>
<p class="em2 strong"><span class="yinwen">17</span>溫州大水，<span class="jiazhu">後漢分章安之東甌鄕置永寧縣，屬會稽郡。晉分爲永嘉郡，隋廢郡爲永嘉縣，屬栝州。武德五年，復於永嘉置嘉州；貞觀五年，以縣屬栝州。上元二年，分置溫州。</span>流四千餘家。</p>
<p class="em2 strong"><span class="yinwen">18</span>突厥阿史那骨篤祿等寇朔州。</p>
<p class="em2 strong"><span class="yinwen">19</span>八月，庚寅，葬天皇大帝于乾陵，<span class="jiazhu">乾陵在奉天縣北五里梁山。</span>廟號高宗。</p>
<p class="em2 strong"><span class="yinwen">20</span>初，尙書左丞馮元常爲高宗所委，高宗晚年多疾，<span class="jiaozhusup">【章：十二行本「疾」下有「百司奏事」四字；乙十一行本同；孔本同；張校同。】</span>每曰：<span class="yinhao">「朕體中不佳，可與元常平章以聞。」</span>元常嘗密言<span class="yinhao">「中宮威權太重，宜稍抑損」</span>。高宗雖不能用，深以其言爲然。及太后稱制，四方爭言符瑞；嵩陽令樊文獻瑞石，太后命於朝堂示百官，<span class="jiazhu">朝，直遙翻。</span>元常奏：<span class="yinhao">「狀涉諂詐，不可誣罔天下。」</span>太后不悅，出爲隴州刺史。<span class="jiazhu">《舊志》：隴州，京師西四百九十六里，至東都一千一百三十二里。</span>元常，子琮之曾孫也。<span class="jiazhu">馮子琮仕於高齊。</span></p>
<p class="em2 strong"><span class="yinwen">21</span>丙午，太常卿、同中書門下三品武承嗣罷爲禮部尙書。</p>
<p class="em2 strong"><span class="yinwen">22</span>栝州大水，流二千餘家。</p>
<p class="em2 strong"><span class="yinwen">23</span>九月，甲寅，赦天下，改元。<span class="jiazhu">改元光宅。</span>旗幟皆從金色。<span class="jiazhu">幟，昌志翻。</span>八品以下，舊服青者更服碧。<span class="jiazhu">青色之深者爲碧。更，工衡翻。</span>改東都爲神都，宮名太初。又改尙書省爲文昌臺，左、右僕射爲左、右相，六曹爲天、地、四時六官；門下省爲鸞臺，中書省爲鳳閣，侍中爲納言，中書令爲內史；御史臺爲左肅政臺，增置右肅政臺；<span class="jiazhu">左臺專知京師百官及監諸軍旅幷承詔出使，右臺專知諸州按察。杜佑曰：武后置左、右肅政臺，左以察朝廷，右以澄郡縣。後廢右臺，以其官隸左臺。左臺本御史臺也。右臺地，今太僕寺是也。</span>其餘省、寺、監、率之名，<span class="jiazhu">祕書、殿中二省，九卿寺，少府、將作、國子、軍器等監，東宮十率。</span>悉以義類改之。</p>
<p class="em2 strong"><span class="yinwen">24</span>以左武衞大將軍程務挺爲單于道安撫大使，<span class="jiazhu">單，音蟬。使，疏吏翻。</span>以備突厥。</p>
<p class="em2 strong"><span class="yinwen">25</span>武承嗣請太后追王其祖，<span class="jiazhu">王，于況翻。</span>立武氏七廟，太后從之。裴炎諫曰：<span class="yinhao">「太后母臨天下，當示至公，不可私於所親。獨不見呂氏之敗乎！」</span>太后曰：<span class="yinhao">「呂氏以權委生者，故及於敗。今吾追尊亡者，何傷乎！」</span>對曰：<span class="yinhao">「事當防微杜漸，不可長耳！」</span><span class="jiazhu">長，知兩翻。</span>太后不從。己巳，追尊太后五代祖克己爲魯靖公，妣爲夫人；高祖居常爲太尉、北平恭肅王，曾祖儉爲太尉、金城義康王，祖華爲太尉、太原安成王，考士彠爲太師、魏定王；<span class="jiazhu">彠，一虢翻。</span>祖妣皆爲妃。裴炎由是得罪。又作五代祠堂於文水。<span class="jiazhu">文水縣，舊受陽，隋開皇十一年更名，屬幷州。</span></p>
<p class="em2 strong">時諸武用事，唐宗室人人自危，衆心憤惋。<span class="jiazhu">惋，烏貫翻。</span>會眉州刺史英公李敬業及弟盩厔令敬猷、<span class="jiazhu">漢武帝置盩厔縣，屬扶風；後漢、晉省，後魏復置，後周置周南郡；隋廢郡，以盩厔縣屬京兆；唐置岐州。盩厔，音舟窒。</span>給事中唐之奇、長安主簿駱賓王、<span class="jiazhu">唐赤縣主簿，從八品上。</span>詹事司直杜求仁<span class="jiazhu">唐詹事司直，正九品上，掌彈劾宮僚，糾舉職事。</span>皆坐事，敬業貶柳州司馬，敬猷免官，之奇貶栝蒼令，<span class="jiazhu">漢會稽回浦縣，後漢更名章安；光武分章安縣之南鄕，置松陽縣；隋分松陽之東界，置栝蒼縣，帶栝州，以栝蒼山名縣。</span>賓王貶臨海丞，<span class="jiazhu">吳分章安，置臨海縣，屬臨海郡；隋廢郡，以縣屬栝州；唐分帶台州。</span>求仁貶黟令。<span class="jiazhu">黟縣，漢屬丹楊郡，吳分屬新安郡，隋、唐屬歙州。黟，師古音伊，劉昫音䃜。</span>求仁，正倫之姪也。<span class="jiazhu">杜正倫事太宗、高宗。</span>盩厔尉魏思溫嘗爲御史，復被黜。<span class="jiazhu">復，扶又翻。</span>皆會於揚州，<span class="jiazhu">《舊志》：揚州，京師東南二千七百五十三里，至東都一千七百四十九里。</span>各自以失職怨望，乃謀作亂，以匡復廬陵王爲辭。</p>
<p class="em2 strong">思溫爲之謀主，使其黨監察御史薛仲璋求奉使江都；<span class="jiazhu">江都縣帶揚州。監，古銜翻。使，疏吏翻。</span>令雍州人韋超詣仲璋告變，云<span class="yinhao">「揚州長史陳敬之謀反」</span>。仲璋收敬之繫獄。居數日，敬業乘傳而至，<span class="jiazhu">雍，於用翻。傳，知戀翻。</span>矯稱揚州司馬來之官，云<span class="yinhao">「奉密旨，以高州酋長馮子猷謀反，<span class="jiazhu">酋，慈由翻。長，知兩翻。</span>發兵討之。」</span>於是開府庫，令士曹參軍李宗臣就錢坊，驅囚徒、工匠<span class="jiaozhusup">【章：十二行本「匠」下有「數百」二字；乙十一行本同。】</span>授以甲。斬敬之於繫所；<span class="jiazhu">《考異》曰：《實錄》作<span class="yinhao">「薛璋」</span>。《御史臺記》云：<span class="yinhao">「薛仲璋矯使揚府，與徐敬業等謀反，夜，與江都令韋知止子茂道計議。倉曹參軍閻識微發之，長史陳敬之不察，抑識微，令遜謝。仲璋佯事竟，還出郭門，羣官畢從。其黨韋超遮道告密，復留繫問，遂斬敬之。」</span>今事從《實錄》，仲璋從《臺記》。</span>錄事參軍孫處行拒之，亦斬以徇，<span class="jiazhu">處，昌呂翻。</span>僚吏無敢動者。遂起一州之兵，復稱嗣聖元年。<span class="jiazhu">復，扶又翻，又如字。</span>開三府：一曰匡復府，二曰英公府，三曰揚州大都督府。敬業自稱匡復府上將，領揚州大都督。<span class="jiazhu">將，卽亮翻。</span>以之奇、求仁爲左、右長史，宗臣、仲璋爲左、右司馬，思溫爲軍師，賓王爲記室，旬日間得勝兵十餘萬。<span class="jiazhu">勝，音升。</span></p>
<p class="em2 strong">移檄州縣，略曰：<span class="yinhao">「僞臨朝武氏者，<span class="jiazhu">朝，直遙翻。</span>人非溫順，地實寒微。昔充太宗下陳，<span class="jiazhu">陳，列也。《戰國策》曰：美人充下陳。</span>嘗以更衣入侍，<span class="jiazhu">衞子夫以更衣得幸漢武帝，賓王用此事。更，工衡翻。</span>洎乎晚節，穢亂春宮。<span class="jiazhu">東宮，亦謂之春宮。洎，其冀翻。</span>密隱先帝之私，陰圖後庭之嬖，踐元后於翬翟，<span class="jiazhu">翬翟，后服也。翬，音暉。</span>陷吾君於聚麀。」</span><span class="jiazhu">《記》曰：夫惟禽獸無禮，故父子聚麀。麀，於求翻。</span>又曰：<span class="yinhao">「殺姊屠兄，<span class="jiazhu">姊，謂韓國夫人；兄謂元爽、元慶；事見二百一卷高宗乾封元年。</span>弒君鴆母，<span class="jiazhu">此以高宗晏駕及太原王妃之死爲后罪。</span>人神之所同嫉，天地之所不容。」</span>又曰：<span class="yinhao">「包藏禍心，竊窺神器。君之愛子，幽於別宮；<span class="jiazhu">謂居睿宗於別殿。</span>賊之宗盟，委之以重任。」</span><span class="jiazhu">謂用武承嗣等。</span>又曰：<span class="yinhao">「一抔之土未乾，<span class="jiazhu">抔，蒲侯翻。乾，音干。</span>六尺之孤安在！」</span>又曰：<span class="yinhao">「試觀今日之域中，竟是誰家之天下！」</span>太后見檄，問曰：<span class="yinhao">「誰所爲？」</span>或對曰：<span class="yinhao">「駱賓王。」</span>太后曰：<span class="yinhao">「宰相之過也。人有如此才，而使之流落不偶乎！」</span></p>
<p class="em2 strong">敬業求得人貌類故太子賢者，紿衆云：<span class="yinhao">「賢不死，亡在此城中，令吾屬舉兵。」</span><span class="jiazhu">紿，蕩亥翻。</span>因奉以號令。</p>
<p class="em2 strong">楚州司馬李崇福帥所部三縣應敬業。<span class="jiazhu">楚州，本漢射陽、鹽瀆縣地，晉置山陽郡，隋開皇初罷郡，十二年，置楚州，大業初，州廢，唐初復置。帥，讀曰率。所部三縣：山陽、鹽城、安宜也。</span>盱眙人劉行舉獨據縣不從，敬業遣其將尉遲昭攻盱眙。<span class="jiazhu">盱眙縣，漢屬臨淮郡，後漢屬下邳國，晉安帝分置盱眙郡，陳置北譙州，隋廢爲縣，屬江都郡，唐屬楚州。盱眙，音吁貽。其將，卽亮翻。尉，紆勿翻。</span>詔<span class="jiaozhusup">【章：十二行本「詔」上有「行舉拒卻之」五字；乙十一行本同；孔本同；張校同；退齋校同。】</span>以行舉爲遊擊將軍，以其弟行實爲楚州刺史。</p>
<p class="em2 strong">甲申，以左玉鈐衞大將軍李孝逸爲揚州道大總管，<span class="jiazhu">是年，改左、右領軍衞爲左、右玉鈐衞。</span>將兵三十萬，以將軍李知十、馬敬臣爲之副，以討李敬業。</p>
<p class="em2 strong"><span class="yinwen">26</span>武承嗣與其從父弟右衞將軍三思以韓王元嘉、魯王靈夔屬尊位重，<span class="jiazhu">從，才用翻。二王皆高祖子。</span>屢勸太后因事誅之。太后謀於執政，劉禕之、韋思謙皆無言；<span class="jiazhu">禕，吁韋翻。</span>內史裴炎獨固爭，太后愈不悅。三思，元慶之子也。</p>
<p class="em2 strong">及李敬業舉兵，薛仲璋，炎之甥也，炎欲示閒暇，不汲汲議誅討。太后問計於炎，對曰：<span class="yinhao">「皇帝年長，<span class="jiazhu">長，知兩翻。</span>不親政事，故豎子得以爲辭。若太后返政，則不討自平矣。」</span>監察御史藍田崔詧聞之，上言：<span class="jiazhu">監，古銜翻。上，時掌翻。</span><span class="yinhao">「炎受顧託，大權在己，若無異圖，何故請太后歸政？」</span>太后命左肅政大夫金城騫味道、<span class="jiazhu">左肅政大夫，左御史大夫也。蘭州五泉縣，本漢金城縣，隋更名，高宗咸亨二年，復爲金城縣。《風俗通》：騫姓，閔子騫後。</span>侍御史櫟陽魚承曄鞫之，<span class="jiazhu">漢高帝改櫟陽縣爲萬年縣，後世因之，至隋並屬京兆。唐改隋大興縣曰萬年，以漢萬年縣復曰櫟陽，屬華州。櫟，音藥。</span>收炎下獄。<span class="jiazhu">下，遐嫁翻。《考異》曰：《新傳》云：<span class="yinhao">「炎謀乘太后出遊龍門，以兵執之，還政天子；會久雨，太后不出而止。」</span>若炎實有此謀，則太后殺之宜矣。且炎爲此謀，必有同黨；當炎下獄，崔詧、李景諶輩，無事猶欲陷之，況有此迹，其同黨能不首告乎！又《朝野僉載》：<span class="yinhao">「裴炎爲中書令，時徐敬業欲反，令駱賓王畫計取裴炎同起事。賓王足踏壁，靜思食頃，乃爲謠曰：『一片火，兩片火，緋衣小兒當殿坐。』敎炎莊上小兒誦之，幷都下童子皆唱。炎乃訪學者令解之，召賓王，數啖以寶物錦綺，皆不言，又賂以音樂妓女駿馬，亦不語；乃將古忠臣烈士圖共觀之，見司馬宣王，賓王欻然起曰：『此英雄丈夫也！』卽說自古大臣執政，多移社稷。炎大喜。賓王曰：『但不知謠讖何如耳。』炎告以謠言片火緋衣之事，賓王卽下，北面而拜曰：『此眞人矣！』遂與敬業等合謀。揚州兵起，炎從內應，書與敬業等合謀，唯有『青鵝』字。人有告者，朝臣莫之能解。則天曰：『此青字者十二月，鵝字者，我自與也。』遂誅炎。」</span>此皆當時構陷炎所言耳，非其實也。</span>炎被收，辭氣不屈。或勸炎遜辭以免，炎曰：<span class="yinhao">「宰相下獄，安有全理！」</span><span class="jiazhu">下，遐嫁翻；下同。</span></p>
<p class="em2 strong">鳳閣舍人李景諶證炎必反。<span class="jiazhu">鳳閣舍人，中書舍人也。諶，氏壬翻。</span>劉景先及鳳閣侍郎義陽胡元範<span class="jiazhu">義陽，舊曰平陽，隋開皇初，改曰義陽。劉昫曰：義陽，漢平氏縣之義陽鄕也，魏分南陽置義陽郡，晉自石城徙居仁順，今申州理所是也。</span>皆曰：<span class="yinhao">「炎社稷元臣，有功於國，悉心奉上，天下所知，臣敢明其不反。」</span>太后曰：<span class="yinhao">「炎反有端，顧卿不知耳。」</span>對曰：<span class="yinhao">「若裴炎爲反，則臣等亦反也。」</span>太后曰：<span class="yinhao">「朕知裴炎反，知卿等不反。」</span>文武間證炎不反者甚衆，太后皆不聽。俄幷景先、元範下獄。丁亥，以騫味道檢校內史同鳳閣鸞臺三品，李景諶同鳳閣鸞臺平章事。</p>
<p class="em2 strong"><span class="yinwen">27</span>魏思溫說李敬業曰：<span class="jiazhu">說，輸芮翻。</span><span class="yinhao">「明公以匡復爲辭，宜帥大衆鼓行而進，直指洛陽，<span class="jiazhu">帥，讀曰率。</span>則天下知公志在勤王，四面響應矣。」</span>薛仲璋曰：<span class="yinhao">「金陵有王氣，且大江天險，足以爲固，不如先取常、潤，<span class="jiazhu">潤州，江左爲京口重鎭，隋爲延陵縣，屬江都郡。唐武德三年，置潤州，取潤浦以爲州名。</span>爲定霸之基，然後北向以圖中原，進無不利，退有所歸，此良策也！」</span>思溫曰：<span class="yinhao">「山東豪傑以武氏專制，憤惋不平，<span class="jiazhu">惋，烏貫翻。</span>聞公舉事，皆自蒸麥飯爲糧，伸鋤爲兵，以俟南軍之至。不乘此勢以立大功，乃更蓄縮自謀巢穴，遠近聞之，其誰不解體！」</span>敬業不從，使唐之奇守江都，將兵渡江攻潤州。<span class="jiazhu">按《舊志》，揚州至潤州四十八里。潤州古朱方之地，漢爲丹徒縣，吳爲京口，置京督以鎭，又爲徐陵督。《爾雅》，絕高曰京。其城因山爲壘，緣江爲境，因謂之京口。晉爲南徐州。隋置潤州，取州東潤浦爲名，尋廢州，唐復置。</span>思溫謂杜求仁曰：<span class="yinhao">「兵勢合則強，分則弱，敬業不幷力渡淮，收山東之衆以取洛陽，敗在眼中矣！」</span></p>
<p class="em2 strong">壬辰，敬業陷潤州，執刺史李思文，<span class="jiazhu">《考異》曰：《唐紀》云：<span class="yinhao">「李思文拒守四十餘日而陷。」</span>按敬業九月丁丑起兵，十一月庚申敗，纔四十四日耳。今不取。</span>以李宗臣代之。思文，敬業之叔父也，知敬業之謀，先遣使間道上變，<span class="jiazhu">使，疏吏翻。間，古莧翻。上，時掌翻。</span>爲敬業所攻，拒守久之，力屈而陷。思溫請斬以徇，敬業不許，謂思文曰：<span class="yinhao">「叔黨於武氏，宜改姓武。」</span>潤州司馬劉延嗣不降，<span class="jiazhu">降，戶江翻。</span>敬業將斬之，思溫救之，得免，與思文皆囚於獄。劉延嗣，審禮從父弟也。<span class="jiazhu">劉審禮戰沒於青海。從，才用翻。</span>曲阿令河間尹元貞引兵救潤州，<span class="jiazhu">曲阿縣，本雲陽，秦始皇改曰曲阿。前漢屬會稽郡，後漢屬吳郡，晉屬晉陵郡，隋屬江都郡，唐屬潤州。河間，漢州鄕縣地，屬涿郡，隋爲河間縣，屬瀛州。</span>戰敗，爲敬業所擒，臨以白刃，不屈而死。</p>
<p class="em2 strong"><span class="yinwen">28</span>丙申，斬裴炎于都亭。<span class="jiazhu">洛陽都亭。</span>炎將死，顧兄弟曰：<span class="yinhao">「兄弟官皆自致，炎無分毫之力，今坐炎流竄，不亦悲乎！」</span>籍沒其家，無甔石之儲。<span class="jiazhu">甔，都濫翻。</span>劉景先貶普州刺史，<span class="jiaozhusup">【章：十二行本「史」下有「又貶辰州刺史」六字；乙十一行本同；孔本同；張校同；退齋校同。】</span>胡元範流瓊州而死。<span class="jiazhu">《舊志》，瓊州至兩京，與崖州道里相類。</span>裴炎弟子太僕寺丞伷先，<span class="jiazhu">伷，直又翻。</span>年十七，上封事請見言事。太后召見，詰之曰：<span class="yinhao">「汝伯父謀反，尙何言？」</span>伷先曰：<span class="yinhao">「臣爲陛下畫計耳，<span class="jiazhu">上，時掌翻。見，賢遍翻。詰，去吉翻。爲，于僞翻。</span>安敢訴冤！陛下爲李氏婦，先帝棄天下，遽攬朝政，<span class="jiazhu">朝，直遙翻。</span>變易嗣子，疏斥李氏，封崇諸武。臣伯父忠於社稷，反誣以罪，戮及子孫。陛下所爲如是，臣實惜之！陛下早宜復子明辟，高枕深居，則宗族可全；不然，天下一變，不可復救矣！」</span><span class="jiazhu">枕，之任翻。復，扶又翻。</span>太后怒曰：<span class="yinhao">「胡白，<span class="jiazhu">胡，何也；白，陳也；言何等陳白也。</span>小子敢發此言！」</span>命引出，伷先反顧曰：<span class="yinhao">「今用臣言，猶未晚。」</span>如是者三。太后命於朝堂杖之一百，長流瀼州。<span class="jiazhu">貞觀十二年，李弘節遣欽州首領甯師古尋劉方故道，行達交趾，開拓夷、獠，置瀼州，取瀼水以名州也。《舊志》曰：瀼州無兩京地里，北至容州二百八十二里；容州至京師五千九百一十里，至東都五千四百八十五里。瀼，而章翻。</span></p>
<p class="em2 strong">炎之下獄也，郎將姜嗣宗使至長安，劉仁軌問以東都事，嗣宗曰：<span class="yinhao">「嗣宗覺裴炎有異於常久矣。」</span>仁軌曰：<span class="yinhao">「使人覺之邪？」</span>嗣宗曰：<span class="yinhao">「然。」</span>仁軌曰：<span class="yinhao">「仁軌有奏事，願附使人以聞。」</span><span class="jiazhu">下，遐嫁翻。將，卽亮翻。使，疏吏翻。邪，音耶。</span>嗣宗曰：<span class="yinhao">「諾。」</span>明日，受仁軌表而還，表言<span class="yinhao">「嗣宗知裴炎反不言」</span>。太后覽之，命拉嗣宗於殿庭，絞於都亭。<span class="jiazhu">先拉其幹，而後絞殺之。還，從宣翻，又音如字。拉，盧合翻。</span></p>
<p class="em2 strong"><span class="yinwen">29</span>丁酉，追削李敬祖考官爵，發冢斲棺，復姓徐氏。</p>
<p class="em2 strong"><span class="yinwen">30</span>李景諶罷爲司賓少卿，<span class="jiazhu">是年改鴻臚爲司賓。諶，氏壬翻。少，始照翻。</span>以右史武康沈君諒、著作郎崔詧爲正諫大夫、同平章事。</p>
<p class="em2 strong"><span class="yinwen">31</span>徐敬業聞李孝逸將至，自潤州回軍拒之，屯高郵之下阿溪；<span class="jiazhu">高郵縣，漢屬廣陵國，魏省，晉武帝復置；梁置廣業郡，隋廢郡，以高郵縣屬江都郡，唐屬揚州。《九域志》：在州西北一百里。宋白曰：揚州天長縣，本廣陵縣地，唐開元二十九年於下阿置千秋縣，天寶五年改天長；梁曾於石梁置涇州。以此言之，蓋下阿溪卽今石梁河也。</span>使徐敬猷逼淮陰，<span class="jiazhu">淮陰縣，漢屬臨淮郡，晉屬廣陵郡，後魏置淮陰郡；隋廢入山陽縣，乾封元年分山陽復置，屬楚州。</span>別將韋超、尉遲昭屯都梁山。<span class="jiazhu">盱眙縣有都梁山。將，卽亮翻；下同。尉，紆勿翻。</span></p>
<p class="em2 strong">李孝逸軍至臨淮，<span class="jiazhu">臨淮，泗州</span>偏將雷仁智與敬業戰不利，孝逸懼，按兵不進。<span class="jiaozhusup">【章：十二行本「進」下有「監軍」二字；乙十一行本同；孔本同；張校同。】</span>殿中侍御史魏元忠謂孝逸曰：<span class="yinhao">「天下安危，在茲一舉。四方承平日久，忽聞狂狡，注心傾耳以俟其誅。今大軍久留不進，遠近失望，萬一朝廷更命他將以代將軍，<span class="jiazhu">將，卽亮翻。更，工衡翻。</span>將軍何辭以逃逗撓之罪乎！」</span><span class="jiazhu">逗，音豆。撓，奴敎翻。</span>孝逸乃引軍而前。壬寅，馬敬臣擊斬尉遲昭於都梁山。</p>
<p class="em2 strong">十一月，辛亥，以左鷹揚大將軍黑齒常之爲江南道大總管，討敬業。<span class="jiazhu">是年，改左、右武衞爲左、右鷹揚衞。</span></p>
<p class="em2 strong">韋超擁衆據都梁山，諸將皆曰：<span class="yinhao">「超憑險自固，士無所施其勇，騎無所展其足；且窮寇死戰，攻之多殺士卒，不如分兵守之，大軍直趣江都，覆其巢穴。」</span>支度使薛克楊<span class="jiaozhusup">【章：十二行本「楊」作「構」；乙十一行本同；孔本同；張校同。】</span>曰：<span class="jiazhu">唐制，凡天下邊軍有支度使，以計軍資糧仗之用，所費皆申度支會計，以長行旨爲準。趣，七喻翻。使，疏吏翻。</span><span class="yinhao">「超雖據險，其衆非多。今多留兵則前軍勢分，少留兵則終爲後患，<span class="jiazhu">少，詩沼翻。</span>不如先擊之，其勢必舉，舉都梁，則淮陰、高郵望風瓦解矣！」</span>魏元忠請先擊徐敬猷，諸將曰：<span class="yinhao">「不如先攻敬業，敬業敗，則敬猷不戰自擒矣。若擊敬猷，則敬業引兵救之，是腹背受敵也。」</span>元忠曰：<span class="yinhao">「不然。賊之精兵，盡在下阿，烏合而來，利在一決，萬一失利，大事去矣！敬猷出於博徒，不習軍事，其衆單弱，人情易搖，<span class="jiazhu">易，以豉翻。</span>大軍臨之，駐馬可克。敬業雖欲救之，計程必不能及。我克敬猷，乘勝而進，雖有韓、白不能當其鋒矣！今不先取弱者而遽攻其強，非計也。」</span>孝逸從之，引兵擊超，超夜遁，進擊敬猷，敬猷脫身走。</p>
<p class="em2 strong">庚申，敬業勒兵阻溪拒守，後軍總管蘇孝祥夜將五千人，以小舟渡溪先擊之，兵敗，孝祥死，士卒赴溪溺死者過半。<span class="jiazhu">將，卽亮翻。溺，奴狄翻。過，古禾翻。</span>左豹韜衞果毅漁陽成三朗爲敬業所擒，<span class="jiazhu">是年，改左、右威衞爲左、右豹韜衞。唐制，諸府各有果毅都尉：上府，從五品下；中府，正六品上；下府，從六品下。</span>唐之奇紿其衆曰：<span class="jiazhu">紿，蕩亥翻。</span><span class="yinhao">「此李孝逸也！」</span>將斬之，三朗大呼曰：<span class="jiazhu">呼，火故翻。</span><span class="yinhao">「我果毅成三朗，非李將軍也。官軍今大至矣，爾曹破在朝夕。我死，妻子受榮，爾死，妻子籍沒，爾終不及我也！」</span>遂斬之。</p>
<p class="em2 strong">孝逸等諸軍繼至，戰數不利。孝逸懼，欲引退，魏元忠與行軍管記劉知柔言於孝逸曰：<span class="yinhao">「風順荻乾，<span class="jiazhu">數，所角翻。乾，音干。</span>此火攻之利。」</span>固請決戰。敬業置陳旣久，士卒多疲倦顧望，陳不能整；孝逸進擊之，因風縱火，敬業大敗，斬首七千級，溺死者不可勝紀。<span class="jiazhu">陳，讀曰陣。勝，音升。</span>敬業等輕騎走入江都，挈妻子奔潤州，將入海奔高麗；<span class="jiazhu">麗，力知翻。</span>孝逸進屯江都，分遣諸將追之。乙丑，敬業至海陵界，阻風，<span class="jiazhu">海陵縣，漢屬臨淮，後漢、晉屬廣陵；梁置海陵郡，隋廢郡爲縣，屬江都郡，唐屬揚州，今爲泰州。《九域志》：揚州東至海陵界九十八里，又自海陵東至海一百七里。</span>其將王那相斬敬業、敬猷及駱賓王首來降。<span class="jiazhu">《考異》曰：《唐紀》：<span class="yinhao">「初，官軍逆風不利，俄而風回甚勁，孝逸縱火，賊懼燒而潰。敬業、猷、之奇、求仁、賓王走歸江都，焚簿書，攜妻子潛算山下，手書召宗臣。敬業初與宗臣木契爲約，時亡其契，宗臣疑而不赴，或云宗臣已歸順。敬業入海，欲奔東夷，至海陵界，阻風，僞將王那相斬之來降，餘黨赴水死。」</span>今從《實錄》、《唐統紀》。</span>餘黨唐之奇、魏思溫皆捕得，傳首神都，揚、潤、楚三州平。</p>
<p class="margin2">陳嶽論曰：敬業苟能用魏思溫之策，直指河、洛，專以匡復爲事，縱軍敗身戮，亦忠義在焉。而妄希金陵王氣，是眞爲叛逆，不敗何待！</p>
<p class="em2 strong">敬業之起也，使敬猷將兵五千，循江西上，<span class="jiazhu">將，卽亮翻。上，時掌翻。</span>略地和州。前弘文館學士歷陽高子貢帥鄕里數百人拒之，敬猷不能西。以功拜朝散大夫、成均助敎。<span class="jiazhu">歷陽縣，漢屬九江郡，晉置歷陽郡。曁至北齊與梁通和，置和州，隋、唐因之。后改國子監爲成均監。按《唐六典》：弘文館，以五品以上爲學士。國子助敎則從六品上耳，掌佐博士分經以敎授。朝散大夫，從五品下。帥，讀曰率。朝，直遙翻。散，悉亶翻。</span></p>
<p class="em2 strong"><span class="yinwen">32</span>丁卯，郭待舉罷爲左庶子；以鸞臺侍郎韋方質爲鳳閣侍郎、同平章事。方質，雲起之孫也。<span class="jiazhu">韋雲起仕隋、唐之間。</span></p>
<p class="em2 strong"><span class="yinwen">33</span>十二月，劉景先又貶吉州員外長史，郭待舉貶岳州刺史。<span class="jiazhu">岳州，京師東南二千二百三十七里，至東都一千八百一十六里。</span></p>
<p class="em2 strong">初，裴炎下獄，單于道安撫大使、左武衞大將軍程務挺密表申理，由是忤旨。<span class="jiazhu">下，遐嫁翻。單，音蟬。使，疏吏翻。忤，五故翻。</span>務挺素與唐之奇、杜求仁善，或譖之曰：<span class="yinhao">「務挺與裴炎、徐敬業通謀。」</span>癸卯，遣左鷹揚將軍裴紹業卽軍中斬之，<span class="jiazhu">《考異》曰：《唐統紀》曰：<span class="yinhao">「旣而太后震怒，召羣臣謂曰：『朕於天下無負，羣臣皆知之乎？』羣臣曰：『唯。』太后曰：『朕事先帝二十餘年，憂天下至矣！公卿富貴，皆朕與之；天下安樂，朕長養之。及先帝棄羣臣，以天下託顧於朕，不愛身而愛百姓。今爲戎首，皆出於將相，羣臣何負朕之深也！且卿輩有受遺老臣，倔強難制過裴炎者乎？有將門貴種，能糾合亡命過徐敬業者乎？握兵宿將，攻戰必勝過程務挺者乎？此三人者，人望也，不利於朕，朕能戮之。卿等有能過此三者，當卽爲之；不然，須革心事朕，無爲天下笑。』羣臣頓首，不敢仰視，曰：『唯太后所使。』」</span>恐武后亦不至輕淺如此。今不取。</span>籍沒其家。突厥聞務挺死，所在宴飲相慶；又爲務挺立祠，<span class="jiazhu">爲，于僞翻。</span>每出師，必禱之。</p>
<p class="em2 strong">太后以夏州都督王方翼與務挺連職，素相親善，且廢后近屬，徵下獄，<span class="jiazhu">夏，戶雅翻。下，遐嫁翻。</span>流崖州而死。<span class="jiazhu">《舊志》：崖州至京師七千四百六十里，至東都六千三百里。</span></p>
<p class="strong" id="year_toc_1085"><span class="section" id="title-7"><span data-head-description="則天順聖皇后上之上" data-head-level="h4" data-head-title="垂拱元年">垂拱元年</span></span><span class="biaozhusup" data-rel="">（乙酉、六八五年）</span></p>
<p class="em2 strong"><span class="yinwen">1</span>春，正月，丁未朔，赦天下，改元。</p>
<p class="em2 strong"><span class="yinwen">2</span>太后以徐思文爲忠，特免緣坐，拜司僕少卿。<span class="jiazhu">緣坐者，緣親黨而坐罪也。光宅改太僕爲司僕。</span>謂曰：<span class="yinhao">「敬業改卿姓武，朕今不復奪也。」</span><span class="jiazhu">復，扶又翻。《考異》曰：《實錄》云：<span class="yinhao">「思文表請改姓武，許之。」</span>蓋太后有此言，思文因請之也。今從《唐紀》。</span></p>
<p class="em2 strong"><span class="yinwen">3</span>庚戌，以騫味道守內史。<span class="jiazhu">內史，中書令。</span></p>
<p class="em2 strong"><span class="yinwen">4</span>戊辰，文昌左相、同鳳閣鸞臺三品樂城文獻公劉仁軌薨。<span class="jiazhu">文昌左相，卽尙書左僕射。</span></p>
<p class="em2 strong"><span class="yinwen">5</span>二月，癸未，制：<span class="yinhao">「朝堂所置登聞鼓及肺石，<span class="jiazhu">登聞鼓在西朝堂，肺石在東朝堂。朝，直遙翻。</span>不須防守，有撾鼓立石者，令御史受狀以聞。」</span><span class="jiazhu">撾，則瓜翻。</span></p>
<p class="em2 strong"><span class="yinwen">6</span>乙巳，以春官尙書武承嗣、秋官尙書裴居道、<span class="jiazhu">光宅以禮部爲春官，刑部爲秋官。尙，辰羊翻。嗣，祥吏翻。</span>右肅政大夫韋思謙<span class="jiazhu">右肅政大夫，右御史大夫。</span>並同鳳閣鸞臺三品。</p>
<p class="em2 strong"><span class="yinwen">7</span>突厥阿史那骨篤祿等數寇邊，以左玉鈐衞中郎將淳于處平爲陽曲道行軍總管，擊之。<span class="jiazhu">厥，九勿翻。數，所角翻。鈐，其廉翻。將，卽亮翻。處，昌呂翻。陽曲縣自漢以來屬太原郡，隋惡其名，改曰陽直。武德三年，分置汾陽縣，七年，省陽直縣，改汾陽爲陽曲縣，仍移治陽直。</span></p>
<p class="em2 strong"><span class="yinwen">8</span>正諫大夫、同平章事沈君諒罷。</p>
<p class="em2 strong"><span class="yinwen">9</span>三月，正諫大夫、同平章事崔詧罷。</p>
<p class="em2 strong"><span class="yinwen">10</span>丙辰，遷廬陵王于房州。<span class="jiazhu">《舊志》：房州，京師南一千一百九十五里，至東都一千一百八十五里。杜佑曰：房州，古麋、庸二國之地，春秋楚子敗麋師於房渚，卽此。曹魏爲新城郡竹山縣。則古庸國，秦、漢之上庸縣也。</span></p>
<p class="em2 strong"><span class="yinwen">11</span>辛酉，武承嗣罷。</p>
<p class="em2 strong"><span class="yinwen">12</span>辛未，頒《垂拱格》。</p>
<p class="em2 strong"><span class="yinwen">13</span>朝士有左遷詣宰相自訴者，內史騫味道曰：<span class="yinhao">「此太后處分。」</span><span class="jiazhu">朝，直遙翻。處，昌呂翻。分，扶問翻。</span>同中書門下三品劉禕之曰：<span class="yinhao">「緣坐改官，由臣下奏請。」</span>太后聞之，夏，四月，丙子，貶味道爲青州刺史，加禕之太中大夫。<span class="jiazhu">太中大夫，從四品上。劉禕之本職豫王府司馬。王府司馬，從四品下。</span>謂侍臣曰：<span class="yinhao">「君臣同體，豈得歸惡於君，引善自取乎！」</span></p>
<p class="em2 strong"><span class="yinwen">14</span>癸未，突厥寇代州；淳于處平引兵救之；至忻州，爲突厥所敗，<span class="jiazhu">敗，補邁翻。</span>死者五千餘人。</p>
<p class="em2 strong"><span class="yinwen">15</span>丙<span class="jiaozhusup">【章：十二行本「丙」上有「五月」二字；乙十一行本同；孔本同；張校同。】</span>午，以裴居道爲內史。納言王德眞流象州。<span class="jiazhu">象州至京師四千九百八十九里。</span></p>
<p class="em2 strong"><span class="yinwen">16</span>己酉，以冬官尙書蘇良嗣爲納言。<span class="jiazhu">光宅改工部爲冬官。</span></p>
<p class="em2 strong"><span class="yinwen">18</span>壬申，韋方質同鳳閣鸞臺三品。</p>
<p class="em2 strong"><span class="yinwen">19</span>六月，天官尙書韋待價同鳳閣鸞臺三品。<span class="jiazhu">光宅改吏部爲天官。</span>待價，萬石之兄也。</p>
<p class="em2 strong"><span class="yinwen">20</span>同羅、僕固等諸部叛，遣左豹韜衞將軍劉敬同發河西騎士出居延海以討之，<span class="jiazhu">甘州删丹縣北渡張掖河，西北行，出合黎山峽口，傍河東壖，屈曲東北行千里，有寧寇軍，軍東北有居延海。騎，奇寄翻。</span>同羅、僕固等皆敗散。敕僑置安北都護府於同城以納降者。<span class="jiazhu">同城，卽删丹之同城守捉，天寶二載改爲寧寇軍。降，戶江翻。</span></p>
<p class="em2 strong"><span class="yinwen">21</span>秋，七月，己酉，以文昌左丞魏玄同爲鸞臺侍郎、同鳳閣鸞臺三品。<span class="jiazhu">文昌左丞，卽尙書左丞。</span></p>
<p class="em2 strong"><span class="yinwen">22</span>詔自今祀天地，高祖、太宗、高宗皆配坐；<span class="jiazhu">坐，徂臥翻。</span>用鳳閣舍人元萬頃等之議也。</p>
<p class="em2 strong"><span class="yinwen">23</span>九月，丁卯，廣州都督王果討反獠，平之。<span class="jiazhu">獠，魯皓翻。</span></p>
<p class="em2 strong"><span class="yinwen">24</span>冬，十一月，癸卯，命天官尙書韋待價爲燕然道行軍大總管以討吐蕃。<span class="jiaozhusup">【嚴：「吐蕃」改「突厥」。】</span><span class="jiazhu">燕，因肩翻。吐，從暾入聲。</span>初，西突厥興昔亡、繼往絕可汗旣死，十姓無主，部落多散亡，太后乃擢興昔亡之子左豹韜衞翊府中郎將元慶<span class="jiazhu">唐諸衞皆有翊府中郎將、郎將。將，卽亮翻。</span>爲左玉鈐衞將軍、兼崑陵都護，襲興昔亡可汗押五咄陸部落。<span class="jiazhu">鈐，其廉翻。可，從刊入聲。汗，音寒。咄，當沒翻。</span></p>
<p class="em2 strong"><span class="yinwen">25</span>麟臺正字射洪陳子昂<span class="jiazhu">光宅改祕書省爲麟臺。正字，正九品下，掌刊正文字。射洪縣，屬梓州，漢郪縣地；後魏分置射江縣，以婁縷灘東六里有射江；西魏訛爲射洪。</span>上疏，以爲：<span class="yinhao">「朝廷遣使巡察四方，不可任非其人，<span class="jiazhu">上，時掌翻。使，疏吏翻；下同。</span>及刺史、縣令，不可不擇。比年百姓疲於軍旅，不可不安。」</span><span class="jiazhu">比，毗至翻。</span>其略曰：<span class="yinhao">「夫使不擇人，則黜陟不明，刑罰不中，<span class="jiazhu">夫，音扶。中，竹仲翻。</span>朋黨者進，貞直者退；徒使百姓脩飾道路，送往迎來，無所益也。諺曰：『欲知其人，觀其所使。』不可不愼也。」</span>又曰：<span class="yinhao">「宰相，陛下之腹心；刺史、縣令，陛下之手足；未有無腹心手足而能獨理者也。」</span>又曰：<span class="yinhao">「天下有危機，禍福因之而生，機靜則有福，機動則有禍，百姓是也。百姓安則樂其生，<span class="jiazhu">樂，音洛。</span>不安則輕其死，輕其死則無所不至，祅逆乘釁，天下亂矣！」</span><span class="jiazhu">祅，於喬翻。</span>又曰：<span class="yinhao">「隋煬帝不知天下有危機，而信貪佞之臣，冀收夷狄之利，卒以滅亡，<span class="jiazhu">卒，子恤翻。</span>其爲殷鑒，豈不大哉！」</span></p>
<p class="em2 strong"><span class="yinwen">26</span>太后修故白馬寺，以僧懷義爲寺主。<span class="jiazhu">姚思廉曰：漢明帝時，西域以白馬負佛經送洛，因立白馬寺。魏收曰：漢立白馬寺於洛城雍關西。按此故洛城也；唐之洛城，乃隋所遷。</span>懷義，鄠人，<span class="jiazhu">鄠，音戶。</span>本姓馮，名小寶，賣藥洛陽市，因千金公主以進，<span class="jiazhu">千金公主，高祖女。</span>得幸於太后；太后欲令出入禁中，乃度爲僧，名懷義。又以其家寒微，令與駙馬都尉薛紹合族，命紹以季父事之。<span class="jiazhu">薛紹尙后女太平公主。</span>出入乘御馬，宦者十餘人侍從；<span class="jiazhu">從，才用翻。</span>士民遇之者皆奔避，有近之者，<span class="jiazhu">近，其靳翻。</span>輒撾其首流血，<span class="jiazhu">撾，其瓜翻。</span>委之而去，任其生死。見道士則極意毆之，仍髡其髮而去。朝貴皆匍匐禮謁，<span class="jiazhu">毆，烏口翻。朝，直遙翻。匍，薄乎翻。匐，蒲北翻。</span>武承嗣、武三思皆執僮僕之禮以事之，爲之執轡，<span class="jiazhu">爲，于僞翻。</span>懷義視之若無人。多聚無賴少年，度爲僧，縱橫犯法，<span class="jiazhu">少，詩照翻。橫，下孟翻。</span>人莫敢言。右臺御史馮思勗屢以法繩之，<span class="jiazhu">右臺，右肅政臺也。</span>懷義遇思勗於途，令從者毆之，幾死。<span class="jiazhu">幾，居依翻。</span></p>
<p class="strong" id="year_toc_1086"><span class="section" id="title-8"><span data-head-description="則天順聖皇后上之上" data-head-level="h4" data-head-title="垂拱二年">二年</span></span><span class="biaozhusup" data-rel="">（丙戌、六八六年）</span></p>
<p class="em2 strong"><span class="yinwen">1</span>春，正月，太后下詔復政於皇帝。睿宗知太后非誠心，奉表固讓；太后復臨朝稱制。<span class="jiazhu">復，扶又翻。朝，直遙翻。</span>辛酉，赦天下。</p>
<p class="em2 strong"><span class="yinwen">2</span>二月，辛未朔，日有食之。</p>
<p class="em2 strong"><span class="yinwen">3</span>右衞大將軍李孝逸旣克徐敬業，聲望甚重；武承嗣等惡之，數譖於太后，左遷施州刺史。<span class="jiazhu">惡，烏路翻。數，所角翻。施州，漢巫縣地；吳分巫，立沙渠縣；後周於縣置施州，隋廢州爲清江郡，唐復置施州。在京師南二千七百九里，至東都二千八百一十里。</span></p>
<p class="em2 strong"><span class="yinwen">4</span>三月，戊申，太后命鑄銅爲匭：<span class="jiaozhusup">【章：十二行本「匭」下有「置之朝堂以受天下表疏銘」十一字；乙十一行本同；孔本同；張校同；退齋校同。】</span><span class="jiazhu">匭，居洧翻。</span>其東曰<span class="yinhao">「延恩」</span>，獻賦頌、求仕進者投之；南曰<span class="yinhao">「招諫」</span>，言朝政得失者投之；西曰<span class="yinhao">「伸冤」</span>，有冤抑者投之；北曰<span class="yinhao">「通玄」</span>，言天象災變及軍機祕計者投之。<span class="jiazhu">四匭，各依其方色。</span>命正諫、補闕、拾遺一人掌之，<span class="jiazhu">正諫，卽諫議大夫也。垂拱元年，置左、右補闕各一人，從七品上；左、右拾遺各二人，從八品上；掌供奉諷諫，行立次左、右史之下；左屬門下省，右屬中書省。</span>先責識官，<span class="jiazhu">識官，猶今之保識。</span>乃聽投表疏。<span class="jiazhu">疏，所去翻。</span></p>
<p class="em2 strong">徐敬業之反也，侍御史魚承曄之子保家敎敬業作刀車及弩，敬業敗，僅得免。太后欲周知人間事，保家上書，請鑄銅爲匭以受天下密奏。<span class="jiazhu">上，時掌翻。</span>其器共爲一室，中有四隔，上各有竅，以受表疏，可入不可出。太后善之。<span class="jiazhu">《考異》曰：《統紀》、《唐曆》皆云八月作銅匭。今從《實錄》、《舊本紀》。又《朝野僉載》作<span class="yinhao">「魚思咺」</span>，云<span class="yinhao">「上欲作匭，召工匠，無人作得者。思咺應制爲之，甚合規矩，遂用之。」</span>今從《御史臺記》。</span>未幾，其怨家投匭<span class="jiazhu">怨，於元翻。幾，居豈翻。</span>告保家爲敬業作兵器，殺傷官軍甚衆，遂伏誅。<span class="jiazhu">爲，于僞翻。</span></p>
<p class="em2 strong">太后自徐敬業之反，疑天下人多圖己，又自以久專國事，且內行不正，<span class="jiazhu">行，下孟翻。</span>知宗室大臣怨望，心不服，欲大誅殺以威之。乃盛開告密之門，有告密者，臣下不得問，皆給驛馬，<span class="jiazhu">唐制：乘傳日四驛，乘驛日六驛。凡給馬者，一品八匹，二品六匹，三品五匹，四品、五品四匹，六品三匹，七品以下二匹。給傳乘者，一品十馬，二品九馬，三品八馬，四品、五品四馬，六品、七品二馬，八品、九品一馬。三品已上敕召者，給四馬，五品三馬，六品已下有差。一驛，三十里。</span>供五品食，<span class="jiazhu">《唐六典》：四品、五品，常食料七盤，每日細米二升，麪二升三合，酒一升半，羊肉三分，瓜兩顆，鹽、豉、葱、薑、葵、韭之屬各有差。《新唐志》：五品食料，雜用錢月六百。</span>使詣行在。雖農夫樵人，皆得召見，廩於客館，<span class="jiazhu">客館，屬鴻臚寺典客令。廩者，廩給之。見，賢遍翻。</span>所言或稱旨，則不次除官，<span class="jiazhu">稱，尺證翻。</span>無實者不問。於是四方告密者蜂起，人皆重足屛息。<span class="jiazhu">重，直龍翻。屛，必郢翻。</span></p>
<p class="em2 strong">有胡人索元禮，<span class="jiazhu">索，蘇各翻。</span>知太后意，因告密召見，擢爲游擊將軍，令案制獄。<span class="jiazhu">見，賢遍翻。令，力丁翻。</span>元禮性殘忍，推一人必令引數十百人，太后數召見賞賜以張其權。<span class="jiazhu">數，所角翻。張，知亮翻。</span>於是尙書都事長安周興、<span class="jiazhu">唐尙書都省有都事，管諸司主事、令史。尙，辰羊翻。</span>萬年人來俊臣之徒效之，紛紛繼起。興累遷至秋官侍郎，俊臣累遷至御史中丞，相與私畜無賴數百人，<span class="jiazhu">畜，吁玉翻。</span>專以告密爲事；欲陷一人，輒令數處俱告，事狀如一。俊臣與司刑評事洛陽萬國俊<span class="jiazhu">光宅改大理爲司刑評事，從八品，掌出使推劾。</span>共撰《羅織經》數千言，敎其徒網羅無辜，織成反狀，構造布置，皆有支節。太后得告密者，輒令元禮等推之，競爲訊囚酷法，<span class="jiaozhusup">【章：十二行本「法」下有「作大枷」三字；乙十一行本同；孔本同；張校同。】</span>有<span class="yinhao">「定百脈」</span>、<span class="yinhao">「突地吼」</span>、<span class="yinhao">「死豬愁」</span>、<span class="yinhao">「求破家」</span>、<span class="yinhao">「反是實」</span>等名號。或以椽關手足而轉之，謂之<span class="yinhao">「鳳皇曬翅」</span>；或以物絆其腰，引枷向前，謂之<span class="yinhao">「驢駒拔撅」</span>；<span class="jiazhu">椽，重緣翻。曬，所賣翻。絆，博慢翻。撅，其月翻。</span>或使跪捧枷，累甓其上，謂之<span class="yinhao">「仙人獻果」</span>；或使立高木，<span class="jiaozhusup">【章：十二行本「木」下有「之上」二字；乙十一行本同；孔本同。】</span>引枷尾向後，謂之<span class="yinhao">「玉女登梯」</span>；或倒懸石縋其首，或以醋灌鼻，或以鐵圈轂其首而加楔，<span class="jiazhu">枷，音加。甓，扶歷翻。縋，馳僞翻。圈，丘員翻。轂，呼角翻，急東也。楔，先結翻。</span>至有腦裂髓出者。每得囚，輒先陳其械具以示之，皆戰栗流汗，望風自誣。每有赦令，俊臣輒令獄卒先殺重囚，然後宣示。太后以爲忠，益寵任之。中外畏此數人，甚於虎狼。</p>
<p class="em2 strong">麟臺正字陳子昂上疏：<span class="jiazhu">上，時掌翻。疏，所據翻。</span>以爲：<span class="yinhao">「執事者疾徐敬業首亂唱禍，將息姦源，窮其黨與，遂使陛下大開詔獄，重設嚴刑，有迹涉嫌疑，辭相逮引，莫不窮捕考按。至有姦人熒惑，乘險相誣，糾告疑似，冀圖爵賞，恐非伐罪弔人之意也。臣竊觀當今天下，百姓思安久矣，故揚州構逆，殆有五旬，而海內晏然，纖塵不動。陛下不務玄默以救疲人，而反任威刑以失其望，臣愚暗昧，竊有大惑。伏見諸方告密，囚累百千輩，及其窮竟，百無一實。陛下仁恕，又屈法容之，遂使姦惡之黨快意相讎，睚眦之嫌卽稱有密，一人被訟，<span class="jiazhu">被，皮義翻。</span>百人滿獄，使者推捕，冠蓋如市。或謂陛下愛一人而害百人，天下喁喁，<span class="jiazhu">喁，魚容翻。</span>莫知寧所。臣聞隋之末代，天下猶平，楊玄感作亂，不踰月而敗。天下之弊，未至土崩，蒸人之心，猶望樂業。<span class="jiazhu">蒸人，猶蒸民也，避太宗諱，改<span class="yinhao">「民」</span>爲<span class="yinhao">「人」</span>。樂，音洛。</span>煬帝不悟，遂使兵部尙書樊子蓋專行屠戮，大窮黨與，海內豪士，無不罹殃；遂至殺人如麻，流血成澤，<span class="jiazhu">事見一百八十二卷大業九年。</span>天下靡然，始思爲亂，於是雄傑並起而隋族亡矣。夫大獄一起，不能無濫，冤人吁嗟，感傷和氣，羣生癘疫，水旱隨之，人旣失業，則禍亂之心怵然而生矣。古者明王重愼刑法，蓋懼此也。昔漢武帝時巫蠱獄起，使太子奔走，兵交宮闕，無辜被害者以千萬數，宗廟幾覆；賴武帝得壺關三老書，廓然感悟，夷江充三族，<span class="jiazhu">事見二十二卷漢武帝征和二年、三年。幾，居依翻。</span>餘獄不論，天下以安爾。古人云：『前事之不忘，後事之師。』<span class="jiazhu">《史記》太史公之言。</span>伏願陛下念之！」</span>太后不聽。</p>
<p class="em2 strong"><span class="yinwen">5</span>夏，四月，太后鑄大儀，置北闕。<span class="jiazhu">北闕蓋在玄武門外。</span></p>
<p class="em2 strong"><span class="yinwen">6</span>以岑長倩爲內史。六月，辛未，以蘇良嗣爲左相，同鳳閣鸞臺三品韋待價爲右相。己卯，以韋思謙爲納言。</p>
<p class="em2 strong">蘇良嗣遇僧懷義於朝堂，懷義偃蹇不爲禮；良嗣大怒，命左右捽曳，批其頰數十。<span class="jiazhu">捽，昨沒翻。批，蒲列翻，擊也，又匹迷翻。</span>懷義訴於太后，太后曰：<span class="yinhao">「阿師當於北門出入，<span class="jiazhu">阿，烏葛翻。</span>南牙宰相所往來，勿犯也。」</span></p>
<p class="em2 strong">太后託言懷義有巧思，<span class="jiazhu">思，相吏翻。</span>故使入禁中營造。補闕長社王求禮上表，<span class="jiazhu">長社，漢縣，隋改曰潁川，武德四年復舊，帶許州。上，時掌翻。</span>以爲：<span class="yinhao">「太宗時，有羅黑黑善彈琵琶，太宗閹爲給使，使敎宮人。陛下若以懷義有巧性，欲宮中驅使者，臣請閹之，庶不亂宮闈。」</span>表寢不出。</p>
<p class="em2 strong"><span class="yinwen">7</span>秋，九月，丁未，以西突厥繼往絕可汗之子斛瑟羅爲右玉鈐衞將軍，襲繼往絕可汗押五弩失畢部落。</p>
<p class="em2 strong"><span class="yinwen">8</span>己巳，雍州言新豐縣東南有山踊出，<span class="jiazhu">雍，於用翻。《考異》曰：《統紀》在十二月，今從《實錄》。程大昌曰：武后改新豐爲慶山縣，其說曰：時因雷雨踊出一山，故取以爲名。而其何以輒踊也，不言其以也，此卽在位小人共加傅會也。至《兩京道里志》則言其詳矣，曰：慶山踊出，初時六、七尺，漸高至三百尺，則非一旦驟爲三百尺也。自六、七尺，日日纍增至三百尺，是積力爲之，非一夜雷雨頓能突兀如許也。此爲人力所成，大不難見。</span>改新豐爲慶山縣。<span class="jiazhu">新豐自漢以來屬京兆。</span>四方畢賀。江陵人俞文俊上書：<span class="jiazhu">江陵縣帶荊州。</span><span class="yinhao">「天氣不和而寒暑倂，人氣不和而疣贅生，地氣不和而塠阜出。<span class="jiazhu">疣，音尤。贅，之芮翻。塠，都回翻。</span>今陛下以女主處陽位，反易剛柔，故地氣塞隔，<span class="jiazhu">塞，悉則翻。處，昌呂翻。</span>而山變爲災。陛下謂之『慶山』，臣以爲非慶也。臣愚以爲宜側身脩德以答天譴；不然，殃禍至矣！」</span>太后怒，流於嶺外，後爲六道使所殺。<span class="jiazhu">六道使見後二百五卷長壽二年。使，疏吏翻。</span></p>
<p class="em2 strong"><span class="yinwen">9</span>突厥入寇，左鷹揚衞大將軍黑齒常之拒之；至兩井，遇突厥三千餘人，見唐兵，皆下馬擐甲，常之以二百餘騎衝之，<span class="jiazhu">擐，音宦。騎，奇寄翻。</span>皆棄甲走。日暮，突厥大至，常之令營中然火，東南又有火起，虜疑有兵相應，遂夜遁。</p>
<p class="em2 strong"><span class="yinwen">10</span>狄仁傑爲寧州刺史。右臺監察御史晉陵郭翰巡察隴右，所至多所按劾。<span class="jiazhu">監，古銜翻。劾，戶槪翻，又戶得翻。</span>入寧州境，耆老歌刺史德美者盈路；翰薦之於朝，<span class="jiazhu">朝，直遙翻。</span>徵爲冬官侍郎。</p>
</div></body></html>