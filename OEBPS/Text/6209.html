<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第六十五·漢紀五十七·孝獻皇帝庚</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="漢紀五十七">漢紀五十七</span></span></h1>
<p><span class="jiazhu">〖起柔兆閹茂<span class="biaozhusup" data-rel="（丙戌）"></span>，盡著雍困敦<span class="biaozhusup" data-rel="（戊子）"></span>，凡三年。〗</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="孝獻皇帝庚">孝獻皇帝庚</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="建安十一年">建安十一年</span></span><span class="biaozhusup" data-rel="（丙戌、西元二○六年）"></span></p>
<p class="em2 strong"><span class="yinwen">1</span>春，正月，有星孛于北斗。<span class="jiazhu">〖《晉·天文志》：北斗七星，在太微北：一曰天樞，二曰璇，三曰璣，四曰權，五曰玉衡，六曰開陽，七曰搖光；一至四爲魁，五至七爲杓。孛，蒲內翻。〗</span></p>
<p class="em2 strong"><span class="yinwen">2</span>曹操自將擊高幹，<span class="jiazhu">〖將，卽亮翻。〗</span>留其世子丕守鄴，使別駕從事崔琰傅之。操圍壺關，三月，壺關降。<span class="jiazhu">〖降，戶江翻。〗</span>高幹自入匈奴求救，單于不受；幹獨與數騎亡，欲南奔荊州，<span class="jiazhu">〖騎，奇寄翻。欲奔劉表也。〗</span>上洛都尉王琰捕斬之，<span class="jiazhu">〖上洛縣，前漢屬弘農，後漢屬京兆。嶢關在縣西北，故置都尉。劉昫曰：言縣在洛水之上，故以爲名。〗</span>幷州悉平。</p>
<p class="em2 strong">曹操使陳郡梁習以別部司馬領幷州刺史。時荒亂之餘，胡、狄雄張，<span class="jiazhu">〖張，知亮翻。〗</span>吏民亡叛入其部落，<span class="jiazhu">〖南匈奴部落皆在幷州界。〗</span>兵家擁衆，各爲寇害。<span class="jiazhu">〖謂諸豪右擁衆自保者。〗</span>習到官，誘喻招納，<span class="jiazhu">〖誘，音酉。〗</span>皆禮召其豪右，稍稍薦舉，使詣幕府；豪右已盡，次發諸丁強以爲義從；<span class="jiazhu">〖言其以義從軍也。從，才用翻。〗</span>又因大軍出征，令諸將分請以爲勇力。吏兵已去之後，稍移其家，前後送鄴，凡數萬口；其不從命者，興兵致討，斬首千數，降附者萬計。單于恭順，名王稽顙，<span class="jiazhu">〖名王，卽匈奴諸部王也。降，戶江翻。稽，音啓。〗</span>服事供職，同於編戶。<span class="jiazhu">〖編，聯次也；編於民籍，故曰編戶。〗</span>邊境肅清，百姓布野，勤勸農桑，令行禁止。<span class="jiazhu">〖令之則行，禁之則止。〗</span>長老稱詠，以爲自所聞識，刺史未有如習者。<span class="jiazhu">〖長，知兩翻。〗</span>習乃貢達名士避地州界者河內常林、楊俊、王象、荀緯及太原王凌之徒，操悉以爲縣長，<span class="jiazhu">〖緯，于貴翻。長，知兩翻。〗</span>後皆顯名於世。</p>
<p class="em2 strong">初，山陽仲長統遊學至幷州，過高幹，<span class="jiazhu">〖仲長，複姓。過，工禾翻。〗</span>幹善遇之，訪以世事。統謂幹曰：<span class="yinhao">「君有雄志而無雄材，好士而不能擇人，<span class="jiazhu">〖好，呼到翻。〗</span>所以爲君深戒也。」</span>幹雅自多，<span class="jiazhu">〖自以爲多才也。〗</span>不悅統言，統遂去之。幹死，荀彧舉統爲尙書郎。<span class="jiazhu">〖《百官志》：尙書侍郎三十六人，四百石；一曹六人，主作文書起草。蔡質《漢儀》曰：尙書郎，初從三署詣臺試，初上臺，稱守尙書郎中；歲滿，稱尙書郎；三年，稱侍郎。〗</span>著論曰《昌言》，<span class="jiazhu">〖孔安國曰：昌，當也。當理之言。〗</span>其言治亂，略曰：<span class="yinhao">「豪傑之當天命者，未始有天下之分者也，<span class="jiazhu">〖治，直吏翻。分，扶問翻。〗</span>無天下之分，故戰爭者競起焉。角智者皆窮，角力者皆負，<span class="jiazhu">〖角，競也，校也。〗</span>形不堪復伉，<span class="jiazhu">〖復，扶又翻；下同。伉，口浪翻，敵也。〗</span>勢不足復校，乃始羈首係頸，就我之銜紲耳。<span class="jiazhu">〖賢曰：銜，勒也。紲，羈也。紲，音息列翻。〗</span>及繼體之時，豪傑之心旣絕，士民之志已定，貴有常家，尊在一人。當此之時，雖下愚之才居之，猶能使恩同天地，威侔鬼神，周、孔數千無所復角其聖，賁、育百萬無所復奮其勇矣。<span class="jiazhu">〖賁，音奔。〗</span>彼後嗣之愚主，見天下莫敢與之違，自謂若天地之不可亡也，乃奔其私嗜，騁其邪欲，君臣宣淫，<span class="jiazhu">〖《左傳》，泄冶曰：<span class="yinhao">「公卿宣淫，民無効焉。」</span>杜預曰：宣，示也。〗</span>上下同惡，荒廢庶政，棄忘人物。信任親愛者，盡佞諂容說之人也；<span class="jiazhu">〖說，讀曰悅。〗</span>寵貴隆豐者，盡后妃姬妾之家也。遂至熬天下之脂膏，斵生民之骨髓，怨毒無聊，禍亂並起，中國擾攘，四夷侵叛，土崩瓦解，一朝而去，昔之爲我哺乳之子孫者，今盡是我飲血之寇讎也。至於運徙勢去，猶不覺悟者，豈非富貴生不仁，沈溺致愚疾邪！<span class="jiazhu">〖沈，持林翻。〗</span>存亡以之迭代，治亂從此周復，<span class="jiazhu">〖《左傳》：美、惡周必復，天之道也。〗</span>天道常然之大數也。」</span></p>
<p class="em2 strong"><span class="yinwen">3</span>秋，七月，武威太守張猛殺雍州刺史邯鄲商；<span class="jiazhu">〖興平元年，分涼州河西四郡置雍州。雍，於用翻。〗</span>州兵討誅之。猛，奐之子也。</p>
<p class="em2 strong"><span class="yinwen">4</span>八月，曹操東討海賊管承，至淳于，<span class="jiazhu">〖淳于縣，屬北海國。賢曰：故城在今密州安丘縣東北。〗</span>遣將樂進、李典擊破之，承走入海島。</p>
<p class="em2 strong"><span class="yinwen">5</span>昌豨復叛，操遣于禁討斬之。<span class="jiazhu">〖豨，許豈翻，又音希。豨降見上卷建安六年。復，扶又翻。〗</span></p>
<p class="em2 strong"><span class="yinwen">6</span>是歲，立故琅邪王容子熙爲琅邪王，齊、北海、阜陵、下邳、常山、甘陵、濟陰、平原八國皆除。<span class="jiazhu">〖容，光武子琅邪孝王京之雲孫也。容薨，國絕，今復立其子。齊，光武兄武王縯之後。北海，縯少子靖王興之後。阜陵，光武子質王延之後。下邳，明帝子惠王衍之後。常山，明帝子頃王昞之後。甘陵，章帝子清河孝王慶之後。濟陰，明帝子悼王長薨而無子，國除久矣；據范《史》，當是濟北，章帝子惠王壽之後，亦以是年國除。平原，和帝子懷王勝始封，薨而無子，以河間王開子翼繼之；翼廢爲蠡吾侯，子志立爲桓帝，復以帝兄碩爲平原王，奉翼後，至是國亦除。八國皆除，而獨立熙繼琅邪者，容先遣弟邈至長安貢獻，操時在東郡，邈盛稱其忠誠，操以此德容，故爲容立後。除八國者，漸以弱漢宗室也。濟，子禮翻。〗</span></p>
<p class="em2 strong"><span class="yinwen">7</span>烏桓乘天下亂，略有漢民十餘萬戶，袁紹皆立其酋豪爲單于，<span class="jiazhu">〖酋，慈由翻。〗</span>以家人子爲己女，妻焉。<span class="jiazhu">〖妻，七細翻。〗</span>遼西烏桓蹋頓尤強，<span class="jiazhu">〖蹋，徒臘翻。〗</span>爲紹所厚，故尙兄弟歸之，數入塞爲寇，<span class="jiazhu">〖數，所角翻。〗</span>欲助尙復故地。曹操將擊之，鑿平虜渠、泉州渠以通運。<span class="jiazhu">〖《操紀》云：鑿渠，自呼沱入泒水，名平虜渠；又從泃河口，鑿入潞河，名泉州渠，以通海。泒，音孤。泃，音句。賢曰：呼沱河，舊在饒陽南，至曹操因饒河故瀆，決令北注新溝水，所以今在饒陽縣北。《說文》：泒水，出鴈門葰人戍夫山，東北入海。《水經註》：泃水，出右北平無終縣西山，西北流，過平谷縣而東南流，又南流入於潞河，又東合泉州渠口，曹操所鑿也。渠東至海陽縣樂安亭南與濡水合，而入于海。泉州、平谷二縣，皆屬漁陽郡。賢曰：泉州故城，在今幽州雍奴縣南。海陽縣，屬遼西郡。葰，相維翻。〗</span></p>
<p class="em2 strong"><span class="yinwen">8</span>孫權擊山賊麻、保二屯，平之。<span class="jiazhu">〖《水經註》：江水過陸口而東，左得麻屯口，南直蒲圻洲，水北入百有餘里，吳所屯也。〗</span></p>
<p class="strong"><span class="section" id="title-4"><span data-head-description="" data-head-level="h4" data-head-title="建安十二年">十二年</span></span><span class="biaozhusup" data-rel="（丁亥、西元二○七年）"></span></p>
<p class="em2 strong"><span class="yinwen">1</span>春，二月，曹操自淳于還鄴。丁酉，操奏封大功臣二十餘人，皆爲列侯；因表萬歲亭侯荀彧功狀，<span class="jiazhu">〖《九域志》：鄭州有萬歲亭，彧所封也。〗</span>三月，增封彧千戶。又欲授以三公，彧使荀攸深自陳讓，至于十數，乃止。</p>
<p class="em2 strong"><span class="yinwen">2</span>曹操將擊烏桓。諸將皆曰：<span class="yinhao">「袁尙亡虜耳，夷狄貪而無親，豈能爲尙用。今深入征之，劉備必說劉表以襲許，<span class="jiazhu">〖說，輸芮翻。〗</span>萬一爲變，事不可悔。」</span>郭嘉曰：<span class="yinhao">「公雖威震天下，胡恃其遠，必不設備，因其無備，卒破<span class="jiaozhusup">〖章：甲十二行本「破」作「然」；乙十一行本同；孔本同；張校同。〗</span>擊之，可破滅也。<span class="jiazhu">〖卒，讀曰猝。〗</span>且袁紹有恩於民夷，而尙兄弟生存。今四州之民，徒以威附，德施未加，<span class="jiazhu">〖施，式豉翻。〗</span>舍而南征，<span class="jiazhu">〖舍，讀曰捨。〗</span>尙因烏桓之資，招其死主之臣，<span class="jiazhu">〖言欲爲其主致死，而留滯不得逞者。〗</span>胡人一動，民夷俱應，以生蹋頓之心，成覬覦之計，<span class="jiazhu">〖覬，音冀。覦，音俞。〗</span>恐青、冀非己之有也。表坐談客耳，自知才不足以御備，重任之則恐不能制，輕任之則備不爲用，雖虛國遠征，公無憂矣。」</span>操從之。行至易，<span class="jiazhu">〖易縣，前漢屬涿郡，後漢省。宋白曰：漢易縣故城，在今涿州歸義縣東南十五里，大易故城是。〗</span>郭嘉曰：<span class="yinhao">「兵貴神速。今千里襲人，輜重多，難以趨利，<span class="jiazhu">〖重，直用翻；下同。趨，七喻翻。〗</span>且彼聞之，必爲備；不如留輜重，輕兵兼道以出，掩其不意。」</span></p>
<p class="em2 strong">初，袁紹數遣使召田疇於無終，<span class="jiazhu">〖疇保無終，見六十卷初元四年。數，所角翻。〗</span>又卽授將軍印，使安輯所統，疇皆拒之。及曹操定冀州，河間邢顒謂疇曰：<span class="yinhao">「黃巾起來，二十餘年，海內鼎沸，百姓流離。今聞曹公法令嚴。民厭亂矣，亂極則平，請以身先。」</span>遂裝還鄕里。<span class="jiazhu">〖顒，魯容翻。顒從疇游，積五年乃歸。先，悉薦翻。〗</span>疇曰：<span class="yinhao">「邢顒，天民之先覺者也。」</span><span class="jiazhu">〖伊尹曰：予，天民之先覺者也。此以道自任者也。若邢顒之先覺，特見幾耳。〗</span>操以顒爲冀州從事。疇忿烏桓多殺其本郡冠蓋，<span class="jiazhu">〖謂郡中名勝之士。〗</span>意欲討之而力未能。操遣使辟疇，疇戒其門下趣治嚴。<span class="jiazhu">〖趣，讀曰促。嚴卽裝也。自東都避明帝諱，改裝曰嚴，後遂因之。〗</span>門人曰：<span class="yinhao">「昔袁公慕君，禮命五至，君義不屈；今曹公使一來而君若恐弗及者，何也？」</span><span class="jiazhu">〖使，疏吏翻；下同。〗</span>疇笑曰：<span class="yinhao">「此非君所識也。」</span>遂隨使者到軍，拜爲蓨令，<span class="jiazhu">〖蓨縣，前漢屬信都，後漢屬勃海。師古曰：蓨，音條。〗</span>隨軍次無終。</p>
<p class="em2 strong">時方夏水雨，而濱海洿下，<span class="jiazhu">〖洿，汪胡翻。〗</span>濘滯不通，虜亦遮守蹊要，<span class="jiazhu">〖蹊，逕路也；蹊要，徑路要處也。濘，乃定翻。〗</span>軍不得進。操患之，以問田疇。疇曰：<span class="yinhao">「此道，秋夏每常有水，淺不通車馬，深不載舟船，爲難久矣。舊北平郡治在平岡，道出盧龍，達于柳城；<span class="jiazhu">〖前漢右北平郡治平岡縣，後漢省平岡縣，改治土垠縣。垠，音銀。賢曰：土垠故城，在今平州西南。《水經註》曰：自無終東出盧龍塞，又東越青陘至凡城二百許里。自凡城東北出，趣平岡，可百八十里，向黃龍則五百里。故田疇引軍出盧龍塞，塹山堙谷，五百餘里，逕白檀，歷平岡，登白狼山，望柳城也。〗</span>自建武以來，陷壞斷絕，垂二百載，<span class="jiazhu">〖載，子亥翻。〗</span>而尙有微逕可從。今虜將以大軍當由無終，不得進而退，懈弛無備。若嘿回軍，從盧龍口越白檀之險，出空虛之地，路近而便，掩其不備，蹋頓可不戰而禽也。」</span>操曰：<span class="yinhao">「善！」</span>乃引軍還，而署大木表於水側路傍曰：<span class="yinhao">「方今夏暑，道路不通，且俟秋冬，乃復進軍。」</span><span class="jiazhu">〖復，扶又翻。〗</span>虜候騎見之，誠以爲大軍去也。<span class="jiazhu">〖騎，奇寄翻。〗</span></p>
<p class="em2 strong">操令疇將其衆爲鄕導，<span class="jiazhu">〖將，卽亮翻。鄕，讀曰嚮。〗</span>上徐無山，<span class="jiazhu">〖《史記正義》：徐無山，在右北平徐無縣西北。徐無山，卽田疇所保聚處。〗</span>塹山堙谷，五百餘里，經白檀，歷平岡，涉鮮卑庭，<span class="jiazhu">〖白檀縣，屬右北平郡。宋白曰：白檀故城，在檀州燕樂縣界。此時鮮卑庭已在右北平郡界，蓋慕容廆之先也。塹，七艷翻。〗</span>東指柳城。未至二百里，虜乃知之。尙、熙與蹋頓及遼西單于樓班、<span class="jiazhu">〖樓班，丘力居之子也。〗</span>右北平單于能臣抵之等<span class="jiazhu">〖右北平單于曰烏延。能臣抵之，或者烏延之異名歟！〗</span>將數萬騎逆軍。八月，操登白狼山，<span class="jiazhu">〖《水經註》：白狼山，在右北平石城縣西。《烏丸傳》：逆戰於凡城，則白狼山蓋在凡城。〗</span>卒與虜遇，<span class="jiazhu">〖卒，讀曰猝。〗</span>衆甚盛。操車重在後，<span class="jiazhu">〖車重，卽輜重。重，直用翻。〗</span>被甲者少，左右皆懼。<span class="jiazhu">〖被，皮義翻。少，詩沼翻。〗</span>操登高，望虜陣不整，乃縱兵擊之，使張遼爲前鋒，虜衆大崩，斬蹋頓及名王已下，胡、漢降者二十餘萬口。<span class="jiazhu">〖降，戶江翻。〗</span></p>
<p class="em2 strong">遼東單于速僕丸<span class="jiazhu">〖速僕丸，卽蘇僕延，語有輕重耳。〗</span>與尙、熙奔遼東太守公孫康，其衆尙有數千騎。或勸操遂擊之，操曰：<span class="yinhao">「吾方使康斬送尙、熙首，不煩兵矣。」</span>九月，操引兵自柳城還。公孫康欲取尙、熙以爲功，乃先置精勇於廐中，然後請尙、熙入，未及坐，康叱伏兵禽之，遂斬尙、熙，幷速僕丸首送之。諸將或問操：<span class="yinhao">「公還而康斬尙、熙，何也？」</span>操曰：<span class="yinhao">「彼素畏尙、熙，吾急之則幷力，緩之則自相圖，其勢然也。」</span>操梟尙首，<span class="jiazhu">〖梟，古堯翻。〗</span>令三軍：<span class="yinhao">「敢有哭之者斬！」</span>牽招獨設祭悲哭，<span class="jiazhu">〖牽招先爲袁氏從事，故祭哭之。〗</span>操義之，舉爲茂才。</p>
<p class="em2 strong">時天寒且旱，二百里無水，軍又乏食，殺馬數千匹以爲糧，鑿地入三十餘丈方得水。旣還，科問前諫者，<span class="jiazhu">〖科，條也。問前諫者，科具其姓名也。〗</span>衆莫知其故，人人皆懼。操皆厚賞之，曰：<span class="yinhao">「孤前行，乘危以徼倖，<span class="jiazhu">〖徼，堅堯翻。〗</span>雖得之，天所佐也，顧不可以爲常。諸君之諫，萬安之計，是以相賞，後勿難言之。」</span></p>
<p class="em2 strong"><span class="yinwen">3</span>冬，十月，辛卯，有星孛于鶉尾。<span class="jiazhu">〖蔡邕曰：自張十二度至軫六度，謂之鶉尾之次。陳卓曰：自張十七度至軫十一度，謂之鶉尾；於辰在巳。〗</span></p>
<p class="em2 strong"><span class="yinwen">4</span>乙巳，黃巾殺濟南王贇。<span class="jiazhu">〖賢曰：贇，河間孝王開五代孫。靈帝立其父康爲濟南王，以奉孝仁皇祀。濟，子禮翻。贇，於倫翻。〗</span></p>
<p class="em2 strong"><span class="yinwen">5</span>十一月，曹操至易水，烏桓單于代郡普富盧、上郡那樓皆來賀。</p>
<p class="em2 strong">師還，論功行賞，<span class="jiazhu">〖還，從宣翻，又如字。〗</span>以五百戶封田疇爲亭侯。疇曰：<span class="yinhao">「吾始爲劉公報仇，率衆遁逃，<span class="jiazhu">〖事見六十卷初平四年。爲，于僞翻。〗</span>志義不立，反以爲利，非本志也。」</span>固讓不受。操知其至心，許而不奪。<span class="jiazhu">〖不奪其志也。孔子曰：匹夫不可奪志。〗</span></p>
<p class="em2 strong">操之北伐也，劉備說劉表襲許，<span class="jiazhu">〖說，輸芮翻。〗</span>表不能用。及聞操還，表謂備曰：<span class="yinhao">「不用君言，故爲失此大會。」</span><span class="jiazhu">〖猶言大機會也。〗</span>備曰：<span class="yinhao">「今天下分裂，日尋干戈，事會之來，豈有終極乎！若能應之於後者，則此未足爲恨也。」</span><span class="jiazhu">〖豪桀之言，故自與常人不同。〗</span></p>
<p class="em2 strong"><span class="yinwen">6</span>是歲，孫權西擊黃祖，虜其人民而還。</p>
<p class="em2 strong"><span class="yinwen">7</span>權母吳氏疾篤，引見張昭等，屬以後事而卒。<span class="jiazhu">〖屬，之欲翻。卒，子恤翻。〗</span></p>
<p class="em2 strong"><span class="yinwen">8</span>初，琅邪諸葛亮寓居襄陽隆中，<span class="jiazhu">〖亮從父玄，爲豫章太守，將亮之官。會漢朝以朱皓代玄，玄與亮往依劉表。《漢晉春秋》曰：亮家于南陽之鄧縣，在襄陽城西二十里，號曰隆中。按東坡詩萬山西北古隆中也。故其《萬山詩》云：<span class="yinhao">「回頭望西北，隱隱龜背起；傳云古隆中，萬樹桑柘美。」</span>〗</span>每自比管仲、樂毅；時人莫之許也，惟潁川徐庶與崔州平謂爲信然。州平，烈之子也。<span class="jiazhu">〖崔烈事靈帝，以入錢爲公。〗</span></p>
<p class="em2 strong">劉備在荊州，訪士於襄陽司馬徽。徽曰：<span class="yinhao">「儒生俗士，豈識時務，識時務者在乎俊傑。此間自有伏龍、鳳雛。」</span>備問爲誰，曰：<span class="yinhao">「諸葛孔明、龐士元也。」</span><span class="jiazhu">〖諸葛亮，字孔明。龐統，字士元。龐，皮江翻。〗</span>徐庶見備於新野，備器之。<span class="jiazhu">〖物之有用者謂之器；器之者，器重之也；重其才之足以用世也。〗</span>庶謂備曰：<span class="yinhao">「諸葛孔明，臥龍也，將軍豈願見之乎？」</span>備曰：<span class="yinhao">「君與俱來。」</span>庶曰：<span class="yinhao">「此人可就見，不可屈致也，將軍宜枉駕顧之。」</span></p>
<p class="em2 strong">備由是詣亮，<span class="jiazhu">〖備以梟雄之才，聞徐庶一言，三枉駕以見孔明，此必庶之材器有以取重於備，備遂信之也。庶自辭備歸操之後，寂無所聞，今觀其捨舊從新之言，質天地而無愧，則其人從可知矣。〗</span>凡三往，乃見。因屛人曰：<span class="yinhao">「漢室傾頹，姦臣竊命，孤不度德量力，欲信大義於天下，<span class="jiazhu">〖屛，必郢翻。度，徒洛翻。量，音良。信，讀曰申。〗</span>而智術淺短，遂用猖蹶，<span class="jiazhu">〖猖，披猖。蹶，顚蹶。〗</span>至于今日。然志猶未已，君謂計將安出？」</span>亮曰：<span class="yinhao">「今曹操已擁百萬之衆，挾天子而令諸侯，此誠不可與爭鋒。孫權據有江東，已歷三世，國險而民附，賢能爲之用，此可與爲援而不可圖也。荊州北據漢、沔，利盡南海，<span class="jiazhu">〖謂自桂陽、蒼梧跨有交州，則利盡南海也。〗</span>東連吳會，<span class="jiazhu">〖吳會者，言吳爲東南一都會也。〗</span>西通巴、蜀，此用武之國，而其主不能守，此殆天所以資將軍也。益州險塞，沃野千里，天府之土；劉璋闇弱，張魯在北，民殷國富而不知存恤，智能之士思得明君。<span class="jiazhu">〖張松、法正之徒雖未與亮交際，亮固逆知之矣。〗</span>將軍旣帝室之冑，<span class="jiazhu">〖冑，裔也。〗</span>信義著於四海，若跨有荊、益，保其巖阻，撫和戎、越，結好孫權，<span class="jiazhu">〖好，呼到翻；下同。〗</span>內脩政治，外觀時變，則霸業可成，漢室可興矣。」</span><span class="jiazhu">〖所謂俊傑者，量時審勢，規畫定於胸中，儻非其人，未易與之言也。治，直吏翻。〗</span>備曰：<span class="yinhao">「善！」</span>於是與亮情好日密。<span class="jiazhu">〖好，呼到翻。〗</span>關羽、張飛不悅，備解之曰：<span class="yinhao">「孤之有孔明，猶魚之有水也。<span class="jiazhu">〖魚有水則生，無水則死。〗</span>願諸君勿復言。」</span><span class="jiazhu">〖復，扶又翻。〗</span>羽、飛乃止。</p>
<p class="em2 strong">司馬徽，清雅有知人之鑒。同縣龐德公素有重名，徽兄事之。諸葛亮每至德公家，獨拜牀下，德公初不令止。<span class="jiazhu">〖觀孔明獨拜德公於牀下，孔明所以事德公者爲何如邪！德公初不令止，德公所以自居者爲何如邪！德公於是不可及矣。〗</span>德公從子統，少時樸鈍，未有識者，<span class="jiazhu">〖從，才用翻。少，詩照翻。〗</span>惟德公與徽重之。德公嘗謂孔明爲臥龍，士元爲鳳雛，德操爲水鑑；故德操與劉備語而稱之。<span class="jiazhu">〖司馬徽，字德操。〗</span></p>
<p class="strong"><span class="section" id="title-5"><span data-head-description="" data-head-level="h4" data-head-title="建安十三年">十三年</span></span><span class="biaozhusup" data-rel="（戊子、西元二○八年）"></span></p>
<p class="em2 strong"><span class="yinwen">1</span>春，正月，司徒趙溫辟曹操子丕。操表<span class="yinhao">「溫辟臣子弟，選舉故不以實」</span>；策免之。<span class="jiazhu">〖操以溫辟其子，怒而免之，駕言選舉不以實耳！《考異》曰：《獻帝起居注》在十五年，范《書·帝紀》在十三年。按是年罷三公官，溫不至十五年也。〗</span></p>
<p class="em2 strong"><span class="yinwen">2</span>曹操還鄴，作玄武池以肄舟師。<span class="jiazhu">〖鄴城有玄武苑，操鑿池其中。肄，以四翻，習也。〗</span></p>
<p class="em2 strong"><span class="yinwen">3</span>初，巴郡甘寧將僮客八百人歸劉表，<span class="jiazhu">〖寧走荊州事見六十一卷興平元年。〗</span>表儒人，不習軍事，寧觀表事勢終必無成，恐一朝衆散，幷受其禍，<span class="jiazhu">〖聚而不用，其禍必至。〗</span>欲東入吳。黃祖在夏口，<span class="jiazhu">〖應劭曰：沔水自江夏別至南郡華容爲夏水，過江夏郡而入于江。蓋指夏水入江之地爲夏口。庾仲雍曰：夏口，一曰沔口，或曰魯口。《水經註》曰：沔水南至江夏沙羡縣北，南入于江。然則曰夏口，以夏水得名；曰沔口，以沔水得名；曰魯口，以魯山得名；實一處也。其地在江北。自孫權置夏口督，屯江南，今鄂州治是也。故何尙之云：夏口在荊江之中，正對沔口。賢《註》亦謂夏口戍在今鄂州。於是相承以鄂州爲夏口，而江北之夏口晦矣。〗</span>軍不得過，乃留，依祖三年，祖以凡人畜之。<span class="jiazhu">〖畜，許六翻，養也。〗</span>孫權擊祖，祖軍敗走，權校尉凌操將兵急追之。<span class="jiazhu">〖《姓譜》：衞康叔支子，爲周凌人，子孫以爲氏。〗</span>寧善射，將兵在後，射殺操，<span class="jiazhu">〖射殺之射，而亦翻。〗</span>祖由是得免。軍罷，還營，待寧如初。祖都督蘇飛數薦寧，<span class="jiazhu">〖數，所角翻。〗</span>祖不用；寧欲去，恐不免；飛乃白祖，以寧爲邾長。<span class="jiazhu">〖邾縣，屬江夏郡。《地道記》曰：楚滅邾，徙其君於此。賢曰：邾故城在今復州竟陵縣東。飛蓋開其奔吳之路也。長，知兩翻。宋白曰：黃州，漢邾縣也。〗</span>寧遂亡奔孫權，<span class="jiazhu">〖《考異》曰：《吳志·孫權傳》，建安八年、十二年，皆嘗討黃祖。《凌統傳》，父操死時，統年十五，攝父兵。後擊麻、保屯，刺殺陳勤。按《周瑜》、《孫瑜傳》，以十一年擊麻、保屯，則操死似在八年，然後五年寧乃奔權，似晚。今無年月可據，追言之。〗</span>周瑜、呂蒙共薦達之，權禮異，同於舊臣。</p>
<p class="em2 strong">寧獻策於權曰：<span class="yinhao">「今漢祚日微，曹操終爲篡盜。南荊之地，山川形便，誠國之西勢也。<span class="jiazhu">〖謂在吳之西，據上流之形勢。〗</span>寧觀劉表，慮旣不遠，兒子又劣，<span class="jiazhu">〖言又弱於表也。〗</span>非能承業傳基者也。至尊當早圖之，不可後操。<span class="jiazhu">〖言若不先圖劉表，必爲操所圖也。後，戶遘翻。〗</span>圖之之計，宜先取黃祖。祖今昏耄已甚，財穀並乏，左右貪縱，吏士必怨，舟船戰具，頓廢不脩，<span class="jiazhu">〖頓，壞也。《左傳》：甲兵不頓。頓，讀曰鈍。〗</span>怠於耕農，軍無法伍，至尊今往，其破可必。一破祖軍，鼓行而西，據楚關，<span class="jiazhu">〖楚關，扞關也。蜀伐楚，楚爲扞關以拒之，故曰楚關。〗</span>大勢彌廣，卽可漸規巴、蜀矣。」</span>權深納之。張昭時在坐，難曰：<span class="yinhao">「今吳下業業，<span class="jiazhu">〖坐，徂臥翻。難，乃旦翻。業業，危懼之意。〗</span>若軍果行，恐必致亂。」</span>寧謂昭曰：<span class="yinhao">「國家以蕭何之任付君，君居守而憂亂，奚以希慕古人乎！」</span><span class="jiazhu">〖言固有攸當者，張昭不得以強辭距也。守，式又翻。〗</span>權舉酒屬寧曰：<span class="yinhao">「興霸，<span class="jiazhu">〖甘寧，字興霸。屬，之欲翻。〗</span>今年行討，如此酒矣，決以付卿。卿但當勉建方略，令必克祖，則卿之功，何嫌張長史之言乎！」</span><span class="jiazhu">〖昭爲權長史。權之此言，旣以獎甘寧之氣，又以全張昭之體。不有居者，誰守社稷；不有行者，誰扞牧圉。長，知兩翻。〗</span></p>
<p class="em2 strong">權遂西擊黃祖。祖橫兩蒙衝<span class="jiazhu">〖《釋名》曰：船狹而長曰蒙衝，以衝突敵船。〗</span>挾守沔口，以栟閭大紲繫石爲矴，<span class="jiazhu">〖栟閭，椶櫚也。郭璞曰：落穫也，中作器索。栟，卑盈翻。紲，音薛，長繩也。矴，丁定翻，錘舟石。〗</span>上有千人，以弩交射，飛矢雨下，軍不得前。偏將軍董襲與別部司馬凌統俱爲前部，各將敢死百人，人被兩鎧，乘大舸，<span class="jiazhu">〖將，卽亮翻。被，皮義翻。《方言》，南楚江、湘，凡船大者謂之舸，小者謂之艖。舸，嘉我翻。〗</span>突入蒙衝裏。襲身以刀斷兩紲，<span class="jiazhu">〖斷，丁管翻。〗</span>蒙衝乃橫流，大兵遂進。祖令都督陳就以水軍逆戰。平北都尉呂蒙<span class="jiazhu">〖蒙自別部司馬，以功爲平北都尉。〗</span>勒前鋒，親梟就首。<span class="jiazhu">〖梟，堅堯翻。〗</span>於是將士乘勝，水陸並進，傅其城，<span class="jiazhu">〖傅，讀曰附。〗</span>盡銳攻之，遂屠其城。祖挺身走，追斬之，<span class="jiazhu">〖挺，拔也。〗</span>虜其男女數萬口。</p>
<p class="em2 strong">權先作兩函，欲以盛祖及蘇飛首。<span class="jiazhu">〖盛，時征翻。〗</span>權爲諸將置酒，甘寧下席叩頭，血涕交流，爲權言飛疇昔舊恩，<span class="jiazhu">〖舊恩，謂薦而不用，又開之使奔吳也。爲，于僞翻；下同。〗</span><span class="yinhao">「寧不值飛，固已損骸於溝壑，不得致命於麾下。今飛罪當夷戮，特從將軍乞其首領。」</span>權感其言，謂曰：<span class="yinhao">「今爲君置之。若走去何？」</span>寧曰：<span class="yinhao">「飛免分裂之禍，受更生之恩，逐之尙必不走，豈當圖亡哉！<span class="jiazhu">〖亡，謂亡走。〗</span>若爾，<span class="jiazhu">〖爾，猶言如此也。〗</span>寧頭當代入函。」</span>權乃赦之。凌統怨寧殺其父操，常欲殺寧；權命統不得讎之，令寧將兵屯於他所。</p>
<p class="em2 strong"><span class="yinwen">4</span>夏，六月，罷三公官，復置丞相、御史大夫。<span class="jiazhu">〖漢初，以丞相、御史大夫、太尉爲三公，哀帝元壽二年，以大司馬、大司徒、大司空爲三公，中興以來，以太尉、司徒、司空爲三公。今雖復置丞相、御史，而操自爲丞相，事權出於一矣。〗</span>癸巳，以曹操爲丞相。操以冀州別駕從事崔琰爲丞相西曹掾，司空東曹掾陳留毛玠爲丞相東曹掾，元城令河內司馬朗爲主簿，弟懿爲文學掾，冀州主簿盧毓爲法曹議令史。<span class="jiazhu">〖別駕從事，州牧行部，則奉引，錄衆事。漢制，公府西曹掾主府史署用，東曹掾主二千石、長吏遷除及軍吏，黃閣主簿錄省衆事。文學掾，漢郡曹有之，操於公府創置也。法曹主郵驛科程事。時公府諸曹，皆置議令史。元城縣，屬魏郡。〗</span>毓，植之子也。</p>
<p class="em2 strong">琰、玠並典選舉，其所舉用皆清正之士，雖於時有盛名而行不由本者，終莫得進。拔敦實，斥華僞，進沖遜，抑阿黨。<span class="jiazhu">〖行，下孟翻。沖，謙虛也，和也。〗</span>由是天下之士莫不以廉節自勵，雖貴寵之臣，輿服不敢過度，至乃長吏還者，垢面羸衣，獨乘柴車，軍吏入府，朝服徒行，<span class="jiazhu">〖長，知兩翻。朝，直遙翻。〗</span>吏潔於上，俗移於下。操聞之，歎曰：<span class="yinhao">「用人如此，使天下人自治，吾復何爲哉！」</span><span class="jiazhu">〖復，扶又翻。〗</span></p>
<p class="em2 strong">司馬懿，少聰達，多大略，<span class="jiazhu">〖少，詩照翻。〗</span>崔琰謂其兄朗曰：<span class="yinhao">「君弟聰亮明允，剛斷英特，<span class="jiazhu">〖斷，丁亂翻。〗</span>非子所及也！」</span>操聞而辟之，懿辭以風痹。<span class="jiazhu">〖痹，必至翻，濕病也。〗</span>操怒，欲收之，懿懼，就職。<span class="jiazhu">〖司馬懿始此。〗</span></p>
<p class="em2 strong"><span class="yinwen">5</span>操使張遼屯長社，臨發，軍中有謀反者，夜，驚亂起火，一軍盡擾。遼謂左右曰：<span class="yinhao">「勿動！是不一營盡反，必有造變者，欲以驚動人耳。」</span>乃令軍中：<span class="yinhao">「其不反者安坐。」</span>遼將親兵數十人中陳而立，<span class="jiazhu">〖將，卽亮翻。陳，讀曰陣。〗</span>有頃，皆定，卽得首謀者，殺之。</p>
<p class="em2 strong">遼在長社，于禁屯潁陰，樂進屯陽翟，三將任氣，多共不協。<span class="jiazhu">〖共，相與也。〗</span>操使司空主簿趙儼幷參三軍，每事訓諭，遂相親睦。</p>
<p class="em2 strong"><span class="yinwen">6</span>初，前將軍馬騰與鎭西將軍韓遂結爲異姓兄弟，<span class="jiazhu">〖《晉·職官志》曰：四鎭通於柔遠。蓋漢末始置也。〗</span>後以部曲相侵，更爲讎敵。朝廷使司隸校尉鍾繇、涼州刺史韋端和解之，徵騰入屯槐里。曹操將征荊州，使張旣說騰，令釋部曲還朝，<span class="jiazhu">〖說，輸芮翻。〗</span>騰許之。已而更猶豫，旣恐其爲變，乃移諸縣促儲偫，<span class="jiazhu">〖偫，直里翻。〗</span>二千石郊迎，騰不得已，發東。<span class="jiazhu">〖發而東入朝也。〗</span>操表騰爲衞尉，<span class="jiazhu">〖《考異》曰：《典略》曰：<span class="yinhao">「建安十五年，徵騰爲尉。」</span>按《張旣傳》，<span class="yinhao">「曹公將征荊州，令旣說騰入朝。」</span>蓋<span class="yinhao">「三」</span>字誤爲<span class="yinhao">「五」</span>耳。〗</span>以其子超爲偏將軍，統其衆，悉徙其家屬詣鄴。<span class="jiazhu">〖爲後十七年族騰張本。〗</span></p>
<p class="em2 strong"><span class="yinwen">7</span>秋，七月，曹操南擊劉表。</p>
<p class="em2 strong"><span class="yinwen">8</span>八月，丁未，以光祿勳山陽郗慮爲御史大夫。<span class="jiazhu">〖郗，丑脂翻。《姓譜》：郗爲高平望姓。〗</span></p>
<p class="em2 strong"><span class="yinwen">9</span>壬子，太中大夫孔融棄市。融恃其才望，數戲侮曹操，<span class="jiazhu">〖數，所角翻。〗</span>發辭偏宕，<span class="jiazhu">〖賢曰：偏邪跌宕，不拘正理。余謂此偏，非邪之謂，言其論議抑揚，有所偏重也。宕，徒浪翻，過也。〗</span>多致乖忤。<span class="jiazhu">〖忤，五故翻。〗</span>操以融名重天下，外相容忍而內甚嫌之。融又上書，<span class="yinhao">「宜準古王畿之制，千里寰內不以封建諸侯。」</span>操疑融所論建漸廣，益憚之。<span class="jiazhu">〖《周禮》，方千里曰國畿，其外方五百里曰侯畿。鄭玄曰：畿，限也。千里寰內不以封建，則操不可以居鄴矣，故憚之。〗</span>融與郗慮有隙，慮承操風旨，構成其罪，令丞相軍謀祭酒路粹<span class="jiazhu">〖軍師祭酒、軍謀祭酒，皆操所置。〗</span>奏：<span class="yinhao">「融昔在北海，<span class="jiazhu">〖建安初，融爲北海相。〗</span>見王室不靜，而招合徒衆，欲規不軌。及與孫權使語，謗訕朝廷。<span class="jiazhu">〖使，疏吏翻。〗</span>又，前與白衣禰衡跌蕩放言，<span class="jiazhu">〖賢曰：跌蕩，無儀檢也。放，縱也。禰，乃禮翻。〗</span>更相贊揚。<span class="jiazhu">〖更，工衡翻。〗</span>衡謂融曰『仲尼不死』，融答『顏回復生』，<span class="jiazhu">〖復，扶又翻。〗</span>大逆不道，宜極重誅。」</span>操遂收融，幷其妻子皆殺之。</p>
<p class="em2 strong">初，京兆脂習與融善，<span class="jiazhu">〖脂，姓也。《魏略》：脂習，字元升，後爲中大夫。〗</span>每戒融剛直太過，必罹世患。及融死，許下莫敢收者。習往撫尸曰：<span class="yinhao">「文舉舍我死，<span class="jiazhu">〖孔融，字文舉。舍，讀曰捨。〗</span>吾何用生爲！」</span>操收習，欲殺之，旣而赦之。</p>
<p class="em2 strong"><span class="yinwen">10</span>初，劉表二子，琦、琮。<span class="jiazhu">〖琦，渠宜翻。琮，徂宗翻。〗</span>表爲琮娶其後妻蔡氏之姪，蔡氏遂愛琮而惡琦，<span class="jiazhu">〖爲，于僞翻。惡，烏路翻。〗</span>表妻弟蔡瑁、<span class="jiazhu">〖瑁，莫報翻。〗</span>外甥張允並得幸於表，日相與毀琦而譽琮。<span class="jiazhu">〖譽，音余。〗</span>琦不自寧，與諸葛亮謀自安之術，亮不對。後乃共升高樓，因令去梯。<span class="jiazhu">〖去，羌呂翻。〗</span>謂亮曰：<span class="yinhao">「今日上不至天，下不至地，言出子口，而入吾耳，可以言未？」</span>亮曰：<span class="yinhao">「君不見申生在內而危，重耳居外而安乎？」</span><span class="jiazhu">〖申生，晉獻公之太子，爲驪姬所譖，自縊而死。重耳，申生之弟，懼驪姬之讒，出奔。獻公卒後，重耳入，是爲文公，遂爲霸主。重，直龍翻。〗</span>琦意感悟，陰規出計。會黃祖死，琦求代其任，表乃以琦爲江夏太守。<span class="jiazhu">〖夏，戶雅翻。〗</span>表病甚，琦歸省疾。<span class="jiazhu">〖省，悉景翻。〗</span>瑁、允恐其見表而父子相感，更有託後之意，乃謂琦曰：<span class="yinhao">「將軍命君撫臨江夏，其任至重；今釋衆擅來，必見譴怒。傷親之歡，重增其疾，<span class="jiazhu">〖重，直用翻。〗</span>非孝敬之道也。」</span>遂遏于戶外，使不得見，琦流涕而去。表卒，瑁、允等遂以琮爲嗣。琮以侯印授琦，琦怒，投之地，將因奔喪作難。<span class="jiazhu">〖難，乃旦翻。〗</span>會曹操軍至，琦奔江南。<span class="jiazhu">〖按劉備敗於當陽，濟沔與琦會，然後俱到夏口。琦奔江南，在劉琮降後。史究其終言之。〗</span></p>
<p class="em2 strong">章陵太守蒯越<span class="jiazhu">〖四親園廟在章陵，時以爲郡，置守。〗</span>及東曹掾傅巽等勸劉琮降操，<span class="jiazhu">〖降，戶江翻；下同。〗</span>曰：<span class="yinhao">「逆順有大體，強弱有定勢。以人臣而拒人主，逆道也；以新造之楚而禦中國，必危也；以劉備而敵曹公，不當也。<span class="jiazhu">〖當，如字，言不敵也。〗</span>三者皆短，將何以待敵？且將軍自料何如劉備？若備不足禦曹公，則雖全楚不能以自存也；若足禦曹公，則備不爲將軍下也。」</span>琮從之。<span class="jiazhu">〖《考異》曰：范《書》、陳《志·表傳》皆云韓嵩亦說琮降。按嵩時被囚，必不預謀。〗</span>九月，操至新野，琮遂舉州降，以節迎操。<span class="jiazhu">〖節，漢節也。琮父表受之於漢。〗</span>諸將皆疑其詐，婁圭曰：<span class="yinhao">「天下擾擾，<span class="jiaozhusup">〖章：甲十一行本下「擾」字作「攘」；乙十一行本同。〗</span>各貪王命以自重，今以節來，是必至誠。」</span>操遂進兵。</p>
<p class="em2 strong">時劉備屯樊，<span class="jiazhu">〖樊城，在襄陽東，北臨漢水，周大夫樊仲山甫之邑也；唐爲襄州安養縣。〗</span>琮不敢告備。備久之乃覺，遣所親問琮，琮令官屬宋忠詣備宣旨。時曹操已在宛，備乃大驚駭，謂忠曰：<span class="yinhao">「卿諸人作事如此，不早相語，<span class="jiazhu">〖語，牛倨翻。〗</span>今禍至方告我，不亦太劇乎！」</span><span class="jiazhu">〖劇，甚也。〗</span>引刀向忠曰：<span class="yinhao">「今斷卿頭，<span class="jiazhu">〖斷，丁管反。〗</span>不足以解忿，亦恥丈夫臨別復殺卿輩！」</span><span class="jiazhu">〖復，扶又翻。〗</span>遣忠去。乃呼部曲共議，或勸備攻琮，荊州可得。備曰：<span class="yinhao">「劉荊州臨亡託我以孤遺，<span class="jiazhu">〖無父曰孤。遺，棄也；言父母棄之而去，故曰孤遺。今人謂孤獨無所依仰者爲孤遺。〗</span>背信自濟，<span class="jiazhu">〖背，蒲妹翻。〗</span>吾所不爲，死何面目以見劉荊州乎！」</span>備將其衆去，過襄陽，<span class="jiazhu">〖將，卽亮翻。過，工禾翻；下同。〗</span>駐馬呼琮；琮懼，不能起。琮左右及荊州人多歸備。備過辭表墓，涕泣而去。比到當陽，<span class="jiazhu">〖比，必寐翻。當陽縣，屬南郡。〗</span>衆十餘萬人，輜重數千兩，<span class="jiazhu">〖重，直用翻。兩，音亮。〗</span>日行十餘里，別遣關羽乘船數百艘，<span class="jiazhu">〖艘，蘇刀翻。〗</span>使會江陵。或謂備曰：<span class="yinhao">「宜速行保江陵，<span class="jiazhu">〖江陵，南郡治所。〗</span>今雖擁大衆，被甲者少，<span class="jiazhu">〖被，皮義翻。少，詩沼翻。〗</span>若曹公兵至，何以拒之！」</span>備曰：<span class="yinhao">「夫濟大事必以人爲本，今人歸吾，吾何忍棄去！」</span></p>
<p class="margin2">習鑿齒論曰：劉玄德雖顚沛險難而信義愈明，<span class="jiazhu">〖顚沛，猶言顚仆。難，乃旦翻。〗</span>勢偪事危而言不失道。追景升之顧，則情感三軍；戀走義之士，則甘與同敗。終濟大業，不亦宜乎！</p>
<p class="em2 strong"><span class="yinwen">11</span>劉琮將王威說琮曰：<span class="jiazhu">〖說，輸芮翻。〗</span><span class="yinhao">「曹操聞將軍旣降，劉備已走，必懈弛無備，輕行單進。若給威奇兵數千，徼之於險，操可獲也。<span class="jiazhu">〖徼，一遙翻。〗</span>獲操，卽威震四海，非徒保守今日而已。」</span>琮不納。<span class="jiazhu">〖使琮用威言，操其殆哉！〗</span></p>
<p class="em2 strong">操以江陵有軍實，<span class="jiazhu">〖軍實，糧儲、器械之類。〗</span>恐劉備據之，乃釋輜重，<span class="jiazhu">〖重，直用翻。〗</span>輕軍到襄陽。聞備已過，操將精騎五千急追之，一日一夜行三百餘里，及於當陽之長坂。<span class="jiazhu">〖當陽長坂，在今荊門軍當陽縣東南百二十里。盛弘之《荊州記》云：當陽縣東有櫟林長坂。宋白曰：漢當陽舊城，在今縣北。《春秋傳》：楚伐麇。潁容《釋例》曰：麇，當陽也。孔穎達曰：陂者曰坂。陂，彼寄翻，又普羅翻。李巡曰：陂者，謂高峯山陂。〗</span>備棄妻子，與諸葛亮、張飛、趙雲等數十騎走，操大獲其人衆輜重。</p>
<p class="em2 strong">徐庶母爲操所獲，庶辭備，指其心曰：<span class="yinhao">「本欲與將軍共圖王霸之業者，以此方寸之地也。今已失老母，方寸亂矣，無益於事，請從此別。」</span>遂詣操。</p>
<p class="em2 strong">張飛將二十騎拒後，<span class="jiazhu">〖拒後，卽古之殿也。〗</span>飛據水斷橋，<span class="jiazhu">〖斷，丁管翻。〗</span>瞋目橫矛曰：<span class="yinhao">「身是張益德也，<span class="jiazhu">〖瞋，七人翻。自此迄于梁、陳，士大夫率自謂曰<span class="yinhao">「身」</span>。張飛，字益德。〗</span>可來共決死！」</span>操兵無敢近者。<span class="jiazhu">〖近，其靳翻；下同。〗</span></p>
<p class="em2 strong">或謂備：<span class="yinhao">「趙雲已北走。」</span>備以手戟擿之曰：<span class="yinhao">「子龍不棄我走也。」</span><span class="jiazhu">〖擿，讀與擲同。趙雲，字子龍。〗</span>頃之，雲身抱備子禪，與關羽船會，得濟沔，遇劉琦衆萬餘人，與俱到夏口。</p>
<p class="em2 strong">曹操進軍江陵，以劉琮爲青州刺史，封列侯，幷蒯越等，侯者凡十五人。釋嵩之囚，<span class="jiazhu">〖囚韓嵩，事見六十三卷建安四年。〗</span>待以交友之禮，使條品州人優劣，皆擢而用之。以嵩爲大鴻臚，蒯越爲光祿勳，劉先爲尙書，鄧羲爲侍中。</p>
<p class="em2 strong">荊州大將南陽文聘別屯在外，琮之降也，呼聘，欲與俱。聘曰：<span class="yinhao">「聘不能全州，當待罪而已！」</span>操濟漢，<span class="jiazhu">〖漢，卽沔也。《漢書·地理志註》曰：東漢水受氐道水，一名沔，過江夏謂之夏水，入江。如淳曰：漢中人謂漢水爲沔水。師古曰：漢上曰沔。祝穆曰：天下之大川，以漢名者二，班固謂之東漢、西漢，而黎州之漢水源於飛越嶺者，不與焉。固之所謂東漢，則《禹貢》之漾漢；其源出於今興元之西縣嶓冢山，逕洋、金、房、均、襄、郢，復至漢陽入江者是也。西漢則蘇代所謂：<span class="yinhao">「漢中之甲，輕舟出於巴，乘夏水下漢，四日而至五渚」</span>者。其源出於西和州徼外，徑階、沔州與嘉陵水會，俗謂之西漢，又徑大安軍、利、劍、閬、果、合，與涪水會，至渝州入江。〗</span>聘乃詣操。操曰：<span class="yinhao">「來何遲邪？」</span>聘曰：<span class="yinhao">「先日不能輔弼劉荊州以奉國家；荊州雖沒，常願據守漢川，保全土境。生不負於孤弱，死無愧於地下，而計不在己，以至於此，實懷悲慙，無顏早見耳！」</span>遂歔欷流涕。<span class="jiazhu">〖歔，音虛。欷，許旣翻，又音希。〗</span>操爲之愴然，<span class="jiazhu">〖爲，于僞翻。愴，七亮翻。〗</span>字謂之曰：<span class="yinhao">「仲業，<span class="jiazhu">〖文聘，字仲業。〗</span>卿眞忠臣也。」</span>厚禮待之，使統本兵，爲江夏太守。</p>
<p class="em2 strong">初，袁紹在冀州，遣使迎汝南士大夫。西平和洽，<span class="jiazhu">〖《姓譜》：和，本羲和之後，一云卞和之後。〗</span>以爲冀州土平民強，英傑所利，<span class="jiaozhusup">〖章：甲十一行本「利」下有「四戰之地」四字；乙十一行本同。〗</span>不如荊州土險民弱，易依倚也，<span class="jiazhu">〖易，以豉翻。〗</span>遂從劉表。表以上客待之。洽曰：<span class="yinhao">「所以不從本初，辟爭地也。<span class="jiazhu">〖辟，讀曰避。〗</span>昏世之主，不可黷近，<span class="jiazhu">〖近，其靳翻。〗</span>久而不去，讒慝將興。」</span>遂南之武陵。表辟南陽劉望之爲從事，而其友二人皆以讒毀爲表所誅，望之又以正諫不合，投傳告歸。<span class="jiazhu">〖傳，株戀翻。〗</span>望之弟廙謂望之曰：<span class="jiazhu">〖廙，逸職翻，又羊至翻。〗</span><span class="yinhao">「趙殺鳴犢，仲尼回輪。<span class="jiazhu">〖《史記》：孔子將西見趙簡子，至河而聞竇鳴犢、舜華之死，臨河而歎曰：<span class="yinhao">「丘之不濟，命也夫！」</span>子貢進曰：<span class="yinhao">「何謂也？」</span>孔子曰：<span class="yinhao">「竇鳴犢、舜華，晉之賢大夫也。趙簡子未得志之時，須此兩人而後從政。丘聞之：刳胎殺夭，則麒麟不至；竭澤而漁，則蛟龍不合陰陽；覆巢毀卵，則鳳凰不翔。何則？君子諱傷其類。夫鳥獸之於不義也，尙知避之，而況乎丘哉！」</span>乃還。〗</span>今兄旣不能法柳下惠和光同塵於內，<span class="jiazhu">〖柳下惠爲士師，三黜而不去。孟子曰：柳下惠不羞汙君，不卑小官，遺佚而不怨，阨窮而不憫。故曰：爾爲爾，我爲我，雖袒裼裸裎於我側，爾焉能浼我哉！故由由然與之偕而不自失焉。所謂和光同塵也。〗</span>則宜模范蠡遷化於外，<span class="jiazhu">〖謂范蠡去越而扁舟五潮，卒居於陶，隨其所遷而自爲變化也。〗</span>坐而自絕於時，殆不可也。」</span>望之不從，尋復見害，<span class="jiazhu">〖復，扶又翻。〗</span>廙奔揚州。南陽韓曁避袁術之命，徙居山都山。劉表又辟之，遂遁居孱陵。<span class="jiazhu">〖山都山，在南陽郡山都縣。屬武陵郡，後劉備改曰公安。賢曰：孱陵故城，在今荊州公安縣西南。孱，音士顏翻。〗</span>表深恨之，曁懼，應命，除宜城長。河東裴潛亦爲表所禮重，潛私謂王暢之子<span class="jiaozhusup">〖張：「子」作「孫」。〗</span>粲及河內司馬芝曰：<span class="yinhao">「劉牧非霸王之才，<span class="jiazhu">〖王，于況翻。〗</span>乃欲西伯自處，<span class="jiazhu">〖處，昌呂翻。〗</span>其敗無日矣！」</span>遂南適長沙。於是操以曁爲丞相士曹屬，<span class="jiazhu">〖丞相府有戶曹、賊曹、兵曹、鎧曹、士曹掾、屬各一人；兵、鎧、士三曹，蓋操所置也。〗</span>潛參丞相軍事，<span class="jiazhu">〖時方用兵，故丞相府置參軍事。《職官分紀》，漢三公府有參軍事。蓋亦謂此時所置耳。〗</span>洽、廙、粲皆爲掾屬，<span class="jiazhu">〖漢公府並有掾、屬，東西曹掾比四百石，餘曹比三百石，其屬比二百石。三公爲天子之股肱，掾、屬則三公之喉舌，魏、晉置，多者或數十人。〗</span>芝爲菅令，<span class="jiazhu">〖菅縣，屬濟南郡。應劭曰：菅，音姦。《考異》曰：《粲傳》曰：太祖置酒漢濱，粲奉觴賀云云。按操恐劉備據江陵，至襄陽卽過，日行三百里，引用名士，皆至江陵後所爲，不得更置酒漢濱，恐誤。〗</span>從人望也。</p>
<p class="em2 strong"><span class="yinwen">12</span>冬，十月，癸未朔，日有食之。</p>
<p class="em2 strong"><span class="yinwen">13</span>初，魯肅聞劉表卒，言於孫權曰：<span class="yinhao">「荊州與國鄰接，江山險固，沃野萬里，士民殷富，若據而有之，此帝王之資也。今劉表新亡，二子不協，軍中諸將，各有彼此。<span class="jiazhu">〖謂有附琦者，有附琮者。〗</span>劉備天下梟雄，與操有隙，<span class="jiazhu">〖梟，堅堯翻。《前書》張良曰：<span class="yinhao">「九江王布，楚梟將。」</span>師古曰：梟，言最勇健也。有隙，謂備欲殺操不遂也。〗</span>寄寓於表，表惡其能而不能用也。<span class="jiazhu">〖惡，烏路翻。〗</span>若備與彼協心，上下齊同，則宜撫安，與結盟好；<span class="jiazhu">〖好，呼到翻。〗</span>如有離違，<span class="jiazhu">〖離違，言人有離心，互相違異也。〗</span>宜別圖之，以濟大事。肅請得奉命弔表二子，幷慰勞其軍中用事者，及說備使撫表衆，<span class="jiazhu">〖勞，力到翻。說，輸芮翻，下同。〗</span>同心一意，共治曹操，<span class="jiazhu">〖治，直之翻。〗</span>備必喜而從命。如其克諧，天下可定也。今不速往，恐爲操所先。」</span>權卽遣肅行。</p>
<p class="em2 strong">到夏口，聞操已向荊州，晨夜兼道，比至南郡，<span class="jiazhu">〖比，必寐翻。〗</span>而琮已降，備南走，肅徑迎之，與備會於當陽長坂。肅宣權旨，論天下事勢，致殷勤之意。且問備曰：<span class="yinhao">「豫州今欲何至？」</span><span class="jiazhu">〖備先爲豫州牧，故以稱之。〗</span>備曰：<span class="yinhao">「與蒼梧太守吳巨有舊，欲往投之。」</span>肅曰：<span class="yinhao">「孫討虜聰明仁惠，敬賢禮士，江表英豪，咸歸附之，<span class="jiazhu">〖曹操表權爲討虜將軍，故稱之。〗</span>已據有六郡，兵精糧多，足以立事。今爲君計，莫若遣腹心自結於東，以共濟世業，<span class="jiazhu">〖荊州在西，吳在東。世業，猶言世事也。〗</span>而欲投吳巨；巨是凡人，偏在遠郡，行將爲人所倂，豈足託乎！」</span>備甚悅。肅又謂諸葛亮曰：<span class="yinhao">「我，子瑜友也。」</span>卽共定交。子瑜者，亮兄瑾也，<span class="jiazhu">〖諸葛瑾，字子瑜。瑾，渠吝翻。〗</span>避亂江東，爲孫權長史。備用肅計，進住鄂縣之樊口。<span class="jiazhu">〖住，止軍也。《水經註》：江水過鄂縣北而東流，右得樊口；樊山下寒溪水所注也。陸游曰：黃州與樊口正相對。《郡國志》，鄂縣，屬江夏郡。孫策破黃祖於此，改曰武昌。今壽昌軍是也。《通鑑》以爲孫權所改。〗</span></p>
<p class="em2 strong">曹操自江陵將順江東下。諸葛亮謂劉備曰：<span class="yinhao">「事急矣，請奉命求救於孫將軍。」</span>遂與魯肅俱詣孫權。亮見權於柴桑，<span class="jiazhu">〖柴桑縣，屬豫章郡。晉置尋陽郡於江南，卽此柴桑縣地也。今江州德化縣西南九十里有柴桑山。〗</span>說權曰：<span class="jiazhu">〖說，式芮翻。〗</span><span class="yinhao">「海內大亂，將軍起兵江東，劉豫州收衆漢南，與曹操共爭天下。今操芟夷大難，略已平矣，<span class="jiazhu">〖杜預曰：芟，刈也；夷，殺也。芟，所銜翻。難，乃旦翻；下同。〗</span>遂破荊州，威震四海。英雄無用武之地，故豫州遁逃至此，願將軍量力而處之！<span class="jiazhu">〖量，音良。處，昌呂翻。〗</span>若能以吳、越之衆與中國抗衡，<span class="jiazhu">〖衡以取平。上下相當無所卑屈曰抗。〗</span>不如早與之絕；若不能，何不按兵束甲，北面而事之！今將軍外託服從之名而內懷猶豫之計，事急而不斷，<span class="jiazhu">〖斷，丁亂翻。〗</span>禍至無日矣。」</span>權曰：<span class="yinhao">「苟如君言，劉豫州何不遂事之乎？」</span>亮曰：<span class="yinhao">「田橫，齊之壯士耳，猶守義不辱；<span class="jiazhu">〖事見十一卷漢高帝五年。〗</span>況劉豫州王室之冑，<span class="jiazhu">〖冑，系也。〗</span>英才蓋世，衆士慕仰，若水之歸海。若事之不濟，此乃天也，安能復爲之下乎！」</span><span class="jiazhu">〖復，扶又翻。〗</span>權勃然曰：<span class="jiazhu">〖勃然，作色慍怒也。〗</span><span class="yinhao">「吾不能舉全吳之地，十萬之衆，受制於人。吾計決矣！非劉豫州莫可以當曹操者；然豫州新敗之後，安能抗此難乎？」</span><span class="jiazhu">〖難，乃旦翻。〗</span>亮曰：<span class="yinhao">「豫州軍雖敗於長坂，今戰士還者及關羽水軍精甲萬人，劉琦合江夏戰士亦不下萬人。曹操之衆，遠來疲敝，聞追豫州，輕騎一日一夜行三百餘里，此所謂『強弩之末勢不能穿魯縞』者也。<span class="jiazhu">〖《前書》韓安國曰：衝風之衰，不能起毛羽；強弩之末，力不能入魯縞。師古《註》曰：縞，素也。曲阜之地，俗善作之，尤爲輕細，故以取喻也。〗</span>故《兵法》忌之，曰『必蹶上將軍』。<span class="jiazhu">〖《兵法》：百里而趨利者，蹶上將。〗</span>且北方之人，不習水戰；又，荊州之民附操者，偪兵勢耳，非心服也。今將軍誠能命猛將統兵數萬，與豫州協規同力，破操軍必矣。操軍破，必北還；如此，則荊、吳之勢強，鼎足之形成矣。<span class="jiazhu">〖荊，謂備；吳，謂權。鼎足之形，謂三分天下也。〗</span>成敗之機，在於今日！」</span>權大悅，與其羣下謀之。</p>
<p class="em2 strong">是時，曹操遺權書曰：<span class="jiazhu">〖遺，于季翻。〗</span><span class="yinhao">「近者奉辭伐罪，旌麾南指，劉琮束手。今治水軍八十萬衆，方與將軍會獵於吳。」</span><span class="jiazhu">〖治，直之翻。〗</span>權以示臣<span class="jiaozhusup">〖章：甲十一行本「臣」作「羣」；乙十一行本同；孔本同。〗</span>下，莫不響震失色。長史張昭等曰：<span class="yinhao">「曹公，豺虎也，挾天子以征四方，動以朝廷爲辭；今日拒之，事更不順。且將軍大勢可以拒操者，長江也；今操得荊州，奄有其地，劉表治水軍，蒙衝鬬艦乃以千數，<span class="jiazhu">〖杜佑曰：蒙衝，以生牛皮蒙船覆背，兩廂開掣棹孔，左右有弩窗、矛穴，敵不得近，矢石不能敗。此不用大船，務於速疾，乘人之所不及，非戰之船也。鬬艦，船上設女牆，可高三尺，牆下開掣棹孔。船內五尺，又建棚，與女牆齊。棚上又建女牆，重列戰敵。上無覆背，前後左右樹牙旗、幟旛、金鼓，此戰船也。艦，戶黯翻。〗</span>操悉浮以沿江，兼有步兵，水陸俱下，此爲長江之險已與我共之矣，而勢力衆寡又不可論諭。愚謂大計不如迎之。」</span>魯肅獨不言。權起更衣，<span class="jiazhu">〖更，工衡翻。〗</span>肅追於宇下。<span class="jiazhu">〖《韓詩》曰：屋𥧥爲宇。陸德明曰：屋四垂爲宇；又隤下曰宇。《考工記》曰：宇欲卑。〗</span>權知其意，執肅手曰：<span class="yinhao">「卿欲何言？」</span>肅曰：<span class="yinhao">「向察衆人之議，專欲誤將軍，不足與圖大事。今肅可迎操耳，如將軍不可也。何以言之？今肅迎操，操當以肅還付鄕黨，品其名位，猶不失下曹從事，<span class="jiazhu">〖下曹從事，諸曹從事之最下者。〗</span>乘犢車，<span class="jiazhu">〖《晉志》曰：犢車，牛車也。古之貴者不乘牛車。漢武帝推恩之末，諸侯寡弱，貧者至乘牛車。其後稍貴之。自靈、獻以來，天子至士，遂爲常乘。〗</span>從吏卒，交游士林，<span class="jiazhu">〖士林，多士之林；謂京邑大都，四方賢士所聚也。〗</span>累官故不失州郡也。將軍迎操，欲安所歸乎？願早定大計，莫用衆人之議也！」</span>權歎息曰：<span class="yinhao">「諸人持議，甚失孤望。今卿廓開大計，正與孤同。」</span></p>
<p class="em2 strong">時周瑜受使至番陽，肅勸權召瑜還。<span class="jiazhu">〖瑜已受命出使，蓋行未遠也。使，疏吏翻。番，蒲何翻。〗</span>瑜至，謂權曰：<span class="yinhao">「操雖託名漢相，其實漢賊也。<span class="jiazhu">〖相，息亮翻。〗</span>將軍以神武雄才，兼仗父兄之烈，割據江東，地方數千里，兵精足用，英雄樂業，<span class="jiazhu">〖英雄之士猶樂其業，言無他志也。樂，音洛。〗</span>當橫行天下，爲漢家除殘去穢；<span class="jiazhu">〖爲，于僞翻。去，羌呂翻。〗</span>況操自送死，而可迎之邪！請爲將軍籌之：<span class="jiazhu">〖爲，于僞翻；下保爲同。〗</span>今北土未平，馬超、韓遂尙在關西，爲操後患；而操舍鞍馬，使舟楫，與吳、越爭衡。<span class="jiazhu">〖舍，讀曰捨。北人便於鞍馬，南人便於舟楫；言操舍而就所短。〗</span>今又盛寒，馬無藁草，<span class="jiazhu">〖《說文》曰：禾莖爲藁，音工老翻。〗</span>驅中國士衆遠涉江湖之間，不習水土，必生疾病。此數者用兵之患也，而操皆冒行之，將軍禽操，宜在今日。瑜請得精兵數萬人，進住夏口，<span class="jiazhu">〖《前書·地理志》曰：夏水過江夏郡入江水。《水經註》曰：黃鵠山，東北對夏口城，亦沙羡縣治。蓋齊、梁之魯山城，今之漢陽軍，卽其地；所謂漢口也。祝穆曰：夏口，一名魯口。似指漢水之口。然何尙之云：夏口，在荊江之中，正對沔口。而章懷太子亦謂夏口戍在鄂州。故《唐史》皆指鄂州爲夏口。蓋本在江北，自孫權取對岸夏口之名以名之，而江北之名始晦。〗</span>保爲將軍破之！」</span>權曰：<span class="yinhao">「老賊欲廢漢自立久矣，徒忌二袁、呂布、劉表與孤耳；今數雄已滅，惟孤尙存。孤與老賊勢不兩立，君言當擊，甚與孤合，此天以君授孤也。」</span>因拔刀斫前奏案曰：<span class="yinhao">「諸將吏敢復有言當迎操者，與此案同！」</span><span class="jiazhu">〖言欲斬之也。復，扶又翻。〗</span>乃罷會。</p>
<p class="em2 strong">是夜，瑜復見權曰：<span class="yinhao">「諸人徒見操書言水步八十萬而各恐懾，不復料其虛實，便開此議，甚無謂也。<span class="jiazhu">〖謂迎操之議也。懾，之涉翻。〗</span>今以實校之，彼所將中國人不過十五六萬，且已久疲；<span class="jiazhu">〖將，卽亮翻。〗</span>所得表衆亦極七八萬耳，尙懷狐疑。夫以疲病之卒御狐疑之衆，<span class="jiazhu">〖言新附之人，心懷狐疑，未能出死命而爲之力戰也。〗</span>衆數雖多，甚未足畏。瑜得精兵五萬，自足制之，願將軍勿慮！」</span>權撫其背曰：<span class="yinhao">「公瑾，卿言至此，甚合孤心。子布、元表諸人，<span class="jiazhu">〖秦松，字文表，元，恐當作<span class="yinhao">「文」</span>。〗</span>各顧妻子，挾持私慮，深失所望；獨卿與子敬與孤同耳，<span class="jiazhu">〖魯肅，字子敬。〗</span>此天以卿二人贊孤也。五萬兵難卒合，<span class="jiazhu">〖卒，讀曰猝。〗</span>已選三萬人，船糧戰具俱辦。卿與子敬、程公<span class="jiazhu">〖程公，程普也；時江東諸將，普年最長，人皆呼程公。〗</span>便在前發，孤當續發人衆；多載資糧，爲卿後援。卿能辦之者誠決，<span class="jiazhu">〖謂能辦操，則誠爲能決勝也。〗</span>邂逅不如意，<span class="jiazhu">〖不期而會曰邂逅，謂兵之勝負，或有不如本心之所期者也。〗</span>便還就孤，孤當與孟德決之。」</span>遂以周瑜、程普爲左右督，將兵與備幷力逆操；<span class="jiazhu">〖將，卽亮翻。〗</span>以魯肅爲贊軍校尉，<span class="jiazhu">〖使之贊軍謀，因以爲官稱。〗</span>助畫方略。</p>
<p class="em2 strong">劉備在樊口，日遣邏吏於水次候望權軍。<span class="jiazhu">〖邏，郎佐翻，巡也。〗</span>吏望見瑜船，馳往白備，備遣人慰勞之。<span class="jiazhu">〖勞，力到翻。〗</span>瑜曰：<span class="yinhao">「有軍任，不可得委署；<span class="jiazhu">〖委，棄也，置也。〗</span>儻能屈威，<span class="jiazhu">〖謂能自屈其威而來見。〗</span>誠副其所望。」</span>備乃乘單舸往見瑜曰：<span class="yinhao">「今拒曹公，深爲得計。戰卒有幾？」</span><span class="jiazhu">〖舸，古我翻。幾，居豈翻。〗</span>瑜曰：<span class="yinhao">「三萬人。」</span>備曰：<span class="yinhao">「恨少。」</span><span class="jiazhu">〖少，詩沼翻。〗</span>瑜曰：<span class="yinhao">「此自足用，豫州但觀瑜破之。」</span>備欲呼魯肅等共會語，瑜曰：<span class="yinhao">「受命不得妄委署；若欲見子敬，可別過之。」</span><span class="jiazhu">〖過，音戈。《詩》云：不我過。杜甫詩：吟詩許見過。皆從平聲。〗</span>備深愧喜。<span class="jiazhu">〖愧者，自愧呼肅之非；喜者，喜瑜之整也。〗</span></p>
<p class="em2 strong">進，與操遇於赤壁。<span class="jiazhu">〖《水經註》：江水自沙羨而東，右逕赤壁山北。《郡縣志》：赤壁山，在蒲圻西百三十里，北岸烏林，與赤壁相對，卽周瑜用黃蓋策焚曹公船處。杜佑曰：赤壁，在鄂州蒲圻縣。《武昌志》曰：曹操自江陵追劉備至巴丘，遂至赤壁，遇周瑜兵，大敗，取華容道歸。赤壁山，在今嘉魚縣，對江北之烏林。巴丘，今巴陵；華容，今石首也。黃州赤壁非是。今之華容縣，則晉之安南縣也。〗</span></p>
<p class="em2 strong">時操軍衆，已有疾疫。初一交戰，操軍不利，引次江北。瑜等在南岸，瑜部將黃蓋曰：<span class="yinhao">「今寇衆我寡，難與持久。操軍方連船艦，首尾相接，可燒而走也。」</span>乃取蒙衝鬬艦十艘，<span class="jiazhu">〖艘，蘇曹翻，船之總名。〗</span>載燥荻、枯柴，灌油其中，裹以帷幕，上建旌旗，豫備走舸，繫於其尾。<span class="jiazhu">〖杜佑曰：走舸，舷上立女牆，置棹夫多，戰卒少，皆選勇力精銳者，往返如飛鷗，乘人之所不及。金鼓旗幟，列之於上，此戰船也。〗</span>先以書遺操，<span class="jiazhu">〖遺，于季翻。〗</span>詐云欲降。<span class="jiazhu">〖降，戶江翻；下同。〗</span>時東南風急，蓋以十艦最著前，<span class="jiazhu">〖著，直略翻。〗</span>中江舉帆，餘船以次俱進。操軍吏士皆出營立觀，指言蓋降。去北軍二里餘，同時發火，火烈風猛，船往如箭，燒盡北船，延及岸上營落。頃之，煙炎張天，<span class="jiazhu">〖炎，與燄同，以贍翻。張，知亮翻。〗</span>人馬燒溺死者甚衆。瑜等率輕銳繼其後，雷鼓大震，<span class="jiaozhusup">〖章：甲十一行本「震」作「進」；乙十一行本同；孔本同。〗</span><span class="jiazhu">〖雷，盧對翻，疾擊鼓也。〗</span>北軍大壞。操引軍從華容道步走，<span class="jiazhu">〖華容縣，屬南郡；從此道可至華容縣也。杜佑曰：古華容，在竟陵郡監利縣。〗</span>遇泥濘，道不通，<span class="jiazhu">〖濘，乃定翻。〗</span>天又大風，悉使羸兵負草塡之，騎乃得過。羸兵爲人馬所蹈藉，陷泥中，死者甚衆。<span class="jiazhu">〖羸，倫爲翻。〗</span>劉備、周瑜水陸並進，追操至南郡。時操軍兼以饑疫，死者太半。操乃留征南將軍曹仁、橫野將軍徐晃守江陵，<span class="jiazhu">〖橫野大將軍，光武以命王常。〗</span>折衝將軍樂進守襄陽，<span class="jiazhu">〖折衝將軍始此。〗</span>引軍北還。</p>
<p class="em2 strong">周瑜、程普將數萬衆，與曹仁隔江未戰。甘寧請先徑進取夷陵，往，卽得其城，因入守之。益州將襲肅舉軍降，<span class="jiazhu">〖先取夷陵，則與益州爲鄰，故襲肅舉軍以降。襲，姓；肅，名。〗</span>周瑜表以肅兵益橫野中郎將呂蒙。<span class="jiazhu">〖橫野，本將軍號，以資序未至，故爲中郎將。〗</span>蒙盛稱<span class="yinhao">「肅有膽用，且慕化遠來，於義宜益，不宜奪也。」</span>權善其言，還肅兵。曹仁遣兵圍甘寧，寧困急，求救於周瑜，諸將以爲兵少不足分，呂蒙謂周瑜、程普曰：<span class="yinhao">「留凌公績於江陵，<span class="jiazhu">〖凌統，字公績。〗</span>蒙與君行，解圍釋急，勢亦不久。蒙保公績能十日守也。」</span>瑜從之，大破仁兵於夷陵，獲馬三百匹而還。於是將士形勢自倍，瑜乃渡江，屯北岸，與仁相拒。十二月，孫權自將圍合肥，<span class="jiazhu">〖合肥，曹操置，揚州刺史治焉。時刺史已移治壽春。《考異》曰：《魏志·武紀》，<span class="yinhao">「十二月，權爲備攻合肥。公自江陵征備，至巴丘，遣張喜救合肥。權聞喜至，乃走。公至赤壁與備戰，不利。」</span>孫盛《異同評》曰：<span class="yinhao">「按《吳志》，備先破公軍，然後權攻合肥，而此《紀》云，先攻合肥，後有赤壁之事，二者不同，《吳志》爲是。」</span>又《陳矯傳》云：<span class="yinhao">「陳登爲權所圍于匡奇，令矯求救於曹操。」</span>而《先賢行狀》云：<span class="yinhao">「登爲策所圍。」</span>按策始欲攻登，未濟江，已爲許貢客所殺。《吳書》云：<span class="yinhao">「權征合肥，命張昭別討匡奇。」</span>於時陳矯已爲曹仁長史。又陳登年三十六而卒，必已不在。不知登之被圍果在何時也。〗</span>使張昭攻九江之當塗，不克，<span class="jiazhu">〖此古當塗縣也。〗</span></p>
<p class="em2 strong">劉備表劉琦爲荊州刺史，引兵南徇四郡，武陵太守金旋、長沙太守韓玄、桂陽太守趙範、零陵太守劉度皆降。廬江營帥雷緒率部曲數萬口歸備。<span class="jiazhu">〖帥，所類翻。〗</span>備以諸葛亮爲軍師中郎將，<span class="jiazhu">〖軍師，亦古將軍號。曹操初置軍師祭酒，而備置軍師中郎將，皆以一時軍事創置官名也。然軍師祭酒止決軍謀，中郎將則有兵柄。亮後又進軍師將軍。〗</span>使督零陵、桂陽、長沙三郡，調其賦稅以充軍實；<span class="jiazhu">〖調，徒弔翻。〗</span>以偏將軍趙雲領桂陽太守。</p>
<p class="em2 strong"><span class="yinwen">14</span>益州牧劉璋聞曹操克荊州，遣別駕張松致敬於操。松爲人短小放蕩，然識達精果。操時已定荊州，走劉備，不復存錄松。<span class="jiazhu">〖復，扶又翻。〗</span>主簿楊脩白操辟松，操不納；松以此怨，歸，勸劉璋絕操，與劉備相結，璋從之。<span class="jiazhu">〖爲後十六年璋迎備張本。〗</span></p>
<p class="margin2">習鑿齒論曰：昔齊桓一矜其功而叛者九國；<span class="jiazhu">〖《公羊傳》曰：葵丘之會，桓公震而矜之，叛者九國。〗</span>曹操暫自驕伐而天下三分。皆勤之於數十年之內而棄之於俯仰之頃，豈不惜乎!</p>
<p class="em2 strong"><span class="yinwen">15</span>曹操追念田疇功，恨前聽其讓，<span class="jiazhu">〖事見上十二年。〗</span>曰：<span class="yinhao">「是成一人之志而虧王法大制也。」</span>乃復以前爵封疇。<span class="jiazhu">〖復，扶又翻；下同。〗</span>疇上疏陳誠，以死自誓。操不聽，欲引拜之，至于數四，終不受。有司劾疇：<span class="yinhao">「狷介違道，苟立小節，宜免官加刑。」</span>操下世子及大臣博議。<span class="jiazhu">〖劾，戶槪翻，又戶得翻。狷，吉縣翻。下，遐稼翻。〗</span>世子丕以<span class="yinhao">「疇同於子文辭祿，<span class="jiazhu">〖《國語》，鬬且曰：楚成王聞子文之朝不及夕也，以令尹秩之。成王每出子文之祿，必逃，王止而又復。人謂子文曰：<span class="yinhao">「人生求富，而子逃之，何也？」</span>對曰：<span class="yinhao">「夫從政者，以庇民也。民多曠者，而我取富焉，是勤民以自封也，死無日矣。我逃死，非逃富也。」</span>〗</span>申胥逃賞，<span class="jiazhu">〖《左傳》，吳破楚入郢，申包胥如秦乞師，立依庭牆而哭，日夜不絕聲，勺飲不入口者七日，秦師乃出，大敗吳師。楚子入于郢，賞申包胥。包胥曰：<span class="yinhao">「吾爲君也，非爲身也，君旣定矣，又何求！」</span>遂逃賞。〗</span>宜勿奪以優其節。」</span>尙書荀彧、司隸校尉鍾繇，亦以爲可聽。操猶欲侯之，疇素與夏侯惇善，操使惇自以其情喻之。惇就疇宿而勸之，疇揣知其指，<span class="jiazhu">〖揣，初委翻。〗</span>不復發言。惇臨去，固邀疇，疇曰：<span class="yinhao">「疇，負義逃竄之人耳；<span class="jiazhu">〖謂不能爲劉虞報讎，自竄於徐無山也。〗</span>蒙恩全活，爲幸多矣，若必不得已，請願效死，刎首於前。」</span>言未卒，<span class="jiazhu">〖刎，武粉翻。卒，子恤翻。〗</span>涕泣橫流。惇具以答操，操喟然，知不可屈，乃拜爲議郎。</p>
<p class="em2 strong"><span class="yinwen">16</span>操幼子倉舒卒，操傷惜之甚。司空掾邴原女早亡，操欲求與倉舒合葬，原辭曰：<span class="yinhao">「嫁殤，非禮也。<span class="jiazhu">〖未成人而死曰殤。生未爲配偶而死合葬，故曰非禮。〗</span>原之所以自容於明公，公之所以待原者，以能守訓典而不易也。若聽明公之命，則是凡庸也，明公焉以爲哉！」</span><span class="jiazhu">〖焉，於虔翻。〗</span>操乃止。</p>
<p class="em2 strong"><span class="yinwen">17</span>孫權使威武中郎將賀齊<span class="jiazhu">〖虞預曰：賀氏，本姓慶氏。齊伯父純，安帝時爲侍中，避帝父孝德皇帝諱，改爲賀氏。〗</span>討丹陽黟、歙賊。黟帥陳僕、祖山等二萬戶屯林歷山，<span class="jiazhu">〖《魏氏春秋》曰：丹陽郡黟縣，有林歷山。歙縣亦屬丹陽郡。師古曰：黟，音伊。歙，音攝。帥，所類翻。〗</span>四面壁立，不可得攻，軍住經月。齊陰募輕捷士，於隱險處，夜以鐵戈拓山潛上，<span class="jiazhu">〖上，時掌翻；下同。〗</span>縣布以援下人。<span class="jiazhu">〖縣，讀曰懸。援，于元翻，引也。〗</span>得上者百餘人，令分布四面，鳴鼓角；賊大驚，守路者皆逆走，還依衆，大軍因是得上，大破之。權乃分其地爲新都郡，<span class="jiazhu">〖權分歙縣爲徙新、新定、休陽、黎陽，幷黟爲六縣，置新都郡；晉武帝太康元年，更名新安郡；唐睦州是也；皇宋改徽州。〗</span>以齊爲太守。</p> 



</div></body></html>