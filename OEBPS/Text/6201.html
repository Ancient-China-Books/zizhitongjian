<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第五十七·漢紀四十九·孝靈皇帝上之下</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀四十九">漢紀四十九</span></span></h1>
<p><span class="jiazhu">起玄黓困敦<span class="biaozhusup" data-rel="">（壬子）</span>，盡上章涒灘<span class="biaozhusup" data-rel="">（庚申）</span>，凡九年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="孝靈皇帝上之下">孝靈皇帝上之下</span></span></h5>
<p class="strong"><span class="section" id="title-3"><span data-head-description="孝靈皇帝上之下" data-head-level="h4" data-head-title="熹平元年">熹平元年</span></span><span class="biaozhusup" data-rel="">（壬子、一七二年）</span></p>
<p class="em2 strong"><span class="yinwen">1</span>春，正月，車駕上原陵。司徒掾陳留蔡邕曰：<span class="yinhao">「吾聞古不墓祭。朝廷有上陵之禮，始謂可損；今見威儀，察其本意，乃知孝明皇帝至孝惻隱，不易奪也。<span class="jiazhu">據《禮儀志》，西都舊有上陵，至東都則其儀文愈備，其略見四十四卷永平元年。上，時掌翻。掾，俞絹翻。易，以豉翻。</span>禮有煩而不可省者，此之謂也。」</span></p>
<p class="em2 strong"><span class="yinwen">2</span>三月，壬戌，太傅胡廣薨，年八十二。廣周流四公，<span class="jiazhu">太傅、太尉、司徒、司空。</span>三十餘年，<span class="jiazhu">賢曰：廣以順帝漢安元年爲司空，至熹平元年薨，三十一年也。</span>歷事六帝，<span class="jiazhu">安、順、沖、質、桓、靈。</span>禮任極優，罷免未嘗滿歲，輒復升進。<span class="jiazhu">復，扶又翻。</span>所辟多天下名士，與故吏陳蕃、李咸並爲三司。<span class="jiazhu">三司，卽三公。</span>練達故事，明解朝章，<span class="jiazhu">解，戶買翻，曉也。朝，直遙翻。</span>故京師諺曰：<span class="yinhao">「萬事不理，問伯始；天下中庸，有胡公。」</span><span class="jiazhu">胡廣，字伯始。夫旣曰：<span class="yinhao">「萬事不理問伯始」</span>，則當時之責望亦重矣，豈可以三十餘年周流四公爲榮哉！賢曰：中，和也。庸，常也。中和可常行之德也。</span>然溫柔謹慤，常遜言恭色以取媚於時，無忠直之風，天下以此薄之。</p>
<p class="em2 strong"><span class="yinwen">3</span>五月，己巳，赦天下，改元。</p>
<p class="em2 strong"><span class="yinwen">4</span>長樂太僕侯覽坐專權驕奢，策收印綬，自殺。<span class="jiazhu">長樂太僕，太后宮官也；主馭，宦者爲之，秩二千石。樂，音洛。</span></p>
<p class="em2 strong"><span class="yinwen">5</span>六月，京師大水。</p>
<p class="em2 strong"><span class="yinwen">6</span>竇太后母卒於比景，太后憂思感疾，癸巳，崩於雲臺。宦者積怨竇氏，以衣車載太后尸置城南市舍，數日，曹節、王甫欲用貴人禮殯。帝曰：<span class="yinhao">「太后親立朕躬，統承大業，豈宜以貴人終乎！」</span>於是發喪成禮。</p>
<p class="em2 strong">節等欲別葬太后，而以馮貴人配祔。<span class="jiazhu">賢曰：祔，謂新死之主祔於先死者之廟，婦祔於其夫，所祔之妃妾祔於妾祖姑也。</span>詔公卿大會朝堂，<span class="jiazhu">朝，直遙翻。</span>令中常侍趙忠監議。<span class="jiazhu">監，古銜翻。</span>太尉李咸時病，扶輿而起，擣椒自隨，<span class="jiazhu">孔穎達曰：《釋木》云：檓，大椒。郭璞曰：今椒樹叢生，實大者名爲檓。陸璣《疏》云：椒樹如茱萸，有針刺，葉堅而滑澤，蜀人作茶，吳人作茗，皆合煮其葉以爲香。今成皋山間有椒，謂之竹葉椒，其樹亦如蜀椒，少毒熱，不中合藥也，可著飲食中；又用烝雞豚，最佳香。東海諸島亦有椒樹，枝葉皆相似，子長而不圓，甚香，其味似橘皮。《本草》亦云：椒，大熱，有毒。按李咸擣椒自隨，齊明帝將殺高武諸孫，敕太官煮椒二斛，蓋其毒能殺人也。</span>謂妻子曰：<span class="yinhao">「若皇太后不得配食桓帝，吾不生還矣！」</span><span class="jiazhu">欲以死爭之也。</span>旣議，坐者數百人，各瞻望良久，莫肯先言。趙忠曰：<span class="yinhao">「議當時定！」</span>廷尉陳球曰：<span class="yinhao">「皇太后以盛德良家，母臨天下，宜配先帝，是無所疑，」</span>忠笑而言曰：<span class="yinhao">「陳廷尉宜便操筆。」</span><span class="jiazhu">操，千高翻。</span>球卽下議曰：<span class="yinhao">「皇太后自在椒房，有聰明母儀之德；遭時不造，援立聖明承繼宗廟，功烈至重。先帝晏駕，因遇大獄，遷居空宮，不幸早世，家雖獲罪，事非太后，今若別葬，誠失天下之望。且馮貴人冢嘗被發掘，骸骨暴露，與賊倂尸，魂靈汙染，<span class="jiazhu">賢曰：段熲爲河南尹，坐盜發馮貴人冢，左遷諫議大夫。余據熲以延熹三年入爲侍中，轉執金吾、河南尹，則發冢之事於是年近耳。被，皮義翻。</span>且無功於國，何宜上配至尊！」</span>忠省球議，<span class="jiazhu">省，悉井翻；下同。</span>作色俛仰，蚩球曰：<span class="yinhao">「陳廷尉建此議甚健！」</span><span class="jiazhu">蚩，笑也。</span>球曰：<span class="yinhao">「陳、竇旣冤，皇太后無故幽閉，臣常痛心，天下憤歎！今日言之，退而受罪，宿昔之願也！」</span>李咸曰：<span class="yinhao">「臣本謂宜爾，誠與意合。」</span>於是公卿以下皆從球議。曹節、王甫猶爭，以爲：<span class="yinhao">「梁后家犯惡逆，別葬懿陵，<span class="jiazhu">梁后先桓帝崩，葬懿陵。梁冀誅，始廢陵爲貴人冢。</span>武帝黜廢衞后，而以李夫人配食，<span class="jiazhu">戾太子之亂，武帝策廢其母衞后，后自殺。武帝崩，霍光緣帝雅意，以李夫人配食。</span>今竇氏罪深，豈得合葬先帝！」</span>李咸復上疏曰：<span class="yinhao">「臣伏惟章德竇后虐害恭懷，安思閻后家犯惡逆，<span class="jiazhu">竇后事見四十六卷章帝建初八年。閻后事見五十卷、五十一卷安帝延光三年、四年。復，扶又翻。</span>而和帝無異葬之議，順朝無貶降之文。<span class="jiazhu">朝，直遙翻。</span>至於衞后，孝武皇帝身所廢棄，不可以爲比。今長樂太后尊號在身，親嘗稱制，且援立聖明，光隆皇祚。太后以陛下爲子，陛下豈得不以太后爲母！子無黜母，臣無貶君，宜合葬宣陵，一如舊制。」</span>帝省奏，從之。<span class="jiazhu">省，悉景翻。《考異》曰：袁《紀》云：<span class="yinhao">「河南尹李咸執藥上書曰：『昔秦始皇幽閉母后，感茅焦之言，立駕迎母，供養如初。夫以秦后之惡，始皇之悖，尙納直臣之語，不失母子之恩，豈況皇太后不以罪歿，陛下之過有重始皇！臣謹左手齎章，右手執藥，詣闕自聞。如遂不省，臣當飲鴆自裁，下覲先帝，具陳得失。』章省，上感其言，使公卿更議。廷尉陳球乃下議。」</span>與范不同，今從范《書》。</span></p>
<p class="em2 strong"><span class="yinwen">7</span>秋，七月，甲寅，葬桓思皇后于宣陵。</p>
<p class="em2 strong">有人書朱雀闕，<span class="jiazhu">《古今註》：永平二年十一月，初作北宮，朱爵，南司馬門闕，在宮門之外。</span>言：<span class="yinhao">「天下大亂，曹節、王甫幽殺太后，<span class="jiazhu">《考異》曰：舊云<span class="yinhao">「常侍侯覽多殺黨人」</span>。按時覽已死，恐誤。今去之。</span>公卿皆尸祿，無忠言者。」</span>詔司隸校尉劉猛逐捕，十日一會。猛以誹書言直，不肯急捕。月餘，主名不立；<span class="jiazhu">賢曰：不得書闕主名。</span>猛坐左轉諫議大夫，以御史中丞段熲代之。熲乃四出逐捕，及太學游生繫者千餘人。節等又使熲以他事奏猛，論輸左校。<span class="jiazhu">校，戶敎翻。</span></p>
<p class="em2 strong">初，司隸校尉王寓依倚宦官，求薦於太常張奐，奐拒之，寓遂陷奐以黨罪禁錮。奐嘗與段熲爭擊羌，不相平，<span class="jiazhu">事見上卷建寧元年。</span>熲爲司隸，欲逐奐歸敦煌而害之；<span class="jiazhu">奐徙屬弘農事見上卷桓帝永康元年。敦，徒門翻。</span>奐奏記哀請於熲，乃得免。</p>
<p class="em2 strong">初，魏郡李暠爲司隸校尉，<span class="jiazhu">暠，古老翻。</span>以舊怨殺扶風蘇謙；謙子不韋瘞而不葬，<span class="jiazhu">瘞，於計翻。</span>變姓名，結客報仇。暠遷大司農，不韋匿於廥中，鑿地旁達暠之寢室，<span class="jiazhu">《說文》曰：廥，芻稾藏，音工外翻。</span>殺其妾幷小兒。暠大懼，以板藉地，一夕九徙。又掘暠父冢，斷取其頭，<span class="jiazhu">斷，丁管翻。</span>標之於市。暠求捕不獲，憤恚，嘔血死。<span class="jiazhu">恚，於避翻。</span>不韋遇赦還家，乃葬父行喪。張奐素睦於蘇氏，而段熲與暠善，熲辟不韋爲司隸從事，不韋懼，稱病不詣。熲怒，使從事張賢就家殺之，先以鴆與賢父曰：<span class="yinhao">「若賢不得不韋，便可飲此！」</span>賢遂收不韋，幷其一門六十餘人，盡誅之。</p>
<p class="em2 strong"><span class="yinwen">8</span>勃海王悝之貶癭陶也，<span class="jiazhu">悝，苦回翻。癭，於郢翻。</span>因中常侍王甫求復國，許謝錢五千萬；旣而桓帝遺詔復悝國，<span class="jiazhu">悝復國事見上卷永康元年。</span>悝知非甫功，不肯還謝錢。中常侍鄭颯、中黃門董騰數與悝交通，<span class="jiazhu">颯，音立。數，所角翻。</span>甫密司察以告段熲。<span class="jiazhu">司，讀曰伺。</span>冬，十月，收颯送北寺獄，使尙書令廉忠誣奏<span class="yinhao">「颯等謀迎立悝，大逆不道」</span>，遂詔冀州刺史收悝考實，迫責悝，令自殺；妃妾十一人、子女七十人、伎女二十四人皆死獄中，<span class="jiazhu">伎，渠綺翻。</span>傅、相以下悉伏誅。甫等十二人皆以功封列侯。</p>
<p class="em2 strong"><span class="yinwen">9</span>十一月，會稽妖賊許生起句章，<span class="jiazhu">句章縣，屬會稽郡。賢曰：故城在今越州鄮縣西。《十三州志》曰：句踐之地，南至句無，其後併吳，因大城之，章霸功，以示子孫，故曰句章。妖，於驕翻。句，音章句之句。</span>自稱陽明皇帝，衆以萬數，遣揚州刺史臧旻、丹陽太守陳寅討之。</p>
<p class="em2 strong"><span class="yinwen">10</span>十二月，司徒許栩罷；以大鴻臚袁隗爲司徒。<span class="jiazhu">隗，五罪翻。《考異》曰：袁《紀》在四年。今從范《書》。</span></p>
<p class="em2 strong"><span class="yinwen">11</span>鮮卑寇幷州。</p>
<p class="em2 strong"><span class="yinwen">12</span>是歲，單于車兒死，子屠特若尸逐就單于立。<span class="jiazhu">車，昌遮翻。</span></p>
<p class="strong"><span class="section" id="title-4"><span data-head-description="孝靈皇帝上之下" data-head-level="h4" data-head-title="熹平二年">二年</span></span><span class="biaozhusup" data-rel="">（癸丑、一七三年）</span></p>
<p class="em2 strong"><span class="yinwen">1</span>春，正月，大疫。</p>
<p class="em2 strong"><span class="yinwen">2</span>丁丑，司空宗俱薨。</p>
<p class="em2 strong"><span class="yinwen">3</span>二月，壬午，赦天下。</p>
<p class="em2 strong"><span class="yinwen">4</span>以光祿勳楊賜爲司空。</p>
<p class="em2 strong"><span class="yinwen">5</span>三月，太尉李咸免。</p>
<p class="em2 strong"><span class="yinwen">6</span>夏，五月，以司隸校尉段熲爲太尉。</p>
<p class="em2 strong"><span class="yinwen">7</span>六月，北海地震。</p>
<p class="em2 strong"><span class="yinwen">8</span>秋，七月，司空楊賜免；以太常潁川唐珍爲司空。珍，衡之弟也。</p>
<p class="em2 strong"><span class="yinwen">9</span>冬，十二月，太尉段熲罷。</p>
<p class="em2 strong"><span class="yinwen">10</span>鮮卑寇幽、幷二州。</p>
<p class="em2 strong"><span class="yinwen">11</span>癸酉晦，日有食之。</p>
<p class="strong"><span class="section" id="title-5"><span data-head-description="孝靈皇帝上之下" data-head-level="h4" data-head-title="熹平三年">三年</span></span><span class="biaozhusup" data-rel="">（甲寅、一七四年）</span></p>
<p class="em2 strong"><span class="yinwen">1</span>春，二月，己巳，赦天下。</p>
<p class="em2 strong"><span class="yinwen">2</span>以太常東海陳耽爲太尉。</p>
<p class="em2 strong"><span class="yinwen">3</span>三月，中山穆王暢薨，無子，國除。<span class="jiazhu">暢，中山簡王焉之曾孫。焉，光武子。《考異》曰：《本傳》云：<span class="yinhao">「子節王稚嗣，無子，國除。」</span>與《帝紀》異，未知孰是，又不知稚薨在何年，今且從《帝紀》。</span></p>
<p class="em2 strong"><span class="yinwen">4</span>夏，六月，封河間王利子康爲濟南王，奉孝仁皇祀。<span class="jiazhu">帝入繼大宗，故以康奉孝仁皇祀。利，帝從兄弟也。濟，子禮翻。</span></p>
<p class="em2 strong"><span class="yinwen">5</span>吳郡司馬富春孫堅召募精勇，得千餘人，助州郡討許生。<span class="jiazhu">《百官志》，郡有丞、長史，而無司馬。蓋是時以盜起，置司馬以主兵也。富春縣，屬吳郡。賢曰：今杭州富陽縣也，避晉簡文帝母鄭太后諱，改曰富陽。</span>冬，十一月，<span class="jiaozhusup">【張：「月」下脫「堅從」二字。】</span>臧旻、陳寅大破生於會稽，斬之。<span class="jiazhu">會，工外翻。</span></p>
<p class="em2 strong"><span class="yinwen">6</span>任城王博薨，無子，國絕。<span class="jiazhu">桓帝延熹四年，博紹封任城國。</span></p>
<p class="em2 strong"><span class="yinwen">7</span>十二月，鮮卑入北地，太守夏育率屠各追擊，破之。<span class="jiazhu">守，式又翻。夏，戶雅翻。屠，直於翻。</span>遷育爲護烏桓校尉。鮮卑又寇幷州。</p>
<p class="em2 strong"><span class="yinwen">8</span>司空唐珍罷，以永樂少府許訓爲司空。<span class="jiazhu">永樂少府，董太后宮官也。樂，音洛。</span></p>
<p class="strong"><span class="section" id="title-6"><span data-head-description="孝靈皇帝上之下" data-head-level="h4" data-head-title="熹平四年">四年</span></span><span class="biaozhusup" data-rel="">（乙卯、一七五年）</span></p>
<p class="em2 strong"><span class="yinwen">1</span>春，三月，詔諸儒正《五經》文字，命議郎蔡邕爲古文、篆、隸三體書之，刻石，立于太學門外。<span class="jiazhu">《雒陽記》曰：太學在雒陽城南開陽門外，講堂長十丈，廣二丈，堂前《石經》四部，本碑凡四十六枚。西行，《尙書》、《周易》、《公羊傳》十六碑存，十二碑毀。南行，《禮記》十五碑悉崩壞。東行，《論語》三碑毀。《禮記》碑上有諫議大夫馬日磾、議郎蔡邕名。古文，科斗書也。篆，大篆也。隸，今謂之八分書。後魏江式曰：伏羲氏作而八卦形其畫，軒轅氏興而靈龜彰其采。古史蒼頡覽二象之爻，觀鳥獸之迹，別刱文字，以代結繩。迄於三代，厥體頗異。雖依類取制，未能殊蒼氏矣。《周禮》：保氏敎國子以六書：一曰指事，二曰象形，三曰形聲，四曰會意，五曰轉注，六曰假借。蓋是史頡之遺法。及宣王太史史籀著《大篆》十五篇，與古文或同或異，時人卽謂之籀書。孔子修《六經》，左丘明述《春秋》，皆以古文。七國殊軌，文字乖別；秦兼天下，李斯奏罷不合秦文者。斯作《蒼頡篇》，車府令趙高作《爰歷篇》，太史令胡母敬作《博學篇》，皆取史籀，或頗有省改，所謂小篆者也。秦燒經書，滌除舊典，官獄繁多，以趣約易，始用隸書，古文由此息矣。隸書者，始皇使下杜人程邈附於小篆所作也。世人以邈徒隸，卽謂之隸書。故秦有八體：一曰大篆，二曰小篆，三曰符書，四曰蟲書，五曰摹印，六曰署書，七曰殳書，八曰隸書。漢興有尉律學，敎以籀書，又習八體。又有草書，莫知誰始，其書形雖無厥誼，亦是一時之變通也。孝宣時，召通《蒼頡》讀者，獨張敞從受之。涼州刺史杜業、沛人爰禮、講學大夫秦近亦能言之。孝平時，徵禮等百餘人說文字於未央宮中，黃門侍郎揚雄採以作《訓纂》。亡新居攝，使大司馬甄豐校文字之部，頗改定古文，時有六書：一曰古文，孔子壁中書也；二曰奇字，卽古文而異者；三曰篆書，云小篆也；四曰佐書，秦隸書也；五曰繆篆，所以摹印也；六曰鳥蟲，所以書幡信也。壁中書者，魯恭王壞孔子宅，而得《尙書》、《春秋》、《論語》、《孝經》也。又北平侯張蒼獻《春秋左氏傳》，書體與孔氏相類，卽前代之古文矣。後漢，郎中扶風曹喜號曰工篆，小異斯法，而甚精巧，自是後學，皆其法也。又詔侍中賈逵修理舊文，殊藝異術，王敎一端，苟有可以加於國者，靡不悉集。逵，卽汝南許愼古學之師也。愼嗟時人之好奇，歎俗儒之穿鑿，撰《說文解字》十五篇，類聚羣分，雜而不越，最可得而論也。左中郎將陳留蔡邕採李斯、曹喜之法，爲古今雜形。詔於太學立石碑，刊載《五經》，題書楷法，多是邕書。後開鴻都，書畫奇能莫不雲集。時諸方獻篆，無出邕者。魏初，博士清河張揖著《埤蒼》、《廣雅》、《古今字詁》，綴拾遺漏，增長事類，抑於文爲益，然其《字詁》方之許《篇》，古今體用，或得或失。陳留邯鄲淳亦與揖同時，善《倉》、《雅》、許氏字指，八體六書，精究閑理，有名於揖，又建《三字石經》於漢碑西，較之《說文》篆隸大同，而古字小異。又有京兆韋誕、河東衞覬二家，並號能篆，當時臺觀牓題、寶器之銘，悉是誕書，咸傳之子孫，世稱其妙。晉世，義陽王典祠令呂忱表上《字林》六卷，尋其況趣，附託許愼《說文》；而按偶章句，隱別古籀奇惑之字，文得正隸，不差篆意也。忱弟靜別放故左校令李登《聲類》之法，作《韻集》五卷，使宮商龣徴羽各爲一篇，而文字與兄便是魯、衞，音讀楚、夏，時有不同。皇魏承百王之季，世易風移，文字改變，篆形繆錯，隸體失眞，俗學鄙習，復加虛造，巧談辯士，以意爲疑，炫惑於時，難以釐改，乃曰<span class="yinhao">「追來爲歸，巧言爲辯，小兔爲䨲，神虫爲蠶，」</span>如斯甚衆，皆不合孔氏古書、史籀大篆、許氏《說文》、《石經》三字也。式言字學，本末頗詳，故備著之。趙明誠《金石錄》曰：《石經》，蓋漢靈帝熹平四年所立，其字則蔡邕小字八分書也；《後漢書·儒林傳叙》云<span class="yinhao">「爲古文、篆、隸三體」</span>者，非也，蓋邕所書乃八分，而《三體石經》乃魏時所建也。洪氏《隸續》曰：《石經》見於范《史·帝紀》及《儒林》、《宦者傳》，皆云《五經》。《蔡邕》、《張馴傳》則曰《六經》。惟《儒林傳》云：爲古文、篆、隸三體書法。酈氏《水經》云：漢立《石經》於太學。魏正始中，又刻古文、篆、隸《三字石經》。《唐志》有《三字石經》古篆兩種，曰《尙書》，曰《左傳》。獨《隋志》所書異同，其目有《一字石經》七種，《三字石經》三種。旣以《七經》爲蔡邕書矣，又云魏立《一字石經》，乃其誤也。范蔚宗時，《三體石經》與熹平所鐫並列於學官，故史筆誤書其事，後人襲其譌錯，或不見石刻，無以考正。趙氏雖以一字爲中郎所書，而未見三體者。歐陽氏以三體爲漢碑，而未嘗見一字者。近世方勺作《泊宅編》，載其弟匋所跋《石經》，亦爲范《史》、《隋志》所惑，指三體爲漢字。至《公羊碑》有馬日磾等名，乃云世用其所正定之本，因存其名。可謂謬論。《北史》江式云：魏邯鄲淳以書敎皇子，建《三字石經》於漢碑西。按此碑以正始年中立。《漢書》云：元嘉元年，度尙命邯鄲淳作《曹娥碑》。時淳已弱冠，自元嘉至正始亦九十餘年。式以三字爲魏碑則是；謂之邯鄲淳所書，非也。</span>使後儒晚學咸取正焉。碑始立，其觀視及摹寫者車乘日千餘兩，塡塞街陌。<span class="jiazhu">乘，繩證翻。兩，音亮。塞，悉則翻。</span></p>
<p class="em2 strong"><span class="yinwen">2</span>初，朝議以州郡相黨，人情比周，<span class="jiazhu">比，毗至翻；下同。</span>乃制昏姻之家及兩州人士不得對相監臨，<span class="jiazhu">監，古銜翻。</span>至是復有三互法，<span class="jiazhu">賢曰：三互，謂婚姻之家及兩州人不得交互爲官也。復，扶又翻；下同。</span>禁忌轉密，選用艱難，幽、冀二州久缺不補。蔡邕上疏曰：<span class="yinhao">「伏見幽、冀舊壤，鎧、馬所出，<span class="jiazhu">賢曰：鎧，甲也。《周禮·考工記》曰：燕無函。函，亦甲也。言幽、燕之地，家家皆能爲函，故無函匠也。《左傳》曰：冀之北土，馬之所生。</span>比年兵饑，漸至空耗。今者闕職經時，吏民延屬，<span class="jiazhu">比，毗至翻。延屬者，延頸而屬望也。屬，之欲翻。</span>而三府選舉，踰月不定。臣怪問其故，云避三互。十一州有禁，當取二州而已。又，二州之士或復限以歲月，<span class="jiazhu">復，扶又翻；下同。</span>狐疑遲淹，兩州懸空，萬里蕭條，無所管繫。愚以爲三互之禁，禁之薄者。今但申以威靈，明其憲令，對相部主，<span class="jiazhu">冀州之人刺幽州，幽州之人刺冀州，是爲對相部主。</span>尙畏懼不敢營私；況乃三互，何足爲嫌！昔韓安國起自徒中，<span class="jiazhu">韓安國，梁人，坐法抵罪，梁內史缺，天子遣使拜爲梁內史，起徒中爲二千石。</span>朱買臣出於幽賤，<span class="jiazhu">朱買臣，吳人，家貧，賣薪以自給，後隨計吏至長安，拜會稽太守。</span>並以才宜，還守本邦，豈復顧循三互，繫以末制乎！臣願陛下上則先帝，蠲除近禁，其諸州刺史器用可換者，無拘日月、三互，以差厥中。」</span>朝廷不從。</p>
<p class="margin2">臣光曰：叔向有言：<span class="yinhao">「國將亡，必多制。」</span><span class="jiazhu">《左傳》叔向詒子產書之言也。</span>明王之政，謹擇忠賢而任之，凡中外之臣，有功則賞，有罪則誅，無所阿私，法制不煩而天下大治。<span class="jiazhu">治，直吏翻。</span>所以然者何哉？執其本故也。及其衰也，百官之任不能擇人，而禁令益多，防閑益密，有功者以閡文不賞，<span class="jiazhu">閡，與礙同。</span>爲姦者以巧法免誅，上下勞擾而天下大亂。所以然者何哉？逐其末故也。孝靈之時，刺史、二千石貪如豺虎，暴殄烝民，而朝廷方守三互之禁。以今視之，豈不適足爲笑而深可爲戒哉！</p>
<p class="em2 strong"><span class="yinwen">3</span>封河間王建孫佗爲任城王。<span class="jiazhu">佗，帝從兄弟之子也。佗，徒河翻。任，音壬。</span></p>
<p class="em2 strong"><span class="yinwen">4</span>夏，四月，郡、國七大水。</p>
<p class="em2 strong"><span class="yinwen">5</span>五月，丁卯，赦天下。</p>
<p class="em2 strong"><span class="yinwen">6</span>延陵園林災。<span class="jiazhu">延陵，成帝陵也。</span></p>
<p class="em2 strong"><span class="yinwen">7</span>鮮卑寇幽州。</p>
<p class="em2 strong"><span class="yinwen">8</span>六月，弘農、三輔螟。</p>
<p class="em2 strong"><span class="yinwen">9</span>于窴王安國攻拘彌，大破之，殺其王。<span class="jiazhu">窴，徒賢翻。</span>戊己校尉、西域長史各發兵輔立拘彌侍子定興爲王，人衆裁千口。</p>
<p class="strong"><span class="section" id="title-7"><span data-head-description="孝靈皇帝上之下" data-head-level="h4" data-head-title="熹平五年">五年</span></span><span class="biaozhusup" data-rel="">（丙辰、一七六年）</span></p>
<p class="em2 strong"><span class="yinwen">1</span>夏，四月，癸亥，赦天下。</p>
<p class="em2 strong"><span class="yinwen">2</span>益州郡夷反，太守李顒討平之。<span class="jiazhu">顒，魚容翻。</span></p>
<p class="em2 strong"><span class="yinwen">3</span>大雩。</p>
<p class="em2 strong"><span class="yinwen">4</span>五月，太尉陳耽罷；以司空許訓爲太尉。</p>
<p class="em2 strong"><span class="yinwen">5</span>閏月，永昌太守曹鸞上書曰：<span class="yinhao">「夫黨人者，或耆年淵德，或衣冠英賢，皆宜股肱王室，左右大猷者也；而久被禁錮，辱在塗泥。<span class="jiazhu">被，皮義翻。</span>謀反大逆尙蒙赦宥，黨人何罪，獨不開恕乎！所以災異屢見，<span class="jiazhu">見，賢遍翻。</span>水旱荐臻，皆由於斯。宜加沛然，以副天心。」</span>帝省奏，大怒，<span class="jiazhu">省，悉井翻。</span>卽詔司隸、益州檻車收鸞，送槐里獄，掠殺之。<span class="jiazhu">永昌郡，屬益州刺史。而扶風槐里縣，屬司隸。蓋詔益州收鸞，而司隸送槐里獄。掠，音亮。</span>於是詔州郡更考黨人門生、故吏、父子、兄弟在位者，悉免官禁錮，爰及五屬。<span class="jiazhu">賢曰：謂斬衰、齊衰、小功、大功、緦麻也。</span></p>
<p class="em2 strong"><span class="yinwen">6</span>六月，壬戌，以太常南陽劉逸爲司空。</p>
<p class="em2 strong"><span class="yinwen">7</span>秋，七月，太尉許訓罷；以光祿勳劉寬爲太尉。</p>
<p class="em2 strong"><span class="yinwen">8</span>冬，十月，司徒袁隗罷；十一月，丙戌，以光祿大夫楊賜爲司徒。</p>
<p class="em2 strong"><span class="yinwen">9</span>是歲，鮮卑寇幽州。</p>
<p class="strong"><span class="section" id="title-8"><span data-head-description="孝靈皇帝上之下" data-head-level="h4" data-head-title="熹平六年">六年</span></span><span class="biaozhusup" data-rel="">（丁巳、一七七年）</span></p>
<p class="em2 strong"><span class="yinwen">1</span>春，正月，辛丑，赦天下。</p>
<p class="em2 strong"><span class="yinwen">2</span>夏，四月，大旱，七州蝗。 </p>
<p class="em2 strong">令三公條奏長吏苛酷貪汚者，罷免之。平原相漁陽陽球坐嚴酷，徵詣廷尉。<span class="jiazhu">《姓譜》：齊人遷陽，子孫以國爲氏。一曰：周景王封少子於陽樊，因邑命氏。《考異》曰：《本傳》：司空張顥條奏。按顥，光和元年爲太尉，未嘗爲司空。球，光和元年陷蔡邕時，已爲將作大匠，不知被徵果在何年，唯熹平五年、六年大旱，故附於此。</span>帝以球前爲九江太守討賊有功，<span class="jiazhu">《球傳》云：九江山賊起，三府上球有理姦才，拜九江太守。球到，設方略，凶賊殄破。</span>特赦之，拜議郎。</p>
<p class="em2 strong"><span class="yinwen">3</span>鮮卑寇三邊。<span class="jiazhu">鮮卑強盛，東西北三邊皆被寇也。</span></p>
<p class="em2 strong"><span class="yinwen">4</span>市賈小民相聚爲宣陵孝子者數十人，詔皆除太子舍人。<span class="jiazhu">宣陵，桓帝陵。《百官志》：太子舍人秩二百石，更直宿衞，如三署郎中。賈，音古。</span></p>
<p class="em2 strong"><span class="yinwen">5</span>秋，七月，司空劉逸免；以衞尉陳球爲司空。</p>
<p class="em2 strong"><span class="yinwen">6</span>初，帝好文學，<span class="jiazhu">好，呼到翻。</span>自造《皇羲篇》五十章，因引諸生能爲文賦者並待制鴻都門下；後諸爲尺牘及工書鳥篆者，<span class="jiazhu">賢曰：《說文》曰：牘，書板也，長二尺。《藝文志》曰：六體者，古文、奇字、篆書、隸書、繆篆、蟲書。《音義》曰：古文，謂孔子壁中書也。奇字，卽古文而異者也。篆書，謂小篆，蓋秦始皇使程邈所作也。隸書亦程邈所獻，主於徒隸，從簡易也。繆篆，謂其文屈曲纏繞，所以摹印章。蟲書，謂爲蟲鳥之形，所以書旛信也。</span>皆加引召，遂至數十人。侍中祭酒樂松、賈護多引無行趣勢之徒置其間，<span class="jiazhu">《百官志》：侍中有僕射一人，中興轉爲祭酒。行，下孟翻。趣，七喻翻。</span>憙陳閭里小事；<span class="jiazhu">憙，許記翻。</span>帝甚悅之，待以不次之位；又久不親行郊廟之禮。會詔羣臣各陳政要，蔡邕上封事曰：<span class="yinhao">「夫迎氣五郊、清廟祭祀、養老辟雍，<span class="jiazhu">迎氣五郊及養老辟雍，註並見四十四卷明帝永平二年。漢宗廟一歲五祀，春以正月，夏以四月，秋以七月，冬以十月及臘。</span>皆帝者之大業，祖宗所祗奉也。而有司數以蕃國疏喪、宮內產生及吏卒小汙，<span class="jiazhu">疏喪，謂疏屬之喪也。賢曰：小汙，謂病及死也。數，所角翻。</span>廢闕不行，忘禮敬之大，任禁忌之書，拘信小故，以虧大典。自今齋制宜如故典，<span class="jiazhu">漢制：凡齋，天地七日，宗廟、山川五日，小祀三日。齋日內有汙染解齋，副倅行禮；先齋一日有汙穢災變，齋祀如儀。</span>庶答風霆、災妖之異。<span class="jiazhu">妖，於驕翻。</span>又，古者取士必使諸侯歲貢，<span class="jiazhu">《尙書大傳》曰：古者諸侯之於天子，三歲一貢士。</span>孝武之世，郡舉孝廉，又有賢良、文學之選，於是名臣輩出，文武並興。漢之得人，數路而已。<span class="jiazhu">賢曰：數路，謂孝廉、賢良、文學之類也。</span>夫書畫辭賦，才之小者；匡國治政，未有其能。<span class="jiazhu">治，直之翻；下同。</span>陛下卽位之初，先涉經術，聽政餘日，觀省篇章，<span class="jiazhu">省，悉井翻。</span>聊以游意當代博奕，非以爲敎化取士之本。而諸生競利，作者鼎沸，其高者頗引經訓風喻之言，下則連偶俗語，有類俳優，或竊成文，虛冒名氏。臣每受詔於盛化門，差次錄第，其未及者，亦復隨輩皆見拜擢。旣加之恩，難復收改，但守奉祿，於義已弘，不可復使治民，<span class="jiazhu">復，扶又翻。</span>及在州郡。昔孝宣會諸儒於石渠，<span class="jiazhu">事見二十七卷甘露三年。</span>章帝集學士於白虎，<span class="jiazhu">事見四十六卷建初四年。</span>通經釋義，其事優大，文武之道，所宜從之。若乃小能小善，雖有可觀，孔子以爲致遠則泥，君子固當志其大者。<span class="jiazhu">賢曰：子夏曰：雖小道，必有可觀者焉，致遠恐泥。鄭玄《註》云：小道，如今諸子書也。泥，謂滯陷不通。邕以爲孔子之言，當別有所據也。泥，乃計翻。</span>又，前一切以宣陵孝子爲太子舍人，臣聞孝文皇帝制喪服三十六日，<span class="jiazhu">事見十四卷文帝後七年。</span>雖繼體之君，父子至親，公卿列臣受恩之重，皆屈情從制，不敢踰越。今虛僞小人，本非骨肉，旣無幸私之恩，又無祿仕之實，惻隱之心，義無所依，至有姦軌之人通容其中；桓思皇后祖載之時，<span class="jiazhu">鄭玄曰：祖，謂將葬，祖祭於庭。載，謂升柩於車也。</span>東郡有盜人妻者，亡在孝中，本縣追捕，乃伏其辜。虛僞雜穢，難得勝言。<span class="jiazhu">勝，音升。</span>太子官屬，宜搜選令德，豈有但取丘墓凶醜之人！其爲不詳，莫與大焉，<span class="jiazhu">言雖他有不祥，莫與比並大也。</span>宜遣歸田里，以明詐僞。」</span>書奏，帝乃親迎氣北郊及行辟雍之禮。又詔宣陵孝子爲舍人者悉改爲丞、尉焉。<span class="jiazhu">漢縣置丞、尉。丞，署文書，典知倉獄。尉，主盜賊。</span></p>
<p class="em2 strong"><span class="yinwen">7</span>護烏桓校尉夏育上言：<span class="jiazhu">校，戶敎翻。夏，戶雅翻。上，時掌翻。</span><span class="yinhao">「鮮卑寇邊，自春以來三十餘發，請徵幽州諸郡兵出塞擊之，一冬、二春，必能禽滅。」</span>先是護羌校尉田晏坐事論刑，<span class="jiazhu">先，悉薦翻。</span>被原，<span class="jiazhu">被，皮義翻。</span>欲立功自效，乃請中常侍王甫求得爲將。甫因此議遣兵與育幷力討賊，帝乃拜晏爲破鮮卑中郎將；大臣多有不同；乃召百官議於朝堂。蔡邕議曰：<span class="yinhao">「征討殊類，所由尙矣。然而時有同異，勢有可否，故謀有得失，事有成敗，不可齊也。夫以世宗神武，將帥良猛，財賦充實，所括廣遠，數十年間，官民俱匱，猶有悔焉。<span class="jiazhu">謂輪臺哀痛之詔也。</span>況今人財並乏，事劣昔時乎！自匈奴遁逃，鮮卑強盛，據其故地，<span class="jiazhu">事見四十七卷和帝永元五年。</span>稱兵十萬，才力勁健，意智益生；加以關塞不嚴，禁網多漏，精金良鐵，皆爲賊有，漢人逋逃爲之謀主，兵利馬疾，過於匈奴。昔段熲良將，習兵善戰，有事西羌，猶十餘年。<span class="jiazhu">段熲自桓帝延熹二年擊西羌，至建寧二年始成功，凡十一年。</span>今育、晏才策未必過熲，鮮卑種衆不弱曩時，<span class="jiazhu">種，章勇翻。</span>而虛計二載，<span class="jiazhu">載，子亥翻。</span>自許有成，若禍結兵連，豈得中休，當復徵衆人，轉運無已，<span class="jiazhu">復，扶又翻。</span>是爲耗竭諸夏，幷力蠻夷。夫邊垂之患，手足之疥搔，中國之困，胸背之瘭疽，<span class="jiazhu">賢曰：疥，音介。搔，新到翻。《埤蒼》曰：瘭，必燒翻。杜預註《左傳》曰：疽，惡瘡也。</span>方今郡縣盜賊尙不能禁，況此醜虜而可伏乎！昔高祖忍平城之恥，呂后棄慢書之詬，<span class="jiazhu">詬，古候翻，恥也。</span>方之於今，何者爲盛？天設山河，秦築長城，漢起塞垣，所以別內外，異殊俗也。<span class="jiazhu">別，彼列翻。</span>苟無䠞國內侮之患則可矣，<span class="jiazhu">䠞，與蹙同。</span>豈與蟲螘之虜<span class="jiazhu">螘，與蟻同。</span>校往來之數哉！雖或破之，豈可殄盡，而方令本朝爲之旰食乎！<span class="jiazhu">爲，于僞翻；下同。旰，晚也，音古按翻。</span>昔淮南王安諫伐越曰：『如使越人蒙死以逆執事，廝輿之卒有一不備而歸者，<span class="jiazhu">《前書音義》曰：廝，微也。輿，衆也。</span>雖得越王之首，猶爲大漢羞之。』而欲以齊民易醜虜，皇威辱外夷，就如其言，猶已危矣，況乎得失不可量邪！」</span><span class="jiazhu">量，音良。</span>帝不從。八月，遣夏育出高柳，田晏出雲中，匈奴中郎將臧旻率南單于出鴈門，各將萬騎，三道出塞二千餘里。檀石槐命三部大人各帥衆逆戰，<span class="jiazhu">檀石槐分其國爲三部，見五十五卷桓帝延熹九年。帥，讀曰率。</span>育等大敗，喪其節傳輜重，<span class="jiazhu">喪，息浪翻。傳，株戀翻。重，直用翻。</span>各將數十騎奔還，死者什七八。三將檻車徵下獄，<span class="jiazhu">下，遐稼翻。</span>贖爲庶人。</p>
<p class="em2 strong"><span class="yinwen">8</span>冬，十月，癸丑朔，日有食之。</p>
<p class="em2 strong"><span class="yinwen">9</span>太尉劉寬免。</p>
<p class="em2 strong"><span class="yinwen">10</span>辛丑，京師地震。</p>
<p class="em2 strong"><span class="yinwen">11</span>十一月，司空陳球免。</p>
<p class="em2 strong"><span class="yinwen">12</span>十二月，甲寅，以太常河南孟𢒰爲太尉。<span class="jiazhu">𢒰，音乙六翻。</span></p>
<p class="em2 strong"><span class="yinwen">13</span>庚辰，司徒楊賜免。</p>
<p class="em2 strong"><span class="yinwen">14</span>以太常陳耽爲司空。</p>
<p class="em2 strong"><span class="yinwen">15</span>遼西太守甘陵趙苞到官，遣使迎母及妻子，垂當到郡；道經柳城，<span class="jiazhu">杜佑曰：漢遼西郡故城在盧龍城東。柳城縣，屬遼西郡；賢曰：故城在今營州南。</span>值鮮卑萬餘人入塞寇鈔，<span class="jiazhu">鈔，楚交翻。</span>苞母及妻子遂爲所劫質，<span class="jiazhu">質，音致，劫以爲質也。</span>載以擊郡。苞率騎二萬與賊對陳，<span class="jiazhu">陳，讀曰陣。</span>賊出母以示苞，苞悲號，謂母曰：<span class="yinhao">「爲子無狀，欲以微祿奉養朝夕，不圖爲母作禍。<span class="jiazhu">號，戶刀翻。養，羊亮翻。爲，于僞翻。</span>昔爲母子，今爲王臣，義不得顧私恩，毀忠節，唯當萬死，無以塞罪。」</span><span class="jiazhu">塞，悉則翻。</span>母遙謂曰：<span class="yinhao">「威豪，<span class="jiazhu">趙苞，字威豪。</span>人各有命，何得相顧以虧忠義，爾其勉之！」</span>苞卽時進戰，賊悉摧破，其母妻皆爲所害。苞自上歸葬，<span class="jiazhu">自上奏乞歸葬也。上，時掌翻。</span>帝遣使弔慰，封鄃侯。<span class="jiazhu">鄃，音輸。</span>苞葬訖，謂鄕人曰：<span class="yinhao">「食祿而避難，非忠也；<span class="jiazhu">難，乃旦翻。</span>殺母以全義，非孝也。如是，有何面目立於天下！」</span>遂歐血而死。</p>
<p class="strong"><span class="section" id="title-9"><span data-head-description="孝靈皇帝上之下" data-head-level="h4" data-head-title="光和元年">光和元年</span></span><span class="biaozhusup" data-rel="">（戊午、一七八年）</span><span class="jiazhu">是年三月改元。</span></p>
<p class="em2 strong"><span class="yinwen">1</span>春，正月，合浦、交趾烏滸蠻反，<span class="jiazhu">滸，呼古翻。</span>招引九眞、日南民攻沒郡縣。</p>
<p class="em2 strong"><span class="yinwen">2</span>太尉孟𢒰罷。</p>
<p class="em2 strong"><span class="yinwen">3</span>二月，辛亥朔，日有食之。</p>
<p class="em2 strong"><span class="yinwen">4</span>癸丑，以光祿勳陳國袁滂爲司徒。</p>
<p class="em2 strong"><span class="yinwen">5</span>己未，地震。</p>
<p class="em2 strong"><span class="yinwen">6</span>置鴻都門學，其諸生皆敕州郡、三公舉用辟召，或出爲刺史、太守，入爲尙書、侍中，有封侯、賜爵者；<span class="jiazhu">賜爵關內侯以下也。</span>士君子皆恥與爲列焉。</p>
<p class="em2 strong"><span class="yinwen">7</span>三月，辛丑，赦天下，改元。</p>
<p class="em2 strong"><span class="yinwen">8</span>以太常常山張顥爲太尉。顥，中常侍奉之弟也。</p>
<p class="em2 strong"><span class="yinwen">9</span>夏，四月，丙辰，地震。</p>
<p class="em2 strong"><span class="yinwen">10</span>侍中寺雌雞化爲雄。</p>
<p class="em2 strong"><span class="yinwen">11</span>司空陳耽免；以太常來豔爲司空。</p>
<p class="em2 strong"><span class="yinwen">12</span>六月，丁丑，有黑氣墮帝所御溫德殿東庭中，長十餘丈，似龍。<span class="jiazhu">長，直亮翻。</span></p>
<p class="em2 strong"><span class="yinwen">13</span>秋，七月，壬子，青虹見玉堂後殿庭中。<span class="jiazhu">《洛陽官殿名》，南宮有玉堂前後殿。見，賢遍翻。</span>詔召光祿大夫楊賜等詣金商門，<span class="jiazhu">《洛陽記》曰：南宮有崇德殿、太極殿，殿西有金商門。</span>問以災異及消復之術。<span class="jiazhu">消復者，消變而復其常也。</span>賜對曰：<span class="yinhao">「《春秋讖》曰：『天投蜺，天下怨，海內亂。』<span class="jiazhu">《春秋演孔圖》曰：霓者，斗之亂精也，失度投蜺見。郭璞註《爾雅》曰：雙出，色鮮盛者爲雄，曰虹；闇者爲雌，曰蜺。</span>加四百之期，亦復垂及。<span class="jiazhu">《春秋演孔圖》曰：劉四百歲之際，褒漢王輔，皇王以期，有名不就。宋均《註》曰：雖褒族人爲漢王以自輔，以當有應期，名見攝錄者，故名不就也。復，扶又翻。</span>今妾媵、閹尹之徒共專國朝，<span class="jiazhu">媵，以證翻。朝，直遙翻。</span>欺罔日月；又，鴻都門下招會羣小，造作賦說，見寵於時，更相薦說，<span class="jiazhu">更，工衡翻。</span>旬月之間，並各拔擢。樂松處常伯，任芝居納言，<span class="jiazhu">常伯，侍中。納言，尙書。處，昌呂翻。</span>郤儉、梁鵠各受豐爵不次之寵，<span class="jiazhu">《姓譜》：郤，晉卿郤氏之後。</span>而令搢紳之徒委伏畎畮，<span class="jiazhu">畮，古畝字。</span>口誦堯、舜之言，身蹈絕俗之行，<span class="jiazhu">行，下孟翻。</span>棄捐溝壑，不見逮及。冠履倒易，陵谷代處，幸賴皇天垂象譴告。《周書》曰：『天子見怪則修德，諸侯見怪則修政，卿大夫見怪則修職，士庶人見怪則修身。』<span class="jiazhu">此逸《書》也。</span>唯陛下斥遠佞巧之臣，<span class="jiazhu">遠，于願翻。</span>速徵鶴鳴之士，<span class="jiazhu">《易》曰：鶴鳴在陰，其子和之；我有好爵，吾與爾靡之。《繫辭》曰：君子居室，言善，則千里之外應之。鶴鳴之士，言士之修身踐言，爲時所稱者也。</span>斷絕尺一，<span class="jiazhu">斷，丁管翻。</span>抑止槃游，冀上天還威，衆變可弭。」</span></p>
<p class="em2 strong">議郎蔡邕對曰：<span class="yinhao">「臣伏思諸異，皆亡國之怪也。天於大漢殷勤不已，故屢出祅變以當譴責，<span class="jiazhu">祅，與妖同，於驕翻。</span>欲令人君感悟，改危卽安。今蜺墮、雞化，皆婦人干政之所致也。前者乳母趙嬈，貴重天下，<span class="jiazhu">嬈，奴鳥翻。</span>讒諛驕溢，續以永樂門史霍玉，<span class="jiazhu">永樂門史，董太后宮官。樂，音洛。</span>依阻城社，又爲姦邪。今道路紛紛，復云有程大人者，<span class="jiazhu">宮中耆宿，皆稱中大人。復，扶又翻。</span>察其風聲，將爲國患；宜高爲隄防，明設禁令，深惟趙、霍，以爲至戒。今太尉張顥，爲玉所進；光祿勳偉璋，有名貪濁；<span class="jiazhu">偉，姓；璋，名。</span>又長水校尉趙玹，<span class="jiazhu">玹，音玄。</span>屯騎校尉蓋升，<span class="jiazhu">蓋，古合翻。</span>並叨時幸，榮富優足；宜念小人在位之咎，退思引身避賢之福。伏見廷尉郭禧，純厚老成；光祿大夫橋玄，聰達方直；故太尉劉寵，忠實守正；並宜爲謀主，數見訪問。<span class="jiazhu">數，所角翻。</span>夫宰相大臣，君之四體，委任責成，優劣已分，不宜聽納小使，雕琢大臣也。<span class="jiazhu">賢曰：雕琢，謂鐫削以成其罪也。</span>又，尙方工技之作，<span class="jiazhu">《續漢志》：尙方，掌上手工，作御刀劍諸好器物。技，巨綺翻。</span>鴻都篇賦之文，可且消息，以示惟憂。<span class="jiazhu">惟，思也。</span>宰府孝廉，士之高選，近者以辟召不愼，切責三公，而今並以小文超取選舉，開請託之門，違明王之典，衆心不厭，<span class="jiazhu">賢曰：厭，伏也，音一葉翻。</span>莫之敢言；臣願陛下忍而絕之，思惟萬機，以答天望。聖朝旣自約厲，左右近臣亦宜從化，人自抑損，以塞咎戒，<span class="jiazhu">塞，悉則翻。</span>則天道虧滿，鬼神福謙矣。<span class="jiazhu">《易》曰：天道虧盈而益謙，鬼神害盈而福謙。以盈爲滿者，避惠帝諱也。</span>夫君臣不密，上有漏言之戒，下有失身之禍，<span class="jiazhu">《易》曰：君不密則失臣，臣不密則失身。</span>願寢臣表，無使盡忠之吏受怨姦仇。」</span>章奏，帝覽而歎息；因起更衣，<span class="jiazhu">更，工衡翻。</span>曹節於後竊視之，悉宣語左右，<span class="jiazhu">語，牛倨翻。</span>事遂漏露。其爲邕所裁黜者，側目思報。</p>
<p class="em2 strong">初，邕與大鴻臚劉郃素不相平，<span class="jiazhu">臚，陵如翻。郃，古合翻，又曷閣翻。</span>叔父衞尉質又與將作大匠陽球有隙。球卽中常侍程璜女夫也。璜遂使人飛章言<span class="yinhao">「邕、質數以私事請託於郃，郃不聽。邕含隱切，志欲相中。」</span><span class="jiazhu">賢曰：中，傷也。郃，古合翻。數，所角翻。中，竹仲翻。</span>於是詔下尙書召邕詰狀。<span class="jiazhu">下，遐稼翻；下是下同。詰，去吉翻。</span>邕上書曰：<span class="yinhao">「臣實愚戇，<span class="jiazhu">戇，陟降翻。</span>不顧後害，陛下不念忠臣直言，宜加掩蔽，誹謗卒至，<span class="jiazhu">卒，讀曰猝。</span>便用疑怪。臣年四十有六，孤特一身，得託名忠臣，死有餘榮，恐陛下於此不復聞至言矣！」</span><span class="jiazhu">復，扶又翻。</span>於是下邕、質於雒陽獄，劾以<span class="yinhao">「仇怨奉公，議害大臣，大不敬，棄市。」</span><span class="jiazhu">誣邕以請託不聽，志欲中傷，爲仇怨奉公之吏。三公、九卿皆大臣也。劾，戶槪翻，又戶得翻。</span>事奏，中常侍河南呂強愍邕無罪，力爲伸請，<span class="jiazhu">爲，于僞翻。</span>帝亦更思其章，有詔：<span class="yinhao">「減死一等，與家屬髡鉗徙朔方，不得以赦令除。」</span>陽球使客追路刺邕，<span class="jiazhu">刺，七亦翻。</span>客感其義，皆莫爲用。球又賂其部主，<span class="jiazhu">部主，州牧、郡守也。</span>使加毒害，所賂者反以其情戒邕，由是得免。</p>
<p class="em2 strong"><span class="yinwen">14</span>八月，有星孛于天市。<span class="jiazhu">孛，蒲內翻。</span></p>
<p class="em2 strong"><span class="yinwen">15</span>九月，太尉張顥罷；以太常陳球爲太尉。</p>
<p class="em2 strong"><span class="yinwen">16</span>司空來豔薨。<span class="jiazhu">《考異》曰：袁《紀》云：<span class="yinhao">「豔以久病罷。」</span>今從范《書》。</span>冬，十月，以屯騎校尉袁逢爲司空。</p>
<p class="em2 strong"><span class="yinwen">17</span>宋皇后無寵，後宮幸姬衆共譖毀。勃海王悝妃宋氏卽后之姑也，中常侍王甫恐后怨之，<span class="jiazhu">悝被誅，事見上熹平元年。悝，苦回翻。</span>因譖后挾左道祝詛；<span class="jiazhu">祝，職救翻。詛，莊助翻。</span>帝信之，遂策收璽綬。<span class="jiazhu">璽，斯氏翻。綬，音受。</span>后自致暴室，以憂死。父不其鄕侯酆及兄弟並被誅。<span class="jiazhu">不其縣，前漢屬琅邪郡，後漢併省爲鄕。賢曰：故城在今萊州卽墨縣西南，蓋其縣之鄕也。其，音基。被，皮義翻；下同。</span></p>
<p class="em2 strong"><span class="yinwen">18</span>丙子晦，日有食之。</p>
<p class="em2 strong">尙書盧植上言：<span class="yinhao">「凡諸黨錮多非其罪，可加赦恕，申宥回枉。又，宋后家屬並以無辜委骸橫尸，不得斂葬，<span class="jiazhu">斂，力贍翻。</span>宜敕收拾，以安遊魂。又，郡守、刺史一月數遷，宜依黜陟以章能否，縱不九載，可滿三歲。<span class="jiazhu">賢曰：《書》曰：三歲考績，三考黜陟幽明。孔安國《註》曰：三年考功。三考，九年。能否幽明有別，升進其明者，黜退其幽者，此皆唐堯之法也。載，子亥翻。</span>又，請謁希求，一宜禁塞，<span class="jiazhu">塞，悉則翻。</span>選舉之事，責成主者。又，天子之體，理無私積，宜弘大務，蠲略細微。」</span>帝不省。<span class="jiazhu">省，悉井翻。</span></p>
<p class="em2 strong"><span class="yinwen">19</span>十一月，太尉陳球免；十二月，丁巳，以光祿大夫橋玄爲太尉。</p>
<p class="em2 strong"><span class="yinwen">20</span>鮮卑寇酒泉；種衆日多，<span class="jiazhu">重，章勇翻。</span>緣邊莫不被毒。<span class="jiazhu">被，皮義翻。</span></p>
<p class="em2 strong"><span class="yinwen">21</span>詔中尙方<span class="jiazhu">卽尙方也，屬少府。</span>爲鴻都文學樂松、江覽等三十二人圖象立贊，以勸學者。<span class="jiazhu">爲，于僞翻。</span>尙書令陽球諫曰：<span class="yinhao">「臣案松、覽等皆出於微蔑，<span class="jiazhu">蔑者，微之甚，幾於無也。</span>斗筲小人，<span class="jiazhu">筲，竹器，容斗二升，音所交翻。</span>依憑世戚，附託權豪，俛眉承睫，<span class="jiazhu">睫，卽涉翻，目毛也。</span>徼進明時。<span class="jiazhu">徼，一遙翻。</span>或獻賦一篇，或鳥篆盈簡，<span class="jiazhu">賢曰：八體書有鳥篆，象形以爲字也。</span>而位升郎中，形圖丹青。亦有筆不點牘，辭不辨心，假手請字，妖僞百品，莫不蒙被殊恩，蟬蛻滓濁。<span class="jiazhu">賢曰：《說文》曰：蛻，蟬蛇所解皮也，音式銳翻，或音他外翻。</span>是以有識掩口，<span class="jiazhu">謂掩口而笑也。</span>天下嗟嘆。臣聞圖象之設，以昭勸戒，欲令人君動鑒得失，未聞豎子小人詐作文頌，而可妄竊天官，垂象圖素者也。今太學、東觀<span class="jiazhu">東觀，在南宮。觀，古玩翻。</span>足以宣明聖化，願罷鴻都之選，以銷天下之謗。」</span>書奏，不省。<span class="jiazhu">省，悉井翻。</span></p>
<p class="em2 strong"><span class="yinwen">22</span>是歲，初開西邸賣官，<span class="jiazhu">開邸舍於西園，因謂之西邸。</span>入錢各有差：二千石二千萬；四百石四百萬；其以德次應選者半之，或三分之一；於西園立庫以貯之。<span class="jiazhu">貯，丁呂翻。</span>或詣闕上書占令長，隨縣好醜，豐約有賈。<span class="jiazhu">占，章贍翻。長，知兩翻。賈，讀曰價。</span>富者則先入錢，貧者到官然後倍輸。又私令左右賣公卿，公千萬，卿五百萬。初，帝爲侯時常苦貧，及卽位，每歎桓帝不能作家居，<span class="jiazhu">居，積也。</span>曾無私錢，故賣官聚錢以爲私藏。<span class="jiazhu">藏，徂浪翻。</span></p>
<p class="em2 strong">帝嘗問侍中楊奇曰：<span class="yinhao">「朕何如桓帝？」</span>對曰：<span class="yinhao">「陛下之於桓帝，亦猶虞舜比德唐堯。」</span>帝不悅曰：<span class="yinhao">「卿強項，<span class="jiazhu">賢曰：強項，言不低屈也。</span>眞楊震子孫，死後必復致大鳥矣。」</span><span class="jiazhu">大鳥事見五十一卷安帝延光四年。復，扶又翻。</span>奇，震之曾孫也。</p>
<p class="em2 strong"><span class="yinwen">23</span>南匈奴屠特若尸逐就單于死，子呼徵立。</p>
<p class="strong"><span class="section" id="title-10"><span data-head-description="孝靈皇帝上之下" data-head-level="h4" data-head-title="光和二年">二年</span></span><span class="biaozhusup" data-rel="">（己未、一七九年）</span></p>
<p class="em2 strong"><span class="yinwen">1</span>春，大疫。</p>
<p class="em2 strong"><span class="yinwen">2</span>三月，司徒袁滂免，以大鴻臚劉郃爲司徒。<span class="jiazhu">《考異》曰：袁《紀》：<span class="yinhao">「二月，丁巳，滂免。」</span><span class="yinhao">「劉郃」</span>作<span class="yinhao">「劉邵」</span>。今從范《書》。</span></p>
<p class="em2 strong"><span class="yinwen">3</span>乙丑，太尉橋玄罷，拜太中大夫；以太中大夫段熲爲太尉。玄幼子遊門次，爲人所劫，登樓求貨；<span class="jiazhu">所謂劫質也。</span>玄不與。司隸校尉、河南尹圍守玄家，不敢迫。玄瞋目呼曰：<span class="jiazhu">瞋，七人翻。呼，火故翻。</span><span class="yinhao">「姦人無狀，玄豈以一子之命而縱國賊乎！」</span>促令攻之，玄子亦死。玄因上言：<span class="yinhao">「天下凡有劫質，皆幷殺之，不得贖以財寶，開張姦路。」</span>由是劫質遂絕。<span class="jiazhu">質，音致。</span></p>
<p class="em2 strong"><span class="yinwen">4</span>京兆地震。</p>
<p class="em2 strong"><span class="yinwen">5</span>司空袁逢罷；以太常張濟爲司空。</p>
<p class="em2 strong"><span class="yinwen">6</span>夏，四月，甲戌朔，日有食之。</p>
<p class="em2 strong"><span class="yinwen">7</span>王甫、曹節等姦虐弄權，扇動內外，太尉段熲阿附之。節、甫父兄子弟爲卿、校、牧、守、令、長者布滿天下，所在貪暴。<span class="jiazhu">校，戶敎翻。守，式又翻。長，知兩翻。</span>甫養子吉爲沛相，尤殘酷，凡殺人，皆磔尸車上，隨其罪目，宣示屬縣，<span class="jiazhu">賢曰：罪目，罪名也。磔，陟格翻。</span>夏月腐爛，則以繩連其骨，周徧一郡乃止，見者駭懼。視事五年，凡殺萬餘人。尙書令陽球常拊髀發憤曰：<span class="yinhao">「若陽球作司隸，此曹子安得容乎！」</span>旣而球果遷司隸。</p>
<p class="em2 strong">甫使門生於京兆界辜榷官財物七千餘萬，<span class="jiazhu">《前書音義》曰：辜，障也；榷，專也；謂障餘人買賣而自取其利。榷，古岳翻。</span>京兆尹楊彪發其姦，言之司隸。<span class="jiazhu">京兆，屬司隸所部。</span>彪，賜之子也。時甫休沐里舍，熲方以日食自劾。球詣闕謝恩，因奏甫、熲及中常侍淳于登、袁赦、封𦐇等罪惡，<span class="jiazhu">《姓譜》：封，夏封父之後。𦐇，音吐嗑翻。</span>辛巳，悉收甫、熲等送雒陽獄，及甫子永樂少府萌、沛相吉。<span class="jiazhu">樂，音洛。</span>球自臨考，甫等五毒備極；萌先嘗爲司隸，乃謂球曰：<span class="yinhao">「父子旣當伏誅，亦以先後之義，少以楚毒假借老父。」</span><span class="jiazhu">少，詩沼翻。</span>球曰：<span class="yinhao">「爾罪惡無狀，死不滅責，乃欲論先後求假借邪！」</span>萌乃罵曰：<span class="yinhao">「爾前奉事吾父子如奴，奴敢反汝主乎！今日臨阨相擠，<span class="jiazhu">擠，子細翻，又則兮翻。</span>行自及也！」</span>球使以土窒萌口，箠扑交至，<span class="jiazhu">菙，止橤翻。扑，普卜翻。</span>父子悉死於杖下；熲亦自殺。乃僵磔甫尸於夏城門，大署牓曰：<span class="yinhao">「賊臣王甫。」</span>盡沒入其財產，妻子皆徙比景。</p>
<p class="em2 strong">球旣誅甫，欲以次表曹節等，乃敕中都官從事曰：<span class="jiazhu">中都官從事，卽都官從事，主察舉百官犯法者。中興以後，專令掊擊貴戚。</span><span class="yinhao">「且先去權貴大猾，<span class="jiazhu">去，羌呂翻。</span>乃議其餘耳。公卿豪右若袁氏兒輩，<span class="jiazhu">時諸袁以與袁赦同宗，貴寵於世。</span>從事自辦之，何須校尉邪！」</span>權門聞之，莫不屛氣。<span class="jiazhu">屛，必郢翻。</span>曹節等皆不敢出沐。會順帝虞貴人葬，<span class="jiazhu">虞貴人，沖帝母。</span>百官會喪還，曹節見磔甫尸道次，慨然抆淚曰：<span class="jiazhu">賢曰：抆，拭也，音亡粉翻。</span><span class="yinhao">「我曹可自相食，何宜使犬舐其汁乎！」</span><span class="jiazhu">舐，池爾翻。《考異》曰：袁《紀》云：<span class="yinhao">「球會虞貴人葬，還入夏城門，曹節見謁於道旁。球大罵曰：『賊臣曹節。』」</span>節收淚於車中，而有是語。今從范《書》。</span>語諸常侍：<span class="yinhao">「今且俱入，勿過里舍也。」</span><span class="jiazhu">語，牛倨翻。</span>節直入省，白帝曰：<span class="yinhao">「陽球故酷暴吏，前三府奏當免官，以九江微功，復見擢用。<span class="jiazhu">事見上建寧六年。復，扶又翻；下同。</span>愆過之人，好爲妄作，<span class="jiazhu">好，呼到翻。</span>不宜使在司隸，以騁毒虐。」</span>帝乃徙球爲衞尉。時球出謁陵，<span class="jiazhu">諸陵皆在司部，故司隸出謁陵。</span>節敕尙書令召拜，不得稽留尺一。球被召急，因求見帝，<span class="jiaozhusup">【章：甲十一行本「帝」下有「叩頭」二字；乙十一行本同；張校同；退齋校同。】</span>曰：<span class="yinhao">「臣無清高之行，橫蒙鷹犬之任，<span class="jiazhu">謂司隸主搏噬姦非，猶鷹犬也。行，下孟翻。橫，戶孟翻。</span>前雖誅王甫、段熲，蓋狐狸小醜，未足宣示天下。願假臣一月，必令豺狼鴟梟各服其辜。」</span><span class="jiazhu">梟，堅堯翻。</span>叩頭流血。殿上呵叱曰：<span class="yinhao">「衞尉扞詔邪！」</span>至於再三，乃受拜。</p>
<p class="em2 strong">於是曹節、朱瑀等權勢復盛。節領尙書令。郎中梁人審忠上書曰：<span class="jiazhu">審，姓也。漢初有審食其。</span><span class="yinhao">「陛下卽位之初，未能萬機，皇太后念在撫育，權時攝政，故中常侍蘇康、管霸應時誅殄。太傅陳蕃、大將軍竇武考其黨與，志清朝政。<span class="jiazhu">朝，直遙翻。</span>華容侯朱瑀知事覺露，禍及其身，遂興造逆謀，作亂王室，撞蹹省闥，<span class="jiazhu">撞，直江翻。蹹，與踏同。</span>執奪璽綬，迫脅陛下，聚會羣臣，離間骨肉母子之恩，<span class="jiazhu">間，古莧翻。</span>遂誅蕃、武及尹勳等。因共割裂城社，自相封賞，<span class="jiazhu">事見上卷建寧元年。</span>父子兄弟，被蒙尊榮，<span class="jiazhu">被，皮義翻。</span>素所親厚，布在州郡，或登九列，或據三司。<span class="jiazhu">九列，九卿也。三司，三公也。</span>不惟祿重位尊之責，<span class="jiazhu">惟，思也。</span>而苟營私門，多蓄財貨，繕修第舍，連里竟巷，盜取御水，以作漁釣，<span class="jiazhu">賢曰：水入宮苑爲御水。</span>車馬服玩，擬於天家。<span class="jiazhu">天家，猶王家也。君，天也，故謂之天家。</span>羣公卿士，杜口吞聲，莫敢有言，州牧郡守，承順風旨，辟召選舉，釋賢取愚。故蟲蝗爲之生，夷寇爲之起。<span class="jiazhu">爲，于僞翻。</span>天意憤盈，積十餘年；故頻歲日食於上，地震於下，所以譴戒人主，欲令覺悟，誅鉏無狀。昔高宗以雉雊之變，故獲中興之功；<span class="jiazhu">《高宗肜日》：有飛雉升鼎耳而雊，懼而脩德，殷以中興。</span>近者神祇啓悟陛下，發赫斯之怒，<span class="jiazhu">《詩》云：王赫斯怒。</span>故王甫父子應時馘𢧵，路人士女莫不稱善，若除父母之讎。誠怪陛下復忍孽臣之類，不悉殄滅。<span class="jiazhu">忍，謂含忍也，隱忍也。孽，魚列翻。</span>昔秦信趙高，以危其國；<span class="jiazhu">事見八卷《秦二世紀》。</span>吳使刑臣，身遘其禍。<span class="jiazhu">《左傳》：吳伐越，獲俘焉，以爲閽，使守舟。吳子餘祭觀舟，閽以刀弒之。</span>今以不忍之恩，赦夷族之罪，姦謀一成，悔亦何及！臣爲郎十五年，皆耳目聞見，瑀之所爲，誠皇天所不復赦。願陛下留漏刻之聽，<span class="jiazhu">漏之度，晝夜百刻。留漏刻之聽，言少須臾留聽也。</span>裁省臣表，<span class="jiazhu">省，悉井翻。</span>掃滅醜類，以答天怒。興瑀考驗，有不如言，願受湯鑊之誅，妻子幷徙，以絕妄言之路。」</span>章寢不報。</p>
<p class="em2 strong">中常侍呂強清忠奉公，帝以衆例封爲都鄕侯，強固辭不受，因上疏陳事曰：<span class="yinhao">「臣聞高祖重約，非功臣不侯，所以重天爵、明勸戒也。中常侍曹節等，宦官祐薄，品卑人賤，讒諂媚主，佞邪徼寵，<span class="jiazhu">徼，一遙翻，又古堯翻。</span>有趙高之禍，未被轘裂之誅。<span class="jiazhu">賢曰：轘裂，以車裂也。</span>陛下不悟，妄授茅土，開國承家，小人是用，<span class="jiazhu">《易》曰：開國承家，小人勿用。</span>又幷及家人，重金兼紫，<span class="jiazhu">賢曰：金印紫綬；重兼，言累積也。重，直龍翻。</span>交結邪黨，下比羣佞。<span class="jiazhu">比，毗至翻。</span>陰陽乖剌，<span class="jiazhu">剌，盧達翻。</span>稼穡荒蕪，人用不康，罔不由茲。臣誠知封事已行，言之無逮，<span class="jiazhu">封事，謂封爵之事也。</span>所以冒死干觸陳愚忠者，實願陛下損改旣謬，從此一止。臣又聞後宮采女數千餘人，衣食之費日數百金，比穀雖賤而戶有饑色，<span class="jiazhu">比，頻寐翻，言近者也。</span>按法當貴而今更賤者，由賦發繁數，以解縣官，<span class="jiazhu">數，所角翻。賢曰：縣官調發旣多，故賤糶穀以供之。解，居隘翻，發也。</span>寒不敢衣，飢不敢食，民有斯戹而莫之卹。宮女無用，塡積後庭，天下雖復盡力耕桑，猶不能供。<span class="jiazhu">復，扶又翻；下同。</span>又，前召議郎蔡邕對問於金商門，邕不敢懷道迷國，<span class="jiazhu">蓋引《論語》迷邦之言。不曰邦者，避高帝諱。</span>而切言極對，毀刺貴臣，譏呵宦官。陛下不密其言，至令宣露，羣邪項領，膏唇拭舌，<span class="jiazhu">賢曰：《詩》曰：駕彼四牡，四牡項領。《註》云：項，大也。四牡者，人所駕，今但養大其領，不肯爲用，諭大臣自恣，王不能使也。膏唇拭舌，謂欲讒毀故也。</span>競欲咀嚼，造作飛條。<span class="jiazhu">賢曰：飛條，飛書也。</span>陛下回受誹謗，致邕刑罪，室家徙放，老幼流離，豈不負忠臣哉！今羣臣皆以邕爲戒，上畏不測之難，下懼劍客之害，<span class="jiazhu">賢曰：謂陽球使客追刺邕也。難，乃旦翻。</span>臣知朝廷不復得聞忠言矣！故太尉段熲，武勇冠世，<span class="jiazhu">冠，古玩翻。</span>習於邊事，垂髮服戎，<span class="jiazhu">賢曰：垂髮，謂童子也。</span>功成皓首，歷事二主，<span class="jiazhu">二主，靈帝、桓帝。</span>勳烈獨昭。陛下旣已式序，<span class="jiazhu">式序者，用敍其功也。</span>位登台司，而爲司隸校尉陽球所見誣脅，一身旣斃，而妻子遠播，<span class="jiazhu">播，遷也。</span>天下惆悵，<span class="jiazhu">惆，丑鳩翻。</span>功臣失望。宜徵邕更加授任，反熲家屬，則忠貞路開，衆怨以弭矣。」</span>帝知其忠而不能用。</p>
<p class="em2 strong"><span class="yinwen">8</span>丁酉，赦天下。</p>
<p class="em2 strong"><span class="yinwen">9</span>上祿長和海<span class="jiazhu">賢曰：上祿縣，屬武都郡，今成州縣。《姓譜》：和，本自羲和之後；一云卞和之後。</span>上言：<span class="yinhao">「禮，從祖兄弟別居異財，恩義已輕，服屬疎末。而今黨人錮及五族，旣乖典訓之文，有謬經常之法。」</span>帝覽之而悟，於是黨錮自從祖以下皆得解釋。<span class="jiazhu">從祖，緦麻服。從，才用翻。</span></p>
<p class="em2 strong"><span class="yinwen">10</span>五月，以衞尉劉寬爲太尉。</p>
<p class="em2 strong"><span class="yinwen">11</span>護匈奴中郎將張脩與南單于呼徵不相能，脩擅斬之，更立右賢王羌渠爲單于。<span class="jiazhu">更，工衡翻。</span>秋，七月，脩坐不先請而擅誅殺，檻車徵詣廷尉，死。</p>
<p class="em2 strong"><span class="yinwen">12</span>初，司徒劉郃兄侍中鯈與竇武同謀，俱死，<span class="jiazhu">鯈，直留翻；《桓紀》作<span class="yinhao">「劉儵」</span>。</span>永樂少府陳球說郃曰：<span class="jiazhu">賢曰：桓帝母孝崇皇后宮曰永樂，置太僕、少府。余據此時帝母孝仁董太后居永樂宮，非孝崇后也。說，輸芮翻。</span><span class="yinhao">「公出自宗室，位登台鼎，天下瞻望。社稷鎭衞，豈得雷同，容容無違而已。今曹節等放縱爲害，而久在左右，又公兄侍中受害節等，今可表徙衞尉陽球爲司隸校尉，以次收節等誅之，政出聖主，天下太平，可翹足而待也！」</span>郃曰：<span class="yinhao">「凶豎多耳目，恐事未會，先受其禍。」</span>尙書劉納曰：<span class="yinhao">「爲國棟梁，傾危不持，焉用彼相邪！」</span><span class="jiazhu">《論語》：孔子曰：<span class="yinhao">「危而不扶，顚而不持，則將焉用彼相矣！」</span>焉，於虔翻。</span>郃許諾，亦與陽球結謀。球小妻，程璜之女，由是節等頗得聞知，乃重賂璜，且脅之。璜懼迫，以球謀告節，節因共白帝曰：<span class="yinhao">「郃與劉納、陳球、陽球交通書疏，謀議不軌。」</span>帝大怒。冬，十月，甲申，劉郃、陳球、劉納、陽球皆下獄，死。<span class="jiazhu">下，遐稼翻。</span></p>
<p class="em2 strong"><span class="yinwen">13</span>巴郡板楯蠻反，<span class="jiazhu">楯，食尹翻。</span>遣御史中丞蕭瑗督益州刺史討之，不克。<span class="jiazhu">瑗，于眷翻。</span></p>
<p class="em2 strong"><span class="yinwen">14</span>十二月，以光祿勳楊賜爲司徒。</p>
<p class="em2 strong"><span class="yinwen">15</span>鮮卑寇幽、幷二州。</p>
<p class="strong"><span class="section" id="title-11"><span data-head-description="孝靈皇帝上之下" data-head-level="h4" data-head-title="光和三年">三年</span></span><span class="biaozhusup" data-rel="">（庚申、一八○年）</span></p>
<p class="em2 strong"><span class="yinwen">1</span>春，正月，癸酉，赦天下。</p>
<p class="em2 strong"><span class="yinwen">2</span>夏，四月，江夏蠻反。<span class="jiazhu">夏，戶雅翻。</span></p>
<p class="em2 strong"><span class="yinwen">3</span>秋，酒泉地震。</p>
<p class="em2 strong"><span class="yinwen">4</span>冬，有星孛于狼、弧。<span class="jiazhu">《晉書·天文志》：狼，一星，在東井東南。弧，九星，在狼東南。孛，蒲內翻。</span></p>
<p class="em2 strong"><span class="yinwen">5</span>鮮卑寇幽、幷二州。</p>
<p class="em2 strong"><span class="yinwen">6</span>十二月，己巳，立貴人何氏爲皇后。<span class="jiazhu">《考異》曰：袁《紀》在十一月。今從范《書》。</span>徵后兄潁川太守進爲侍中。后本南陽屠家，以選入掖庭，生皇子辨，故立之。<span class="jiazhu">爲何進謀誅宦官、敗國亡家張本。</span></p>
<p class="em2 strong"><span class="yinwen">7</span>是歲，作罼圭、靈昆苑。<span class="jiazhu">賢曰：罼圭苑有二，東罼圭苑，周一千五百步，中有魚梁臺，西罼圭苑，周三千三百步，並在雒陽宣平門外。</span>司徒楊賜諫曰：<span class="yinhao">「先帝之制，左開鴻池，右作上林，不奢不約，以合體中。今猥規郊城之地以爲苑囿，壞沃衍，<span class="jiazhu">杜預註《左傳》曰：衍沃，平美之地也。壞，音怪。</span>廢田園，驅居民，畜禽獸，<span class="jiazhu">畜，許六翻。</span>殆非所謂若保赤子之義。<span class="jiazhu">《書》曰：若保赤子，惟民其康乂。</span>今城外之苑已有五六，<span class="jiazhu">賢曰：陽嘉元年，起西苑。延熹二年，造顯陽苑。《雒陽宮殿名》有平樂苑、上林苑。桓帝延熹元年置鴻德苑。</span>可以逞情意，順四節也。<span class="jiazhu">賢曰：逞，快也。四節，謂春蒐、夏苗、秋獮、冬狩。</span>宜惟夏禹卑宮、太宗露臺之意，<span class="jiazhu">惟，思也。</span>以尉下民之勞。」</span>書奏，帝欲止，以問侍中任芝、樂松；<span class="jiazhu">任，音壬。《考異》曰：范《書》云<span class="yinhao">「中常侍樂松」</span>。松本鴻都文學，必非中常侍。袁《紀》云<span class="yinhao">「侍中」</span>，今從之。</span>對曰：<span class="yinhao">「昔文王之囿百里，人以爲小；齊宣五里，人以爲大。<span class="jiazhu">齊宣王問於孟子曰：<span class="yinhao">「文王之囿，方七十里，人猶以爲小；寡人之囿，方四十里，人以爲大，何也？」</span>對曰：<span class="yinhao">「文王之囿方七十里，芻蕘者往焉，雉兔者往焉，與人同之；人以爲小，不亦宜乎！今王之囿，殺其麋鹿者如殺人之罪；人以爲大，不亦宜乎！」</span>此云五里，微與《孟子》異。</span>今與百姓共之，無害於政也。」</span>帝悅，遂爲之。</p>
<p class="em2 strong"><span class="yinwen">8</span>巴郡板楯蠻反。</p>
<p class="em2 strong"><span class="yinwen">9</span>蒼梧、桂陽賊攻郡縣，零陵太守楊琁制馬車數十乘，以排囊盛石灰於車上，<span class="jiazhu">賢曰：排囊，卽今囊袋也。排，音蒲拜翻。盛，時征翻。</span>繫布索於馬尾；<span class="jiazhu">索，昔各翻。</span>又爲兵車，專彀弓弩。及戰，令馬車居前，順風鼓灰，賊不得視，因以火燒布然，馬驚，奔突賊陣，因使後車弓弩亂發，鉦鼓鳴震，羣盜波駭破散，<span class="jiazhu">波駭者，蓋喻以物擊水，一波動，萬波隨而駭動。</span>追逐傷斬無數，梟其渠帥，<span class="jiazhu">梟者，斬首而梟之木上也。梟，堅堯翻。帥，所類翻。</span>郡境以清。荊州刺史趙凱誣奏琁實非身親破賊，而妄有其功；琁與相章奏。凱有黨助，遂檻車徵琁，防禁嚴密，無由自訟；乃噬臂出血，書衣爲章，具陳破賊形勢，及言凱所誣狀，潛令親屬詣闕通之。詔書原琁，拜議郎；凱受誣人之罪。琁，喬之弟也。<span class="jiazhu">楊喬，見上卷桓帝永康元年。</span></p>
</div></body></html>