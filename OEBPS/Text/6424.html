<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>資治通鑑-卷第二百八十・後晉紀一・高祖聖文章武明德孝皇帝上之上</title><meta content="width=device-width initial-scale=1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="後晉紀一">後晉紀一</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">炎兆涒灘<span class="biaozhusup" data-rel="">（丙申）</span>，一年。</span></p>
<p id="p1"><a class="gg-link" href="#p1" onclick="return changeColor(this);"></a><span class="jiazhu">石氏自代北從晉王起太原，旣又以太原起事而得中原；太原治晉陽，契丹遂以晉命之，故國號爲晉。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高祖聖文章武明德孝皇帝上之上">高祖聖文章武明德孝皇帝上之上</span></span></h5>
<p class="" id="p2"><a class="gg-link" href="#p2" onclick="return changeColor(this);"></a><span class="jiazhu">諱敬瑭，姓石氏。其父臬捩雞，本出於夷，自朱邪歸唐，從朱邪入居陰山。其姓石，不知其得姓之始。<span class="shu-ming">五代會要</span>曰：晉旣得天下，祖衞大夫石碏。</span></p>
<div class="yt" id="y936"><p class="strong" id="p3"><a class="gg-link" href="#p3" onclick="return changeColor(this);"></a><span class="section" id="title-3"><span data-head-description="高祖聖文章武明德孝皇帝上之上" data-head-level="h4" data-head-title="天福元年">天福元年</span></span><span class="biaozhusup" data-rel="">（丙申、九三六年）</span><span class="jiazhu">是年十一月方改元卽位。</span></p></div>
<p class="em2 strong" id="p4"><a class="gg-link" href="#p4" onclick="return changeColor(this);"></a><span class="yinwen">1</span>春，正月，吳徐知誥始建大元帥府，<span class="jiazhu">吳命徐知誥爲大元帥，見上卷上年冬十月。</span>以幕職分判吏、戶、禮、兵、刑、工部及鹽鐵。</p>
<p class="em2 strong" id="p5"><a class="gg-link" href="#p5" onclick="return changeColor(this);"></a><span class="yinwen">2</span>丁未，唐主立子重美爲雍王。<span class="jiazhu">雍，於用翻。</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a><span class="yinwen">3</span>癸丑，唐主以千春節置酒，<span class="jiazhu">唐主以生日爲千春節。<span class="shu-ming">五代會要</span>曰：帝以唐光啓元年正月十三日生。旣以晉元紀年，故書潞王爲唐主。</span>晉國長公主上壽畢，辭歸晉陽。<span class="jiazhu">上，時掌翻。</span>帝醉，曰：<span class="yinhao">「何不且留，遽歸，欲與石郎反邪！」</span>石敬瑭聞之，益懼。</p>
<p class="em2 strong" id="p7"><a class="gg-link" href="#p7" onclick="return changeColor(this);"></a><span class="yinwen">4</span>三月，丙午，以翰林學士、禮部侍郎馬胤孫爲中書侍郎、同平章事。胤孫性謹懦，中書事多凝滯，又罕接賓客，時人目爲<span class="yinhao">「三不開」</span>，謂口、印、門也。</p>
<p class="em2 strong" id="p8"><a class="gg-link" href="#p8" onclick="return changeColor(this);"></a><span class="yinwen">5</span>石敬瑭盡收其貨之在洛陽及諸道者歸晉陽，託言以助軍費，人皆知其有異志。唐主夜與近臣從容語曰：<span class="jiazhu">唐主好與近臣夜語見上卷上年。從，千容翻。</span><span class="yinhao">「石郎於朕至親，無可疑者；但流言不釋，萬一失歡，何以解之？」</span>皆不對。</p>
<p class="em2 strong" id="p9"><a class="gg-link" href="#p9" onclick="return changeColor(this);"></a>端明殿學士、給事中李崧退謂同僚呂琦曰：<span class="jiazhu">李崧時與呂琦同入直。</span><span class="yinhao">「吾輩受恩深厚，豈得自同衆人，一槪觀望邪！計將安出？」</span>琦曰：<span class="yinhao">「河東若有異謀，必結契丹爲援。契丹母以贊華在中國，屢求和親，但求萴剌等未獲，故和未成耳。<span class="jiazhu">贊華，契丹主阿保機長子也。來降見二百七十七卷明宗長興元年。求萴剌見三年。契丹母，謂述律后也。</span>今誠歸萴剌等與之和，歲以禮幣約直十餘萬緡遺之，<span class="jiazhu">遺，唯季翻。</span>彼必驩然承命。如此，則河東雖欲陸梁，無能爲矣。」</span>崧曰：<span class="yinhao">「此吾志也。然錢榖皆出三司，宜更與張相謀之。」</span><span class="jiazhu">相，息亮翻。</span>遂告張延朗，延朗曰：<span class="yinhao">「如學士計，不惟可以制河東，亦省邊費之什九，<span class="jiazhu">言什省其九。</span>計無便於此者。若主上聽從，但責辦於老夫，請於庫財之外捃拾以供之。」</span><span class="jiazhu">捃，居運翻。</span>他夕，二人密言於帝，帝大喜，稱其忠，二人私草遺契丹書以俟命。</p>
<p class="em2 strong" id="p10"><a class="gg-link" href="#p10" onclick="return changeColor(this);"></a>久之，帝以其謀告樞密直學士薛文遇，文遇對曰：<span class="yinhao">「以天子之尊，屈身奉夷狄，不亦辱乎！又，虜若循故事求尙公主，何以拒之？」</span><span class="jiazhu">唐自太宗以宗室女爲公主下嫁諸蕃，謂之和蕃公主；其後回紇有功於中國，至屈帝女以女之。</span>因誦戎昱<span class="shu-ming">昭君詩</span>曰：<span class="yinhao">「安危託婦人。」</span>帝意遂變。<span class="jiazhu">戎昱，唐人也，能詩。漢元帝以王昭君嫁匈奴，後人憐之，競爲歌詩以言其事。</span>一日，急召崧、琦至後樓，盛怒，責之曰：<span class="yinhao">「卿輩皆知古今，欲佐人主致太平；今乃爲謀如是！朕一女尙乳臭，卿欲棄之沙漠邪？且欲以養士之財輸之虜庭，<span class="jiazhu">養士，謂養兵也。言其欲割養兵之財以和蕃。</span>其意安在？」</span>二人懼，汗流浹背，<span class="jiazhu">浹，卽協翻。</span>曰：<span class="yinhao">「臣等志在竭愚以報國，非爲虜計也，<span class="jiazhu">爲，于僞翻。</span>願陛下察之。」</span>拜謝無數，帝詬責不已。<span class="jiazhu">詬，古候翻，又許候翻。</span>呂琦氣竭，拜少止，帝曰：<span class="yinhao">「呂琦強項，肯視朕爲人主邪！」</span>琦曰：<span class="yinhao">「臣等爲謀不臧，願陛下治其罪，多拜何爲！」</span><span class="jiazhu">治，直之翻。</span>帝怒稍解，止其拜，各賜巵酒罷之，<span class="jiazhu">罷，使出就所舍。</span>自是羣臣不敢復言和親之策。<span class="jiazhu">復，扶又翻。</span>丁巳，以琦爲御史中丞，蓋疏之也。<span class="jiazhu">呂琦爲唐主所親事始二百七十七卷明宗長興元年。御史中丞居外朝，不得入直禁中，故曰疏。</span></p>
<p class="em2 strong" id="p11"><a class="gg-link" href="#p11" onclick="return changeColor(this);"></a><span class="yinwen">6</span>吳徐知誥以其子副都統景通爲太尉、副元帥，都統判官宋齊丘、行軍司馬徐玠爲元帥府左·右司馬。</p>
<p class="em2 strong" id="p12"><a class="gg-link" href="#p12" onclick="return changeColor(this);"></a><span class="yinwen">7</span>閩主昶改元通文，立賢妃李氏爲皇后，<span class="jiazhu">卽李春鷰也。</span>尊皇太后曰太皇太后。</p>
<p class="em2 strong" id="p13"><a class="gg-link" href="#p13" onclick="return changeColor(this);"></a><span class="yinwen">8</span>靜江節度使、同平章事馬希杲有善政，監軍裴仁煦譖之於楚王希範，<span class="jiazhu">煦，吁句翻。</span>言其收衆心，希範疑之。夏，四月，漢將孫德威侵蒙、桂二州，<span class="jiazhu">蒙州，本漢蒼梧郡之荔浦縣，隋分荔浦置隨化縣，唐武德四年改爲立山，於縣置荔州，尋改爲恭州；貞觀八年改爲蒙州，州東蒙山，山下有蒙水，人多姓蒙故也。宋熙寧五年廢蒙州，以立山縣屬昭州。</span>希範命其弟武安節度副使希廣權知軍府事，自將步騎五千如桂州。希杲懼，其母華夫人<span class="jiazhu">華，戶化翻。</span>逆希範於全義嶺，<span class="jiazhu">全義嶺在桂州全義縣，卽始安嶺也。</span>謝曰：<span class="yinhao">「希杲爲治無狀，致寇戎入境，<span class="jiazhu">治，直吏翻。</span>煩殿下親涉險阻，皆妾之罪也。願削封邑，灑掃掖庭，以贖希杲罪。」</span><span class="jiazhu">灑，所買翻，又所賣翻。掃，素早翻，又素報翻。</span>希範曰：<span class="yinhao">「吾久不見希杲，聞其治行尤異，故來省之，無他也。」</span><span class="jiazhu">治，直吏翻。行，下孟翻。省，悉景翻。無他，言無他故也。</span>漢兵自蒙州引去，徙希杲知朗州。<span class="jiazhu">爲希範殺希杲張本。</span></p>
<p class="em2 strong" id="p14"><a class="gg-link" href="#p14" onclick="return changeColor(this);"></a><span class="yinwen">9</span>高從誨遣使奉牋於徐知誥，勸卽帝位。<span class="jiazhu">高從誨以區區三州介居唐、吳、蜀之間，利其賞賜，所向稱臣，諸國謂之<span class="yinhao">「高賴子」</span>，其有以也夫。</span></p>
<p class="em2 strong" id="p15"><a class="gg-link" href="#p15" onclick="return changeColor(this);"></a><span class="yinwen">10</span>初，石敬瑭欲嘗唐主之意，累表自陳羸疾，<span class="jiazhu">羸，倫爲翻。</span>乞解兵柄，移他鎭；<span class="jiazhu">兵柄，謂北面馬步軍都總管之任。</span>帝與執政議從其請，移鎭鄆州。房暠、李崧、呂琦等皆力諫，以爲不可，帝猶豫久之。</p>
<p class="em2 strong" id="p16"><a class="gg-link" href="#p16" onclick="return changeColor(this);"></a>五月，庚寅夜，李崧請急在外，<span class="jiazhu">請急，請告也。</span>薛文遇獨直，帝與之議河東事，文遇曰：<span class="yinhao">「諺有之：『當道築室，三年不成。』茲事斷自聖志；<span class="jiazhu">諺，魚變翻。斷，丁亂翻。</span>羣臣各爲身謀，安肯盡言！以臣觀之，河東移亦反，不移亦反，在旦暮耳，不若先事圖之。」</span><span class="jiazhu">先，悉薦翻。河東事情，凡在清泰朝野之人，誰不知者！其所以重於言，重於發，懼言之則發大難之端在己而無以善其後耳。清泰主鬱鬱於此久矣，薛文遇一言當心，遂決然而不顧。</span>先是，術者言國家今年應得賢佐，出奇謀，定天下，<span class="jiazhu">先，悉薦翻。</span>帝意文遇當之，聞其言，大喜，曰：<span class="yinhao">「卿言殊豁吾意，成敗吾決行之。」</span>卽爲除目，付學士院使草制。<span class="jiazhu">御筆親除付外行者謂之除目，其經宰相奏擬而行者亦謂之除目。</span>辛卯，以敬瑭爲天平節度使，以馬軍都指揮使、河陽節度使宋審虔爲河東節度使。<span class="jiazhu">宋審虔從唐主起於鳳翔，故欲以之代敬瑭。</span>制出，兩班聞呼敬瑭名，相顧失色。<span class="jiazhu">兩班，謂文武官班。</span></p>
<p class="em2 strong" id="p17"><a class="gg-link" href="#p17" onclick="return changeColor(this);"></a>甲午，以建雄節度使張敬達爲西北蕃漢馬步都部署，趣敬瑭之鄆州。<span class="jiazhu">趣，讀曰促。天平節度治鄆州。鄆，音運。</span>敬瑭疑懼，謀於將佐曰：<span class="yinhao">「吾之再來河東也，主上面許終身不除代；<span class="jiazhu">唐主此言當在卽位之初，敬瑭入朝遣還鎭時也。</span>今忽有是命，得非如今年千春節與公主所言乎？我不興亂，朝廷發之，安能束手死於道路乎！今且發表稱疾以觀其意，若其寬我，我當事之；若加兵於我，我則改圖耳。」</span><span class="jiazhu">觀敬瑭此言，則求援於契丹者本心先定之計也，桑維翰之言正會其意耳。</span>幕僚段希堯極言拒之，敬瑭以其朴直，不責也。節度判官華陰趙瑩勸敬瑭赴鄆州；觀察判官平遙薛融曰：<span class="yinhao">「融書生，不習軍旅。」</span>都押牙劉知遠曰：<span class="yinhao">「明公久將兵，得士卒心；今據形勝之地，士馬精強，若稱兵傳檄，<span class="jiazhu">稱，舉也。</span>帝業可成，柰何以一紙制書自投虎口乎！」</span>掌書記洛陽桑維翰曰：<span class="yinhao">「主上初卽位，明公入朝，主上豈不知蛟龍不可縱之深淵邪？<span class="jiazhu">古語有之：魚不可脫於淵，神龍失勢，與蚯蚓同。</span>然卒以河東復授公，<span class="jiazhu">卒，子恤翻。復，扶又翻。</span>此乃天意假公以利器。明宗遺愛在人，主上以庶孽代之，羣情不附。公明宗之愛壻，今主上以反逆見待，此非首謝可免，<span class="jiazhu">首，式又翻。</span>但力爲自全之計。契丹<span class="jiaozhusup">〔章：十二行本「丹」下有「主」字；乙十一行本同。〕</span>素與明宗約爲兄弟，今部落近在雲、應，<span class="jiazhu">契丹牙帳自明宗長興三年屯捺剌泊。</span>公誠能推心屈節事之，萬一有急，朝呼夕至，何患無成！」</span>敬瑭意遂決。</p>
<p class="em2 strong" id="p18"><a class="gg-link" href="#p18" onclick="return changeColor(this);"></a>先是，朝廷疑敬瑭，<span class="jiazhu">先，悉薦翻。</span>以羽林將軍寶鼎楊彥詢爲北京副留守，<span class="jiazhu">寶鼎縣屬河中府，漢之汾陰縣也。唐玄宗開元二十一年祀汾陰，獲寶鼎，由是更名。<span class="shu-ming">九域志</span>：宋大中祥符四年改寶鼎爲榮河縣，在河中府北一百里。</span>敬瑭將舉事，亦以情告之。彥詢曰：<span class="yinhao">「不知河東兵糧幾何，能敵朝廷乎？」</span>左右請殺彥詢，敬瑭曰：<span class="yinhao">「惟副使一人我自保之，汝輩勿言也。」</span><span class="jiazhu">按薛<span class="shu-ming">史</span>稱楊彥詢爲人沈厚，當以此得全。</span></p>
<p class="em2 strong" id="p19"><a class="gg-link" href="#p19" onclick="return changeColor(this);"></a>戊戌，昭義節度使皇甫立奏敬瑭反。<span class="jiazhu">幷、潞二鎭接境，故知其事而先奏之。</span>敬瑭表：<span class="yinhao">「帝養子，不應承祀，請傳位許王。」</span><span class="jiazhu">許王從益，明宗之子也。</span>帝手裂其表抵地，以詔答之曰：<span class="yinhao">「卿於鄂王固非疏遠，衞州之事，天下皆知；<span class="jiazhu">謂敬瑭盡殺閔帝從騎，獨置帝於衞州也。事見上卷清泰元年。鄂王卽謂閔帝。潞王入立，以太后令降閔帝爲鄂王。</span>許王之言，何人肯信！」</span>制削奪敬瑭官爵。乙巳，以張敬達兼太原四面排陳使，<span class="jiazhu">陳，讀曰陣；下同。</span>河陽節度使張彥琪爲馬步軍都指揮使，以安國節度使安審琦爲馬軍都指揮使，以保義節度使相里金爲步軍都指揮使，以右監門上將軍武翰爲壕寨使。<span class="jiazhu">相，息亮翻。監，古銜翻。</span>丙午，以張敬達爲太原四面兵馬都部署，以義武節度使楊光遠爲副部署。<span class="jiazhu">爲楊光遠殺張敬達降晉張本。</span>丁未，又以張敬達知太原行府事，以前彰武節度使高行周爲太原四面招撫、排陳等使。光遠旣行，定州軍亂，牙將千乘方太討平之。<span class="jiazhu">漢置千乘國，後改樂安郡，隋廢樂安郡置千乘縣，唐屬青州。<span class="shu-ming">九域志</span>：千乘縣在青州北八十里。乘，繩證翻。</span></p>
<p class="em2 strong" id="p20"><a class="gg-link" href="#p20" onclick="return changeColor(this);"></a>張敬達將兵三萬營於晉安鄕，<span class="jiazhu">晉安鄕在晉陽城南。薛<span class="shu-ming">史</span>，晉安寨在晉祠南。</span>戊申，敬達奏西北先鋒馬軍都指揮使安審信叛奔晉陽。審信，金全之弟子也，敬瑭與之有舊。<span class="jiazhu">安氏羣從與石敬瑭本皆代北人。</span>先是，雄義都指揮使馬邑安元信<span class="jiazhu">先，悉薦翻。馬邑縣屬朔州。</span>將所部六百餘人戍代州，代州刺史張朗善遇之。元信密說朗曰：<span class="yinhao">「吾觀石令公長者，<span class="jiazhu">說，式芮翻。石敬瑭加中書令，故稱爲令公。長，知兩翻。</span>舉事必成；公何不潛遣人通意，可以自全。」</span>朗不從，由是互相猜忌。元信謀殺朗，不克，帥其衆奔審信，審信遂帥麾下數百騎與元信掠百井奔晉陽。<span class="jiazhu">帥，讀曰率。</span>敬瑭謂元信曰：<span class="yinhao">「汝見何利害，捨強而歸弱？」</span>對曰：<span class="yinhao">「元信非知星識氣，顧以人事決之耳。夫帝王所以御天下，莫重於信。今主上失大信於令公，親而貴者且不自保，<span class="jiazhu">石敬瑭身爲帝壻，可謂親矣；官爲中書令，建節總兵，專制北面，可謂貴矣。</span>況疏賤乎！其亡可翹足而待，何強之有！」</span>敬瑭悅，委以軍事。振武西北巡檢使安重榮戍代北，<span class="jiazhu">歐<span class="shu-ming">史</span>，安重榮爲振武巡邊指揮使。</span>帥步騎五百奔晉陽。<span class="jiazhu">帥，讀曰率；下同。</span>重榮，朔州人也。以宋審虔爲寧國節度使、充侍衞馬軍都指揮使。<span class="jiazhu">石敬瑭旣不受代，故使宋審虔領節掌宿衞。審虔，唐主鎭鳳翔時牙將。</span></p>
<p class="em2 strong" id="p21"><a class="gg-link" href="#p21" onclick="return changeColor(this);"></a><span class="yinwen">11</span>天雄節度使劉延皓恃后族之勢，驕縱，<span class="jiazhu">劉延皓，唐主后弟。</span>奪人財產，減將士給賜，宴飲無度。捧聖都虞候張令昭因衆心怨怒，謀以魏博應河東，癸丑未明，帥衆攻牙城，克之；延皓脫身走，亂兵大掠。令昭奏：<span class="yinhao">「延皓失於撫御，以致軍亂；臣以撫安士卒，權領軍府，<span class="jiazhu"><span class="yinhao">「臣以」</span>之<span class="yinhao">「以」</span>當作<span class="yinhao">「已」</span>。</span>乞賜旌節！」</span>延皓至洛陽，唐主怒，命遠貶；皇后爲之請，<span class="jiazhu">爲，于僞翻。<span class="shu-ming">考異</span>曰：<span class="shu-ming">廢帝實錄</span>：<span class="yinhao">「延皓，皇后之姪。」</span>按薛<span class="shu-ming">史</span>、<span class="shu-ming">唐餘錄</span>、歐陽<span class="shu-ming">史</span>皆云延皓，后之弟，應州人也。延朗，宋州虞城人也。獨<span class="shu-ming">廢帝實錄</span>云后姪，今不取。</span>六月，庚申，止削延皓官爵，歸私第。</p>
<p class="em2 strong" id="p22"><a class="gg-link" href="#p22" onclick="return changeColor(this);"></a><span class="yinwen">12</span>辛酉，吳太保、同平章事徐景遷以疾罷，以其弟景遂代爲門下侍郎、參政事。</p>
<p class="em2 strong" id="p23"><a class="gg-link" href="#p23" onclick="return changeColor(this);"></a><span class="yinwen">13</span>癸亥，唐主以張令昭爲右千牛衞將軍、權知天雄軍府事。令昭以調發未集，<span class="jiazhu">調，徒釣翻。</span>且受新命。尋有詔徙齊州防禦使，令昭託以士卒所留，實俟河東之成敗。唐主遣使諭之，令昭殺使者。甲戌，以宣武節度使兼中書令范延光爲天雄四面行營招討使、知魏博行府事，<span class="jiazhu"><span class="yinhao">「魏博」</span>恐當作<span class="yinhao">「魏州」</span>。</span>以張敬達充太原四面招討使，以楊光遠爲副使。丙子，以西京留守李周爲天雄軍四面行營副招討使。</p>
<p class="em2 strong" id="p24"><a class="gg-link" href="#p24" onclick="return changeColor(this);"></a><span class="yinwen">14</span>石敬瑭之子右衞上將軍重殷、皇城副使重裔聞敬瑭舉兵，匿於民間井中。弟沂州都指揮使敬德殺其妻女而逃，尋捕得，死獄中，從弟彰聖都指揮使敬威自殺。秋，七月，戊子，獲重殷、重裔，誅之，<span class="jiazhu">重，直龍翻。從，才用翻。<span class="shu-ming">考異</span>曰：薛<span class="shu-ming">史</span>：<span class="yinhao">「七月己丑，誅右衞上將軍石重英、皇城副使石重裔，皆敬瑭之子也。」</span><span class="shu-ming">廢帝實錄</span>云<span class="yinhao">「石諱妷男尙食使重乂、供奉官重英。」</span>與薛<span class="shu-ming">史</span>不同。按重乂敬瑭子，卽位後爲張從賓所殺，<span class="shu-ming">實錄</span>誤也。<span class="shu-ming">廣本</span><span class="yinhao">「英」</span>作<span class="yinhao">「殷」</span>，今從之。</span>幷族所匿之家。</p>
<p class="em2 strong" id="p25"><a class="gg-link" href="#p25" onclick="return changeColor(this);"></a><span class="yinwen">15</span>庚寅，楚王希範自桂州北還。<span class="jiazhu">四月至桂州，七月方還。還，從宣翻，又如字。</span></p>
<p class="em2 strong" id="p26"><a class="gg-link" href="#p26" onclick="return changeColor(this);"></a><span class="yinwen">16</span>雲州步軍指揮使桑遷奏應州節度使尹暉逐雲州節度使沙彥珣，收其兵應河東。丁酉，彥珣表遷謀叛應河東，引兵圍子城。彥珣犯圍走出西山，據雷公口，明日，收兵入城擊亂兵，遷敗走，軍城復安。是日，尹暉執遷送洛陽，斬之。</p>
<p class="em2 strong" id="p27"><a class="gg-link" href="#p27" onclick="return changeColor(this);"></a><span class="yinwen">17</span>丁未，范延光拔魏州，斬張令昭。詔悉誅其黨七指揮。</p>
<p class="em2 strong" id="p28"><a class="gg-link" href="#p28" onclick="return changeColor(this);"></a><span class="yinwen">18</span>張敬達發懷州彰聖軍戍虎北口，<span class="jiazhu">虎北口在汾水北。彰聖軍本洛城屯衞兵也，先是分屯懷州，又自懷州發赴張敬達軍前，敬達又發之戍虎北口。</span>其指揮使張萬迪將五百騎奔河東，丙辰，詔盡誅其家。</p>
<p class="em2 strong" id="p29"><a class="gg-link" href="#p29" onclick="return changeColor(this);"></a><span class="yinwen">19</span>石敬瑭遣間使求救於契丹，<span class="jiazhu">間，古莧翻。使，疏吏翻。時張敬達在代州，雲、應兩鎭亦不從敬瑭，故遣使從間道趨契丹帳。</span>令桑維翰草表稱臣於契丹主，且請以父禮事之，約事捷之日，割盧龍一道及鴈門關以北諸州與之。劉知遠諫曰：<span class="yinhao">「稱臣可矣，以父事之太過。厚以金帛賂之，自足致其兵，不必許以土田，恐異日大爲中國之患，悔之無及。」</span>敬瑭不從。<span class="jiazhu">他日卒如劉知遠之言。爲契丹入中國張本。</span>表至契丹，契丹主大喜，<span class="jiazhu">喜中國有釁之可乘也。</span>白其母曰：<span class="yinhao">「兒比夢石郎遣使來，<span class="jiazhu">其母卽述律太后。比，毗至翻，近也。</span>今果然，此天意也。」</span><span class="jiazhu">自是之後，遼滅晉，金破宋，達靼又滅金，皆跆藉中國，如涉無人之境。今之疆理，西越益、寧，南盡交、廣，至于海外，皆石敬瑭捐割關隘以啓之也，其果天意乎！</span>乃爲復書，許俟仲秋傾國赴援。<span class="jiazhu">俟秋高馬肥而後進。</span></p>
<p class="em2 strong" id="p30"><a class="gg-link" href="#p30" onclick="return changeColor(this);"></a><span class="yinwen">20</span>八月，己未，以范延光爲天雄節度使，李周爲宣武節度使、同平章事。</p>
<p class="em2 strong" id="p31"><a class="gg-link" href="#p31" onclick="return changeColor(this);"></a><span class="yinwen">21</span>癸亥，應州言契丹三千騎攻城。</p>
<p class="em2 strong" id="p32"><a class="gg-link" href="#p32" onclick="return changeColor(this);"></a><span class="yinwen">22</span>張敬達築長圍以攻晉陽。石敬瑭以劉知遠爲馬步都指揮使，安重榮、張萬迪降兵皆隸焉。知遠用法無私，撫之如一，由是人無貳心。敬瑭親乘城，坐臥矢石下，知遠曰：<span class="yinhao">「觀敬達輩高壘深塹，欲爲持久之計，無他奇策，不足慮也。願明公四出間使，<span class="jiazhu">間，古莧翻。使，疏吏翻。</span>經略外事。守城至易，知遠獨能辦之。」</span><span class="jiazhu">易，以豉翻。用兵之計，攻城最下。以敬瑭、知遠之守，又有契丹之援，而敬達欲以持久制之，宜其敗也。</span>敬瑭執知遠手，撫其背而賞之。</p>
<p class="em2 strong" id="p33"><a class="gg-link" href="#p33" onclick="return changeColor(this);"></a><span class="yinwen">23</span>戊寅，以成德節度使董溫琪爲東北面副招討使，以佐盧龍節度使趙德鈞。</p>
<p class="em2 strong" id="p34"><a class="gg-link" href="#p34" onclick="return changeColor(this);"></a><span class="yinwen">24</span>唐主使端明殿學士呂琦至河東行營犒軍，<span class="jiazhu">犒，苦到翻。</span>楊光遠謂琦曰：<span class="yinhao">「願附奏陛下，幸寬宵旰。<span class="jiazhu">旰，古案翻。</span>賊若無援，旦夕當平；若引契丹，當縱之令入，可一戰破也。」</span><span class="jiazhu">楊光遠之計，狃王晏球定州之勝，欲縱之令入而與之戰，殊不知戰無常勝，而關隘不可不扼也。尋而契丹徑入，唐兵一戰而敗，遂爲所困矣。</span>帝甚悅。帝聞契丹許石敬瑭以仲秋赴援，屢督張敬達急攻晉陽，不能下。每有營構，多值風雨，長圍復爲水潦所壞，竟不能合。<span class="jiazhu">復，扶又翻。壞，音怪。史言天方相晉，張敬達無所施其力。</span>晉陽城中日窘，糧儲浸乏。<span class="jiazhu">若契丹之援不至，晉不能支矣。</span></p>
<p class="em2 strong" id="p35"><a class="gg-link" href="#p35" onclick="return changeColor(this);"></a><span class="yinwen">25</span>九月，契丹主將五萬騎，號三十萬，自揚武谷而南，<span class="jiazhu">揚武谷在代州崞縣。薛<span class="shu-ming">史</span>：陽武谷在朔州南。<span class="shu-ming">考異</span>曰：代州今有楊武寨，其北有長城嶺、聖佛谷。今從<span class="shu-ming">漢高祖實錄</span>作<span class="yinhao">「揚武」</span>。</span>旌旗不絕五十餘里。代州刺史張朗、忻州刺史丁審琦嬰城自守，<span class="jiazhu"><span class="shu-ming">九域志</span>：代州南至忻州一百六十里；忻州南至太原一百四十里。</span>虜騎過城下，亦不誘脅。<span class="jiazhu">誘，音酉。</span>審琦，洺州人也。</p>
<p class="em2 strong" id="p36"><a class="gg-link" href="#p36" onclick="return changeColor(this);"></a>辛丑，契丹主至晉陽，陳於汾北之虎北口。<span class="jiazhu">陳，讀曰陣；下同。<span class="shu-ming">考異</span>曰：按幽州北山口名虎北口，亦名古北口。此在太原，而云陳於虎北口，又云歸虎北口，蓋太原城側別有地名虎北口也。</span>先遣人謂敬瑭曰：<span class="yinhao">「吾欲今日卽破賊可乎？」</span>敬瑭遣人馳告曰：<span class="yinhao">「南軍甚厚，不可輕，<span class="jiazhu">唐兵自南來攻晉陽，故謂之南軍。</span>請俟明日議戰未晚也。」</span>使者未至，契丹已與唐騎將高行周、符彥卿合戰，敬瑭乃遣劉知遠出兵助之。張敬達、楊光遠、安審琦以步兵陳於城西北山下，契丹遣輕騎三千，不被甲，直犯其陳。唐兵見其羸，爭逐之，至汾曲，<span class="jiazhu">被，皮義翻。羸，倫爲翻。汾曲，汾水之曲也。</span>契丹涉水而去。唐兵循岸而進，契丹伏兵自東北起，衝唐兵斷而爲二，步兵在北者多爲契丹所殺，騎兵在南者引歸晉安寨。契丹縱兵乘之，唐兵大敗，步兵死者近萬人，<span class="jiazhu">近，其靳翻。</span>騎兵獨全。敬達等收餘衆保晉安，契丹亦引兵歸虎北口。敬瑭得唐降兵千餘人，劉知遠勸敬瑭盡殺之。<span class="jiazhu">唐兵雖敗，其衆尙強，劉知遠懼降兵復叛歸，故勸殺之。</span></p>
<p class="em2 strong" id="p37"><a class="gg-link" href="#p37" onclick="return changeColor(this);"></a>是夕，敬瑭出北門，<span class="jiazhu">出晉陽城北門也。</span>見契丹主。契丹主執敬瑭手，恨相見之晚。<span class="jiazhu">以前此未識面，故然，亦必石敬瑭之氣貌有以聳其瞻視也。</span>敬瑭問曰：<span class="yinhao">「皇帝遠來，士馬疲倦，遽與唐戰而大勝，何也？」</span>契丹主曰：<span class="yinhao">「始吾自北來，謂唐必斷鴈門諸路，<span class="jiazhu">斷，音短。鴈門有東陘、西陘之險，崞縣有陽武、石門之隘。</span>伏兵險要，則吾不可得進矣。<span class="jiazhu">使張敬達等果知出此，豈有晉安之困哉！</span>使人偵視，皆無之，<span class="jiazhu">偵，丑鄭翻。</span>吾是以長驅深入，知大事必濟也。兵旣相接，我氣方銳，彼氣方沮，若不乘此急擊之，<span class="jiazhu">言當乘初至之銳而用其鋒也。</span>曠日持久，則勝負未可知矣。此吾所以亟戰而勝，不可以勞逸常理論也。」</span>敬瑭甚歎伏。</p>
<p class="em2 strong" id="p38"><a class="gg-link" href="#p38" onclick="return changeColor(this);"></a>壬寅，敬瑭引兵會契丹圍晉安寨，置營於晉安之南，長百餘里，厚五十里，多設鈴索吠犬，人跬步不能過。<span class="jiazhu">長，直亮翻。厚，戶茂翻。索，昔各翻。吠，房廢翻。跬，犬橤翻，半步也。又<span class="shu-ming">司馬法</span>曰：一舉足曰跬。跬，三尺也。</span>敬達等士卒猶五萬人，馬萬匹，四顧無所之。<span class="jiazhu"><span class="shu-ming">兵法</span>：置之死地而後生。若張敬達等能於圍落未合之時，勉諭將士，竭力致死決戰，勝負未可知也。</span>甲辰，敬達遣使告敗於唐，自是聲問不復通。<span class="jiazhu">復，扶又翻。</span>唐主大懼，遣彰聖都指揮使符彥饒將洛陽步騎兵屯河陽，詔天雄節度使兼中書令范延光將魏州兵二萬由青山趣榆次，<span class="jiazhu">青山，卽邢州青山口也。趣，七喻翻。</span>盧龍節度使、東北面招討使兼中書令北平王趙德鈞將幽州兵<span class="jiaozhusup">〔章：十二行本「兵」下有「由飛狐」三字；乙十一行本同；孔本同；退齋校同。〕</span>出契丹軍後，<span class="jiazhu">欲使趙德鈞自飛狐道出代州，以斷契丹之後。</span>耀州防禦使潘環糺合西路戍兵，<span class="jiazhu"><span class="yinhao">「糺」</span>，與<span class="yinhao">「糾」</span>同。<span class="shu-ming">說文</span>：繩三合爲糺。故凡合集兵衆者謂之糺合、糺集。西路戍兵，謂蒲、潼以西諸道戍兵也。</span>由晉、絳兩乳嶺出慈、隰，共救晉安寨。契丹主移帳於柳林，<span class="jiazhu">柳林當在晉安寨南。</span>遊騎過石會關，不見唐兵。</p>
<p class="em2 strong" id="p39"><a class="gg-link" href="#p39" onclick="return changeColor(this);"></a>丁未，唐主下詔親征。雍王重美曰：<span class="jiazhu">雍，於用翻。</span><span class="yinhao">「陛下目疾未平，未可遠涉風沙；臣雖童稚，願代陛下北行。」</span>帝意本不欲行，聞之，頗悅。張延朗、劉延皓及宣徽南院使劉延朗皆勸帝行，帝不得已，戊申，發洛陽，謂盧文紀曰：<span class="yinhao">「朕雅聞卿有相業，故排衆議首用卿，<span class="jiazhu">相，息亮翻。盧文紀，唐主清泰元年四月卽位，七月相盧文紀。</span>今禍難如此，<span class="jiazhu">難，乃旦翻。</span>卿嘉謀皆安在乎？」</span>文紀但拜謝，不能對。己酉，遣劉延朗監侍衞步軍都指揮使符彥饒軍赴潞州，爲大軍後援。<span class="jiazhu">大軍，謂晉安寨之軍。監，古銜翻。</span>諸軍自鳳翔推戴以來，<span class="jiazhu">推戴，事見上卷清泰元年。</span>驕悍不爲用，彥饒恐其爲亂，不敢束之以法。<span class="jiazhu">悍，下罕翻，又侯旰翻。兵驕而不爲用，與無兵同。潞王以驕兵推戴而得天下，亦以驕兵不爲用而失天下，固其宜也。</span></p>
<p class="em2 strong" id="p40"><a class="gg-link" href="#p40" onclick="return changeColor(this);"></a>帝至河陽，心憚北行，召宰相、樞密使議進取方略，盧文紀希帝旨，言<span class="yinhao">「國家根本，太半在河南。胡兵倏來忽往，不能久留；晉安大寨甚固，況已發三道兵救之。<span class="jiazhu">謂范延光、趙德鈞、潘環三帥之兵。</span>河陽天下津要，<span class="jiazhu">北兵犯洛，須自河陽渡河，故云然。</span>車駕宜留此鎭撫南北，且遣近臣往督戰，苟不能解圍，進亦未晚。」</span>張延朗欲因事令趙延壽得解樞務，<span class="jiazhu">趙延壽時爲樞密使，欲求解而未能。</span>因曰：<span class="yinhao">「文紀言是也。」</span>帝訪於餘人，無敢異言者。澤州刺史劉遂凝，鄩之子也，潛自通於石敬瑭，<span class="jiazhu">應順初，劉遂雍以長安拒王思同而迎潞王者，亦劉鄩之子也；是其兄弟隨時反覆以求祿利，白晝攫金，見金而不見人者也。</span>表稱車駕不可踰太行。<span class="jiazhu">行，戶剛翻。澤州當太行之道。</span>帝議近臣可使北行者，張延朗與翰林學士須昌和凝等<span class="jiazhu">須昌，卽<span class="shu-ming">九域志</span>鄆州所治之須城縣。蓋後唐避李國昌諱，改須昌爲須城，而歐<span class="shu-ming">史</span>與<span class="shu-ming">通鑑</span>則仍舊縣名而不改也。</span>皆曰：<span class="yinhao">「趙延壽父德鈞以盧龍兵來赴難，<span class="jiazhu">難，乃旦翻。</span>宜遣延壽會之。」</span>庚戌，遣樞密使、忠武節度使、隨駕諸軍都部署、兼侍中趙延壽將兵二萬如潞州。辛亥，帝如懷州。以右神武統軍康思立爲北面行營馬軍都指揮使，帥扈從騎兵赴團柏谷。<span class="jiazhu">帥，讀曰率。從，才用翻。<span class="shu-ming">九域志</span>：太原府祁縣有團柏鎭。</span>思立，晉陽胡人也。</p>
<p class="em2 strong" id="p41"><a class="gg-link" href="#p41" onclick="return changeColor(this);"></a>帝以晉安爲憂，問策於羣臣，吏部侍郎永清龍敏請立李贊華爲契丹主，<span class="jiazhu">唐如意元年分安次縣置武隆縣，景雲元年改曰會昌，天寶元年改曰永清，屬幽州。<span class="shu-ming">匈奴須知</span>：永清縣在幽州東南一百七十里。舜以龍爲納言，子孫以名爲氏，又或以爲豢龍氏之後。項羽將有龍且，漢有龍伯高。李贊華，契丹主之兄也，明宗長興元年來降，賜姓名，時在洛陽。</span>令天雄、盧龍二鎭分兵送之，<span class="jiazhu">欲令范延光、趙德鈞分兵送之。</span>自幽州趣西樓，朝廷露檄言之，契丹主必有內顧之憂，<span class="jiazhu">露檄者，欲使契丹知之。觀他日契丹述律太后責趙德鈞之言，則龍敏之策爲可行，唐主惜不用耳。</span>然後選募軍中精銳以擊之，此亦解圍之一策也。帝深以爲然，而執政恐其無成，議竟不決。</p>
<p class="em2 strong" id="p42"><a class="gg-link" href="#p42" onclick="return changeColor(this);"></a>帝憂沮形於神色，但日夕酣飲悲歌。羣臣或勸其北行，則曰：<span class="yinhao">「卿勿言，石郎使我心膽墮地！」</span><span class="jiazhu">李嗣源舉兵向洛，則莊宗爲之神色沮喪；石敬瑭阻兵拒命，則潞王自謂使之心膽墮地；何平時之臨敵甚勇，一旦乃惴怯如此也？蓋莊宗之與明宗，潞王之與晉祖，皆同出入兵間，內揆其智力無以大相過，而乘時用勢偶有不相及者，則其氣先餒故也。</span></p>
<p class="em2 strong" id="p43"><a class="gg-link" href="#p43" onclick="return changeColor(this);"></a><span class="yinwen">26</span>冬，十月，壬戌，詔大括天下將吏及民間馬；<span class="jiazhu">將，卽亮翻。</span>又發民爲兵，每七戶出征夫一人，<span class="jiazhu"><span class="shu-ming">考異</span>曰：薛<span class="shu-ming">史</span>云十戶。今從<span class="shu-ming">廢帝實錄</span>。</span>自備鎧仗，謂之<span class="yinhao">「義軍」</span>，期以十一月俱集，命陳州刺史郎萬金敎以戰陳，<span class="jiazhu">郎萬金，當時勇將也。</span>用張延朗之謀也。凡得馬二千餘匹，征夫五千人，實無益於用，而民間大擾。</p>
<p class="em2 strong" id="p44"><a class="gg-link" href="#p44" onclick="return changeColor(this);"></a><span class="yinwen">27</span>初，趙德鈞陰蓄異志，欲因亂取中原，<span class="jiazhu">趙德鈞之志圖非望，亦見潞王得之之易也。</span>自請救晉安寨；唐主命自飛狐踵契丹後，鈔其部落，<span class="jiazhu">鈔，楚交翻。</span>德鈞請將銀鞍契丹直三千騎，<span class="jiazhu">趙德鈞在幽州，以契丹來降之驍勇者置銀鞍契丹直。</span>由土門路西入，帝許之。趙州刺史、北面行營都指揮使劉在明先將兵戍易州，德鈞過易州，命在明以其衆自隨。在明，幽州人也。德鈞至鎭州，以董溫琪領招討副使，邀與偕行，<span class="jiazhu">董溫琪時鎭鎭州。</span>又表稱兵少，須合澤潞兵；乃自吳兒谷趣潞州，<span class="jiazhu">吳兒谷在潞州黎城東北，涉縣西南。</span>癸酉，至亂柳。時范延光受詔將部兵二萬屯遼州，德鈞又請與魏博軍合；延光知德鈞合諸軍，志趣難測，表稱魏博兵已入賊境，無容南行數百里與德鈞合，乃止。</p>
<p class="em2 strong" id="p45"><a class="gg-link" href="#p45" onclick="return changeColor(this);"></a><span class="yinwen">28</span>漢主以宗正卿兼工部侍郎劉濬爲中書侍郎、同平章事。濬，崇望之子也。<span class="jiazhu">劉崇望相昭宗。</span></p>
<p class="em2 strong" id="p46"><a class="gg-link" href="#p46" onclick="return changeColor(this);"></a><span class="yinwen">29</span>十一月，<span class="jiaozhusup">〔章：十二行本「月」下有「戊子」二字；乙十一行本同；孔本同；張校同。〕</span>以趙德鈞爲諸道行營都統，依前東北面行營招討使。以趙延壽爲河東道南面行營招討使，以翰林學士張礪爲判官。庚寅，以范延光爲河東道東南面行營招討使，以宣武節度使、同平章事李周副之。辛卯，以劉延朗爲河東道南面行營招討副使。趙延壽遇趙德鈞於西湯，<span class="jiazhu">歐<span class="shu-ming">史</span><span class="yinhao">「西湯」</span>作<span class="yinhao">「西唐」</span>，薛<span class="shu-ming">史</span>作<span class="yinhao">「西唐店」</span>。</span>悉以兵屬德鈞。唐主遣呂琦賜德鈞敕告，且犒軍。<span class="jiazhu">賜以諸道行營都統敕告也。犒，苦到翻。</span>德鈞志在倂范延光軍，逗留不進，詔書屢趣之，<span class="jiazhu">趣，讀曰促。</span>德鈞乃引兵北屯團柏谷口。</p>
<p class="em2 strong" id="p47"><a class="gg-link" href="#p47" onclick="return changeColor(this);"></a><span class="yinwen">30</span>癸巳，吳主詔齊王知誥置百官，以金陵府爲西都。</p>
<p class="em2 strong" id="p48"><a class="gg-link" href="#p48" onclick="return changeColor(this);"></a><span class="yinwen">31</span>前坊州刺史劉景巖，延州人也，多財而喜俠，<span class="jiazhu">喜，許記翻。</span>交結豪傑，家有丁夫兵仗，人服其強，勢傾州縣。彰武節度使楊漢章無政，失夷、夏心，會括馬及義軍，漢章帥步騎數千人將赴軍期，<span class="jiazhu">夏，戶雅翻。帥，讀曰率。</span>閱之于野。景巖潛使人撓之曰：<span class="yinhao">「契丹強盛，汝曹有去無歸。」</span>衆懼，殺漢章，奉景巖爲留後。唐主不獲已，丁酉，以景巖爲彰武留後。<span class="jiazhu">撓，呼高翻，撓亂之也。史言徵發過甚，強人以其所不堪，適足爲州里姦豪之資。</span></p>
<p class="em2 strong" id="p49"><a class="gg-link" href="#p49" onclick="return changeColor(this);"></a><span class="yinwen">32</span>契丹主謂石敬瑭曰：<span class="yinhao">「吾三千里赴難，<span class="jiazhu">難，乃旦翻。</span>必有成功。觀汝器貌識量，眞中原之主也。<span class="jiazhu">契丹主初來赴難，石敬瑭出見之於晉陽北門，此時固得之眉睫間矣。及圍晉安，軍中旦暮見，審之旣熟，然後發此言。然味其言，不徒取其氣貌，又取其識量，則其所謂觀者必有異乎常人之觀矣。</span>吾欲立汝爲天子。」</span>敬瑭辭讓者數四，將吏復勸進，乃許之。<span class="jiazhu">復，扶又翻。</span>契丹主作册書，命敬瑭爲大晉皇帝，自解衣冠授之，<span class="jiazhu">石敬瑭蓋以北服卽位。</span>築壇於柳林，是日，卽皇帝位。<span class="jiazhu"><span class="shu-ming">考異</span>曰：<span class="shu-ming">廢帝實錄</span>：<span class="yinhao">「閏月丁卯，胡立石諱爲天子於柳林，」</span>誤也，今從<span class="shu-ming">晉高祖實錄</span>、薛<span class="shu-ming">史</span>契丹册文。</span>割幽、薊、瀛、莫、涿、檀、順、新、嬀、儒、武、雲、應、寰、朔、蔚十六州以與契丹，<span class="jiazhu">儒州領晉山一縣，武州領文德一縣。武州，<span class="shu-ming">唐志</span>有之。儒州，蓋晉王鎭河東所表置。後唐明宗天成元年，以興唐軍置寰州，領寰清一縣，隸應州彰國節度。人皆以石晉割十六州爲北方自撤藩籬之始，余謂鴈門以北諸州，棄之猶有關隘可守。漢建安喪亂，棄陘北之地，不害爲魏、晉之強是也。若割燕、薊、順等州，則爲失地險。然盧龍之險在營、平二州界，自劉守光僭竊，周德威攻取，契丹乘間遂據營、平。自同光以來，契丹南牧直抵涿、易，其失險也久矣。薊，音計。嬀，居爲翻。蔚，紆勿翻。</span>仍許歲輸帛三十萬匹。己亥，制改長興七年爲天福元年，<span class="jiazhu">此清泰三年也，而以爲唐明宗長興七年，以潞王爲篡也。</span>大赦；敕命法制，皆遵明宗之舊。以節度判官趙瑩爲翰林學士承旨、戶部侍郎、知河東軍府事，掌書記桑維翰爲翰林學士、禮部侍郎、權知樞密使事，觀察判官薛融爲侍御史知雜事，節度推官白水竇貞固爲翰林學士，<span class="jiazhu">白水縣屬同州。宋白曰：白水縣，漢栗邑，又爲漢衙縣，春秋彭衙地。後魏和平三年分澄城置白水縣，南臨白水，因名。<span class="shu-ming">九域志</span>：在州西北一百二十里。</span>軍城都巡檢使劉知遠爲侍衞馬軍都指揮使，<span class="jiazhu">軍城，謂河東軍城。晉陽受圍之時，劉知遠爲都巡檢使。</span>客將景延廣爲步軍都指揮使。延廣，陝州人也。<span class="jiazhu">陝，失冉翻。</span>立晉國長公主爲皇后。</p>
<p class="em2 strong" id="p50"><a class="gg-link" href="#p50" onclick="return changeColor(this);"></a>契丹主雖軍柳林，其輜重老弱皆在虎北口，每日暝輒結束，以備倉猝遁逃，<span class="jiazhu">重，直用翻。暝，莫定翻。觀契丹在虎北口，其所以自爲備者、與夫詐趙德鈞之事，其畏中國之心爲何如哉！</span>而趙德鈞欲倚契丹取中國，至團柏踰月，按兵不戰，去晉安纔百里，聲問不能相通。德鈞累表爲延壽求成德節度使，<span class="jiazhu">爲，于僞翻。</span>曰：<span class="yinhao">「臣今遠征，幽州勢孤，欲使延壽在鎭州，左右便於應接。」</span><span class="jiazhu">言延壽在常山，則左可以應接薊門，右可以應接團柏。</span>唐主曰：<span class="yinhao">「延壽方擊賊，何暇往鎭州！俟賊平，當如所請。」</span>德鈞求之不已，唐主怒曰：<span class="yinhao">「趙氏父子堅欲得鎭州，何意也？苟能卻胡寇，雖欲代吾位，吾亦甘心，若玩寇邀君，但恐犬兔俱斃耳。」</span><span class="jiazhu"><span class="shu-ming">戰國策</span>曰：韓子盧者天下之駿犬也，東郭㕙者天下之狡兔也。盧逐㕙，環山者三，騰山者五，兔死於前，犬廢於後，田父見而幷獲之。</span>德鈞聞之，不悅。</p>
<p class="em2 strong" id="p51"><a class="gg-link" href="#p51" onclick="return changeColor(this);"></a>閏月，趙延壽獻契丹主所賜詔及甲馬弓劍，詐云德鈞遣使致書於契丹主，爲唐結好，說令引兵歸國；<span class="jiazhu">使，疏吏翻。爲，于僞翻。好，呼到翻。說，式芮翻。</span>其實別爲密書，厚以金帛賂契丹主，云：<span class="yinhao">「若立己爲帝，請卽以見兵南平洛陽，<span class="jiazhu">見兵，謂其父子見統之兵也。見，賢遍翻。</span>與契丹爲兄弟之國；仍許石氏常鎭河東。」</span>契丹主自以深入敵境，晉安未下，德鈞兵尙強，范延光在其東，又恐山北諸州邀其歸路，<span class="jiazhu">山北諸州，謂雲、應、寰、朔等州。</span>欲許德鈞之請。</p>
<p class="em2 strong" id="p52"><a class="gg-link" href="#p52" onclick="return changeColor(this);"></a>帝聞之，大懼，亟使桑維翰見契丹主，說之曰：<span class="yinhao">「大國舉義兵以救孤危，一戰而唐兵瓦解，退守一栅，食盡力窮。趙北平父子不忠不信，<span class="jiazhu">趙德鈞封北平王，故稱之。言其不忠於唐、不信於契丹也。</span>畏大國之強，且素蓄異志，按兵觀變，非以死徇國之人，何足可畏，而信其誕妄之辭，貪豪末之利，<span class="jiazhu">秋豪之末，言至細也。</span>棄垂成之功乎！且使晉得天下，將竭中國之財以奉大國，豈此小利之比乎！」</span>契丹主曰：<span class="yinhao">「爾見捕鼠者乎？不備之，猶或齧傷其手，況大敵乎！」</span><span class="jiazhu">齧，魚結翻。</span>對曰：<span class="yinhao">「今大國已扼其喉，安能齧人乎！」</span>契丹主曰：<span class="yinhao">「吾非有渝前約也，<span class="jiazhu">渝，變也。前約，謂使晉帝中國。</span>但兵家權謀不得不爾。」</span>對曰：<span class="yinhao">「皇帝以信義救人之急，四海之人俱屬耳目，<span class="jiazhu">屬，之欲翻。</span>柰何二三其命，<span class="jiazhu"><span class="shu-ming">左傳</span>：晉侯使韓穿來言汶陽之田歸之於齊；季文子曰：<span class="yinhao">「一年之間，或予或奪，二三孰甚焉！」</span></span>使大義不終！臣竊爲皇帝不取也。」</span><span class="jiazhu">爲，于僞翻。</span>跪於帳前，自旦至暮，涕泣爭之。契丹主乃從之，指帳前石謂德鈞使者曰：<span class="yinhao">「我已許石郎，此石爛，可改矣。」</span></p>
<p class="em2 strong" id="p53"><a class="gg-link" href="#p53" onclick="return changeColor(this);"></a><span class="yinwen">33</span>龍敏謂前鄭州防禦使李懿曰：<span class="yinhao">「君，國之近親，今社稷之危，翹足可待，君獨無憂乎？」</span>懿爲言趙德鈞必能破敵之狀。<span class="jiazhu">爲，于僞翻。</span>敏曰：<span class="yinhao">「我燕人也，<span class="jiazhu">龍敏，幽州永清縣人。</span>知德鈞之爲人，怯而無謀，但於守城差長耳。況今內蓄姦謀，豈可恃乎！僕有狂策，但恐朝廷不肯爲耳。今從駕兵尙萬餘人，馬近五千匹，<span class="jiazhu">近，其靳翻。</span>若選精騎一千，使僕與郎萬金將之，自介休山路，夜冒虜騎入晉安寨，<span class="jiazhu">郎萬金當時勇將也。自介休山路達平遙，則可得而至晉安寨。將，卽亮翻。冒，莫北翻。</span>但使其半得入，則事濟矣。張敬達等陷於重圍，<span class="jiazhu">重，直龍翻。</span>不知朝廷聲問，若知大軍近在團柏，雖有鐵障可衝陷，況虜騎乎！」</span>懿以白唐主，唐主曰：<span class="yinhao">「龍敏之志極壯，用之晚矣。」</span><span class="jiazhu">龍敏之策非不可行也，其如兵驕而不可用何？唐主老於行間，蓋亦有見於此。</span></p>
<p class="em2 strong" id="p54"><a class="gg-link" href="#p54" onclick="return changeColor(this);"></a><span class="yinwen">34</span>丹州義軍作亂，逐刺史康承詢，承詢奔鄜州。<span class="jiazhu"><span class="shu-ming">九域志</span>：丹州西至鄜州一百七十五里。鄜，芳蕪翻。</span></p>
<p class="em2 strong" id="p55"><a class="gg-link" href="#p55" onclick="return changeColor(this);"></a><span class="yinwen">35</span>晉安寨被圍數月，<span class="jiazhu">是年九月晉安寨被圍。被，皮義翻。</span>高行周、符彥卿數引騎兵出戰，<span class="jiazhu">數，所角翻。</span>衆寡不敵，皆無功。芻糧俱竭，削柹淘糞以飼馬，馬相啗，尾鬣皆禿，<span class="jiazhu">柹，方肺翻，斫木札也。木札已薄，更削之使薄，使馬可啗。淘糞者，淘馬糞中草筋，復以飼馬。飼，祥吏翻。啗，徒濫翻。禿，他谷翻。</span>死則將士分食之，援兵竟不至。張敬達性剛，時謂之<span class="yinhao">「張生鐵」</span>，<span class="jiazhu">歐<span class="shu-ming">史</span>曰：張敬達小字生鐵。</span>楊光遠、安審琦勸敬達降於契丹，敬達曰：<span class="yinhao">「吾受明宗及今上厚恩，<span class="jiazhu">歐<span class="shu-ming">史</span>：張敬達，明宗時爲河東馬步軍都指揮使，領欽州刺史，屢遷彰國、大同節度使，徙鎭武信、晉昌，故敬達自謂受厚恩也。然明宗置武信軍於遂州，尋爲孟知祥所陷，張敬達未嘗往鎭。晉得中國，始改長安爲晉昌軍，歐亦考之未詳也。<span class="shu-ming">通鑑</span>前書敬達自建雄節度代敬瑭；建雄軍晉州也，歐<span class="shu-ming">史</span>誤以爲晉昌耳。又不知武信緣何而誤。降，戶江翻。</span>爲元帥而敗軍，其罪已大，況降敵乎！今援兵旦暮至，且當俟之。必若力盡勢窮，則諸軍斬我首，<span class="jiazhu">軍，當作君。</span>攜之出降，自求多福，未爲晚也。」</span><span class="jiazhu">史言張敬達之志節。</span>光遠目審琦欲殺敬達，審琦未忍。高行周知光遠欲圖敬達，常引壯騎尾而衞之，敬達不知其故，謂人曰：<span class="yinhao">「行周每踵余後，何意也？」</span>行周乃不敢隨之。諸將每旦集於招討使營，甲子，高行周、符彥卿未至，光遠乘其無備，斬敬達首，帥諸將上表降於契丹。<span class="jiazhu">帥，讀曰率。</span>契丹主素聞諸將名，皆慰勞，<span class="jiazhu">勞，力到翻；下詔勞同。</span>賜以裘帽，因戲之曰：<span class="yinhao">「汝輩亦大惡漢，<span class="jiazhu">北人謂南人爲<span class="yinhao">「漢」</span>。大惡，猶今人謂桀烈者爲得人憎也。王昭遠所謂<span class="yinhao">「惡小兒」</span>亦此意。</span>不用鹽酪啗戰馬萬匹！」</span>光遠等大慚。契丹主嘉張敬達之忠，命收葬而祭之，謂其下及晉諸將曰：<span class="yinhao">「汝曹爲人臣，當效敬達也。」</span>時晉安寨馬猶近五千，<span class="jiazhu">近，其靳翻。</span>鎧仗五萬，契丹悉取以歸其國，悉以唐之將卒授帝，語之曰：<span class="yinhao">「勉事而主。」</span><span class="jiazhu">語，牛倨翻。而，汝也。</span>馬軍都指揮使康思立憤惋而死。<span class="jiazhu">惋，烏貫翻。</span></p>
<p class="em2 strong" id="p56"><a class="gg-link" href="#p56" onclick="return changeColor(this);"></a>帝以晉安已降，遣使諭諸州，代州刺史張朗斬其使；呂琦奉唐主詔勞北軍，<span class="jiazhu">北軍，謂鴈門以北諸州固守之軍。</span>至忻州，遇晉使，亦斬之，謂刺史丁審琦曰：<span class="yinhao">「虜過城下而不顧，其心可見，還日必無全理，不若早帥兵民自五臺奔鎭州。」</span><span class="jiazhu">自五臺縣東南至鎭州三百六十里，卽取飛狐路也。帥，讀曰率；下同。</span>將行，審琦悔之，閉牙城不從。州兵欲攻之，琦曰：<span class="yinhao">「家國如此，何爲復相屠滅！」</span><span class="jiazhu">復，扶又翻。</span>乃帥州兵趣鎭州，<span class="jiazhu">州兵，忻州兵也。趣，七喻翻。</span>審琦遂降契丹。</p>
<p class="em2 strong" id="p57"><a class="gg-link" href="#p57" onclick="return changeColor(this);"></a><span class="yinwen">36</span>契丹主謂帝曰：<span class="yinhao">「桑維翰盡忠於汝，宜以爲相。」</span>丙寅，以趙瑩爲門下侍郎，桑維翰爲中書侍郎，並同平章事；維翰仍權知樞密使事。以楊光遠爲侍衞馬步軍都指揮使，<span class="jiazhu">以楊光遠殺張敬達以晉安寨降，故擢用之。</span>以劉知遠爲保義節度使、侍衞馬步軍都虞候。</p>
<p class="em2 strong" id="p58"><a class="gg-link" href="#p58" onclick="return changeColor(this);"></a><span class="yinwen">37</span>帝與契丹主將引兵而南，欲留一子守河東，咨於契丹主，<span class="jiazhu">謀事爲咨。今北人以咨爲重，自行臺、行省移文書於內臺、內省，率謂之咨。</span>契丹主令帝盡出諸子，自擇之。帝兄子重貴，父敬儒早卒，帝養以爲子，貌類帝而短小，契丹主指之曰：<span class="yinhao">「此大目者可也。」</span>乃以重貴爲北京留守、<span class="jiazhu">契丹主知重貴之可，異日景延廣果立之。然所謂可者，言於帝諸子中爲可耳，契丹主固窺之矣。</span>太原尹、河東節度使。<span class="jiazhu">以留守爲尹爲帥，循唐之舊制也。</span>契丹以其將高謨翰爲前鋒，與降卒偕進。<span class="jiazhu">降卒，唐晉安寨之兵也。</span>丁卯，至團柏，與唐兵戰，趙德鈞、趙延壽先遁，符彥饒、張彥琦、劉延朗、劉在明繼之，士卒大潰，相騰踐死者萬計。</p>
<p class="em2 strong" id="p59"><a class="gg-link" href="#p59" onclick="return changeColor(this);"></a>己巳，延朗、在明至懷州，唐主始知帝卽位、楊光遠降。衆議以<span class="yinhao">「天雄軍府尙完，契丹必憚山東，未敢南下，<span class="jiazhu">天雄軍在太行山之東。</span>車駕宜幸魏州。」</span>唐主以李崧素與范延光善，<span class="jiazhu">時范延光鎭魏州。</span>召崧謀之。薛文遇不知而繼至，<span class="jiazhu">李崧、薛文遇同在直，文遇不知獨召崧，以爲並召也，故繼崧而至。</span>唐主怒，變色；崧躡文遇足，<span class="jiazhu">躡，尼輒翻。</span>文遇乃去。唐主曰：<span class="yinhao">「我見此物肉顫，<span class="jiazhu">顫，之賤翻。肉寒動爲顫。</span>適幾欲抽佩刀刺之。」</span><span class="jiazhu">幾，居希翻。刺，七亦翻。</span>崧曰：<span class="yinhao">「文遇小人，淺謀誤國，刺之益醜。」</span><span class="jiazhu">唐主得薛文遇於起事之初，及卽位，使之豫謀議，沮李崧等和契丹之計，及贊唐主移鎭天平，皆文遇爲之也，今事敗而歸咎焉。</span>崧因勸唐主南還，<span class="jiazhu">還，從宣翻，又如字。</span>唐主從之。</p>
<p class="em2 strong" id="p60"><a class="gg-link" href="#p60" onclick="return changeColor(this);"></a>洛陽聞北軍敗，<span class="jiazhu">北軍，謂趙德鈞、符彥饒等屯團柏之兵。</span>衆心大震，居人四出，逃竄山谷。門者請禁之，<span class="jiazhu">門者，洛城守關者也。</span>河南尹雍王重美曰：<span class="yinhao">「國家多難，<span class="jiazhu">難，乃旦翻。</span>未能爲百姓主，又禁其求生，徒增惡名耳；不若聽其自便，事寧自還。」</span>乃出令任從所適，衆心差安。<span class="jiazhu">還，從宣翻。重美之識度，蓋亦異乎庸常，卒之父子俱死。自古以來，負才識而不得展，以死於多難者多矣。</span></p>
<p class="em2 strong" id="p61"><a class="gg-link" href="#p61" onclick="return changeColor(this);"></a>壬申，唐主還至河陽，命諸將分守南、北城。<span class="jiazhu">河陽有南、北、中潬三城，守南北城所以衞河橋。</span>張延朗請幸滑州，庶與魏博聲勢相接，唐主不能決。</p>
<p class="em2 strong" id="p62"><a class="gg-link" href="#p62" onclick="return changeColor(this);"></a>趙德鈞、趙延壽南奔潞州，唐敗兵稍稍從之，其將時賽帥盧龍輕騎東還漁陽。<span class="jiazhu">賽，先代翻。帥，讀曰率。漁陽卽謂幽州，唐人多言之。安祿山反於幽州，南向京輔，白居易歌之，以爲<span class="yinhao">「漁陽鼙鼓動地來」</span>是也。</span>帝先遣昭義節度使高行周還具食，<span class="jiazhu">使還潞州，先供頓以待軍。</span>至城下，見德鈞父子在城上，行周曰：<span class="yinhao">「僕與大王鄕曲，<span class="jiazhu">趙德鈞封北平王，故高行周稱之爲大王。德鈞幽州人，行周嬀州人，皆燕人也，故云鄕曲。</span>敢不忠告！城中無斗粟可守，不若速迎車駕。」</span>甲戌，帝與契丹主至潞州，德鈞父子迎謁於高河，契丹主慰諭之，父子拜帝於馬首，進曰：<span class="yinhao">「別後安否？」</span>帝不顧，亦不與之言。<span class="jiazhu">以其欲爭爲帝，恨之也。</span>契丹主問德鈞曰：<span class="yinhao">「汝在幽州所置銀鞍契丹直何在？」</span>德鈞指示之，契丹主命盡殺之於西郊，<span class="jiazhu">潞州西郊也。</span>凡三千人。遂瑣德鈞、延壽，送歸其國。<span class="jiazhu">瑣，與鎖同。</span></p>
<p class="em2 strong" id="p63"><a class="gg-link" href="#p63" onclick="return changeColor(this);"></a>德鈞見述律太后，悉以所齎寶貨幷籍其田宅獻之，太后問曰：<span class="yinhao">「汝近者何爲往太原？」</span>德鈞曰：<span class="yinhao">「奉唐主之命。」</span>太后指天曰：<span class="yinhao">「汝從吾兒求爲天子，何妄語邪！」</span><span class="jiazhu">言德鈞舉兵往太原，欲從契丹主求爲帝耳，何乃妄言奉唐主之命邪。</span>又自指其心曰：<span class="yinhao">「此不可欺也。」</span>又曰：<span class="yinhao">「吾兒將行，吾戒之云：『趙大王若引兵北向渝關，亟須引歸，太原不可救也。』汝欲爲天子，何不先擊退吾兒，徐圖亦未晚。<span class="jiazhu">徐圖，謂徐圖爲天子也。</span>汝爲人臣，旣負其主，不能擊敵，又欲乘亂邀利，所爲如此，何面目復求生乎？」</span>德鈞俛首不能對。<span class="jiazhu">復，扶又翻。俛，音免。以正義責之，故不能對。</span>又問：<span class="yinhao">「器玩在此，<span class="jiazhu">謂德鈞所齎以獻者也。</span>田宅何在？」</span>德鈞曰：<span class="yinhao">「在幽州。」</span>太后曰：<span class="yinhao">「幽州今屬誰？」</span><span class="jiaozhusup">〔章：十二行本「誰」下有「德鈞」二字；乙十一行本同；張校同。〕</span>曰：<span class="yinhao">「屬太后。」</span>太后曰：<span class="yinhao">「然則又何獻焉？」</span><span class="jiazhu">此卽魏王繼岌留王宗弼所獻，謂<span class="yinhao">「此皆我家物」</span>之意。</span>德鈞益慙。自是鬱鬱不多食，踰年而卒。張礪與延壽俱入契丹，契丹主復以爲翰林學士。<span class="jiazhu">張礪，唐明宗時爲翰林學士。唐主遣礪督趙延壽進軍于團柏，由是與延壽俱入契丹，卒以病中國。</span></p>
<p class="em2 strong" id="p64"><a class="gg-link" href="#p64" onclick="return changeColor(this);"></a>帝將發上黨，契丹主舉酒屬帝曰：<span class="jiazhu">屬，之欲翻。</span><span class="yinhao">「余遠來徇義，今大事已成，我若南向，河南之人必大驚駭；汝宜自引漢兵南下，人必不甚懼。我令太相溫將五千騎衞送汝至河梁，<span class="jiazhu">按吐蕃、契丹皆有太相。河梁卽河陽橋。<span class="shu-ming">考異</span>曰：<span class="shu-ming">廢帝實錄</span>作<span class="yinhao">「高謨翰」</span>，范質<span class="shu-ming">陷蕃記</span>作<span class="yinhao">「高模翰」</span>，歐陽<span class="shu-ming">史</span>作<span class="yinhao">「高牟翰」</span>。蓋蕃名太相溫，漢名高謨翰。今從<span class="shu-ming">晉高祖實錄</span>。</span>欲與之渡河者多少隨意。余且留此，俟汝音聞，<span class="jiazhu">聞，音問。</span>有急則下山救汝；<span class="jiazhu">下山，下太行也。</span>若洛陽旣定，吾卽北返矣。」</span>與帝執手相泣，久之不能別，解白貂裘以衣帝，<span class="jiazhu">貂出於北方。黑貂之裘南方猶可致，白貂之裘南方鮮有之。陸佃<span class="shu-ming">埤雅</span>曰：貂亦鼠類，縟毛者也。其皮煖於狐貉。衣，於旣翻。</span>贈良馬二十匹，戰馬千二百匹，曰：<span class="yinhao">「世世子孫勿相忘。」</span>又曰：<span class="yinhao">「劉知遠、趙瑩、桑維翰皆創業功臣，無大故，勿棄也。」</span></p>
<p class="em2 strong" id="p65"><a class="gg-link" href="#p65" onclick="return changeColor(this);"></a>初，張敬達旣出師，唐主遣左金吾大將軍歷山高漢筠守晉州。<span class="jiazhu">河中府河東縣有歷山。薛<span class="shu-ming">史</span>：高漢筠，齊州歷山人。當從之。張敬達以晉州帥出專征太原，故使高漢筠守晉州。</span>敬達死，建雄節度副使田承肇帥衆攻漢筠於府署，<span class="jiazhu">帥，讀曰率。</span>漢筠開門延承肇入，從容謂曰：<span class="yinhao">「僕與公俱受朝寄，<span class="jiazhu">從，千容翻。朝，直遙翻；下同。</span>何相迫如此？」</span>承肇曰：<span class="yinhao">「欲奉公爲節度使。」</span>漢筠曰：<span class="yinhao">「僕老矣，義不爲亂首，死生惟公所處。」</span><span class="jiazhu">處，昌呂翻。</span>承肇目左右欲殺之，軍士投刃於地曰：<span class="yinhao">「高金吾累朝宿德，柰何害之！」</span>承肇乃謝曰：<span class="yinhao">「與公戲耳。」</span>聽漢筠歸洛陽。帝遇諸塗，<span class="jiazhu">高漢筠蓋自晉州出含口至河陽，而帝自太行南下，故遇諸塗。</span>曰：<span class="yinhao">「朕憂卿爲亂兵所傷，今見卿甚喜。」</span></p>
<p class="em2 strong" id="p66"><a class="gg-link" href="#p66" onclick="return changeColor(this);"></a><span class="yinwen">38</span>符彥饒、張彥琪至河陽，密言於唐主曰：<span class="yinhao">「今胡兵大下，河水復淺，<span class="jiazhu">復，扶又翻。</span>人心已離，此不可守。」</span>己<span class="jiaozhusup">〔章：十二行本「己」作「丁」；乙十一行本同；孔本同；張校同。〕</span>丑，唐主命河陽節度使萇從簡與趙州刺史劉在明守河陽南城，遂斷浮梁，<span class="jiazhu">斷，音短。</span>歸洛陽。遣宦者秦繼旻、皇城使李彥紳殺昭信節度使李贊華於其第。<span class="jiazhu">李贊華，契丹主之兄，故殺之。</span></p>
<p class="em2 strong" id="p67"><a class="gg-link" href="#p67" onclick="return changeColor(this);"></a><span class="yinwen">39</span>己卯，帝至河陽，萇從簡迎降，舟楫已具。<span class="jiazhu">唐主雖斷河梁，而萇從簡具舟楫以濟晉兵。降，戶江翻。</span>彰聖軍執劉在明以降，<span class="jiazhu">彰聖軍蓋留戍河陽者。</span>帝釋之，使復其所。</p>
<p class="em2 strong" id="p68"><a class="gg-link" href="#p68" onclick="return changeColor(this);"></a><span class="yinwen">40</span>唐主命馬軍都指揮使宋審虔、步軍都指揮使符彥饒、河陽節度使張彥琪、宣徽南院使劉延朗將千餘騎至白馬阪行戰地，<span class="jiazhu">白司馬阪也，在洛陽北。史逸<span class="yinhao">「司」</span>字。行，下孟翻。</span>有五十餘騎<span class="jiaozhusup">〔章：十二行本「騎」下有「度河」二字；乙十一行本同；孔本同；張校同；退齋校同。〕</span>奔于北軍。<span class="jiazhu">此北軍謂晉兵從太原至河陽者也。</span>諸將謂審虔曰：<span class="yinhao">「何地不可戰，誰肯立於此？」</span><span class="jiazhu">言人心已離也。</span>乃還。<span class="jiazhu">還，從宣翻，又如字。</span>庚辰，唐主又與四將議復向河陽，<span class="jiazhu">四將卽謂宋審虔等四人。復，扶又翻。</span>而將校皆已飛狀迎帝。帝慮唐主西奔，遣契丹千騎扼澠池。<span class="jiazhu">澠，彌兗翻。</span></p>
<p class="em2 strong" id="p69"><a class="gg-link" href="#p69" onclick="return changeColor(this);"></a>辛巳，唐主與曹太后、劉皇后、雍王重美及宋審虔等攜傳國寶登玄武樓自焚。<span class="jiazhu">年五十一。宋審虔與唐主起事於鳳翔，親將也，故與之俱死。雍，於用翻。</span>皇后積薪欲燒宮室，<span class="jiazhu">此皇后謂唐主劉皇后。</span>重美諫曰：<span class="yinhao">「新天子至，必不露居，他日重勞民力；<span class="jiazhu">重勞，直用翻。</span>死而遺怨，將安用之！」</span>乃止。王淑妃謂太后曰：<span class="yinhao">「事急矣，宜且避匿，以俟姑夫。」</span><span class="jiazhu">太后，曹太后也。姑夫，謂帝也。皇后，曹太后之女，故王淑妃使之避匿以俟帝來。</span>太后曰：<span class="yinhao">「吾子孫婦女一朝至此，<span class="jiazhu">子，謂唐主；孫，謂重美；婦，謂劉后；女，謂唐主之女。</span>何忍獨生！妹自勉之。」</span>淑妃乃與許王從益匿於毬場，獲免。</p>
<p class="em2 strong" id="p70"><a class="gg-link" href="#p70" onclick="return changeColor(this);"></a>是日晚，帝入洛陽，止于舊第。唐兵皆解甲待罪，帝慰而釋之。帝命劉知遠部署京城，知遠分漢軍使還營，館契丹於天宮寺，<span class="jiazhu">館，古玩翻。</span>城中肅然，無敢犯令。士民避亂竄匿者，數日皆還復業。<span class="jiazhu">史言劉知遠之才略。</span></p>
<p class="em2 strong" id="p71"><a class="gg-link" href="#p71" onclick="return changeColor(this);"></a>初，帝在河東，爲唐朝所忌，中書侍郎、同平章事、判三司張延朗不欲河東多蓄積，凡財賦應留使之外盡收取之，<span class="jiazhu">唐制：諸州財賦爲三，一上供，輸之京師以供上用也；二送使，輸送於節度、觀察使府；三留州，留爲州家用度。其後天下悉裂爲藩鎭，支郡則仍謂之留州，會府則謂之留使。朝，直遙翻。使，疏吏翻。</span>帝以是恨之。壬午，百官入見，<span class="jiazhu">見，賢遍翻。</span>獨收延朗付御史臺，餘皆謝恩。<span class="jiazhu">漢馮衍有言：在人惡其罵我，在我欲其罵人。晉祖初入洛而先收張延朗，不惟示天下以褊，亦非所以勸居官奉職者也。旣誅又悔之，則無及矣。</span></p>
<p class="em2 strong" id="p72"><a class="gg-link" href="#p72" onclick="return changeColor(this);"></a>甲申，車駕入宮，大赦：<span class="yinhao">「應中外官吏一切不問，惟賊臣張延朗、劉延皓、劉延朗姦邪貪猥，罪難容貸；中書侍郎·平章事馬胤孫、樞密使房暠、宣徽使李專美、河中節度使韓昭胤等，雖居重位，不務詭隨，並釋罪除名；中外臣僚先歸順者，委中書門下別加任使。」</span>劉延皓匿於龍門，<span class="jiazhu"><span class="shu-ming">九域志</span>：河南府河南縣有龍門鎭。</span>數日，自經死。劉延朗將奔南山，<span class="jiazhu">洛城之南山卽伊陽諸山。</span>捕得，殺之。斬張延朗；旣而選三司使，難其人，帝甚悔之。</p>
<p class="em2 strong" id="p73"><a class="gg-link" href="#p73" onclick="return changeColor(this);"></a>閩人聞唐主之亡，歎曰：<span class="yinhao">「潞王之罪，天下未之聞也，將如吾君何！」</span><span class="jiazhu">史言閩人怨毒其君。</span></p>
<p class="em2 strong" id="p74"><a class="gg-link" href="#p74" onclick="return changeColor(this);"></a><span class="yinwen">41</span>十二月，辛<span class="jiaozhusup">〔章：十二行本「辛」作「乙」；乙十一行本同；孔本同；張校同；熊校同。〕</span>酉朔，帝如河陽，餞太相溫及契丹兵歸國。</p>
<p class="em2 strong" id="p75"><a class="gg-link" href="#p75" onclick="return changeColor(this);"></a><span class="yinwen">42</span>追廢唐主爲庶人。</p>
<p class="em2 strong" id="p76"><a class="gg-link" href="#p76" onclick="return changeColor(this);"></a><span class="yinwen">43</span>丁亥，以馮道兼門下侍郎、同平章事。</p>
<p class="em2 strong" id="p77"><a class="gg-link" href="#p77" onclick="return changeColor(this);"></a><span class="yinwen">44</span>曹州刺史鄭阮貪暴，指揮使石重立因亂殺之，<span class="jiazhu">因亂者，因中原之亂也。史言貪暴之人不唯難免於治世，亦難免於亂世。</span>族其家。</p>
<p class="em2 strong" id="p78"><a class="gg-link" href="#p78" onclick="return changeColor(this);"></a><span class="yinwen">45</span>辛卯，以唐中書侍郎姚顗爲刑部尙書。</p>
<p class="em2 strong" id="p79"><a class="gg-link" href="#p79" onclick="return changeColor(this);"></a><span class="yinwen">46</span>初，朔方節度使張希崇爲政有威信，民夷愛之，興屯田以省漕運；在鎭五年，求內徙，唐潞王以爲靜難節度使。<span class="jiazhu">難，乃旦翻。</span>帝與契丹脩好，恐其復取靈武，<span class="jiazhu">契丹旣得燕、雲，恐其乘勢又取靈武。好，呼到翻。復，扶又翻。</span>癸巳，復以希崇爲朔方節度使。</p>
<p class="em2 strong" id="p80"><a class="gg-link" href="#p80" onclick="return changeColor(this);"></a><span class="yinwen">47</span>初，成德節度使董溫琪貪暴，積貨巨萬，以牙內都虞候平山祕瓊爲腹心。<span class="jiazhu">平山縣屬鎭州，本隋所置房山縣。唐天寶末，安祿山反，玄宗改鹿泉縣爲獲鹿，房山縣爲平山。<span class="shu-ming">九域志</span>：平山在州西六十五里。</span>溫琪與趙德鈞俱沒於契丹，<span class="jiazhu">趙德鈞邀董溫琪同救晉安，與之俱沒。</span>瓊盡殺溫琪家人，瘞於一坎，而取其貨，<span class="jiazhu">象有齒而焚其身，賄也。爲祕瓊爲范延光所殺張本。瘞，於計翻。</span>自稱留後，表稱軍亂。</p>
<p class="em2 strong" id="p81"><a class="gg-link" href="#p81" onclick="return changeColor(this);"></a><span class="yinwen">48</span>同州小校門鐸殺節度使楊漢賓，焚掠州城。<span class="jiazhu"><span class="shu-ming">河南官氏志</span>：後魏改叱門氏爲門氏。又有吐門氏改爲門氏，又有庫門氏改爲門氏。校，戶敎翻。</span></p>
<p class="em2 strong" id="p82"><a class="gg-link" href="#p82" onclick="return changeColor(this);"></a><span class="yinwen">49</span>詔贈李贊華燕王，<span class="jiazhu">燕，於賢翻。</span>遣使送其喪歸國。</p>
<p class="em2 strong" id="p83"><a class="gg-link" href="#p83" onclick="return changeColor(this);"></a><span class="yinwen">50</span>張朗將其衆入朝。<span class="jiazhu">帝初起事，張朗守代州，不從。將，卽亮翻。</span></p>
<p class="em2 strong" id="p84"><a class="gg-link" href="#p84" onclick="return changeColor(this);"></a><span class="yinwen">51</span>庚子，以唐中書侍郎盧文紀爲吏部尙書。以皇城使晉陽周瓌爲大將軍、充三司使；瓌辭曰：<span class="yinhao">「臣自知才不稱職，<span class="jiazhu">稱，尺證翻。</span>寧以避事見棄，猶勝冒寵獲辜。」</span>帝許之。</p>
<p class="em2 strong" id="p85"><a class="gg-link" href="#p85" onclick="return changeColor(this);"></a><span class="yinwen">52</span>帝聞平盧節度使房知溫卒，遣天平節度使王建立將兵巡撫青州。<span class="jiazhu">以虞變也。將，卽亮翻；下同。</span></p>
<p class="em2 strong" id="p86"><a class="gg-link" href="#p86" onclick="return changeColor(this);"></a><span class="yinwen">53</span>改興唐府曰廣晉府。<span class="jiazhu">後唐改魏州爲興唐府，晉興，又改爲廣晉府，以易世而易府名也。</span></p>
<p class="em2 strong" id="p87"><a class="gg-link" href="#p87" onclick="return changeColor(this);"></a><span class="yinwen">54</span>安遠節度使盧文進聞帝爲契丹所立，自以本契丹叛將，<span class="jiazhu">盧文進自契丹來奔，見二百七十五卷明宗天成元年。</span>辛丑，棄鎭奔吳。<span class="jiazhu"><span class="shu-ming">九域志</span>：安州東至黃州四百里，東南至鄂州三百六十里。黃、鄂皆吳土也。</span>所過鎭戍，召其主將，告之故，皆拜辭而退。</p>
<p class="em2 strong" id="p88"><a class="gg-link" href="#p88" onclick="return changeColor(this);"></a><span class="yinwen">55</span>徐知誥以鎭南節度使·太尉兼中書令李德誠、德勝節度使兼中書令周本位望隆重，欲使之帥衆推戴，本曰：<span class="yinhao">「我受先王大恩，<span class="jiazhu">周本所言先王，謂楊行密也。帥，讀曰率。</span>自徐溫父子用事，恨不能救楊氏之危，又使我爲此，可乎！」</span>其子弘祚強之，<span class="jiazhu">強，其兩翻。</span>不得已與德誠帥諸將詣江都表吳主，陳知誥功德，請行册命；又詣金陵勸進。宋齊丘謂德誠之子建勳曰：<span class="yinhao">「尊公，太祖元勳，<span class="jiazhu">吳楊行密廟號太祖。</span>今日掃地矣。」</span>於是吳宮多妖，<span class="jiazhu">吳宮，謂江都宮。妖，一遙翻。</span>吳主曰：<span class="yinhao">「吳祚其終乎！」</span>左右曰：<span class="yinhao">「此乃天意，非人事也。」</span></p>
<p class="em2 strong" id="p89"><a class="gg-link" href="#p89" onclick="return changeColor(this);"></a><span class="yinwen">56</span>高麗王建用兵擊破新羅、百濟，於是東夷諸國皆附之，有二京，六府，九節度，百二十郡。<span class="jiazhu">王建得高麗見二百七十一卷梁鈞王龍德三年。</span></p>
</div></body></html>