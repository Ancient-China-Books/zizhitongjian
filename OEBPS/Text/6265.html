<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>資治通鑑-卷第一百二十一・宋紀三・太祖文皇帝上之中</title><meta content="width=device-width initial-scale=1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="宋紀三">宋紀三</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">起著雍執徐<span class="biaozhusup" data-rel="">（戊辰）</span>，盡上章敦牂<span class="biaozhusup" data-rel="">（庚午）</span>，凡三年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="太祖文皇帝上之中">太祖文皇帝上之中</span></span></h5>
<div class="yt" id="y428"><p class="strong" id="p1"><a class="gg-link" href="#p1" onclick="return changeColor(this);"></a><span class="section" id="title-3"><span data-head-description="太祖文皇帝上之中" data-head-level="h4" data-head-title="元嘉五年">元嘉五年</span></span><span class="biaozhusup" data-rel="">（戊辰、四二八年）</span></p></div>
<p class="em2 strong" id="p2"><a class="gg-link" href="#p2" onclick="return changeColor(this);"></a><span class="yinwen">1</span>春，正月，魏京兆王黎卒。</p>
<p class="em2 strong" id="p3"><a class="gg-link" href="#p3" onclick="return changeColor(this);"></a><span class="yinwen">2</span>荊州刺史、彭城王義康，性聰察，在州職事脩治。<span class="jiazhu">治，直吏翻。</span>左光祿大夫范泰謂司徒王弘曰：<span class="yinhao">「天下事重，權要難居。卿兄弟盛滿，當深存降挹。<span class="jiazhu">謂弘及弟曇首皆居權要。</span>彭城王，帝之次弟，宜徵還入朝，共參朝政。」</span><span class="jiazhu">朝，直遙翻。</span>弘納其言。時大旱、疾疫，弘上表引咎遜位，帝不許。</p>
<p class="em2 strong" id="p4"><a class="gg-link" href="#p4" onclick="return changeColor(this);"></a><span class="yinwen">3</span>秦商州刺史領澆河太守姚濬叛，降河西，<span class="jiazhu">晉時，張祚以敦煌爲商州。時敦煌屬河西，熾磐蓋以濬遙領商州而守澆河也。澆，堅堯翻。降，戶江翻。</span>秦王熾磐以尙書焦嵩代濬，帥騎三千討之。<span class="jiazhu">帥，讀曰率。騎，奇寄翻。</span>二月，嵩爲吐谷渾元緒所執。</p>
<p class="em2 strong" id="p5"><a class="gg-link" href="#p5" onclick="return changeColor(this);"></a><span class="yinwen">4</span>魏改元神䴥。<span class="jiazhu">䴥，居牙翻，牡鹿也。以獲神鹿改元。<span class="shu-ming">魏書·靈徴志</span>：時定州獲白䴥。白䴥，鹿也。又見于樂陵。</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a><span class="yinwen">5</span>魏平北將軍尉眷攻夏主於上邽，<span class="jiazhu">尉，紆勿翻。</span>夏主退屯平涼。奚斤進軍安定，與丘堆、娥清<span class="jiaozhusup">〔章：甲十六行本「清」作「青」；乙十一行本同。〕</span>軍合。斤馬多疫死，士卒乏糧，乃深壘自固。遣丘堆督租於民間，士卒暴掠，不設儆備，夏主襲之，堆兵敗，以數百騎還城。夏主乘勝，日來城下鈔掠，不得芻牧，諸將患之，監軍侍御史安頡曰：<span class="jiazhu">鈔，楚交翻。將，卽亮翻。監，工銜翻。頡，戶結翻。</span><span class="yinhao">「受詔滅賊，今更爲賊所困，退守窮城；若不爲賊殺，當坐法誅，進退皆無生理。而諸王公晏然曾不爲計乎？」</span><span class="jiazhu">奚斤封宜城王，爲司空。</span>斤曰：<span class="yinhao">「今軍士無馬，以步擊騎，必無勝理，當須京師救騎至合擊之。」</span>頡曰：<span class="yinhao">「今猛寇遊逸於外，吾兵疲食盡，不一決戰，則死在旦夕，救騎何可待乎！等於就死，死戰，不亦可乎！」</span>斤又以馬少爲辭。<span class="jiazhu">騎，奇寄翻。少，詩沼翻。</span>頡曰：<span class="yinhao">「今斂諸將所乘馬，可得二百匹，頡請募敢死之士出擊之，就不能破敵，亦可以折其銳。且赫連昌狷而無謀，好勇而輕，<span class="jiazhu">狷，吉縣翻。好，呼到翻。輕，遣政翻。</span>每自出挑戰，<span class="jiazhu">挑，徒了翻。</span>衆皆識之。若伏兵掩擊，昌可擒也。」</span>斤猶難之。頡乃陰與尉眷等謀，選騎待之。旣而夏主來攻城，頡出應之。夏主出陳前搏戰，<span class="jiazhu">陳，讀曰陣。</span>軍士識其貌，爭赴之。會天大風揚塵，晝昏，夏主敗走；頡追之，夏主馬蹶而墜，逐擒之。<span class="jiazhu"><span class="shu-ming">考異</span>曰：<span class="shu-ming">十六國春秋鈔</span>云：<span class="yinhao">「承光三年，五月，戰于黑渠，爲魏所敗，昌與數千騎奔還，魏追騎亦至。昌河內公費連烏提守高平，徙諸城民七萬戶于安定以都之。四年，二月，魏軍至安定，三城潰，昌奔秦州，魏東平公娥清追擒之，送于魏。」</span>與<span class="shu-ming">後魏·紀</span>、<span class="shu-ming">傳</span>不同，今從<span class="shu-ming">後魏書</span>。</span>頡，同之子也。<span class="jiazhu">安同，永興初八公之一也。</span></p>
<p class="em2 strong" id="p7"><a class="gg-link" href="#p7" onclick="return changeColor(this);"></a>夏大將軍、領司徒、平原王定收其餘衆數萬，奔還平涼，卽皇帝位，<span class="jiazhu">定，小字直獖，夏王勃勃第五子。</span>大赦，改元勝光。</p>
<p class="em2 strong" id="p8"><a class="gg-link" href="#p8" onclick="return changeColor(this);"></a>三月，辛巳，赫連昌至平城，魏主館之於西宮，門內器用皆給乘輿之副，又以妹始平公主妻之；<span class="jiazhu">乘，繩證翻。妻，七細翻。</span>假常忠將軍，賜爵會稽公。<span class="jiazhu">會，工外翻。</span>以安頡爲建節將軍，賜爵西平公；尉眷爲寧北將軍，進爵漁陽公。</p>
<p class="em2 strong" id="p9"><a class="gg-link" href="#p9" onclick="return changeColor(this);"></a>魏主常使赫連昌侍從左右，<span class="jiazhu">從，才用翻。</span>與之單騎共逐鹿，深入山澗。昌素有勇名，諸將咸以爲不可。魏主曰：<span class="yinhao">「天命有在，亦何所懼！」</span>親遇如初。</p>
<p class="em2 strong" id="p10"><a class="gg-link" href="#p10" onclick="return changeColor(this);"></a>奚斤自以爲元帥，而昌爲偏裨所擒，深恥之。乃捨輜重，<span class="jiazhu">重，直用翻；下同。</span>齎三日糧，追夏主於平涼。娥清欲循水而往，<span class="jiazhu">清蓋欲循涇水而進。</span>斤不從，自北道邀其走路。至馬髦嶺，<span class="jiazhu">馬髦山之嶺也。</span>夏軍將遁，會魏小將有罪亡歸於夏，告以魏軍食少無水。<span class="jiazhu">少，詩沼翻。</span>夏主乃分兵邀斤，前後夾擊之，魏兵大潰，斤及娥清、劉拔皆爲夏所擒，<span class="jiazhu">去年，魏遣劉拔與斤共擊夏。</span>士卒死者六七千人。<span class="jiazhu"><span class="shu-ming">考異</span>曰：<span class="shu-ming">宋·索虜傳</span>：<span class="yinhao">「元嘉五年，使大將吐伐斤西伐長安，生擒赫連昌于安定，封昌爲公，以妹妻之。昌弟定在隴上，吐伐斤乘勝以騎三萬討之。定設伏於隴山彈箏谷，破之，斬吐伐斤，盡坑其衆。定率衆東還，復克長安。燾又自攻，不克，乃分軍戍大城而還。」</span>今從<span class="shu-ming">後魏書</span>。</span></p>
<p class="em2 strong" id="p11"><a class="gg-link" href="#p11" onclick="return changeColor(this);"></a>丘堆守輜重在安定，聞斤敗，棄輜重奔長安，與高涼王禮偕奔蒲阪，<span class="jiazhu">阪，音反。</span>夏人復取長安。<span class="jiazhu">復，扶又翻；下復勸同。</span>魏主大怒，命安頡斬丘堆，代將其衆，鎭蒲阪以拒之。<span class="jiazhu">將，卽亮翻。</span></p>
<p class="em2 strong" id="p12"><a class="gg-link" href="#p12" onclick="return changeColor(this);"></a><span class="yinwen">6</span>夏，四月，夏主遣使請和於魏，魏主以詔諭之使降。<span class="jiazhu">使，疏吏翻。降，戶江翻。</span></p>
<p class="em2 strong" id="p13"><a class="gg-link" href="#p13" onclick="return changeColor(this);"></a><span class="yinwen">7</span>壬子，魏主西巡；戊午，畋于河西；<span class="jiazhu">此君子津之西也。</span>大赦。</p>
<p class="em2 strong" id="p14"><a class="gg-link" href="#p14" onclick="return changeColor(this);"></a><span class="yinwen">8</span>五月，秦文昭王熾磐卒，太子暮末卽位，大赦，改元永弘。</p>
<p class="em2 strong" id="p15"><a class="gg-link" href="#p15" onclick="return changeColor(this);"></a><span class="yinwen">9</span>平陸令河南成粲<span class="jiazhu">平陸縣自漢以來屬東平郡。</span>復勸王弘遜位，<span class="jiazhu">復，扶又翻。</span>弘從之，累表陳請。帝不得已，六月，庚戌，以弘爲衞將軍、開府儀同三司。</p>
<p class="em2 strong" id="p16"><a class="gg-link" href="#p16" onclick="return changeColor(this);"></a><span class="yinwen">10</span>甲寅，魏主如長川。<span class="jiazhu"><span class="shu-ming">魏書·帝紀</span>：泰常八年，築長城於長川之南。</span></p>
<p class="em2 strong" id="p17"><a class="gg-link" href="#p17" onclick="return changeColor(this);"></a><span class="yinwen">11</span>葬秦文昭王于武平陵，廟號太祖。秦王暮末以右丞相元基爲侍中、相國、都督中外諸軍、錄尙書事，以鎭軍大將軍、河州牧謙屯爲驃騎大將軍，<span class="jiazhu">河州治枹罕，乞伏氏所都。驃，匹妙翻。騎，奇寄翻；下同。</span>徵安北將軍、涼州刺史段暉爲輔國大將軍、御史大夫，<span class="jiazhu">段暉先鎭樂都。</span>叔父右禁將軍千年爲鎭北將軍、涼州牧，鎭湟河；以征北將軍木弈干爲尙書令、車騎大將軍，以征南將軍吉毗爲尙書僕射、衞大將軍。</p>
<p class="em2 strong" id="p18"><a class="gg-link" href="#p18" onclick="return changeColor(this);"></a>河西王蒙遜因秦喪，伐秦西平，西平太守麴承謂之曰：<span class="yinhao">「殿下若先取樂都，則西平必爲殿下之有；苟<span class="jiaozhusup">〔章：甲十六行本「苟」上有「西平」二字；乙十一行本同。〕</span>望風請服，亦明主之所疾也。」</span>蒙遜乃釋西平，攻樂都。相國元基帥騎三千救樂都，<span class="jiazhu">元基自枹罕救樂都。樂，音洛。</span>甫入城，而河西兵至，攻其外城，克之；絕其水道，城中飢渴，死者太半。東羌乞提從元基救樂都，陰與河西通謀，下繩引內其兵，登城者百餘人，鼓譟燒門；元基帥左右奮擊，河西兵乃退。<span class="jiazhu">帥，讀曰率。</span></p>
<p class="em2 strong" id="p19"><a class="gg-link" href="#p19" onclick="return changeColor(this);"></a>初，文昭王疾病，謂暮末曰：<span class="yinhao">「吾死之後，汝能保境則善矣。沮渠成都爲蒙遜所親重，汝宜歸之。」</span>至是，暮末遣使詣蒙遜，許歸成都以求和。<span class="jiazhu">成都爲秦禽，事見一百十九卷武帝永初三年。沮，子余翻。使，疏吏翻；下同。</span>蒙遜引兵還，遣使入秦弔祭。暮末厚資送成都，遣將軍王伐送之。蒙遜猶疑之，使恢武將軍沮渠奇珍伏兵於捫天嶺，執伐幷其騎士三百人以歸。旣而遣尙書郎王杼送伐還秦，幷遺暮末馬千匹及錦罽銀繒。<span class="jiazhu">遺，于季翻。罽，音計。繒，慈林翻。</span>秋，七月，暮末遣記室郎中馬艾如河西報聘。</p>
<p class="em2 strong" id="p20"><a class="gg-link" href="#p20" onclick="return changeColor(this);"></a><span class="yinwen">12</span>魏主還宮。八月，復如廣甯觀溫泉。<span class="jiazhu"><span class="shu-ming">水經註</span>：下洛縣故城，魏燕州廣甯縣，廣甯郡治。<span class="shu-ming">魏土地記</span>：下洛城東南四十里有橋山，山下有溫泉。泉上有祭堂，彫簷華宇，被于浦上，石池吐泉，湯湯其下。炎涼代序，是水灼焉無改；能治百疾，赴者若流。復，扶又翻。</span></p>
<p class="em2 strong" id="p21"><a class="gg-link" href="#p21" onclick="return changeColor(this);"></a>柔然紇升蓋可汗遣其子將萬餘騎寇魏邊，<span class="jiazhu">紇，戶骨翻。可，讀從刊入聲。汗，音寒。將，卽亮翻。騎，奇寄翻。</span>魏主自廣甯還，追之，不及；九月，還宮。</p>
<p class="em2 strong" id="p22"><a class="gg-link" href="#p22" onclick="return changeColor(this);"></a>冬，十月，甲辰，魏主北巡；壬子，畋于牛川。</p>
<p class="em2 strong" id="p23"><a class="gg-link" href="#p23" onclick="return changeColor(this);"></a><span class="yinwen">13</span>秦涼州牧乞伏千年，嗜酒殘虐，不恤政事，秦王暮末遣使讓之，千年懼，奔河西。<span class="jiazhu">奔河西王蒙遜也。</span>暮末以叔父光祿大夫沃陵爲涼州牧，鎭湟河。</p>
<p class="em2 strong" id="p24"><a class="gg-link" href="#p24" onclick="return changeColor(this);"></a><span class="yinwen">14</span>徐州刺史王仲德遣步騎二千伐魏濟陽、陳留。<span class="jiazhu">濟陽縣，漢、晉以來屬陳留郡；此時陳留郡治浚儀。杜佑曰：濟陽縣故城在曹州冤句縣西南。濟，子禮翻。<span class="shu-ming">考異</span>曰：<span class="shu-ming">後魏·紀</span>云<span class="yinhao">「淮北鎭將」</span>。按<span class="shu-ming">南史</span>，仲德時爲安北將軍、徐州刺史。<span class="shu-ming">宋書·仲德傳</span>闕。又，<span class="shu-ming">宋書</span>、<span class="shu-ming">南史·本紀</span>、<span class="shu-ming">北史·本紀</span>及宋魏諸臣列傳、<span class="shu-ming">魏·劉裕傳</span>、<span class="shu-ming">宋·索虜傳</span>，皆無是年王仲德等伐魏事，唯<span class="shu-ming">後魏·本紀</span>有之，今從之。</span></p>
<p class="em2 strong" id="p25"><a class="gg-link" href="#p25" onclick="return changeColor(this);"></a><span class="yinwen">15</span>魏主還宮。</p>
<p class="em2 strong" id="p26"><a class="gg-link" href="#p26" onclick="return changeColor(this);"></a><span class="yinwen">16</span>魏定州丁零鮮于臺陽等二千餘家叛，入西山，<span class="jiazhu">魏主珪皇始二年置安州于中山，天興三年改曰定州。西山，卽曲陽西山也。</span>州郡不能討；閏月，魏主遣鎭南將軍叔孫建討之。</p>
<p class="em2 strong" id="p27"><a class="gg-link" href="#p27" onclick="return changeColor(this);"></a><span class="yinwen">17</span>十一月，乙未朔，日有食之。</p>
<p class="em2 strong" id="p28"><a class="gg-link" href="#p28" onclick="return changeColor(this);"></a><span class="yinwen">18</span>魏主如西河校獵；<span class="jiazhu">河水逕漢雲中楨陵縣西南，平城在其東北，故謂之西河。</span>十二月，甲申，還宮。</p>
<p class="em2 strong" id="p29"><a class="gg-link" href="#p29" onclick="return changeColor(this);"></a><span class="yinwen">19</span>河西王蒙遜伐秦，至磐夷，秦相國元基等將騎萬五千拒之。蒙遜還攻西平，征虜將軍出連輔政等將騎二千救之。<span class="jiazhu">將，卽亮翻。騎，奇寄翻。</span></p>
<p class="em2 strong" id="p30"><a class="gg-link" href="#p30" onclick="return changeColor(this);"></a><span class="yinwen">20</span>祕書監謝靈運，自以名輩才能，應參時政；上唯接以文義，每侍宴談賞而已。王曇首、王華、殷景仁，名位素出靈運下，並見任遇，靈運意甚不平，多稱疾不朝直；<span class="jiazhu">不入朝、不入直也。曇，徒含翻。朝，直遙翻。</span>或出郭遊行，且二百里，經旬不歸，旣無表聞，又不請急。上不欲傷大臣意，諷令自解。靈運乃上表陳疾，上賜假，令還會稽；<span class="jiazhu">假，居訝翻。會，工外翻。</span>而靈運遊飲自若，爲法司所糾，坐免官。</p>
<p class="em2 strong" id="p31"><a class="gg-link" href="#p31" onclick="return changeColor(this);"></a><span class="yinwen">21</span>是歲，師子王剎利摩訶及天竺迦毗黎王月愛皆遣使奉表入貢，表辭皆如浮屠之言。<span class="jiazhu"><span class="shu-ming">南史</span>：師子國，天竺旁國也。其地和適，無冬夏之異；五穀隨人種，不須時節。天竺有迦毗黎、蘇摩黎、斤陀利、婆黎等國，皆事佛道。剎，初轄翻。迦，古牙翻，又居伽翻。使，疏吏翻。</span></p>
<p class="em2 strong" id="p32"><a class="gg-link" href="#p32" onclick="return changeColor(this);"></a><span class="yinwen">22</span>魏鎭遠將軍平舒侯燕鳳卒。<span class="jiazhu">燕鳳歷事拓跋氏四世。</span></p>
<div class="yt" id="y429"><p class="strong" id="p33"><a class="gg-link" href="#p33" onclick="return changeColor(this);"></a><span class="section" id="title-4"><span data-head-description="太祖文皇帝上之中" data-head-level="h4" data-head-title="元嘉六年">六年</span></span><span class="biaozhusup" data-rel="">（己巳、四二九年）</span></p></div>
<p class="em2 strong" id="p34"><a class="gg-link" href="#p34" onclick="return changeColor(this);"></a><span class="yinwen">1</span>春，正月，王弘上表乞解州、錄，以授彭城王義康，<span class="jiazhu">州、錄，揚州及錄尙書事也。</span>帝優詔不許。癸丑，以義康爲侍中、都督揚·南徐·兗三州諸軍事、司徒、錄尙書事、領南徐州刺史。<span class="jiazhu">武帝永初二年，加京口之徐州曰南徐，淮北之徐州但曰徐。南徐領南東海、南琅邪、晉陵、義興、南蘭陵、南東莞、臨淮、淮陵、南彭城、南清河、南高平、南平昌、南濟陰、南濮陽、南泰山、濟陽、南魯郡等郡。</span>弘與義康二府並置佐領兵，共輔朝政。<span class="jiazhu">佐，參佐也，所謂佐吏。朝，直遙翻。</span>弘旣多疾，且欲委遠大權，每事推讓義康；<span class="jiazhu">遠，于願翻。推，吐雷翻。</span>由是義康總內外之務。<span class="jiazhu">爲義康專擅致禍張本。</span></p>
<p class="em2 strong" id="p35"><a class="gg-link" href="#p35" onclick="return changeColor(this);"></a>又以撫軍將軍江夏王義恭爲都督荊·湘等八州諸軍事、荊州刺史，<span class="jiazhu">夏，戶雅翻。</span>以侍中劉湛爲南蠻校尉，行府州事。帝與義恭書，誡之曰：<span class="yinhao">「天下艱難，家國事重，雖曰守成，實亦未易。隆替安危，在吾曹耳，豈可不感尋王業，大懼負荷！<span class="jiazhu">感念致王業之艱難而尋繹爲治之理也。<span class="shu-ming">傳</span>曰：其父析薪，其子不克負荷。易，以豉翻。荷，下可翻，又音如字。</span></span></p>
<p class="em2 strong" id="p36"><a class="gg-link" href="#p36" onclick="return changeColor(this);"></a><span class="yinhao">汝性褊急，志之所滯，其欲必行；<span class="jiazhu">滯，疑也，積也。褊，方緬翻。</span>意所不存，從物回改；此最弊事，宜念裁抑。衞青遇士大夫以禮，與小人有恩；西門、安于，矯性齊美；<span class="jiazhu">西門豹性剛急，常佩韋以自緩。董安于性寬緩，常佩弦以自警。</span>關羽、張飛，任偏同弊；<span class="jiazhu">事見六十九卷魏文帝黃初二年。</span>行己舉事，深宜鑒此！</span></p>
<p class="em2 strong" id="p37"><a class="gg-link" href="#p37" onclick="return changeColor(this);"></a><span class="yinhao">若事異今日，嗣子幼蒙，<span class="jiazhu">陸德明曰：蒙，稚也。</span>司徒當周公之事，汝不可不盡祗順之理。爾時天下安危，決汝二人耳。</span></p>
<p class="em2 strong" id="p38"><a class="gg-link" href="#p38" onclick="return changeColor(this);"></a><span class="yinhao">汝一月自用錢不可過三十萬，若能省此，益美。西楚府舍，略所諳究，<span class="jiazhu">諳，烏含翻。</span>計當不須改作，日求新異。<span class="jiazhu">江左謂荊州爲西楚。</span>凡訊獄多決當時，難可逆慮，此實爲難；至訊日，虛懷博盡，愼無以喜怒加人。能擇善者而從之，美自歸己；不可專意自決，以矜獨斷之明也！<span class="jiazhu">斷，丁亂翻。</span></span></p>
<p class="em2 strong" id="p39"><a class="gg-link" href="#p39" onclick="return changeColor(this);"></a><span class="yinhao">名器深宜愼惜，不可妄以假人；昵近爵賜，尤應裁量。吾於左右雖爲少恩，<span class="jiazhu">昵，尼質翻。量，音良。少，詩沼翻。</span>如聞外論不以爲非也。</span></p>
<p class="em2 strong" id="p40"><a class="gg-link" href="#p40" onclick="return changeColor(this);"></a><span class="yinhao">以貴凌物，物不服；以威加人，人不厭；此易達事耳。<span class="jiazhu">易，以鼓翻。</span></span></p>
<p class="em2 strong" id="p41"><a class="gg-link" href="#p41" onclick="return changeColor(this);"></a><span class="yinhao">聲樂嬉遊，不宜令過；蒲酒漁獵，一切勿爲。<span class="jiazhu">蒲，樗蒲也。</span>供用奉身，皆有節度，奇服異器，不宜興長。<span class="jiazhu">長，丁丈翻；今知兩翻。</span></span></p>
<p class="em2 strong" id="p42"><a class="gg-link" href="#p42" onclick="return changeColor(this);"></a><span class="yinhao">又宜數引見佐史。<span class="jiazhu"><span class="yinhao">「佐史」</span>當作<span class="yinhao">「佐吏」</span>，晉、宋之間，藩府率謂參佐爲佐吏。數，所角翻；下同。</span>相見不數，則彼我不親；不親，無因得盡人情；人情不盡，復何由知衆事也！」</span><span class="jiazhu">詳觀宋文帝此書，則江左之治稱元嘉，良有以也。復，扶又翻。</span></p>
<p class="em2 strong" id="p43"><a class="gg-link" href="#p43" onclick="return changeColor(this);"></a><span class="yinwen">2</span>夏酒泉公雋自平涼奔魏。</p>
<p class="em2 strong" id="p44"><a class="gg-link" href="#p44" onclick="return changeColor(this);"></a><span class="yinwen">3</span>丁零鮮于臺陽等請降於魏，<span class="jiazhu">降，戶江翻。</span>魏主赦之。<span class="jiazhu">赦其去年叛入西山之罪。</span></p>
<p class="em2 strong" id="p45"><a class="gg-link" href="#p45" onclick="return changeColor(this);"></a><span class="yinwen">4</span>秦出連輔政等未至西平，河西王蒙遜拔西平，執太守麴承。<span class="jiazhu">蒙遜去年攻西平。</span></p>
<p class="em2 strong" id="p46"><a class="gg-link" href="#p46" onclick="return changeColor(this);"></a><span class="yinwen">5</span>二月，秦王暮末立妃梁氏爲皇<span class="jiaozhusup">〔章：甲十六行本「皇」作「王」；乙十一行本同；孔本同。〕</span>后，子萬載爲太子。</p>
<p class="em2 strong" id="p47"><a class="gg-link" href="#p47" onclick="return changeColor(this);"></a><span class="yinwen">6</span>三月，丁巳，立皇子劭爲太子；戊午，大赦。</p>
<p class="em2 strong" id="p48"><a class="gg-link" href="#p48" onclick="return changeColor(this);"></a><span class="yinwen">7</span>辛酉，以左衞將軍殷景仁爲中領軍。帝以章太后早亡，<span class="jiazhu">章太后胡氏生帝五年，被譴賜死，帝卽位，諡曰章。</span>奉太后所生蘇氏甚謹。蘇氏卒，帝往臨哭，欲追加封爵，使羣臣議之，景仁以爲古典無之，乃止。</p>
<p class="em2 strong" id="p49"><a class="gg-link" href="#p49" onclick="return changeColor(this);"></a><span class="yinwen">8</span>初，秦尙書隴西辛進從文昭王遊陵霄觀，彈飛鳥，誤中秦王暮末之母，傷其面。<span class="jiazhu">觀，古玩翻。中，竹仲翻。</span>及墓末卽位，問母面傷之由，母以狀告。暮末怒，殺進幷其五族二十七人。<span class="jiazhu">史言暮末以虐亡國。</span></p>
<p class="em2 strong" id="p50"><a class="gg-link" href="#p50" onclick="return changeColor(this);"></a><span class="yinwen">9</span>夏，四月，癸亥，以尙書左僕射王敬弘爲尙書令，臨川王義慶爲左僕射，吏部尙書濟陽江夷爲右僕射。<span class="jiazhu">濟，子禮翻。</span></p>
<p class="em2 strong" id="p51"><a class="gg-link" href="#p51" onclick="return changeColor(this);"></a><span class="yinwen">10</span>初，魏太祖命尙書鄧淵撰<span class="shu-ming">國記</span>十餘卷，未成而止。世祖更命崔浩與中書侍郎鄧穎等續成之，<span class="jiazhu">爲浩以史事得禍張本。</span>爲<span class="shu-ming">國書</span>三十卷。穎，淵之子也。</p>
<p class="em2 strong" id="p52"><a class="gg-link" href="#p52" onclick="return changeColor(this);"></a><span class="yinwen">11</span>魏主將擊柔然，治兵於南郊，<span class="jiazhu">治，直之翻。</span>先祭天，然後部勒行陳。<span class="jiazhu">行，戶剛翻。陳，讀曰陣。</span>內外羣臣皆不欲行，保太后固止之；獨崔浩勸之。</p>
<p class="em2 strong" id="p53"><a class="gg-link" href="#p53" onclick="return changeColor(this);"></a>尙書令劉絜等共推太史令張淵、徐辯使言於魏主曰：<span class="yinhao">「今茲己巳，三陰之歲，<span class="jiazhu">干以甲、丙、戊、庚、壬爲陽，乙、丁、己、辛、癸爲陰；支以子、寅、辰、午、申、戌爲陽，丑、卯、巳、未、酉、亥爲陰。己、巳皆陰，而干合於己巳，是爲三陰之歲。</span>歲星襲月，太白在西方，不可舉兵。北伐必敗，雖克，不利於上。」</span>羣臣因共贊之曰：<span class="yinhao">「淵等少時嘗諫苻堅南伐，堅不從而敗，所言無不中，不可違也。」</span><span class="jiazhu">少，詩照翻。中，竹仲翻。</span>魏主意不快，詔浩與淵等論難於前。<span class="jiazhu">難，乃旦翻。</span></p>
<p class="em2 strong" id="p54"><a class="gg-link" href="#p54" onclick="return changeColor(this);"></a>浩詰淵、辯曰：<span class="yinhao">「陽爲德，陰爲刑；故日食脩德，月食脩刑。夫王者用刑，小則肆諸市朝，大則陳諸原野；<span class="jiazhu">陳諸原野，用甲兵也。此言本出<span class="shu-ming">漢書·刑法志</span>。詰，去吉翻。朝，直遙翻。</span>今出兵以討有罪，乃所以脩刑也。臣竊觀天文，比年以來，月行掩昂，至今猶然。其占，三年天子大破旄頭之國。<span class="jiazhu">比，毗至翻。昂爲旄頭，胡星也。</span>蠕蠕、高車，旄頭之衆也。<span class="jiazhu">蠕，人兗翻。</span>願陛下勿疑。」</span>淵、辯復曰：<span class="jiazhu">復，扶又翻。</span><span class="yinhao">「蠕蠕，荒外無用之物，得其地不可耕而食，得其民不可臣而使，輕疾無常，難得而制；有何汲汲，而勞士馬以伐之？」</span>浩曰：<span class="yinhao">「淵、辯言天道，猶是其職，至於人事形勢，尤非其所知。此乃漢世常談，<span class="jiazhu">自韓安國、主父偃至于嚴尤，其論皆如此。</span>施之於今，殊不合事宜。何則？蠕蠕本國家北邊之臣，中間叛去。<span class="jiazhu">見一百八卷晉孝武太元十九年。</span>今誅其元惡，收其良民，令復舊役，非無用也。世人皆謂淵、辯通解數術，明決成敗，臣請試問之：<span class="jiazhu">解，戶買翻。</span>屬者統萬未亡之前，<span class="jiazhu">屬，之欲翻。</span>有無敗徵？若其不知，是無術也；知而不言，是不忠也。」</span>時赫連昌在座，<span class="jiazhu">坐，徂臥翻。</span>淵等自以未嘗有言，慙不能對。魏主大悅。</p>
<p class="em2 strong" id="p55"><a class="gg-link" href="#p55" onclick="return changeColor(this);"></a>旣罷，公卿或尤浩曰：<span class="yinhao">「今南寇方伺國隙，<span class="jiazhu">伺，相吏翻。</span>而捨之北伐；若蠕蠕遠遁，前無所獲，後有彊寇，將何以待之？」</span>浩曰：<span class="yinhao">「不然。今不先破蠕蠕，則無以待南寇。南人聞國家克統萬以來，內懷恐懼，故揚聲動衆以衞淮北。比吾破蠕蠕，往還之間，南寇必不動也。<span class="jiazhu">比，必寐翻。</span>且彼步我騎，<span class="jiazhu">騎，奇寄翻。</span>彼能北來，我亦南往；在彼甚困，於我未勞。況南北殊俗，水陸異宜，設使國家與之河南，彼亦不能守也。<span class="jiazhu">崔浩之料宋人審矣。帝後屢出兵爭河南，卒以自弊。吳呂蒙不肯取魏徐州，正慮此耳。</span>何以言之？以劉裕之雄傑，吞倂關中，留其愛子，輔以良將，精兵數萬，猶不能守，全軍覆沒，<span class="jiazhu">事見一百十八卷晉安帝義熙十四年。將，卽亮翻；下同。</span>號哭之聲，至今未已。<span class="jiazhu">號，戶高翻。</span>況義隆今日君臣，非裕時之比；主上英武，士馬精強，彼若果來，譬如以駒犢鬬虎狼也，<span class="jiazhu">馬子曰駒，牛子曰犢。</span>何懼之有！蠕蠕恃其絕遠，謂國家力不能制，自寬日久；故夏則散衆放畜，秋肥乃聚，背寒向溫，<span class="jiazhu">背，蒲妹翻。</span>南來寇鈔。<span class="jiazhu">鈔，楚交翻。</span>今掩其不備，必望塵駭散。牡馬護牝，牝馬戀駒，驅馳難制，不得水草，不過數日，必聚而困弊，可一舉而滅也。蹔勞永逸，時不可失，<span class="jiazhu">蹔，與暫同。</span>患在上無此意。今上意已決，柰何止之！」</span>寇謙之謂浩曰：<span class="yinhao">「蠕蠕果可克乎？」</span>浩曰：<span class="yinhao">「必克。但恐諸將瑣瑣，前後顧慮，不能乘勝深入，使不全舉耳。」</span><span class="jiazhu">瑣瑣，細小也，言志趣細小，不能一舉而全取之也。</span></p>
<p class="em2 strong" id="p56"><a class="gg-link" href="#p56" onclick="return changeColor(this);"></a>先是，帝因魏使者還，告魏主曰：<span class="yinhao">「汝趣歸我河南地！<span class="jiazhu">先，悉薦翻。使，疏吏翻。趣，讀曰促。</span>不然，將盡我將士之力。」</span>魏主方議伐柔然，聞之，大笑，謂公卿曰：<span class="yinhao">「龜鼈小豎，<span class="jiazhu">東南，澤國也，故詆之曰龜鼈小豎。</span>自救不暇，夫何能爲！就使能來，若不先滅蠕蠕，乃是坐待寇至，腹背受敵，非良策也。吾行決矣。」</span></p>
<p class="em2 strong" id="p57"><a class="gg-link" href="#p57" onclick="return changeColor(this);"></a>庚寅，魏主發平城，使北平王長孫嵩、廣陸公樓伏連居守。<span class="jiazhu">守，手又翻。<span class="shu-ming">魏書·官氏志</span>：獻帝次弟伊婁氏，又有乙那婁氏，後並改爲婁氏。</span>魏主自東道向黑山，使平陽王長孫翰自西道向大娥山，同會柔然之庭。</p>
<p class="em2 strong" id="p58"><a class="gg-link" href="#p58" onclick="return changeColor(this);"></a><span class="yinwen">12</span>五月，壬辰朔，日有食之。</p>
<p class="em2 strong" id="p59"><a class="gg-link" href="#p59" onclick="return changeColor(this);"></a><span class="yinwen">13</span>王敬弘固讓尙書令，表求還東。<span class="jiazhu">還，從宣翻，又如字；下同。</span>癸巳，更以敬弘爲侍中、特進、左光祿大夫，聽其東歸。<span class="jiazhu">自建康歸會稽爲東歸。</span></p>
<p class="em2 strong" id="p60"><a class="gg-link" href="#p60" onclick="return changeColor(this);"></a><span class="yinwen">14</span>丁未，魏主至漠南，捨輜重，帥輕騎兼馬襲擊柔然，至栗水。<span class="jiazhu">重，直用翻。帥，讀曰率。騎，奇寄翻。兼馬者，每一騎兼有副馬也。栗水在漠北，近稽落山，有漢將軍竇憲故壘在焉。</span>柔然紇升蓋可汗先不設備，民畜滿野，驚怖散去，<span class="jiazhu">訖，下沒翻。可，從刊入聲。汗，音寒。怖，普布翻。</span>莫相收攝。<span class="jiazhu">攝，錄也，飭整也。</span>紇升蓋燒廬舍，絕迹西走，莫知所之。其弟匹黎先主東部，聞有魏寇，帥衆欲就其兄；遇長孫翰，翰邀擊，大破之，殺其大人數百。</p>
<p class="em2 strong" id="p61"><a class="gg-link" href="#p61" onclick="return changeColor(this);"></a><span class="yinwen">15</span>夏主欲復取統萬，引兵東至侯尼城，<span class="jiazhu">城尼城在平涼東。</span>不敢進而還。</p>
<p class="em2 strong" id="p62"><a class="gg-link" href="#p62" onclick="return changeColor(this);"></a><span class="yinwen">16</span>河西王蒙遜伐秦，秦王暮末留相國元基守枹罕，遷保定連。</p>
<p class="em2 strong" id="p63"><a class="gg-link" href="#p63" onclick="return changeColor(this);"></a>南安太守翟承伯等據罕幵谷以應河西，<span class="jiazhu"><span class="shu-ming">水經註</span>：隴西白石縣東有罕幵溪，又東則枹罕縣故城；枹，音膚。幵，苦堅翻。</span>暮末擊破之，進至治城。<span class="jiazhu">魏收<span class="shu-ming">地形志</span>：涼州東陘郡有治城縣，其地當在黃河南。又涼州有建昌郡，亦有治城縣。</span></p>
<p class="em2 strong" id="p64"><a class="gg-link" href="#p64" onclick="return changeColor(this);"></a>西安太守莫者幼眷據汧川以叛，<span class="jiazhu">此汧川非扶風之汧，當亦在枹罕左右。汧，口堅翻。</span>暮末討之，爲幼眷所敗，<span class="jiazhu">敗，補邁翻。</span>還于定連。</p>
<p class="em2 strong" id="p65"><a class="gg-link" href="#p65" onclick="return changeColor(this);"></a>蒙遜至枹罕，遣世子興國進攻定連。六月，暮末逆擊興國於治城，擒之，追擊蒙遜至譚郊。</p>
<p class="em2 strong" id="p66"><a class="gg-link" href="#p66" onclick="return changeColor(this);"></a>吐谷渾王慕璝遣其弟沒利延將騎五千會蒙遜伐秦，<span class="jiazhu">沒利延，卽慕利延，沒、慕聲相近也。璝，古回翻。</span>暮末遣輔國大將軍段暉等邀搫，大破之。</p>
<p class="em2 strong" id="p67"><a class="gg-link" href="#p67" onclick="return changeColor(this);"></a><span class="yinwen">17</span>柔然紇升蓋可汗旣走，部落四散，竄伏山谷，雜畜布野，<span class="jiazhu">畜，許救翻。</span>無人收視。魏主循栗水西行，至菟園水，<span class="jiazhu">菟園水在燕然山南，去平城三千七百餘里，菟，同都翻，又土故翻。</span>分軍搜討，東西五千里，南北三千里，俘斬甚衆。高車諸部乘魏兵勢，鈔掠柔然。柔然種類前後降魏者三十餘萬落，<span class="jiazhu">鈔，楚交翻。種，章勇翻。降，戶江翻；下同。</span>獲戎馬百餘萬匹，畜產、車廬，彌漫山澤，亡慮數百萬。<span class="jiazhu">亡、無字通。</span></p>
<p class="em2 strong" id="p68"><a class="gg-link" href="#p68" onclick="return changeColor(this);"></a>魏主循弱水西行，至涿邪山，<span class="jiazhu">邪，讀曰耶。</span>諸將慮深入有伏兵，勸魏主留止，寇謙之以崔浩之言告魏主，魏主不從。秋，七月，引兵東還；至黑山，以所獲班賜將士有差。旣而得降人言：<span class="yinhao">「可汗先被病，<span class="jiazhu">被，皮義翻。</span>聞魏兵至，不知所爲，乃焚穹廬，以車自載，將數百人入南山。民畜窘聚，無<span class="jiaozhusup">〔章：甲十六行本「無」上有「方六十里」四字；乙十一行本同；孔本同；張校司；退齋校同。〕</span>人統領，<span class="jiazhu">窘，渠隕翻。</span>相去百八十里；追兵不至，乃徐西遁，唯此得免。」</span>後聞涼州賈胡言：<span class="yinhao">「若復前行二日，則盡滅之矣。」</span><span class="jiazhu">賈，音古。復，扶又翻。</span>魏主深悔之。</p>
<p class="em2 strong" id="p69"><a class="gg-link" href="#p69" onclick="return changeColor(this);"></a>紇升蓋可汗憤悒而卒，子吳提立，號敕連可汗。<span class="jiazhu">魏收曰：敕連，魏言神聖也。</span></p>
<p class="em2 strong" id="p70"><a class="gg-link" href="#p70" onclick="return changeColor(this);"></a><span class="yinwen">18</span>武都孝昭王楊玄疾病，欲以國授其弟難當。難當固辭，請立玄子保宗而輔之，玄許之。玄卒，保宗立。難當妻姚氏勸難當自立，難當乃廢保宗，自稱都督雍·涼·秦三州諸軍事、征西大將軍、開府儀同三司、秦州刺史、武都王。<span class="jiazhu">爲後保宗、難當爭國張本。雍，於用翻。</span></p>
<p class="em2 strong" id="p71"><a class="gg-link" href="#p71" onclick="return changeColor(this);"></a><span class="yinwen">19</span>河西王蒙遜遣使送穀三十萬斛以贖世子興國于秦，<span class="jiazhu">使，疏吏翻。</span>秦王暮末不許。蒙遜乃立興國母弟菩提爲世子，<span class="jiazhu">蒙遜取佛書以名其子。梵言菩提，華言正道也。菩，薄乎翻。</span>暮末以興國爲散騎常侍，<span class="jiazhu">散，悉亶翻。騎，奇寄翻；下同。</span>以其妹平昌公主妻之。<span class="jiazhu">妻，七細翻。</span></p>
<p class="em2 strong" id="p72"><a class="gg-link" href="#p72" onclick="return changeColor(this);"></a><span class="yinwen">20</span>八月，魏主至漠南，聞高車東部屯巳尼陂，<span class="jiazhu"><span class="shu-ming">北史</span>：烏洛侯國西北二十日行，有于巳尼大水，所謂北海也。烏洛侯直濡源西北，巳尼陂又當在其西北也。</span>人畜甚衆，去魏軍千餘里，遣左僕射安原等將萬騎擊之。高車諸部迎降者數十萬落，<span class="jiazhu">將，卽亮翻。降，戶江翻；下同。</span>獲馬牛羊百餘萬。</p>
<p class="em2 strong" id="p73"><a class="gg-link" href="#p73" onclick="return changeColor(this);"></a>冬，十月，魏主還平城。徙柔然、高車降附之民於漠南，東至濡源，<span class="jiazhu">濡，乃官翻。</span>西曁五原陰山，三千里中，使之耕牧而收其貢賦；命長孫翰、劉絜、安原及侍中代人古弼同鎭撫之。自是魏之民間馬牛羊及氈皮爲之價賤。<span class="jiazhu">爲，于僞翻；下必爲同。</span></p>
<p class="em2 strong" id="p74"><a class="gg-link" href="#p74" onclick="return changeColor(this);"></a>魏主加崔浩侍中、特進、撫軍大將軍，以賞其謀畫之功。浩善占天文，常置銅鋌於酢器中，<span class="jiazhu">酢，與醋同，倉故翻。</span>夜有所見，卽以鋌畫紙作字以記其異。魏主每如浩家，問以災異，或倉猝不及束帶；奉進疏食，不暇精美，<span class="jiazhu">疏，粗也。食，祥吏翻。</span>魏主必爲之舉筯，或立嘗而還。<span class="jiazhu">嘗，口識其味也。</span>魏主嘗引浩出入臥內，從容謂浩曰：<span class="yinhao">「卿才智淵博，事朕祖考，著忠三世，<span class="jiazhu">從，千容翻。道武、明元及帝爲三世。</span>故朕引卿以自近。<span class="jiazhu">近，其靳翻。</span>卿宜盡忠規諫，勿有所隱。朕雖或時忿恚，不從卿言，<span class="jiazhu">恚，於避翻。</span>然終久深思卿言也。」</span>嘗指浩以示新降高車渠帥曰：<span class="yinhao">「汝曹視此人尫纖懦弱，不能彎弓持矛，<span class="jiazhu">尫，弱也。纖，細也。帥，所類翻。尫，烏黃翻。</span>然其胸中所懷，乃過於兵甲。朕雖有征伐之志而不能自決，前後有功，皆此人所敎也。」</span>又敕尙書曰：<span class="yinhao">「凡軍國大計，汝曹所不能決者，皆當咨浩，然後施行。」</span></p>
<p class="em2 strong" id="p75"><a class="gg-link" href="#p75" onclick="return changeColor(this);"></a><span class="yinwen">21</span>秦王暮末之弟軻殊羅烝於文昭王左夫人禿髮氏，<span class="jiazhu">下淫上曰烝。</span>暮末知而禁之。軻殊羅懼，與叔父什寅謀殺暮末，奉沮渠興國以奔河西。<span class="jiazhu">沮，子余翻。</span>使禿髮氏盜門鑰，鑰誤，門者以告暮末。暮末悉收其黨，殺之，而赦軻殊羅。執什寅，鞭之，什寅曰：<span class="yinhao">「我負汝死，不負汝鞭！」</span>暮末怒，刳其腹，投尸于河。</p>
<p class="em2 strong" id="p76"><a class="gg-link" href="#p76" onclick="return changeColor(this);"></a><span class="yinwen">22</span>夏主少凶暴無賴，不爲世祖所知。是月，畋于陰槃，<span class="jiazhu">少，詩照翻。陰槃縣，漢屬安定，晉屬京兆。魏收<span class="shu-ming">地形志</span>：屬平原郡。註又見前。</span>登苛藍山，<span class="jiazhu"><span class="shu-ming">五代志</span>：平涼郡平涼縣有苛藍山。漢涇陽縣故城在平涼縣南。</span>望統萬城泣曰：<span class="yinhao">「先帝若以朕承大業者，豈有今日之事乎！」</span></p>
<p class="em2 strong" id="p77"><a class="gg-link" href="#p77" onclick="return changeColor(this);"></a><span class="yinwen">23</span>十一月，己丑朔，日有食之，不盡如鉤；星晝見，至晡方沒，河北地闇。<span class="jiazhu">見，賢遍翻。</span></p>
<p class="em2 strong" id="p78"><a class="gg-link" href="#p78" onclick="return changeColor(this);"></a><span class="yinwen">24</span>魏主西巡，至柞山。<span class="jiazhu">柞，則洛翻。</span></p>
<p class="em2 strong" id="p79"><a class="gg-link" href="#p79" onclick="return changeColor(this);"></a><span class="yinwen">25</span>十二月，河西王蒙遜、吐谷渾王慕璝皆遣使入貢。<span class="jiazhu">璝，古回翻。使，疏吏翻。</span></p>
<p class="em2 strong" id="p80"><a class="gg-link" href="#p80" onclick="return changeColor(this);"></a><span class="yinwen">26</span>是歲，魏內都大官中山文懿公李先、青·冀二州刺史安同皆卒。先年九十五。<span class="jiazhu">李先自燕降魏，見一百八卷晉孝武太元二十一年。</span></p>
<p class="em2 strong" id="p81"><a class="gg-link" href="#p81" onclick="return changeColor(this);"></a><span class="yinwen">27</span>秦地震，野草皆自反。</p>
<div class="yt" id="y430"><p class="strong" id="p82"><a class="gg-link" href="#p82" onclick="return changeColor(this);"></a><span class="section" id="title-5"><span data-head-description="太祖文皇帝上之中" data-head-level="h4" data-head-title="元嘉七年">七年</span></span><span class="biaozhusup" data-rel="">（庚午、四三〇年）</span></p></div>
<p class="em2 strong" id="p83"><a class="gg-link" href="#p83" onclick="return changeColor(this);"></a><span class="yinwen">1</span>春，正月，癸巳，以吐谷渾王慕璝爲征西將軍、沙州刺史、隴西公。</p>
<p class="em2 strong" id="p84"><a class="gg-link" href="#p84" onclick="return changeColor(this);"></a><span class="yinwen">2</span>庚子，魏主還宮；壬寅，大赦；癸卯，復如廣甯，臨溫泉。<span class="jiazhu">復，扶又翻。</span></p>
<p class="em2 strong" id="p85"><a class="gg-link" href="#p85" onclick="return changeColor(this);"></a><span class="yinwen">3</span>二月，丁卯，魏陽平<span class="jiaozhusup">〔章：甲十六行本「陽平」二字互乙；乙十一行本同；孔本同。〕</span>威王長孫翰卒。</p>
<p class="em2 strong" id="p86"><a class="gg-link" href="#p86" onclick="return changeColor(this);"></a><span class="yinwen">4</span>戊辰，魏主還宮。</p>
<p class="em2 strong" id="p87"><a class="gg-link" href="#p87" onclick="return changeColor(this);"></a><span class="yinwen">5</span>帝自踐位以來，有恢復河南之志。三月，戊子，詔簡甲卒五萬給右將軍到彥之，統安北將軍王仲德、兗州刺史竺靈秀舟師入河，又使驍騎將軍段宏將精騎八千直指虎牢，<span class="jiazhu">驍，堅堯翻。騎，奇寄翻。宏將，卽亮翻。</span>豫州刺史劉德武將兵一萬繼進，後將軍長沙王義欣將兵三萬監征討諸軍事。<span class="jiazhu">監，工銜翻。</span>義欣，道憐之子也。<span class="jiazhu">道憐，武帝之弟。</span></p>
<p class="em2 strong" id="p88"><a class="gg-link" href="#p88" onclick="return changeColor(this);"></a>先遣殿中將軍田奇使於魏，<span class="jiazhu">使，疏吏翻。</span>告魏主曰：<span class="yinhao">「河南舊是宋土，中爲彼所侵，<span class="jiazhu">魏取河南，見一百十九卷營陽王景平元年。</span>今當脩復舊境，不關河北。」</span>魏主大怒曰：<span class="yinhao">「我生髮未燥，已聞河南是我地。此豈可得！必若進軍，今當權斂戍相避，須冬寒地淨，河冰堅合，自更取之。」</span></p>
<p class="em2 strong" id="p89"><a class="gg-link" href="#p89" onclick="return changeColor(this);"></a>甲午，以前南廣平太守尹沖爲司州刺史。<span class="jiazhu">江左僑置廣平郡於襄陽，宋以朝陽縣境爲實土，屬雍州。</span></p>
<p class="em2 strong" id="p90"><a class="gg-link" href="#p90" onclick="return changeColor(this);"></a>長沙王義欣出鎭彭城，爲衆軍聲援；以游擊將軍胡藩戍廣陵，行府州事。</p>
<p class="em2 strong" id="p91"><a class="gg-link" href="#p91" onclick="return changeColor(this);"></a><span class="yinwen">6</span>壬寅，魏封赫連昌爲秦王。</p>
<p class="em2 strong" id="p92"><a class="gg-link" href="#p92" onclick="return changeColor(this);"></a><span class="yinwen">7</span>魏有新徙敕勒千餘家，苦於將吏侵漁，<span class="jiazhu">將，卽亮翻。</span>出怨言，期以草生馬肥，亡歸漠北。尙書令劉絜、左僕射安原奏請及河冰未解，徙之河西，向春冰解，使不得北遁。魏主曰：<span class="yinhao">「此曹習俗，放散日久，譬如囿中之鹿，急則奔突，緩之自定。吾區處自有道，不煩徙也。」</span><span class="jiazhu">處，昌呂翻。</span>絜等固請不已，仍聽分徙三萬餘落于河西，西至白鹽池。<span class="jiazhu">五原郡有白鹽池、黑鹽池，唐置鹽州，以此得名。</span>敕勒皆驚駭，曰：<span class="yinhao">「圈我於河西，欲殺我也！」</span><span class="jiazhu">圈，其卷翻，又其權翻。</span>謀西奔涼州。劉絜屯五原河北，<span class="jiazhu"><span class="shu-ming">水經註</span>：河水自朔方屈南過五原縣西。</span>安原屯悅拔城以備之。癸卯，敕勒數千騎叛北走，絜追討之；走者無食，相枕而死。<span class="jiazhu">枕，之任翻。</span></p>
<p class="em2 strong" id="p93"><a class="gg-link" href="#p93" onclick="return changeColor(this);"></a><span class="yinwen">8</span>魏南邊諸將<span class="jiazhu">將，卽亮翻；下同。</span>表稱：<span class="yinhao">「宋人大嚴，將入寇，請兵三萬，先其未發，逆擊之，<span class="jiazhu">先，悉薦翻。</span>足以挫其銳氣，使不敢深入。」</span>因請悉誅河北流民在境上者以絕其鄕導。<span class="jiazhu">鄕，讀曰嚮。</span>魏主使公卿議之，皆以爲當然。<span class="jiazhu">當然，猶言當如此也。</span>崔浩曰：<span class="yinhao">「不可。南方下濕，<span class="jiazhu">天地之性，西北高而東南下，故東南之地卑濕沮洳。</span>入夏之後，水潦方降，草木蒙密，地氣鬱蒸，易生疾癘，不可行師。且彼旣嚴備，則城守必固。<span class="jiazhu">易，以豉翻。守，式又翻；下戍守同。</span>留屯久攻，則糧運不繼；分軍四掠，則衆力單寡，無以應敵。以今擊之，未見其利。彼若果能北來，宜待其勞倦，秋涼馬肥，因敵取食，徐往擊之，此萬全之計也。朝廷羣臣及西北守將，從陛下征伐，西平赫連，<span class="jiazhu">事見上卷四年。</span>北破蠕蠕，<span class="jiazhu">事見上年。</span>多獲美女、珍寶，牛馬成羣。南邊諸將聞而慕之，亦欲南鈔以取資財，<span class="jiazhu">鈔，楚交翻。</span>皆營私計，爲國生事，不可從也。」</span>魏主乃止。</p>
<p class="em2 strong" id="p94"><a class="gg-link" href="#p94" onclick="return changeColor(this);"></a>諸將復表：<span class="yinhao">「南寇已至，<span class="jiazhu">爲，于僞翻。復，扶又翻；下乃復、復叛同。</span>所部兵少，<span class="jiazhu">少，詩沼翻。</span>乞簡幽州以南勁兵助己戍守，及就漳水造船嚴備以拒之。」</span><span class="jiazhu">欲就漳水造船，分布河津以備宋也。</span>公卿皆以爲宜如所請，幷署司馬楚之、魯軌、韓延之等爲將帥，使招誘南人。<span class="jiazhu">將，卽亮翻。帥，所類翻。誘，音酉。</span>浩曰：<span class="yinhao">「非長策也。楚之等皆彼所畏忌，今聞國家悉發幽州以南精兵，大造舟艦，隨以輕騎，<span class="jiazhu">艦，戶黯翻。騎，奇寄翻。</span>謂國家欲存立司馬氏，誅除劉宗；必舉國震駭，懼於滅亡，當悉發精銳，幷心竭力，以死爭之，則我南邊諸將無以禦之。今公卿欲以威力卻敵，乃所以速之也。張虛聲而召實害，此之謂矣。故楚之之徒，往則彼來，止則彼息，其勢然也。且楚之等皆纖利小才，止能招合輕薄無賴而不能成大功，徒使國家兵連禍結而已。昔魯軌說姚興以取荊州，至則敗散，<span class="jiazhu">事見一百十七卷晉安帝義熙十二年，說，輸芮翻。</span>爲蠻人掠賣爲奴，終於禍及姚泓，此已然之效也。」</span>魏主未以爲然。浩乃復陳天時，<span class="jiazhu">復，扶又翻。</span>以爲南方舉兵必不利，曰：<span class="yinhao">「今茲害氣在揚州，一也；庚午自刑，先發者傷，二也；<span class="jiazhu">揚州於辰在丑，而是歲在午。丑爲金庫，午爲火旺，以火害金，故害氣在揚州。歲在庚午：庚，金也；午，火也；以火尅金，故爲自刑。</span>日食晝晦，宿值斗、牛，三也；熒惑伏於翼、軫，主亂及喪，四也；太白未出，進兵者敗，五也。<span class="jiazhu">去年十一月朔，日食於星紀之分，宿值斗、牛。熒惑，罰星也，所居之宿，國受殃，爲死喪寇亂。翼、軫，楚分之野，屬荊州。太白未出，不利進兵。太白，兵象也。宿，音秀。</span>夫興國之君，先脩人事，次盡地利，後觀天時，故萬舉萬全。今劉義隆新造之國，人事未洽；災變屢見，<span class="jiazhu">見，賢遍翻。</span>天時不協；舟行水涸，地利不盡。三者無一可，而義隆行之，必敗無疑。」</span>魏主不能違衆言，乃詔冀、定、相三州造船三千艘，<span class="jiazhu">魏道武帝天興四年置相州於鄴。相，息亮翻。</span>簡幽州以南戍兵集河上以備之。</p>
<p class="em2 strong" id="p95"><a class="gg-link" href="#p95" onclick="return changeColor(this);"></a><span class="yinwen">9</span>秦乞伏什寅母弟前將軍白養、鎭衞將軍去列，以什寅之死，有怨言，秦王暮末皆殺之。<span class="jiazhu">暮末淫刑以逞，衆叛親離，不亡得乎！</span></p>
<p class="em2 strong" id="p96"><a class="gg-link" href="#p96" onclick="return changeColor(this);"></a><span class="yinwen">10</span>夏，四月，甲子，魏主如雲中。</p>
<p class="em2 strong" id="p97"><a class="gg-link" href="#p97" onclick="return changeColor(this);"></a><span class="yinwen">11</span>敕勒萬餘落復叛走，<span class="jiazhu">復，扶又翻。</span>魏主使尙書封鐵追討，滅之。</p>
<p class="em2 strong" id="p98"><a class="gg-link" href="#p98" onclick="return changeColor(this);"></a><span class="yinwen">12</span>六月，己卯，以氐王楊難當爲冠軍將軍、秦州刺史、武都王。<span class="jiazhu">冠，古玩翻。</span></p>
<p class="em2 strong" id="p99"><a class="gg-link" href="#p99" onclick="return changeColor(this);"></a><span class="yinwen">13</span>魏主使平南大將軍、丹陽王大毗屯河上，以司馬楚之爲安南大將軍，封<span class="jiaozhusup">〔章：甲十六行本「封」上有「荊州刺史」四字；乙十一行本同；孔本同；張校同；退齋校同。〕</span>琅邪王，屯潁川以備宋。</p>
<p class="em2 strong" id="p100"><a class="gg-link" href="#p100" onclick="return changeColor(this);"></a><span class="yinwen">14</span>吐谷渾王慕璝將其衆萬八千襲秦定連，<span class="jiazhu">璝，古回翻。將，卽亮翻。</span>秦輔國大將軍段暉等擊走之。</p>
<p class="em2 strong" id="p101"><a class="gg-link" href="#p101" onclick="return changeColor(this);"></a><span class="yinwen">15</span>到彥之自淮入泗，水滲，<span class="jiazhu">滲，所禁翻。<span class="shu-ming">說文</span>曰：水下漉爲滲。</span>日行纔十里，自四月至秋七月，始至須昌。<span class="jiazhu">須昌縣，前漢屬東郡，後漢、晉屬東平郡。杜佑曰：鄆州，古須句國，漢爲東平國地，治須昌縣。漢無鹽故城在今縣東，東平國故城亦在縣東。</span>乃泝河西上。<span class="jiazhu">上，時掌翻。</span></p>
<p class="em2 strong" id="p102"><a class="gg-link" href="#p102" onclick="return changeColor(this);"></a>魏主以河南四鎭兵少，命諸軍悉收衆北渡。<span class="jiazhu">四鎭，金墉、虎牢、滑臺、碻磝。少，詩沼翻。</span>戊子，魏碻磝戍兵棄城去；戊戌，滑臺戍兵亦去。庚子，魏主以大鴻臚陽平公杜超爲都督冀·定·相三州諸軍事、太宰，進爵陽平王，鎭鄴，爲諸軍節度。超，密太后之兄也。<span class="jiazhu">臚，陵如翻。冀州，漢末所置，治信都。定州，春秋鮮虞國，戰國爲中山國。後燕慕容氏都中山，後魏道武帝滅之，於中山置安州，天興三年改定州。相州，春秋晉東陽之地，戰國時爲魏之鄴邑。晉時，趙王石虎自襄國徙都之。魏道武滅後燕，至鄴，欲立州，訪於羣下。對者曰：<span class="yinhao">「昔河亶甲居相，宜曰相州。」</span>道武從之。</span>庚戌，魏洛陽、虎牢戍兵皆棄城去。</p>
<p class="em2 strong" id="p103"><a class="gg-link" href="#p103" onclick="return changeColor(this);"></a>到彥之留朱脩之守滑臺，尹沖守虎牢，建武將軍杜驥守金墉。驥，預之玄孫也。<span class="jiazhu">晉初杜預有平吳之功。</span>諸軍進屯靈昌津，列守南岸，至于潼關。於是司、兗旣平，諸軍皆喜，王仲德獨有憂色，曰：<span class="yinhao">「諸賢不諳北土情僞，<span class="jiazhu">諳，烏南翻。</span>必墮其計。胡虜雖仁義不足，而凶狡有餘，今斂戍北歸，必幷力完聚。若河冰旣合，將復南來，豈可不以爲憂乎！」</span><span class="jiazhu">復，扶又翻。</span></p>
<p class="em2 strong" id="p104"><a class="gg-link" href="#p104" onclick="return changeColor(this);"></a><span class="yinwen">16</span>甲寅，林邑王范陽邁遣使入貢，<span class="jiazhu">使，疏吏翻。</span>自陳與交州不睦，乞蒙恕宥。<span class="jiazhu">林邑自范奴文以來，世與交州交兵。</span></p>
<p class="em2 strong" id="p105"><a class="gg-link" href="#p105" onclick="return changeColor(this);"></a><span class="yinwen">17</span>八月，魏主遣冠軍將軍安頡督護諸軍，擊到彥之。<span class="jiazhu">冠，古玩翻。頡，尸結翻。</span>丙寅，彥之遣裨將吳興姚聳夫渡河攻冶坂，與頡戰；<span class="jiazhu">將，卽亮翻。</span>聳夫兵敗，死者甚衆。戊寅，魏主遣征西大將軍長孫道生會丹楊王大毗屯河上以禦彥之。</p>
<p class="em2 strong" id="p106"><a class="gg-link" href="#p106" onclick="return changeColor(this);"></a><span class="yinwen">18</span>燕太祖寢疾，<span class="jiazhu">燕王跋也。</span>召中書監申秀、侍中陽哲於內殿，屬以後事。<span class="jiazhu">屬，之欲翻。</span>九月，病甚，輦而臨軒，命太子翼攝國事，勒兵聽政，以備非常。</p>
<p class="em2 strong" id="p107"><a class="gg-link" href="#p107" onclick="return changeColor(this);"></a>宋夫人欲立其子受居，惡翼聽政，謂翼曰：<span class="yinhao">「上疾將瘳，柰何遽欲代父臨天下乎！」</span>翼性仁弱，遂還東宮，日三往省疾。宋夫人矯詔絕內外，遣閽寺傳問而已，<span class="jiazhu">省，悉景翻。鄭康成曰：閽人，司晨昏以啓閉著。寺之言侍也。</span>翼及諸子、大臣並不得見，<span class="jiazhu">見，賢遍翻。</span>唯中給事胡福獨得出入，專掌禁衞。</p>
<p class="em2 strong" id="p108"><a class="gg-link" href="#p108" onclick="return changeColor(this);"></a>福慮宋夫人遂成其謀，乃言於司徒、錄尙書事、中山公弘，弘與壯士數十人被甲入禁中，<span class="jiazhu">被，皮義翻。</span>宿衞皆不戰而散。宋夫人命閉東閤，弘家僮庫斗頭勁捷有勇力，踰閤而入，至于皇堂，射殺女御一人。<span class="jiazhu">射，而亦翻。鄭康成曰：女御，所謂御妻。御，猶進也，侍也。</span>太祖驚懼而殂，弘遂卽天王位，<span class="jiazhu">弘，字文通，跋之少弟。</span>遣人巡城告曰：<span class="yinhao">「天降凶禍，大行崩背，<span class="jiazhu">背，蒲妹翻。</span>太子不侍疾，羣公不奔喪，疑有逆謀，社稷將危。吾備介弟之親，<span class="jiazhu">介，大也。</span>遂攝大位以寧國家；百官扣門入者，進陛二等。」</span><span class="jiazhu">陛，階級也；謂進階也。</span></p>
<p class="em2 strong" id="p109"><a class="gg-link" href="#p109" onclick="return changeColor(this);"></a>太子翼帥東宮兵出戰而敗，兵皆潰去，弘遣使賜翼死。<span class="jiazhu">帥，讀曰率。使，疏吏翻。</span>太祖有子百餘人，弘皆殺之。諡太祖曰文成皇帝，葬長谷陵。</p>
<p class="em2 strong" id="p110"><a class="gg-link" href="#p110" onclick="return changeColor(this);"></a><span class="yinwen">19</span>己丑，夏主遣其弟謂以代伐魏鄜城，<span class="jiazhu">鄜城在漢上郡界，魏後置敷城郡，隋改曰鄜城，讀與敷同。</span>魏平西將軍始平公隗歸等擊之，<span class="jiazhu">隗，五罪翻。</span>殺萬餘人，謂以代遁去。夏主自將數萬人邀擊隗歸於鄜城東，<span class="jiazhu">將，卽亮翻。</span>留其弟上谷公社干、廣陽公度洛孤守平涼，遣使來求和，<span class="jiazhu">使，疏吏翻。</span>約合兵滅魏，遙分河北：自恆山以東屬宋，以西屬夏。<span class="jiazhu">恆，戶登翻。</span></p>
<p class="em2 strong" id="p111"><a class="gg-link" href="#p111" onclick="return changeColor(this);"></a>魏主聞之，治兵將伐夏，<span class="jiazhu">治，直之翻。</span>羣臣咸曰：<span class="yinhao">「劉義隆兵猶在河中，<span class="jiazhu">言在河之中流。</span>捨之西行，前寇未必可克，而義隆乘虛濟河，則失山東矣。」</span><span class="jiazhu">此山東謂太行、恆山以東，卽河北之地。</span>魏主以問崔浩，對曰：<span class="yinhao">「義隆與赫連定遙相招引，以虛聲唱和，<span class="jiazhu">和，戶臥翻。</span>共窺大國，義隆望定進，定待義隆前，皆莫敢先入；譬如連雞，不得俱飛，無能爲害也。臣始謂義隆軍來，當屯止河中，兩道北上，<span class="jiazhu">上，時掌翻。</span>東道向冀州，西道衝鄴，如此，則陛下當自討之，不得徐行。今則不然。東西列兵徑二千里，一處不過數千，形分勢弱。以此觀之，儜兒情見，<span class="jiazhu">儜，尼耕翻，困也，弱也。見，賢遍翻。</span>此不過欲固河自守，無北渡意也。赫連定殘根易摧，<span class="jiazhu">易，以豉翻。</span>擬之必仆。克定之後，東出潼關，席卷而前，<span class="jiazhu">卷，讀曰捲。</span>則威震南極，江、淮以北無立草矣。聖策獨發，非愚近所及，願陛下勿疑。」</span>甲辰，魏主如統萬，遂襲平涼，以衞兵將軍王斤鎭蒲坂。<span class="jiazhu">坂，音反。</span>斤，建之子也。<span class="jiazhu">王建佐魏主珪取中原。</span></p>
<p class="em2 strong" id="p112"><a class="gg-link" href="#p112" onclick="return changeColor(this);"></a><span class="yinwen">20</span>秦自正月不雨，至于九月，民流叛者甚衆。</p>
<p class="em2 strong" id="p113"><a class="gg-link" href="#p113" onclick="return changeColor(this);"></a><span class="yinwen">21</span>冬，十月，以竟陵王義宣爲南徐州刺史，猶戍石頭。<span class="jiazhu">義宣先戍石頭，而南徐州鎭京口，蓋帶刺史而猶戍石頭也。</span></p>
<p class="em2 strong" id="p114"><a class="gg-link" href="#p114" onclick="return changeColor(this);"></a><span class="yinwen">22</span>戊午，立錢署，鑄四銖錢。</p>
<p class="em2 strong" id="p115"><a class="gg-link" href="#p115" onclick="return changeColor(this);"></a><span class="yinwen">23</span>到彥之、王仲德沿河置守，還保東平。<span class="jiazhu">東平郡時治須昌。</span></p>
<p class="em2 strong" id="p116"><a class="gg-link" href="#p116" onclick="return changeColor(this);"></a>乙亥，魏安頡自委粟津濟河，攻金墉。金墉不治旣久，<span class="jiazhu">治，直之翻。</span>又無糧食；杜驥欲棄城走，恐獲罪。初，高祖滅秦，遷其鍾虡於江南，<span class="jiazhu">虡，音巨。</span>有大鍾沒於洛水，帝使姚聳夫將千五百人往取之。驥紿之曰：<span class="yinhao">「金墉城已脩完，糧食亦足，所乏者人耳。今虜騎南渡，當相與倂力禦之；<span class="jiazhu">將，卽亮翻。紿，蕩亥翻。騎，奇寄翻。</span>大功旣立，牽鍾未晚。」</span>聳夫從之。旣至，見城不可守，乃引去，驥遂南遁。丙子，安頡拔洛陽，殺將士五千餘人。杜驥歸，言於帝曰：<span class="yinhao">「本欲以死固守，姚聳夫及城遽走，人情沮敗，不可復禁。」</span><span class="jiazhu">沮，在呂翻。復，扶又翻。</span>上大怒，誅聳夫於壽陽。聳夫勇健，諸偏裨莫及也。</p>
<p class="em2 strong" id="p117"><a class="gg-link" href="#p117" onclick="return changeColor(this);"></a>魏河北諸軍會於七女津。<span class="jiazhu">七女津當在東平西北岸。</span>到彥之恐其南渡，遣裨將王蟠龍泝流奪其船，杜超等擊斬之。安頡與龍驤將軍陸侯進攻虎牢，<span class="jiazhu">按<span class="shu-ming">北史</span>，<span class="yinhao">「陸侯」</span>當作<span class="yinhao">「陸俟」</span>。<span class="jiaozhusup">〔章：甲十六行本正作「俟」；乙十一行本同。〕</span>驤，思將翻。</span>辛巳，拔之；尹沖及滎陽太守清河崔模降魏。<span class="jiazhu">降，戶江翻。<span class="shu-ming">考異</span>曰：<span class="shu-ming">宋書</span>云：<span class="yinhao">「模抗節不降，投塹死。」</span>按<span class="shu-ming">後魏書</span>，模仕魏爲武城男，<span class="shu-ming">宋書</span>誤也。</span></p>
<p class="em2 strong" id="p118"><a class="gg-link" href="#p118" onclick="return changeColor(this);"></a><span class="yinwen">24</span>秦王暮末爲河西所逼，遣其臣王愷、烏訥闐請迎於魏，<span class="jiazhu">闐，徒賢翻，又徒見翻。</span>魏人許以平涼、安定封之。暮末乃焚城邑，毀寶器，帥戶萬五千，東如上邽。<span class="jiazhu">帥，讀曰率。<span class="shu-ming">考異</span>曰：<span class="shu-ming">後魏·乞伏國仁傳</span>云：<span class="yinhao">「爲赫連定所逼，遣烏訥等求迎。」</span><span class="shu-ming">宋·氐胡傳</span>云：<span class="yinhao">「茂蔓聞赫連定敗，將家戶及興國東征，欲移居上邽。」</span>今從<span class="shu-ming">十六國春秋</span>。</span>至高田谷，<span class="jiazhu">高田谷當在南安郡界，未及至上邽也。</span>給事黃門侍郎郭恆謀劫沮渠興國以叛；事覺，暮末殺之。<span class="jiazhu">恆，戶登翻。</span>夏主聞暮末將至，發兵拒之。暮末留保南安，其故地皆入於吐谷渾。<span class="jiazhu">自苑川至西平、枹罕皆乞伏氏故地。晉孝武帝太元八年，歲在癸未，乞伏國仁據隴西，南安亦其地也。</span></p>
<p class="em2 strong" id="p119"><a class="gg-link" href="#p119" onclick="return changeColor(this);"></a><span class="yinwen">25</span>十一月，乙酉，魏主至平涼，夏上谷公社干等嬰城固守；魏主使赫連昌招之，不下，乃使安西將軍古弼等將兵趣安定。<span class="jiazhu">趣，七喻翻。</span>夏主自鄜城還安定，將步騎二萬北救平涼，與弼遇，弼僞退以誘之；<span class="jiazhu">將，卽亮翻。騎，奇寄翻。誘，音酉。</span>夏主追之，魏主使高車馳擊之，夏兵大敗，斬首數千級。夏主還走，登鶉觚原，<span class="jiazhu">鶉觚縣，前漢屬北地，後漢、晉屬安定，有鶉觚原；唐天寶元年，改曰靈臺縣，屬涇州。鶉，殊倫翻。觚，音孤。</span>爲方陳以自固，<span class="jiazhu">陳，讀曰陣。</span>魏兵就圍之。</p>
<p class="em2 strong" id="p120"><a class="gg-link" href="#p120" onclick="return changeColor(this);"></a><span class="yinwen">26</span>壬辰，加征南大將軍檀道濟都督征討諸軍事，帥衆伐魏。<span class="jiazhu">帥，讀曰率；下同。</span></p>
<p class="em2 strong" id="p121"><a class="gg-link" href="#p121" onclick="return changeColor(this);"></a>甲午，魏壽光侯叔孫建、汝陰公長孫道生濟河而南。</p>
<p class="em2 strong" id="p122"><a class="gg-link" href="#p122" onclick="return changeColor(this);"></a>到彥之聞洛陽、虎牢不守，諸軍相繼奔敗，欲引兵還。殿中將軍垣護之以書諫之，以爲宜使竺靈秀助朱脩之守滑臺，自帥大軍進擬河北，且曰：<span class="yinhao">「昔人有連年攻戰，失衆乏糧，猶張膽爭前，莫肯輕退。況今青州豐穰，濟漕流通，<span class="jiazhu">濟，子禮翻；下入濟同。</span>士馬飽逸，威力無損。若空棄滑臺，坐喪成業，<span class="jiazhu">喪，息浪翻。</span>豈朝廷受任之旨邪！」</span><span class="jiazhu"><span class="yinhao">「受」</span>，當作<span class="yinhao">「授」</span>。</span>彥之不從。護之，苗之子也。<span class="jiazhu">垣苗，邊將也。武帝西征長安，令苗鎭河、濟之會，俗謂之垣苗城，祖、子、孫三世皆著功名於邊垂。</span></p>
<p class="em2 strong" id="p123"><a class="gg-link" href="#p123" onclick="return changeColor(this);"></a>彥之欲焚舟步走，王仲德曰：<span class="yinhao">「洛陽旣陷，虎牢不守，自然之勢也。今虜去我猶千里，滑臺尙有強兵，若遽南走，士卒必散。當引舟入濟，至馬耳谷口，更詳所宜。」</span><span class="jiazhu">馬耳谷口卽馬耳關。</span>彥之先有目疾，至是大動；且將士疾疫，乃引兵自清入濟。<span class="jiazhu"><span class="shu-ming">水經</span>：濟水東北過壽張縣西界安民亭南，汶水從東北來注之。<span class="shu-ming">註</span>云：濟水又北，汶水注之，戴延之所謂清口也。郭緣生<span class="shu-ming">述征記</span>曰：清河首受洪水，北流濟，或謂清卽濟也。<span class="shu-ming">禹貢</span>：濟東北會于汶。今枯渠注巨澤，巨澤北則清水與汶會也。京相璠曰：今濟北東阿東北有故清亭，卽春秋所謂清者也。是濟水通得清之目焉，亦水色清深，用兼厥稱。是故燕王曰：<span class="yinhao">「吾聞齊有清濟、濁河以爲固。」</span>卽此水也。</span>南至歷城，焚舟棄甲，步趨彭城。<span class="jiazhu">趨，七喻翻。</span>竺靈秀棄須昌，南奔湖陸，青、兗大擾。長沙王義欣在彭城，將佐恐魏兵大至，<span class="jiazhu">將，卽亮翻。</span>勸義欣委鎭還都，義欣不從。</p>
<p class="em2 strong" id="p124"><a class="gg-link" href="#p124" onclick="return changeColor(this);"></a>魏兵攻濟南，<span class="jiazhu">濟南郡治歷城。</span>濟南太守武進蕭承之帥數百人拒之。<span class="jiazhu">晉武帝太康二年，分丹徒曲阿立武進縣，屬晉陵郡；南渡後，屬南東海郡。今奔牛、青城、萬歲諸鎭皆其地。</span>魏衆大集，承之使偃兵，開城門。衆曰：<span class="yinhao">「賊衆我寡，柰何輕敵之甚！」</span>承之曰：<span class="yinhao">「今懸守窮城，事已危急，若復示弱，必爲所屠，唯當見強以待之耳。」</span><span class="jiazhu">復，扶又翻。見，賢遍翻。</span>魏人疑有伏兵，遂引去。<span class="jiazhu">承之，蕭道成之父也。</span></p>
<p class="em2 strong" id="p125"><a class="gg-link" href="#p125" onclick="return changeColor(this);"></a><span class="yinwen">27</span>魏軍圍夏主數日，斷其水草，<span class="jiazhu">斷，丁管翻。</span>人馬飢渴。丁酉，夏主引衆下鶉觚原。魏武衞將軍丘眷擊之，夏衆大潰，死者萬餘人。夏主中重創，單騎走，<span class="jiazhu">中，竹仲翻。創，初良翻。騎，奇寄翻。</span>收其餘衆，驅民五萬，西保上邽。魏人獲夏主之弟丹楊公烏視拔、武陵公禿骨及公侯以下百餘人。是日，魏兵乘勝進攻安定，夏東平公乙斗棄城奔長安，驅略數千家，西奔上邽。</p>
<p class="em2 strong" id="p126"><a class="gg-link" href="#p126" onclick="return changeColor(this);"></a><span class="yinwen">28</span>戊戌，魏叔孫建攻竺靈秀於湖陸，靈秀大敗，死者五千餘人。建還屯范城。<span class="jiazhu">卽東平郡之范縣城也。杜佑曰：濮州范縣，晉大夫士會之邑。</span></p>
<p class="em2 strong" id="p127"><a class="gg-link" href="#p127" onclick="return changeColor(this);"></a><span class="yinwen">29</span>己亥，魏主如安定；庚子，還，臨平涼，掘塹圍之，<span class="jiazhu">掘，其月翻。塹，七豔翻。</span>安慰初附，赦秦、雍之民，賜復七年。<span class="jiazhu">雍，於用翻。復，方目翻，除其賦役也。</span>夏隴西守將降魏。<span class="jiazhu">將，卽亮翻。降，戶江翻。</span></p>
<p class="em2 strong" id="p128"><a class="gg-link" href="#p128" onclick="return changeColor(this);"></a><span class="yinwen">30</span>辛丑，魏安頡督諸軍攻滑臺。</p>
<p class="em2 strong" id="p129"><a class="gg-link" href="#p129" onclick="return changeColor(this);"></a><span class="yinwen">31</span>河西王蒙遜遣尙書郎宗舒等入貢于魏，魏主與之宴，執崔浩之手以示舒等曰：<span class="yinhao">「汝所聞崔公，此則是也。才略之美，於今無比。朕動止咨之，豫陳成敗，若合符契，未嘗失也。」</span></p>
<p class="em2 strong" id="p130"><a class="gg-link" href="#p130" onclick="return changeColor(this);"></a><span class="yinwen">32</span>魏以叔孫建都督冀、青等四州諸軍事。<span class="jiazhu">魏未得青州也，使建督諸軍經略之耳。</span></p>
<p class="em2 strong" id="p131"><a class="gg-link" href="#p131" onclick="return changeColor(this);"></a><span class="yinwen">33</span>魏尙書庫結帥騎五千迎秦王暮末。<span class="jiazhu"><span class="shu-ming">魏書·官氏志</span>：北方諸姓，庫傉官氏後改爲庫氏。帥，讀曰率；下同。騎，奇寄翻；下同。</span>秦衞將軍吉毗以爲不宜內徙，暮末從之，庫結引還。</p>
<p class="em2 strong" id="p132"><a class="gg-link" href="#p132" onclick="return changeColor(this);"></a>南安諸羌萬餘人叛秦，推安南將軍、督八郡諸軍事、廣甯太守焦遺爲主，<span class="jiazhu">魏收<span class="shu-ming">地形志</span>：廣寧郡治隴西鄣縣。<span class="yinhao">「甯」</span>，當作<span class="yinhao">「寧」</span>。鄣縣，後漢所置，唐爲渭州隴西縣地。</span>遺不從；乃劫遺族子長城護軍亮爲主，<span class="jiazhu"><span class="shu-ming">五代志</span>：平涼郡百泉縣，後魏置長城郡。</span>帥衆攻南安。暮末請救於氐王楊難當。難當遣將軍苻獻帥騎三千救之，暮末與之合擊諸羌。諸羌潰，亮奔還廣甯，暮末進軍攻之。以手令與焦遺使取亮，十二月，遺斬亮首出降，暮末進遺號鎭國將軍。秦略陽太守弘農楊顯以郡降夏。<span class="jiazhu">晉武帝分天水置略陽郡。降，戶江翻；下同。</span></p>
<p class="em2 strong" id="p133"><a class="gg-link" href="#p133" onclick="return changeColor(this);"></a><span class="yinwen">34</span>辛酉，以長沙王義欣爲豫州刺史，鎭壽陽。壽陽土荒民散，城郭頹敗，盜賊公行；義欣隨宜經理，境內安業，道不拾遺，城府完實，遂爲盛藩。芍陂久廢，義欣脩治隄防，<span class="jiazhu">治，直之翻。</span>引河水入陂，漑田萬餘頃，無復旱災。<span class="jiazhu">引肥河之水入芍陂也。復，扶又翻。</span></p>
<p class="em2 strong" id="p134"><a class="gg-link" href="#p134" onclick="return changeColor(this);"></a><span class="yinwen">35</span>丁卯，夏上谷公社干、廣陽公度洛孤出降，魏克平涼。</p>
<p class="em2 strong" id="p135"><a class="gg-link" href="#p135" onclick="return changeColor(this);"></a>關中侯豆代田得奚斤、娥清等，獻於魏主。魏主以夏主之后賜代田，命斤膝行執酒以奉代田，謂斤曰：<span class="yinhao">「全汝生者，代田也。」</span>賜代田爵井陘侯，<span class="jiazhu">曹魏置關中侯，有爵未有邑，猶秦、漢之關內侯爵，級在列侯下。拓跋賞豆代田，自關中侯進爵井陘侯，則有邑矣，而亦非君有實土也。陘，音刑。</span>加散騎常侍、右衞將軍，領內都幢將。<span class="jiazhu">百人爲幢，幢有帥，柔然之法也。魏幢將主三郎衞士，直宿禁中者，自侍中已下、中散已上皆統之。將，卽亮翻；下同。</span></p>
<p class="em2 strong" id="p136"><a class="gg-link" href="#p136" onclick="return changeColor(this);"></a>夏長安、臨晉、武功守將皆走，關中悉入於魏。魏主留巴東公延普鎭安定，以鎭西將軍王斤鎭長安。壬申，魏主東還，以奚斤爲宰士，使負酒食以從。<span class="jiazhu">宰士掌膳飲。以斤敗軍失身，辱之也。時魏有宰官尙書，宰士蓋其屬也。從，才用翻。</span></p>
<p class="em2 strong" id="p137"><a class="gg-link" href="#p137" onclick="return changeColor(this);"></a>王斤驕矜不法，信用左右，調役百姓；<span class="jiazhu">調，徒弔翻。</span>民不堪命，南奔漢川者數千家。魏主案治得實，斬斤以徇。<span class="jiazhu">治，直之翻。</span></p>
<p class="em2 strong" id="p138"><a class="gg-link" href="#p138" onclick="return changeColor(this);"></a><span class="yinwen">36</span>右將軍到彥之、安北將軍王仲德皆下獄免官，<span class="jiazhu">下，戶嫁翻。</span>兗州刺史竺靈秀坐棄軍伏誅。上見垣護之書而善之，以爲北高平太守。<span class="jiazhu">南高平郡，僑郡也，屬南兗州。北高平郡，古郡也，屬兗州，治湖陸。</span></p>
<p class="em2 strong" id="p139"><a class="gg-link" href="#p139" onclick="return changeColor(this);"></a>彥之之北伐也，甲兵資實甚盛；及敗還，委棄盪盡，府藏、武庫爲之空虛。<span class="jiazhu">爲，于僞翻。</span>他日，上與羣臣宴，有荒外降人在坐。<span class="jiazhu">自南北分治，各以其封略之外爲荒外。降，戶江翻。坐，徂臥翻。</span>上問尙書庫部郎顧琛：<span class="yinhao">「庫中仗猶有幾許？」</span>琛詭對：<span class="yinhao">「有十萬人仗。」</span><span class="jiazhu">曹魏置尙書二十三郎，庫部其一也，掌戎器、鹵簿、儀仗。琛，丑林翻。</span>上旣問而悔之，得琛對，甚喜。琛，和之曾孫也。<span class="jiazhu">顧和見九十卷晉元帝大興元年。</span></p>
<p class="em2 strong" id="p140"><a class="gg-link" href="#p140" onclick="return changeColor(this);"></a><span class="yinwen">37</span>彭城王義康與王弘並錄尙書，義康意猶怏怏，<span class="jiazhu">怏，於兩翻。</span>欲得揚州，形於辭旨；以弘弟曇首居中，爲上所親委，愈不悅。弘以老病，屢乞駭骨，曇首自求吳郡，上皆不許。義康謂人曰：<span class="yinhao">「王公久病不起，神州詎宜臥治！」</span><span class="jiazhu">治，直之翻。</span>曇首勸弘減府中文武之半以授義康，上聽割二千人，義康乃悅。<span class="jiazhu">曇，徒含翻。</span></p>
</div></body></html>