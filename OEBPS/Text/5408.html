<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二十九・漢紀二十一・孝元皇帝下</title><meta content="width=device-width" initial-scale="1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀二十一">漢紀二十一</span></span></h1>
<p id="online_toc_0"><a class="gg-link" href="#online_toc_0" onclick="return changeColor(this);"></a><span class="jiazhu">起上章執徐<span class="biaozhusup" data-rel="">（庚辰）</span>，盡著雍困敦<span class="biaozhusup" data-rel="">（戊子）</span>，凡九年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="孝元皇帝下">孝元皇帝下</span></span></h5>
<div class="yeartoc" id="year_toc_041"><p class="strong" id="online_toc_1"><a class="gg-link" href="#online_toc_1" onclick="return changeColor(this);"></a><span class="section" id="title-3"><span data-head-description="孝元皇帝下" data-head-level="h4" data-head-title="永光三年">永光三年</span></span><span class="biaozhusup" data-rel="">（庚辰、前四一年）</span></p></div>
<p class="em2 strong" id="online_toc_2"><a class="gg-link" href="#online_toc_2" onclick="return changeColor(this);"></a><span class="yinwen">1</span>春，二月，馮奉世還京師，更爲左將軍，賜爵關內侯。</p>
<p class="em2 strong" id="online_toc_3"><a class="gg-link" href="#online_toc_3" onclick="return changeColor(this);"></a><span class="yinwen">2</span>三月，立皇子康爲濟陽王。<span class="jiazhu">濟，子禮翻。</span></p>
<p class="em2 strong" id="online_toc_4"><a class="gg-link" href="#online_toc_4" onclick="return changeColor(this);"></a><span class="yinwen">3</span>夏，四月，平<span class="jiaozhusup">【章：乙十一行本「平」上有「癸未」二字；孔本同；張校同；退齋校同；傳校同。】</span>昌考侯王接薨。<span class="jiazhu"><span class="shu-ming">諡法</span>：大慮行方曰考。</span>秋，七月，壬戌，以平恩侯許嘉爲大司馬、車騎將軍。</p>
<p class="em2 strong" id="online_toc_5"><a class="gg-link" href="#online_toc_5" onclick="return changeColor(this);"></a><span class="yinwen">4</span>冬，十一月，己丑，地震，雨水。</p>
<p class="em2 strong" id="online_toc_6"><a class="gg-link" href="#online_toc_6" onclick="return changeColor(this);"></a><span class="yinwen">5</span>復鹽鐵官；置博士弟子員千人。<span class="jiazhu">罷鹽鐵官，博士弟子毋置員，事見上卷初元五年。</span>以用度不足，民多復除，<span class="jiazhu">復，方目翻。</span>無以給中外繇役故也。<span class="jiazhu">繇，古傜字通。</span></p>
<div class="yeartoc" id="year_toc_040"><p class="strong" id="online_toc_7"><a class="gg-link" href="#online_toc_7" onclick="return changeColor(this);"></a><span class="section" id="title-4"><span data-head-description="孝元皇帝下" data-head-level="h4" data-head-title="永光四年">四年</span></span><span class="biaozhusup" data-rel="">（辛巳、前四○年）</span></p></div>
<p class="em2 strong" id="online_toc_8"><a class="gg-link" href="#online_toc_8" onclick="return changeColor(this);"></a><span class="yinwen">1</span>春，二月，赦天下。</p>
<p class="em2 strong" id="online_toc_9"><a class="gg-link" href="#online_toc_9" onclick="return changeColor(this);"></a><span class="yinwen">2</span>三月，上行幸雍，祠五畤。<span class="jiazhu">雍，於用翻。畤，音止。</span></p>
<p class="em2 strong" id="online_toc_10"><a class="gg-link" href="#online_toc_10" onclick="return changeColor(this);"></a><span class="yinwen">3</span>夏，六月，甲戌，孝宣園東闕災。</p>
<p class="em2 strong" id="online_toc_11"><a class="gg-link" href="#online_toc_11" onclick="return changeColor(this);"></a><span class="yinwen">4</span>戊寅晦，日有食之。上於是召諸前言日變在周堪、張猛者責問，皆稽首謝；<span class="jiazhu">譖堪、猛事見上卷元年。稽，音啓。</span>因下詔稱堪、猛<span class="jiaozhusup">【章：乙十一行本無「猛」字；傳校同。】</span>之美，徵詣行在所，拜爲光祿大夫，秩中二千石，領尙書事；猛復爲太中大夫、給事中。中書令石顯管尙書，<span class="jiazhu">師古曰：言管主其事。</span>尙書五人皆其黨也；<span class="jiazhu">按<span class="shu-ming">帝紀</span>及<span class="shu-ming">百官表</span>，成帝建始四年，初置尙書員五人。此蓋言顯與牢梁、五鹿充宗、伊嘉、陳順五人皆典領尙書事，雖未置定員，實亦五人也。</span>堪希得見，<span class="jiazhu">見，賢遍翻。</span>常因顯白事，事決顯口。會堪疾瘖，不能言而卒。<span class="jiazhu">師古曰：瘖，音於今翻。</span>顯誣譖猛，令自殺於公車。</p>
<p class="em2 strong" id="online_toc_12"><a class="gg-link" href="#online_toc_12" onclick="return changeColor(this);"></a><span class="yinwen">5</span>初，貢禹奏言：<span class="yinhao">「孝惠、孝景廟皆親盡宜毀，<span class="jiazhu">按<span class="shu-ming">貢禹傳</span>，定漢宗廟迭毀之禮，未及施行而卒。其後，韋玄成等毀廟之議，又不純用禹說。觀其奏言天子七廟，孝惠、孝景親盡宜毀，蓋以悼考廟足爲七廟也。</span>及郡國廟不應古禮，宜正定。」</span><span class="jiazhu">惠帝尊高帝廟爲太祖廟，景帝尊文帝廟爲太宗廟；行所嘗幸郡國，各立太祖、太宗廟。宣帝復尊武帝爲世宗廟，行所巡狩亦立焉。凡祖宗廟在郡國者六十八，合百六十七所。<span class="shu-ming">春秋</span>之義，王不祭於下土諸侯，故以爲不應古禮。</span>天子是其議。秋，七月，戊子，罷昭靈后、武哀王、昭哀后、衞思后、戾太子、戾后園，皆不奉祠，裁置吏卒守焉。<span class="jiazhu">師古曰：昭靈后，高祖母也。武哀王，高祖兄也。昭哀后，高祖姊也。衞思后，戾太子母也。戾后，卽史良娣也。</span>冬，十月，乙丑，罷祖宗廟在郡國者。</p>
<p class="em2 strong" id="online_toc_13"><a class="gg-link" href="#online_toc_13" onclick="return changeColor(this);"></a><span class="yinwen">6</span>諸陵分屬三輔。<span class="jiazhu">師古曰：先是諸陵總屬太常，今各依其地界屬三輔。</span>以渭城壽陵亭部原上爲初陵；<span class="jiazhu">服虔曰：元帝所置陵也；未有名，故曰初。</span>詔勿置縣邑及徙郡國民。</p>
<div class="yeartoc" id="year_toc_039"><p class="strong" id="online_toc_14"><a class="gg-link" href="#online_toc_14" onclick="return changeColor(this);"></a><span class="section" id="title-5"><span data-head-description="孝元皇帝下" data-head-level="h4" data-head-title="永光五年">五年</span></span><span class="biaozhusup" data-rel="">（壬午、前三九年）</span></p></div>
<p class="em2 strong" id="online_toc_15"><a class="gg-link" href="#online_toc_15" onclick="return changeColor(this);"></a><span class="yinwen">1</span>春，正月，上行幸甘泉，郊泰畤。<span class="jiazhu">畤，音止。</span>三月，幸河東，祠后土。</p>
<p class="em2 strong" id="online_toc_16"><a class="gg-link" href="#online_toc_16" onclick="return changeColor(this);"></a><span class="yinwen">2</span>秋，潁川水流殺人民。</p>
<p class="em2 strong" id="online_toc_17"><a class="gg-link" href="#online_toc_17" onclick="return changeColor(this);"></a><span class="yinwen">3</span>冬，上幸長楊射熊館，<span class="jiazhu">師古曰：長楊，宮名也，在盩厔縣；其中有射熊館。</span>大獵。</p>
<p class="em2 strong" id="online_toc_18"><a class="gg-link" href="#online_toc_18" onclick="return changeColor(this);"></a><span class="yinwen">4</span>十二月，乙酉，毀太上皇、孝惠皇帝寢廟園，用韋玄成等之議也。<span class="jiazhu">玄成等奏曰：<span class="yinhao">「祖宗之廟，世世不毀；繼祖以下，五廟而迭毀。今高皇帝爲太祖，孝文皇帝爲太宗，孝景皇帝爲昭，孝武皇帝爲穆，孝昭皇帝與孝宣皇帝俱爲昭。皇考廟，親未盡。太上皇、孝惠廟皆親盡，宜毀。」</span></span></p>
<p class="em2 strong" id="online_toc_19"><a class="gg-link" href="#online_toc_19" onclick="return changeColor(this);"></a><span class="yinwen">5</span>上好儒術、文辭，頗改宣帝之政；言事者多進見，<span class="jiazhu">好，呼到翻。見，賢遍翻。</span>人人以<span class="jiaozhusup">【章：乙十一行本「以」上有「自」字；孔本同。】</span>爲得上意。又傅昭儀及子濟陽王康愛幸，<span class="jiazhu"><span class="shu-ming">外戚傳</span>曰：元帝加昭儀之號，位視丞相，爵比諸侯王。師古曰：昭顯其儀，示隆重也。濟，子禮翻。</span>逾於皇后、太子。<span class="jiazhu">昭儀位次皇后，今寵逾之。</span>太子少傅匡衡上疏曰：<span class="jiazhu">疏，所據翻，條陳也。</span><span class="yinhao">「臣聞治亂安危之機，在乎審所用心。蓋受命之王，<span class="jiaozhusup">【章：乙十一行本「王」作「主」；傳校同。】</span>務在創業垂統，傳之無窮；繼體之君，心存於承宣先王之德而褒大其功。昔者成王之嗣位，思述文、武之道以養其心，休烈盛美<span class="jiaozhusup">【章：乙十一行本「美」下有「皆」字；孔本同；張校同。】</span>歸之二后，而不敢專其名，<span class="jiazhu">師古曰：休，亦美也。烈，業也。后，君也。二君，文王、武王也。</span>是以上天歆享，鬼神祐焉。陛下聖德天覆，子愛海內，<span class="jiazhu">覆，敷又翻。</span>然而陰陽未和、姦邪未禁者，殆議者未丕揚先帝之盛功，<span class="jiazhu">師古曰：丕，大也。</span>爭言制度不可用也，務變更之，所更或不可行而復復之，<span class="jiazhu">更，工衡翻；下同。上復，扶又翻，又也。下復，扶目翻，反也。</span>是以羣下更相是非，吏民無所信。臣竊恨國家釋樂成之業而虛爲此紛紛也！<span class="jiazhu">師古曰：釋，廢也。樂成，謂已成之業，人情所樂也。樂，音洛。</span>願陛下詳覽統業之事，留神於遵制揚功，<span class="jiazhu">遵先帝之法制，揚先帝之功烈也。</span>以定羣下之心。<span class="shu-ming">詩·大雅</span>曰：『無念爾祖，聿脩厥德，』<span class="jiazhu">師古曰：<span class="shu-ming">大雅·文王</span>之詩也。無念，念也。聿，述也。</span>蓋至德之本也。<span class="shu-ming">傳</span>曰：『審好惡，理情性，而王道畢矣。』<span class="jiazhu">衡守<span class="shu-ming">詩</span>學，此必<span class="shu-ming">詩傳</span>之言。傳，直戀翻。好，呼到翻。惡，烏路翻。</span>治性之道，必審己之所有餘而強其所有不足，<span class="jiazhu">治，直之翻。師古曰：強，勉也，音其兩翻。</span>蓋聰明疏通者戒於太察，寡聞少見者戒於壅蔽，<span class="jiazhu">少，詩沼翻。</span>勇猛剛強者戒於太暴，仁愛溫良者戒於無斷，<span class="jiazhu">斷，丁亂翻。</span>湛靜安舒者戒於後時，廣心浩大者戒於遺忘。<span class="jiazhu">師古曰：湛，讀曰沈。忘，巫放翻。</span>必審己之所當戒而齊之以義，然後中和之化應，而巧僞之徒不敢比周而望進。<span class="jiazhu">比，毗至翻。</span>唯陛下戒之，所以崇聖德也！</span></p>
<p class="em2 strong" id="online_toc_20"><a class="gg-link" href="#online_toc_20" onclick="return changeColor(this);"></a><span class="yinhao">臣又聞室家之道脩，則天下之理得，故<span class="shu-ming">詩</span>始<span class="shu-ming">國風</span>，<span class="shu-ming">禮</span>本冠、婚。始乎<span class="shu-ming">國風</span>，原情性以明人倫也；本乎冠、婚，正基兆以防未然也；<span class="jiazhu">師古曰：<span class="shu-ming">關雎</span>美后妃之德，而爲<span class="shu-ming">國風</span>之首。<span class="shu-ming">禮記·冠義</span>曰：冠者，禮之始也。<span class="shu-ming">婚義</span>曰：婚者，禮之本也。冠，古玩翻；下同。</span>故聖王必愼妃后之際，別適長之位，<span class="jiazhu">師古曰：適，讀曰嫡；下同。長，知兩翻。</span>禮之於內也。卑不踰尊，新不先故，<span class="jiazhu">先，悉薦翻。</span>所以統人情而理陰氣也；其尊適而卑庶也，適子冠乎阼，禮之用醴，<span class="jiazhu">師古曰：阼，主階也。醴，甘酒也，貴於衆酒。適，讀曰嫡。</span>衆子不得與列，所以貴正體而明嫌疑也。非虛加其禮文而已，乃中心與之殊異，故禮探其情而見之外也。<span class="jiazhu">探，吐南翻。</span>聖人動靜游燕所親，物得其序，<span class="jiazhu">師古曰：言凡物大小，高卑皆有次序。</span>則海內自脩，百姓從化。如當親者疏，<span class="jiazhu">疏，讀曰疎。</span>當尊者卑，<span class="jiazhu">師古曰：如，若也。</span>則佞巧之姦因時而動，以亂國家。故聖人愼防其端，禁於未然，不以私恩害公義。<span class="shu-ming">傳</span>曰：『正家而天下定矣！』」</span><span class="jiazhu">師古曰：<span class="shu-ming">易·家人卦</span>之<span class="shu-ming">彖辭</span>。</span></p>
<p class="em2 strong" id="online_toc_21"><a class="gg-link" href="#online_toc_21" onclick="return changeColor(this);"></a><span class="yinwen">6</span>初，武帝旣塞宣房，<span class="jiazhu">事見二十一卷武帝元封二年。塞，悉則翻；下同。</span>後河復北決於館陶，分爲屯氏河，<span class="jiazhu">館陶縣，屬魏郡，河水自此別出爲屯氏河，東北至勃海章武縣入海；過魏郡、清河、信都、勃海四郡，行千五百里。師古曰：屯，音大門翻。而隋氏分析州縣，誤以爲毛氏河，乃置毛州，失之甚矣。復，扶又翻。</span>東北入海，廣深與大河等，故因其自然，不隄塞也。是歲，河決於清河靈鳴犢口，而屯氏河絕。<span class="jiazhu">據<span class="shu-ming">溝洫志</span>：靈鳴犢口在清河東界。師古曰：清河之靈縣鳴犢河口也。按唐博州高唐縣，漢靈縣地，鳴犢河在縣西。宋白曰：魏州夏津縣本漢靈縣地，漢初爲鄃縣，故城在今德州西南五十里；天寶元年改爲夏津縣。</span></p>
<div class="yeartoc" id="year_toc_038"><p class="strong" id="online_toc_22"><a class="gg-link" href="#online_toc_22" onclick="return changeColor(this);"></a><span class="section" id="title-6"><span data-head-description="孝元皇帝下" data-head-level="h4" data-head-title="建昭元年">建昭元年</span></span><span class="biaozhusup" data-rel="">（癸未、前三八年）</span></p></div>
<p class="em2 strong" id="online_toc_23"><a class="gg-link" href="#online_toc_23" onclick="return changeColor(this);"></a><span class="yinwen">1</span>春，正月，戊辰，隕石于梁。<span class="jiazhu">據<span class="shu-ming">五行志</span>，隕石于梁國。</span></p>
<p class="em2 strong" id="online_toc_24"><a class="gg-link" href="#online_toc_24" onclick="return changeColor(this);"></a><span class="yinwen">2</span>三月，上行幸雍，祠五畤。<span class="jiazhu">雍，於用翻。畤，音止。</span></p>
<p class="em2 strong" id="online_toc_25"><a class="gg-link" href="#online_toc_25" onclick="return changeColor(this);"></a><span class="yinwen">3</span>冬，河間王元坐賊殺不辜廢，遷房陵。<span class="jiazhu">元，河間獻王德之來孫也。</span></p>
<p class="em2 strong" id="online_toc_26"><a class="gg-link" href="#online_toc_26" onclick="return changeColor(this);"></a><span class="yinwen">4</span>罷孝文太后寢祠園。<span class="jiazhu">孝文太后，薄氏，葬霸陵之南。</span></p>
<p class="em2 strong" id="online_toc_27"><a class="gg-link" href="#online_toc_27" onclick="return changeColor(this);"></a><span class="yinwen">5</span>上幸虎圈鬭獸，<span class="jiazhu">圈，求阮翻；下同。</span>後宮皆坐；熊逸出圈，攀檻欲上殿，<span class="jiazhu">上，時掌翻。</span>左右、貴人、傅倢伃等皆驚走；<span class="jiazhu">傅倢伃，卽傅昭儀，蓋後進號也。倢伃，音接予。</span>馮倢伃直前，當熊而立。左右格殺熊。上問：<span class="yinhao">「人情驚懼，何故前當熊？」</span>倢伃對曰：<span class="yinhao">「猛獸得人而止；妾恐熊至御坐，<span class="jiazhu">坐，徂臥翻。</span>故以身當之。」</span>帝嗟嘆，倍敬重焉。傅倢伃慚，由是與馮倢伃有隙。<span class="jiazhu">爲後傅太后誣殺中山馮太后張本。</span>馮倢伃，左將軍奉世之女也。</p>
<div class="yeartoc" id="year_toc_037"><p class="strong" id="online_toc_28"><a class="gg-link" href="#online_toc_28" onclick="return changeColor(this);"></a><span class="section" id="title-7"><span data-head-description="孝元皇帝下" data-head-level="h4" data-head-title="建昭二年">二年</span></span><span class="biaozhusup" data-rel="">（甲申、前三七年）</span></p></div>
<p class="em2 strong" id="online_toc_29"><a class="gg-link" href="#online_toc_29" onclick="return changeColor(this);"></a><span class="yinwen">1</span>春，正月，上行幸甘泉，郊泰畤。三月，行幸河東，祠后土。</p>
<p class="em2 strong" id="online_toc_30"><a class="gg-link" href="#online_toc_30" onclick="return changeColor(this);"></a><span class="yinwen">2</span>夏，四月，赦天下。</p>
<p class="em2 strong" id="online_toc_31"><a class="gg-link" href="#online_toc_31" onclick="return changeColor(this);"></a><span class="yinwen">3</span>六月，立皇子興爲信都王。<span class="jiazhu"><span class="shu-ming">考異</span>曰：荀<span class="shu-ming">紀</span>，<span class="yinhao">「興」</span>作<span class="yinhao">「譽」</span>。今從<span class="shu-ming">漢書</span>。</span></p>
<p class="em2 strong" id="online_toc_32"><a class="gg-link" href="#online_toc_32" onclick="return changeColor(this);"></a><span class="yinwen">4</span>東郡京房學<span class="shu-ming">易</span>於梁人焦延壽。<span class="jiazhu"><span class="shu-ming">風俗通</span>云：鄭武公子段封於京，其後氏焉。<span class="shu-ming">姓譜</span>云：周武王封神農之後於焦，後以國爲氏。又<span class="shu-ming">左傳</span>云：虞、虢、焦、滑，皆姬姓也。董正工曰：京房，本姓李，吹律，自定爲京氏。洪氏<span class="shu-ming">隸釋</span>云：<span class="shu-ming">漢中黃門譙敏碑</span>云：其先故國師譙贛，傳道與京君房。此碑以焦贛爲譙。<span class="shu-ming">左傳</span>，楚師伐陳，取焦夷，<span class="shu-ming">註</span>謂焦，今譙縣。若是，則<span class="yinhao">「焦」</span>、<span class="yinhao">「譙」</span>可以通用。</span>延壽常曰：<span class="yinhao">「得我道以亡身者，京生也。」</span>其說長於災變，分六十卦，更直日用事，以風雨寒溫爲候，<span class="jiazhu">梁，國名。孟康曰：分卦直日之法，一爻各主一日，六十卦爲三百六十日。餘四卦，<span class="shu-ming">震</span>、<span class="shu-ming">離</span>、<span class="shu-ming">兌</span>、<span class="shu-ming">坎</span>爲方伯、監司之官。所以用<span class="shu-ming">震</span>、<span class="shu-ming">離</span>、<span class="shu-ming">兌</span>、<span class="shu-ming">坎</span>者，是二至、二分用事之日，又是四時各專王之氣，各卦主時。其占法，各以其日觀其善惡也。更，工衡翻。</span>各有占驗。房用之尤精，以孝廉爲郎，上疏屢言災異，有驗。天子說之，數召見問。<span class="jiazhu">說，讀曰悅。數，所角翻。</span>房對曰：<span class="yinhao">「古帝王以功舉賢，則萬化成，瑞應著；<span class="jiazhu">師古曰：萬化，萬機之事，施敎化者也。一曰：萬物之類也。</span>末世以毀譽取人，<span class="jiazhu">譽，音余。</span>故功業廢而致災異。宜令百官各試其功，災異可息。」</span>詔使房作其事，房奏考功課吏法。<span class="jiazhu">晉灼曰：令、丞、尉治一縣，崇敎化，亡犯法者，輒遷。有盜賊，滿三日不覺者，則尉事也；令覺之，自除，丞、尉負其罪。率相準，如此法。</span>上令公卿朝臣與房會議溫室，皆以房言煩碎，令上下相司，不可許；上意鄕之。<span class="jiazhu">師古曰：鄕，讀曰嚮。</span>時部刺史奏事京師，上召見諸刺史，令房曉以課事；刺史復以爲不可行。<span class="jiazhu">武帝置十三州刺史，各部一州，故曰部刺史。復，扶又翻。</span>唯御史大夫鄭弘、光祿大夫周堪初言不可，後善之。</p>
<p class="em2 strong" id="online_toc_33"><a class="gg-link" href="#online_toc_33" onclick="return changeColor(this);"></a>是時，中書令石顯顓權，顯友人五鹿充宗爲尙書令，二人用事。房嘗宴見，<span class="jiazhu">師古曰：以閒宴時而入見天子。見，賢遍翻。</span>問上曰：<span class="yinhao">「幽、厲之君何以危？所任者何人也？」</span>上曰：<span class="yinhao">「君不明而所任者巧佞。」</span>房曰：<span class="yinhao">「知其巧佞而用之邪，將以爲賢也？」</span>上曰：<span class="yinhao">「賢之。」</span>房曰：<span class="yinhao">「然則今何以知其不賢也？」</span>上曰：<span class="yinhao">「以其時亂而君危知之。」</span>房曰：<span class="yinhao">「若是，任賢必治，任不肖必亂，必然之道也。<span class="jiazhu">治，直吏翻；下同。</span>幽、厲何不覺悟而更求賢，曷爲卒任不肖以至於是？」</span><span class="jiazhu">師古曰：卒，終也，音子恤翻。</span>上曰：<span class="yinhao">「臨亂之君，各賢其臣；令皆覺寤，天下安得危亡之君！」</span>房曰：<span class="yinhao">「齊桓公、秦二世亦嘗聞此君而非笑之；然則任豎刁、趙高，政治日亂，盜賊滿山，<span class="jiazhu">豎刁註見十八卷武帝元光五年。趙高事見<span class="shu-ming">秦紀</span>。</span>何不以幽、厲卜之而覺寤乎？」</span><span class="jiazhu">以龜卜，所以驗吉凶。以幽、厲卜，所以驗治亂。</span>上曰：<span class="yinhao">「唯有道者能以往知來耳。」</span>房因免冠頓首曰：<span class="yinhao">「<span class="shu-ming">春秋</span>紀二百四十二年災異，以示萬世之君。今陛下卽位以來，日月失明，星辰逆行，山崩，泉湧，地震，石隕，夏霜，冬靁，春凋，秋榮，隕霜不殺，水、旱、螟蟲，民人饑、疫，盜賊不禁，刑人滿市，<span class="shu-ming">春秋</span>所記災異盡備。<span class="jiazhu">師古曰：言今皆備有之。靁，古雷字。<span class="shu-ming">春秋</span>所記：隱十一年、桓十八年、莊公三十二年、閔公二年、僖公三十三年、文公十八年、宣公十八年、成公十八年、襄公三十一年、昭公三十二年、定公十五年、哀公十四年，凡二百四十二年。</span>陛下視今爲治邪，亂邪？」</span>上曰：<span class="yinhao">「亦極亂耳，尙何道！」</span>房曰：<span class="yinhao">「今所任用者誰與？」</span><span class="jiazhu">道，言也。師古曰：與，讀曰歟。<span class="shu-ming">考異</span>曰：故資政殿學士邵亢得兩浙錢王寫本<span class="shu-ming">漢書</span>，無<span class="yinhao">「亂邪」</span>二字，有<span class="yinhao">「上曰：『亦極亂耳，尙何道！』房曰：『今』」</span>十二字；今取之。</span>上曰：<span class="yinhao">「然，幸其愈於彼，又以爲不在此人也。」</span><span class="jiazhu">師古曰：愈，猶勝也。言今之災異及政道，猶幸勝於往日，又不由所任之人。</span>房曰：<span class="yinhao">「夫前世之君，亦皆然矣。臣恐後之視今，猶今之視前也！」</span>上良久，乃曰：<span class="yinhao">「今爲亂者誰哉？」</span>房曰：<span class="yinhao">「明主宜自知之。」</span>上曰：<span class="yinhao">「不知也；如知，何故用之！」</span>房曰：<span class="yinhao">「上最所信任，與圖事帷幄之中，<span class="jiazhu">師古曰：圖，謀也。</span>進退天下之士者是矣。」</span>房指謂石顯，上亦知之，謂房曰：<span class="yinhao">「已諭。」</span><span class="jiazhu">師古曰：言已曉此意。</span>房罷出，後上亦不能退顯也。</p>
<p class="margin2" id="online_toc_34"><a class="gg-link" href="#online_toc_34" onclick="return changeColor(this);"></a>臣光曰：人君之德不明，則臣下雖欲竭忠，何自而入乎！觀京房所以曉孝元，可謂明白切至矣，而終不能寤，悲夫！<span class="shu-ming">詩</span>曰：<span class="yinhao">「匪面命之，言提其耳。匪手攜之，言示之事。」</span>又曰：<span class="yinhao">「誨爾諄諄，聽我藐藐。」</span><span class="jiazhu">皆<span class="shu-ming">大雅·抑</span>詩之辭也。鄭氏<span class="shu-ming">箋</span>曰：言我非但以手攜掣之，親示以其事之是非；我非但對面告語之，親提撕其耳。此言以敎導之熟，不可啓覺也。藐藐然，不入也。我敎告王，口語諄諄然，王聽聆之藐藐然。諄，之純翻，又之閏翻。藐，美角翻；<span class="shu-ming">爾雅</span>云：悶也。</span>孝元之謂矣！</p>
<p class="em2 strong" id="online_toc_35"><a class="gg-link" href="#online_toc_35" onclick="return changeColor(this);"></a><span class="yinwen">5</span>上令房上弟子曉知考功、課吏事者，欲試用之。房上<span class="yinhao">「中郎任良、姚平，願以爲刺史，試考功法；臣得通籍殿中，爲奏事，以防壅塞。」</span>石顯、五鹿充宗皆疾房，欲遠之，<span class="jiazhu">上，時掌翻。爲，于僞翻。塞，悉則翻。遠，于願翻。師古曰：欲出之，令遠去。</span>建言，宜試房爲郡守。<span class="jiazhu">師古曰：立議云然也。</span>帝於是以房爲魏郡太守，得以考功法治郡。<span class="jiazhu">治，直之翻。</span></p>
<p class="em2 strong" id="online_toc_36"><a class="gg-link" href="#online_toc_36" onclick="return changeColor(this);"></a>房自請：<span class="yinhao">「歲竟，乘傳奏事。」</span><span class="jiazhu">歲竟，歲終也。傳，知戀翻；下同。</span>天子許焉。房自知數以論議爲大臣所非，<span class="jiazhu">數，所角翻。</span>與石顯等有隙，不欲遠離左右，<span class="jiazhu">離，力智翻。</span>乃上封事曰：<span class="yinhao">「臣出之後，恐爲用事所蔽，身死而功不成，故願歲盡乘傳奏事，蒙哀見許。<span class="jiazhu">言蒙帝哀憐而許之。</span>乃辛巳，蒙氣復乘卦，太陽侵色，<span class="jiazhu">張晏曰：<span class="shu-ming">晉卦</span>、<span class="shu-ming">解卦</span>也。太陽侵色，謂<span class="shu-ming">大壯</span>也。原父曰：蒙氣起而太陽侵色，則太陽指日也。<span class="shu-ming">大壯</span>、<span class="shu-ming">解卦</span>可云太陽，而非所侵色也。京房<span class="shu-ming">易傳</span>曰：蒙如塵雲。臣私祿及親，茲謂罔辟，厥異蒙。大臣厭小臣，茲謂蔽蒙，微，日不明，若解不解。<span class="shu-ming">晉書·天文志</span>曰：凡連陰十日，晝不見日，夜不見月，亂風四起，欲雨而無雨，名曰<span class="yinhao">「蒙」</span>。復，扶又翻；下同。</span>此上大夫覆陽而上意疑也。<span class="jiazhu">據孟康<span class="shu-ming">註</span>：房以消息卦爲辟。辟，君也。息卦曰太陰，消卦曰太陽。其餘卦曰少陰、少陽，謂臣下也。上大夫覆陽，蓋以是候之。師古曰：覆，掩蔽也，音敷救翻。</span>己卯、庚辰之間，必有欲隔絕臣，令不得乘傳奏事者。」</span><span class="jiazhu">以辛巳蒙氣，占己卯、庚辰二日也。</span></p>
<p class="em2 strong" id="online_toc_37"><a class="gg-link" href="#online_toc_37" onclick="return changeColor(this);"></a>房未發，上令陽平侯王鳳承制詔房止無乘傳奏事。<span class="jiazhu">鳳，陽平侯王禁之子。</span>房意愈恐。秋，房去至新豐，因郵上封事<span class="jiazhu">師古曰：郵，行書者也，若今傳送文書矣。郵，音尤。</span>曰：<span class="yinhao">「臣前以六月中言<span class="shu-ming">遯卦</span>不效，法曰：『道人始去，寒涌水爲災。』<span class="jiazhu">法者，房占候之法，著之於書者也。師古曰：道人，有道術之人也。天氣寒，又有水涌出也。</span>至其七月，涌水出。臣弟子姚平謂臣曰：『房可謂知道，未可謂信道也。房言災異，未嘗不中。<span class="jiazhu">中，竹仲翻。</span>涌水已出，道人當逐死，尙復何言！』臣曰：『陛下至仁，於臣尤厚，雖言而死，臣猶言也。』<span class="jiazhu">師古曰：自云不避死也。</span>平又曰：『房可謂小忠，未可謂大忠也。<span class="jiazhu">小忠，謂以諫殺身而無益於國。大忠，謂諫行言聽而身與國同休也。</span>昔秦時趙高用事，有正先者，非刺高而死，<span class="jiazhu">孟康曰：姓正，名先，秦博士也。<span class="shu-ming">姓譜</span>曰：正姓，宋上卿正考父之後。</span>高威自此成，故秦之亂，正先趣之。』<span class="jiazhu">師古曰：趣，讀曰促。</span>今臣得出守郡，自詭效功，恐未效而死，惟陛下毋使臣塞涌水之異，<span class="jiazhu">師古曰：塞，當也。</span>當正先之死，爲姚平所笑。」</span></p>
<p class="em2 strong" id="online_toc_38"><a class="gg-link" href="#online_toc_38" onclick="return changeColor(this);"></a>房至陝，<span class="jiazhu">陝縣，屬弘農郡，周、召二伯東西分治，以陝爲界，卽此地也。陝，音式冉翻。</span>復上封事曰：<span class="yinhao">「臣前白願出任良試考功，臣得居內。議者知如此於身不利，臣不可蔽，故云『使弟子不若試師。』臣爲刺史，又當奏事，故復云『爲刺史，恐太守不與同心，不若以爲太守。』此其所以隔絕臣也。陛下不違其言而遂聽之，此乃蒙氣所以不解、太陽無色者也。臣去稍遠，太陽侵色益甚，願陛下毋難還臣而易逆天意！<span class="jiazhu">師古曰：易，輕也，音弋豉翻。</span>邪說雖安于人，天氣必變，<span class="jiazhu">言人君雖安其邪說而不之覺，天氣必爲之變而失其常。</span>故人可欺，天不可欺也，願陛下察焉！」</span></p>
<p class="em2 strong" id="online_toc_39"><a class="gg-link" href="#online_toc_39" onclick="return changeColor(this);"></a>房去月餘，竟徵下獄。初，淮陽憲王舅張博，傾巧無行，<span class="jiazhu">淮陽憲王欽，宣帝張倢伃之子，帝弟也。下，遐稼翻。行，下孟翻。</span>多從王求金錢，欲爲王求入朝。博從京房學，以女妻房。房每朝見，退輒爲博道其語。<span class="jiazhu">師古曰：所與天子言者，皆具說之。爲，于僞翻。妻，七細翻。</span>博因記房所說密語，令房爲王作求朝奏草，<span class="jiazhu">師古曰：草，謂爲文之藳草也。<span class="shu-ming">論語</span>，孔子曰：<span class="yinhao">「爲命，裨諶草創之。」</span></span>皆持柬與王，以爲信驗。<span class="jiazhu">淮陽國，在關東。</span>石顯知之，告<span class="yinhao">「房與張博通謀，非謗政治，歸惡天子，詿誤諸侯王。」</span><span class="jiazhu">治，直吏翻。詿，古賣翻。</span>皆下獄，棄市，<span class="jiazhu"><span class="shu-ming">考異</span>曰：<span class="shu-ming">元紀</span>及荀<span class="shu-ming">紀</span>，京房死皆在此年末。按<span class="shu-ming">房傳</span>，二月末上封事；去月餘，徵下獄。<span class="shu-ming">百官表</span>：<span class="yinhao">「八月，癸亥，匡衡爲御史大夫。」</span>房死必不在歲末也。<span class="shu-ming">紀</span>不知月日，故繫之歲末耳。</span>妻子徙邊。鄭弘坐與房善，免爲庶人。<span class="jiazhu">免御史大夫也。</span></p>
<p class="em2 strong" id="online_toc_40"><a class="gg-link" href="#online_toc_40" onclick="return changeColor(this);"></a><span class="yinwen">6</span>御史大丞陳咸數毀石顯，<span class="jiazhu">數，所角翻；下同。</span>久之，坐與槐里令朱雲善，漏泄省中語，<span class="jiazhu">時丞相韋玄成言雲暴虐無狀，陳咸在前聞之，以語雲；雲上書自訟。顯以此奏咸漏泄省中語。高帝三年，改廢丘爲槐里，屬右扶風。</span>石顯微伺知之，與雲皆下獄，髡爲城旦。</p>
<p class="em2 strong" id="online_toc_41"><a class="gg-link" href="#online_toc_41" onclick="return changeColor(this);"></a>石顯威權日盛，公卿以下畏顯，重足一迹。<span class="jiazhu">師古曰：言極恐懼，不敢自寬縱也。重，直龍翻。重足，累足也。累足而立，故一迹。</span>顯與中書僕射牢梁、少府五鹿充宗結爲黨友，<span class="jiazhu"><span class="shu-ming">姓譜</span>：牢姓，孔子弟子琴牢之後。</span>諸附倚者皆得寵位。民歌之曰：<span class="yinhao">「牢邪，石邪！五鹿客邪！印何纍纍，綬若若邪！」</span><span class="jiazhu">師古曰：纍纍，重積也。若若，長貌。纍，音力追翻。</span></p>
<p class="em2 strong" id="online_toc_42"><a class="gg-link" href="#online_toc_42" onclick="return changeColor(this);"></a>顯內自知擅權，事柄在掌握，恐天子一旦納用左右耳目以間己，<span class="jiazhu">間，音工莧翻。</span>乃時歸誠，取一信以爲驗。顯嘗使至諸官，有所徵發，<span class="jiazhu">使，疏吏翻。將命曰使。諸官，諸官府也。</span>顯先自白：<span class="yinhao">「恐後漏盡宮門閉，請使詔吏開門，」</span>上許之。顯故投夜還，稱詔開門入。後果有上書告<span class="yinhao">「顯顓命，矯詔開宮門」</span>，天子聞之，笑以其書示顯。顯因泣曰：<span class="yinhao">「陛下過私小臣，屬任以事，<span class="jiazhu">師古曰：過，猶誤也。屬，委也。屬，音之欲翻。</span>羣下無不嫉妬，欲陷害臣者，事類如此非一，唯獨明主知之。愚臣微賤，誠不能以一軀稱快萬衆，<span class="jiazhu">稱，音尺孕翻。</span>任天下之怨；<span class="jiazhu">師古曰：任，猶當也。任，音壬。</span>臣願歸樞機職，受後宮掃除之役，死無所恨。唯陛下哀憐財幸，<span class="jiazhu">師古曰：財，與裁同。</span>以此全活小臣！」</span>天子以爲然而憐之，數勞勉顯，加厚賞賜，<span class="jiazhu">數，所角翻。勞，力到翻。</span>賞賜及賂遺訾一萬萬。<span class="jiazhu">遺，于季翻。師古曰：賂遺，謂百官羣下所遺也。訾，讀與貲同。</span>初，顯聞衆人匈匈，言己殺前將軍蕭望之，<span class="jiazhu">事見上卷初元二年。</span>恐天下學士訕己，<span class="jiazhu">師古曰：訕，謗也，音所諫翻。</span>以諫大夫貢禹明經著節，乃使人致意，深自結納，因薦禹天子，歷位九卿，禮事之甚備。議者於是或稱顯，以爲不妬譖望之矣。<span class="jiazhu">薦貢禹事當在顯譖殺京房、陷陳咸之前，故以初字發語。</span>顯之設變詐以自解免，取信人主者，皆此類也。</p>
<p class="margin2" id="online_toc_43"><a class="gg-link" href="#online_toc_43" onclick="return changeColor(this);"></a>荀悅曰：夫佞臣之惑君主也甚矣，故孔子曰：<span class="yinhao">「遠佞人。」</span><span class="jiazhu"><span class="shu-ming">論語</span>孔告顏淵之言。遠，于願翻；下同。</span>非但不用而已，乃遠而絕之，隔塞其源，<span class="jiazhu">塞，悉則翻。</span>戒之極也。孔子曰：<span class="yinhao">「政者，正也。」</span><span class="jiazhu"><span class="shu-ming">論語</span>，孔子答季康子之言。</span>夫要道之本，正己而已矣。平直眞實者，正之主也。故德必核其眞，然後授其位；能必核其眞，然後授其事；功必核其眞，然後授其賞；罪必核其眞，然後授其刑；行必核其眞，然後貴之；言必核其眞，然後信之；物必核其眞，然後用之；事必核其眞，然後脩之。<span class="jiazhu">核，與覈同；謂精確得其實也。行，下孟翻。</span>故衆正積於上，萬事實於下，先王之道，如斯而已矣！</p>
<p class="em2 strong" id="online_toc_44"><a class="gg-link" href="#online_toc_44" onclick="return changeColor(this);"></a><span class="yinwen">7</span>八月，癸亥，以光祿勳匡衡爲御史大夫。<span class="jiazhu">鄭弘坐京房免，以衡代之。</span></p>
<p class="em2 strong" id="online_toc_45"><a class="gg-link" href="#online_toc_45" onclick="return changeColor(this);"></a><span class="yinwen">8</span>閏月，丁酉，太皇太后上官氏崩。<span class="jiazhu">此昭帝上官后也。</span></p>
<p class="em2 strong" id="online_toc_46"><a class="gg-link" href="#online_toc_46" onclick="return changeColor(this);"></a><span class="yinwen">9</span>冬，十一月，齊、楚地震，<span class="jiazhu">此指齊、楚古國之大界。</span>大雨雪，樹折，屋壞。<span class="jiazhu">雨，于具翻。折，而設翻。</span></p>
<div class="yeartoc" id="year_toc_036"><p class="strong" id="online_toc_47"><a class="gg-link" href="#online_toc_47" onclick="return changeColor(this);"></a><span class="section" id="title-8"><span data-head-description="孝元皇帝下" data-head-level="h4" data-head-title="建昭三年">三年</span></span><span class="biaozhusup" data-rel="">（乙酉、前三六年）</span></p></div>
<p class="em2 strong" id="online_toc_48"><a class="gg-link" href="#online_toc_48" onclick="return changeColor(this);"></a><span class="yinwen">1</span>夏，六月，甲辰，扶陽共侯韋玄成薨。<span class="jiazhu">共，音恭。</span></p>
<p class="em2 strong" id="online_toc_49"><a class="gg-link" href="#online_toc_49" onclick="return changeColor(this);"></a><span class="yinwen">2</span>秋，七月，匡衡爲丞相。戊辰，衞尉李延壽爲御史大夫。</p>
<p class="em2 strong" id="online_toc_50"><a class="gg-link" href="#online_toc_50" onclick="return changeColor(this);"></a><span class="yinwen">3</span>冬，使西域都護、騎都尉北地甘延壽、副校尉山陽陳湯<span class="jiazhu">師古曰：言延壽及湯本充西域之使，故先言使而後序其官職及姓名。使，疏吏翻。</span>共誅斬<span class="jiaozhusup">【章：乙十一行本「斬」下有「匈奴」二字；孔本同。】</span>郅支單于於康居。</p>
<p class="em2 strong" id="online_toc_51"><a class="gg-link" href="#online_toc_51" onclick="return changeColor(this);"></a>始，郅支單于自以大國，威名尊重，又乘勝驕，<span class="jiazhu">郅支嘗破殺閏振，攻破呼韓邪，又殺伊利目，屢破烏孫兵，故乘勝氣而驕也。</span>不爲康居王禮，怒殺康居王女<span class="jiazhu">康居王以女妻郅支，事見上卷初元五年。</span>及貴人、人民數百，或支解投都賴水中；<span class="jiazhu">師古曰：支解，謂截其四支。都賴，郅支水名。余謂都賴水在康居國郅支城旁。</span>發民作城，日作五百人，二歲乃已。又遣使責闔蘇、大宛諸國歲遺，<span class="jiazhu">師古曰：胡廣云：康居北可一千里有國名奄蔡，一名闔蘇。然則闔蘇卽奄蔡也。歲遺者，年常所獻之物。遺，弋季翻。</span>不敢不予。<span class="jiazhu">予，讀曰與。</span>漢遣使三輩至康居，求谷吉等死，<span class="jiazhu">殺谷吉見上卷初元五年。師古曰：死，尸也。</span>郅支困辱使者，不肯奉詔；而因都護上書，言<span class="yinhao">「居困戹，願歸計強漢，遣子入侍。」</span><span class="jiazhu">師古曰：故爲此言以調戲也。歸計，謂歸附而受計策也。</span>其驕嫚如此。</p>
<p class="em2 strong" id="online_toc_52"><a class="gg-link" href="#online_toc_52" onclick="return changeColor(this);"></a>湯爲人沈勇，有大慮，<span class="jiazhu">沈，持林翻。</span>多策略，喜奇功，<span class="jiazhu">師古曰：喜，音許吏翻。</span>與延壽謀曰：<span class="yinhao">「夷狄畏服大種，其天性也。<span class="jiazhu">種，章勇翻。</span>西域本屬匈奴，<span class="jiazhu">武帝雖通西域，匈奴猶役屬之；至宣帝時，朝呼韓邪，降日逐，西域乃咸屬漢。</span>今郅支單于威名遠聞，<span class="jiazhu">聞，音問。</span>侵陵烏孫、大宛，<span class="jiazhu">宛，於元翻。</span>常爲康居畫計，欲降服之；<span class="jiazhu">爲，于僞翻。降，戶江翻。</span>如得此二國，數年之間，城郭諸國危矣。且其人剽悍，<span class="jiazhu">師古曰：剽，輕也。悍，勇也。剽，平妙翻，又匹妙翻。悍，胡幹翻，又下罕翻。</span>好戰伐，數取勝；久畜之，必爲西域患。<span class="jiazhu">好，呼到翻。數，所角翻。畜，許六翻。</span>雖所在絕遠，蠻夷無金城、強弩之守。如發屯田吏士，<span class="jiazhu">卽屯田車師者。</span>敺從烏孫衆兵，<span class="jiazhu">師古曰：驅率之令隨從也。敺，與驅同；下同。</span>直指其城下，彼亡則無所之，守則不足自保，<span class="jiazhu">師古曰：之，往也。保，安也。</span>千載之功可一朝而成也！」</span><span class="jiazhu">載，子亥翻。</span>延壽以爲然；欲奏請之。湯曰：<span class="yinhao">「國家與公卿議，<span class="jiazhu">此時已稱天子爲國家，非至東都始然也。</span>大策非凡所見，事必不從。」</span><span class="jiazhu">師古曰：言凡庸之人不能遠見，將壞其事也。</span>延壽猶與不聽。<span class="jiazhu">與，讀曰豫；卽猶豫也。</span>會其久病；湯獨矯制發城郭諸國兵、車師戊己校尉屯田吏士。<span class="jiazhu">戊己校尉屯田車師。</span>延壽聞之，驚起，欲止焉。湯怒，按劍叱延壽曰：<span class="yinhao">「大衆已集會，豎子欲沮衆邪！」</span><span class="jiazhu">師古曰：沮，止也，壞也，音材汝翻。</span>延壽遂從之。部勒行陳，<span class="jiazhu">行，戶剛翻。陳，讀曰陣。</span>漢兵、胡兵合四萬餘人。延壽、湯上疏自劾奏矯制，<span class="jiazhu">劾，戶槪翻。自劾，自奏其矯制之罪也。</span>陳言兵狀，卽日引軍分行，別爲六校：<span class="jiazhu">別，彼列翻，分也。按<span class="shu-ming">湯傳</span>，益置陽威、合騎、白虎之校，併副校尉、戊校尉、己校尉爲六校。校，戶敎翻。</span>其三校從南道踰葱領，徑大宛；其三校都護自將，發溫宿國，從北道入赤谷，過烏孫，<span class="jiazhu">溫宿國，東至都護治所二千三百八十里，北至烏孫赤谷六百一十里。</span>涉康居界，至闐池西。而康居副王抱闐將數千騎寇赤谷城東，<span class="jiazhu">文穎曰：闐，音塡。</span>殺略大昆彌千餘人，敺畜產甚多，從後與漢軍相及，頗寇盜後重。<span class="jiazhu">師古曰：重，謂輜重也，音直用翻。</span>湯縱胡兵擊之，殺四百六十人，得其所略民四百七十人，還付大昆彌，其馬、牛、羊以給軍食。又捕得抱闐貴人伊奴毒。入康居東界，令軍不得爲寇。<span class="jiazhu">師古曰：勿抄掠也。</span>間呼其貴人屠墨見之，<span class="jiazhu">師古曰：間，謂密呼也。間，古莧翻。</span>諭以威信，與飲、盟，遣去。<span class="jiazhu">旣與之飲，又與之盟也。</span>徑引行，未至單于城可六十里，止營。復捕得康居貴人具<span class="jiaozhusup">【章：乙十一行本「具」作「貝」；下同；退齋校同。】</span>色子男開牟以爲導。<span class="jiazhu">復，扶又翻。</span>具色子，卽屠墨母之弟，<span class="jiazhu">師古曰：母之弟，卽謂舅者。</span>皆怨單于，由是具知郅支情。明日，引行，未至城三十里，止營。</p>
<p class="em2 strong" id="online_toc_53"><a class="gg-link" href="#online_toc_53" onclick="return changeColor(this);"></a>單于遣使問：<span class="yinhao">「漢兵何以來？」</span>應曰：<span class="yinhao">「單于上書言：『居困戹，願歸計強漢，身入朝見。』<span class="jiazhu">朝，直遙翻。見，賢遍翻。</span>天子哀閔單于，棄大國，屈意康居，故使都護將軍來迎單于妻子。<span class="jiazhu">當此時，甘延壽止爲西域都護；以將兵故稱將軍。至光武時，遂以賈復爲都護將軍。復之都護，蓋護諸將也。</span>恐左右驚動，故未敢至城下。」</span>使數往來相答報，<span class="jiazhu">數，所角翻；下同。</span>延壽、湯因讓之：<span class="jiazhu">師古曰：讓，責也。</span><span class="yinhao">「我爲單于遠來，<span class="jiazhu">爲，于僞翻。</span>而至今無名王、大人見將軍受事者，<span class="jiazhu">師古曰：名王，諸王之貴者。受事，受敎命而供事也。</span>何單于忽大計，失客主之禮也！<span class="jiazhu">師古曰：忽，忘也，又輕也。</span>兵來道遠，人畜罷極，食度且盡，<span class="jiazhu">師古曰：罷，讀曰疲。度，音大各翻。</span>恐無以自還，願單于與大臣審計策！」</span></p>
<p class="em2 strong" id="online_toc_54"><a class="gg-link" href="#online_toc_54" onclick="return changeColor(this);"></a>明日，前至郅支城都賴水上，離城三里，<span class="jiazhu">離，力智翻。</span>止營傅陳。<span class="jiazhu">師古曰：傅，讀曰敷，布也。陳，讀曰陣；下同。</span>望見單于城上立五采幡幟，<span class="jiazhu">幟，昌志翻。</span>數百人被甲乘城；<span class="jiazhu">師古曰：乘，謂登之備守也。被，皮義翻；下同。</span>又出百餘騎往來馳城下，步兵百餘人夾門魚鱗陳，<span class="jiazhu">師古曰：言其相接次，形若魚鱗。</span>講習用兵。城上人更招漢軍曰：<span class="yinhao">「鬭來！」</span><span class="jiazhu">師古曰：更，互也，音工衡翻。</span>百餘騎馳赴營，營皆張弩持滿指之，騎引卻。頗遣吏士射城門騎、步兵，<span class="jiazhu">射，而亦翻；下同。</span>騎、步兵皆入。延壽、湯令軍：<span class="yinhao">「聞鼓音，皆薄城下，<span class="jiazhu">薄，伯各翻。</span>四面圍城，各有所守，穿𡐛，塞門戶，<span class="jiazhu">𡐛，卽塹字，音尺艷翻。塞，悉則翻。</span>鹵楯爲前，戟弩爲後，<span class="jiazhu">楯，食尹翻。</span>仰射城樓上人。」</span>樓上人下走；土城外有重木城，<span class="jiazhu">重，直龍翻。</span>從木城中射，頗殺傷外人。外人發薪燒木城，<span class="jiazhu">孔穎達曰：薪，樵也。大樵曰薪。<span class="shu-ming">詩</span>云：析薪如之何？匪斧不克。是大，故用斧也。</span>夜，數百騎欲出，外迎射，殺之。</p>
<p class="em2 strong" id="online_toc_55"><a class="gg-link" href="#online_toc_55" onclick="return changeColor(this);"></a>初，單于聞漢兵至，欲去，疑康居怨己，爲漢內應，又聞烏孫諸國兵皆發，自以無所之。<span class="jiazhu">言郅支自計無所往而可也。</span>郅支已出，復還，<span class="jiazhu">復，扶又翻。</span>曰：<span class="yinhao">「不如堅守。漢兵遠來，不能久攻。」</span>單于乃被甲在樓上，<span class="jiazhu">被，皮義翻。</span>諸閼氏、夫人數十皆以弓射外人。外人射中單于鼻，<span class="jiazhu">中，竹仲翻。</span>諸夫人頗死；單于乃下。夜過半，木城穿；中人卻入土城，乘城呼。<span class="jiazhu">中人，本城中人也。師古曰：呼，音火故翻；下同。</span>時康居兵萬餘騎，分爲十餘處，四面環城，亦與相應和。<span class="jiazhu">師古曰：環，繞也，音宦。和，胡臥翻。</span>夜，數奔營，不利，輒卻。平明，四面火起，吏士喜，大呼乘之，<span class="jiazhu">師古曰：乘，逐也。余謂乘，駕也；乘火起之勢而駕之也。</span>鉦、鼓聲動地。<span class="jiazhu">鉦，音征，鐃也，其狀似鈴。杜佑曰：鐲，鉦也。形如小鍾，軍行鳴之，以爲鼓節。<span class="shu-ming">周禮</span>：以金鐲節鼓。近代有大銅疊，懸而擊之，以節鼓，曰鉦。</span>康居兵引卻；漢兵四面推鹵楯，<span class="jiazhu">推，吐雷翻。</span>並入土城中。單于男女百餘人走入大內。<span class="jiazhu">師古曰：大內，單于之內室也。</span>漢兵縱火，吏士爭入，單于被創死。<span class="jiazhu">被，皮義翻。創，初良翻。</span>軍候假丞杜勳斬單于首。<span class="jiazhu">漢制，軍行有各部校尉；部下有曲，曲有軍候一人。又都護有副校尉，秩比二千石；丞一人，司馬、候、千人各二人。杜勳本爲軍候而假丞也。</span>得漢使節二及谷吉等所齎帛書；諸鹵獲以畀得者。<span class="jiazhu">師古曰：畀，與也，各以與所得人；音必寐翻。</span>凡斬閼氏、太子、名王以下千百一十八級；<span class="jiazhu">閼，於焉翻。氏，音支。</span>生虜百四十五人，降虜千餘人，賦予城郭諸國所發十五王。<span class="jiazhu">降，戶江翻。師古曰：賦，謂班與之也。所發十五王，謂所發諸國之王，領兵共圍郅支單于者也。予，讀曰與。</span></p>
<div class="yeartoc" id="year_toc_035"><p class="strong" id="online_toc_56"><a class="gg-link" href="#online_toc_56" onclick="return changeColor(this);"></a><span class="section" id="title-9"><span data-head-description="孝元皇帝下" data-head-level="h4" data-head-title="建昭四年">四年</span></span><span class="biaozhusup" data-rel="">（丙戌、前三五年）</span></p></div>
<p class="em2 strong" id="online_toc_57"><a class="gg-link" href="#online_toc_57" onclick="return changeColor(this);"></a><span class="yinwen">1</span>春，正月，郅支首至京師。延壽、湯上疏曰：<span class="yinhao">「臣聞天下之大義當混爲一，<span class="jiazhu">師古曰：混，同也，音胡本翻。余謂混爲一者，合四海之內，同稟命於一人，天下之治出於一也。</span>昔有唐、虞，今有強漢。匈奴呼韓邪單于已稱北藩，唯郅支單于叛逆，未伏其辜，大夏之西，以爲強漢不能臣也。<span class="jiazhu">大夏，西域國名，在大宛西南。師古曰：謂漢爲不能使郅支臣服也。</span>郅支單于慘毒行於民，大惡通於天；臣延壽、臣湯將義兵，行天誅，賴陛下神靈，陰陽並應，天氣精明，陷陳克敵，<span class="jiazhu">陳，讀曰陣。</span>斬郅支首及名王以下，宜縣頭槀街蠻夷邸間，<span class="jiazhu">晉灼曰：槀街，<span class="shu-ming">黃圖</span>在長安城門內。師古曰：槀街，街名，蠻夷邸在此街也。邸，若今客館也。又曰：蠻夷邸，若今鴻臚館。崔浩以爲<span class="yinhao">「槀」</span>當作<span class="yinhao">「橐」</span>；橐街，卽銅駝街也。此說失之。銅駝街在雒陽，西京無也。縣，讀曰懸；下同。</span>以示萬里，明犯強漢者，雖遠必誅！」</span>丞相匡衡等以爲：<span class="yinhao">「方春掩骼、埋胔之時，<span class="jiazhu"><span class="shu-ming">禮記·月令</span>：孟春，掩骼、埋胔。<span class="shu-ming">註</span>云：謂死氣逆生氣也。應劭曰：禽獸之骨曰骼，骼，大也；鳥鼠之骨曰胔，胔，可惡也。臣瓚曰：枯骨曰骼；有肉曰胔。師古曰：瓚說是也。骼，音工客翻。胔，音才賜翻。</span>宜勿縣。」</span>詔縣十日，乃埋之；仍告祠郊廟，赦天下。羣臣上壽，置酒。</p>
<p class="em2 strong" id="online_toc_58"><a class="gg-link" href="#online_toc_58" onclick="return changeColor(this);"></a><span class="yinwen">2</span>六月，甲申，中山哀王竟薨。哀王者，帝之少弟，與太子游學相長大。<span class="jiazhu">游，謂宴游。學，謂講學。師古曰：同處長養，以至於壯大。少，詩照翻。長，知兩翻。</span>及薨，太子前弔。上望見太子，感念哀王，悲不能自止。太子旣至前，不哀，上大恨曰：<span class="yinhao">「安有人不慈仁，而可以奉宗廟，爲民父母者乎！」</span>是時駙馬都尉、侍中史丹護太子家，<span class="jiazhu">護，監護也。</span>上以責謂丹，<span class="jiazhu">師古曰：謂者，告語也。</span>丹免冠謝曰：<span class="yinhao">「臣誠見陛下哀痛中山王，至以感損。<span class="jiazhu">謂哀感而神氣爲之耗損。</span>向者太子當進見，<span class="jiazhu">見，賢遍翻；下同。</span>臣竊戒屬，毋涕泣，感傷陛下；<span class="jiazhu">師古曰：屬，音之欲翻。</span>罪乃在臣，當死！」</span>上以爲然，意乃解。</p>
<p class="em2 strong" id="online_toc_59"><a class="gg-link" href="#online_toc_59" onclick="return changeColor(this);"></a><span class="yinwen">3</span>藍田地震，山崩，壅霸水；安陵岸崩，壅涇水，涇水逆流。<span class="jiazhu">藍田縣屬京兆。<span class="shu-ming">水經</span>：霸水出藍田縣藍田谷，過霸陵縣，西北流注于渭。孟康曰：安陵岸，惠帝陵帝涇水岸也。</span></p>
<div class="yeartoc" id="year_toc_034"><p class="strong" id="online_toc_60"><a class="gg-link" href="#online_toc_60" onclick="return changeColor(this);"></a><span class="section" id="title-10"><span data-head-description="孝元皇帝下" data-head-level="h4" data-head-title="建昭五年">五年</span></span><span class="biaozhusup" data-rel="">（丁亥、前三四年）</span></p></div>
<p class="em2 strong" id="online_toc_61"><a class="gg-link" href="#online_toc_61" onclick="return changeColor(this);"></a><span class="yinwen">1</span>春，三月，赦天下。</p>
<p class="em2 strong" id="online_toc_62"><a class="gg-link" href="#online_toc_62" onclick="return changeColor(this);"></a><span class="yinwen">2</span>夏，六月，庚申，復戾園。</p>
<p class="em2 strong" id="online_toc_63"><a class="gg-link" href="#online_toc_63" onclick="return changeColor(this);"></a><span class="yinwen">3</span>壬申晦，日有食之。</p>
<p class="em2 strong" id="online_toc_64"><a class="gg-link" href="#online_toc_64" onclick="return changeColor(this);"></a><span class="yinwen">4</span>秋，七月，庚子，復太上皇寢廟園、原廟、昭靈后、武哀王、昭哀后、衞思后園。時上寢疾，久不平，以爲祖宗譴怒，故盡復之；唯郡國廟遂廢云。<span class="jiazhu">永光四年，罷園廟。</span></p>
<p class="em2 strong" id="online_toc_65"><a class="gg-link" href="#online_toc_65" onclick="return changeColor(this);"></a><span class="yinwen">5</span>是歲，徙濟陽王康爲山陽王。<span class="jiazhu">濟，子禮翻。</span></p>
<p class="em2 strong" id="online_toc_66"><a class="gg-link" href="#online_toc_66" onclick="return changeColor(this);"></a><span class="yinwen">6</span>匈奴呼韓邪單于聞郅支旣誅，且喜且懼；<span class="jiazhu">喜者，以郅支旣誅而己無後患也。懼者，以漢威強，懼復得罪而滅亡如郅支也。</span>上書，願入朝見。<span class="jiazhu">朝，直遙翻。</span></p>
<div class="yeartoc" id="year_toc_033"><p class="strong" id="online_toc_67"><a class="gg-link" href="#online_toc_67" onclick="return changeColor(this);"></a><span class="section" id="title-11"><span data-head-description="孝元皇帝下" data-head-level="h4" data-head-title="竟寧元年">竟寧元年</span></span><span class="biaozhusup" data-rel="">（戊子、前三三年）</span><span class="jiazhu">應劭曰：呼韓邪單于願保塞，邊竟得以安寧，故以冠元也。師古曰：據如應說，竟讀爲境。古之用字，境、竟實同。但詔云<span class="yinhao">「長無兵革之事」</span>，竟者，終極之言，言永永安寧也。旣無兵革，中外安寧，豈止境上。若依本字而讀，義更弘通也。</span></p></div>
<p class="em2 strong" id="online_toc_68"><a class="gg-link" href="#online_toc_68" onclick="return changeColor(this);"></a><span class="yinwen">1</span>春，正月，匈奴呼韓邪單于來朝，自言願壻漢氏以自親。<span class="jiazhu">師古曰：言欲取漢女而身爲漢家壻。</span>帝以後宮良家子王嬙字昭君賜單于。<span class="jiazhu">嬙，音牆。</span>單于驩喜，上書<span class="yinhao">「願保塞上谷以西至敦煌，<span class="jiazhu">師古曰：保，守也。自請保守之，令無寇盜。敦，徒門翻。</span>傳之無窮。請罷邊備塞吏卒，以休天子人民。」</span>天子下有司議，<span class="jiazhu">下，遐稼翻。</span>議者皆以爲便。郎中侯應習邊事，以爲不可許。上問狀，應曰：<span class="yinhao">「周、秦以來，匈奴暴桀，寇侵邊境；漢興，尤被其害。<span class="jiazhu">被，皮義翻；下同。</span>臣聞北邊塞至遼東，外有陰山，東西千餘里，草木茂盛，多禽獸，本冒頓單于依阻其中，治作弓矢，來出爲寇，是其苑囿也。<span class="jiazhu">冒，如字，又莫北翻。治，直之翻。</span>至孝武世，出師征伐，斥奪此地，攘之於幕北，<span class="jiazhu">師古曰：斥，開也。攘，卻也，音人羊翻。</span>建塞徼，起亭隧，<span class="jiazhu">徼，吉弔翻，境也，小路也。循，察也。師古曰：隧，謂深開小道而行，避敵抄寇也，音遂。</span>築外城，設屯戍以守之，然後邊境用得少安。幕北地平，少草木，多大沙，<span class="jiazhu">所謂大磧也。少，詩沼翻；下同。</span>匈奴來寇，少所蔽隱；從塞以南，徑深山谷，往來差難。邊長老言：『匈奴失陰山之後，過之未嘗不哭也！』<span class="jiazhu">長，知兩翻。</span>如罷備塞吏卒，示夷狄之大利，不可一也。今聖德廣被，天覆匈奴，<span class="jiazhu">師古曰：如天之覆也。被，皮義翻。覆，敷又翻。</span>匈奴得蒙全活之恩，稽首來臣。夫夷狄之情，困則卑順，強則驕逆，天性然也。前已罷外城，<span class="jiazhu">事見二十四卷宣帝地節二年。</span>省亭隧，<span class="jiaozhusup">【章：乙十一行本「隧」下有「令」字；孔本同；張校同。】</span>纔足以候望，通烽火而已。古者安不忘危，不可復罷，二也。<span class="jiazhu">復，扶又翻。</span>中國有禮義之敎，刑罰之誅，愚民猶尙犯禁；又況單于，能必其衆不犯約哉！三也。<span class="jiazhu">師古曰：必，極也；極保之也。毛晃曰：必，定辭也。</span>自中國尙建關梁以制諸侯，<span class="jiazhu">關、梁，設於水、陸要會之處。因山陿而設塞以譏陸行者爲關，或立石，或架木，或維舟絕水以護舟行者爲梁。</span>所以絕臣下之覬欲也。<span class="jiazhu">師古曰：覬，音冀。</span>設塞徼，置屯戍，非獨爲匈奴而已，亦爲諸屬國降民本故匈奴之人，恐其思舊逃亡，四也。<span class="jiazhu">爲，于僞翻。</span>近西羌保塞，與漢人交通，吏民貪利，侵盜其畜產、妻子，以此怨恨，起而背畔。<span class="jiazhu">背，蒲妹翻。</span>今罷乘塞，則生嫚易分爭之漸，五也。<span class="jiazhu">師古曰：乘塞，登之而守也。嫚易，猶欺侮也。易，音弋豉翻。</span>往者從軍多沒不還者，子孫貧困，一旦亡出，從其親戚，六也。又邊人奴婢愁苦，欲亡者多，曰：<span class="jiaozhusup">【張：「曰」作「日」。】</span>『聞匈奴中樂，<span class="jiazhu">樂，音洛。</span>無柰候望急何！』然時有亡出塞者，七也。盜賊桀黠，羣輩犯法，如其窘急，亡走北出，則不可制，八也。<span class="jiazhu">黠，下八翻。</span>起塞以來百有餘年，<span class="jiazhu">自武帝起塞時，至此時百有餘年。</span>非皆以土垣也，或因山巖、石、木、谿谷、水門，稍稍平之，卒徒築治，功費久遠，不可勝計。<span class="jiazhu">治，直之翻；下同。勝，音升。</span>臣恐議者不深慮其終始，欲以壹切省繇戍，<span class="jiazhu">師古曰：壹切者，權時之事，非經常也。猶如以刀切物，苟取整齊，不顧長短縱橫，故言一切。繇，古傜字通。</span>十年之外，百歲之內，卒有他變，障塞破壞，亭隧滅絕，當更發屯繕治，累歲<span class="jiaozhusup">【章：乙十一行本「歲」作「世」；孔本同。】</span>之功不可卒復，九也。<span class="jiazhu">師古曰：卒，皆讀曰猝。</span>如罷戍卒，省候望，單于自以保塞守禦，必深德漢，<span class="jiazhu">師古曰：於漢自稱恩德也。</span>請求無已；小失其意，則不可測。開夷狄之隙，虧中國之固，十也。非所以永持至安，威制百蠻之長策也！」</span>對奏，天子有詔：<span class="yinhao">「勿議罷邊塞事。」</span>使車騎將軍嘉口諭單于<span class="jiazhu">師古曰：將軍許嘉也。諭，謂曉告。</span>曰：<span class="yinhao">「單于上書願罷北塞吏士屯戍，子孫世世保塞。單于鄕慕禮義，<span class="jiazhu">鄕，讀曰嚮。</span>所以爲民計者甚厚，此長久之策也。朕甚嘉之！中國四方皆有關梁障塞，非獨以備塞外也，亦以防中國姦邪放縱，出爲寇害，故明法度以專衆心也。<span class="jiazhu">專，壹也。</span>敬諭單于之意，<span class="jiazhu">師古曰：言已曉知其意也。</span>朕無疑焉。爲單于怪其不罷，<span class="jiazhu">爲，于僞翻；下同。</span>故使嘉曉單于。」</span><span class="jiazhu">毛晃曰：曉，開諭也。</span>單于謝曰：<span class="yinhao">「愚不知大計，天子幸使大臣告語，甚厚！」</span><span class="jiazhu">語，牛倨翻。</span></p>
<p class="em2 strong" id="online_toc_69"><a class="gg-link" href="#online_toc_69" onclick="return changeColor(this);"></a>初，左伊秩訾爲呼韓邪畫計歸漢，<span class="jiazhu">事見二十七卷宣帝甘露元年。</span>竟以安定。其後或讒伊秩訾自伐其功，<span class="jiazhu">師古曰：伐，謂矜其功力。余謂此言其矜畫計定匈奴之功耳，非力也。</span>常鞅鞅，呼韓邪疑之；伊秩訾懼誅，將其衆千餘人降漢，漢以爲關內侯，食邑三百戶，令佩其王印綬。<span class="jiazhu">師古曰：雖於漢爲關內侯，而依匈奴王號與印綬。</span>及呼韓邪來朝，與伊秩訾相見，謝曰：<span class="yinhao">「王爲我計甚厚，令匈奴至今安寧，王之力也，德豈可忘！我失王意，使王去，不復顧留，<span class="jiazhu">師古曰：言不復顧念而留住匈奴中。</span>皆我過也。今欲白天子，請王歸庭。」</span><span class="jiazhu">歸單于庭也。</span>伊秩訾曰：<span class="yinhao">「單于賴天命，自歸於漢，得以安寧，單于神靈，天子之祐也，我安得力！旣已降漢，又復歸匈奴，是兩心也。願爲單于侍使於漢，不敢聽命！」</span><span class="jiazhu">師古曰：言爲單于充使留侍於漢，不能還匈奴。使，疏吏翻。</span>單于固請，不能得而歸。</p>
<p class="em2 strong" id="online_toc_70"><a class="gg-link" href="#online_toc_70" onclick="return changeColor(this);"></a>單于號王昭君爲寧胡閼氏；<span class="jiazhu">師古曰：言胡得之，國以安寧也。</span>生一男伊屠智牙師，爲右日逐王。</p>
<p class="em2 strong" id="online_toc_71"><a class="gg-link" href="#online_toc_71" onclick="return changeColor(this);"></a><span class="yinwen">2</span>皇太子冠。<span class="jiazhu">冠，古玩翻。</span></p>
<p class="em2 strong" id="online_toc_72"><a class="gg-link" href="#online_toc_72" onclick="return changeColor(this);"></a><span class="yinwen">3</span>二月，御史大夫李延壽卒。</p>
<p class="em2 strong" id="online_toc_73"><a class="gg-link" href="#online_toc_73" onclick="return changeColor(this);"></a><span class="yinwen">4</span>初，石顯見馮奉世父子爲公卿著名，女又爲昭儀在內；<span class="jiazhu">馮昭儀，卽馮倢伃，進號昭儀。</span>顯心欲附之，薦言：<span class="yinhao">「昭儀兄謁者逡脩敕，宜侍幄帷。」</span><span class="jiazhu">師古曰：逡，音千旬翻。敕，整也。</span>天子召見，欲以爲侍中。<span class="jiazhu">見，賢遍翻。</span>逡請間言事。上聞逡言顯專權，大怒，罷逡歸郎官。及御史大夫缺，在位多舉逡兄大鴻臚野王；<span class="jiazhu">臚，陵如翻。</span>上使尙書選第中二千石，<span class="jiazhu">選第者，選其有行能者，而第其高下之次也。</span>而野王行能第一。<span class="jiazhu">行，下孟翻。</span>上以問顯，顯曰：<span class="yinhao">「九卿無出野王者；然野王，親昭儀兄，臣恐後世必以陛下度越衆賢，<span class="jiazhu">師古曰：度，過也。</span>私後宮親以爲三公。」</span>上曰：<span class="yinhao">「善，吾不見是！」</span><span class="jiazhu">師古曰：言不見此理。</span>因謂羣臣曰：<span class="yinhao">「吾用野王爲三公，後世必謂我私後宮親屬，以野王爲比。」</span><span class="jiazhu">師古曰：比，例也，音必寐翻，當音毗寐翻。</span>三月，丙寅，詔曰：<span class="yinhao">「剛強堅固，確然亡欲，大鴻臚野王是也。<span class="jiazhu">亡，古無字通。</span>心辨善辭，<span class="jiazhu">言心辨於是非而善於辭令。辨，別也。</span>可使四方，少府五鹿充宗是也。<span class="jiazhu">使，疏吏翻。</span>廉潔節儉，太子少傅張譚是也。其以少傅爲御史大夫。」</span><span class="jiazhu">以詔褒之次第，不用五鹿充宗而用張譚，何也？帝亦知充宗爲石顯之黨也。</span></p>
<p class="em2 strong" id="online_toc_74"><a class="gg-link" href="#online_toc_74" onclick="return changeColor(this);"></a><span class="yinwen">5</span>河南太守九江召信臣爲少府。信先爲南陽太守，後遷河南，治行常第一。視民如子，好爲民興利，躬勸耕稼，開通溝瀆，戶口增倍。吏民親愛，號曰<span class="yinhao">「召父」</span>。<span class="jiazhu">師古曰：召，讀曰邵。治，直吏翻。行，下孟翻。好，呼到翻。</span></p>
<p class="em2 strong" id="online_toc_75"><a class="gg-link" href="#online_toc_75" onclick="return changeColor(this);"></a><span class="yinwen">6</span>癸卯，<span class="jiaozhusup">【章：乙十一行本「卯」作「未」；孔本同；張校同；退齋校同；傳校同。】</span>復孝惠皇帝寢廟園、孝文太后、孝昭太后寢園。<span class="jiazhu">永光五年，毀惠園。建昭元年，罷孝文太后、孝昭太后寢園。孝昭太后，孝武帝鉤弋趙倢伃也，葬雲陽甘泉宮南。</span></p>
<p class="em2 strong" id="online_toc_76"><a class="gg-link" href="#online_toc_76" onclick="return changeColor(this);"></a><span class="yinwen">7</span>初，中書令石顯嘗欲以姊妻甘延壽，<span class="jiazhu">妻，七細翻。</span>延壽不取。及破郅支還，<span class="jiazhu">還，從宣翻，又如字。</span>丞相、御史亦惡其矯制，<span class="jiazhu">惡，烏路翻。</span>皆不與延壽等。<span class="jiazhu">師古曰：與，猶許也。</span>陳湯素貪，所鹵獲財物入塞，多不法。<span class="jiazhu">師古曰：不法者，私自取之，不依軍法。余謂不法者，以外國財物闌入邊關也。</span>司隸校尉移書道上，<span class="jiazhu">移書所過道上郡縣也。</span>繫吏士，按驗之。湯上疏言：<span class="yinhao">「臣與吏士共誅郅支單于，幸得禽滅，萬里振旅，<span class="jiazhu">師古曰：師入曰振旅。</span>宜有使者迎勞道路。<span class="jiazhu">勞，來到翻。</span>今司隸反逆收繫按驗，<span class="jiazhu">當勞來而收繫，是於事理爲反也。逆，迎也。</span>是爲郅支報讎也！」</span><span class="jiazhu">爲，于僞翻。</span>上立出吏士，令縣、道出<span class="jiaozhusup">【章：乙十一行本「出」作「具」；傳校同。】</span>酒食以過軍。<span class="jiazhu">漢制，縣有蠻夷曰道。</span>旣至，論功，石顯、匡衡以爲：<span class="yinhao">「延壽、湯擅興師矯制，幸得不誅；如復加爵土，<span class="jiazhu">復，扶又翻。</span>則後奉使者爭欲乘危徼幸，生事於蠻夷，爲國招難。」</span><span class="jiazhu">徼，古堯翻，又一遙翻。難，乃旦翻。</span>帝內嘉延壽、湯功而重違衡、顯之議，<span class="jiazhu">師古曰：重，難也。</span>久之不決。</p>
<p class="em2 strong" id="online_toc_77"><a class="gg-link" href="#online_toc_77" onclick="return changeColor(this);"></a>故宗正劉向上疏曰：<span class="jiazhu">帝初卽位，劉向爲宗正；免官久矣，故曰故宗正。向本名更生，至是改名。</span><span class="yinhao">「郅支單于囚殺使者、吏士以百數，事暴揚外國，傷威毀重，羣臣皆閔焉。<span class="jiazhu">師古曰：閔，病也。</span>陛下赫然欲誅之，意未嘗有忘。西域都護延壽、副校尉湯，承聖指，倚神靈，總百蠻之君，攬城郭之兵，<span class="jiazhu">意之所向爲指。師古曰：攬，總持之也。</span>出百死，入絕域，遂蹈康居，屠三重城，<span class="jiazhu">郅支城木城再重，幷土城爲三重。重，直龍翻。</span>搴歙侯之旗，<span class="jiazhu">師古曰：搴，拔也，音騫。歙，許及翻。</span>斬郅支之首，縣旌萬里之外，<span class="jiazhu">縣，讀曰懸。</span>揚威昆山之西，<span class="jiazhu">昆山，指言崑崙山也。</span>埽谷吉之恥，<span class="jiazhu">谷吉爲郅支所殺，見上卷初元五年。</span>立昭明之功，<span class="jiazhu">昭明，謂顯功也。</span>萬夷慴伏，<span class="jiazhu">師古曰：慴，恐也，音之涉翻。</span>莫不懼震。呼韓邪單于見郅支已誅，且喜且懼，鄕風馳義，<span class="jiazhu">鄕，讀曰嚮。師古曰：馳義，慕義驅馳而來也。</span>稽首來賓，願守北藩，累世稱臣。立千載之功，<span class="jiazhu">載，子亥翻。</span>建萬世之安，羣臣之勳莫大焉。昔周大夫方叔、吉甫爲宣王誅獫狁而百蠻從，<span class="jiazhu">爲，于僞翻。</span>其<span class="shu-ming">詩</span>曰：『嘽嘽焞焞，如霆如雷。顯允方叔，征伐獫狁，蠻荊來威。』<span class="jiazhu">師古曰：<span class="shu-ming">小雅·采𦬊</span>之詩也。嘽嘽，衆也。焞焞，盛也。言車徒旣衆且盛，故能克定獫狁而令荊土之蠻亦畏威而來也。顯，明也。允，信也。獫，音虛檢翻。狁，音庾準翻。嘽，音他丹翻。焞，音土回翻。</span><span class="shu-ming">易</span>曰：『有嘉折首，獲匪其醜。』<span class="jiazhu">師古曰：<span class="shu-ming">離</span>上九<span class="shu-ming">爻辭</span>也。嘉，善也。醜，類也。言王者出征，克勝斬首，多獲非類，故以爲善。</span>言美誅首惡之人，而諸不順者皆來從也。今延壽、湯所誅震，雖<span class="shu-ming">易</span>之折首，<span class="shu-ming">詩</span>之雷霆，不能及也。論大功者不錄小過，舉大美者不疵細瑕。<span class="shu-ming">司馬法</span>曰：『軍賞不踰月，』欲民速得爲善之利也。蓋急武功，重用人也。吉甫之歸，周厚賜之，其<span class="shu-ming">詩</span>曰：『吉甫燕喜，旣多受祉。來歸自鎬，我行永久。』<span class="jiazhu">師古曰：<span class="shu-ming">小雅·六月</span>之詩也。鎬，地名，非豐、鎬之鎬。此鎬及方，皆在周之北。時獫狁侵鎬及方，至于涇陽，吉甫薄伐，自鎬而還；王以宴禮樂之，多受福賜，以其行役有功，日月長久故也。吉甫，尹吉甫也。</span>千里之鎬猶以爲遠，況萬里之外，其勤至矣。延壽、湯旣未獲受祉之報，反屈捐命之功，久挫於刀筆之前，<span class="jiazhu">師古曰：捐其軀命，言無所顧也。挫，屈折也。刀筆，吏也。</span>非所以厲有功、勸戎士也。昔齊桓前有尊周之功，後有滅項之罪，君子以功覆過而爲之諱。<span class="jiazhu">師古曰：尊周，謂代楚責苞茅及會王世子于首止。項，國名也。<span class="shu-ming">春秋</span>僖十七年，夏，滅項。<span class="shu-ming">公羊傳</span>曰：齊滅之也。不言齊，爲桓公諱也。桓嘗有繼絕存亡之功，故君子爲之諱。覆，敷救翻。爲，于僞翻。</span>貳師將軍李廣利，損五萬之師，靡億萬之費，經四年之勞，而僅獲駿馬三十匹，雖斬宛王母寡之首，猶不足以復費，其私罪惡甚多；孝武以爲萬里征伐，不錄其過，遂封拜兩侯、三卿、二千石百有餘人。<span class="jiazhu">事見二十一卷武帝太初三年、四年。師古曰：靡，散也，音靡。僅，少也。復，償也，音扶目翻。</span>今康居之國，強於大宛，郅支之號，重於宛王，殺使者罪，甚於留馬，而延壽、湯不煩漢士，不費斗糧；比於貳師，功德百之。<span class="jiazhu">師古曰：百倍勝之。</span>且常惠隨欲擊之烏鯀，<span class="jiazhu">事見二十四卷宣帝本始三年。</span>鄭吉迎自來之日逐，<span class="jiazhu">事見二十六卷宣帝神爵二年。</span>猶皆裂土受爵。故言威武勤勞，則大於方叔、吉甫；列功覆過，則優於齊桓、貳師；<span class="jiazhu">覆，敷又翻。</span>近事之功，則高於安遠、長羅：<span class="jiazhu">師古曰：安遠侯，鄭吉；長羅侯，常惠也。</span>而大功未著，小惡數布，<span class="jiazhu">數，所角翻。</span>臣竊痛之！宜以時解縣，通籍，<span class="jiazhu">孟康曰：縣，罪未竟也；如言縣罰也。通籍者，不禁止，令得出入也。縣，讀曰懸。</span>除過勿治，尊寵爵位，以勸有功。」</span>於是天子下詔赦延壽、湯罪勿治，令公卿議封焉。議者以爲宜如軍法捕斬單于令。匡衡、石顯以爲<span class="yinhao">「郅支本亡逃失國，竊號絕域，非眞單于。」</span>帝取安遠侯鄭吉故事，封千戶；衡、顯復爭。<span class="jiazhu">復，扶又翻；下同。</span>夏，四月，戊辰，封延壽爲義成侯，<span class="jiazhu"><span class="shu-ming">地理志</span>：沛郡有義成侯國。</span>賜湯爵關內侯，食邑各三百戶，加賜黃金百斤。拜延壽爲長水校尉，湯爲射聲校尉。</p>
<p class="em2 strong" id="online_toc_78"><a class="gg-link" href="#online_toc_78" onclick="return changeColor(this);"></a>於是杜欽上疏追訟馮奉世前破莎車功。<span class="jiazhu">事見二十五卷宣帝元康元年。</span>上以先帝時事，不復錄。欽，故御史大夫延年子也。</p>
<p class="margin2" id="online_toc_79"><a class="gg-link" href="#online_toc_79" onclick="return changeColor(this);"></a>荀悅論曰：誠其功義足封，追錄前事可也。<span class="shu-ming">春秋</span>之義，毀泉臺則惡之，舍中軍則善之，<span class="jiazhu"><span class="shu-ming">春秋公羊傳</span>：文公十六年，毀泉臺。何以書？譏。何譏爾？先祖爲之，己毀之，不如勿居而已矣。昭五年，舍中軍。舍中軍者何？復古也。<span class="shu-ming">穀梁</span>之義略同。惡，烏路翻。</span>各由其宜也。夫矯制之事，先王之所愼也，不得已而行之。若矯大而功小者，罪之可也；矯小而功大者，賞之可也；功過相敵，如斯而已可也。權其輕重而爲之制宜焉。<span class="jiazhu">爲，于僞翻。</span></p>
<p class="em2 strong" id="online_toc_80"><a class="gg-link" href="#online_toc_80" onclick="return changeColor(this);"></a><span class="yinwen">8</span>初，太子少好經書，<span class="jiazhu">少，詩照翻。好，呼到翻；下同。</span>寬博謹愼；其後幸酒，樂燕樂，<span class="jiazhu">晉灼曰：幸酒，好酒也。師古曰：樂燕樂，若<span class="shu-ming">論語</span>稱孔子云：損者三樂：樂驕樂，樂逸遊，樂燕樂，損矣。燕樂，燕私之樂也。上樂，讀如本字，又音五孝翻。下樂，音來各翻。</span>上不以爲能。而山陽王康有才藝，母傅昭儀又愛幸，上以故常有意欲以山陽王爲嗣。上晚年多疾，不親政事，留好音樂；<span class="jiazhu">孟康曰：留意於音樂。</span>或置鼙鼓殿下，天子自臨軒檻上，隤銅丸以擿鼓，<span class="jiazhu">師古曰：鼙，本騎上之鼓，音步迷翻。檻，軒闌版也。隤，下也。擿，投也。隤，音頹。擿，音持益翻。一曰：擿，磓也，音丁力翻。磓，音丁回翻。</span>聲中嚴鼓之節。<span class="jiazhu">李奇曰：莊嚴之鼓節也。晉灼曰：疾擊之鼓也。師古曰：晉說是。中，竹仲翻。</span>後宮及左右習知音者莫能爲，而山陽王亦能之，上數稱其材。<span class="jiazhu">數，所角翻；下同。</span>史丹進曰：<span class="yinhao">「凡所謂材者，敏而好學，溫故知新，<span class="jiazhu">師古曰：敏，速疾也。溫，厚也。溫故，厚蓄故事也。何晏曰：溫，尋也；尋繹故者，又知新者。余謂何說是。</span>皇太子是也。若乃器人於絲竹鼙鼓之間，則是陳惠、李微高於匡衡，可相國也！」</span><span class="jiazhu">如淳曰：器人，取人器能也。陳惠、李微二人，好音者也。服虔曰：二人皆黃門鼓吹也。</span>於是上嘿然而笑。<span class="jiazhu">聞丹言而嘿然，已而笑。</span></p>
<p class="em2 strong" id="online_toc_81"><a class="gg-link" href="#online_toc_81" onclick="return changeColor(this);"></a>及上寢疾，傅昭儀、山陽王康常在左右，而皇后、太子希得進見。<span class="jiazhu">見，賢遍翻。</span>上疾稍侵，意忽忽不平，<span class="jiazhu">師古曰：稍侵，言漸篤也。平，和也。</span>數問尙書以景帝時立膠東王故事。<span class="jiazhu">事見十六卷景帝前六年。</span>是時太子長舅陽平侯王鳳爲衞尉、侍中，<span class="jiazhu">長，知兩翻；下同。</span>與皇后、太子皆憂，不知所出。<span class="jiazhu">師古曰：不知計所出。</span>史丹以親密臣得侍視疾，候上間獨寢時，丹直入臥內，頓首伏青蒲上，<span class="jiazhu">服虔曰：青緣蒲席也。應劭曰：以青規地曰青龍；自非皇后不得至此。孟康曰：蒲青爲席，用蔽地也。師古曰：應說是也。</span>涕泣而言曰：<span class="yinhao">「皇太子以適長立，積十餘年，<span class="jiazhu">師古曰：適，讀曰嫡。</span>名號繫於百姓，天下莫不歸心臣子。<span class="jiazhu">師古曰：自託爲臣子。仲馮曰：臣子，當屬下句，不當斷之。余以下文大意觀之，顏說爲是。</span>見山陽王雅素愛幸，今者道路流言，爲國生意，<span class="jiazhu">爲，于僞翻。</span>以爲太子有動搖之議。審若此，公卿以下必以死爭，不奉詔。臣願先賜死以示羣臣！」</span>天子素仁，不忍見丹涕泣，言又切至，意大感寤，喟然太息曰：<span class="yinhao">「吾日困劣，<span class="jiazhu">劣，弱也。</span>太<span class="jiaozhusup">【章：乙十一行本「太」上有「而」字；孔本同。】</span>子、兩王幼少，<span class="jiazhu">兩王，山陽王康、信都王興。</span>意中戀戀，亦何不念乎！然無有此議。且皇后謹愼，先帝又愛太子，<span class="jiazhu">事見二十七卷宣帝甘露三年。</span>吾豈可違指！駙馬都尉安所受此語？」</span><span class="jiazhu">師古曰：安，焉也。余謂安，何也。</span>丹卽卻，頓首曰：<span class="yinhao">「愚臣妄聞，罪當死！」</span><span class="jiazhu">師古曰：卻，退也，離青蒲上。</span>上因納，謂丹曰：<span class="yinhao">「吾病寖加，恐不能自還，<span class="jiazhu">納者，納其言也。師古曰：寖，漸也。不自還者，言當遂至崩亡也。還，讀曰旋。</span>善輔道太子，毋違我意！」</span>丹噓唏而起，<span class="jiazhu">師古曰：道，讀曰導。噓，音虛。唏，音許旣翻。</span>太子由是遂定爲嗣。而右將軍、光祿大夫王商、中書令石顯亦擁佑太子，頗有力焉。夏，五月，壬辰，帝崩于未央宮。<span class="jiazhu">臣瓚曰：帝年二十七卽位，卽位十六年，壽四十三。</span></p>
<p class="margin2" id="online_toc_82"><a class="gg-link" href="#online_toc_82" onclick="return changeColor(this);"></a>班彪贊曰：臣外祖兄弟爲元帝侍中，<span class="jiazhu">應劭曰：外祖金敞也。</span>語臣曰：<span class="yinhao">「元帝多材藝，善史書，<span class="jiazhu">應劭曰：周宣王太史史籀所作大篆。語，牛倨翻。</span>鼓琴瑟，吹洞簫，<span class="jiazhu">如淳曰：簫之無底者也。杜佑曰：前代有洞簫，今無其器。</span>自度曲，被歌聲，<span class="jiazhu">應劭曰：自隱度作新曲，因持新曲以爲歌詩聲也。荀悅曰：被聲，能播樂也。臣瓚曰：度曲，謂歌終更授其次，謂之度曲。<span class="shu-ming">西京賦</span>曰：度曲未終，雲起雪飛。張衡<span class="shu-ming">舞賦</span>亦曰：度終復位，次受三八。師古曰：應、荀二說皆是也。度，音大洛翻。被，音皮義翻。</span>分刌節度，窮極幼眇。<span class="jiazhu">蘇林曰：刌，度也；知曲之終始節度也。韋昭曰：刌，切也；謂能分切句絕爲之節制也。師古曰：韋說是也。刌，音千本翻。幼眇，讀曰要妙。</span>少而好儒；<span class="jiazhu">少，詩照翻。好，呼到翻。</span>及卽位，徵用儒生，委之以政，貢、薛、韋、匡迭爲宰相。<span class="jiazhu">師古曰：貢禹、薛廣德、韋玄成、匡衡迭互而爲丞相也。</span>而上牽制文義，優游不斷，孝宣之業衰焉。<span class="jiazhu">師古曰：爲文義所牽制，故不斷決。斷，丁亂翻。</span>然寬弘盡下，出於恭儉，號令溫雅，有古之風烈。」</span></p>
<p class="em2 strong" id="online_toc_83"><a class="gg-link" href="#online_toc_83" onclick="return changeColor(this);"></a><span class="yinwen">9</span>匡衡奏言：<span class="yinhao">「前以上體不平，故復諸所罷祠；卒不蒙福。<span class="jiazhu">師古曰：卒，終也。卒，子恤翻。</span>案衞思后、戾太子、戾后園，親未盡。<span class="jiazhu">師古曰：言不當毀也。</span>孝惠、孝景廟，親盡，宜毀。及太上皇、孝文、孝昭太后、昭靈后、昭哀后、武哀王祠，請悉罷勿奉。」</span>奏可。</p>
<p class="em2 strong" id="online_toc_84"><a class="gg-link" href="#online_toc_84" onclick="return changeColor(this);"></a><span class="yinwen">10</span>六月，己未，太子卽皇帝位，謁高廟。尊皇太后曰太皇太后，<span class="jiazhu">宣帝卬成王皇后也。</span>皇后曰皇太后。以元舅侍中、衞尉、陽平侯王鳳爲大司馬、大將軍、領尙書事。<span class="jiazhu">王氏得權自此始。</span></p>
<p class="em2 strong" id="online_toc_85"><a class="gg-link" href="#online_toc_85" onclick="return changeColor(this);"></a><span class="yinwen">12</span>秋，七月，丙戌，葬孝元皇帝于渭陵。<span class="jiazhu">臣瓚曰：自崩及葬凡五十五日。渭陵在長安北五十六里。</span></p>
<p class="em2 strong" id="online_toc_86"><a class="gg-link" href="#online_toc_86" onclick="return changeColor(this);"></a><span class="yinwen">13</span>丞相衡上疏曰：<span class="yinhao">「陛下秉至孝，哀傷思慕，不絕於心，未有游虞弋射之宴，<span class="jiazhu">師古曰：虞，與娛同。</span>誠隆於愼終追遠，無窮已也。<span class="jiazhu">師古曰：愼終，愼孝道之終也。追遠，不忘本也。<span class="shu-ming">論語</span>稱孔子曰：<span class="yinhao">「愼終追遠，民德歸厚矣。」</span>故衡引之。</span>竊願陛下雖聖性得之，猶復加聖心焉！<span class="jiazhu">師古曰：言天性已自然矣，又當加意也。復，扶又翻。</span><span class="shu-ming">詩</span>云：『焭焭在疚，』<span class="jiazhu">師古曰：<span class="shu-ming">周頌·閔予小子</span>之詩。焭焭，憂貌也。疚，病也。焭，與煢同；渠營翻。</span>言成王喪畢思慕，意氣未能平也。蓋所以就文、武之業，崇大化之本也。臣又聞之師曰：『妃匹之際，生民之始，萬福之原。婚姻之禮正，然後品物遂而天命全。』<span class="jiazhu">師古曰：遂，成也。</span>孔子論<span class="shu-ming">詩</span>以<span class="shu-ming">關雎</span>爲始，此綱紀之首，王敎之端也。自上世以來，三代興廢，未有不由此者也。願陛下詳覽得失盛衰之效，以定大基，采有德，戒聲色，近嚴敬，遠技能！<span class="jiazhu">師古曰：無德之人，雖有技能，則斥遠之。近，其靳翻。遠，于願翻。技，渠綺翻。</span>臣聞<span class="shu-ming">六經</span>者，聖人所以統天地之心，著善惡之歸，明吉凶之分，<span class="jiazhu">師古曰：分，音扶問翻。</span>通人道之正，使不悖於其本性者也。<span class="jiazhu">師古曰：悖，乖也，音布內翻。</span>及<span class="shu-ming">論語</span>、<span class="shu-ming">孝經</span>，聖人言行之要，宜究其意。<span class="jiazhu">行，下孟翻。</span>臣又聞聖王之自爲，動靜周旋，奉天承親，臨朝享臣，物有節文，以章人倫。<span class="jiazhu">師古曰：物，事也；事事皆有節文。</span>蓋欽翼祗栗，事天之容也；溫恭敬遜，承親之禮也；正躬嚴恪，臨衆之儀也；<span class="jiazhu">師古曰：嚴，讀曰儼。</span>嘉惠和說，饗下之顏也。<span class="jiazhu">師古曰：饗，宴饗也。說，讀曰悅。</span>舉錯動作，物遵其儀，故形爲仁義，動爲法則。今正月初，幸路寢，<span class="jiazhu">路寢，大寢也。</span>臨朝賀，置酒以饗萬方。<span class="shu-ming">傳</span>曰：『君子愼始。』願陛下留神動靜之節，使羣下得望盛德休光，以立基楨，天下幸甚！」</span>上敬納其言。</p>
</div></body></html>