<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>資治通鑑-卷第七十四・魏紀六・烈祖明皇帝下・邵陵厲公上</title><meta content="width=device-width" initial-scale="1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="魏紀六">魏紀六</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">起著雍敦牂<span class="biaozhusup" data-rel="">（戊午）</span>，盡旃蒙赤奮若<span class="biaozhusup" data-rel="">（乙丑）</span>，凡八年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="烈祖明皇帝下">烈祖明皇帝下</span></span></h5>
<div class="yt" id="y238"><p class="strong" id="p1"><a class="gg-link" href="#p1" onclick="return changeColor(this);"></a><span class="section" id="title-3"><span data-head-description="烈祖明皇帝下" data-head-level="h4" data-head-title="景初二年">景初二年</span></span><span class="biaozhusup" data-rel="">（戊午、二三八年）</span></p></div>
<p class="em2 strong" id="p2"><a class="gg-link" href="#p2" onclick="return changeColor(this);"></a><span class="yinwen">1</span>春，正月，帝召司馬懿於長安，使將兵四萬討遼東。 <span class="jiazhu">討公孫淵也。留司馬懿於長安，以備蜀也。諸葛亮死，乃敢召之遠略。將，卽亮翻。</span>議臣或以爲四萬兵多，役費難供。<span class="jiazhu">議臣，當時謀議之臣也。</span>帝曰：<span class="yinhao">「四千里征伐，<span class="jiazhu"><span class="shu-ming">續漢志</span>：遼東郡在洛陽東北三千六百里。</span>雖云用奇，亦當任力，不當稍計役費也。」</span>帝謂懿曰：<span class="yinhao">「公孫淵將何計以待君？」</span>對曰：<span class="yinhao">「淵棄城豫走，上計也；據遼東拒大軍，其次也；<span class="jiazhu"><span class="yinhao">「遼東」</span>當作<span class="yinhao">「遼水」</span>。</span>坐守襄平，此成禽耳。」</span><span class="jiazhu">襄平縣，漢遼東郡治所，公孫淵所都。</span>帝曰：<span class="yinhao">「然則三者何出？」</span>對曰：<span class="yinhao">「唯明智能審量彼我，<span class="jiazhu">量，音良。</span>乃豫有所割棄，此旣非淵所及，又謂今往孤遠，<span class="jiazhu">言孤軍遠征也。</span>不能支久；必先拒遼水，後守襄平也。」</span>帝曰：<span class="yinhao">「還往幾日？」</span>對曰：<span class="yinhao">「往百日，攻百日，還百日，以六十日爲休息，如此，一年足矣。」</span></p>
<p class="em2 strong" id="p3"><a class="gg-link" href="#p3" onclick="return changeColor(this);"></a>公孫淵聞之，復遣使稱臣，求救於吳。吳人欲戮其使，<span class="jiazhu">欲報張彌、許晏之忿也。事見七十二卷青龍元年。復，扶又翻。</span>羊衜曰：<span class="jiazhu">衜，古道字。</span><span class="yinhao">「不可，是肆匹夫之怒而捐霸王之計也，不如因而厚之，遣奇兵潛往以要其成。<span class="jiazhu">要，一遙翻。</span>若魏伐不克，而我軍遠赴，是恩結遐夷，義形萬里；若兵連不解，首尾離隔，則我虜其傍郡，驅略而歸，亦足以致天之罰，報雪曩事矣。」</span>吳主曰：<span class="yinhao">「善！」</span>乃大勒兵謂淵使曰：<span class="yinhao">「請俟後問，當從簡書，<span class="jiazhu"><span class="shu-ming">左傳</span>：狄伐邢，管敬仲言於齊侯曰：<span class="shu-ming">詩</span>云：<span class="yinhao">「豈不懷歸，畏此簡書。」</span>簡書，同惡相恤之謂也；請救邢以從簡書。</span>必與弟同休戚。」</span><span class="jiazhu">淵遣使謝吳，自稱燕王，求爲兄弟之國，故權因而稱之爲弟。</span>又曰：<span class="yinhao">「司馬懿所向無前，深爲弟憂之。」</span><span class="jiazhu">此晉史臣爲此語耳，權必無此言。爲，于僞翻。</span></p>
<p class="em2 strong" id="p4"><a class="gg-link" href="#p4" onclick="return changeColor(this);"></a>帝問於護軍將軍蔣濟曰：<span class="yinhao">「孫權其救遼東乎？」</span>濟曰：<span class="yinhao">「彼知官備已固，<span class="jiazhu">魏、晉之間，謂國家爲官。</span>利不可得，深入則非力所及，淺入則勞而無獲；權雖子弟在危，猶將不動，況異域之人，兼以往者之辱乎！<span class="jiazhu">亦謂斬張彌、許晏也。</span>今所以外揚此聲者，譎其行人，<span class="jiazhu">譎，古穴翻，詐也。</span>疑之於我，我之不克，冀其折節事己耳。然沓渚之間，去淵尙遠，若大軍相守，事不速決，則權之淺規，或得輕兵掩襲，未可測也。」</span><span class="jiazhu">淺規，謂規圖淺攻，不敢深入；吳君臣之爲謀，已不逃蔣濟所料矣。</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a><span class="yinwen">2</span>帝問吏部尙書盧毓：<span class="yinhao">「誰可爲司徒者？」</span>毓薦處士管寧。<span class="jiazhu">處，昌呂翻。</span>帝不能用，更問其次，對曰：<span class="yinhao">「敦篤至行，則太中大夫韓曁；<span class="jiazhu">行，下孟翻。</span>亮直清方，則司隸校尉崔林；貞固純粹，則太常常林。」</span>二月，癸卯，以韓曁爲司徒。</p>
<p class="em2 strong" id="p6"><a class="gg-link" href="#p6" onclick="return changeColor(this);"></a><span class="yinwen">3</span>漢主立皇后張氏，前后之妹也。立王貴人子璿爲皇太子，<span class="jiazhu">璿，旬緣翻。</span>瑤爲安定王。</p>
<p class="em2 strong" id="p7"><a class="gg-link" href="#p7" onclick="return changeColor(this);"></a>大司農河南孟光問太子讀書及情性好尙於祕書郎郤正，<span class="jiazhu">東漢以馬融爲祕書郎，詣東觀典校書；祕書郎蓋自融始。好，呼到翻；下同。郤，綺戟翻。</span>正曰：<span class="yinhao">「奉親虔恭，夙夜匪懈，有古世子之風；<span class="jiazhu">懈，古隘翻。</span>接待羣僚，舉動出於仁恕。」</span>光曰：<span class="yinhao">「如君所道，皆家戶所有耳；<span class="jiazhu">謂其才行不逾中人也。</span>吾今所問，欲知其權略智謀<span class="jiaozhusup">〔章：甲十六行本「謀」作「調」；乙十一行本同；孔本同；張校同；下同。〕</span>何如也。」</span>正曰：<span class="yinhao">「世子之道，在於承志竭歡，<span class="jiazhu">承志，謂承君父之志；竭歡，謂左右就養，承顏順色，以盡親之歡。</span>旣不得妄有施爲；智謀藏於胸懷，權略應時而發，此之有無，焉可豫知也！」</span><span class="jiazhu">焉，於虔翻。</span>光知正愼宜，<span class="jiazhu">愼宜者，謹言語，擇其所宜言乃言也。</span>不爲放談，乃曰：<span class="yinhao">「吾好直，言無所回避。今天下未定，智意爲先，智意自然，不可力強致也。<span class="jiazhu">強，其兩翻。</span>儲君讀書，寧當傚吾等竭力博識以待訪問，如博士探策講試以求爵位邪！<span class="jiazhu">按<span class="shu-ming">漢書音義</span>，作簡策難問例置案上，在試者意投射，取而答之，謂之射策，卽探策也；若錄政化得失，顯而問之，謂之對策。探，吉南翻。</span>當務其急者。」</span>正深謂光言爲然。正，儉之孫也。<span class="jiazhu">儉爲益州刺史，漢靈帝中平五年，爲盜賊所殺。</span></p>
<p class="em2 strong" id="p8"><a class="gg-link" href="#p8" onclick="return changeColor(this);"></a><span class="yinwen">4</span>吳人鑄當千大錢。<span class="jiazhu">杜佑曰：孫權赤烏元年鑄一當千大錢，徑一寸四分，重十六銖。</span></p>
<p class="em2 strong" id="p9"><a class="gg-link" href="#p9" onclick="return changeColor(this);"></a><span class="yinwen">5</span>夏，四月，庚子，南鄕恭侯韓曁卒。</p>
<p class="em2 strong" id="p10"><a class="gg-link" href="#p10" onclick="return changeColor(this);"></a><span class="yinwen">6</span>庚戌，大赦。</p>
<p class="em2 strong" id="p11"><a class="gg-link" href="#p11" onclick="return changeColor(this);"></a><span class="yinwen">7</span>六月，司馬懿軍至遼東，公孫淵使大將軍卑衍、楊祚<span class="jiazhu"><span class="shu-ming">姓譜</span>：卑，卑耳國之後，或云鮮卑之後。蔡邕<span class="shu-ming">胡太傅碑</span>有太傅掾鴈門卑登。</span>將步騎數萬屯遼隧，圍塹二十餘里。<span class="jiazhu"><span class="shu-ming">考異</span>曰：<span class="shu-ming">晉·宣紀</span>云<span class="yinhao">「南北六七十里」</span>，今從<span class="shu-ming">淵傳</span>。</span>諸將欲擊之，懿曰：<span class="yinhao">「賊所以堅壁，欲老吾兵也，今攻之，正墮其計。且賊大衆在此，其巢窟空虛；直指襄平，破之必矣。」</span>乃多張旗幟，欲出其南，<span class="jiazhu">幟，昌志翻。</span>衍等盡銳趣之。懿潛濟水，出其北，直趣襄平；<span class="jiazhu">趣，七喻翻。</span>衍等恐，引兵夜走。諸軍進至首山，<span class="jiazhu">首山在襄平西南。</span>淵復使衍等逆戰，<span class="jiazhu">復，扶又翻；下同。</span>懿擊，大破之，遂進圍襄平。</p>
<p class="em2 strong" id="p12"><a class="gg-link" href="#p12" onclick="return changeColor(this);"></a>秋，七月，大霖雨，遼水暴漲，運船自遼口徑至城下。<span class="jiazhu">遼口，遼水津渡之口也。</span>雨月餘不止，平地水數尺；三軍恐，欲移營，懿令軍中：<span class="yinhao">「敢有言徙者斬！」</span>都督令史張靜犯令，斬之，<span class="jiazhu"><span class="shu-ming">晉·職官志</span>：魏制，諸公加兵者置都督令史一人。</span>軍中乃定。賊恃水，樵牧自若，諸將欲取之，懿皆不聽。司馬陳珪曰：<span class="yinhao">「昔攻上庸，八部俱進，晝夜不息，故能一旬之半，拔堅城，斬孟達。<span class="jiazhu">事見七十一卷太和二年。</span>今者遠來而更安緩，愚竊惑焉。」</span>懿曰：<span class="yinhao">「孟達衆少而食支一年，將士四倍於達而糧不淹月；<span class="jiazhu">淹，留也；言所留之糧不支一月也。</span>以一月圖一年，安可不速！以四擊一，正令失半而克，猶當爲之，是以不計死傷，與糧競也。<span class="jiazhu">競，爭也。懿之語珪，猶有廋辭，蓋其急攻孟達，豈特與糧競哉？懼吳、蜀救兵至耳。</span>今賊衆我寡，賊飢我飽，水雨乃爾，<span class="jiazhu">爾，如此也。</span>功力不設，雖當促之，亦何所爲！自發京師，不憂賊攻，但恐賊走。今賊糧垂盡而圍落未合，掠其牛馬，抄其樵采，<span class="jiazhu">抄，楚交翻。</span>此故驅之走也。夫兵者詭道，善因事變。<span class="jiazhu">言善兵者，能因事而變化也。</span>賊憑衆恃雨，故雖飢困，未肯束手，當示無能以安之。取小利以驚之，非計也。」</span><span class="jiazhu">懿知淵可禽，欲以全取之。</span>朝廷聞師遇雨，咸欲罷兵。帝曰：<span class="yinhao">「司馬懿臨危制變，禽淵可計日待也。」</span></p>
<p class="em2 strong" id="p13"><a class="gg-link" href="#p13" onclick="return changeColor(this);"></a>雨霽，懿乃合圍，作土山地道，楯櫓鉤衝，<span class="jiazhu">楯，干也，攻城之士以扞蔽其身。櫓，樓車，登之以望城中。鉤，鉤梯也，所以鉤引上城者。衝，衝車也，以衝城。</span>晝夜攻之，矢石如雨。淵窘急，<span class="jiazhu">窘，巨隕翻。</span>糧盡，人相食，死者甚多，其將楊祚等降。八月，淵使相國王建、御史大夫柳甫請解圍卻兵，當君臣面縛。懿命斬之，檄告淵曰：<span class="yinhao">「楚、鄭列國，而鄭伯猶肉袒牽羊迎之。<span class="jiazhu"><span class="shu-ming">左傳</span>：楚莊王圍鄭，克之，入自皇門，至于逵路，鄭伯肉袒牽羊以逆。</span>孤天子上公，<span class="jiazhu">漢太傅，位上公。懿時爲太尉而自謂上公，以太尉於三公爲上也。</span>而建等欲孤解圍退舍，豈得禮邪！二人老耄，傳言失指，已相爲斬之。<span class="jiazhu">爲，于僞翻。</span>若意有未已，可更遣年少有明決者來！」</span><span class="jiazhu">少，詩照翻。</span>淵復遣侍中衞演乞克日送任，<span class="jiazhu">送任，謂送質子也。復，扶又翻。</span>懿謂演曰：<span class="yinhao">「軍事大要有五：能戰當戰，不能戰當守，不能守當走；餘二事，但有降與死耳。<span class="jiazhu">降，戶江翻。</span>汝不肯面縛，此爲決就死也，不須送任！」</span>壬午，襄平潰，淵與子脩將數百騎突圍東南走，大兵急擊之，斬淵父子於梁水之上。<span class="jiazhu">班<span class="shu-ming">志</span>：遼東郡遼陽縣，<span class="shu-ming">註</span>云：大梁水西南至遼陽，入遼水。<span class="shu-ming">水經註</span>：小遼水出玄菟高句麗縣遼山，西南流逕襄平縣，入大梁水；水出北塞外，西南流而入于遼水。</span>懿旣入城，誅其公卿以下及兵民七千餘人，築爲京觀。<span class="jiazhu">杜預曰：積尸封土於其上，謂之京觀。觀，古玩翻。</span>遼東、帶方、樂浪、玄菟四郡皆平。<span class="jiazhu">漢帶方縣，屬樂浪郡，公孫氏分立郡。陳壽曰：建安中，公孫康分屯有以南荒地爲帶方郡，倭、韓諸國羈屬焉。樂浪，音洛琅。菟，同都翻。</span></p>
<p class="em2 strong" id="p14"><a class="gg-link" href="#p14" onclick="return changeColor(this);"></a>淵之將反也，將軍綸直、賈範等苦諫，<span class="jiazhu">綸，姓；直，名；其先以邑爲姓。</span>淵皆殺之，懿乃封直等之墓，顯其遺嗣，釋淵叔父恭之囚。<span class="jiazhu">淵囚恭事見七十一卷太和二年。</span>中國人欲還舊鄕者，恣聽之。遂班師。<span class="jiazhu">司馬懿與諸葛亮相守閉壁，若無能爲者；及討公孫淵，智計橫出。鄙語有云：<span class="yinhao">「棋逢敵手難藏行，」</span>其是之謂乎！</span></p>
<p class="em2 strong" id="p15"><a class="gg-link" href="#p15" onclick="return changeColor(this);"></a>初，淵兄晃爲恭任子在洛陽，先淵未反時，數陳其變，<span class="jiazhu">先，悉薦翻。數，所角翻；下同。</span>欲令國家討淵；及淵謀逆，帝不忍市斬，欲就獄殺之。<span class="jiazhu">晃數陳淵之必反，非同逆者也；帝欲殺之以絕其類，刑之於市則無名，故欲就獄殺之。</span>廷尉高柔上疏曰：<span class="yinhao">「臣竊聞晃先數自歸，陳淵禍萌，雖爲凶族，原心可恕。夫仲尼亮司馬牛之憂，<span class="jiazhu">司馬牛，宋司馬桓魋之弟也。魋凶惡，牛憂之，曰：<span class="yinhao">「人皆有兄弟，我獨亡。」</span>謂魋之積惡，將死亡無日。</span>祁奚明叔向之過，<span class="jiazhu"><span class="shu-ming">左傳</span>：晉人逐欒盈，殺羊舌虎，囚虎兄叔向。祁奚見范宣子曰：<span class="yinhao">「管、蔡爲戮，周公右王；若之何以虎也棄社稷！」</span>宣子言諸公而免之。</span>在昔之美義也。臣以爲晃信有言，宜貸其死；苟自無言，便當市斬。今進不赦其命，退不彰其罪，閉著囹圄，使自引分，<span class="jiazhu">著，直略翻。引分，卽引決也。</span>四方觀國，或疑此舉也。」</span>帝不聽，竟遣使齎金屑飲晃及其妻子，<span class="jiazhu">飲，於鴆翻。</span>賜以棺衣，殯斂於宅。<span class="jiazhu">宅，晃所居者。斂，力贍翻。</span></p>
<p class="em2 strong" id="p16"><a class="gg-link" href="#p16" onclick="return changeColor(this);"></a><span class="yinwen">8</span>九月，吳改元赤烏。<span class="jiazhu">權以赤烏集於殿前改元。</span></p>
<p class="em2 strong" id="p17"><a class="gg-link" href="#p17" onclick="return changeColor(this);"></a><span class="yinwen">9</span>吳步夫人卒。</p>
<p class="em2 strong" id="p18"><a class="gg-link" href="#p18" onclick="return changeColor(this);"></a>初，吳主爲討虜將軍，在吳，娶吳郡徐氏；太子登所生庶賤，吳主令徐氏母養之。徐氏妬，故無寵。及吳主西徙，<span class="jiazhu">謂自吳而西徙都武昌也。</span>徐氏留處吳；而臨淮步夫人寵冠後庭，<span class="jiazhu">步夫人，騭之族也。處，昌呂翻。冠，古玩翻。</span>吳主欲立爲皇后，而羣臣議在徐氏，吳主依違者十餘年。<span class="jiazhu">依違，不決也。</span>會步氏卒，羣臣奏追贈皇后印綬，<span class="jiazhu">綬，音受。</span>徐氏竟廢，卒於吳。</p>
<p class="em2 strong" id="p19"><a class="gg-link" href="#p19" onclick="return changeColor(this);"></a><span class="yinwen">10</span>吳主使中書郎呂壹典校諸官府及州郡文書，壹因此漸作威福，深文巧詆，排陷無辜，毀短大臣，纖介必聞。太子登數諫，<span class="jiazhu">數，所角翻；下同。</span>吳主不聽，羣臣莫敢復言，<span class="jiazhu">復，扶又翻。</span>皆畏之側目。</p>
<p class="em2 strong" id="p20"><a class="gg-link" href="#p20" onclick="return changeColor(this);"></a>壹誣白故江夏太守刁嘉謗訕國政，<span class="jiazhu">訕，山諫翻。</span>吳主怒，收嘉，繫獄驗問。時同坐人皆畏怖壹，<span class="jiazhu">其時與嘉同坐者。坐，徂臥翻。</span>並言聞之。侍中北海是儀獨云無聞，<span class="jiazhu">是，姓；儀，名。儀本姓氏，孔融嘲儀以氏字爲民上無頭，遂改姓是。</span>遂見窮詰累日，詔旨轉厲，羣臣爲之屛息。<span class="jiazhu">爲，于僞翻。屛，必郢翻；屛息，不敢舒氣也。</span>儀曰：<span class="yinhao">「今刀鋸已在臣頸，臣何敢爲嘉隱諱，自取夷滅，爲不忠之鬼！顧以聞知當有本末。」</span>據實答問，辭不傾移，吳主遂舍之；<span class="jiazhu">舍，讀曰捨。</span>嘉亦得免。</p>
<p class="em2 strong" id="p21"><a class="gg-link" href="#p21" onclick="return changeColor(this);"></a>上大將軍陸遜、太常潘濬憂壹亂國，每言之，輒流涕。壹白丞相顧雍過失，吳主怒，詰責雍，<span class="jiazhu">詰，去吉翻。</span>黃門侍郎謝厷語次問壹：<span class="jiazhu">厷，與宏同；乎萌翻。</span><span class="yinhao">「顧公事何如？」</span>壹曰：<span class="yinhao">「不能佳。」</span>厷又問：<span class="yinhao">「若此公免退，誰當代之？」</span>壹未答。厷曰：<span class="yinhao">「得無潘太常得之乎？」</span>壹<span class="jiaozhusup">〔章：甲十六行本「壹」下有「良久」二字；乙十一行本同；孔本同；退齋校同。〕</span>曰：<span class="yinhao">「君語近之也。」</span><span class="jiazhu">近，其靳翻。</span>厷曰：<span class="yinhao">「潘太常常切齒於君，但道無因耳。<span class="jiazhu">謂欲奏舉其罪而非太常之職，故其道無因也。</span>今日代顧公，恐明日便擊君矣！」</span><span class="jiazhu">漢制，丞相、御史舉奏百官有罪者。</span>壹大懼，遂解散雍事。潘濬求朝，詣建業，<span class="jiazhu">濬本留武昌。朝，直遙翻。</span>欲盡辭極諫，至，聞太子登已數言之<span class="jiazhu">至建業而知太子數言壹事。</span>而不見從；濬乃大請百寮，欲因會手刃殺壹，以身當之，<span class="jiazhu">以身當擅殺之罪。</span>爲國除患。<span class="jiazhu">爲，于僞翻；下同。</span>壹密聞知，稱疾不行。</p>
<p class="em2 strong" id="p22"><a class="gg-link" href="#p22" onclick="return changeColor(this);"></a>西陵督步騭上疏曰：<span class="yinhao">「顧雍、陸遜、潘濬，志在竭誠，寢食不寧，念欲安國利民，建久長之計，可謂心膂股肱社稷之臣矣。宜各委任，不使他官監其所司，課其殿最。<span class="jiazhu">監，古銜翻。殿，丁甸翻。賢曰：殿，軍後也；課居後也。最，凡要之先也；課居先也。</span>此三臣思慮不到則已，豈敢欺負所天乎！」</span><span class="jiazhu">君，天也。</span></p>
<p class="em2 strong" id="p23"><a class="gg-link" href="#p23" onclick="return changeColor(this);"></a>左將軍朱據部曲應受三萬緡，工王遂詐而受之。壹疑據實取，考問主者，<span class="jiazhu">主者，據吏也。</span>死於杖下；據哀其無辜，厚棺斂之，<span class="jiazhu">棺，古玩翻。斂，力驗翻。</span>壹又表據吏爲據隱，故厚其殯。吳主數責問據，據無以自明，藉草待罪；數日，典軍吏劉助覺，言王遂所取。<span class="jiazhu">劉助覺其事而言之。</span>吳主大感悟，曰：<span class="yinhao">「朱據見枉，況吏民乎！」</span>乃窮治壹罪，<span class="jiazhu">治，直之翻。</span>賞助百萬。</p>
<p class="em2 strong" id="p24"><a class="gg-link" href="#p24" onclick="return changeColor(this);"></a>丞相雍至廷尉斷獄，<span class="jiazhu">斷，丁亂翻。</span>壹以囚見。雍和顏色問其辭狀，臨出，又謂壹曰：<span class="yinhao">「君意得無欲有所道乎？」</span><span class="jiazhu">道，言也。</span>壹叩頭無言。時尙書郎懷敍<span class="jiazhu">懷，姓；敘，名。<span class="shu-ming">姓譜</span>：無懷氏之後。</span>面詈辱壹，雍責敍曰：<span class="yinhao">「官有正法，何至於此！」</span>有司奏壹大辟，<span class="jiazhu">辟，毗亦翻。</span>或以爲宜加焚裂，用彰元惡，<span class="jiazhu">殷紂用炮烙之刑，項羽燒殺紀信，漢武帝焚蘇文於橫橋，然未以爲刑名也。王莽作焚如之刑，後世不復遵用。裂，謂車裂，古之轘刑。</span>吳主以訪中書令會稽闞澤，<span class="jiazhu">會，古外翻。闞，姓也。<span class="shu-ming">左傳</span>齊有大夫闞止。</span>澤曰：<span class="yinhao">「盛明之世，不宜復有此刑。」</span><span class="jiazhu">復，扶又翻；下同。</span>吳主從之。</p>
<p class="em2 strong" id="p25"><a class="gg-link" href="#p25" onclick="return changeColor(this);"></a>壹旣伏誅，吳主使中書郎袁禮告謝諸大將，因問時事所當損益。禮還，復有詔責諸葛瑾、步騭、朱然、呂岱等曰：<span class="yinhao">「袁禮還云：『與子瑜、子山、義封、定公相見，<span class="jiazhu">諸葛瑾，字子瑜。步騭，字子山。朱然，字義封。呂岱，字定公。瑾，渠吝翻。騭，職日翻。</span>並咨以時事當有所先後，<span class="jiazhu">謂時事所當行何者爲先，何者爲後也。</span>各自以不掌民事，不肯便有所陳，悉推之伯言、承明。<span class="jiazhu">推，吐雷翻。陸遜，字伯言。潘濬，字承明。</span>伯言、承明見禮，泣涕懇側，辭旨辛苦，至乃懷執危怖，有不自安之心。』<span class="jiazhu">怖，普布翻。</span>聞之悵然，深自刻怪！<span class="jiazhu">刻，怪也。</span>何者？夫惟聖人能無過行，<span class="jiazhu">行，下孟翻。</span>明者能自見耳。人之舉厝，何能悉中！<span class="jiazhu">中，竹仲翻。</span>獨當己有以傷拒衆意，忽不自覺，故諸君有嫌難耳。不爾，何緣乃至於此乎？與諸君從事，自少至長，髮有二色，<span class="jiazhu">二色，謂班白也。少，詩照翻。長，知兩翻。</span>以謂表裏足以明露，公私分計足用相保，<span class="jiazhu">分，扶問翻。</span>義雖君臣，恩猶骨肉，榮福喜戚，相與共之。忠不匿情，智無遺計，事統是非，<span class="jiazhu">言行事是，則君臣同其是；非，則同其非也。</span>諸君豈得從容而已哉！<span class="jiazhu">從，千容翻。</span>同船濟水，將誰與易！<span class="jiazhu">易，如字。</span>齊桓有善，管子未嘗不歎，有過未嘗不諫，諫而不得，終諫不止。今孤自省無桓公之德，<span class="jiazhu">省，悉景翻。</span>而諸君諫諍未出於口，仍執嫌難；以此言之，孤於齊桓良優，未知諸君於管子何如耳！」</span><span class="jiazhu">下之於上，不從其令而從其意。孫權自謂優於齊桓，而責其臣以管子。使吳誠有管子，亦不敢盡言於權，觀諸陸遜可見矣。</span></p>
<p class="em2 strong" id="p26"><a class="gg-link" href="#p26" onclick="return changeColor(this);"></a><span class="yinwen">11</span>冬，十一月，壬午，以司空衞臻爲司徒，司隸校尉崔林爲司空。</p>
<p class="em2 strong" id="p27"><a class="gg-link" href="#p27" onclick="return changeColor(this);"></a><span class="yinwen">12</span>十二月，漢蔣琬出屯漢中。</p>
<p class="em2 strong" id="p28"><a class="gg-link" href="#p28" onclick="return changeColor(this);"></a><span class="yinwen">13</span>乙丑，帝不豫。</p>
<p class="em2 strong" id="p29"><a class="gg-link" href="#p29" onclick="return changeColor(this);"></a><span class="yinwen">14</span>辛巳，立郭夫人爲皇后。</p>
<p class="em2 strong" id="p30"><a class="gg-link" href="#p30" onclick="return changeColor(this);"></a><span class="yinwen">15</span>初，太祖爲魏公，以贊令劉放、<span class="jiazhu">酇縣，漢屬沛郡，王莽改曰贊治，魏分屬譙郡。或曰贊，相也，凡出令使之贊相，因以爲官名。蓋魏武霸府所置也。</span>參軍事孫資皆爲祕書郎。文帝卽位，更名祕書曰中書，以放爲監，資爲令，遂掌機密。<span class="jiazhu">漢桓帝延熹二年，置祕書監；魏武爲魏王，置祕書令、丞，典尙書奏事，黃初初，改爲中書，置監、令，中書有監、令自此始。自魏及晉，遂爲要官，荀勗所謂鳳凰池也。更，工衡翻。</span>帝卽位，尤見寵任，皆加侍中、光祿大夫，封本縣侯。<span class="jiazhu">放，涿郡方城人。資，太原中都人。</span>是時，帝親覽萬機，數興軍旅，<span class="jiazhu">數，所角翻。</span>腹心之任，皆二人管之；每有大事，朝臣會議，常令決其是非，擇而行之。中護軍蔣濟上疏曰：<span class="jiazhu">此疏亦是濟爲中護軍時所上，<span class="shu-ming">通鑑</span>因敍放、資事而書之於此。</span><span class="yinhao">「臣聞大臣太重者或危，左右太親者身蔽，古之至戒也。往者大臣秉事，外內扇動；<span class="jiazhu">蓋謂文帝時也。或曰：謂受遺大臣也。</span>陛下卓然自覽萬機，莫不祗肅。夫大臣非不忠也，然威權在下，則衆心慢上，勢之常也。陛下旣已察之於大臣，願無忘之於左右，左右忠正遠慮，未必賢於大臣，至於便辟取合，或能工之。<span class="jiazhu">便，毗連翻。辟，讀曰僻。</span>今外所言，輒云『中書』，雖使恭愼，不敢外交，但有此名，猶惑世俗。況實握事要，日在目前，儻因疲倦之間，有所割制，<span class="jiazhu">謂因人主疲倦之時，有所剖割而制斷也。</span>衆臣見其能推移於事，卽亦因時而向之。一有此端，私招朋援，臧否毀譽，必有所興，<span class="jiazhu">否，音鄙。譽，音余。</span>功負賞罰，必有所易，<span class="jiazhu">負，罪也；易則賞罰不當乎功罪。</span>直道而上者或壅，曲附左右者反達，因微而入，緣形而出，意所狎信，不復猜覺。此宜聖智所當早聞，外以經意，則形際自見；<span class="jiazhu">言放、資日在左右，狎而信之，不復覺其爲姦；非若早聞忠言，自覽萬機，外以示經意國事，則放、資之形際必呈露而不可掩矣。復，扶又翻。見，賢遍翻。</span>或恐朝臣畏言不合而受左右之怨，莫適以聞。<span class="jiazhu">適，丁歷翻。</span>臣竊亮陛下潛神默思，公聽並觀，若事有未盡於理而物有未周於用，將改曲易調，<span class="jiazhu">調，徒釣翻。以琴瑟爲喻也。</span>遠與黃、唐角功，<span class="jiazhu">角者，兩兩相當也。黃、唐，黃帝、唐堯。</span>近昭武、文之績，豈牽近習而已哉！然人君不可悉任天下之事，必當有所付；若委之一臣，自非周公旦之忠，管夷吾之公，則有弄權<span class="jiaozhusup">〔章：甲十六行本「權」作「機」；乙十一行本同；孔本同。〕</span>敗官之敝。<span class="jiazhu">敗，補邁翻。</span>當今柱石之士雖少，至於行稱一州，<span class="jiazhu">少，詩沼翻。行，戶孟翻。</span>智效一官，忠信竭命，各奉其職，可並驅策，不使聖明之朝有專吏之名也！」</span><span class="jiazhu">專吏，謂專任放、資。</span>帝不聽。<span class="jiazhu">自此以前皆非此年事。<span class="shu-ming">通鑑</span>因放、資患失之心以誤帝託孤之事，遂書之於此以先事。</span></p>
<p class="em2 strong" id="p31"><a class="gg-link" href="#p31" onclick="return changeColor(this);"></a>及寢疾，深念後事，乃以武帝子燕王宇爲大將軍，與領軍將軍夏侯獻、武衞將軍曹爽、<span class="jiazhu">魏制：領軍將軍主中壘、五校、武衞等三營。武衞將軍，蓋領武衞營也。太祖以許褚典宿衞，遷武衞中郎將，武衞之號自此始。後又遷武衞將軍，於是武衞始有將軍之號。晉泰始初，罷武衞將軍官。</span>屯騎校尉曹肇、驍騎將軍秦朗等對輔政。爽，眞之子；肇，休之子也。帝少與燕王宇善，故以後事屬之。<span class="jiazhu">少，詩照翻。屬，之欲翻。</span></p>
<p class="em2 strong" id="p32"><a class="gg-link" href="#p32" onclick="return changeColor(this);"></a>劉放、孫資久典機任，獻、肇心內不平；殿中有雞棲樹，二人相謂曰：<span class="yinhao">「此亦久矣，其能復幾！」</span><span class="jiazhu">殿中畜雞以司晨，棲於樹上，因謂之雞棲樹。獻、肇指以喻放、資。一言而發司馬氏篡魏之機，言之不可不謹也如是夫！以此觀獻、肇之輕脫，又何足以託孤哉！復，扶又翻。幾，居豈翻。</span>放、資懼有後害，陰圖間之。<span class="jiazhu">間，古莧翻。</span>燕王性恭良，陳誠固辭。帝引放、資入臥內，問曰：<span class="yinhao">「燕王正爾爲？」</span><span class="jiazhu">言其性恭良，爲事正如此也。</span>對曰：<span class="yinhao">「燕王實自知不堪大任故耳。」</span>帝曰：<span class="yinhao">「誰可任者？」</span>時惟曹爽獨在側，放、資因薦爽，且言：<span class="yinhao">「宜召司馬懿與相參。」</span>帝曰：<span class="yinhao">「爽堪其事不？」</span><span class="jiazhu">不，讀曰否。</span>爽流汗不能對。放躡其足，耳之曰：<span class="jiazhu">附耳語之也。</span><span class="yinhao">「臣以死奉社稷。」</span>帝從放、資言，欲用爽、懿，旣而中變，敕停前命；放、資復入見說帝，<span class="jiazhu">復，扶又翻。見，賢遍翻。說，輸芮翻。</span>帝又從之。放曰：<span class="yinhao">「宜爲手詔。」</span>帝曰：<span class="yinhao">「我困篤，不能。」</span>放卽上牀，執帝手強作之，<span class="jiazhu">強，其兩翻。</span>遂齎出，大言曰：<span class="yinhao">「有詔免燕王宇等官，不得停省中。」</span>皆流涕而出。<span class="jiazhu"><span class="shu-ming">考異</span>曰：<span class="shu-ming">放傳</span>曰：<span class="yinhao">「宇性恭良，陳誠固辭。帝引見放、資入臥內，問曰：『燕王正爾爲？』放、資對曰：『燕王實自知不堪大任故耳。』帝曰：『曹爽可代宇否？』放、資因贊成之。又深陳宜速召太尉司馬宣王，帝納其言。放、資旣出，帝意復變，詔止宣王勿來。尋更見放、資曰：『我自召太尉，而曹肇等反使吾止之。』命更爲詔，帝獨召爽與放、資俱受詔命，遂免宇、獻、肇、朗官。」</span>按陳壽當晉世作<span class="shu-ming">魏志</span>，若言放、資本情，則於時非美，故遷就而爲之諱也。今依習鑿齒<span class="shu-ming">漢晉春秋</span>、郭頒<span class="shu-ming">世語</span>，似得其實。</span>甲申，以曹爽爲大將軍。帝嫌爽才弱，復拜尙書孫禮爲大將軍長史以佐之。<span class="jiazhu">爲下爽出孫禮張本。復，扶又翻。</span></p>
<p class="em2 strong" id="p33"><a class="gg-link" href="#p33" onclick="return changeColor(this);"></a>是時，司馬懿在汲，<span class="jiazhu">時自遼東還師，次于汲也。汲縣自漢以來屬河內郡。</span>帝令給使辟邪<span class="jiazhu">辟邪，給使之名，猶漢丞相倉頭呼爲宜祿也。</span>齎手詔召之。先是，燕王爲帝畫計，<span class="jiazhu">先，悉薦翻。爲，于僞翻。</span>以爲關中事重，宜遣懿便道自軹關西還長安，<span class="jiazhu">關中事重，謂備蜀及撫安氐、羌也。軹縣，屬河內郡。賢曰：軹故城在洛州濟源縣東南。<span class="shu-ming">五代志</span>：軹關，在河內郡王屋縣。杜佑曰：軹關在河南府濟源縣界。</span>事已施行。懿斯須得二詔，前後相違，疑京師有變，乃疾驅入朝。<span class="jiazhu">朝，直遙翻。</span></p>
<div class="yt" id="y239"><p class="strong" id="p34"><a class="gg-link" href="#p34" onclick="return changeColor(this);"></a><span class="section" id="title-4"><span data-head-description="烈祖明皇帝下" data-head-level="h4" data-head-title="景初三年">三年</span></span><span class="biaozhusup" data-rel="">（己未、二三九年）</span></p></div>
<p class="em2 strong" id="p35"><a class="gg-link" href="#p35" onclick="return changeColor(this);"></a><span class="yinwen">1</span>春，正月，懿至，入見，<span class="jiazhu">見，賢遍翻。</span>帝執其手曰：<span class="yinhao">「吾以後事屬君，<span class="jiazhu">見，賢遍翻。屬，之欲翻。</span>君與曹爽輔少子。<span class="jiazhu">少，詩照翻。</span>死乃可忍，吾忍死待君，得相見，無所復恨矣！」</span><span class="jiazhu">復，扶又翻。</span>及召齊、秦二王以示懿，別指齊王芳謂懿曰：<span class="yinhao">「此是也，君諦視之，勿誤也！」</span><span class="jiazhu">諦，可計翻，審也。</span>又敎齊王令前抱懿頸。懿頓首流涕。是日，立齊王爲皇太子。帝尋殂。<span class="jiazhu">陳壽曰：年三十六。裴松之曰：按魏武以建安九年八月定鄴，文帝始納甄后，明帝應以十年生，計至此年正月，整三十四年耳。時改正朔，以故年十二月爲今年正月，可強名三十五年，不得三十六也。</span></p>
<p class="em2 strong" id="p36"><a class="gg-link" href="#p36" onclick="return changeColor(this);"></a>帝沈毅明敏，<span class="jiazhu">沈，持林翻。</span>任心而行，料簡功能，<span class="jiazhu">料，音聊。</span>屛絕浮僞。<span class="jiazhu">屛，必郢翻。</span>行師動衆，論決大事，謀臣將相，咸服帝之大略。性特強識，雖左右小臣，官簿性行，名跡所履，<span class="jiazhu">行，戶孟翻。</span>及其父兄子弟，一經耳目，終不遺忘。<span class="jiazhu">忘，巫放翻。</span></p>
<p class="margin2" id="p37"><a class="gg-link" href="#p37" onclick="return changeColor(this);"></a>孫盛論曰：聞之長老，魏明帝天姿秀出，立髮垂地，口吃少言，<span class="jiazhu">吃，居乞翻；言蹇也。</span>而沈毅好斷。<span class="jiazhu">沈，持林翻。好，呼到翻。斷，丁亂翻。</span>初，諸公受遺輔導，帝皆以方任處之，<span class="jiazhu">謂使曹休鎭淮南、曹眞鎭關中、司馬懿屯宛也。處，昌呂翻。</span>政自己出。優禮大臣，開容善直，雖犯顏極諫，無所摧戮，其君人之量如此其偉也。然不思建德垂風，不固維城之基，<span class="jiazhu"><span class="shu-ming">詩</span>曰：宗子維城。此言帝猜忌宗室，以亡魏。</span>至使大權偏據，社稷無衞，悲夫！</p>
<p class="em2 strong" id="p38"><a class="gg-link" href="#p38" onclick="return changeColor(this);"></a><span class="yinwen">2</span>太子卽位，年八歲；大赦。尊皇后曰皇太后，加曹爽、司馬懿侍中，假節鉞，都督中外諸軍、錄尙書事。<span class="jiazhu"><span class="shu-ming">晉·職官志</span>曰：持節都督無定員。前漢遣使始有持節。光武建武初，征伐四方，始權時置督軍御史，事竟罷。建安中，魏武爲相，始遣大將軍督之。二十一年，征孫權還，遣夏侯惇督二十六軍是也。文帝黃初三年，始置都督諸州軍事，或領刺史。又上軍大將軍曹眞都督中外諸軍事，假黃鉞，則總統內外諸軍矣。錄尙書事，漢東都諸公之重任也，今爽、懿旣督中外諸軍，又錄尙書事，則文武大權，盡歸之矣。自此迄于六朝，凡權臣壹是專制國命。</span>諸所興作宮室之役，皆以遺詔罷之。<span class="jiazhu">曰以者，非遺詔眞有此指也。</span></p>
<p class="em2 strong" id="p39"><a class="gg-link" href="#p39" onclick="return changeColor(this);"></a>爽、懿各領兵三千人更宿殿內，<span class="jiazhu">更，工衡翻。</span>爽以懿年位素高，常父事之，每事諮訪，不敢專行。<span class="jiazhu">或問使爽能守此而不變，可以免魏室之禍否？曰：貓鼠不可以同穴，使爽能率此而行之，亦終爲懿所啖食耳。</span></p>
<p class="em2 strong" id="p40"><a class="gg-link" href="#p40" onclick="return changeColor(this);"></a>初，幷州刺史東平畢軌<span class="jiazhu"><span class="shu-ming">姓譜</span>：畢公高之後。</span>及鄧颺、李勝、何晏、丁謐<span class="jiazhu">颺，余章翻，又余亮翻。</span>皆有才名，而急於富貴，趨時附勢，明帝惡其浮華，<span class="jiazhu">趨，七喻翻。惡，烏路翻。</span>皆抑而不用。曹爽素與親善，及輔政，驟加引擢，以爲腹心。晏，進之孫；謐，斐之子也。<span class="jiazhu">何進見<span class="shu-ming">漢靈帝紀</span>。丁斐事見六十六卷獻帝建安十六年。</span>晏等咸共推戴爽，以爲重權不可委之於人。丁謐爲爽畫策，<span class="jiazhu">爲，于僞翻。</span>使爽白天子發詔，轉司馬懿爲太傅，外以名號尊之，內欲令尙書奏事，先來由己，得制其輕重也。爽從之。<span class="jiazhu">爲下懿族爽等張本。</span>二月，丁丑，以司馬懿爲太傅、以爽弟羲爲中領軍、訓爲武衞將軍、彥爲散騎常侍、侍講，<span class="jiazhu">以在少帝左右，令侍講說。侍講之官，起乎此也。</span>其餘諸弟皆以列侯侍從，<span class="jiazhu">從，才用翻。</span>出入禁闥，貴寵莫盛焉。</p>
<p class="em2 strong" id="p41"><a class="gg-link" href="#p41" onclick="return changeColor(this);"></a>爽事太傅，禮貌雖存，而諸所興造，希復由之。<span class="jiazhu">復，扶又翻；下同。</span>爽徙吏部尙書盧毓爲僕射，<span class="jiazhu">毓，余六翻。</span>而以何晏代之，以鄧颺、丁謐爲尙書，畢軌爲司隸校尉。晏等依勢用事，附會者升進，違忤者罷退，內外望風，莫敢忤旨。<span class="jiazhu">忤，五故翻。</span>黃門侍郎傅嘏謂爽弟羲曰：<span class="yinhao">「何平叔外靜而內躁，銛巧好利，不念務本，<span class="jiazhu">何晏，字平叔。銛，思廉翻，利也。好，呼到翻。</span>吾恐必先惑子兄弟，仁人將遠而朝政廢矣！」</span><span class="jiazhu">遠，于願翻。</span>晏等遂與嘏不平，因微事免嘏官。又出盧毓爲廷尉，<span class="jiazhu">尙書內朝官，九卿外朝官，故云出。</span>畢軌又枉奏毓免官，衆論多訟之，乃復以爲光祿勳。孫禮亮直不撓，爽心不便，出爲揚州刺史。<span class="jiazhu">傅嘏、盧毓、孫禮所以不合於曹爽者，其心未背曹氏也；及其合於司馬懿，則事不可言矣。三子者，豈本心所欲哉？勢有必至，事有固然也。撓，奴敎翻。</span></p>
<p class="em2 strong" id="p42"><a class="gg-link" href="#p42" onclick="return changeColor(this);"></a><span class="yinwen">3</span>三月，以征東將軍滿寵爲太尉。</p>
<p class="em2 strong" id="p43"><a class="gg-link" href="#p43" onclick="return changeColor(this);"></a><span class="yinwen">4</span>夏，四月，吳督軍使者羊衜擊遼東守將，俘人民而去。<span class="jiazhu">果如蔣濟所料。督軍使者，漢官也，魏黃初二年，罷督軍官，而吳猶仍漢制。</span></p>
<p class="em2 strong" id="p44"><a class="gg-link" href="#p44" onclick="return changeColor(this);"></a><span class="yinwen">5</span>漢蔣琬爲大司馬，東曹掾犍爲楊戲，素性簡略，琬與言論，時不應答。或謂琬曰：<span class="yinhao">「公與戲言而不應，其慢甚矣！」</span>琬曰：<span class="yinhao">「人心不同，各如其面，<span class="jiazhu"><span class="shu-ming">左傳</span>：鄭子產謂子皮曰：人心不同，各如其面；吾豈敢謂子面如吾面乎！</span>面從後言，古人所誡。<span class="jiazhu"><span class="shu-ming">尙書</span>：舜、禹君臣之相告戒，其言曰：汝無面從，退有後言。</span>戲欲贊吾是邪，則非其本心；欲反吾言，則顯吾之非，是以默然，是戲之快也。」</span>又督農楊敏嘗毀琬曰：<span class="yinhao">「作事憒憒，<span class="jiazhu">督農，猶魏、吳之典農也。憒，古悔翻，悶悶也。</span>誠不及前人。」</span>或以白琬，主者請推治敏，<span class="jiazhu">治，直之翻。</span>琬曰：<span class="yinhao">「吾實不如前人，無可推也。」</span>主者乞問其憒憒之狀，琬曰：<span class="yinhao">「苟其不如，則事不理，事不理，則憒憒矣。」</span>後敏坐事繫獄，衆人猶懼其必死，琬心無適莫，<span class="jiazhu"><span class="shu-ming">論語</span>，孔子曰：君子之於天下也，無適也，無莫也，義之與比。謝顯道曰：適，可也；莫，不可也。適，丁歷翻。</span>敏得免重罪。<span class="jiazhu">此諸葛孔明所以屬琬也。</span></p>
<p class="em2 strong" id="p45"><a class="gg-link" href="#p45" onclick="return changeColor(this);"></a><span class="yinwen">6</span>秋，七月，帝始親臨朝。<span class="jiazhu">朝，直遙翻。</span></p>
<p class="em2 strong" id="p46"><a class="gg-link" href="#p46" onclick="return changeColor(this);"></a><span class="yinwen">7</span>八月，大赦。</p>
<p class="em2 strong" id="p47"><a class="gg-link" href="#p47" onclick="return changeColor(this);"></a><span class="yinwen">8</span>冬，十月，吳太常潘濬卒。吳主以鎭南將軍呂岱代濬，與陸遜共領荊州文書。岱時年已八十，體素精勤，躬親王事，與遜同心協規，有善相讓，南土稱之。</p>
<p class="em2 strong" id="p48"><a class="gg-link" href="#p48" onclick="return changeColor(this);"></a>十二月，吳將廖式殺臨賀太守嚴綱等，<span class="jiazhu">臨賀縣，漢屬蒼梧郡，縣臨賀水，因以爲名；吳分立爲臨賀郡；唐爲賀州。廖，力救翻；今力弔翻。</span>自稱平南將軍，攻零陵、桂陽，搖動交州諸郡，衆數萬人。呂岱自表輒行，星夜兼路，吳主遣使追拜交州牧，及遣諸將唐咨等絡繹相繼，攻討一年，破之，斬式及其支黨，郡縣悉平。<span class="jiazhu">當方面者當如呂岱；委人以方面者當如孫權。</span>岱復還武昌。</p>
<p class="em2 strong" id="p49"><a class="gg-link" href="#p49" onclick="return changeColor(this);"></a><span class="yinwen">9</span>吳都鄕侯周胤將兵千人屯公安，有罪，徙廬陵；諸葛瑾、步騭爲之請。吳主曰：<span class="yinhao">「昔胤年少，初無功勞，橫受精兵，<span class="jiazhu">爲，于僞翻。少，詩照翻。橫，戶孟翻。</span>爵以侯將，<span class="jiazhu">謂旣受侯爵，又將兵也。將，卽亮翻。</span>蓋念公瑾以及於胤也。而胤恃此，酗淫自恣，<span class="jiazhu">酗，吁句翻。</span>前後告諭，曾無悛改。<span class="jiazhu">悛，丑緣翻。</span>孤於公瑾，義猶二君，<span class="jiazhu">二君，謂諸葛瑾、步騭也。</span>樂胤成就，豈有已哉！<span class="jiazhu">樂，音洛。</span>迫胤罪惡，未宜便還，且欲苦之，使自知耳。以公瑾之子，而二君在中間，苟使能改，亦何患乎！」</span></p>
<p class="em2 strong" id="p50"><a class="gg-link" href="#p50" onclick="return changeColor(this);"></a>瑜兄子偏將軍峻卒，全琮請使峻子護領其兵。吳主曰：<span class="yinhao">「昔走曹操，拓有荊州，皆是公瑾，<span class="jiazhu">事見六十五卷漢獻帝建安十三年。</span>常不忘之。初聞峻亡，仍欲用護。聞護性行危險，用之適爲作禍，<span class="jiazhu">行，下孟翻。爲，于僞翻。</span>故更止之。孤念公瑾，豈有已哉！」</span></p>
<p class="em2 strong" id="p51"><a class="gg-link" href="#p51" onclick="return changeColor(this);"></a><span class="yinwen">10</span>十二月，詔復以建寅之月爲正。<span class="jiazhu">用地正事見上卷景初元年。是時仍用<span class="shu-ming">景初曆</span>，但不以十一月爲正耳。</span></p>
<h5><span class="section" id="title-5"><span data-head-description="" data-head-level="h3" data-head-title="邵陵厲公上">邵陵厲公上</span></span></h5>
<p class="" id="p52"><a class="gg-link" href="#p52" onclick="return changeColor(this);"></a><span class="jiazhu">諱芳，字蘭卿；明帝無子，養以爲子。<span class="shu-ming">諡法</span>：殺戮無辜曰厲。帝後以失權，爲司馬氏所廢，以其不終，加以惡諡。陳壽<span class="shu-ming">志·三少帝紀</span>皆書本爵，此書見廢後之爵，自此以後，例如此，惟高貴鄕公書本爵，蓋見弒之後，不復有他號也。帝之廢也，歸藩于齊。<span class="shu-ming">魏世譜</span>曰：晉受禪，封齊王爲邵陵縣公，泰始十年薨，諡日厲。扈蒙曰：暴慢無親曰厲。</span></p>
<div class="yt" id="y240"><p class="strong" id="p53"><a class="gg-link" href="#p53" onclick="return changeColor(this);"></a><span class="section" id="title-6"><span data-head-description="邵陵厲公上" data-head-level="h4" data-head-title="正始元年">正始元年</span></span><span class="biaozhusup" data-rel="">（庚申、二四○年）</span></p></div>
<p class="em2 strong" id="p54"><a class="gg-link" href="#p54" onclick="return changeColor(this);"></a><span class="yinwen">1</span>春，旱。</p>
<p class="em2 strong" id="p55"><a class="gg-link" href="#p55" onclick="return changeColor(this);"></a><span class="yinwen">2</span>越巂蠻夷數叛漢，殺太守，<span class="jiazhu">自諸葛亮平高定之後，越巂夷數反，殺太守龔祿、焦璜。巂，音髓。數，所角翻。</span>是後太守不敢之郡，寄治安定縣，去郡八百餘里。<span class="jiazhu">安定縣不見于志，當是因越巂移治而暫立也。</span>漢主以巴西張嶷爲越巂太守，嶷招慰新附，誅討強猾，蠻夷畏服，郡界悉平，復還舊治。<span class="jiazhu">漢越巂郡治邛都縣。嶷，魚力翻。</span></p>
<p class="em2 strong" id="p56"><a class="gg-link" href="#p56" onclick="return changeColor(this);"></a><span class="yinwen">3</span>冬，吳饑。</p>
<div class="yt" id="y241"><p class="strong" id="p57"><a class="gg-link" href="#p57" onclick="return changeColor(this);"></a><span class="section" id="title-7"><span data-head-description="邵陵厲公上" data-head-level="h4" data-head-title="正始二年">二年</span></span><span class="biaozhusup" data-rel="">（辛酉、二四一年）</span></p></div>
<p class="em2 strong" id="p58"><a class="gg-link" href="#p58" onclick="return changeColor(this);"></a><span class="yinwen">1</span>春，吳人將伐魏。零陵太守殷札言於吳主曰：<span class="yinhao">「今天棄曹氏，喪誅累見，<span class="jiazhu"><span class="yinhao">「殷札」</span>，一作<span class="yinhao">「殷禮」</span>。喪誅，謂魏累有大喪，蓋天誅也。見，賢遍翻。</span>虎爭之際而幼童涖事。陛下身自御戎，取亂侮亡，<span class="jiazhu"><span class="shu-ming">書·仲虺之誥</span>之辭。</span>宜滌荊、揚之地，<span class="jiazhu">滌，洗也，言舉國興師，後無留者，其地如洗也。</span>舉強羸之數，使強者執戟，羸者轉運。<span class="jiazhu">羸，倫爲翻。</span>西命益州，軍于隴右，<span class="jiazhu">益州，謂蜀也。</span>授諸葛瑾、朱然大衆，直指襄陽，陸遜、朱桓別征壽春，大駕入淮陽，歷青、徐。<span class="jiazhu">前漢之淮陽，後漢章帝改曰陳郡；此直謂淮水之陽耳。</span>襄陽、壽春，困於受敵，長安以西，務禦蜀軍，許、洛之衆，勢必分離，掎角並進，民必內應。將帥對向，或失便宜，一軍敗績，則三軍離心；便當秣馬脂車，陵蹈城邑，乘勝逐北，以定華夏。若不悉軍動衆，循前輕舉，則不足大用，易於屢退，<span class="jiazhu">易，以豉翻。</span>民疲威消，時往力竭，非上策也。」</span>吳主不能用。<span class="jiazhu">傾國出師，決勝負於一戰，苻堅之所以亡也，吳主非不能用殷札之計，不肯用也。</span></p>
<p class="em2 strong" id="p59"><a class="gg-link" href="#p59" onclick="return changeColor(this);"></a>夏，四月，吳全琮略淮南，決芍陂，<span class="jiazhu">賢曰：芍陂今在壽州安豐縣東，陂徑百里，灌田萬頃。<span class="shu-ming">華夷對境圖</span>：芍陂周回三百二十四里，與陽泉、大業並孫叔敖所作，開溝引渒水爲子午渠，開六門，灌田萬頃。芍，音鵲。</span>諸葛恪攻六安，朱然圍樊，諸葛瑾攻柤中。<span class="jiazhu"><span class="shu-ming">襄陽記</span>曰：柤，讀如租稅之租。柤中在上黃界，去襄陽一百五十里。魏時夷正［王］權［梅］敷兄弟三人、部曲萬餘家屯此，分布在中廬、宜城西山𨻳、沔二谷中，土地平敞，宜桑麻，有水陸良田。沔南之膏腴沃壤，謂之柤中。杜佑曰：柤中在襄州南漳縣界。楊正衡曰：柤，側瓜翻。</span>征東將軍王淩、揚州刺史孫禮與全琮戰於芍陂，琮敗走。荊州刺史胡質以輕兵救樊，<span class="jiazhu">魏荊州統江夏、襄陽、南陽、新城、魏興、上庸。</span>或曰：<span class="yinhao">「賊盛，不可迫。」</span>質曰：<span class="yinhao">「樊城卑兵少，故當進軍爲之外援，不然，危矣。」</span>遂勒兵臨圍，城乃安。</p>
<p class="em2 strong" id="p60"><a class="gg-link" href="#p60" onclick="return changeColor(this);"></a><span class="yinwen">2</span>五月，吳太子登卒。</p>
<p class="em2 strong" id="p61"><a class="gg-link" href="#p61" onclick="return changeColor(this);"></a><span class="yinwen">3</span>吳兵猶在荊州，太傅懿曰：<span class="yinhao">「柤中民夷十萬，隔在水南，流離無主，樊城被攻，歷月不解，此危事也，請自討之。」</span>六月，太傅懿督諸軍救樊；吳軍聞之，夜遁，追至三州口，<span class="jiazhu">三州口，謂荊、豫、揚三州之口。魏荊州之地，東至江夏，豫州之地，南至弋陽，揚州之地，西至六安，三州口當在其間。又按<span class="shu-ming">王昶傳</span>：昶督荊、豫諸軍事，自宛徙屯新野，習水軍於三州，則三州蓋地名。口，水口。</span>大獲而還。</p>
<p class="em2 strong" id="p62"><a class="gg-link" href="#p62" onclick="return changeColor(this);"></a><span class="yinwen">4</span>閏月，吳大將軍諸葛瑾卒。瑾太<span class="jiaozhusup">〔章：甲十六行本「太」作「長」；乙十一行本同；孔本同。〕</span>子恪先已封侯，<span class="jiazhu">恪以適當爲世子；曰太子，誤也。恪以出山民功封侯，事見上卷景初元年。</span>吳主以恪弟融襲爵，攝兵業，<span class="jiazhu">攝，領也，承也，領父之兵，承公之業也。</span>駐公安。</p>
<p class="em2 strong" id="p63"><a class="gg-link" href="#p63" onclick="return changeColor(this);"></a><span class="yinwen">5</span>漢大司馬蔣琬以諸葛亮數出秦川，<span class="jiazhu">關中之地，沃野千里，秦之故國，謂之秦川。數，所角翻。</span>道險、運糧難，卒無成功，<span class="jiazhu">卒，子恤翻。</span>乃多作舟船，欲乘漢、沔東下，襲魏興、上庸。<span class="jiazhu">漢、沔之水，自漢中東歷魏興、上庸以達于襄陽。欲爭天下，則當出兵秦川，魏興、上庸，非其地也。</span>會舊疾連動，未時得行。漢人咸以爲事有不捷，還路甚難，非長策也；漢主遣尙書令費禕、<span class="jiazhu">費，父沸翻。</span>中監軍姜維等喻指。<span class="jiazhu">中監軍，卽中護軍之任也。蜀置前監軍、後監軍、中監軍，位三軍師之下。</span>琬乃上言：<span class="yinhao">「今魏跨帶九州，根蔕滋蔓，平除未易。<span class="jiazhu">易，以豉翻。</span>若東西幷力，首尾掎角，<span class="jiazhu">掎，居蟻翻。</span>雖未能速得如志，且當分裂蠶食，先摧其支黨。然吳期二三，連不克果。<span class="jiazhu">克，能也；果，決也；言不能決然進兵也。</span>輒與費禕等議，以涼州胡塞之要，進退有資，且羌、胡乃心思漢如渴，宜以姜維爲涼州刺史。<span class="jiazhu">涼州之地，蜀惟得武都、陰平二郡而已。</span>若維征行，御制河右，臣當帥軍爲維鎭繼。<span class="jiazhu">帥，讀曰率。</span>今涪水陸四通，惟急是應，若東西<span class="jiaozhusup">〔章：甲十六行本「西」作「北」；乙十一行本同；張校同。〕</span>有虞，赴之不難，請徙屯涪。」</span><span class="jiazhu">涪縣，漢屬廣漢郡，蜀屬梓潼郡。涪，音浮。</span>漢主從之。</p>
<p class="em2 strong" id="p64"><a class="gg-link" href="#p64" onclick="return changeColor(this);"></a><span class="yinwen">6</span>朝廷欲廣田畜穀於揚、豫之間，使尙書郎汝南鄧艾行陳、項以東至壽春。<span class="jiazhu">陳縣，漢屬陳國。項縣，漢屬汝郡。<span class="shu-ming">晉志</span>，二縣並屬梁國。行，下孟翻。</span>艾以爲：<span class="yinhao">「昔太祖破黃巾，因爲屯田，積穀許都以制四方。<span class="jiazhu">事見六十二卷漢獻帝建安元年。</span>今三隅已定，事在淮南，每大軍出征，運兵過半，功費巨億。陳、蔡之間，土下田良，可省許昌左右諸稻田，幷水東下，<span class="jiazhu">汝水、潁水、蒗蕩渠水、渦水皆經陳、蔡之間而東入淮。</span>令淮北二萬人，淮南三萬人，什二分休，常有四萬人且田且守；<span class="jiazhu">五萬人分一萬，番休迭戍，周而復始，是常有四萬人屯田。</span>益開河渠以增漑灌，通漕運。計除衆費，歲完五百萬斛以爲軍資，六、七年間，可積二<span class="jiaozhusup">〔章：甲十六行本「二」作「三」；乙十一行本同；孔本同；熊校同。〕</span>千萬斛於淮上，此則十萬之衆五年食也。以此乘吳，無不克矣。」</span>太傅懿善之。是歲，始開廣漕渠，每東南有事，大興軍衆，汎舟而下，達于江、淮，資食有餘而無水害。<span class="jiazhu">史究言鄧艾興屯田之利。</span></p>
<p class="em2 strong" id="p65"><a class="gg-link" href="#p65" onclick="return changeColor(this);"></a><span class="yinwen">7</span>管寧卒。寧名行高潔，人望之者，邈然若不可及，卽之熙熙和易。<span class="jiazhu">行，下孟翻。易，以豉翻。</span>能因事導人於善，人無不化服。及卒，天下知與不知，無<span class="jiaozhusup">〔章：甲十六行本「無」上有「聞之」二字；乙十一行本同；孔本同；張校同。〕</span>不嗟歎。</p>
<div class="yt" id="y242"><p class="strong" id="p66"><a class="gg-link" href="#p66" onclick="return changeColor(this);"></a><span class="section" id="title-8"><span data-head-description="邵陵厲公上" data-head-level="h4" data-head-title="正始三年">三年</span></span><span class="biaozhusup" data-rel="">（壬戌、二四二年）</span></p></div>
<p class="em2 strong" id="p67"><a class="gg-link" href="#p67" onclick="return changeColor(this);"></a><span class="yinwen">1</span>春，正月，漢姜維率偏軍自漢中還住涪。<span class="jiazhu">蜀諸軍時皆屬蔣琬，姜維所領偏軍耳。</span></p>
<p class="em2 strong" id="p68"><a class="gg-link" href="#p68" onclick="return changeColor(this);"></a><span class="yinwen">2</span>吳主立其子和爲太子，大赦。</p>
<p class="em2 strong" id="p69"><a class="gg-link" href="#p69" onclick="return changeColor(this);"></a><span class="yinwen">3</span>三月，昌邑景侯滿寵卒。秋，七月，乙酉，以領軍將軍蔣濟爲太尉。</p>
<p class="em2 strong" id="p70"><a class="gg-link" href="#p70" onclick="return changeColor(this);"></a><span class="yinwen">4</span>吳主遣將軍聶友、校尉陸凱將兵三萬擊儋耳、珠崖。<span class="jiazhu">儋耳、珠崖，漢武帝開以爲郡，屬交趾州，元帝以後棄之。聶，尼輒翻。儋，都甘翻。</span></p>
<p class="em2 strong" id="p71"><a class="gg-link" href="#p71" onclick="return changeColor(this);"></a><span class="yinwen">5</span>八月，吳主封子霸爲魯王。霸，和母弟也，寵愛崇特，與和無殊。<span class="jiazhu">爲後吳廢和誅霸張本。</span>尙書僕射是儀領魯王傅，上疏諫曰：<span class="yinhao">「臣竊以爲魯王天挺懿德，兼資文武，當今之宜，宜鎭四方，爲國藩輔，宣揚德美，廣耀威靈，乃國家之良規，海內所瞻望。且二宮宜有降殺，<span class="jiazhu">殺，所戒翻。</span>以正上下之序，明敎化之本。」</span>書三、四上，吳主不聽。<span class="jiazhu">四上，時掌翻。</span></p>
<div class="yt" id="y243"><p class="strong" id="p72"><a class="gg-link" href="#p72" onclick="return changeColor(this);"></a><span class="section" id="title-9"><span data-head-description="邵陵厲公上" data-head-level="h4" data-head-title="正始四年">四年</span></span><span class="biaozhusup" data-rel="">（癸亥、二四三年）</span></p></div>
<p class="em2 strong" id="p73"><a class="gg-link" href="#p73" onclick="return changeColor(this);"></a><span class="yinwen">1</span>春，正月，帝加元服。</p>
<p class="em2 strong" id="p74"><a class="gg-link" href="#p74" onclick="return changeColor(this);"></a><span class="yinwen">2</span>吳諸葛恪襲六安，<span class="jiazhu">漢六安國都六縣；後漢爲六安侯國，屬廬江郡；晉爲六縣，屬廬江郡。</span>掩其人民而去。</p>
<p class="em2 strong" id="p75"><a class="gg-link" href="#p75" onclick="return changeColor(this);"></a><span class="yinwen">3</span>夏，四月，立皇后甄氏，<span class="jiazhu">甄，之人翻。</span>大赦。后，文昭皇后兄儼之孫也。</p>
<p class="em2 strong" id="p76"><a class="gg-link" href="#p76" onclick="return changeColor(this);"></a><span class="yinwen">4</span>五月，朔，日有食之，旣。</p>
<p class="em2 strong" id="p77"><a class="gg-link" href="#p77" onclick="return changeColor(this);"></a><span class="yinwen">5</span>冬，十月，漢蔣琬自漢中還住涪，疾益甚，以漢中太守王平爲前監軍、鎭北大將軍，督漢中。<span class="jiazhu">監，古銜翻。</span></p>
<p class="em2 strong" id="p78"><a class="gg-link" href="#p78" onclick="return changeColor(this);"></a><span class="yinwen">6</span>十一月，漢主以尙書令費禕爲大將軍、錄尙書事。</p>
<p class="em2 strong" id="p79"><a class="gg-link" href="#p79" onclick="return changeColor(this);"></a><span class="yinwen">7</span>吳丞相顧雍卒。</p>
<p class="em2 strong" id="p80"><a class="gg-link" href="#p80" onclick="return changeColor(this);"></a><span class="yinwen">8</span>吳諸葛恪遠遣諜人觀相徑要，<span class="jiazhu">諜，達協翻。相，息亮翻。</span>欲圖壽春。太傅懿將兵入舒，<span class="jiazhu">舒縣，屬廬江郡，春秋之故國也，時在吳、魏境上，棄而不耕，去皖口甚近。</span>欲以攻恪，吳主徙恪屯於柴桑。<span class="jiazhu">柴桑縣，漢屬豫章郡，吳屬武昌郡，有柴桑山；在今江州德化西九十里。杜佑曰：江州尋陽縣南楚城驛，卽古之柴桑縣。宋白曰：江州瑞昌縣，蓋柴桑之舊城。</span></p>
<p class="em2 strong" id="p81"><a class="gg-link" href="#p81" onclick="return changeColor(this);"></a><span class="yinwen">9</span>步騭、朱然各上疏於吳主曰：<span class="yinhao">「自蜀還者，咸言蜀欲背盟，<span class="jiazhu">騭，職日翻。上，時掌翻。背，蒲妹翻。</span>與魏交通，多作舟船，繕治城郭；<span class="jiazhu">治，直之翻。</span>又，蔣琬守漢中，聞司馬懿南向不出兵，乘虛以掎角之，<span class="jiazhu">掎，居蟻翻。</span>反委漢中，還近成都。事已彰灼，無所復疑，<span class="jiazhu">近，其靳翻。復，扶又翻。</span>宜爲之備。」</span>吳主答曰：<span class="yinhao">「吾待蜀不薄，聘享盟誓，無所負之，何以致此！司馬懿前來入舒，旬日便退。蜀在萬里，何知緩急而便出兵乎！昔魏欲入漢川，<span class="jiazhu">曹眞欲入漢中，事見七十一卷明帝太和四年。</span>此間始嚴，亦未舉動，<span class="jiazhu">謂嚴兵而未發也。</span>會聞魏還而止；<span class="jiazhu">還，從宣翻，又如字。</span>蜀寧可復以此有疑邪！人言苦不可信，朕爲諸君破家保之。」</span><span class="jiazhu">復，扶又翻。爲，于僞翻。</span></p>
<p class="em2 strong" id="p82"><a class="gg-link" href="#p82" onclick="return changeColor(this);"></a><span class="yinwen">10</span>征東將軍、都督揚·豫諸軍事王昶<span class="jiazhu">據<span class="shu-ming">王昶傳</span>，<span class="yinhao">「揚」</span>當作<span class="yinhao">「荊」</span>。</span>上言：<span class="yinhao">「地有常險，守無常勢。今屯宛去襄陽三百餘里，有急不足相赴。」</span>遂徙屯新野。<span class="jiazhu">新野縣，屬南陽郡。</span></p>
<p class="em2 strong" id="p83"><a class="gg-link" href="#p83" onclick="return changeColor(this);"></a><span class="yinwen">11</span>宗室曹冏<span class="jiazhu">裴松之曰：冏，中常侍兄叔興之後，少帝之族祖也。</span>上書曰：<span class="yinhao">「古之王者，必建同姓以明親親，必樹異姓以明賢賢。親親之道專用，則其漸也微弱；賢賢之道偏任，則其敝也劫奪。<span class="jiazhu">謂威權陵偪，劫其君而奪之也。</span>先聖知其然也，故博求親疏而並用之，故能保其社稷，歷紀長久。<span class="jiazhu">紀，年紀也。</span>今魏尊尊之法雖明，親親之道未備，或任而不重，或釋而不任。臣竊惟此，<span class="jiazhu">惟，思也。</span>寢不安席，謹撰合所聞，論其成敗<span class="jiazhu">撰，具也，音雛免翻。</span>曰：昔夏、商、周歷世數十，而秦二世而亡。何則？三代之君與天下共其民，故天下同其憂；<span class="jiazhu">呂延濟曰：與天下共其民，謂建立諸侯與之共理，同有其利也。故天下有難，則諸侯同憂。</span>秦王獨制其民，故傾危而莫救也。秦觀周之敝，以爲小弱見奪，於是廢五等之爵，立郡縣之官，<span class="jiazhu">呂向曰：秦皇觀周所以敝者，乃以勢弱而諸侯奪其國也，遂廢五等之爵而立郡縣之吏。五等，公、侯、伯、子、男也。</span>內無宗子以自毗輔，<span class="jiazhu">毗，亦輔也。</span>外無諸侯以爲藩衞；譬猶芟刈股肱，獨任胸腹，觀者爲之寒心，<span class="jiazhu">芟，所銜翻。爲，于僞翻。</span>而始皇晏然自以爲子孫帝王萬世之業也，豈不悖哉！<span class="jiazhu">悖，蒲內翻。</span>故漢祖奮三尺之劍，驅烏合之衆，五年之中，遂成帝業。何則？伐深根者難爲功，摧枯朽者易爲力，理勢然也。<span class="jiazhu">用班固<span class="shu-ming">漢宗室諸侯王表</span>文意。易，以豉翻。</span>漢監秦之失，封殖子弟；及諸呂擅權，圖危劉氏，而天下所以不傾動者，徒以諸侯強大，盤石膠固<span class="jiaozhusup">〔章：甲十行本「固」下有「故」字；乙十一行本同；張校同。〕</span>也。然高祖封建，地過古制，故賈誼以爲欲天下之治安，莫若衆建諸侯而少其力；<span class="jiazhu">賈誼<span class="shu-ming">治安策</span>之言，見十四卷文帝六年。少，詩沼翻。治，直吏翻。</span>文帝不從。至於孝景，猥用鼂錯之計，削黜諸侯，遂有七國之患。<span class="jiazhu">事見十六卷漢景帝三年。</span>蓋兆發高帝，釁鍾文、景，<span class="jiazhu">鍾，聚也。</span>由寬之過制，急之不漸故也。所謂『末大必折，尾大難掉』，<span class="jiazhu"><span class="shu-ming">左傳</span>田無宇之言。折，而設翻。掉，徒弔翻。</span>尾同於體，猶或不從，況乎非體之尾，其可掉哉！武帝從主父之策，下推恩之令，<span class="jiazhu">事見十八卷漢武帝元朔二年。</span>自是之後，遂以陵夷，子孫微弱，衣食租稅，不預政事。至于哀、平，王氏秉權，假周公之事而爲田常之亂，宗室諸侯，或乃爲之符命，頌莽恩德，<span class="jiazhu">事見三十六卷王莽初始元年。</span>豈不哀哉！由斯言之，非宗子獨忠孝於惠、文之間而叛逆於哀、平之際也，徒權輕勢弱，不能有定耳。賴光武皇帝挺不世之姿，擒王莽於已成，紹漢嗣於旣絕，斯豈非宗子之力也！<span class="jiazhu">嗣，祥使翻。</span>而曾不監秦之失策，襲周之舊制，至於桓、靈，閹宦用事，君孤立於上，臣弄權於下；由是天下鼎沸，姦宄並爭，宗廟焚爲灰燼，宮室變爲榛藪。<span class="jiazhu">謂董卓之亂也。</span></span></p>
<p class="em2 strong" id="p84"><a class="gg-link" href="#p84" onclick="return changeColor(this);"></a><span class="yinhao">太祖皇帝龍飛鳳翔，掃除凶逆。大魏之興，于今二十有四年矣；<span class="jiazhu">自黃初受禪至是二十四年。</span>觀五代之存亡而不用其長策，<span class="jiazhu">五代：夏、商、周、秦、漢。</span>覩前車之傾覆而不改於轍迹。子弟王空虛之地，君有不使之民；<span class="jiazhu">空虛，謂有封國之名，實不能有其地也。君不使之民，謂抗藩王之尊於國民之上，不得而臣使也。王，于況翻。</span>宗室竄於閭閻，不聞邦國之政；權均匹夫，勢齊凡庶。內無深根不拔之固，外無盤石宗盟之助，<span class="jiazhu">呂延濟曰：盤石，大石也，以其堅重不可轉易也。宗盟，謂同姓諸侯盟會者也。</span>非所以安社稷，爲萬世之業也。且今之州牧、郡守，<span class="jiazhu">守，式又翻。</span>古之方伯、諸侯，皆跨有千里之土，兼軍武之任，或比國數人，<span class="jiazhu">比，毗必翻，又毗至翻。</span>或兄弟並據；而宗室子弟曾無一人間廁其間，<span class="jiazhu">人間，古莧翻。</span>與相維制，非所以強榦弱枝，備萬一之虞也。今之用賢，或超爲名都之主，或爲偏師之帥；<span class="jiazhu">帥，所類翻。</span>而宗室有文者必限小縣之宰，有武者必置百人之上，<span class="jiazhu">張銑曰：言宗室位卑也。百人之上，百夫長也。</span>非所以勸進賢能、褒異宗室之禮也。語曰：『百足之蟲，至死不僵』，<span class="jiazhu">馬蚿百足。僵，居良翻。</span>以其扶之者衆也。此言雖小，可以譬大。是以聖王安不忘危，存不忘亡，故天下有變而無傾危之患矣。」</span>冏冀以此論感悟曹爽，爽不能用。<span class="jiazhu">以明帝之明，且不能用陳思王之言，況曹爽之愚闇哉！</span></p>
<div class="yt" id="y244"><p class="strong" id="p85"><a class="gg-link" href="#p85" onclick="return changeColor(this);"></a><span class="section" id="title-10"><span data-head-description="邵陵厲公上" data-head-level="h4" data-head-title="正始五年">五年</span></span><span class="biaozhusup" data-rel="">（甲子、二四四年）</span></p></div>
<p class="em2 strong" id="p86"><a class="gg-link" href="#p86" onclick="return changeColor(this);"></a><span class="yinwen">1</span>春，正月，吳主以上大將軍陸遜爲丞相，其州牧、都護、領武昌事如故。<span class="jiazhu">遜先爲荊州牧、右都護，領武昌事。</span></p>
<p class="em2 strong" id="p87"><a class="gg-link" href="#p87" onclick="return changeColor(this);"></a><span class="yinwen">2</span>征西將軍、都督雍·涼諸軍事夏侯玄，<span class="jiazhu">雍，於用翻。</span>大將軍爽之姑子也。玄辟李勝爲長史，勝及尙書鄧颺欲令爽立威名於天下，勸使伐蜀；太傅懿止之，不能得。三月，爽西至長安，發卒十餘萬人，與玄自駱口入漢中。<span class="jiazhu">駱口，駱谷口也。駱谷在漢中成固縣東北，北達扶風郿縣。</span></p>
<p class="em2 strong" id="p88"><a class="gg-link" href="#p88" onclick="return changeColor(this);"></a>漢中守兵不滿三萬，諸將皆恐，欲守城不出以待涪兵。<span class="jiazhu">自蔣琬屯涪，蜀之重兵在焉。</span>平曰：<span class="yinhao">「漢中去涪垂千里，賊若得關，便爲深禍，<span class="jiazhu">垂，幾及也。關，關城也。杜佑曰：關城，俗名張魯城，在西縣西四十里。嗚呼！王侯設險以守其國。其後關城失守，鍾會遂平行至漢中；王平謂賊若得關，遂爲深禍，斯言驗矣。</span>今宜先遣劉護軍據興勢，<span class="jiazhu"><span class="shu-ming">水經註</span>：小成固城北百二十二里有興勢坂。<span class="shu-ming">寰宇記</span>：興勢山在洋州興道縣北四十三里，今郡城所枕，形如一盆，外險而內有大谷，爲盤道上數里，方及四門，因名興勢。<span class="shu-ming">東坡指掌圖</span>以爲在興元，恐非也。杜佑曰：興勢卽洋州興道縣。<span class="shu-ming">寰宇記</span>與<span class="shu-ming">通典</span>合矣。宋白曰：興勢山在今興道縣西北二十里。劉護軍，劉敏也。</span>平爲後拒；若賊分向黃金，<span class="jiazhu">黃金谷在興道縣，山有黃金峭。黃金谷有黃金戍，傍山依峭，險折七里。杜佑曰：黃金戍在洋州黃金縣西北八十里，張魯所築，南接漢川，北枕古道，險固之極。</span>平帥千人下自臨之，<span class="jiazhu">帥，讀曰率；下同。</span>比爾間涪軍亦至，<span class="jiazhu">比，必寐翻。</span>此計之上也。」</span>諸將皆疑，惟護軍劉敏與平意同，遂帥所領據興勢，多張旗幟，彌亙百餘里。<span class="jiazhu">幟，昌志翻。</span></p>
<p class="em2 strong" id="p89"><a class="gg-link" href="#p89" onclick="return changeColor(this);"></a>閏月，漢主遣大將軍費禕督諸軍救漢中，將行，光祿大夫來敏詣禕別，求共圍棋；于時羽檄交至，人馬擐甲，嚴駕已訖，<span class="jiazhu">擐，胡慣翻，貫甲也。</span>禕與敏對戲，色無厭倦。敏曰：<span class="yinhao">「向聊觀試君耳；君信可人，必能辦賊者也。」</span></p>
<p class="em2 strong" id="p90"><a class="gg-link" href="#p90" onclick="return changeColor(this);"></a><span class="yinwen">3</span>夏，四月，丙辰朔，日有食之。</p>
<p class="em2 strong" id="p91"><a class="gg-link" href="#p91" onclick="return changeColor(this);"></a><span class="yinwen">4</span>大將軍爽兵距興勢不得進，關中及氐、羌轉輸不能供，牛馬騾驢多死，民夷號泣道路，<span class="jiazhu">騾，盧戈翻。號，戶高翻。</span>涪軍及費禕兵繼至。參軍楊偉爲爽陳形勢，<span class="jiazhu">爲，于僞翻。</span>宜急還，不然，將敗。鄧颺、李勝與偉爭於爽前。偉曰：<span class="yinhao">「颺、勝將敗國家事，可斬也！」</span><span class="jiazhu">後將敗，補邁翻。</span>爽不悅。</p>
<p class="em2 strong" id="p92"><a class="gg-link" href="#p92" onclick="return changeColor(this);"></a>太傅懿與夏侯玄書曰：<span class="yinhao">「<span class="shu-ming">春秋</span>責大德重。<span class="jiazhu">責，責望也。德，恩德也。言責望之甚大者，其恩之爲甚重也。</span>昔武皇帝再入漢中，幾至大敗，<span class="jiazhu">事見六十七卷漢獻帝建安二十年及六十八卷建安二十四年。幾，居希翻。</span>君所知也。今興勢至險，蜀已先據，若進不獲戰，退見邀絕，覆軍必矣，將何以任其責！」</span><span class="jiazhu">任，音壬。</span>玄懼，言於爽；五月，引軍還。費禕進據三嶺以截爽，<span class="jiazhu">自駱谷出扶風，隔以中南山，其間有三嶺：一曰沈嶺，近芒水；一曰衙嶺；一曰分水嶺。</span>爽爭險苦戰，僅乃得過，失亡甚衆，關中爲之虛耗。<span class="jiazhu">爲，于僞翻。</span></p>
<p class="em2 strong" id="p93"><a class="gg-link" href="#p93" onclick="return changeColor(this);"></a><span class="yinwen">5</span>秋，八月，秦王詢卒。</p>
<p class="em2 strong" id="p94"><a class="gg-link" href="#p94" onclick="return changeColor(this);"></a><span class="yinwen">6</span>冬，十二月，安陽孝侯崔林卒。<span class="jiazhu"><span class="shu-ming">諡法</span>：大慮行節曰孝；五宗安之曰孝；慈惠愛親曰孝。</span></p>
<p class="em2 strong" id="p95"><a class="gg-link" href="#p95" onclick="return changeColor(this);"></a><span class="yinwen">7</span>是歲，漢大司馬琬以病固讓州職於大將軍禕，漢主乃以禕爲益州刺史，以侍中董允守尙書令，爲禕之副。</p>
<p class="em2 strong" id="p96"><a class="gg-link" href="#p96" onclick="return changeColor(this);"></a>時戰<span class="jiaozhusup">〔嚴：「戰」改「軍」。〕</span>國多事，<span class="jiazhu">戰國者，謂國日有戰爭也。</span>公務煩猥；<span class="jiazhu">猥，雜也。</span>禕爲尙書令，識悟過人，每省讀文書，<span class="jiazhu">省，悉景翻。</span>舉目暫視，已究其意旨，其速數倍於人，終亦不忘。常以朝晡聽事，其間接納賓客，飲食嬉戲，加之博弈，每盡人之歡，事亦不廢。及董允代禕，欲斅禕之所行，旬日之中，事多愆滯。<span class="jiazhu">愆，違也。</span>允乃歎曰：<span class="yinhao">「人才力相遠若此，非吾之所及也！」</span>及聽事終日而猶有不暇焉。</p>
<div class="yt" id="y245"><p class="strong" id="p97"><a class="gg-link" href="#p97" onclick="return changeColor(this);"></a><span class="section" id="title-11"><span data-head-description="邵陵厲公上" data-head-level="h4" data-head-title="正始六年">六年</span></span><span class="biaozhusup" data-rel="">（乙丑、二四五年）</span></p></div>
<p class="em2 strong" id="p98"><a class="gg-link" href="#p98" onclick="return changeColor(this);"></a><span class="yinwen">1</span>春，正月，以票騎將軍趙儼爲司空。<span class="jiazhu">票，匹妙翻。</span></p>
<p class="em2 strong" id="p99"><a class="gg-link" href="#p99" onclick="return changeColor(this);"></a><span class="yinwen">2</span>吳太子和與魯王同宮，禮秩如一，羣臣多以爲言，<span class="jiazhu">是儀之諫，見於是卷三年。蓋諫者不特是儀也。</span>吳主乃命分宮別僚；二子由是有隙。<span class="jiazhu">史言和、霸之隙，亦兩宮僚屬交構以成之。別，彼列翻。</span></p>
<p class="em2 strong" id="p100"><a class="gg-link" href="#p100" onclick="return changeColor(this);"></a>衞將軍全琮遣其子寄事魯王，以書告丞相陸遜，遜報曰：<span class="yinhao">「子弟苟有才，不憂不用，不宜私出以要榮利；<span class="jiazhu">私出，謂出私門也。要，一遙翻。</span>若其不佳，終爲取禍。且聞二宮勢敵，必有彼此，此古人之厚忌也。」</span>寄果阿附魯王，輕爲交搆。遜書與琮曰：<span class="yinhao">「卿不師日磾而宿留阿寄，<span class="jiazhu">日磾事，見二十三卷漢武帝後元二年。宿，音秀。留，音溜。阿，相傳從安入聲。</span>終爲足下家門致禍矣。」</span>琮旣不答遜言，更以致隙。</p>
<p class="em2 strong" id="p101"><a class="gg-link" href="#p101" onclick="return changeColor(this);"></a>魯王曲意交結當時名士。偏將軍朱績以膽力稱，王自至其廨，<span class="jiazhu">廨，居隘翻，公宇也。</span>就之坐，欲與結好；<span class="jiazhu">好，呼到翻。</span>績下地住立，辭而不當。績，然之子也。</p>
<p class="em2 strong" id="p102"><a class="gg-link" href="#p102" onclick="return changeColor(this);"></a>於是自侍御、賓客，造爲二端，仇黨疑貳，滋延大臣，舉國中分。吳主聞之，假以精學，禁斷賓客往來。<span class="jiazhu">斷，讀曰短。</span>督軍使者羊衜上疏曰：<span class="yinhao">「聞明詔省奪二宮備衞，抑絕賓客，使四方禮敬不復得通，<span class="jiazhu">復，扶又翻。</span>遠近悚然，大小失望。或謂二宮不遵典式；就如所嫌，猶且補察，密加斟酌，不使遠近得容異言。臣懼積疑成謗，久將宣流，而西北二隅，<span class="jiazhu">蜀在西，魏在北。</span>去國不遠，將謂二宮有不順之愆，不審陛下何以解之！」</span></p>
<p class="em2 strong" id="p103"><a class="gg-link" href="#p103" onclick="return changeColor(this);"></a>吳主長女魯班適左護軍全琮，少女小虎適驃騎將軍朱據。<span class="jiazhu">二女，步夫人所生也。</span>全公主與太子母王夫人有隙，吳主欲立王夫人爲后，公主阻之；恐太子立怨己，心不自安，數譖毀太子。吳主寢疾，遣太子禱於長沙桓王廟，<span class="jiazhu">孫策追諡長沙桓王。杜佑曰：孫權都建業，立兄長沙桓王廟於朱雀橋南。</span>太子妃叔父張休居近廟，邀太子過所居。全公主使人覘視，<span class="jiazhu">近，其靳翻。過，工禾翻。覘，丑廉翻，窺也。</span>因言<span class="yinhao">「太子不在廟中，專就妃家計議」</span>，又言<span class="yinhao">「王夫人見上寢矣，有喜色」</span>，吳主由是發怒；夫人以憂死，太子寵益衰。</p>
<p class="em2 strong" id="p104"><a class="gg-link" href="#p104" onclick="return changeColor(this);"></a>魯王之黨楊竺、全寄、吳安、孫奇等共譖毀太子，吳主惑焉。陸遜上疏諫曰：<span class="yinhao">「太子正統，宜有盤石之固；魯王藩臣，當使寵秩有差。彼此得所，上下獲安。」</span>書三四上，<span class="jiazhu">四上，時掌翻。</span>辭情危切；<span class="jiazhu"><span class="shu-ming">論語</span>：孔子曰：邦有道，危言危行。程顥曰：危，獨也，與衆異而不安之謂。余按此所謂危者，謂嫡庶無別，則亡國之禍隨之，人不敢言，而遜獨言之，所謂危也。</span>又欲詣都，口陳嫡庶之義。吳主不悅。<span class="jiazhu"><span class="shu-ming">考異</span>曰：<span class="shu-ming">吳錄</span>曰：<span class="yinhao">「權時見楊竺，辟左右而論霸之才，竺深述霸有文武英姿，宜爲嫡嗣，於是權乃許立焉。旣而遜有表極諫，權疑竺泄之，乃斬竺。」</span>按竺死在太子廢後，<span class="shu-ming">吳錄</span>所述妄也。</span></p>
<p class="em2 strong" id="p105"><a class="gg-link" href="#p105" onclick="return changeColor(this);"></a>太常顧譚，遜之甥也，亦上疏曰：<span class="yinhao">「臣聞有國有家者，必明嫡庶之端，異尊卑之禮，使高下有差，等級踰邈；如此，則骨肉之恩全，覬覦之望絕。<span class="jiazhu">覬，音冀。覦，音俞。</span>昔賈誼陳治安之計，論諸侯之勢，以爲勢重雖親，必有逆節之累，<span class="jiazhu">治，直吏翻。累，力瑞翻。</span>勢輕雖疏，必有保全之祚。故淮南親弟，不終饗國，失之於勢重也；吳芮疏臣，傳祚長沙，得之於勢輕也。昔漢文帝使愼夫人與皇后同席，袁盎退夫人之位，帝有怒色；及盎辨上下之義，陳人彘之戒，帝旣悅懌，夫人亦悟。<span class="jiazhu">事見十三卷漢文帝二年。</span>今臣所陳，非有所偏，誠欲以安太子而便魯王也。」</span>由是魯王與譚有隙。</p>
<p class="em2 strong" id="p106"><a class="gg-link" href="#p106" onclick="return changeColor(this);"></a>芍陂之役，<span class="jiazhu">二年，全琮與魏戰于芍陂。</span>譚弟承及張休皆有功；全琮子端、緒與之爭功，<span class="jiazhu">端、緒，琮之二子。</span>譖承、休於吳主，吳主徙譚、承、休於交州，又追賜休死。</p>
<p class="em2 strong" id="p107"><a class="gg-link" href="#p107" onclick="return changeColor(this);"></a>太子太傅吾粲請使魯王出鎭夏口，<span class="jiazhu"><span class="shu-ming">姓譜</span>：吾，本己姓，夏昆吾氏之後。夏，戶雅翻。</span>出楊竺等不得令在京師，又數以消息語陸遜；<span class="jiazhu">數，所角翻；下同。語，牛倨翻。</span>魯王與楊竺共譖之，吳主怒，收粲下獄，誅。<span class="jiazhu">下，遐稼翻。</span>數遣中使責問陸遜，遜憤恚而卒。<span class="jiazhu">恚，於避翻。</span>其子抗爲建武校尉，代領遜衆，送葬東還，<span class="jiazhu">自荊州東還葬吳。還，從宣翻，又如字。</span>吳主以楊竺所白遜二十事問抗，抗事事條答，吳主意乃稍解。</p>
<p class="em2 strong" id="p108"><a class="gg-link" href="#p108" onclick="return changeColor(this);"></a><span class="yinwen">3</span>夏，六月，都卿穆侯趙儼卒。<span class="jiazhu"><span class="shu-ming">諡法</span>：中情見貌曰穆。</span></p>
<p class="em2 strong" id="p109"><a class="gg-link" href="#p109" onclick="return changeColor(this);"></a><span class="yinwen">4</span>秋，七月，吳將軍馬茂謀殺吳主及大臣以應魏，事泄，幷黨與皆伏<span class="jiaozhusup">〔章：甲十六行本「伏」作「族」；乙十一行本同；孔本同。〕</span>誅。<span class="jiazhu"><span class="shu-ming">吳曆</span>曰：茂本魏淮南鍾離長，叛降吳。</span></p>
<p class="em2 strong" id="p110"><a class="gg-link" href="#p110" onclick="return changeColor(this);"></a><span class="yinwen">5</span>八月，以太常高柔爲司空。</p>
<p class="em2 strong" id="p111"><a class="gg-link" href="#p111" onclick="return changeColor(this);"></a><span class="yinwen">6</span>漢甘太后殂。<span class="jiazhu">甘太后，後主之母，據陳壽<span class="shu-ming">志</span>，先已卒於南郡。此吳太后也，吳懿之妹，先主入蜀，始納焉。證以<span class="shu-ming">蜀志</span>，其殂在是年。</span></p>
<p class="em2 strong" id="p112"><a class="gg-link" href="#p112" onclick="return changeColor(this);"></a><span class="yinwen">7</span>吳主遣校尉陳勳將屯田及作士三萬人鑿句容中道，自小其至雲陽西城，通會市，作邸閣。<span class="jiazhu">沈約曰：句容，漢舊縣，屬丹陽郡，今在建康府南九十里；有茅山，亦謂之句曲山。班固曰：會稽曲阿縣本秦雲陽縣也，後漢屬吳郡。沈約曰：曲阿，本曰雲陽，秦始皇改曰曲阿；吳嘉禾三年復曰雲陽。今相傳秦時或言其地有天子氣，始皇鑿坑以敗其勢，截直道使阿曲，故謂之曲阿。劉昫曰：潤州金壇縣，本曲阿縣地。會市者，作市以會商旅。句，如字。</span></p>
<p class="em2 strong" id="p113"><a class="gg-link" href="#p113" onclick="return changeColor(this);"></a><span class="yinwen">8</span>冬，十一月，漢大司馬琬卒。</p>
<p class="em2 strong" id="p114"><a class="gg-link" href="#p114" onclick="return changeColor(this);"></a><span class="yinwen">9</span>十二月，漢費禕至漢中，行圍守。<span class="jiazhu">魏延鎭漢中，實兵諸圍以禦敵，所謂圍守也。行，下孟翻。</span></p>
<p class="em2 strong" id="p115"><a class="gg-link" href="#p115" onclick="return changeColor(this);"></a><span class="yinwen">10</span>漢尙書令董允卒；以尙書呂乂爲尙書令。</p>
<p class="em2 strong" id="p116"><a class="gg-link" href="#p116" onclick="return changeColor(this);"></a>董允秉心公亮，獻可替否，備盡忠益，漢主甚嚴憚之。宦人黃皓，便僻佞慧，<span class="jiazhu">便，毗連翻。</span>漢主愛之。允上則正色規主，下則數責於皓；<span class="jiazhu">數，所具翻。</span>皓畏允，不敢爲非，終允之世，皓位不過黃門丞。<span class="jiazhu"><span class="shu-ming">續漢志</span>：黃門令丞一人，以宦者爲之。</span></p>
<p class="em2 strong" id="p117"><a class="gg-link" href="#p117" onclick="return changeColor(this);"></a>費禕以選曹郎汝南陳祗代允爲侍中，<span class="jiazhu">漢六曹尙書，一曹有郎六人。選曹郎，屬選部。選，須絹翻。</span>祗矜厲有威容，多技藝，挾智數，故禕以爲賢，越次而用之。祗與皓相表裏，皓始預政，累遷至中常侍，操弄威柄，終以覆國。自陳祗有寵，而漢主追怨董允日深，謂爲自輕，<span class="jiazhu">謂允爲輕己也。</span>由祗阿意迎合而皓浸潤搆間故也。<span class="jiazhu">間，古莧翻。</span></p>
</div></body></html>