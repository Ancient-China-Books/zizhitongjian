<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第五十六·漢紀四十八·孝桓皇帝下·孝靈皇帝上之上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀四十八">漢紀四十八</span></span></h1>
<p><span class="jiazhu">起強圉協洽<span class="biaozhusup" data-rel="">（丁未）</span>，盡重光大淵獻<span class="biaozhusup" data-rel="">（辛亥）</span>，凡五年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="孝桓皇帝下">孝桓皇帝下</span></span></h5>
<div class="yeartoc" id="year_toc_167"><p class="strong"><span class="section" id="title-3"><span data-head-description="孝桓皇帝下" data-head-level="h4" data-head-title="永康元年">永康元年</span></span><span class="biaozhusup" data-rel="">（丁未、一六七年）</span><span class="jiazhu">是年六月，始改元。</span></p></div>
<p class="em2 strong"><span class="yinwen">1</span>春，正月，東羌先零圍祋祤，掠雲陽，<span class="jiazhu">二縣皆屬左馮翊。宋白曰：耀州華原、同官縣，本漢祋祤縣地，雲陽故城在今縣西北六十里。零，音憐。祋，音丁活翻，又音丁外翻。祤，音詡。</span>當煎諸種復反。<span class="jiazhu">種，章勇翻。復，扶又翻；下同。</span>段熲擊之於鸞鳥，<span class="jiazhu">熲，高迥翻。鸞，音雚。鳥，讀曰雀。</span>大破之，西羌遂定。</p>
<p class="em2 strong"><span class="yinwen">2</span>夫餘王夫台寇玄菟；<span class="jiazhu">夫，音扶。菟，同都翻。</span>玄菟太守公孫域擊破之。<span class="jiazhu">守，式又翻。</span></p>
<p class="em2 strong"><span class="yinwen">3</span>夏，四月，先零羌寇三輔，攻沒兩營，<span class="jiazhu">兩營，京兆虎牙營，扶風雍營。零，音憐。</span>殺千餘人。</p>
<p class="em2 strong"><span class="yinwen">4</span>五月，壬子晦，日有食之。</p>
<p class="em2 strong"><span class="yinwen">5</span>陳蕃旣免，朝臣震栗，莫敢復爲黨人言者。<span class="jiazhu">復，扶又翻。朝，直遙翻；下同。爲，于僞翻。</span>賈彪曰：<span class="yinhao">「吾不西行，大禍不解。」</span><span class="jiazhu">賈彪，潁川定陵人。自潁川至雒陽爲西行。</span>乃入雒陽，說城門校尉竇武、尙書魏郡霍諝等，<span class="jiazhu">說，輸芮翻。諝，私呂翻。</span>使訟之。武上疏曰：<span class="yinhao">「陛下卽位以來，未聞善政，常侍、黃門，競行譎詐，妄爵非人。伏尋西京，佞臣執政，終喪天下。<span class="jiazhu">譎，古穴翻。喪，息浪翻。</span>今不慮前事之失，復循覆車之軌，臣恐二世之難，<span class="jiazhu">難，乃旦翻。</span>必將復及，趙高之變，不朝則夕。<span class="jiazhu">謂望夷宮之事也。</span>近者姦臣牢脩造設黨議，遂收前司隸校尉李膺等逮考，連及數百人，曠年拘錄，事無效驗。<span class="jiazhu">謂自去年興獄至今年，事終無其實也。校，戶敎翻。</span>臣惟膺等建忠抗節，志經王室，此誠陛下稷、禼、伊、呂之佐；<span class="jiazhu">禼，古契字，音息列翻。</span>而虛爲姦臣賊子之所誣枉，天下寒心，海內失望。惟陛下留神澄省，<span class="jiazhu">澄，清也。省，察也。省，悉井翻。</span>時見理出，<span class="jiazhu">賢曰：時，謂卽時也。</span>以厭神<span class="jiaozhusup">【章：乙十六行本「神」作「人」；乙十一行本同；孔本同；退齋校同。】</span>鬼喁喁之心。<span class="jiazhu">喁，魚恭翻。</span>今臺閣近臣，尙書朱㝢、荀緄、劉祐、魏朗、劉矩、尹勳等，皆國之貞士，朝之良佐；<span class="jiazhu">緄，古本翻。《考異》曰：《武傳》：武上疏曰：<span class="yinhao">「今臺閣近臣，尙書令陳蕃、僕射胡廣、尙書朱㝢等。」</span>按蕃、廣時不爲令僕，故去之。</span>尙書郎張陵、嬀皓、<span class="jiazhu">嬀，俱爲翻。《姓譜》：嬀，帝舜之後。</span>苑康、<span class="jiazhu">《姓譜》：苑姓，商武丁之子受封於苑，因以爲氏。《左傳》：齊有大夫苑何忌。</span>楊喬、邊韶、<span class="jiazhu">《陳留風俗傳》：邊祖于宋平公子戍，字子邊。又《左傳》，周有大夫邊伯。</span>戴恢等，文質彬彬，明達國典，內外之職，羣才並列。而陛下委任近習，專樹饕餮，<span class="jiazhu">饕，吐刀翻。餮，他結翻。</span>外典州郡，內幹心膂，宜以次貶黜，案罪糾罰；信任忠良，平決臧否，使邪正毀譽，各得其所，<span class="jiazhu">否，音鄙。譽，音余。</span>寶愛天官，唯善是授，<span class="jiazhu">天官，言天命有德，人君不可以私授。</span>如此，咎徵可消，天應可待。間者有嘉禾、芝草、黃龍之見。<span class="jiazhu">是年，魏郡言嘉禾生，巴郡言黃龍見。見，賢遍翻。</span>夫瑞生必於嘉士，福至實由善人，在德爲瑞，無德爲災。陛下所行不合天意，不宜稱慶。」</span>書奏，因以病上還城門校尉、槐里侯印綬。霍諝亦爲表請。<span class="jiazhu">上，時掌翻。爲，于僞翻；下同。</span>帝意稍解，使中常侍王甫就獄訊黨人范滂等，皆三木囊頭，暴於階下，<span class="jiazhu">賢曰：三木，頭及手、足皆有械，更以物蒙覆其頭也。</span>甫以次辯詰曰：<span class="yinhao">「卿等更相拔舉，<span class="jiazhu">更，工衡翻。</span>迭爲脣齒，其意如何？」</span>滂曰：<span class="yinhao">「仲尼之言，『見善如不及，見惡如探湯，』<span class="jiazhu">賢曰：探湯，喻去之疾也，見《論語》。探，吐南翻。</span>滂欲使善善同其清，惡惡同其汙，謂王政之所願聞，不悟更以爲黨。古之脩善，自求多福。今之脩善，身陷大戮。身死之日，願埋滂於首陽山側，上不負皇天，下不愧夷、齊。」</span><span class="jiazhu">賢曰：伯夷、叔齊餓死首陽山，事見《史記》。首陽山，在雒陽東北。杜佑曰：偃師縣有首陽山。</span>甫愍然爲之改容，乃得並解桎梏。<span class="jiazhu">鄭玄註《周禮》曰：木在手曰桎，在足曰梏。桎，之日翻。梏，工沃翻。</span>李膺等又多引宦官子弟，宦官懼，請帝以天時宜赦。六月，庚申，赦天下，改元；黨人二百餘人皆歸田里，書名三府，禁錮終身。<span class="jiazhu">《考異》曰：《帝紀》於去年冬書<span class="yinhao">「李膺等二百餘人受誣爲黨人，並坐下獄，書名三府。」</span>按陳蕃以訟李膺，免。卽膺等下獄已在前，後遇赦，方得書名三府。則《帝紀》所紀，爲兩無所用，故去之。又故書<span class="yinhao">「三府」</span>爲<span class="yinhao">「王府」</span>，劉攽曰：當爲<span class="yinhao">「三府」</span>。</span></p>
<p class="em2 strong">范滂往候霍諝而不謝。或讓之，滂曰：<span class="yinhao">「昔叔向不見祁奚，<span class="jiazhu">晉范宣子囚叔向，祁奚請而免之，不見叔向而歸，叔向亦不告免焉而朝。</span>吾何謝焉！」</span>滂南歸汝南，南陽士大夫迎之者，車數千兩，<span class="jiazhu">兩，音亮。</span>鄕人殷陶、黃穆侍衞於旁，應對賓客。滂謂陶等曰：<span class="yinhao">「今子相隨，是重吾禍也！」</span>遂遁還鄕里。</p>
<p class="em2 strong">初，詔書下舉鉤黨，<span class="jiazhu">賢曰：鉤，謂相連也。下，遐稼翻。</span>郡國所奏相連及者，多至百數，唯平原相史弼獨無所上。<span class="jiazhu">上，時掌翻。</span>詔書前後迫切州郡，髡笞掾史。從事坐傳舍責曰：<span class="jiazhu">掾，俞絹翻。賢曰：《續漢志》：每州有從事史及諸曹掾史。傳，客舍也；音知戀翻。坐傳舍召弼而責。余謂<span class="yinhao">「髡笞掾史」</span>句，言詔書督迫州郡至於髡笞掾史，青州從事則坐平原傳舍而責史弼也。</span><span class="yinhao">「詔書疾惡黨人，<span class="jiazhu">惡，烏路翻。</span>旨意懇惻。青州六郡，其五有黨，平原何治而得獨無？」</span>弼曰：<span class="yinhao">「先王疆理天下，<span class="jiazhu">賢曰：疆，界也。理，正也。</span>畫界分境，水土異齊，風俗不同。<span class="jiazhu">《記·王制》曰：凡居民財，必因天地，寒暖燥濕，廣谷大川異制，民生其間者異俗，剛柔、輕重、遲速異齊。齊，才細翻。《前書》曰：凡民函五常之性，而其剛柔緩急，音聲不同，繫水土之風氣，故謂之風；好惡取舍動靜無常，隨君上之情欲，故謂之俗。</span>他郡自有，平原自無，胡可相比！若承望上司，誣陷良善，淫刑濫罰，以逞非理，則平原之人，戶可爲黨。相有死而已，<span class="jiazhu">相，息亮翻。</span>所不能也！」</span>從事大怒，卽收郡僚職送獄，<span class="jiazhu">郡僚職，謂郡諸曹掾史也。</span>遂舉奏弼。會黨禁中解，弼以俸贖罪，所脫者甚衆。</p>
<p class="em2 strong">竇武所薦：朱㝢，沛人；苑康，勃海人；楊喬，會稽人；<span class="jiazhu">會，工外翻。</span>邊韶，陳留人。喬容儀偉麗，數上言政事，<span class="jiazhu">數，所角翻。</span>帝愛其才貌，欲妻以公主，<span class="jiazhu">妻，七細翻。</span>喬固辭，不聽，遂閉口不食，七日而死。</p>
<p class="em2 strong"><span class="yinwen">6</span>秋，八月，巴郡言黃龍見。<span class="jiazhu">見，賢遍翻。</span>初，郡人欲就池浴，見池水濁，因戲相恐，<span class="yinhao">「此中有黃龍，」</span>語遂行民間，太守欲以爲美，故上之。<span class="jiazhu">上，時掌翻。</span>郡吏傅堅諫曰：<span class="yinhao">「此走卒戲語耳。」</span>太守不聽。</p>
<p class="em2 strong"><span class="yinwen">7</span>六月，<span class="jiaozhusup">【張：「月」作「州」。】</span>大水，勃海<span class="jiaozhusup">【張：「海」下脫「海」字。】</span>溢。</p>
<p class="em2 strong"><span class="yinwen">8</span>冬，十月，先零羌寇三輔，<span class="jiazhu">零，音憐。</span>張奐遣司馬尹端、董卓拒擊，大破之，斬其酋豪，首虜萬餘人，<span class="jiazhu">酋，慈由翻。</span>三州清定。<span class="jiazhu">時奐督幽、幷、涼三州。</span>奐論功當封，以不事宦官故不果封，唯賜錢二十萬，除家一人爲郎。奐辭不受，請徙屬弘農。舊制，邊人不得內徙。詔以奐有功，特許之。<span class="jiazhu">奐，燉煌淵泉人。</span>拜董卓爲郎中。卓，隴西人，性粗猛有謀，羌、胡畏之。<span class="jiazhu">董卓事始此。</span></p>
<p class="em2 strong"><span class="yinwen">9</span>十二月，壬申，復癭陶王悝爲勃海王。<span class="jiazhu">悝貶事見上卷延熹八年。癭，於郢翻。悝，苦回翻。</span></p>
<p class="em2 strong"><span class="yinwen">10</span>丁丑，帝崩于德陽前殿。<span class="jiazhu">年三十六。</span>戊寅，尊皇后曰皇太后。太后臨朝。初，竇后旣立，御見甚稀，<span class="jiazhu">見，賢遍翻。</span>唯采女田聖等有寵。后素忌忍，帝梓宮尙在前殿，遂殺田聖。城門校尉竇武議立嗣，召侍御史河間劉鯈，<span class="jiazhu">鯈，式竹翻。</span>問以國中宗室之賢者，鯈稱解瀆亭侯宏。<span class="jiazhu">賢曰：解瀆亭在今定州義豐縣東北。杜佑曰：義豐，漢之安國縣也。</span>宏者，河間孝王之曾孫也，祖淑，父萇，世封解瀆亭侯。武乃入白太后，定策禁中，以鯈守光祿大夫，與中常侍曹節並持節將中黃門、虎賁、羽林千人，<span class="jiazhu">將，卽亮翻。</span>奉迎宏，時年十二。<span class="jiazhu">《考異》曰：范《書》云：<span class="yinhao">「卽帝位，年十三」</span>，袁《紀》，初立爲嗣詔書云，<span class="yinhao">「年十有二」</span>；建寧二年誅黨人時，云年十四。袁《紀》是也。</span></p>
<h5><span class="section" id="title-4"><span data-head-description="" data-head-level="h3" data-head-title="孝靈皇帝上之上">孝靈皇帝上之上</span></span></h5>
<p class=""><span class="jiazhu">諱宏。《諡法》：亂而不損曰靈。伏侯《古今註》：<span class="yinhao">「宏」</span>之字曰<span class="yinhao">「大」</span>。</span></p>
<div class="yeartoc" id="year_toc_168"><p class="strong"><span class="section" id="title-5"><span data-head-description="孝靈皇帝上之上" data-head-level="h4" data-head-title="建寧元年">建寧元年</span></span><span class="biaozhusup" data-rel="">（戊申、一六八年）</span></p></div>
<p class="em2 strong"><span class="yinwen">1</span>春，正月，壬午，以城門校尉竇武爲大將軍。<span class="jiazhu">《考異》曰：袁《紀》：<span class="yinhao">「延熹九年，四月，戊寅；特進竇武爲大將軍。武移病固讓，至于數十；不許。」</span>范《書》在今年正月，壬午，《武傳》，爲大將軍亦在迎立靈帝後。今從之。</span>前太尉陳蕃爲太傅，<span class="jiazhu">《考異》曰：《帝紀》，拜蕃太傅在卽位後；《傳》在前。緣有蕃責尙書等語，故知從《傳》是也。</span>與武及司徒胡廣參錄尙書事。<span class="jiazhu">三人謂之參。</span></p>
<p class="em2 strong">時新遭大喪，國嗣未立，諸尙書畏懼，多託病不朝。陳蕃移書責之曰：<span class="yinhao">「古人立節，事亡如存。<span class="jiazhu">賢曰：言人主雖亡，法度尙在，當行之與不亡時同，故曰如存。余謂<span class="yinhao">「事死如事生，事亡如事存，」</span>《中庸》之文，言人主雖死亡，事之如生存也。</span>今帝祚未立，政事日蹙，諸君柰何委荼蓼之苦，息偃在牀，<span class="jiazhu">《詩·國風》曰：誰謂荼苦，其甘如薺。《周頌》曰：未堪家多難，予又集于蓼。《小雅》曰：或息偃在牀。</span>於義安乎！」</span>諸尙書惶怖，<span class="jiazhu">怖，普布翻。</span>皆起視事。</p>
<p class="em2 strong"><span class="yinwen">2</span>己亥，解瀆亭侯至夏門亭，使竇武持節，以王青蓋車迎入殿中；庚子，卽皇帝位，改元。</p>
<p class="em2 strong"><span class="yinwen">3</span>二月，辛酉，葬孝桓皇帝于宣陵，<span class="jiazhu">賢曰：宣陵，在雒陽東南三十里。</span>廟曰威宗。</p>
<p class="em2 strong"><span class="yinwen">4</span>辛未，赦天下。</p>
<p class="em2 strong"><span class="yinwen">5</span>初，護羌校尉段熲旣定西羌，<span class="jiazhu">去年熲定西羌。</span>而東羌先零等種猶未服，度遼將軍皇甫規、中郎將張奐招之連年，旣降又叛。<span class="jiazhu">桓帝延熹四年，皇甫規招降東羌。六年，規薦張奐。至永康元年，七年之間，羌之叛服無常。降，戶江翻；下同。</span>桓帝詔問熲曰：<span class="yinhao">「先零、東羌造惡反逆，而皇甫規、張奐各擁強衆，不時輯定，欲令熲移兵東討，未識其宜，可參思術略。」</span>熲上言曰：<span class="yinhao">「臣伏見先零、東羌雖數叛逆，<span class="jiazhu">數，所角翻。</span>而降於皇甫規者，已二萬許落；善惡旣分，餘寇無幾。今張奐躊躇久不進者，<span class="jiazhu">躊躇，猶豫也，又住足也。</span>當慮外離內合，兵往必驚。且自冬踐春，屯結不散，人畜疲羸，有自亡之勢，欲更招降，坐制強敵耳。臣以為狼子野心，難以恩納，勢窮雖服，兵去復動；唯當長矛挾脅，白刃加頸耳！計東種所餘三萬餘落，<span class="jiazhu">種，章勇翻；下同。</span>近居塞內，路無險折，非有燕、齊、秦、趙從橫之勢，<span class="jiazhu">從，子容翻。</span>而久亂幷、涼，累侵三輔，西河、上郡，已各內徙，<span class="jiazhu">事見五十二卷順帝永和五年。</span>安定、北地，復至單危；<span class="jiazhu">復，扶又翻；下同。</span>自雲中、五原，西至漢陽二千餘里，匈奴、諸羌，並擅其地，是爲癰疽伏疾，留滯脅下，如不加誅，轉就滋大。若以騎五千、步萬人、車三千兩，<span class="jiazhu">兩，音亮。</span>三冬二夏，足以破定，無慮用費爲錢五十四億，<span class="jiazhu">賢曰：無慮，都凡也。毛晃曰：總計曰無慮，猶言多少如是無疑也。</span>如此，則可令羣羌破盡，匈奴長服，內徙郡縣，得反本土。伏計永初中，諸羌反叛，十有四年，用二百四十億；<span class="jiazhu">事見五十卷安帝元初五年。</span>永和之末，復經七年，用八十餘億。<span class="jiazhu">事見五十二卷沖帝永嘉元年。</span>費耗若此，猶不誅盡，餘孽復起，于茲作害。今不暫疲民，則永寧無期。臣庶竭駑劣，伏待節度。」</span><span class="jiazhu">駑，音奴。</span>帝許之，悉聽如所上。<span class="jiazhu">上，時掌翻。</span>熲於是將兵萬餘人，齎十五日糧，從彭陽直指高平，<span class="jiazhu">賢曰：彭陽、高平，並縣名，屬安定郡。彭陽縣，卽今原州彭原縣也。高平縣，今原州也。</span>與先零諸種戰於逢義山。<span class="jiazhu">賢曰：山在今原州平高縣。杜佑曰：平高縣，卽漢之高平也。</span>虜兵盛，熲衆皆恐。熲乃令軍中長鏃利刃，<span class="jiazhu">范《書·段熲傳》作<span class="yinhao">「張鏃利刃」</span>。</span>長矛三重，<span class="jiazhu">重，直龍翻。</span>挾以強弩，列輕騎爲左右翼，謂將士曰：<span class="yinhao">「今去家數千里，進則事成，走必盡死，努力共功名！」</span>因大呼，<span class="jiazhu">呼，火故翻。</span>衆皆應聲騰赴，<span class="jiaozhusup">【張：「赴」下脫「熲」字。】</span>馳騎於傍，突而擊之，虜衆大潰，斬首八千餘級。太后賜詔書褒美曰：<span class="yinhao">「須東羌盡定，當幷錄功勤；今且賜熲錢二十萬，以家一人爲郎中。」</span>敕中藏府調金錢、綵物增助軍費，<span class="jiazhu">《百官志》：中藏府令，屬少府，掌中幣帛金銀諸貨物。調，徒弔翻。藏，沮浪翻。</span>拜熲破羌將軍。</p>
<p class="em2 strong"><span class="yinwen">6</span>閏月，甲午，追尊皇祖爲孝元皇，<span class="jiazhu">沈約曰：孝元皇，《諡法》所不載。今按周公《諡法》：能思辨衆曰元；行義說民曰元；主義行德曰元；靖民則法曰元。</span>夫人夏氏爲孝元后，<span class="jiazhu">夏，戶雅翻。</span>考爲孝仁皇，<span class="jiazhu">《諡法》：貴賢親親曰仁。</span>尊帝母董氏爲愼園貴人。<span class="jiazhu">皇祖，解瀆亭侯淑也。皇考，侯萇也。賢曰：愼園，在今瀛州樂壽縣東南，俗呼爲二皇陵。</span></p>
<p class="em2 strong"><span class="yinwen">7</span>夏，四月，戊辰，太尉周景薨，司空宣酆免；以長樂衞尉王暢爲司空。<span class="jiazhu">樂，音洛。</span></p>
<p class="em2 strong"><span class="yinwen">8</span>五月，丁未朔，日有食之。</p>
<p class="em2 strong"><span class="yinwen">9</span>以太中大夫劉矩爲太尉。			</p>
<p class="em2 strong"><span class="yinwen">10</span>六月，京師大水。</p>
<p class="em2 strong"><span class="yinwen">11</span>癸巳，錄定策功，封竇武爲聞喜侯，武子機爲渭陽侯，<span class="jiazhu">考兩《漢志》無渭陽縣，因舅氏之親而爲封國之名。</span>兄子紹爲鄠侯，<span class="jiazhu">鄠，音戶。</span>靖爲西鄕侯，中常侍曹節爲長安鄕侯，侯者凡十一人。</p>
<p class="em2 strong">涿郡盧植上書說武曰：<span class="jiazhu">說，輸芮翻。</span><span class="yinhao">「足下之於漢朝，猶旦、奭之在周室，建立聖主，四海有繫，論者以爲吾子之功，於斯爲重。今同宗相後，披圖案牒，以次建之，何勳之有！<span class="jiazhu">自和帝無嗣，安帝以肅宗之孫入立。沖、質短祚，桓帝以肅宗曾孫入立。桓帝無嗣，又以肅宗玄孫入立。是同宗相後，以次建之也。圖，以族屬之遠近寫爲圖也。牒，譜第之也。</span>豈可橫叨天功以爲己力乎！<span class="jiazhu">橫，戶孟翻。</span>宜辭大賞，以全身名。」</span>武不能用。植身長八尺二寸，<span class="jiazhu">長，直亮翻。</span>音聲如鍾，姓剛毅，有大節。少事馬融，<span class="jiazhu">少，詩照翻。</span>融性豪侈，多列女倡歌舞於前，<span class="jiazhu">倡，音昌。</span>植侍講積年，未嘗轉盼，融以是敬之。</p>
<p class="em2 strong">太后以陳蕃舊德，特封高陽鄕侯。蕃上疏讓曰：<span class="yinhao">「臣聞割地之封，功德是爲。<span class="jiazhu">爲，于僞翻。</span>臣雖無素潔之行，<span class="jiazhu">行，下孟翻。</span>竊慕君子『不以其道得之，不居也』。<span class="jiazhu">孔子曰：富與貴，是人之所欲也，不以其道得之，不處也。</span>若受爵不讓，掩面就之，<span class="jiazhu">《詩》云：受爵不讓，至于己斯亡。</span>使皇天震怒，災流下民，於臣之身，亦何所寄！」</span>太后不許。蕃固讓，章前後十上，<span class="jiazhu">上，時掌翻。</span>竟不受封。</p>
<p class="em2 strong"><span class="yinwen">12</span>段熲將輕兵追羌，出橋門，<span class="jiazhu">據《東觀記》，橋門，谷名。《水經註》云：橋門，卽橋山之長城門也。</span>晨夜兼行，與戰於奢延澤、落川、令鮮水上，<span class="jiazhu">賢曰：卽上郡奢延縣界也。《水經註》：奢延水出奢延縣西南赤沙阜，東流入于河。落川，在奢延水南。賢曰：令鮮，水名，在今甘州張掖縣界，一名合黎水，一名羌谷水。余考鮮水旣捷，乃追戰於靈武谷，此鮮水非甘州之鮮水明矣，當在上郡北地界。</span>連破之；又戰於靈武谷，<span class="jiazhu">賢曰：靈武，縣名，有谷，在今靈州懷遠縣西北。余據《前書·地理志》，北地郡有靈武縣，靈武谷當在此縣界，非唐靈州之靈武縣也。</span>羌遂大敗。秋，七月，熲至涇陽，<span class="jiazhu">涇陽縣，屬安定郡。賢曰：故城在今原州平涼縣南。</span>餘寇四千落，悉散入漢陽山谷間。</p>
<p class="em2 strong">護匈奴中郎將張奐上言：<span class="yinhao">「東羌雖破，餘種難盡，<span class="jiazhu">種，章勇翻。</span>段熲性輕果，慮負敗難常，宜且以恩降，可無後悔。」</span>詔書下熲，<span class="jiazhu">下，遐稼翻。</span>熲復上言：<span class="yinhao">「臣本知東羌雖衆，而輭弱易制，<span class="jiazhu">復，扶又翻；下同。輭，乳兗翻，柔也。</span>所以比陳愚慮，<span class="jiazhu">比，毗至翻。</span>思爲永寧之算；而中郎將張奐說虜強難破，宜用招降。<span class="jiazhu">降，戶江翻。</span>聖朝明監，信納瞽言，故臣謀得行，奐計不用。事勢相反，遂懷猜恨，信叛羌之訴，飾潤辭意，云臣兵『累見折衂』，<span class="jiazhu">賢曰：傷敗曰衂，音女六翻。</span>又言『羌一氣所生，不可誅盡，<span class="jiazhu">賢曰：言羌亦稟天之一氣所生，誅之不可盡也。</span>山谷廣大，不可空靜，血流汚野，傷和致災。』<span class="jiazhu">汚，烏故翻。</span>臣伏念周、秦之際，戎狄爲害，中興以來，羌寇最盛，誅之不盡，雖降復叛。今先零雜種，累以反覆，攻沒縣邑，剽略人物，<span class="jiazhu">剽，匹妙翻。</span>發冢露尸，禍及生死，上天震怒，假手行誅。昔邢爲無道，衞國伐之，師興而雨；<span class="jiazhu">《左傳》曰：衞大旱，卜有事于山川，不吉。甯莊子曰：<span class="yinhao">「昔周飢，克殷而年豐。今邢方無道，天其欲衞討邢乎！」</span>從之，師興而雨。</span>臣動兵涉夏，連獲甘澍，<span class="jiazhu">澍，音樹，又音注，時雨也。</span>歲時豐稔，人無疵疫。上占天心，不爲災傷；下察人事，衆和師克。自橋門以西、落川以東，故宮縣邑，更相通屬，<span class="jiazhu">杜佑曰：橋門以西，落川以東，今金城、會寧、平涼郡地。屬，之欲翻。</span>非爲深險絕域之地，車騎安行，無應折衂。案奐爲漢吏，身當武職，駐軍二年，不能平寇，<span class="jiazhu">桓帝延熹九年，奐督三州二營。</span>虛欲修文戢戈，招降獷敵，<span class="jiazhu">賢曰：獷，惡貌也，音各猛翻。</span>誕辭空說，僭而無徵。<span class="jiazhu">《左傳》：臧會卜爲信與僭。杜預《註》曰：僭，不信也。</span>何以言之？昔先零作寇，趙充國徙令居內，<span class="jiazhu">宣帝時，趙充國擊西羌，降者三萬餘人，徙之金城，置金城屬國以處之。令，使也，音零。</span>煎當亂邊，馬援遷之三輔，始服終叛，至今爲鯁，<span class="jiazhu">賢曰：鯁，與梗同。梗，病也。《大雅》云：至今爲梗。</span>故遠識之士，以爲深憂。今傍郡戶口單少，數爲羌所創毒，<span class="jiazhu">數，所角翻；下同。創，初良翻，傷也。</span>而欲令降徒與之雜居，<span class="jiazhu">降，戶江翻。</span>是猶種枳棘於良田，養蛇虺於室內也。故臣奉大漢之威，建長久之策，欲絕其本根，不使能殖。<span class="jiazhu">賢曰：殖，生也。《左傳》曰：見惡如農夫之務去草焉，絕其本根，勿使能殖。</span>本規三歲之費，用五十四億；今適期年，所耗未半，而餘寇殘燼，<span class="jiazhu">杜預曰：燼，火餘木也。</span>將向殄滅。臣每奉詔書，軍不內御，<span class="jiazhu">賢曰：御，制御也。《淮南子》曰：國不可從外理，軍不可從中御。</span>願卒斯言，<span class="jiazhu">卒，子恤翻，終也。</span>一以任臣，臨時量宜，<span class="jiazhu">量，音亮。</span>不失權便。」</span></p>
<p class="em2 strong"><span class="yinwen">13</span>八月，司空王暢免，宗正劉寵爲司空。</p>
<p class="em2 strong"><span class="yinwen">14</span>初，竇太后之立也，陳蕃有力焉。<span class="jiazhu">事見五十五卷桓帝延熹八年。</span>及臨朝，政無大小，皆委於蕃。蕃與竇武同心戮力，以獎王室，徵天下名賢李膺、杜密、尹勳、劉瑜等，皆列於朝廷，與共參政事。於是天下之士，莫不延頸想望太平。而帝乳母趙嬈及諸女尙書，<span class="jiazhu">賢曰：女尙書，內官也。嬈，音乃了翻。</span>旦夕在太后側，中常侍曹節、王甫等共相朋結，諂事太后，太后信之，數出詔命，有所封拜。蕃、武疾之，嘗共會朝堂，<span class="jiazhu">數，所角翻。朝，直遙翻。</span>蕃私謂武曰：<span class="yinhao">「曹節、王甫等，自先帝時操弄國權，<span class="jiazhu">操，千高翻。</span>濁亂海內，今不誅之，後必難圖。」</span>武深然之。蕃大喜，以手推<span class="jiaozhusup">【章：乙十六行本「推」作「椎」；乙十一行本同；孔本同；熊校同。】</span>席而起。武於是引同志尙書令尹勳等共定計策。</p>
<p class="em2 strong">會有日食之變，蕃謂武曰：<span class="yinhao">「昔蕭望之困一石顯，<span class="jiazhu">事見二十八卷元帝初元二年。</span>況今石顯數十輩乎！蕃以八十之年，欲爲將軍除害，今可因日食斥罷宦官，以塞天變。」</span><span class="jiazhu">爲，于僞翻。塞，悉則翻。</span>武乃白太后曰：<span class="yinhao">「故事，黃門、常侍但當給事省內<span class="jiaozhusup">【張：「內」下脫「典」字。】</span>門戶，主近署財物耳；<span class="jiazhu">省內，謂禁中也。近署財物，謂少府所掌中藏府、尙方、內者諸署也。</span>今乃使與政事，任重權，<span class="jiazhu">與，讀曰預。</span>子弟布列，專爲貪暴。天下匈匈，正以此故，宜悉誅廢以清朝廷。」</span>太后曰：<span class="yinhao">「漢元以來故事，<span class="jiazhu">漢元，漢初也。</span>世有宦官，但當誅其有罪者，豈可盡廢邪！」</span>時中常侍管霸，頗有才略，專制省內，武先白收霸及中常侍蘇康等，皆坐死。武復數白誅曹節等，<span class="jiazhu">復，扶又翻。數，所角翻。</span>太后冘豫未忍，<span class="jiazhu">冘，音淫。</span>故事久不發。蕃上疏曰：<span class="yinhao">「今京師囂囂，道路諠譁，言侯覽、曹節、公乘昕、王甫、鄭颯等，與趙夫人、諸尙書並亂天下，<span class="jiazhu">公乘，秦爵也。此以爵爲氏。乘，繩證翻。昕，許斤翻。趙夫人卽趙嬈。颯，音立。</span>附從者升進，忤逆者中傷，<span class="jiazhu">忤，五故翻。中，竹仲翻。</span>一朝羣臣如河中木耳，<span class="jiazhu">朝，直遙翻，謂舉朝之臣也。</span>汎汎東西，耽祿畏害。陛下今不急誅此曹，必生變亂，傾危社稷，其禍難量。<span class="jiazhu">量，音良。</span>願出臣章宣示左右，幷令天下諸姦知臣疾之。」</span>太后不納。</p>
<p class="em2 strong">是月，太白犯房之上將，入太微。<span class="jiazhu">《晉書·天文志》：房四星爲明堂，天子布政之宮也，亦四輔也。第一星，上將也；次，次將也；次，次相也；上星，上相也。太微，天子庭也。</span>侍中劉瑜素善天官，<span class="jiazhu">天官，卽天文也。《史記·天官書》猶後之《天文志》。</span>惡之，<span class="jiazhu">惡，烏路翻。</span>上書皇太后曰：<span class="yinhao">「案《占書》：宮門當閉，將相不利，姦人在主傍；願急防之。」</span>又與武、蕃書，以星辰錯繆，不利大臣，宜速斷大計。<span class="jiazhu">斷，丁亂翻。</span>於是武、蕃以朱㝢爲司隸校尉，劉祐爲河南尹，虞祁爲雒陽令。武奏免黃門令魏彪，以所親小黃門山冰代之，<span class="jiazhu">《姓譜》：周有山師之官，子孫以爲氏。或云：烈山氏之後。</span>使冰奏收長樂尙書鄭颯，<span class="jiazhu">長樂尙書，蓋以太后臨朝置之，以掌奏下外朝文書衆事也。樂，音洛；下同。</span>送北寺獄。蕃謂武曰：<span class="yinhao">「此曹子便當收殺，何復考爲！」</span><span class="jiazhu">復，扶又翻；下同。</span>武不從，令冰與尹勳、侍御史祝瑨雜考颯，辭連及曹節、王甫。勳、冰卽奏收節等，使劉瑜內奏。</p>
<p class="em2 strong">九月，辛亥，武出宿歸府。典中書者先以告長樂五官史朱瑀，瑀盜發武奏，<span class="jiazhu">長樂，太后宮也。太后宮有女尙書五人，五官史主之。《考異》曰：范《書·帝紀》作<span class="yinhao">「丁亥」</span>，袁《紀》作<span class="yinhao">「辛亥」</span>。按《長曆》，是年，九月，乙巳朔，無丁亥。今從袁《紀》。</span>罵曰：<span class="yinhao">「中官放縱者，自可誅耳，我曹何罪，而當盡見族滅！」</span>因大呼曰：<span class="jiazhu">呼，火故翻，下同。</span><span class="yinhao">「陳蕃、竇武奏白太后廢帝，爲大逆！」</span>乃夜召素所親壯健者長樂從官史共普、張亮等十七人，<span class="jiazhu">長樂從官史，掌太后宮從官。從，才用翻。共，音龔。</span>喢血共盟，<span class="jiazhu">喢，色洽翻。</span>謀誅武等。曹節白帝曰：<span class="yinhao">「外間切切，<span class="jiazhu">切切，猶言迫急也。</span>請出御德陽前殿。」</span>令帝拔劍踊躍，使乳母趙嬈等擁衞左右，取棨信，閉諸禁門，<span class="jiazhu">賢曰：棨，有衣戟也。《漢官儀》曰：凡居宮中，皆施籍於掖門。按姓名當入者，本官爲封棨，傳審印信，然後受也。</span>召尙書官屬，脅以白刃，使作詔板，拜王甫爲黃門令，<span class="jiazhu">詔板，所謂尺一也。</span>持節至北寺獄，收尹勳、山冰。冰疑，不受詔，甫格殺之，幷殺勳；出鄭颯，還兵劫太后，奪璽綬。<span class="jiazhu">璽，斯氏翻。綬，音受。</span>令中謁者守南宮，閉門絕複道。<span class="jiazhu">謁者掌守門戶；文帝自代邸入立，有謁者十人，持戟衞端門是也。雒陽南、北宮有複道相通。</span>使鄭颯等持節及侍御史謁者捕收武等。武不受詔，馳入步兵營，與其兄子步兵校尉紹共射殺使者。<span class="jiazhu">射，而亦翻。</span>召會北軍五校士數千人屯都亭，<span class="jiazhu">雒陽都亭也。校，戶敎翻。</span>下令車士曰：<span class="yinhao">「黃門、常侍反，盡力者封侯重賞。」</span>陳蕃聞難，將官屬諸生八十餘人，並拔刃突入承明門，<span class="jiazhu">難，乃旦翻。《考異》曰：袁《紀》：<span class="yinhao">「蕃到承明門，使者不內，曰：『公未被詔召，何得勒兵入宮！』蕃曰：『趙鞅專兵向宮，以逐君側之惡，《春秋》義之。』有使者出開門，蕃到尙書門，正色云云。」</span>今從范《書》。</span>到尙書門，攘臂呼曰：<span class="jiazhu">呼，火故翻。</span><span class="yinhao">「大將軍忠以衞國，黃門反逆，何云竇氏不道邪！」</span>王甫時出與蕃相遇，適聞其言，而讓蕃曰：<span class="yinhao">「先帝棄天下，山陵未成，武有何功，兄弟父子並封三侯！<span class="jiazhu">謂武子機封渭陽侯，兄子紹封鄠侯，紹弟靖封西鄕侯。</span>又設樂飲讌，多取掖庭宮人，旬日之間，貲財巨萬，大臣若此，爲是道邪！<span class="jiazhu">謂此非不道而何。</span>公爲宰輔，苟相阿黨，復何求賊！」</span><span class="jiazhu">復，扶又翻。</span>使劍士收蕃，蕃拔劍叱甫，辭色逾厲。遂執蕃，送北寺獄。<span class="jiazhu">《考異》曰：范《書·蕃傳》曰：<span class="yinhao">「蕃拔劍叱甫，甫兵不敢近。乃益人圍之數十重，遂執蕃送獄。」</span>今據袁《紀》。</span>黃門從官騶蹋踧蕃曰：<span class="jiazhu">從，才用翻。騶，側尤翻。賢曰：騶，騎士也。踧，子六翻。</span><span class="yinhao">「死老魅！<span class="jiazhu">魅，明祕翻。物老而能爲精怪，曰魅。</span>復能損我曹員數、我曹稟假不！」</span><span class="jiazhu">稟，給也。假，借也。不，俯九翻。</span>卽日，殺之。時護匈奴中郎將張奐徵還京師，曹節等以奐新至，不知本謀，矯制以少府周靖行車騎將軍、加節，與奐率五營士討武。夜漏盡，<span class="jiazhu">天且明也。</span>王甫將虎賁、羽林等合千餘人，出屯朱雀掖門，<span class="jiazhu">北宮南掖門曰朱雀門。將，卽亮翻。</span>與奐等合，已而悉軍闕下，與武對陳。<span class="jiazhu">陳，讀曰陣。</span>甫兵漸盛，使其士大呼武軍曰：<span class="yinhao">「竇武反，汝皆禁兵，當宿衞宮省，何故隨反者乎！先降有賞！」</span>營府兵素畏服中官，<span class="jiazhu">營府，謂五營校尉府也。</span>於是武軍稍稍歸甫，自旦至食時，兵降略盡。<span class="jiazhu">降，戶江翻。</span>武、紹走，諸軍追圍之，皆自殺，梟首雒陽都亭；<span class="jiazhu">梟，工堯翻。</span>收捕宗親賓客姻屬，悉誅之，及侍中劉瑜、屯騎校尉馮述，皆夷其族。宦官又譖虎賁中郎將河間劉淑、故尙書會稽魏朗，云與武等通謀，皆自殺。<span class="jiazhu">會，工外翻。</span>遷皇太后於南宮，徙武家屬於日南；自公卿以下嘗爲蕃、武所舉者及門生故吏，皆免官禁錮。議郎勃海巴肅，<span class="jiazhu">《姓譜》：巴，巴國之後，後漢又有揚州刺史巴祗。</span>始與武等同謀，曹節等不知，但坐禁錮，後乃知而收之。肅自載詣縣，<span class="jiazhu">肅，勃海高城縣人。</span>縣令見肅，入閤，解印綬，欲與俱去。肅曰：<span class="yinhao">「爲人臣者，有謀不敢隱，有罪不逃刑，旣不隱其謀矣，又敢逃其刑乎！」</span>遂被誅。<span class="jiazhu">被，皮義翻。</span></p>
<p class="em2 strong">曹節遷長樂衞尉，封育陽侯。<span class="jiazhu">育陽縣，屬南陽郡。</span>王甫遷中常侍，黃門令如故。朱瑀、共普、張亮等六人皆爲列侯，<span class="jiazhu">共，音龔。《姓譜》：共，商諸侯之國，晉有左行共華。又云，鄭共叔段之後。</span>十一人爲關內侯。於是羣小得志，士大夫皆喪氣。<span class="jiazhu">喪，息浪翻。</span></p>
<p class="em2 strong">蕃友人陳留朱震收葬蕃尸，匿其子逸，事覺，繫獄，合門桎梏。震受考掠，<span class="jiazhu">桎，之日翻。梏，工沃翻。掠，音亮。</span>誓死不言，逸由是得免。武府掾桂陽胡騰殯斂武尸，行喪，<span class="jiazhu">掾，俞絹翻。斂，力贍翻。</span>坐以禁錮。武孫輔，年二歲，騰詐以爲己子，與令史南陽張敞<span class="jiazhu">《百官志》：大將軍府，令史及御屬三十一人。</span>共匿之於零陵界中，亦得免。</p>
<p class="em2 strong">張奐遷大司農，以功封侯。奐深病爲曹節等所賣，固辭不受。</p>
<p class="em2 strong"><span class="yinwen">15</span>以司徒胡廣爲太傅，錄尙書事，司空劉寵爲司徒，大鴻臚許栩爲司空。<span class="jiazhu">臚，陵如翻。栩，況羽翻。</span></p>
<p class="em2 strong"><span class="yinwen">16</span>冬，十月，甲辰晦，日有食之。</p>
<p class="em2 strong"><span class="yinwen">17</span>十一月，太尉劉矩免，以太僕沛國聞人襲爲太尉。<span class="jiazhu">聞人，姓也，《風俗通》曰：少正卯魯之聞人，其後氏焉。</span></p>
<p class="em2 strong"><span class="yinwen">18</span>十二月，鮮卑及濊貊寇幽、幷二州。<span class="jiazhu">濊，音穢。貊，莫百翻。</span></p>
<p class="em2 strong"><span class="yinwen">19</span>是歲，疏勒王季父和得殺其王自立。</p>
<p class="em2 strong"><span class="yinwen">20</span>烏桓大人上谷難樓有衆九千餘落，遼西丘力居有衆五千餘落，<span class="jiaozhusup">【張：「落」下脫「皆」字。】</span>自稱王。遼東蘇僕延有衆千餘落，自稱峭王。<span class="jiazhu">峭，音七笑翻。</span>右北平烏延有衆八百餘落，自稱汗魯王。<span class="jiazhu">史言烏桓強盛。</span></p>
<div class="yeartoc" id="year_toc_169"><p class="strong"><span class="section" id="title-6"><span data-head-description="孝靈皇帝上之上" data-head-level="h4" data-head-title="建寧二年">二年</span></span><span class="biaozhusup" data-rel="">（己酉、一六九年）</span></p></div>
<p class="em2 strong"><span class="yinwen">1</span>春，正月，丁丑，赦天下。</p>
<p class="em2 strong"><span class="yinwen">2</span>帝迎董貴人於河間。三月，乙巳，尊爲孝仁皇后，居永樂宮；<span class="jiazhu">樂，音洛。</span>拜其兄寵爲執金吾，兄子重爲五官中郎將。</p>
<p class="em2 strong"><span class="yinwen">3</span>夏，四月，壬辰，有青蛇見於御坐上。<span class="jiazhu">見，賢遍翻。坐，徂臥翻。</span>癸巳，大風，雨雹，霹靂，<span class="jiazhu">霹靂，震霆也。《考異》曰：《帝紀》：<span class="yinhao">「建寧二年，四月，癸巳，大風雨雹。」</span>《楊賜傳》：<span class="yinhao">「熹平元年，青蛇見御坐。」</span>《續漢志》：<span class="yinhao">「熹平元年，四月，甲午，青蛇見御坐。」</span>袁《紀》：<span class="yinhao">「建寧二年，四月，壬辰，青蛇見；癸巳，大風。」</span>按《張奐傳》，論陳、竇，薦王、李，與袁《紀》相應。今從之。</span>拔大木百餘。詔公卿以下各上封事。大司農張奐上疏曰：<span class="yinhao">「昔周公葬不如禮，天乃動威。<span class="jiazhu">《尙書大傳》曰：周公薨，成王欲葬之成周。天乃雷電以風，禾則盡偃，大木斯拔，邦人大恐。王葬周公于畢，示不敢臣也。</span>今竇武、陳蕃忠貞，未被明宥，<span class="jiazhu">被，皮義翻。</span>妖眚之來，皆爲此也，<span class="jiazhu">爲，于僞翻。</span>宜急爲收葬，<span class="jiazhu">爲，于僞翻。</span>徙還家屬，其從坐禁錮，一切蠲除。<span class="jiazhu">蠲，吉玄翻。</span>又，皇太后雖居南宮，而恩禮不接，朝臣莫言，遠近失望。宜思大義顧復之報。」</span><span class="jiazhu">賢曰：顧，旋視也。復，反覆也。《小雅》曰：父兮生我，母兮鞠我，顧我復我，出入腹我。</span>上深嘉奐言，以問諸常侍，左右皆惡之，<span class="jiazhu">惡，烏路翻。</span>帝不得自從。奐又與尙書劉猛等共薦王暢、李膺可參三公之選，曹節等彌疾其言，遂下詔切責之。奐等皆自囚廷尉，數日，乃得出，並以三月俸贖罪。<span class="jiazhu">俸，扶用翻。</span></p>
<p class="em2 strong">郎中東郡謝弼上封事曰：<span class="yinhao">「臣聞『惟虺惟蛇，女子之祥』。<span class="jiazhu">《詩·小雅·無羊》之辭。鄭玄《註》云：虺、蛇穴處，陰之祥也。</span>伏惟皇太后定策宮闥，援立聖明，《書》曰：『父子兄弟，罪不相及』，<span class="jiazhu">《左傳》：胥臣曰：《康誥》曰：<span class="yinhao">「父不慈，子不祗，兄不友，弟不恭，不相及也。」</span>今《尙書·康誥》無此語。</span>竇氏之誅，豈宜咎延太后！幽隔空宮，愁感天心，如有霧露之疾，陛下當何面目以見天下！孝和皇帝不絕竇氏之恩，<span class="jiazhu">事見四十七卷永元九年。</span>前世以爲美談。《禮》，『爲人後者爲之子』，今以桓帝爲父，豈得不以太后爲母哉！願陛下仰慕有虞蒸蒸之化，《凱<span class="jiaozhusup">【章：乙十六行本「凱」上有「俯思」二字；乙十一行本同；孔本同；張校同。】</span>風》慰母之念。<span class="jiazhu">《書·舜典》曰：烝烝乂，不格姦。孔安國《註》云：烝烝，猶進進也。言舜進於善道。《詩·凱風》曰：有子七人，莫慰母心。</span>臣又聞『開國承家，小人勿用』，<span class="jiazhu">《易·師卦》上六《爻辭》。</span>今功臣久外，未蒙爵秩，阿母寵私，乃享大封，大風雨雹，亦由於茲。<span class="jiazhu">雨，于具翻。</span>又，故太傅陳蕃，勤身王室，而見陷羣邪，一旦誅滅，其爲酷濫，駭動天下；而門生故吏，並離徙錮。<span class="jiazhu">離，遭也。</span>蕃身已往，人百何贖！<span class="jiazhu">《詩·國風·黃鳥》曰：如可贖兮，人百其身。</span>宜還其家屬，解除禁網。夫台宰重器，國命所繫，今之四公，唯司空劉寵斷斷守善，餘皆素餐致寇之人，必有折足覆餗之凶，<span class="jiazhu">賢曰：四公，謂劉矩爲太尉，許訓爲司徒，胡廣爲太傅及寵也。《書》曰：如有一介臣，斷斷猗無他技。孔安國《註》云：斷斷猗然，專一之臣也。素，空也；無德而食其祿曰素餐。《易》曰：負且乘，致寇至。又曰：鼎折足，覆公餗。鼎以喻三公；餗，鼎實也；折足覆餗，言不勝其任。據是年聞人襲已代劉矩爲太尉，餘三公亦不與賢《註》合。斷，丁亂翻。折，而設翻。餗，音速。</span>可因災異，並加罷黜，徵故司空王暢、長樂少府李膺並居政事，庶災變可消，國祚惟永。」</span>左右惡其言，<span class="jiazhu">惡，烏路翻。</span>出爲廣陵府丞，<span class="jiazhu">府丞，卽郡丞也。</span>去官，歸家。曹節從子紹爲東郡太守，以他罪收弼，掠死於獄。<span class="jiazhu">掠，音亮。</span></p>
<p class="em2 strong">帝以蛇妖問光祿勳楊賜，賜上封事曰：<span class="yinhao">「夫善不妄來，災不空發。王者心有所想，雖未形顏色，而五星以之推移，陰陽爲其變度。夫皇極不建，則有龍蛇之孽，<span class="jiazhu">賢曰：《洪範五行傳》曰：皇，大也；極，中也；建，立也；孽，災也。君不合大中，是謂不立。蛇、龍，陰類也。</span>《詩》云：『惟虺惟蛇，女子之祥。』惟陛下思乾剛之道，別內外之宜，抑皇甫之權，割豔妻之愛，<span class="jiazhu">賢曰：豔妻，周幽王后褒姒也。皇甫卿士，皆后之黨，用后嬖寵而居位也。《詩》云：皇甫卿士，豔妻煽方處。別，彼列翻。</span>則蛇變可消，禎祥立應。」</span>賜，秉之子也。</p>
<p class="em2 strong"><span class="yinwen">4</span>五月，太尉聞人襲、司空許栩免；六月，以司徒劉寵爲太尉，太常汝南許訓爲司徒，太僕長沙劉囂爲司空。囂素附諸常侍，故致位公輔。</p>
<p class="em2 strong"><span class="yinwen">5</span>詔遣謁者馮禪說降漢陽散羌。<span class="jiazhu">說，輸芮翻。降，戶江翻。</span>段熲以春農，百姓布野，羌雖暫降，而縣官無廩，必當復爲盜賊，<span class="jiazhu">復，扶又翻。</span>不如乘虛放兵，<span class="jiazhu">放兵，謂縱兵擊羌也。</span>勢必殄滅。熲於是自進營，去羌所屯凡亭山四五十里，<span class="jiazhu">魏收《地形志》，安定鶉陰縣有凡亭。杜佑作瓦亭山。《註》云：瓦亭山，在今平涼郡蕭關縣。</span>遣騎司馬田晏、假司馬夏育將五千人先進，擊破之。<span class="jiazhu">夏，戶雅翻。</span>羌衆潰東奔，復聚射虎谷，<span class="jiazhu">復，扶又翻；下同。</span>分兵守谷上下門，熲規一舉滅之，不欲復令散走。秋，七月，熲遣千人於西縣結木爲栅，<span class="jiazhu">西縣，前漢屬隴西郡，後漢屬漢陽郡。參據二《志》，皆云縣有嶓冢山，西漢水所出。是則《禹貢》所謂<span class="yinhao">「嶓冢導漾，東流爲漢」</span>，其發源之地也。段熲討羌起於安定高平；羌敗，則追至上郡奢延，及大敗於靈武谷，乃追至安定涇陽。諸羌散入漢陽山谷間，聚屯凡亭山；凡亭旣破，復聚射虎谷，熲乃於西縣結栅以遮之。以羌奔潰所趨考之，射虎谷在西縣東北，凡亭山當在射虎谷東北。蓋東羌爲熲兵所追，復欲西奔出塞，歸其舊來巢穴，而殲於是谷也。賢曰：西縣故城，在今秦上邽縣西南。</span>廣二十步，長四十里遮之。<span class="jiazhu">廣，古曠翻。長，直亮翻。</span>分遣晏、育等將七千人銜枚夜上西山，結營穿塹，去虜一里許，又遣司馬張愷等將三千人上東山，<span class="jiazhu">上，時掌翻。</span>虜乃覺之。熲因與愷等挾東、西山，縱兵奮擊，破之，追至谷上下門，窮山深谷之中，處處破之，斬其渠帥以下萬九千級。<span class="jiazhu">帥，所類翻。</span>馮禪等所招降四千，分置安定、隴西三郡。於是東羌悉平。熲凡百八十戰，斬三萬八千餘級，獲雜畜四十二萬七千餘頭，<span class="jiazhu">畜，許又翻。</span>費用四十四億，軍士死者四百餘人；更封新豐縣侯，邑萬戶。</p>
<p class="margin2">臣光曰：《書》稱<span class="yinhao">「天地，萬物父母。惟人萬物之靈，亶聰明，作元后，元后作民父母。」</span><span class="jiazhu">《周書·泰誓》之辭。亶，誠也。</span>夫蠻夷戎狄，氣類雖殊，其就利避害，樂生惡死，<span class="jiazhu">樂，音洛。惡，烏路翻。</span>亦與人同耳。御之得其道則附順服從，失其道則離叛侵擾，固其宜也。是以先王之政，叛則討之，服則懷之，處之四裔，<span class="jiazhu">裔，邊也。處，昌呂翻。</span>不使亂禮義之邦而已。若乃視之如草木禽獸，不分臧否，不辨去來，悉艾殺之，<span class="jiazhu">否，音鄙。艾，讀曰刈。</span>豈作民父母之意哉！且夫羌之所以叛者，爲郡縣所侵冤故也；<span class="jiazhu">侵冤者，爲所侵刻而銜冤。</span>叛而不卽誅者，將帥非其人故也。苟使良將驅而出之塞外，擇良吏而牧之，則疆場之臣也，豈得專以多殺爲快邪！夫御之不得其道，雖華夏之民，亦將蠭起而爲寇，又可盡誅邪！然則段紀明之爲將，<span class="jiazhu">段熲，字紀明，犯太宗嫌諱，故稱字。</span>雖克捷有功，君子所不與也。</p>
<p class="em2 strong"><span class="yinwen">6</span>九月，江夏蠻反，<span class="jiazhu">夏，戶雅翻。</span>州郡討平之。</p>
<p class="em2 strong"><span class="yinwen">7</span>丹楊山越圍太守陳夤，夤擊破之。<span class="jiazhu">山越本亦越人，依阻山險，不納不租，故曰山越。寇擾郡縣，蓋自此始。其後孫吳悉取其地，以民爲兵，遂爲王土。</span></p>
<p class="em2 strong"><span class="yinwen">8</span>初，李膺等雖廢錮，<span class="jiazhu">事見上卷桓帝延熹九年。</span>天下士大夫皆高尙其道而汙穢朝廷，希之者唯恐不及，更共相標榜，爲之稱號：<span class="jiazhu">賢曰：標榜，猶相稱揚也。余謂立表以示人曰標，揭書以示人曰榜；標榜，猶言表揭也。更，工衡翻。</span>以竇武、陳蕃、劉淑爲三君，君者，言一世之所宗也；李膺、荀翌、<span class="jiazhu"><span class="yinhao">「翌」</span>，范《書》作<span class="yinhao">「昱」</span>。</span>杜密、王暢、劉祐、魏朗、趙典、朱㝢爲八俊，俊者，言人之英也；郭泰、范滂、尹勳、巴肅及南陽宗慈、陳留夏馥、汝南蔡衍、泰山羊陟爲八顧，顧者，言能以德行引人者也；<span class="jiazhu">行，下孟翻。</span>張儉、翟超、岑晊、苑康<span class="jiazhu">翟，萇伯翻。晊，之日翻。</span>及山陽劉表、汝南陳翔、魯國孔昱、山陽檀敷爲八及，及者，言其能導人追宗者也；<span class="jiazhu">賢曰：導，引也。言謂所宗仰者。</span>度尙及東平張邈、王孝、東郡劉儒、泰山胡母班、<span class="jiazhu">《風俗通》曰：胡母姓，本陳胡公之後也，公子完奔齊，遂有齊國。齊宣王母弟別封母鄕，遠取胡公，近取母邑，故曰胡母氏。</span>陳留秦周、魯國蕃嚮、<span class="jiazhu">賢曰：蕃，姓也，音皮。</span>東萊王章爲八廚，廚者，言能以財救人者也。及陳、竇用事，復舉拔膺等；陳、竇誅，膺等復廢。</p>
<p class="em2 strong">宦官疾惡膺等，每下詔書，輒申黨人之禁。<span class="jiazhu">復，扶又翻。惡，烏路翻。下，遐稼翻。</span>侯覽怨張儉尤甚，<span class="jiazhu">以破其冢宅也，事見上卷桓帝延熹九年。</span>覽鄕人朱並素佞邪，爲儉所棄，承覽意指，上書告儉與同鄕二十四人別相署號，共爲部黨，圖危社稷，而儉爲之魁。詔刊章捕儉等。<span class="jiazhu">刊章者，刊去並姓名而下其章也。</span>冬，十月，大長秋曹節因此諷有司奏<span class="yinhao">「諸鉤黨者故司空虞放及李膺、杜密、朱㝢、荀翌、翟超、劉儒、范滂等，<span class="jiazhu">賢曰：鉤，謂相牽引也。</span>請下州郡考治。」</span><span class="jiazhu">下，遐稼翻。治，直之翻。</span>是時上年十四年，問節等曰：<span class="yinhao">「何以爲鉤黨？」</span>對曰：<span class="yinhao">「鉤黨者，卽黨人也。」</span>上曰：<span class="yinhao">「黨人何用爲惡而欲誅之邪？」</span>對曰：<span class="yinhao">「皆相舉羣輩，欲爲不軌。」</span>上曰：<span class="yinhao">「不軌欲如何？」</span>對曰：<span class="yinhao">「欲圖社稷。」</span>上乃可其奏。<span class="jiazhu">軌，法度也。君君、臣臣，所謂法也。爲人臣而欲圖危社稷，謂之不法，誠是也。而諸閹以此罪加之君子，帝不之悟，視元帝之不省召致廷尉爲下獄者，闇又甚焉！悲夫！</span></p>
<p class="em2 strong">或謂李膺曰：<span class="yinhao">「可去矣！」</span>對曰：<span class="yinhao">「事不辭難，罪不逃刑，臣之節也。<span class="jiazhu">《左傳》：羊舌赤之言曰：事君不辟難，有罪不逃刑。</span>吾年已六十，死生有命，去將安之！」</span>乃詣詔獄，考死；門生故吏並被禁錮。<span class="jiazhu">被，皮義翻。</span>侍御史蜀郡景毅子顧爲膺門徒，未有錄牒，不及於譴，<span class="jiazhu">錄，記也。牒，籍也。時聚徒敎授，多者以千計，各錄記其姓名於譜牒。</span>毅慨然曰：<span class="yinhao">「本謂膺賢，遣子師之，豈可以漏脫名籍，苟安而已！」</span>遂自表免歸。</p>
<p class="em2 strong">汝南督郵吳導受詔捕范滂，至征羌，抱詔書閉傳舍，<span class="jiazhu">征羌縣，屬汝南郡，本當鄕縣，光武以來歙有平羌之功，改爲征羌侯國以封之，因名焉。滂，縣人也。賢曰：傳驛舍也，音知戀翻。征羌故城在今豫州郾陵縣東南。</span>伏牀而泣，一縣不知所爲。滂聞之曰：<span class="yinhao">「必爲我也。」</span><span class="jiazhu">爲，于僞翻。</span>卽自詣獄。縣令郭揖大驚，出，解印綬，引與俱亡，曰：<span class="yinhao">「天下大矣，子何爲在此！」</span>滂曰：<span class="yinhao">「滂死則禍塞，何敢以罪累君。<span class="jiazhu">塞，悉則翻。累，力瑞翻。</span>又令老母流離乎！」</span>其母就與之訣，滂白母曰：<span class="yinhao">「仲博孝敬，足以供養。<span class="jiazhu">仲博，滂弟字也。供，俱用翻。養，羊尙翻。</span>滂從龍舒君歸黃泉，存亡各得其所。惟大人割不可忍之恩，勿增感戚！」</span>仲博者，滂弟也。龍舒君者，滂父龍舒侯相顯也。<span class="jiazhu">相，息亮翻。</span>母曰：<span class="yinhao">「汝今得與李、杜齊名，死亦何恨！<span class="jiazhu">李、杜謂李膺、杜密。</span>卽有令名，復求壽考，可兼得乎！」</span><span class="jiazhu">復，扶又翻。</span>滂跪受敎，再拜而辭。顧其子曰：<span class="yinhao">「吾欲使汝爲惡，惡不可爲；使汝爲善，則我不爲惡。」</span>行路聞之，莫不流涕。</p>
<p class="em2 strong">凡黨人死者百餘人，妻子皆徙邊，天下豪桀及儒學有行義者，<span class="jiazhu">行，下孟翻。</span>宦官一切指爲黨人；有怨隙者，因相陷害，睚眦之忿，濫入黨中。<span class="jiazhu">睚，牛懈翻。眦，士懈翻。</span>州郡承旨，或有未嘗交關，亦離禍毒，<span class="jiazhu">離，與罹同，遭也。</span>其死、徙、廢、禁者又六七百人。<span class="jiazhu">廢禁，謂廢棄而禁錮。</span></p>
<p class="em2 strong">郭泰聞黨人之死，私爲之慟曰：<span class="yinhao">「《詩》云：『人之云亡，邦國殄瘁。』<span class="jiazhu">爲，于僞翻。《詩·大雅·瞻卬》之辭。毛氏曰：殄，盡也。瘁，病也。瘁，似醉翻。</span>漢室滅矣，但未知『膽烏爰止，于誰之屋』耳！」</span><span class="jiazhu">《詩·小雅·正月》之辭。毛氏《註》曰：富人之屋，烏所集也。鄭氏曰：視烏集於富人之屋，以言今民亦當求明君而歸之。《考異》曰：范《書》以泰此語爲哭陳、竇。袁《紀》以爲哭三君、八俊，今從之。</span>泰雖好臧否人倫，<span class="jiazhu">好，呼到翻。否，音鄙。</span>而不爲危言覈論，<span class="jiazhu">覈，謂深探其實也，刻覈也。</span>故能處濁世而怨禍不及焉。<span class="jiazhu">處，昌呂翻。</span></p>
<p class="em2 strong">張儉亡命困迫，望門投止，<span class="jiazhu">望門而投之，以求止舍，困急之甚也。</span>莫不重其名行，<span class="jiazhu">行，下孟翻。</span>破家相容。後流轉東萊，止李篤家。外黃令毛欽操兵到門，<span class="jiazhu">考兩《漢志》，外黃縣屬陳留郡，黃縣屬東萊郡。毛欽蓋爲黃縣令，<span class="yinhao">「外」</span>字衍。操，千高翻。</span>篤引欽就席曰：<span class="yinhao">「張儉負罪亡命，篤豈得臧之！若審在此，此人名士，明廷寧宜執之乎？」</span>欽因起撫篤曰：<span class="yinhao">「蘧伯玉恥獨爲君子，足下如何專取仁義！」</span>篤曰：<span class="yinhao">「今欲分之，明廷載半去矣。」</span><span class="jiazhu">賢曰：明廷，猶言明府，言不執儉，得義之半也。</span>欽歎息而去。篤導儉經北海戲子然家，<span class="jiazhu">戲，許宜翻。《姓譜》：伏戲氏之後。</span>遂入漁陽出塞。其所經歷，伏重誅者以十數，連引收考者布徧天下，宗親並皆殄滅，郡縣爲之殘破。<span class="jiazhu">爲，于僞翻。</span>儉與魯國孔襃有舊，亡抵襃，不遇，<span class="jiazhu">賢曰：抵，歸也。</span>襃弟融，年十六，匿之。後事泄，儉得亡走，國相收襃、融送獄，<span class="jiazhu">相，息亮翻。</span>未知所坐。融曰：<span class="yinhao">「保納舍藏者，融也，當坐。」</span><span class="jiazhu">謂自保無他而納儉，因舍止而藏匿之。</span>襃曰：<span class="yinhao">「彼來求我，非弟之過。」</span>吏問其母，母曰：<span class="yinhao">「家事任長，<span class="jiazhu">任，音壬。長，知兩翻。</span>妾當其辜。」</span>一門爭死，郡縣疑不能決，乃上讞之，<span class="jiazhu">賢曰：《前書音義》曰：讞，請也。上，時掌翻。讞，音宜桀翻。</span>詔書竟坐襃。及黨禁解，儉乃還鄕里，後爲衞尉，卒，年八十四。<span class="jiazhu">《儉傳》云：建安初，徵爲衞尉，不得已而起。儉見曹氏世德已萌，乃闔門縣車，不豫政事，歲餘，卒於許下。</span>夏馥聞張儉亡命，歎曰：<span class="yinhao">「孽自己作，空汙良善，<span class="jiazhu">汙，烏路翻。</span>一人逃死，禍及萬家，何以生爲！」</span>乃自翦須變形，<span class="jiazhu">須，與鬚同。</span>入林慮山中，<span class="jiazhu">慮，音廬。</span>隱姓名，爲冶家傭，親突煙炭，形貌毀瘁，<span class="jiazhu">瘁，似醉翻。</span>積二三年，人無知者。馥弟靜載縑帛追求餉之，馥不受曰：<span class="yinhao">「弟柰何載禍相餉乎！」</span>黨禁未解而卒。</p>
<p class="em2 strong">初，中常侍張讓父死，歸葬潁川，雖一郡畢至，而名士無往者，讓甚恥之，陳寔獨弔焉。及誅黨人，讓以寔故，多所全宥。南陽何顒，素與陳蕃、李膺善，亦被收捕，<span class="jiazhu">顒，魚容翻。被，皮義翻。</span>乃變名姓匿汝南間，與袁紹爲奔走之交，常私入雒陽，從紹計議，爲諸名士罹黨事者求救援，設權計，使得逃隱，所全免甚衆。</p>
<p class="em2 strong">初，太尉袁湯三子，成、逢、隗，成生紹，逢生術。<span class="jiazhu">據術字公路，當讀如《月令》<span class="yinhao">「審端徑術」</span>之術，音遂。又據《說文》：術，邑中道，讀從入聲。則二音皆通。隗，五罪翻。</span>逢、隗皆有名稱，少歷顯官。<span class="jiazhu">稱，尺證翻。少，詩照翻。</span>時中常侍袁赦<span class="jiazhu">《考異》曰：袁《紀》作<span class="yinhao">「袁朗」</span>，今從范《書·袁隗傳》。</span>以逢、隗宰相家，與之同姓，推崇以爲外援，故袁氏貴寵於世，富奢甚，不與他公族同。紹壯健有威容，愛士養名，賓客輻湊歸之，輜輧、柴轂，塡接街陌。<span class="jiazhu">賢曰：《說文》曰：輧車，衣車也。鄭玄註《周禮》曰：輧，猶屛也，取其自蔽隱。柴轂，賤者之車。袁紹事始此。黨錮旣死，而誅宦官者二袁也。人不爲善而欲去害己者，天其許之乎！</span>術亦以俠氣聞。逢從兄子閎，少有操行，<span class="jiazhu">俠，戶頰翻。從，才用翻。少，詩照翻。行，下孟翻。</span>以耕學爲業，逢、隗數饋之，無所受。<span class="jiazhu">數，所角翻。</span>閎見時方險亂，而家門富盛，常對兄弟歎曰：<span class="yinhao">「吾先公福祚，後世不能以德守之，而競爲驕奢，與亂世爭權，此卽晉之三郤矣。」</span><span class="jiazhu">先公，謂袁安也。三郤，謂晉大夫郤錡、郤犨、郤至也。郤氏世爲晉卿，三子者憑藉世資，驕奢侵權，爲厲公所殺。</span>及黨事起，閎欲投迹深林，以母老，不宜遠遁，乃築土室四周於庭，不爲戶，自牖納飲食。母思閎時，往就視，母去，便自掩閉，兄弟妻子莫得見也。潛身十八年，卒於土室。</p>
<p class="em2 strong">初，范滂等非訐朝政，<span class="jiazhu">賢曰：訐，謂橫議是非也。訐，居謁翻。朝，直遙翻。</span>自公卿以下皆折節下之，<span class="jiazhu">折，而設翻。下，遐稼翻。</span>太學生爭慕其風，以爲文學將興，處士復用。申屠蟠獨歎曰：<span class="yinhao">「昔戰國之世，處士橫議，列國之王室爲擁篲先驅，<span class="jiazhu">《史記》：鄒衍如燕，昭王擁篲先驅，請列弟子之座而受業，築碣石宮，身親往師之。處，昌呂翻。復，扶又翻。橫，戶孟翻。爲，于僞翻。篲，祥歲翻。</span>卒有坑儒燒書之禍，<span class="jiazhu">事見七卷秦始皇三十四年、三十五年。卒，子恤翻。</span>今之謂矣。」</span>乃絕迹於梁、碭之間，<span class="jiazhu">碭，音唐。</span>因樹爲屋，自同傭人。居二年，滂等果罹黨錮之禍，唯蟠超然免於評論。</p>
<p class="margin2">臣光曰：天下有道，君子揚于王庭以正小人之罪，而莫敢不服。天下無道，君子囊括不言以避小人之禍，而猶或不免。<span class="jiazhu">《坤》之六四，居近五之位而無相得之義，乃上下閉隔之時，羣陰旣盛，故當括囊以避禍。《夬》以五陽決一陰，小人衰微，君子道盛，故可揚于王庭以聲小人之罪。</span>黨人生昏亂之世，不在其位，四海橫流，而欲以口舌救之，臧否人物，<span class="jiazhu">橫，戶孟翻。否，音鄙。</span>激濁揚清，撩虺蛇之頭，<span class="jiazhu">撩，連條翻。</span>蹺<span class="jiaozhusup">【章：乙十六行本「蹺」作「踐」；乙十一行本同；孔本同；退齋校同；熊校同。】</span>虎狼之尾，以至身被淫刑，<span class="jiazhu">被，皮義翻。</span>禍及朋友，士類殲滅而國隨以亡，不亦悲乎！<span class="jiazhu">殲，息廉翻。</span>夫唯郭泰旣明且哲，以保其身，<span class="jiazhu">以尹吉甫美仲山甫者美郭泰。</span>申屠蟠見幾而作，不俟終日，<span class="jiazhu">謂申屠蟠得《豫》之六二。幾，居希翻。</span>卓乎其不可及已！</p>
<p class="em2 strong"><span class="yinwen">9</span>庚子晦，日有食之。</p>
<p class="em2 strong"><span class="yinwen">10</span>十一月，太尉劉寵免；太僕扶溝郭禧爲太尉。</p>
<p class="em2 strong"><span class="yinwen">11</span>鮮卑寇幷州。</p>
<p class="em2 strong"><span class="yinwen">12</span>長樂太僕曹節病困，詔拜車騎將軍。有頃，疾瘳，上印綬，<span class="jiazhu">上，時掌翻。</span>復爲中常侍，位特進，秩中二千石。</p>
<p class="em2 strong"><span class="yinwen">13</span>高句驪王伯固寇遼東，玄菟太守耿臨討降之。<span class="jiazhu">句，如字，又音駒。驪，力知翻。</span></p>
<div class="yeartoc" id="year_toc_170"><p class="strong"><span class="section" id="title-7"><span data-head-description="孝靈皇帝上之上" data-head-level="h4" data-head-title="建寧三年">三年</span></span><span class="biaozhusup" data-rel="">（庚戌、一七○年）</span></p></div>
<p class="em2 strong"><span class="yinwen">1</span>春，三月，丙寅晦，日有食之。</p>
<p class="em2 strong"><span class="yinwen">2</span>徵段熲還京師，拜侍中。熲在邊十餘年，未嘗一日蓐寢，<span class="jiazhu">熲，古迥翻。郭璞曰：蓐，席也。</span>與將士同甘苦，故皆樂爲死戰，<span class="jiazhu">樂，音洛。</span>所嚮有功。</p>
<p class="em2 strong"><span class="yinwen">3</span>夏，四月，太尉郭禧罷；以太中大夫聞人襲爲太尉。</p>
<p class="em2 strong"><span class="yinwen">4</span>秋，七月，司空劉囂罷；八月，以大鴻臚梁國橋玄爲司空。<span class="jiazhu">《姓譜》：黃帝葬橋山，子孫守冢，因氏焉。</span></p>
<p class="em2 strong"><span class="yinwen">5</span>九月，執金吾董寵坐矯永樂太后屬請，下獄死。<span class="jiazhu">屬，之欲翻。下，遐稼翻。</span></p>
<p class="em2 strong"><span class="yinwen">6</span>冬，鬱林太守谷永以恩信招降烏滸人十餘萬，<span class="jiazhu">萬震曰：烏滸之地，在廣州之南，交州之北。賢曰：烏滸，南方夷號也。《廣州記》曰：其俗食人，以鼻飲酒，口中進噉如故。劉昫曰：貴州鬱平縣，漢鬱林廣鬱縣地，古西甌駱越所居，谷永招降烏滸，開置七縣，卽此也。杜佑曰：烏滸地在今南海郡之西南，安南府北朔寧郡管。滸，呼古翻。</span>皆內屬，受冠帶，開置七縣。</p>
<p class="em2 strong"><span class="yinwen">7</span>涼州刺史扶風孟佗<span class="jiazhu">賢曰：佗，音駞。</span>遣從事任涉將敦煌兵五百人，與戊己校尉<span class="jiaozhusup">【章：乙十六行本「校尉」作「司馬」；乙十一行本同。】</span>曹寬、西域長史張宴將焉耆、龜茲、車師前·後部，合三萬餘人討疏勒，<span class="jiazhu">以元年疏勒弒其王也。任，音壬。敦，徒門翻。校，戶孝翻。龜茲，音丘慈。</span>攻楨中城，四十餘日，不能下，引去。其後疏勒王連相殺害，朝廷亦不能復治。<span class="jiazhu">復，扶又翻。治，直之翻。</span></p>
<p class="em2 strong">初，中常侍張讓有監奴，典任家事，威形諠赫。<span class="jiazhu">諠，況遠翻。</span>孟佗資產饒贍，<span class="jiazhu">贍，而豔翻。</span>與奴朋結，傾竭饋問，無所遺愛。<span class="jiazhu">言其汎愛無有遺者。</span>奴咸德之，問其所欲。佗曰：<span class="yinhao">「吾望汝曹爲我一拜耳！」</span><span class="jiazhu">爲，于僞翻。</span>時賓客求謁讓者，車常數百千兩，<span class="jiazhu">兩，音亮。</span>佗詣讓，後至，不得進，監奴乃率諸倉頭迎拜於路，遂共轝車入門，<span class="jiazhu">轝，羊茹翻。</span>賓客咸驚，謂佗善於讓，皆爭以珍玩賂之。佗分以遺讓，<span class="jiazhu">遺，于季翻。</span>讓大喜，由是以佗爲涼州刺史。</p>
<div class="yeartoc" id="year_toc_171"><p class="strong"><span class="section" id="title-8"><span data-head-description="孝靈皇帝上之上" data-head-level="h4" data-head-title="建寧四年">四年</span></span><span class="biaozhusup" data-rel="">（辛亥、一七一年）</span></p></div>
<p class="em2 strong"><span class="yinwen">1</span>春，正月，甲子，帝加元服，赦天下，唯黨人不赦。</p>
<p class="em2 strong"><span class="yinwen">2</span>二月，癸卯，地震。</p>
<p class="em2 strong"><span class="yinwen">3</span>三月，辛酉朔，日有食之。</p>
<p class="em2 strong"><span class="yinwen">4</span>太尉聞人襲免；以太僕汝南李咸爲太尉。</p>
<p class="em2 strong"><span class="yinwen">5</span>大疫。司徒許訓免；以司空橋玄爲司徒；夏，四月，以太常南陽來豔爲司空。</p>
<p class="em2 strong"><span class="yinwen">6</span>秋，七月，司空來豔免。</p>
<p class="em2 strong"><span class="yinwen">7</span>癸丑，立貴人宋氏爲皇后。后，執金吾酆之女也。</p>
<p class="em2 strong"><span class="yinwen">8</span>司徒橋玄免；以太常南陽宗俱爲司空，前司空許栩爲司空。</p>
<p class="em2 strong"><span class="yinwen">9</span>帝以竇太后有援立之功，冬，十月，戊子朔，率羣臣朝太后於南宮，親饋上壽。<span class="jiazhu">朝，直遙翻。饋，進食也。</span>黃門令董萌因此數爲太后訴冤，<span class="jiazhu">數，所角翻。爲，于僞翻。</span>帝深納之，供養資奉，有加於前。<span class="jiazhu">共，居用翻。養，羊尙翻。</span>曹節、王甫疾之，誣萌以謗訕永樂宮，<span class="jiazhu">帝母孝仁董太后所居也。樂，音洛。</span>下獄死。<span class="jiazhu">下，遐稼翻。</span></p>
<p class="em2 strong"><span class="yinwen">10</span>鮮卑寇幷州。</p>
</div></body></html>