<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>資治通鑑-卷第一百六十一・梁紀十七・高祖武皇帝十七</title><meta content="width=device-width" initial-scale="1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="梁紀十七">梁紀十七</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">著雍執徐<span class="biaozhusup" data-rel="">（戊辰）</span>，一年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高祖武皇帝十七">高祖武皇帝十七</span></span></h5>
<div class="yt" id="y548"><p class="strong" id="p1"><a class="gg-link" href="#p1" onclick="return changeColor(this);"></a><span class="section" id="title-3"><span data-head-description="高祖武皇帝十七" data-head-level="h4" data-head-title="太清二年">太清二年</span></span><span class="biaozhusup" data-rel="">（戊辰、五四八年）</span></p></div>
<p class="em2 strong" id="p2"><a class="gg-link" href="#p2" onclick="return changeColor(this);"></a><span class="yinwen">1</span>春，正月，己亥，慕容紹宗以鐵騎五千夾擊侯景，<span class="jiazhu">承上卷上年紹宗與景相持事，故不書東魏。</span>景誑其衆曰：<span class="yinhao">「汝輩家屬，已爲高澄所殺。」</span><span class="jiazhu">蓋前乎此時，景以此言誑衆也。誑，居況翻。</span>紹宗遙呼曰：<span class="jiazhu">呼，火故翻。</span><span class="yinhao">「汝輩家屬並完，若歸，官勳如舊。」</span><span class="jiazhu">歸，謂復歸東魏。官者，各人先所居之官。勳，勳階也。</span>被髮向北斗爲誓。<span class="jiazhu">質北斗爲誓，以明其言之不欺。被，皮義翻。</span>景士卒不樂南渡，<span class="jiazhu">樂，音洛。</span>其將暴顯等各帥所部降於紹宗。<span class="jiazhu">暴顯去年春爲侯景所執。將，卽亮翻。帥，讀曰率。降，戶江翻。</span>景衆大潰，爭赴渦水，<span class="jiazhu">渦，音戈。</span>水爲之不流。<span class="jiazhu">爲，于僞翻。</span>景與腹心數騎自硤石濟淮，稍收散卒，得步騎八百人，<span class="jiazhu">騎，奇寄翻。</span>南過小城，人登陴詬之曰：<span class="yinhao">「跛奴！<span class="jiazhu">侯景右足偏短，故詬爲跛奴。陴，頻彌翻。詬，苦候翻。跛，普我翻。</span>欲何爲邪！」</span>景怒，破城，殺詬者而去。晝夜兼行，追軍不敢逼。<span class="jiazhu"><span class="shu-ming">考異</span>曰：<span class="shu-ming">典略</span>云：<span class="yinhao">「晝息夜行，追軍漸逼。」</span>今從<span class="shu-ming">梁書</span>。</span>使謂紹宗曰：<span class="yinhao">「景若就擒，公復何用！」</span>紹宗乃縱之。<span class="jiazhu">人臣茍有才，必養寇以自資，東魏之世，彭樂、慕容紹宗同一轍耳。復，扶又翻。</span></p>
<p class="em2 strong" id="p3"><a class="gg-link" href="#p3" onclick="return changeColor(this);"></a><span class="yinwen">2</span>辛丑，以尙書僕射謝舉爲尙書令，守吏部尙書王克爲僕射。</p>
<p class="em2 strong" id="p4"><a class="gg-link" href="#p4" onclick="return changeColor(this);"></a><span class="yinwen">3</span>甲辰，豫州刺史羊鴉仁以東魏軍漸逼，稱糧運不繼，棄懸瓠，還義陽；殷州刺史羊思達亦棄項城走；<span class="jiazhu">去年，使羊鴉仁鎭懸瓠，羊思達鎭項城。<span class="shu-ming">考異</span>曰：<span class="shu-ming">典略</span>在六月，今從<span class="shu-ming">梁·帝紀</span>。</span>東魏人皆據之。上怒，責讓鴉仁；鴉仁懼，啓申後期，頓軍淮上。<span class="jiazhu">不敢歸義陽。</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a><span class="yinwen">4</span>侯景旣敗，不知所適，時鄱陽王範除南豫州刺史，未至。<span class="jiazhu">去年，遣蕭淵明攻彭城，以範代鎭壽陽，時猶未至。</span>馬頭戍主劉神茂，素爲監州事韋黯所不容，<span class="jiazhu">監，工銜翻。</span>聞景至，故往候之，<span class="jiazhu">有意見之爲故。鄭玄曰：古者謂候爲進。孔穎達曰：古時謂迎客爲進，漢時謂迎客爲候。今按<span class="shu-ming">經</span>、<span class="shu-ming">傳</span>，迎客爲進，則<span class="yinhao">「進使者而問故」</span>之類是也。迎客爲候，則鄭註<span class="shu-ming">周禮</span>候人云，<span class="yinhao">「候，候迎賓客之來」</span>是也。</span>景問曰：<span class="yinhao">「壽陽去此不遠，城池險固，欲往投之，韋黯其納我乎？」</span>神茂曰：<span class="yinhao">「黯雖據城，是監州耳。王若馳至近郊，彼必出迎，因而執之，可以集事。得城之後，徐以啓聞，朝廷喜王南歸，必不責也。」</span>景執其手曰：<span class="yinhao">「天敎也。」</span>神茂請帥步騎百人先爲鄕導。<span class="jiazhu">帥，讀曰率。鄕，讀曰嚮。</span>壬子，景夜至壽陽城下；韋黯以爲賊也，授甲登陴。<span class="jiazhu">陴，頻彌翻。</span>景遣其徒告曰：<span class="yinhao">「河南王戰敗來投此鎭，願速開門！」</span>黯曰：<span class="yinhao">「旣不奉敕，不敢聞命。」</span>景謂神茂曰：<span class="yinhao">「事不諧矣。」</span>神茂曰：<span class="yinhao">「黯懦而寡智，可說下也。」</span><span class="jiazhu">說，式芮翻。</span>乃遣壽陽徐思玉入見黯曰：<span class="jiazhu">徐思玉本壽陽人，仕於東魏，今隨侯景南來。</span><span class="yinhao">「河南王，朝廷所重，君所知也。今失利來投，何得不受？」</span>黯曰：<span class="yinhao">「吾之受命，唯知守城；河南自敗，何預吾事！」</span>思玉曰：<span class="yinhao">「國家付君以閫外之略，今君不肯開城，若魏兵來至，河南爲魏所殺，君豈能獨存！<span class="jiaozhusup">【章：十二行本「存」下有「縱使或存」四字；乙十一行本同；孔本同；退齋校同；張校同，云「獨守」無註本作「獨存」，是張據校本「存」作「守」。】</span>何顏以見朝廷？」</span>黯然之。思玉出報，景大悅曰：<span class="yinhao">「活我者，卿也。」</span>癸丑，黯開門納景，景遣其將分守四門，詰責黯，將斬之；<span class="jiazhu">將，卽亮翻；下同。詰，去吉翻。</span>旣而撫手大笑，置酒極歡。黯，叡之子也。<span class="jiazhu">合肥之役，黯請叡下城避箭，其懦闇可知矣。然使黯能拒景，梁朝亦將敕黯納之。</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a>朝廷聞景敗，未得審問；或云：<span class="yinhao">「景與將士盡沒。」</span>上下咸以爲憂。侍中、太子詹事何敬容詣東宮，太子曰：<span class="yinhao">「淮北始更有信，侯景定得身免，不如所傳。」</span>敬容曰：<span class="yinhao">「得景遂死，深爲朝廷之福。」</span>太子失色，問其故，敬容曰：<span class="yinhao">「景翻覆叛臣，終當亂國。」</span>太子於玄圃自講<span class="shu-ming">老</span>、<span class="shu-ming">莊</span>，<span class="jiazhu">自蕭齊以來，東宮有玄圃。崐崙之山三級，下曰樊桐，二曰玄圃，三曰層城，太帝之所居。東宮次於帝居，故立玄圃。</span>敬容謂學士吳孜曰：<span class="jiazhu">梁祕書省有撰史學士。</span><span class="yinhao">「昔西晉祖尙玄虛，使中原淪於胡、羯。<span class="jiazhu">事見<span class="shu-ming">晉紀</span>。</span>今東宮復爾，江南亦將爲戎乎！」</span><span class="jiazhu">何敬容雖不能優游於文義，其識則過於梁朝諸臣矣。復，扶又翻；下景復、復敕、乃復、故復同。</span></p>
<p class="em2 strong" id="p7"><a class="gg-link" href="#p7" onclick="return changeColor(this);"></a>甲寅，景遣儀同三司于子悅馳以敗聞，倂自求貶削；優詔不許。景復求資給，上以景兵新破，未忍移易。乙卯，卽以景爲南豫州牧，本官如故；更以鄱陽王範爲合州刺史，鎭合肥。<span class="jiazhu">更，工衡翻。</span>光祿大夫蕭介上表諫曰：<span class="yinhao">「竊聞侯景以渦陽敗績，隻馬歸命，<span class="jiazhu">渦，音戈。</span>陛下不悔前禍，復敕容納。臣聞凶人之性不移，天下之惡一也。昔呂布殺丁原以事董卓，終誅董而爲賊；<span class="jiazhu">事見<span class="shu-ming">漢靈</span>、<span class="shu-ming">獻</span>二<span class="shu-ming">帝紀</span>。</span>劉牢反王恭以歸晉，還背晉以構妖。<span class="jiazhu">事見<span class="shu-ming">晉安帝紀</span>。妖，於驕翻。</span>何者？狼子野心，終無馴狎之性，養虎之喻，必見飢噬之禍矣。侯景以凶狡之才，荷高歡卵翼之遇，<span class="jiazhu"><span class="shu-ming">左傳</span>：楚令尹子西曰：<span class="yinhao">「勝如卵，予翼而長之。」</span>荷，下可翻。</span>位忝臺司，任居方伯，然而高歡墳土未乾，<span class="jiazhu">乾，音干。</span>卽還反噬。逆力不逮，乃復逃死關西；宇文不容，故復投身於我。陛下前者所以不逆細流，<span class="jiazhu">李斯上秦王書曰：江海不擇細流，故能就其深。</span>正欲比屬國降胡以討匈奴，<span class="jiazhu">漢邊郡置屬國以處降胡，使偵伺匈奴。降，戶江翻。</span>冀獲一戰之效耳；今旣亡師失地，直是境上之匹夫，陛下愛匹夫而棄與國。<span class="jiaozhusup">【章：十二行本「國」下有「臣竊不取也」五字；乙十一行本同；孔本同；張校同；退齋校同。】</span><span class="jiazhu">與國，謂東魏。</span>若國家猶待其更鳴之辰，歲暮之效，臣竊惟侯景必非歲暮之臣；<span class="jiazhu">惟，思也。</span>棄鄕國如脫屣，背君親如遺芥，<span class="jiazhu">背，蒲妹翻。</span>豈知遠慕聖德，爲江、淮之純臣乎！事迹顯然，無可致惑。臣朽老疾侵，不應干預朝政；<span class="jiazhu">朝，直遙翻。</span>但楚囊將死，有城郢之忠，<span class="jiazhu"><span class="shu-ming">左傳</span>：楚令尹子囊將死，遺言子庚必城郢。君子謂子囊忠，將死不忘衞社稷。</span>衞魚臨亡，亦有尸諫之節。<span class="jiazhu"><span class="shu-ming">孔子家語</span>曰：衞大夫蘧伯玉賢，靈公不用；彌子瑕不肖，反任之。史魚驟諫不從，將卒，命其子曰：<span class="yinhao">「吾不能進蘧伯玉，退彌子瑕，是不能正君也。生不能正君，死無以成禮，我死，汝置屍牖下，於我畢矣。」</span>其子從之。靈公弔焉，怪而問之，其子以告。公曰：<span class="yinhao">「是寡人之過也。」</span>命之殯於客位，進蘧伯玉，退彌子瑕。孔子聞之曰：<span class="yinhao">「古之烈諫者，死則已矣，未有若史魚死而屍諫，忠感其君者也。」</span></span>臣忝爲宗室遺老，敢忘劉向之心！」</span><span class="jiazhu">劉向事見三十卷漢成帝陽朔二年。</span>上歎息其忠，然不能用。介，思話之孫也。<span class="jiazhu">宋元嘉間，蕭思話歷當方任。按<span class="shu-ming">新唐書·宰相世系表</span>，介與帝同十三世祖後漢中山相苞。</span></p>
<p class="em2 strong" id="p8"><a class="gg-link" href="#p8" onclick="return changeColor(this);"></a><span class="yinwen">5</span>己未，東魏大將軍澄朝于鄴。<span class="jiazhu">朝，直遙翻；下同。</span></p>
<p class="em2 strong" id="p9"><a class="gg-link" href="#p9" onclick="return changeColor(this);"></a><span class="yinwen">6</span>魏以開府儀同三司趙貴爲司空。</p>
<p class="em2 strong" id="p10"><a class="gg-link" href="#p10" onclick="return changeColor(this);"></a><span class="yinwen">7</span>魏皇孫生，大赦。</p>
<p class="em2 strong" id="p11"><a class="gg-link" href="#p11" onclick="return changeColor(this);"></a><span class="yinwen">8</span>二月，東魏殺其南兗州刺史石長宣，討侯景之黨也；<span class="jiazhu">石長宣書官者，表其以南兗州附侯景也，不可以<span class="shu-ming">春秋</span>書法觀之。</span>其餘爲景所脅從者，皆赦之。</p>
<p class="em2 strong" id="p12"><a class="gg-link" href="#p12" onclick="return changeColor(this);"></a><span class="yinwen">9</span>東魏旣得懸瓠、項城，悉復舊境。大將軍澄數遣書移，<span class="jiazhu">移，謂移檄也。數，所角翻。</span>復求通好；朝廷未之許。澄謂貞陽侯淵明曰：<span class="yinhao">「先王與梁主和好，十有餘年。<span class="jiazhu">復，扶又翻。好，呼到翻；下舊好同。</span>聞彼禮佛文云：『奉爲魏主，幷及先王，』<span class="jiazhu">爲，于僞翻。言爲魏主君臣祈福也。</span>此乃梁主厚意；不謂一朝失信，致此紛擾，知非梁主本心，當是侯景扇動耳，宜遣使諮論。<span class="jiazhu">使，疏吏翻；下同。</span>若梁主不忘舊好，吾亦不敢違先王之意，諸人並卽遣還，侯景家屬亦當同遣。」</span>淵明乃遣省事夏侯僧辯奉啓於上，稱<span class="yinhao">「勃海王弘厚長者，若更通好，當聽淵明還。」</span>上得啓，流涕，<span class="jiazhu">此所謂婦人之仁也。帝於是墮高澄數中矣。</span>與朝臣議之。右衞將軍朱异、御史中丞張綰等皆曰：<span class="yinhao">「靜寇息民，和實爲便。」</span>司農卿傅岐獨曰：<span class="yinhao">「高澄何事須和？必是設間，<span class="jiazhu">异，羊至翻。間，古莧翻。</span>故命貞陽遣使，欲令侯景自疑；景意不安，必圖禍亂。若許通好，正墮其計中。」</span><span class="jiazhu">侯景之反覆，何敬容、蕭介知之；高澄之姦詐，傅岐知之；梁朝非果無人也，武帝不能決擇而用之耳。</span>异等固執宜和，上亦厭用兵，乃從异言，賜淵明書曰：<span class="yinhao">「知高大將軍禮汝不薄，省啓，甚以慰懷。當別遣行人，重敦鄰睦。」</span><span class="jiazhu">省，悉景翻。重，直龍翻。</span></p>
<p class="em2 strong" id="p13"><a class="gg-link" href="#p13" onclick="return changeColor(this);"></a>僧辯還，過壽陽，侯景竊訪知之，攝問，具服。<span class="jiazhu">攝問，收錄其人而問之也。</span>乃寫答淵明之書，陳啓於上曰：<span class="yinhao">「高氏心懷鴆毒，怨盈北土，人願天從，歡身殞越。<span class="jiazhu">謂人所祝願，天從而殺之。</span>子澄嗣惡，計滅待時，所以昧此一勝者，<span class="jiazhu">謂渦陽之勝也。</span>蓋天蕩澄心以盈凶毒耳。<span class="jiazhu"><span class="shu-ming">左傳</span>：楚武王將死，告其夫人鄧曼曰：<span class="yinhao">「余心蕩。」</span>鄧曼曰：<span class="yinhao">「王祿盡乎！盈而蕩，天之道也。」</span>杜預<span class="shu-ming">註</span>曰：蕩，動散也。</span>澄茍行合天心，<span class="jiazhu">行，下孟翻，又如字。</span>腹心無疾，又何急急奉璧求和？豈不以秦兵扼其喉，<span class="jiazhu">秦兵，謂西魏之兵。西魏據有關西，故曰秦兵。</span>胡騎迫其背，<span class="jiazhu">胡騎，謂柔然之兵。</span>故甘辭厚幣，取安大國。臣聞『一日縱敵，數世之患，』<span class="jiazhu">晉先軫之言。</span>何惜高澄一豎，以棄億兆之心！竊以北魏安強，莫過天監之始，鍾離之役，匹馬不歸。<span class="jiazhu">鍾離之戰，見一百四十六卷天監六年。</span>當其強也，陛下尙伐而取之；及其弱也，反慮而和之。舍已成之功，縱垂死之虜，使其假命強梁，以遺後世，<span class="jiazhu">舍，讀曰捨。遺，于季翻。</span>非直愚臣扼腕，實亦志士痛心。昔伍相奔吳，楚邦卒滅；<span class="jiazhu"><span class="shu-ming">左傳</span>：楚殺伍奢，其子奔吳，吳王闔閭用之，破楚入郢。腕，烏貫翻。相，息亮翻。卒，子恤翻。</span>陳平去項，劉氏用興；<span class="jiazhu">見<span class="shu-ming">漢高帝紀</span>。</span>臣雖才劣古人，心同往事。誠知高澄忌賈在翟，惡會居秦，<span class="jiazhu"><span class="shu-ming">左傳</span>：晉靈公之初，賈季奔翟，隨會奔秦，秦人用其謀，晉人患之。六卿相見於諸浮，趙宣子曰：<span class="yinhao">「隨會在秦，賈季在翟，難日至矣。將若之何？」</span>翟，與狄同。惡，烏路翻。</span>求盟請和，冀除其患。若臣死有益，萬殞無辭；唯恐千載，有穢良史。」</span><span class="jiazhu">觀景此言，其氣悖矣。</span>景又致書於朱异，餉金三百兩；异納金而不通其啓。<span class="jiazhu">史言朱异昧利而不顧患。</span></p>
<p class="em2 strong" id="p14"><a class="gg-link" href="#p14" onclick="return changeColor(this);"></a>己卯，上遣使弔澄。景又啓曰：<span class="yinhao">「臣與高氏，釁隙已深，仰憑威靈，期雪讎恥；今陛下復與高氏連和，使臣何地自處！<span class="jiazhu">此乃侯景由衷之言。使，疏吏翻。釁，許覲翻。復，扶又翻。處，昌呂翻。</span>乞申後戰，宣暢皇威！」</span>上報之曰：<span class="yinhao">「朕與公大義已定，豈有成而相納，敗而相棄乎！今高氏有使求和，朕亦更思偃武。進退之宜，國有常制，公但清靜自居，無勞慮也！」</span>景又啓曰：<span class="yinhao">「臣今蓄糧聚衆，秣馬潛戈，指日計期，克清趙、魏，不容軍出無名，故願以陛下爲主耳。<span class="jiazhu">觀景此言，亦那可忍。</span>今陛下棄臣遐外，南北復通，將恐微臣之身，不免高氏之手。」</span><span class="jiazhu">景言至此，辭意迫切，獸窮則搏，能無及乎！復，扶又翻；下勞復同。</span>上又報曰：<span class="yinhao">「朕爲萬乘之主，豈可失信於一物！想公深得此心，不勞復有啓也。」</span><span class="jiazhu">旣斷來章，景又生心矣。乘，繩證翻。</span></p>
<p class="em2 strong" id="p15"><a class="gg-link" href="#p15" onclick="return changeColor(this);"></a>景乃詐爲鄴中書，求以貞陽侯易景，上將許之。舍人傅岐曰：<span class="jiazhu">傅岐先兼中書通事舍人，累遷太僕、司農卿，兼舍人如故。</span><span class="yinhao">「侯景以窮歸義，棄之不祥；且百戰之餘，寧肯束手就縶！」</span>謝舉、朱异曰：<span class="yinhao">「景奔敗之將，一使之力耳。」</span><span class="jiazhu">將，卽亮翻。使，疏吏翻。</span>上從之，復書曰：<span class="yinhao">「貞陽旦至，侯景夕返。」</span>景謂左右曰：<span class="yinhao">「我固知吳老公薄心腸！」</span><span class="jiazhu">帝之情態於此畢露，而帝不自知也，鳴呼！</span>王偉說景曰：<span class="yinhao">「今坐聽亦死，<span class="jiazhu">言坐而聽梁朝所爲，亦必至於死。說，式芮翻。</span>舉大事亦死，唯王圖之！」</span>於是始爲反計：屬城居民，悉召募爲軍士，輒停責市估及田租，<span class="jiazhu">市估，應商旅之物入市者，估其直而收稅。田租，計畝所出常租。</span>百姓子女，悉以配將士。<span class="jiazhu">景之反謀彰灼如此，梁之君臣若罔聞知，其亡宜矣。</span></p>
<p class="em2 strong" id="p16"><a class="gg-link" href="#p16" onclick="return changeColor(this);"></a><span class="yinwen">10</span>三月，癸巳，東魏以太尉襄城王旭爲大司馬，<span class="jiazhu">旭，吁玉翻。</span>開府儀同三司高岳爲太尉。辛亥，大將軍澄南臨黎陽，自虎牢濟河至洛陽。魏同軌防長史裴寬與東魏將彭樂等戰，爲樂所擒，澄禮遇甚厚，寬得間逃歸。<span class="jiazhu">將，卽亮翻。間，古莧翻。</span>澄由太行返晉陽。<span class="jiazhu">行，戶剛翻。</span></p>
<p class="em2 strong" id="p17"><a class="gg-link" href="#p17" onclick="return changeColor(this);"></a><span class="yinwen">11</span>屈獠洞斬李賁，<span class="jiazhu">賁竄屈獠洞，見一百五十九卷中大同元年。獠，魯皓翻。<span class="shu-ming">考異</span>曰：<span class="shu-ming">陳·高祖紀</span>云<span class="yinhao">「太清元年」</span>，蓋謂破賁之年。今從<span class="shu-ming">梁·帝紀</span>。按<span class="shu-ming">通鑑</span>破賁書於中大同元年。</span>傳首建康。賁兄天寶遁入九眞，收餘兵二萬圍愛州，<span class="jiazhu"><span class="shu-ming">五代志</span>：九眞郡，梁置愛州。</span>交州司馬陳霸先帥衆討平之。<span class="jiazhu">帥，讀曰率。</span>詔以霸先爲西江督護、高要太守、督七郡軍事。</p>
<p class="em2 strong" id="p18"><a class="gg-link" href="#p18" onclick="return changeColor(this);"></a><span class="yinwen">12</span>夏，四月，甲子，東魏吏部令史張永和等僞假人官，事覺，糾檢、首者六萬餘人。<span class="jiazhu">糾檢，官所糾檢而發之者也。首，自首者也。史言喪亂之際，吏因爲姦，濫冒者不勝其多。首，手又翻。</span></p>
<p class="em2 strong" id="p19"><a class="gg-link" href="#p19" onclick="return changeColor(this);"></a><span class="yinwen">13</span>甲戌，東魏遣太尉高岳、行臺慕容紹宗、大都督劉豐生等將步騎十萬攻魏王思政於潁川。<span class="jiazhu">王思政守潁川事始上卷上年。將，卽亮翻。騎，奇寄翻。</span>思政命臥鼓偃旗，若無人者。岳恃其衆，四面陵城。思政選驍勇開門出戰，<span class="jiazhu">驍，堅堯翻。</span>岳兵敗走。岳更築土山，晝夜攻之，思政隨方拒守，奪其土山，置樓堞以助防守。<span class="jiazhu">堞，徒協翻。守，式又翻。</span></p>
<p class="em2 strong" id="p20"><a class="gg-link" href="#p20" onclick="return changeColor(this);"></a><span class="yinwen">14</span>五月，魏以丞相泰爲太師，廣陵王欣爲太傅，李弼爲大宗伯，趙貴爲大司寇，于謹爲大司空。<span class="jiazhu">宇文相魏，倣成周之制建官。</span>太師泰奉太子巡撫西境，登隴，至原州，歷北長城，<span class="jiazhu">此蓋秦所築長城也。</span>東趣五原，至蒲州，<span class="jiazhu">自五原還至蒲州也。<span class="shu-ming">五代志</span>：河東郡，後魏置秦州，後周改曰蒲州，因蒲坂爲名也。趣，七喻翻。</span>聞魏主不豫而還。<span class="jiazhu">還，從宣翻，又如字。</span>及至，已愈，泰還華州。<span class="jiazhu">華，戶化翻。</span></p>
<p class="em2 strong" id="p21"><a class="gg-link" href="#p21" onclick="return changeColor(this);"></a><span class="yinwen">15</span>上遣建康令謝挺、散騎常侍徐陵等聘于東魏，<span class="jiazhu">按梁官制，建康令秩千石，散騎常侍秩二千石。謝挺不當在徐陵之上，蓋徐陵將命而使，謝挺特輔行耳。散，悉亶翻。騎，奇寄翻。</span>復脩前好。<span class="jiazhu">復，扶又翻。好，呼到翻。</span>陵，摛之子也。<span class="jiazhu">徐摛見一百五十五卷中大通三年。摛，丑知翻。</span></p>
<p class="em2 strong" id="p22"><a class="gg-link" href="#p22" onclick="return changeColor(this);"></a><span class="yinwen">16</span>六月，東魏大將軍澄巡北邊。</p>
<p class="em2 strong" id="p23"><a class="gg-link" href="#p23" onclick="return changeColor(this);"></a><span class="yinwen">17</span>秋，七月，庚寅朔，日有食之。</p>
<p class="em2 strong" id="p24"><a class="gg-link" href="#p24" onclick="return changeColor(this);"></a><span class="yinwen">18</span>乙卯，東魏大將軍澄朝于鄴。<span class="jiazhu">朝，直遙翻。</span>以道士多僞濫，始罷南郊道壇。<span class="jiazhu">魏太武帝崇信寇謙之，置南郊道壇。</span>八月，庚寅，澄還晉陽，遣尙書辛術帥諸將略江、淮之北，凡獲二十三州。<span class="jiazhu">侯景旣亂梁，明年，東魏始盡有淮南之地，史究其終言之。帥，讀曰率。將，卽亮翻。</span></p>
<p class="em2 strong" id="p25"><a class="gg-link" href="#p25" onclick="return changeColor(this);"></a><span class="yinwen">19</span>侯景自至壽陽，徵求無已，朝廷未嘗拒絕。景請娶於王、謝，上曰：<span class="yinhao">「王、謝門高非偶，可於朱、張以下訪之。」</span><span class="jiazhu">朱、張，謂朱异、張綰之族也。</span>景恚<span class="jiazhu">恚，於避翻。</span>曰：<span class="yinhao">「會將吳兒女配奴！」</span>又啓求錦萬匹爲軍人作袍，中領軍朱异議以青布給之。又以臺所給仗多不能精，啓請東冶鍛工，欲更營造。<span class="jiaozhusup">【章：十二行本「造」下有「敕並給之」四字；乙十一行本同；孔本同；張校同；退齋校同。】</span><span class="jiazhu">鍛，丁貫翻。</span>景以安北將軍夏侯夔之子譒爲長史，<span class="jiazhu">譒，補過翻。</span>徐思玉爲司馬，譒遂去<span class="yinhao">「夏」</span>稱<span class="yinhao">「侯」</span>，託爲族子。<span class="jiazhu">夏侯詳爲梁朝佐命功臣，其子亶、夔皆宣力邊陲，並著聲績，至譒不克負荷矣。</span></p>
<p class="em2 strong" id="p26"><a class="gg-link" href="#p26" onclick="return changeColor(this);"></a>上旣不用景言，與東魏和親，是後景表疏稍稍悖慢；<span class="jiazhu">悖，蒲內翻，又蒲沒翻。</span>又聞徐陵等使魏，反謀益甚。<span class="jiazhu">使，疏吏翻。</span>元貞知景有異志，累啓還朝。<span class="jiazhu">景求輔貞見上卷上年。朝，直遙翻。</span>景謂曰：<span class="yinhao">「河北事雖不果，江南何慮失之，何不小忍！」</span>貞懼，逃歸建康，具以事聞；上以貞爲始興內史，亦不問景。<span class="jiazhu">帝旣不問景，又不爲之備，蓋耄期倦勤，直付之無可柰何。</span></p>
<p class="em2 strong" id="p27"><a class="gg-link" href="#p27" onclick="return changeColor(this);"></a>臨賀王正德，所至貪暴不法，屢得罪於上，<span class="jiazhu">正德旣奔魏而逃歸，上復其本封。正德志行無悛，常公行劫掠；及隨豫章王北侵，又委軍而走，爲有司所奏。上詔曰：<span class="yinhao">「汝往年在蜀，昵近小人，猶謂少年情志未定。更於吳郡殺戮無辜，劫盜財物。及還京師，專爲逋逃，乃至江乘要道，湖頭斷路，奪人妻妾，略人子女。我每加覆掩，冀汝自新，了無悛革，怨讎逾甚，匹馬奔亡，志懷反噬。汝旣來歸，又令仗節董戎前驅。豈謂汝狼心不改，志欲覆敗國計以快汝心。今宥汝以遠。」</span>於是免官削爵，徙臨海；未至徙所，追赦之；復以朱异之言封臨賀王。爲丹楊尹，坐所部多劫盜去職。出爲南兗州，在任苛刻，人不堪命。從是黜廢，轉增憤恨。</span>由是憤恨，陰養死士，儲米積貨，幸國家有變；景知之。正德在北與徐思玉相知，<span class="jiazhu">謂奔魏時也。</span>景遣思玉致牋於正德曰：<span class="yinhao">「今天子年尊，姦臣亂國，以景觀之，計日禍敗。大王屬當儲貳，中被廢黜，<span class="jiazhu">詳見一百四十九卷普通三年。被，皮義翻。</span>四海業業，歸心大王。景雖不敏，實思自效，願王允副蒼生，鑒斯誠款！」</span>正德大喜曰：<span class="yinhao">「侯公之意，闇與吾同，天授我也！」</span>報之曰：<span class="yinhao">「朝廷之事，如公所言。僕之有心，爲日久矣。今僕爲其內，公爲其外，何有不濟！機事在速，今其時矣。」</span></p>
<p class="em2 strong" id="p28"><a class="gg-link" href="#p28" onclick="return changeColor(this);"></a>鄱陽王範密啓景謀反。時上以邊事專委朱异，動靜皆關之，异以爲必無此理。上報範曰：<span class="yinhao">「景孤危寄命，譬如嬰兒仰人乳哺，<span class="jiazhu">仰，牛向翻。</span>以此事勢，安能反乎！」</span>範重陳之曰：<span class="yinhao">「不早翦撲，禍及生民。」</span><span class="jiazhu">重，直用翻。撲，普卜翻。</span>上曰：<span class="yinhao">「朝廷自有處分，不須汝深憂也。」</span><span class="jiazhu">此亦報範之言，非面語之也。處，昌呂翻。分，扶問翻。</span>範復請以合肥之衆討之，上不許。<span class="jiazhu">範非景敵也。使上許範而進兵討景，肉投餒虎耳。復，扶又翻；下不復同。</span>朱异謂範使曰：<span class="yinhao">「鄱陽王遂不許朝廷有一客！」</span>自是範啓，异不復爲通。<span class="jiazhu">使，疏吏翻；下同。爲，于僞翻。</span></p>
<p class="em2 strong" id="p29"><a class="gg-link" href="#p29" onclick="return changeColor(this);"></a>景邀羊鴉仁同反，鴉仁執其使以聞。<span class="jiazhu">羊鴉仁自懸瓠還，頓軍淮上。</span>异曰：<span class="yinhao">「景數百叛虜，何能爲！」</span>敕以使者付建康獄，俄解遣之。景益無所憚，啓上曰：<span class="yinhao">「若臣事是實，應罹國憲；如蒙照察，請戮鴉仁！」</span><span class="jiazhu"><span class="shu-ming">考異</span>曰：<span class="shu-ming">梁書</span>、<span class="shu-ming">南史</span>皆云<span class="yinhao">「並抑不奏」</span>。<span class="shu-ming">典略</span>，<span class="yinhao">「朱异拒之」</span>云云。今從<span class="shu-ming">太清紀</span>。</span>景又言：<span class="yinhao">「高澄狡猾，寧可全信！陛下納其詭語，求與連和，臣亦竊所笑也。臣寧堪粉骨，投命讎門，<span class="jiazhu">讎門，謂高氏也。</span>乞江西一境，受臣控督。如其不許，卽帥甲騎，臨江上，向閩、越，非唯朝廷自恥，亦是三公旰食。」</span><span class="jiazhu">帥，讀曰率。騎，奇寄翻。旰，古按翻。</span>上使朱异宣語答景使曰：<span class="yinhao">「譬如貧家，畜十客、五客，尙能得意；<span class="jiazhu">畜，吁玉翻。</span>朕唯有一客，致有忿言，亦朕之失也。」</span>益加賞賜錦綵錢布，信使相望。<span class="jiazhu">史言帝養成侯景之禍以敗國亡身。</span></p>
<p class="em2 strong" id="p30"><a class="gg-link" href="#p30" onclick="return changeColor(this);"></a>戊戌，景反於壽陽，以誅中領軍朱异、少府卿徐驎、太子右衞率陸驗、制局監周石珍爲名。<span class="jiazhu">驎，離珍翻。李延壽曰：制局小司，專典兵力，雲陛天啓，亙設蘭錡，羽林精卒，重屯廣衞。至於元戎啓轍，武候遮迾，清道晨行，按轡督察，往來馳騖。輦轂驅投，分部親承几案，領護所攝，手總成規。蕭子顯曰：尙書外司領武官，有制局監，監內器仗兵役，亦用寒人之被恩倖者。率，所律翻。</span>异等皆以姦佞驕貪，蔽主弄權，爲時人所疾，故景託以興兵。驎、驗，吳郡人；石珍，丹楊人。驎、驗迭爲少府丞，以苛刻爲務，百賈怨之，<span class="jiazhu">賈，音古。</span>异尤與之暱，<span class="jiazhu">暱，尼質翻。</span>世人謂之<span class="yinhao">「三蠹」</span>。</p>
<p class="em2 strong" id="p31"><a class="gg-link" href="#p31" onclick="return changeColor(this);"></a>司農卿傅岐，梗直士也，嘗謂异曰：<span class="yinhao">「卿任參國鈞，榮寵如此。比日所聞，<span class="jiazhu">比，毗至翻。</span>鄙穢狼籍，若使聖主發悟，欲免得乎！」</span>异曰：<span class="yinhao">「外間謗黷，知之久矣。心茍無愧，何恤人言！」</span>岐謂人曰：<span class="yinhao">「朱彥和將死矣。<span class="jiazhu">朱异，字彥和。</span>恃諂以求容，肆辯以拒諫，聞難而不懼，<span class="jiazhu">難，乃旦翻。</span>知惡而不改，天奪之鑒，其能久乎！」</span></p>
<p class="em2 strong" id="p32"><a class="gg-link" href="#p32" onclick="return changeColor(this);"></a>景西攻馬頭，<span class="jiazhu">景自渦陽之敗，南走馬頭，戍主劉神茂迎候之以入壽陽，當塗之馬頭也。今又自壽陽西攻馬頭，則此馬頭在壽陽之西，當淮津濟渡之要，縛馬頭以登舟，又非當塗之馬頭也。當塗之馬頭郡在壽陽東。<span class="shu-ming">考異</span>曰：<span class="shu-ming">梁書</span>云：<span class="yinhao">「執太守劉神茂」</span>。按神茂素附於景，無煩攻執。今從<span class="shu-ming">太清紀</span>、<span class="shu-ming">典略</span>。</span>遣其將宋子仙東攻木栅，<span class="jiazhu">木栅在荊山西。</span>執戍主曹璆等。<span class="jiazhu">璆，音求，又渠幽翻。</span>上聞之，笑曰：<span class="yinhao">「是何能爲！吾折箠笞之。」</span><span class="jiazhu">此卽朱异謂<span class="yinhao">「景數百叛虜何能爲」</span>之說也。君驕昏而臣貪昧，禍至不懼，以自取敗亡。折，之舌翻。</span>敕購斬景者，封三千戶公，除州刺史。甲辰，詔以合州刺史鄱陽王範爲南道都督，北徐州刺史封山侯正表爲北道都督，<span class="jiazhu"><span class="shu-ming">五代志</span>，封山縣屬合浦郡。</span>司州刺史柳仲禮爲西道都督，通直散騎常侍裴之高爲東道都督，以侍中開府儀同三司邵陵王綸持節董督衆軍以討景。正表，宏之子；仲禮，慶遠之孫；之高，邃之兄子也。<span class="jiazhu">宏，上之弟；正表、正德兄弟，皆其子也。柳慶遠、裴邃，皆天監名臣。</span></p>
<p class="em2 strong" id="p33"><a class="gg-link" href="#p33" onclick="return changeColor(this);"></a><span class="yinwen">20</span>九月，東魏濮陽武公婁昭卒。<span class="jiazhu">濮，博木翻。</span></p>
<p class="em2 strong" id="p34"><a class="gg-link" href="#p34" onclick="return changeColor(this);"></a><span class="yinwen">21</span>侯景聞臺軍討之，問策於王偉，偉曰：<span class="yinhao">「邵陵若至，彼衆我寡，必爲所困。不如棄淮南，<span class="jiazhu">壽陽，古淮南郡治所。</span>決志東向，帥輕騎直掩建康；<span class="jiazhu">帥，讀曰率。</span>臨賀反其內，大王攻其外，天下不足定也。兵貴拙速，宜卽進路。」</span>景乃留外弟中軍大都督王顯貴守壽陽；癸未，詐稱遊獵，出壽陽，人不之覺。冬，十月，庚寅，景揚聲趣合肥，而實襲譙州，<span class="jiazhu">此譙州非渦陽之譙州。魏收<span class="shu-ming">志</span>：梁置譙州於新昌城，領高塘、臨徐、南梁、新昌郡。其地當在唐廬、和二州之間。宋白曰：梁大同三年，割北徐州之新昌、南譙州之北譙，立爲南譙州，居桑根山西，今滁州城是也。</span>助防董紹先開城降之。<span class="jiazhu"><span class="shu-ming">考異</span>曰：<span class="shu-ming">太清紀</span>云：<span class="yinhao">「十三年［日］，陷譙城。」</span>下又云：<span class="yinhao">「十三日，以王質巡江遏防。」</span><span class="shu-ming">典略</span>上作<span class="yinhao">「庚戌」</span>，下作<span class="yinhao">「庚子」</span>。按此月戊子朔，蓋三日庚寅也。</span>執刺史豐城侯泰。泰、範之弟也；先爲中書舍人，<span class="jiazhu">先，悉薦翻。</span>傾財以事時要，超授譙州刺史。至州，徧發民丁，使擔腰輿、扇、繖等物，<span class="jiazhu">腰輿者，人舉之而行，其高纔至腰。繖，蘇旰翻，又蘇旱翻，蓋也。</span>不限士庶；恥爲之者，重加杖責，多輸財者，卽縱免之，由是人皆思亂。及侯景至，人無戰心，故敗。</p>
<p class="em2 strong" id="p35"><a class="gg-link" href="#p35" onclick="return changeColor(this);"></a>庚子，詔遣寧遠將軍王質帥衆三千巡江防遏。景攻歷陽太守莊鐵，丁未，鐵以城降。<span class="jiazhu">降，戶江翻。</span>因說景曰：<span class="yinhao">「國家承平歲久，人不習戰，聞大王舉兵，內外震駭，宜乘此際速趨建康，<span class="jiazhu">說，式芮翻。趨，七喻翻。</span>可兵不血刃而成大功。若使朝廷徐得爲備，內外小安，遣羸兵千人直據采石，<span class="jiazhu">羸，倫爲翻。</span>大王雖有精甲百萬，不得濟矣。」</span>景乃留儀同三司田英、郭駱守歷陽，以鐵爲導，引兵臨江。江上鎭戍相次啓聞。上問討景之策於都官尙書羊侃，侃請<span class="yinhao">「以二千人急據采石，令邵陵王襲取壽陽；使景進不得前，退失巢穴，烏合之衆，自然瓦解。」</span>朱异曰：<span class="yinhao">「景必無渡江之志。」</span>遂寢其議。侃曰：<span class="yinhao">「今茲敗矣！」</span></p>
<p class="em2 strong" id="p36"><a class="gg-link" href="#p36" onclick="return changeColor(this);"></a>戊申，以臨賀王正德爲平北將軍，都督京師諸軍事，屯丹楊郡。<span class="jiazhu">盧循之寇建康也，徐赤特敗於張侯橋，循兵大上，至丹楊郡。則丹楊郡治蓋近江渚。</span>正德遣大船十艘，詐稱載荻，密以濟景。<span class="jiazhu">艘，蘇遭翻。荻，音狄。</span>景將濟，慮王質爲梗，使諜視之。會臨川大守陳昕啓稱：<span class="yinhao">「采石急須重鎭，王質水軍輕弱，恐不能濟。」</span><span class="jiazhu">恐其不能濟國事也。諜，徒協翻。昕，許斤翻。</span>上以昕爲雲旗將軍，代質戍采石，徵質知丹楊尹事。昕，慶之之子也。<span class="jiazhu">陳慶之有入洛之功。</span>質去采石，而昕猶未下渚。諜告景云：<span class="yinhao">「質已退。」</span><span class="jiazhu">未下渚者，未下秦淮渚也。諜，徒協翻。</span>景使折江東樹枝爲驗，諜如言而返，景大喜曰：<span class="yinhao">「吾事辦矣！」</span>己酉，自橫江濟于采石，有馬數百匹，兵八千人。是夕，朝廷始命戒嚴。</p>
<p class="em2 strong" id="p37"><a class="gg-link" href="#p37" onclick="return changeColor(this);"></a>景分兵襲姑孰，執淮南太守文成侯寧。<span class="jiazhu">晉成帝初於姑孰僑立淮南郡。<span class="shu-ming">五代志</span>：丹楊郡當塗縣，舊置淮南郡。</span>南津校尉江子一帥舟師千餘人，欲於下流邀景；<span class="jiazhu">帥，讀曰率。</span>其副董桃生，家在江北，與其徒先潰走。子一收餘衆，步還建康。子一，子四之兄也。</p>
<p class="em2 strong" id="p38"><a class="gg-link" href="#p38" onclick="return changeColor(this);"></a>太子見事急，戎服入見上，<span class="jiazhu">入見，賢遍翻。</span>稟受方略，上曰：<span class="yinhao">「此自汝事，何更問爲！內外軍事，悉以付汝。」</span><span class="jiazhu"><span class="shu-ming">考異</span>曰：<span class="shu-ming">太清紀</span>云：<span class="yinhao">「太宗見事急，乃入，面啓高祖曰：『請以軍事並以垂付，願不勞聖心。』」</span><span class="shu-ming">南史</span>云：<span class="yinhao">「帝曰：『此自汝事，何更問爲！』」</span>今從<span class="shu-ming">典略</span>。</span>太子乃停中書省，指授軍事，物情惶駭，莫有應募者。朝廷猶不知臨賀王正德之情，命正德屯朱雀門，寧國公大臨屯新亭，大府卿韋黯屯六門，繕脩宮城，爲受敵之備。大臨，大器之弟也。<span class="jiazhu">大臨、大器，皆太子綱之子。</span></p>
<p class="em2 strong" id="p39"><a class="gg-link" href="#p39" onclick="return changeColor(this);"></a>己酉，景至慈湖。建康大駭，御街人更相劫掠，<span class="jiazhu">更，工衡翻。</span>不復通行。<span class="jiazhu">復，扶又翻。</span>赦東·西冶、尙方錢署及建康繫囚，以揚州刺史宣城王大器都督城內諸軍事，以羊侃爲軍師將軍副之，南浦侯推守東府，<span class="jiazhu">劉禪建興八年，立南浦縣，屬巴東郡。</span>西豐公大春守石頭，<span class="jiazhu">沈約曰：吳立豐縣，屬臨川郡；晉武帝太康元年，更名西豐。</span>輕車長史謝禧、始興太守元貞守白下，韋黯與右衞將軍柳津等分守宮城諸門及朝堂。<span class="jiazhu">朝，直遙翻。</span>推，秀之子；<span class="jiazhu">安成王秀，上弟也。</span>大春，大臨之弟；津，仲禮之父也。攝諸寺庫公藏錢，聚之德陽堂，以充軍實。<span class="jiazhu">攝，收也。諸寺，謂十二寺也。藏，徂浪翻。天監六年，改閱武堂爲德陽堂，在南闕前。</span></p>
<p class="em2 strong" id="p40"><a class="gg-link" href="#p40" onclick="return changeColor(this);"></a>庚戌，侯景至板橋，<span class="jiazhu">張舜民曰：出秦淮西南行，循東岸，行小夾中，十里過板橋店。</span>遣徐思玉來求見上，實欲觀城中虛實。上召問之。思玉詐稱叛景請間陳事，上將屛左右，<span class="jiazhu">屛，必郢翻。</span>舍人高善寶曰：<span class="yinhao">「思玉從賊中來，情僞難測，安可使獨在殿上！」</span>朱异侍坐，曰：<span class="yinhao">「徐思玉豈刺客邪！」</span>思玉出景啓，言：<span class="yinhao">「异等弄權，乞帶甲入朝，除君側之惡。」</span>异甚慚悚。<span class="jiazhu">朝，直遙翻。</span>景又請遣了事舍人出相領解，<span class="jiazhu">了事，猶言曉事也。領，總錄也；解，分判也；領解，言總錄景所欲言之事而分判是非也。凡此皆侯景詭言，以怠梁朝君臣，使無戰心。</span>上遣中書舍人賀季、主書郭寶亮隨思玉勞景于板橋。<span class="jiazhu">勞，力到翻。</span>景北面受敕，季曰：<span class="yinhao">「今者之舉何名？」</span>景曰：<span class="yinhao">「欲爲帝也！」</span>王偉進曰：<span class="yinhao">「朱异等亂政，除姦臣耳。」</span>景旣出惡言，遂留季，獨遣寶亮還宮。</p>
<p class="em2 strong" id="p41"><a class="gg-link" href="#p41" onclick="return changeColor(this);"></a>百姓聞景至，競入城，公私混亂，無復次第，<span class="jiazhu">復，扶又翻。</span>羊侃區分防擬，皆以宗室間之。<span class="jiazhu">間，古莧翻。</span>軍人爭入武庫，自取器甲，所司不能禁，<span class="jiazhu">所司，謂武庫令之屬。</span>侃命斬數人，方止。是時，梁興四十七年，<span class="jiazhu">天監十八，普通七，大通二，中大通六，大同十一，中大同一，至是年太清二年，通四十七年。</span>境內無事，公卿在位及閭里士大夫罕見兵甲，賊至猝迫，公私駭震。宿將已盡，後進少年並出在外，<span class="jiazhu">將，卽亮翻。少，詩照翻。</span>軍旅指撝，一決於侃，侃膽力俱壯，太子深仗之。<span class="jiazhu">仗，除兩翻，憑仗也。</span></p>
<p class="em2 strong" id="p42"><a class="gg-link" href="#p42" onclick="return changeColor(this);"></a>辛亥，景至朱雀桁南，<span class="jiazhu">桁，戶剛翻。</span>太子以臨賀王正德守宣陽門，東宮學士新野庾信守朱雀門，帥宮中文武三千餘人營桁北。太子命信開大桁以挫其鋒，正德曰：<span class="yinhao">「百姓見開桁，必大驚駭，可且安物情。」</span>太子從之。俄而景至，信帥衆開桁，始除一舶，<span class="jiazhu">帥，讀曰率；下同。舶，旁陌翻。大舟曰舶。</span>見景軍皆著鐵面，<span class="jiazhu">著，陟略翻。</span>退隱于門。信方食甘蔗，<span class="jiazhu">甘蔗，生於南方，狀如紫竹，圍數寸，高丈餘。以刀去皮切食，其味甘冷，解煩析酲。<span class="shu-ming">楚辭</span>所謂<span class="yinhao">「泰尊柘漿析朝酲」</span>，司馬相如<span class="shu-ming">子虛賦</span>所謂<span class="yinhao">「諸柘」</span>者也。蔗，之夜翻。</span>有飛箭中門柱，信手甘蔗，應弦而落，遂棄軍走。南塘遊軍沈子睦，臨賀王正德之黨也，復閉桁渡景。<span class="jiazhu">景至秦淮南岸，子睦領遊軍在南塘，庾信旣走，北岸無兵，子睦因得閉桁以渡景兵。中，竹仲翻。復，扶又翻。</span>太子使王質將精兵三千援信，至領軍府，遇賊，未陳而走。正德帥衆於張侯橋迎景，馬上交揖，旣入宣陽門，望闕而拜，歔欷流涕，隨景渡淮。景軍皆著青袍，正德軍並著絳袍，碧裏，<span class="jiazhu">陳，讀曰陣。歔，音虛。欷，許旣翻，又音希。著，陟略翻。</span>旣與景合，悉反其袍。景乘勝至闕下，城中恟懼，<span class="jiazhu">恟，許拱翻。</span>羊侃詐稱得射書云：<span class="yinhao">「邵陵王、西昌侯援兵已至近路。」</span><span class="jiazhu">邵陵王綸兵時已渡江向鍾離。西昌侯淵藻時鎭京口。</span>衆乃小安。西豐公大春棄石頭，奔京口；謝禧、元貞棄白下走；津主彭文粲等以石頭城降景，<span class="jiazhu">降，戶江翻。</span>景遣其儀同三司于子悅守之。</p>
<p class="em2 strong" id="p43"><a class="gg-link" href="#p43" onclick="return changeColor(this);"></a>壬子，景列兵繞臺城，旛旗皆黑，射啓於城中曰：<span class="jiazhu">射，而亦翻。</span><span class="yinhao">「朱异等蔑弄朝權，輕作威福，<span class="jiazhu">朝，直遙翻。</span>臣爲所陷，欲加屠戮。陛下若誅朱异等，臣則斂轡北歸。」</span>上問太子：<span class="yinhao">「有是乎？」</span>對曰：<span class="yinhao">「然。」</span>上將誅之。太子曰：<span class="yinhao">「賊以异等爲名耳；今日殺之，無救於急，適足貽笑，將來俟賊平誅之未晚。」</span>上乃止。</p>
<p class="em2 strong" id="p44"><a class="gg-link" href="#p44" onclick="return changeColor(this);"></a>景繞城旣帀，<span class="jiazhu">帀，作答翻，周也。</span>百道俱攻，鳴鼓吹脣，喧聲震地。縱火燒大司馬、東·西華諸門。羊侃使鑿門上爲竅，<span class="jiazhu">竅，苦弔翻，空也，穴也。</span>下水沃火；太子自捧銀鞍，往賞戰士；直閤將軍朱思帥戰士數人踰城出外灑水，久之方滅。賊又以長柯斧斫東掖門，門將開，羊侃鑿扇爲孔，<span class="jiazhu">扇，門扇也。</span>以槊刺殺二人，斫者乃退。<span class="jiazhu">刺，七亦翻。</span>景據公車府，<span class="jiazhu">蕭子顯<span class="shu-ming">齊志</span>：公車令，屬領軍，以受天下章奏。梁制，公車令屬衞尉，其署舍在臺城門外，故景得據之。府者，署舍之通稱。</span>正德據左衞府，景黨宋子仙據東宮，范桃棒據同泰寺。<span class="jiazhu">棒，部項翻。</span>景取東宮妓數百，分給軍士。<span class="jiazhu">妓，渠綺翻，女樂也。</span>東宮近城，<span class="jiazhu">近臺城也。</span>景衆登其牆射城內。<span class="jiazhu">射，而亦翻；下臨射、亦射、弓射同。</span>至夜，景於東宮置酒奏樂，太子遣人焚之，臺殿及所聚圖書皆盡。景又燒乘黃廐、士林館、太府寺。<span class="jiazhu">大同中，於臺城西立士林館，使朱异、顧琛、孔子袪等遞互講述。乘，繩證翻。</span>癸丑，景作木驢數百攻城，城上投石碎之。景更作尖項木驢，石不能破。<span class="jiazhu">更，工衡翻。杜佑曰：以木爲脊，長一丈，徑一尺五寸，下安六腳，下闊而上尖，高七尺，內可容六人，以濕牛皮蒙之，人蔽其下舁，直抵城下，木石鐵火所不能敗，用以攻城，謂之木驢。</span>羊侃使作雉尾炬，灌以膏蠟，叢擲焚之，俄盡。<span class="jiazhu">杜佑曰：鷰尾炬，縛葦草爲之，分爲兩岐，如鷰尾狀，以油蠟灌之，加火，從城墜下，使人騎木驢而燒之。侃之作雉尾炬也，施鐵鏃，以油灌之，擲驢上焚之。</span>景又作登城樓，高十餘丈，欲臨射城中。<span class="jiazhu">高，居傲翻。射，而亦翻。</span>侃曰：<span class="yinhao">「車高塹虛，彼來必倒，可臥而觀之。」</span>及車動，果倒。<span class="jiazhu">塹，七豔翻。</span></p>
<p class="em2 strong" id="p45"><a class="gg-link" href="#p45" onclick="return changeColor(this);"></a>景攻旣不克，士卒死傷多，乃築長圍以絕內外，又啓求誅朱异等。城中亦射賞格出外曰：<span class="jiazhu">射，而亦翻；下同。</span><span class="yinhao">「有能送景首者，授以景位，幷錢一億萬，布絹各萬匹。」</span>朱异、張綰議出兵擊之，問羊侃，侃曰：<span class="yinhao">「不可。今出人若少，<span class="jiazhu">少，詩沼翻。</span>不足破賊，徒挫銳氣；若多，則一旦失利，門隘橋小，必大致失亡。」</span>异等不從，使千餘人出戰；鋒未及交，退走，爭橋赴水死者大半。</p>
<p class="em2 strong" id="p46"><a class="gg-link" href="#p46" onclick="return changeColor(this);"></a>侃子鷟，爲景所獲，<span class="jiazhu">鷟，士角翻。</span>執至城下，以示侃，侃曰：<span class="yinhao">「我傾宗報主，猶恨不足，豈計一子，幸早殺之！」</span>數日，復持來，<span class="jiazhu">復，扶又翻。</span>侃謂鷟曰：<span class="yinhao">「久以汝爲死矣，猶在邪！」</span>引弓射之。景以其忠義，亦不之殺。</p>
<p class="em2 strong" id="p47"><a class="gg-link" href="#p47" onclick="return changeColor(this);"></a>莊鐵慮景不克，託稱迎母，與左右數十人趣歷陽，<span class="jiazhu">趣，七喻翻。</span>先遣書紿田英、郭駱曰：<span class="jiazhu">紿，待多翻。</span><span class="yinhao">「侯王已爲臺軍所殺，國家使我歸鎭。」</span>駱等大懼，棄城奔壽陽，鐵入城，不敢守，奉其母奔尋陽。</p>
<p class="em2 strong" id="p48"><a class="gg-link" href="#p48" onclick="return changeColor(this);"></a>十一月，戊午朔，刑白馬，祀蚩尤於太極殿前。<span class="jiazhu">應劭曰：蚩尤亦古天子，好五兵，故祭之求福祥。薛瓚曰：蚩尤，庶人之貪<span class="jiaozhusup">【元刻初印本作『貪』。郭立暄：元刻初印本、早印乙本如此，吳本、陳本同，胡本『貧』改『貪』。按宋本<span class="shu-ming">史記</span>三家注作『貪』。】</span>者，非天子也。管仲曰：割廬山發而出水，金從之，蚩尤受之，以作劍戟。</span></p>
<p class="em2 strong" id="p49"><a class="gg-link" href="#p49" onclick="return changeColor(this);"></a>臨賀王正德卽帝位於儀賢堂，<span class="jiazhu">天監六年，改聽訟堂爲儀賢堂，在南闕前。</span>下詔稱：<span class="yinhao">「普通以來，姦邪亂政，上久不豫，社稷將危。河南王景，釋位來朝，<span class="jiazhu"><span class="shu-ming">左傳</span>：王子朝曰：<span class="yinhao">「諸侯釋位以間王政。」</span>朝，直遙翻。</span>猥用朕躬，紹茲寶位，可大赦，改元正平。」</span>立其世子見理爲皇太子，以景爲丞相，妻以女，<span class="jiazhu">妻，七細翻。</span>幷出家之寶貨悉助軍費。</p>
<p class="em2 strong" id="p50"><a class="gg-link" href="#p50" onclick="return changeColor(this);"></a>於是景營於闕前，分其兵二千人攻東府；南浦侯推拒之，三日，不克。景自往攻之，矢石雨下，宣城王防閤許伯衆潛引景衆登城。<span class="jiazhu">宣城王大器，太子之長子也。許伯衆爲其防閤，在東府，故得爲景內應。姚思廉<span class="shu-ming">梁書</span>作<span class="yinhao">「許鬱華」</span>，時爲東府東北樓主。</span>辛酉，克之；殺南浦侯推及城中戰士三千人，載其尸聚於杜姥宅，遙語城中人曰：<span class="jiazhu">語，牛倨翻。</span><span class="yinhao">「若不早降，正當如此！」</span><span class="jiazhu">降，戶江翻。</span></p>
<p class="em2 strong" id="p51"><a class="gg-link" href="#p51" onclick="return changeColor(this);"></a>景聲言上已晏駕，雖城中亦以爲然。壬戌，太子請上巡城，上幸大司馬門，城上聞蹕聲，皆鼓譟流涕，衆心粗安。<span class="jiazhu">粗，坐五翻。</span></p>
<p class="em2 strong" id="p52"><a class="gg-link" href="#p52" onclick="return changeColor(this);"></a>江子一之敗還也，<span class="jiazhu">謂自采石下流敗還之時。</span>上責之。子一拜謝曰：<span class="yinhao">「臣以身許國，常恐不得其死；今所部皆棄臣去，臣以一夫安能擊賊！若賊遂能至此，臣誓當碎首以贖前罪，不死闕前，當死闕後。」</span>乙<span class="jiaozhusup">【章：十二行本「乙」作「癸」；乙十一行本同；孔本同。】</span>亥，子一啓太子，與弟尙書左丞子四、東宮主帥子五帥所領百餘人開承明門出戰。<span class="jiazhu">主帥，所類翻。五帥，讀曰率。</span>子一直抵賊營，賊伏兵不動。<span class="jiazhu">未測其情，故不動。</span>子一呼曰：<span class="yinhao">「賊輩何不速出！」</span>久之，賊騎出，夾攻之。子一徑前，引槊刺賊；從者莫敢繼，賊解其肩而死。子四、子五相謂曰：<span class="yinhao">「與兄俱出，何面獨旋！」</span>皆免冑赴賊。子四中矟，洞胸而死；<span class="jiazhu">呼，火故翻。刺，七亦翻。從，才用翻。中，竹仲翻。矟，與槊同，色角翻。</span>子五傷脰，還至塹，一慟而絕。<span class="jiazhu">江子一兄弟駢肩以死於闕下，而不足以衞社稷，悲夫！古人所以重折衝千里之外者也。塹，七豔翻。</span></p>
<p class="em2 strong" id="p53"><a class="gg-link" href="#p53" onclick="return changeColor(this);"></a>景初至建康，謂朝夕可拔，號令嚴整，士卒不敢侵暴。及屢攻不克，人心離沮。景恐援兵四集，一旦潰去；又食石頭常平諸倉旣盡，軍中乏食；乃縱士卒掠奪民米及金帛子女。是後米一升至十八萬錢，人相食，餓死者什五六。</p>
<p class="em2 strong" id="p54"><a class="gg-link" href="#p54" onclick="return changeColor(this);"></a>乙丑，景於城東、西起土山，驅迫士民，不限貴賤，亂加毆捶，疲羸者因殺以塡山，號哭動地。<span class="jiazhu">毆，烏口翻。捶，止蘂翻。羸，倫爲翻。號，戶刀翻。</span>民不敢竄匿，並出從之，旬日間，衆至數萬。城中亦築土山以應之。太子、宣城王已下，皆親負土，執畚鍤，<span class="jiazhu">畚，布袞翻，所以盛土。鍤，側洽翻，所以鍫土。</span>於山上起芙蓉層樓，高四丈，飾以錦罽，<span class="jiazhu">芙蓉層樓，下施棉栱，層層疊出，若芙蓉花然。錦，綵帛。罽，毳布也，織毛爲之。高，居傲翻。罽，音居例翻。</span>募敢死士二千人，厚衣袍鎧，謂之<span class="yinhao">「僧騰客」</span>，<span class="jiazhu">衣，於旣翻；下衣錦同。</span>分配二山，<span class="jiazhu">二山，謂東土山、西土山也。</span>晝夜交戰不息。會大雨，城內土崩；賊乘之，垂入，苦戰不能禁。羊侃令多擲火，爲火城以斷其路，<span class="jiazhu">斷，音短。</span>徐於內築城，賊不能進。</p>
<p class="em2 strong" id="p55"><a class="gg-link" href="#p55" onclick="return changeColor(this);"></a>景募人奴降者，悉免爲良；<span class="jiazhu">降，戶江翻。</span>得朱异奴，以爲儀同三司，异家貲產悉與之。奴乘良馬，衣錦袍，於城下仰詬异曰：<span class="jiazhu">詬，苦候翻。</span><span class="yinhao">「汝五十年仕宦，方得中領軍；我始事侯王，已爲儀同矣！」</span>於是三日之中，羣奴出就景者以千數，景皆厚撫以配軍，人人感恩，爲之致死。<span class="jiazhu">凡爲奴者，皆羣不逞也；一旦免之爲良，固已踴躍，況又資之以金帛，安得不爲賊致死乎！士大夫承平之時，虐用奴婢，豈特誤其身，誤其家，亦以誤國事，可不戒哉！爲，于僞翻。</span></p>
<p class="em2 strong" id="p56"><a class="gg-link" href="#p56" onclick="return changeColor(this);"></a>荊州刺史湘東王繹聞景圍臺城，丙寅，戒嚴，移檄所督湘州刺史河東王譽、雍州刺史岳陽王詧、<span class="jiazhu">雍，於用翻。</span>江州刺史當陽公大心、郢州刺史南平王恪等，發兵入援。大心，大器之弟；恪，偉之子也。<span class="jiazhu">南平王偉，上弟也。</span></p>
<p class="em2 strong" id="p57"><a class="gg-link" href="#p57" onclick="return changeColor(this);"></a>朱异遺景書，爲陳禍福。<span class="jiazhu">遺，于季翻。爲，于僞翻。</span>景報書，幷告城中士民，以爲：<span class="yinhao">「梁自近歲以來，權倖用事，割剝齊民，以供嗜欲。如曰不然，公等試觀：今日國家池苑，王公第宅，僧尼寺塔；及在位庶僚，姬姜百室，僕從數千，不耕不織，<span class="jiazhu">從，才用翻。</span>錦衣玉食；不奪百姓，從何得之！<span class="jiazhu">景書及此，异等其何辭以對！</span>僕所以趨赴闕庭，指誅權佞，非傾社稷。今城中指望四方入援，吾觀王侯、諸將，志在全身，誰能竭力致死，與吾爭勝負哉！<span class="jiazhu">將，卽亮翻。</span>長江天險，二曹所歎，<span class="jiazhu">事見<span class="shu-ming">魏文帝紀</span>。</span>吾一葦航之，<span class="jiazhu"><span class="shu-ming">詩·國風</span>曰：誰謂河廣，一葦杭之。<span class="shu-ming">註</span>：杭，渡也。<span class="shu-ming">箋</span>云：誰謂河水廣歟？一葦加之則可以渡之。喻狹也。</span>日明氣淨。自非天人允協，何能如是！幸各三思，自求元吉！」</span></p>
<p class="em2 strong" id="p58"><a class="gg-link" href="#p58" onclick="return changeColor(this);"></a>景又奉啓於東魏主，稱：<span class="yinhao">「臣進取壽春，暫欲停憩。而蕭衍識此運終，自辭寶位；臣軍未入其國，已投同泰捨身。去月二十九日，<span class="jiazhu">去月，謂前此月也。</span>屆此建康。江海未蘇，干戈暫止，永言故鄕，人馬同戀。尋當整轡，以奉聖顏。臣之母、弟，久謂屠滅，近奉明敕，始承猶在。<span class="jiazhu">承，猶奉也。言奉近敕，始知母弟尙在也。</span>斯乃陛下寬仁，大將軍恩念，臣之弱劣，知何仰報！今輒齎啓迎臣母、弟、妻、兒，伏願聖慈，特賜裁放！」</span><span class="jiazhu">景欲卑辭以迎其家，高澄兄弟詎能墮其數中邪！</span></p>
<p class="em2 strong" id="p59"><a class="gg-link" href="#p59" onclick="return changeColor(this);"></a>己巳，湘東王繹遣司馬吳曄、天門太守樊文皎等將兵發江陵。</p>
<p class="em2 strong" id="p60"><a class="gg-link" href="#p60" onclick="return changeColor(this);"></a>陳昕爲景所擒，景與之極飲，使昕收集部曲，欲用之。昕不可，景使其儀同三司范桃棒囚之。昕因說桃棒，<span class="jiazhu">說，式芮翻。</span>使帥所部襲殺王偉、宋子仙，詣城降。桃棒從之，潛遣昕夜縋入城。<span class="jiazhu">帥，讀曰率。降，戶江翻；下同。縋，馳僞翻。</span>上大喜，敕鐫銀券賜桃棒曰：<span class="jiazhu">鐫，子全翻，刻也，雕也。</span><span class="yinhao">「事定之日，封汝河南王，卽有景衆，幷給金帛女樂。」</span>太子恐其詐，猶豫不決，上怒曰：<span class="yinhao">「受降常理，何忽致疑！」</span>太子召公卿會議，朱异、傅岐曰：<span class="yinhao">「桃棒降必非謬。桃棒旣降，賊景必驚，乘此擊之，可大破也。」</span>太子曰：<span class="yinhao">「吾堅城自守以俟外援，援兵旣至，賊豈足平！此萬全策也。今開門納桃棒，桃棒之情，何易可知！<span class="jiazhu">易，以豉翻。</span>萬一爲變，悔無所及；社稷事重，須更詳之。」</span>异曰：<span class="yinhao">「殿下若以社稷之急，宜納桃棒；如其猶豫，非异所知。」</span>太子終不能決。桃棒又使昕啓曰：<span class="yinhao">「今止將所領五百人，若至城門，皆自脫甲，乞朝廷開門賜容。事濟之後，保擒侯景。」</span><span class="jiazhu"><span class="shu-ming">考異</span>曰：<span class="shu-ming">太清紀</span>、<span class="shu-ming">南史</span>皆云：<span class="yinhao">「桃棒求以甲士二千人來降，以景首應購。」</span>今從<span class="shu-ming">典略</span>。</span>太子見其懇切，愈疑之。朱异撫膺曰：<span class="yinhao">「失此，社稷事去矣！」</span><span class="jiazhu">太子綱固多疑少斷，朱异拊膺於此時，何其晚也！</span>俄而桃棒爲部下所告，景拉殺之。<span class="jiazhu">拉，盧合翻。拉其幹而殺之。</span>陳昕不知，如期而出，景邀得之，逼使射書城中曰：<span class="jiazhu">射，而亦翻。</span><span class="yinhao">「桃棒且輕將數十人先入。」</span><span class="jiazhu">將，卽亮翻。</span>景欲衷甲隨之，昕不肯，期以必死，乃殺之。</p>
<p class="em2 strong" id="p61"><a class="gg-link" href="#p61" onclick="return changeColor(this);"></a>景使蕭見理與儀同三司盧暉略戍東府。見理凶險，夜，與羣盜剽劫於大桁，中流矢而死。<span class="jiazhu">剽，匹妙翻。中，竹仲翻。</span></p>
<p class="em2 strong" id="p62"><a class="gg-link" href="#p62" onclick="return changeColor(this);"></a>邵陵王綸行至鍾離，聞侯景已渡采石，綸晝夜兼道，旋軍入援，濟江，中流風起，人馬溺者什一二。<span class="jiazhu">盧循之亂，劉裕冒風濟江而風止。侯景之亂，綸濟江而風起，豈天之欲亡梁邪！是以善觀人之國者，必觀之天人祐助之際也。</span>遂帥寧遠將軍西豐公大春、<span class="jiazhu">沈約<span class="shu-ming">志</span>：西豐縣屬臨川郡，吳立。</span>新塗公大成、<span class="jiazhu">帥，讀曰率。<span class="yinhao">「新塗」</span>或作<span class="yinhao">「新淦」</span>，沈約<span class="shu-ming">志</span>：新淦縣，漢屬豫章郡。</span>永安侯確、安南侯駿、<span class="jiazhu">是皆以古縣名爲侯國。吳分烏程、餘杭立永安縣，晉已改爲武康。晉武帝分江安立安南縣，<span class="shu-ming">五代志</span>無之。</span>前譙州刺史趙伯超、武州刺史蕭弄璋等，<span class="jiazhu">武陵郡，梁置武州。</span>步騎三萬自京口西上。<span class="jiazhu">上，時掌翻。</span>大成，大春之弟；確，綸之子；駿，懿之孫也。</p>
<p class="em2 strong" id="p63"><a class="gg-link" href="#p63" onclick="return changeColor(this);"></a>景遣軍至江乘拒綸軍。趙伯超曰：<span class="yinhao">「若從黃城大路，必與賊遇，不如徑指鍾山，<span class="jiazhu">鍾山，卽蔣山，吳孫權立蔣子文廟於是山，又以其祖諱鍾，改名蔣山。</span>突據廣莫門，出賊不意，城圍必解矣。」</span>綸從之，夜行失道，迂二十餘里，<span class="jiazhu">汙，音于，又音紆，曲也，遠也。</span>庚辰旦，營于蔣山。景見之大駭，悉送所掠婦女、珍貨於石頭，具舟欲走。分兵三道攻綸，綸與戰，破之。時山巔寒雪，乃引軍下愛敬寺。<span class="jiazhu">帝事文皇帝、獻皇后孝於鍾山，造大愛敬寺以資福。</span>景陳兵於覆舟山北，乙酉，綸進軍玄武湖側，<span class="jiazhu"><span class="shu-ming">考異</span>曰：<span class="shu-ming">太清紀</span>云：<span class="yinhao">「二十九日」</span>，<span class="shu-ming">典略</span>云：<span class="yinhao">「壬午」</span>，今從<span class="shu-ming">梁·帝紀</span>。</span>與景對陳，不戰。<span class="jiazhu">陳，讀曰陣。</span>至暮，景更約明日會戰，綸許之。安南侯駿見景軍退，以爲走，卽與壯士逐之；景旋軍擊之，駿敗走，趣綸軍。趙伯超望見，亦引兵走，景乘勝追擊之，諸軍皆潰。綸收餘兵近千人，<span class="jiazhu">近，其靳翻。</span>入天保寺；景追之，縱火燒寺。綸奔朱方，<span class="jiazhu">丹徒，春秋朱方之地，時爲蘭陵武進縣。</span>士卒踐冰雪，往往墮足。景悉收綸輜重，<span class="jiazhu">重，直用翻。</span>生擒西豐公大春、安前司馬莊丘慧、主帥霍俊等而還。<span class="jiazhu">帝置二百四十號將軍，有安前將軍，置長史、司馬。帥，所類翻。還，從宣翻，又如字。<span class="shu-ming">考異</span>曰：<span class="shu-ming">典略</span>作<span class="yinhao">「廣陵令崔俊。」</span><span class="shu-ming">南史</span>作<span class="yinhao">「直閤將軍胡子約，廣陵令霍雋。」</span>今從<span class="shu-ming">太清紀</span>。</span>丙戌，景陳所獲綸軍首虜鎧仗及大春等於城下，使言曰：<span class="yinhao">「邵陵王已爲亂兵所殺。」</span>霍俊獨曰：<span class="yinhao">「王小失利，已全軍還京口。城中但堅守，援軍尋至。」</span>賊以刀毆其背，<span class="jiazhu">毆，烏口翻。</span>俊辭色彌厲；景義而釋之，臨賀王正德殺之。</p>
<p class="em2 strong" id="p64"><a class="gg-link" href="#p64" onclick="return changeColor(this);"></a>是日晚，鄱陽王範遣其世子嗣與西豫州裴之高、建安太守趙鳳舉<span class="jiazhu">晉安帝分廬江郡立晉熙郡及懷寧縣，梁置西豫州，隋爲同安郡，唐爲舒州。<span class="shu-ming">五代志</span>：沔陽郡竟陵縣，舊有京山縣，齊置建安郡。但其地在漢陽，與舒州勢不相接。壽陽、義陽之間有建安戍，蕭子顯<span class="shu-ming">齊志</span>及<span class="shu-ming">五代志</span>皆不言於此置郡。<span class="shu-ming">五代志</span>又云：黃州麻城縣，梁建寧郡。或者史以建寧爲建安歟？更改。</span>各將兵入援，軍于蔡洲，<span class="jiazhu">將，卽亮翻。<span class="shu-ming">考異</span>曰：<span class="shu-ming">梁·帝紀</span>作<span class="yinhao">「張公洲」</span>。今從<span class="shu-ming">太清紀</span>。</span>以待上流諸軍，範以之高督江右援軍事。景悉驅南岸居民於水北，<span class="jiazhu">此謂秦淮水也。</span>焚其廬舍，大街已西，掃地俱盡。</p>
<p class="em2 strong" id="p65"><a class="gg-link" href="#p65" onclick="return changeColor(this);"></a>北徐州刺史封山侯正表鎭鍾離，<span class="jiazhu"><span class="shu-ming">隋志</span>有封山縣，屬合浦郡，蓋梁置也。</span>上召之入援，正表託以船糧未集，不進。景以正表爲南兗州刺史，封南郡王。正表乃於歐陽立栅以斷援軍，<span class="jiazhu">斷，音短。<span class="shu-ming">水經註</span>：邗溝水上承歐陽，引江入埭，六十里至廣陵城。以地望考之，此歐陽在今眞州界。按江、淮之間地名歐陽，見於史者非一處：裴邃移長孫稚欲營歐陽，在壽春境上；吳喜使蕭道成留軍歐陽，在淮陰界。</span>帥衆一萬，聲言入援，實欲襲廣陵。密書誘廣陵令劉詢，使燒城爲應，<span class="jiazhu">誘，音酉。</span>詢以告南兗州刺史南康王會理。十二月，會理使詢帥步騎千人夜襲正表，大破之；<span class="jiazhu">帥，讀曰率。騎，奇寄翻；下同。</span>正表走還鍾離。詢收其兵糧，歸就會理，與之入援。</p>
<p class="em2 strong" id="p66"><a class="gg-link" href="#p66" onclick="return changeColor(this);"></a>癸巳，侍中、都官尙書羊侃卒，城中益懼。侯景大造攻具，陳於闕前，大車高數丈，一車二十輪，丁酉，復進攻城，<span class="jiazhu">高，居報翻。復，扶又翻。</span>以蝦蟇車運土塡塹。</p>
<p class="em2 strong" id="p67"><a class="gg-link" href="#p67" onclick="return changeColor(this);"></a>湘東王繹遣世子方等將步騎一萬入援建康，<span class="jiazhu">將，卽亮翻；下同。</span>庚子，發公安。繹又遣竟陵太守王僧辯將舟師萬人，出自漢川，載糧東下。<span class="jiazhu">漢水逕竟陵郡入江。<span class="shu-ming">考異</span>曰：<span class="shu-ming">太清紀</span>云：<span class="yinhao">「僧辯將精卒二萬。」</span>今從<span class="shu-ming">梁書</span>。</span>方等有俊才，善騎射，每戰，親犯矢石，以死節自任。<span class="jiazhu">爲人臣子，固當以身許國，然存其身者，所以存國也。兩陳相向，勝負未分，危機交急，親犯矢石以帥厲將士，可一用之耳，豈可以爲常哉！方等以死節自任，以親犯矢石爲常，此其所以敗死於湘川也。若方等者，謂之必死之將可也；若論臣子大節，則全其身以全國家，斯得謂之忠孝矣。</span></p>
<p class="em2 strong" id="p68"><a class="gg-link" href="#p68" onclick="return changeColor(this);"></a>壬寅，侯景以火車焚臺城東南樓。材官吳景，有巧思，<span class="jiazhu">思，相吏翻。</span>於城內構地爲樓，火纔滅，新樓卽立，賊以爲神。景因火起，潛遣人於其下穿城。城將崩，乃覺之；<span class="jiazhu">詳觀上下文，<span class="yinhao">「景因火起」</span>作<span class="yinhao">「賊因火起」</span>則於當時事勢文理爲明順。蓋侯景與吳景殽亂也，讀者難以明辨。</span>吳景於城內更築迂城，<span class="jiazhu">迂，憂俱翻，迂曲也。</span>狀如卻月以擬之，兼擲火，焚其攻具，賊乃退走。</p>
<p class="em2 strong" id="p69"><a class="gg-link" href="#p69" onclick="return changeColor(this);"></a>太子遣洗馬元孟恭將千人自大司馬門出盪，孟恭與左右奔降於景。</p>
<p class="em2 strong" id="p70"><a class="gg-link" href="#p70" onclick="return changeColor(this);"></a>己酉，景土山稍逼城樓，柳津命作地道以取其土，外山崩，壓賊且盡。又於城內作飛橋，懸罩二土山。景衆見飛橋逈出，崩騰而走；城內擲雉尾炬，焚其東山，樓栅蕩盡，賊積死於城下。<span class="jiazhu">死於城下者，豈眞賊哉？侯景驅民以攻城，以其黨迫蹙於後，攻城之人，退則死於賊手，進則死於矢石。嗚呼！積死於城下者，得非梁之赤子乎！</span>乃棄土山不復脩，自焚其攻具。<span class="jiazhu">復，扶又翻。</span>材官將軍宋嶷降於景，<span class="jiazhu">嶷，魚力翻。降，戶江翻。</span>敎之引玄武湖水以灌臺城，闕前皆爲洪流。</p>
<p class="em2 strong" id="p71"><a class="gg-link" href="#p71" onclick="return changeColor(this);"></a>上徵衡州刺史韋粲爲散騎常侍，<span class="jiazhu">吳孫亮太平二年，分長沙東部都尉立湘東郡，今之衡州。按<span class="shu-ming">五代志</span>，梁置衡州於南海郡含洭縣；湘東之衡州，隋平陳始置。</span>以都督長沙歐陽頠監州事。粲，放之子也，<span class="jiazhu">韋放見一百五十一卷大通元年。監，工銜翻。</span>還，至廬陵，聞侯景亂，粲簡閱部下，得精兵五千，倍道赴援。至豫章，聞景已出橫江，粲就內史劉孝儀謀之，孝儀曰：<span class="yinhao">「必如此，當有敕。豈可輕信人言，妄相驚動！或恐不然。」</span>時孝儀置酒，粲怒，以杯抵地曰：<span class="yinhao">「賊已渡江，便逼宮闕，水陸俱斷，何暇有報！假令無敕，豈得自安！韋粲今日何情飲酒！」</span>卽馳馬出部分。將發，<span class="jiazhu">分，扶問翻。</span>會江州刺史當陽公大心遣使邀粲，<span class="jiazhu">使，疏吏翻。</span>粲乃馳往見大心曰：<span class="yinhao">「上游藩鎭，江州去京最近，<span class="jiazhu">按沈約<span class="shu-ming">志</span>，江州去京水行一千四百里。</span>殿下情計誠宜在前。但中流任重，當須應接，不可闕鎭。今宜且張聲勢，移鎭湓城，<span class="jiazhu">張，知亮翻。</span>遣偏將賜隨，<span class="jiazhu">將，卽亮翻；下在將同。</span>於事便足。」</span>大心然之，遣中兵柳昕帥兵二千人隨粲，粲至南洲，外弟司州刺史柳仲禮亦帥步騎萬餘人至橫江，<span class="jiazhu">帥，讀曰率。</span>粲卽送糧仗贍給之，幷散私金帛以賞其戰士。</p>
<p class="em2 strong" id="p72"><a class="gg-link" href="#p72" onclick="return changeColor(this);"></a>西豫州刺史裴之高自張公洲遣船渡仲禮，<span class="jiazhu">考之<span class="shu-ming">粲傳</span>，張公洲蓋卽蔡洲。</span>丙辰夜，粲、仲禮及宣猛將軍李孝欽、<span class="jiazhu"><span class="shu-ming">考異</span>曰：<span class="shu-ming">梁·帝紀</span>作<span class="yinhao">「李遷仕」</span>，今從<span class="shu-ming">太清紀</span>。</span>前司州刺史羊鴉仁、南陵太守陳文徹，<span class="jiazhu"><span class="shu-ming">五代志</span>：宣州南陵縣，梁置南陵郡。</span>合軍屯新林王遊苑。粲議推仲禮爲大都督，報下流衆軍；<span class="jiazhu">下流衆軍，張公洲之兵也。</span>裴之高自以年位，恥居其下，議累日不決。粲抗言於衆曰：<span class="yinhao">「今者同赴國難，<span class="jiazhu">難，乃旦翻。</span>義在除賊。所以推柳司州者，正以久捍邊疆，先爲侯景所憚；且士馬精銳，無出其前。若論位次，柳在粲下，語其年齒，亦少於粲，直以社稷之計，不得復論。今日形勢，貴在將和，若人心不同，大事去矣。裴公朝之舊德，豈應復挾私情以沮大計！粲請爲諸軍解之。」</span><span class="jiazhu">語，牛倨翻。少，詩照翻。復，扶又翻。沮，在呂翻。爲，于僞翻。</span>乃單舸至之高營，切讓之曰：<span class="jiazhu">舸，古我翻。</span><span class="yinhao">「今二宮危逼，猾寇滔天，臣子當戮力同心，豈可自相矛楯！<span class="jiazhu"><span class="shu-ming">韓非子</span>：有鬻矛楯者曰：<span class="yinhao">「吾矛之利，物無不陷也。」</span>又曰：<span class="yinhao">「吾楯之堅，物莫能陷也。」</span>或問之曰：<span class="yinhao">「以子之矛，陷子之楯，可乎？」</span>鬻者不能對。後世矛楯之說祖此。</span>豫州必欲立異，鋒鏑便有所歸。」</span><span class="jiazhu">言將攻之高也。</span>之高垂泣致謝，遂推仲禮爲大都督。</p>
<p class="em2 strong" id="p73"><a class="gg-link" href="#p73" onclick="return changeColor(this);"></a>宣城內史楊白華遣其子雄將郡兵繼至，<span class="jiazhu">華，讀曰花。將，卽亮翻；下同。</span>援軍大集，衆十餘萬，緣淮樹栅，景亦於北岸樹栅以應之。</p>
<p class="em2 strong" id="p74"><a class="gg-link" href="#p74" onclick="return changeColor(this);"></a>裴之高與弟之橫以舟師一萬屯張公洲。景囚之高弟、姪、子、孫，臨水陳兵，連鏁列於陳前，以鼎鑊、刀鋸隨其後，謂曰：<span class="yinhao">「裴公不降，今卽烹之。」</span><span class="jiazhu">於陳，讀曰陣。降，戶江翻。</span>之高召善射者使射其子，再發，皆不中。<span class="jiazhu">使射，而亦翻。中，竹仲翻。</span></p>
<p class="em2 strong" id="p75"><a class="gg-link" href="#p75" onclick="return changeColor(this);"></a>景帥步騎萬人於後渚挑戰，<span class="jiazhu">據<span class="shu-ming">韋粲傳</span>，後渚在中興寺前。挑，徒了翻。</span>仲禮欲出擊之。韋粲曰：<span class="yinhao">「日晚我勞，未可戰也。」</span>仲禮乃堅壁不出，景亦引退。</p>
<p class="em2 strong" id="p76"><a class="gg-link" href="#p76" onclick="return changeColor(this);"></a>湘東王繹將銳卒三萬發江陵，留其子綏寧侯方諸居守，<span class="jiazhu">守，手又翻。沈約<span class="shu-ming">志</span>：廣州南海郡有綏寧縣，宋文帝立。</span>諮議參軍劉之迡等三上牋請留，答敎不許。<span class="jiazhu">湘東王繹非有自將入援之志也，陽爲不許耳。迡，與遲同，又音奴計翻。</span></p>
<p class="em2 strong" id="p77"><a class="gg-link" href="#p77" onclick="return changeColor(this);"></a>鄱陽王範遣其將梅伯龍攻王顯貴於壽陽，克其羅城；攻中城，不克而退，範益其衆，使復攻之。<span class="jiazhu">復，扶又翻。</span></p>
<p class="em2 strong" id="p78"><a class="gg-link" href="#p78" onclick="return changeColor(this);"></a><span class="yinwen">22</span>東魏大將軍澄患民錢濫惡，議不禁民私鑄；但懸稱市門，<span class="jiazhu">稱，尺證翻。</span>錢不重五銖，毋得入市。朝議以爲年穀不登，請俟他年，乃止。<span class="jiazhu">朝，直遙翻。</span></p>
<p class="em2 strong" id="p79"><a class="gg-link" href="#p79" onclick="return changeColor(this);"></a><span class="yinwen">23</span>魏太師泰殺安定國臣王茂而非其罪。<span class="jiazhu">泰封安定公，故有國臣。</span>尙書左丞柳慶諫，泰怒曰：<span class="yinhao">「卿黨罪人，亦當坐！」</span>執慶於前。慶辭色不撓，<span class="jiazhu">撓，奴敎翻。</span>曰：<span class="yinhao">「慶聞君蔽於事爲不明，臣知而不爭爲不忠。慶旣竭忠，不敢愛死，但懼公爲不明耳。」</span>泰寤，亟使赦茂，不及，乃賜茂家錢帛，曰：<span class="yinhao">「以旌吾過。」</span></p>
<p class="em2 strong" id="p80"><a class="gg-link" href="#p80" onclick="return changeColor(this);"></a><span class="yinwen">24</span>丙辰晦，柳仲禮夜入韋粲營，部分衆軍。<span class="jiazhu">分，扶問翻。</span>旦日，會戰，諸將各有據守，令粲頓青塘。粲以青塘當石頭中路，<span class="jiazhu"><span class="shu-ming">粲傳</span>曰：青塘迫近淮渚。據陳霸先之言，青塘卽青溪塘也。</span>賊必爭之，頗憚之。仲禮曰：<span class="yinhao">「青塘要地，非兄不可；若疑兵少，當更遣軍相助。」</span>乃使直閤將軍劉叔胤助之。<span class="jiazhu">爲下韋粲敗死張本。少，詩沼翻。</span></p>
</div></body></html>