<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百八十一·隋紀五·煬皇帝上之下</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="隋紀五">隋紀五</span></span></h1>
<p><span class="jiazhu">起著雍執徐<span class="biaozhusup" data-rel="">（戊辰）</span>，盡玄默涒難<span class="biaozhusup" data-rel="">（壬申）</span>，凡五年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="煬皇帝上之下">煬皇帝上之下</span></span></h5>
<div class="yeartoc" id="year_toc_995"><p class="strong"><span class="section" id="title-3"><span data-head-description="煬皇帝上之下" data-head-level="h4" data-head-title="大業四年">大業四年</span></span><span class="biaozhusup" data-rel="">（戊辰、六〇八年）</span></p></div>
<p class="em2 strong"><span class="yinwen">1</span>春，正月，乙巳，詔發河北諸軍百餘萬穿永濟渠，引沁水南達于河，北通涿郡。<span class="jiazhu">班《志》：沁水出上黨穀遠縣羊頭山世靡谷。師古曰：今至懷州武陟縣界入河。穀遠，隋爲沁源縣。沁，七鴆翻。《考異》曰：《雜記》：<span class="yinhao">「三年六月，敕開永濟渠，引汾水入河，於汾水東北開渠，合渠水至于涿郡二千餘里，通龍舟。」</span>按永濟渠卽今御河，未嘗通汾水，《雜記》誤也。</span>丁男不供，始役婦人。</p>
<p class="em2 strong"><span class="yinwen">2</span>壬申，以太府卿元壽爲內史令。</p>
<p class="em2 strong"><span class="yinwen">3</span>裴矩聞西突厥處羅可汗思其母，請遣使招懷之。二月，己卯，帝遣司朝謁者崔君肅齎詔書慰諭之。<span class="jiazhu">帝置謁者臺大夫一人，置司朝謁者二人以貳之。處，昌呂翻。厥，九勿翻。可，從刊入聲。汗，音寒。使，疏吏翻。朝，直遙翻。《考異》曰：《隋·帝紀》作<span class="yinhao">「崔毅」</span>，今從《西突厥傳》。</span>處羅見君肅甚倨，受詔不肯起，君肅謂之曰：<span class="yinhao">「突厥本一國，中分爲二，每歲交兵，積數十歲而莫能相滅者，明知其勢敵耳。然啓民舉其部落百萬之衆，卑躬折節，入臣天子者，其故何也？<span class="jiazhu">折，而列翻。</span>正以切恨可汗，不能獨制，欲借兵於大國，共滅可汗耳。羣臣咸欲從啓民之請，天子旣許之，師出有日矣。顧可汗母向夫人<span class="jiazhu">可，從刊入聲。汗，音寒。向，式亮翻。</span>懼西國之滅，旦夕守闕，哭泣哀祈，匍匐謝罪，請發使召可汗，令入內屬。天子憐之，故復遣使至此。<span class="jiazhu">匍，音蒲。匐，蒲北翻。使，疏吏翻；下同。令，力丁翻。復，扶又翻。</span>今可汗乃倨慢如此，則向夫人爲誑天子，<span class="jiazhu">誑，居況翻。</span>必伏尸都市，傳首虜庭。<span class="jiazhu">虜庭，謂啓民庭。</span>發大隋之兵，資東國之衆，左提右挈以擊可汗，亡無日矣！柰何愛兩拜之禮，絕慈母之命，惜一語稱臣，使社稷爲墟乎！」</span>處羅矍然而起，<span class="jiazhu">處，昌呂翻。矍，居縛翻。</span>流涕再拜，跪受詔書，因遣使者隨君肅貢汗血馬。</p>
<p class="em2 strong"><span class="yinwen">4</span>三月，壬戌，倭王多利思比孤<span class="jiazhu">《隋書》：倭國在百濟、新羅東南，水陸三千里，於大海之中，依山島而居；都於邪靡堆，則《魏志》所謂邪馬臺者也，在會稽之東，與儋耳相近。杜佑曰：倭在帶方東南大海中，去遼東萬二千里，大較在閩川、會稽之東，亦與朱崖、儋耳相近，自謂太伯之後。一名日本，自云國在日邊，因以爲稱。倭，烏禾翻。</span>入<span class="jiaozhusup">【章：十二行本「入」上有「遣使」二字；乙十一行本同；孔本同；張校同。】</span>貢，遺帝書曰：<span class="jiazhu">遺，于季翻。</span><span class="yinhao">「日出處天子致書日沒處天子無恙。」</span><span class="jiazhu">恙，余亮翻。</span>帝覽之，不悅，謂鴻臚卿曰：<span class="jiazhu">臚，凌如翻。</span><span class="yinhao">「蠻夷書無禮者，勿復以聞。」</span><span class="jiazhu">復，扶又翻。</span></p>
<p class="em2 strong"><span class="yinwen">5</span>乙丑，車駕幸五原，<span class="jiazhu">帝改豐州爲五原郡。</span>因出塞巡長城。<span class="jiazhu">去年所築者。</span>行宮設六合板城，<span class="jiazhu">《隋志》：帝北巡出塞，行宮設六合城，方一百二十步，高四丈二尺。六合，以木爲之，方一尺，外面一方有板，離合爲之，塗以青色。壘六板爲城，高三丈六尺，上加女牆，板高六尺，開南北門。又於城四角起樓敵二，門觀、門樓檻皆丹青綺畫。又造六合殿、千人帳，載以槍車，車載六合三板。其車軨解合交叉，卽爲馬槍，皆車上張幕，幕下張平一弩傅矢，五人更守。兩車之間，施車軨馬槍，皆外其轅，以爲外圍。次內布鐵菱，次內施蟄鞬。中施弩牀，長六尺，闊三尺；牀桄陛插鋼錐，皆長五寸，謂之蝦鬚，皆施機關，張則錐皆外向。其牀上施旋機弩，以繩連弩機，人從外來，觸繩則弩機旋轉，向觸所而發。其外又以矰周圍行宮，二丈一鈴一柱，柱舉矰，去地二尺五寸。當行宮南北門施槌磬，連矰，以機發之，有人觸矰，則衆鈴發響，槌擊兩磬，以知所警，名爲擊磬。《考異》曰：《雜記》云，<span class="yinhao">「帝幸啓民帳時造行城，周二千步，高二十餘丈。」</span>今從《隋·禮儀志》。</span>載以槍車。每頓舍，則外其轅以爲外圍，內布鐵菱；<span class="jiazhu">《爾雅翼》曰：今軍旅以鐵作茨，以布敵路，謂之鐵蒺蔾。或云：鐵蒺蔾菱角，起於煬帝征遼爲之。然《六韜》中已有此物，《朝錯傳》謂之渠答。</span>次施弩牀，皆插鋼錐，<span class="jiazhu">鋼，音剛；精鐵也。</span>外向；上施旋機弩，以繩連機，人來觸繩，則弩機旋轉，向所觸而發。其外又以矰周圍，施鈴柱、槌磐以知所警。<span class="jiazhu">矰，作滕翻。槌，直追翻。</span></p>
<p class="em2 strong"><span class="yinwen">6</span>帝募能通絕域者，屯田主事常駿等請使赤土，<span class="jiazhu">屯田曹，屬工部尙書。尙書諸曹各有主事，流外吏職也。《隋書》：赤土國，扶南之別種，在南海中，水行百餘日而達；所都土色多赤，因以爲號。杜佑曰：崖州直南水行，便風十餘日到赤土國。其國到五月日亭午，物影都在南。一日三食，飯皆旋炊；不然，逡巡過時，卽便臭敗，熱氣特甚。使，疏利翻。</span>帝大悅，丙寅，命駿齎物五千段，以賜其王。赤土者，南海中遠國也。</p>
<p class="em2 strong"><span class="yinwen">7</span>帝無日不治宮室，<span class="jiazhu">治，直之翻。</span>兩京及江都，苑囿亭殿雖多，久而益厭，每遊幸，左右顧矚，<span class="jiazhu">矚，之欲翻。</span>無可意者，不知所適。乃備責天下山川之圖，躬自歷覽，以求勝地可置宮苑者。夏，四月，詔於汾州之北汾水之源，營汾陽宮。<span class="jiazhu">《隋志》：樓煩郡汾源縣，舊岢嵐也，大業四年，改爲靜樂，有汾陽宮、管涔山、天池、汾水。《十三州志》：汾水出武州之燕京山，管涔之異名也。《水經註》，燕京山上有大池，世謂之天池。按煬帝起汾陽宮環天池，詳見後五臺註。</span></p>
<p class="em2 strong"><span class="yinwen">8</span>初，元德太子薨，<span class="jiazhu">見上卷二年。</span>河南尹齊王暕次當爲嗣，元德吏兵二萬餘人，悉隸於暕，<span class="jiazhu">暕，古限翻。</span>帝爲之妙選僚屬，<span class="jiazhu">爲，于僞翻。</span>以光祿少卿柳謇之爲齊王長史，<span class="jiazhu">少，始照翻。謇，九輦翻。長，知兩翻。</span>且戒之曰：<span class="yinhao">「齊王德業脩備，富貴自鍾卿門；<span class="jiazhu">鍾，聚也。</span>若有不善，罪亦相及。」</span>謇之，慶之從子也。<span class="jiazhu">柳慶事宇文泰。從，才用翻。</span>暕寵遇日隆，百官趨謁，闐咽道路。暕以是驕恣，昵近小人，<span class="jiazhu">闐，田年翻。昵，尼質翻。近，其靳翻。</span>所爲多不法。遣左右喬令則、庫狄仲錡、<span class="jiazhu">庫狄，複姓。錡，魚豈翻。</span>陳智偉求聲色。令則等因此放縱，訪人家有美女，輒矯暕命呼之，載入暕第，淫而遣之。仲錡、智偉詣隴西，撾炙諸胡，責其名馬，<span class="jiazhu">帝改渭州爲隴西郡。撾，側瓜翻。</span>得數匹以進暕；暕令還主，仲錡等詐言王賜，取歸其家，暕不知也。樂平公主嘗奏帝，言柳氏女美，<span class="jiazhu">樂平公主，周天元后也。樂，音洛。</span>帝未有所答。久之，主復以柳氏進暕，<span class="jiazhu">復，扶又翻。</span>暕納之。其後，帝問主：<span class="yinhao">「柳氏女安在？」</span>主曰：<span class="yinhao">「在齊王所。」</span>帝不悅。暕從帝幸汾陽宮，大獵，詔暕以千騎入圍，<span class="jiazhu">騎，奇寄翻。</span>暕大獲麋鹿以獻；而帝未有得也，乃怒從官，皆言爲暕左右所遏，獸不得前。<span class="jiazhu">從，才用翻。</span>帝於是發怒，求暕罪失。時制：縣令無故不得出境；有伊闕令皇甫詡，得幸於暕，違禁，攜之至汾陽宮。御史韋德裕希旨劾奏暕，<span class="jiazhu">劾，戶槪翻，又戶得翻。</span>帝令甲士千餘人大索暕第，<span class="jiazhu">令，力丁翻。索，山客翻。</span>因窮治其事。<span class="jiazhu">治，直之翻。</span>暕妃韋氏早卒，<span class="jiazhu">卒，子恤翻。</span>暕與妃姊元氏婦通，產一女。暕召相工<span class="jiazhu">相，息亮翻。</span>令徧視後庭，相工指妃姊曰：<span class="yinhao">「此產子者當爲皇后。」</span>暕以元德太子有三子，<span class="jiazhu">三子：侑、倓、侗。</span>恐不得立，陰挾左道爲厭勝，<span class="jiazhu">厭，於葉翻。</span>至是皆發。帝大怒，斬令則等數人，賜妃姊死，暕府僚皆斥之邊遠。柳謇之坐不能匡正，除名。<span class="jiazhu">謇，九輦翻。</span>時趙王杲尙幼，帝謂侍臣曰：<span class="yinhao">「朕唯有暕一子，不然者，當肆諸市朝以明國憲。」</span>暕自是恩寵日衰，雖爲京尹，不復關預時政。帝恆令虎賁郎將一人監其府事，<span class="jiazhu">帝制十二衞，每衞置護軍四人，掌副貳將軍，無則一人攝，尋改護軍爲虎賁郎將，正四品。朝，直遙翻。復，扶又翻。恆，戶登翻。令，力丁翻。賁，音奔。將，卽亮翻。監，古銜翻。</span>暕有微失，虎賁輒奏之。帝亦常慮暕生變，所給左右，皆以老弱，備員而已。太史令庾質，季才之子也，其子爲齊王屬，<span class="jiazhu">隋王府有掾有屬。</span>帝謂質曰：<span class="yinhao">「汝不能一心事我，乃使兒事齊王，何向背如此！」</span><span class="jiazhu">背，蒲妹翻。</span>對曰：<span class="yinhao">「臣事陛下，子事齊王，實是一心，不敢有二。」</span>帝猶怒，出爲合水令。<span class="jiazhu">開皇十六年，置合水縣，爲慶州治所，帝改慶州爲弘化郡，唐改合水縣爲安化。</span></p>
<p class="em2 strong"><span class="yinwen">9</span>乙卯，詔以突厥啓民可汗<span class="jiazhu">厥，九勿翻。可，從刊入聲。汗，音寒。</span>遵奉朝化，思改戎俗，宜於萬壽戍置城造屋，其帷帳牀褥以上，務從優厚。</p>
<p class="em2 strong"><span class="yinwen">10</span>秋，七月，辛巳，發丁男二十餘萬築長城，自榆谷而東。<span class="jiazhu">此榆谷當在榆林西。</span></p>
<p class="em2 strong"><span class="yinwen">11</span>裴矩說鐵勒，<span class="jiazhu">說，式芮翻。</span>使擊吐谷渾，大破之。吐谷渾可汗伏允東走，入西平境內，<span class="jiazhu">帝改鄯州爲西平郡。吐，讀暾入聲。谷，音浴。可，從刊入聲。汗，音寒。</span>遣使請降求救；帝遣安德王雄出澆河，<span class="jiazhu">前已書觀王雄，此復書安德王雄何也？按《雄傳》，雄從帝征吐谷渾還，方徙封觀王，高熲誅之時，雄尙爲安德王，《通鑑》因舊史成文而書之耳。帝改廓州爲澆河郡。使，疏吏翻。降，戶江翻。澆，古堯翻。</span>許公宇文述出西平迎之。<span class="jiazhu">宇文述封許國公。</span>述至臨羌城，<span class="jiazhu">漢臨羌縣城也。</span>吐谷渾畏述兵盛，不敢降，帥衆西遁；<span class="jiazhu">帥，讀曰率。</span>述引兵追之，拔曼頭、赤水二城，<span class="jiazhu">《隋志》：帝平吐谷渾，置河源郡於古赤水城，管下有曼頭城。曼，音萬。</span>斬三千餘級，獲其王公以下二百人，虜男女四千口還。<span class="jiazhu">還，從宣翻，又如字；下同。</span>伏允南奔雪山，<span class="jiazhu">此卽蜀西山之西雪山也。</span>其故地皆空，東西四千里，南北二千里，皆爲隋有，置州、<span class="jiaozhusup">【章：十二行本「州」作「郡」；乙十一行本同；孔本同。】</span>縣、鎭、戍，<span class="jiazhu">置鄯善、且末、西海、河源四郡，顯武、濟遠、肅寧、伏戎、宣德、威定、遠化、赤水等縣。《志》云，置於五年。</span>天下輕罪徙居之。</p>
<p class="em2 strong"><span class="yinwen">12</span>八月，辛酉，上親祠恆岳，<span class="jiazhu">恆岳，北岳恆山。恆，戶登翻。</span>赦天下。河北道郡守畢集，<span class="jiazhu">守，式又翻。</span>裴矩所致西域十餘國皆來助祭。<span class="jiazhu">《考異》曰：《裴矩傳》云<span class="yinhao">「三年」</span>，誤也。今從《帝紀》。</span></p>
<p class="em2 strong"><span class="yinwen">13</span>九月，辛未，徵天下鷹師悉集東京。<span class="jiazhu">鷹師，善調習鷹隼者也。</span>至者萬餘人。</p>
<p class="em2 strong"><span class="yinwen">14</span>冬，十月，乙卯，頒新式。<span class="jiazhu">去年四月壬辰，改度量權衡，並依古式，今頒於天下。</span></p>
<p class="em2 strong"><span class="yinwen">15</span>常駿等至赤土境，赤土王利富多塞遣使以三十舶迎之，進金鏁以纜駿船，<span class="jiazhu">使，疏吏翻；下同。舶，莫百翻。鏁，蘇果翻。</span>凡汎海百餘日，入境月餘，乃至其都。<span class="jiazhu">赤土所都名僧祗城。</span>其王居處<span class="jiazhu">處，昌呂翻。</span>器用，窮極珍麗，待使者禮亦厚，遣其子那邪迦隨駿入貢。<span class="jiazhu">迦，音加。</span></p>
<p class="em2 strong"><span class="yinwen">16</span>帝以右翊衞將軍河東薛世雄爲玉門道行軍大將，<span class="jiazhu">帝改蒲州爲河東郡。《隋志》：玉門縣屬敦煌郡。改行軍總管爲行軍大將。將，卽亮翻。</span>與突厥啓民可汗連兵擊伊吾，<span class="jiazhu">厥，九勿翻。可，從刊入聲。汗，音寒。《考異》曰：世雄擊伊吾，《帝紀》無之。《本傳》前有從帝征吐谷渾，後云，<span class="yinhao">「歲餘，以世雄爲玉門大將，與突厥啓民可汗擊伊吾。」</span>然則似在大業六、七年也。按是時啓民已卒，伐吐谷渾之歲，伊吾吐屯設獻地數千里，恩寵甚厚，隋何故伐之！今移置獻地之前。</span>師出玉門，啓民不至。世雄孤軍度磧，伊吾初謂隋軍不能至，皆不設備；聞世雄已度磧，大懼，請降。<span class="jiazhu">流沙亦謂之磧。磧，七迹翻。降，戶江翻。</span>世雄乃於漢故伊吾城東築城，留銀青光祿大夫王威以甲卒千餘人戍之而還。<span class="jiazhu">還，從宣翻，又音如字。</span></p>
<div class="yeartoc" id="year_toc_996"><p class="strong"><span class="section" id="title-4"><span data-head-description="煬皇帝上之下" data-head-level="h4" data-head-title="大業五年">五年</span></span><span class="biaozhusup" data-rel="">（己巳、六〇九年）</span></p></div>
<p class="em2 strong"><span class="yinwen">1</span>春，正月，丙子，改東京爲東都。</p>
<p class="em2 strong"><span class="yinwen">2</span>突厥啓民可汗來朝，禮賜益厚。<span class="jiazhu">厥，九勿翻。可，從刊入聲。汗，音寒。朝，直遙翻。</span></p>
<p class="em2 strong"><span class="yinwen">3</span>癸未，詔天下均田。</p>
<p class="em2 strong"><span class="yinwen">4</span>戊子，上自東都西還。</p>
<p class="em2 strong"><span class="yinwen">5</span>己丑，制民間鐵叉、搭鉤、䂎刃之類皆禁之。<span class="jiazhu">搭，多臘翻。䂎，作管翻。</span></p>
<p class="em2 strong"><span class="yinwen">6</span>二月，戊申，車駕至西京。</p>
<p class="em2 strong"><span class="yinwen">7</span>三月，己巳，西巡河右；乙亥，幸扶風舊宅。<span class="jiazhu">河右，河西武威諸郡地。帝改岐州爲扶風郡。</span>夏，四月，癸亥，出臨津關，<span class="jiazhu">臨津關當在枹罕界，臨河津。《水經註》：河水自澆河東流，逕邯川城南，又東逕臨津城北，白土城南，爲緣河濟渡之地。</span>渡黃河，至西平，陳兵講武，將擊吐谷渾。五月，乙亥，上大獵於拔延山，<span class="jiazhu">《隋志》：西平郡化隆縣有拔延山。杜佑曰：拔延山在廓州廣威縣，隋煬帝征吐谷渾經此山。吐，從暾入聲。谷，音浴。</span>長圍亙二十里。<span class="jiazhu">《考異》曰：《隋·帝紀》作<span class="yinhao">「二千里」</span>，疑二十里字誤。</span>庚辰，入長寧谷，<span class="jiazhu">長寧谷在古晉昌郡界。《水經註》：湟水逕臨羌縣故城南，又東，長寧川水注之。長寧水東南流逕晉昌川，又有長寧亭，亭北有養女嶺，卽浩亹西平之北山。</span>度星嶺；丙戌，至浩亹川。<span class="jiazhu">《水經註》：浩亹河出塞外，逕西平之鮮谷塞，又東逕養女北山東南。《隋志》：西平郡湟水縣有舊浩亹縣。浩亹，音告門。浩，又音閤。</span>以橋未成，斬都水使者黃亘及督役者九人，<span class="jiazhu">帝改都水監爲都水使者。《考異》曰：《隋·帝紀》云：<span class="yinhao">「梁浩亹，御馬度而橋壞。」</span>今從《略記》。</span>數日，橋成，乃行。</p>
<p class="em2 strong">吐谷渾可汗伏允帥衆保覆袁川，<span class="jiazhu">可，從刊入聲。汗，音寒。帥，讀曰率。</span>帝分命內史元壽南屯金山，兵部尙書段文振北屯雪山，太僕卿楊義臣東屯琵琶峽，將軍張壽西屯泥嶺，四面圍之。伏允以數十騎遁出，遣其名王詐稱伏允，保車我眞山。<span class="jiazhu">騎，奇寄翻。車，昌遮翻。</span>壬辰，詔右屯衞大將軍張定和往捕之。定和輕其衆少，不被甲，挺身登山，吐谷渾伏兵射殺之；<span class="jiazhu">少，詩沼翻。被，皮義翻。射，而亦翻。</span>其亞將柳武建擊吐谷渾，破之。<span class="jiazhu">將，卽亮翻。</span>甲午，吐谷渾仙頭王窮䠞，<span class="jiazhu">䠞，與蹙同。</span>帥男女十餘萬口來降。<span class="jiazhu">帥，讀曰率。降，戶江翻。</span>六月，丁酉，遣左光祿大夫梁默等追討伏允，兵敗，爲伏允所殺。衞尉卿劉<span class="jiaozhusup">【章：十二行本「劉」上有「彭城」二字；乙十一行本同；孔本同；張校同。】</span>權出伊吾道，擊吐谷渾，至青海，<span class="jiazhu">《隋志》：西海郡有青海。《吐谷渾傳》：青海在伏俟城東，周回千餘里。</span>虜獲千餘口，乘勝追奔，至伏俟城。<span class="jiazhu">吐谷渾都伏俟城，在青海西十五里。</span></p>
<p class="em2 strong">辛丑，帝謂給事郎蔡徵曰：<span class="yinhao">「自古天子有巡狩之禮；而江東諸帝多傅脂粉，坐深宮，不與百姓相見，此何理也？」</span>對曰：<span class="yinhao">「此其所以不能長世。」</span>丙午，至張掖。<span class="jiazhu">帝改甘州爲張掖郡。</span>帝之將西巡也，命裴矩說高昌王麴伯雅<span class="jiazhu">麴，姓也。漢末有西平麴演。說，輸芮翻。</span>及伊吾吐屯設等，<span class="jiazhu">吐屯設，意突厥所置，以守伊吾。</span>啗以厚利，召使入朝。壬子，帝至燕支山，<span class="jiazhu">《隋志》：武威郡番禾縣有燕支山。啗，徒濫翻，又徒覽翻。朝，直遙翻。燕，因肩翻。</span>伯雅、吐屯設等及西域二十七國謁於道左，皆令佩金玉，被錦罽，<span class="jiazhu">令，力丁翻。被，皮義翻。罽，音計。</span>焚香奏樂，歌舞諠譟。帝復令武威、張掖士女盛飾縱觀，衣服車馬不鮮者，郡縣督課之。騎乘嗔咽，<span class="jiazhu">騎，奇寄翻。乘，繩證翻。</span>周亙數十里，以示中國之盛。吐屯設獻西域數千里之地，上大悅。癸丑，置西海、河源、鄯善、且末等郡，<span class="jiazhu">西海郡置於伏俟域，河源郡置於赤水城，鄯善郡置於古樓蘭城，且末郡置於古且末城。酈道元曰：且末城東去鄯善七百二十里。鄯，時戰翻。且，子閭翻。</span>讁天下罪人爲戍卒以守之。命劉權鎭河源郡積石鎭，<span class="jiazhu">《志》云：河源郡有積石山，河所出也。杜佑曰：積石山在西平郡龍支縣南。</span>大開屯田，扞禦吐谷渾，以通西域之路。</p>
<p class="em2 strong">是時天下凡有郡一百九十，縣一千二百五十五，戶八百九十萬有奇。<span class="jiazhu">奇，居宜翻。</span>東西九千三百里，南北萬四千八百一十五里。隋氏之盛，極於此矣。</p>
<p class="em2 strong">帝謂裴矩有綏懷之略，進位銀青光祿大夫。自西京諸縣及西北諸郡，皆轉輸塞外，每歲鉅億萬計；經途險遠及遇寇鈔，<span class="jiazhu">鈔，楚交翻。</span>人畜死亡不達者，郡縣皆徵破其家。由是百姓失業，西方先困矣。</p>
<p class="em2 strong">初，吐谷渾伏允使其子順來朝，<span class="jiazhu">吐，從暾入聲。谷，音浴。朝，直遙翻。</span>帝留順不遣。伏允敗走，無以自資，帥數千騎客於党項。<span class="jiazhu">《隋書》：党項羌者，三苗之後也，其種有宕昌、白狼，皆自稱獼猴種。東接臨洮、西平，西拒葉護，南北數千里，處山谷間，每姓別爲部落。帥，讀曰率。党，他郎翻。</span>帝立順爲可汗，<span class="jiazhu">可，從刊入聲。汗，音寒。</span>送至玉門，令統其餘衆；以其大寶王尼洛周爲輔。<span class="jiazhu">統，他綜翻。尼，女夷翻。</span>至西平，其部下殺洛周，順不果入而還。<span class="jiazhu">還，從宣翻，又音如字。</span></p>
<p class="em2 strong">丙辰，上御觀風殿，<span class="jiazhu">卽觀風行殿也。</span>大備文物，引高昌王麴伯雅及伊吾吐屯設升殿宴飲，<span class="jiazhu">《考異》曰：《略記》在六月壬寅，今從《隋·帝紀》。</span>其餘蠻夷使者陪階庭者二十餘國，奏九部樂<span class="jiazhu">杜佑曰：煬帝立清樂、龜茲、西涼、天竺、康國、疏勒、安國、高麗、禮畢爲九部。使，疏吏翻。</span>及魚龍戲以娛之，賜賚有差。戊午，赦天下。</p>
<p class="em2 strong">吐谷渾有青海，俗傳置牝馬於其上，得龍種。<span class="jiazhu">《吐谷渾傳》：青海中有小山，其俗至冬輒放牝馬於其上，言得龍種。吐谷渾嘗得波斯草馬，放入青海，因生驄駒，能日行千里，時稱青海驄。種，章勇翻。</span>秋，七月，<span class="jiaozhusup">【章：十二行本「月」下有「丁卯」二字；乙十一行本同；孔本同；張校同。】</span>置馬牧於青海，縱牝馬二千匹於川谷以求龍種，無效而止。</p>
<p class="em2 strong">車駕東還，經大斗拔谷，<span class="jiazhu">還，從宣翻，又如字。《新唐志》：涼州西二百里有大斗軍，本赤水守捉，開元十六年爲軍，因大斗拔谷爲名。</span>山路隘險，魚貫而出，<span class="jiazhu">單行相次，若貫魚然。</span>風雪晦冥，文武飢餒沾濕，夜久不逮前營，<span class="jiazhu">逮，及也。</span>士卒凍死者太半，<span class="jiazhu">《考異》曰：《帝紀》在六月癸卯。按西邊地雖寒，不容六月大雪，凍死人畜，今從《略記》。《略記》作達十拔谷，今從《帝紀》。</span>馬驢什八九，後宮妃、主或狼狽相失，與軍士雜宿山間。九月，乙<span class="jiaozhusup">【章：十二行本「乙」作「癸」；乙十一行本同；孔本同；張校同。】</span>未，車駕入西京。冬，十一月，丙子，復幸東都。<span class="jiazhu">復，扶又翻。</span></p>
<p class="em2 strong"><span class="yinwen">8</span>民部侍郎裴蘊以民間版籍，脫漏戶口及詐注老小尙多，奏令貌閱，<span class="jiazhu">令，力丁翻。閱其貌以驗老小。</span>若一人不實，則官司解職。又許民糾得一丁者，令被糾之家代輸賦役。<span class="jiazhu">被，皮義翻。</span>是歲，諸郡計帳進丁二十<span class="jiaozhusup">【章：十二行本「十」下有「四」字；乙十一行本同；孔本同；張校同。】</span>萬三千，新附口六十四萬一千五百。帝臨朝覽狀，<span class="jiazhu">朝，直遙翻。</span>謂百官曰：<span class="yinhao">「前代無賢才，致此罔冒；今戶口皆實，全由裴蘊。」</span>由是漸見親委，未幾，擢授御史大夫，與裴矩、虞世基參掌機密。蘊善候伺人主微意，<span class="jiazhu">幾，居豈翻。伺，相吏翻。</span>所欲罪者，則曲法鍛成其罪；所欲宥者，則附從輕典，因而釋之。是後大小之獄，皆以付蘊，刑部、大理莫敢與爭，必稟承進止，然後決斷。<span class="jiazhu">斷，丁亂翻。</span>蘊有機辯，言若懸河，或重或輕，皆由其口，剖析明敏，時人不能致詰。<span class="jiazhu">《書》曰：<span class="yinhao">「知人則哲，能官人。」</span>史言知人善任之難。</span></p>
<p class="em2 strong"><span class="yinwen">9</span>突厥啓民可汗卒，<span class="jiazhu">厥，九勿翻。可，從刊入聲。汗，音寒。卒，子恤翻。</span>上爲之廢朝三日，<span class="jiazhu">爲，于僞翻。朝，直遙翻；下同。</span>立其子咄吉，<span class="jiazhu">咄，當沒翻。</span>是爲始畢可汗；表請尙公主，詔從其俗。</p>
<p class="em2 strong"><span class="yinwen">10</span>初，內史侍郎薛道衡以才學有盛名，久當樞要，高祖末，出爲襄州總管；<span class="jiazhu">帝改襄州爲襄陽郡。</span>帝卽位，自番州刺史召之，<span class="jiazhu">《隋志》：廣州，仁壽元年改番州，蓋因番禺以名州，帝改爲南海郡。番，依《漢書音義》音潘。</span>欲用爲祕書監。道衡旣至，上《高祖文皇帝頌》，<span class="jiazhu">上，時掌翻。</span>帝覽之，不悅，顧謂蘇威曰：<span class="yinhao">「道衡致美先朝，<span class="jiazhu">致，極也。</span>此《魚藻》之義也。」</span><span class="jiazhu">《詩·小序》曰：《魚藻》，刺幽王也。言萬物失其性，王居鎬京，將不能以自樂，故君子思古之武王焉。</span>拜司隸大夫，將置之罪。司隸刺史房彥謙勸道衡杜絕賓客，卑辭下氣，<span class="jiazhu">帝置司隸大夫一人，爲司隸臺率。又置司隸刺史十四人，正六品，巡察畿外諸郡。</span>道衡不能用。會議新令，久不決，道衡謂朝士曰：<span class="yinhao">「向使高熲不死，令決當久行。」</span>有人奏之，帝怒曰：<span class="yinhao">「汝憶高熲邪！」</span><span class="jiazhu">朝，直遙翻。熲，居永翻。邪，音耶。</span>付執法者推之。<span class="jiazhu">推，尋繹也，推考而尋繹其事也。</span>裴蘊奏：<span class="yinhao">「道衡負才恃舊，有無君之心，推惡於國，<span class="jiazhu">推，吐雷翻。</span>妄造禍端。論其罪名，似如隱昧；原其情意，深爲悖逆。」</span><span class="jiazhu">悖，蒲內翻，又蒲沒翻。</span>帝曰：<span class="yinhao">「然，我少時與之行役，<span class="jiazhu">謂伐陳時。少，詩照翻。</span>輕我童稚，<span class="jiazhu">稚，遲二翻。</span>與高熲、賀若弼等外擅威權；<span class="jiazhu">若，人者翻。</span>及我卽位，懷不自安，賴天下無事，未得反耳。公論其逆，妙體本心。」</span>道衡自以所坐非大過，促憲司早斷，<span class="jiazhu">斷，丁亂翻。</span>冀奏日帝必赦之，敕家人具饌，以備賓客來候者。<span class="jiazhu">饌，雛戀翻，又雛皖翻。</span>及奏，帝令自盡，道衡殊不意，未能引決。憲司重奏，縊而殺之，妻子徙且末。<span class="jiazhu">令，力丁翻。重，直龍翻。縊，於賜翻。且，子閭翻。</span>天下冤之。</p>
<p class="em2 strong"><span class="yinwen">11</span>帝大閱軍實，稱器甲之美，宇文述因進言：<span class="yinhao">「此皆雲定興之功。」</span>帝卽擢定興爲太府丞。</p>
<div class="yeartoc" id="year_toc_997"><p class="strong"><span class="section" id="title-5"><span data-head-description="煬皇帝上之下" data-head-level="h4" data-head-title="大業六年">六年</span></span><span class="biaozhusup" data-rel="">（庚午、六一〇年）</span></p></div>
<p class="em2 strong"><span class="yinwen">1</span>春，正月，癸亥朔，未明三刻，有盜數十人，素冠練衣，焚香持華，自稱彌勒佛，入自建國門，<span class="jiazhu">釋氏之說，以爲釋迦佛衰謝，彌勒佛出世，故盜稱之以爲姦。建國門蓋東都皇城端門也。《唐六典》云：武德五年平王世充，惡其壯麗，焚乾陽殿及建國門。華，讀曰花。《考異》曰：《雜記》在五年正月，又云<span class="yinhao">「三百人」</span>。今從《隋書》。</span>監門者皆稽首。<span class="jiazhu">監，古銜翻。稽，音啓。</span>旣而奪衞士仗，將爲亂；齊王暕遇而斬之。於是都下大索，<span class="jiazhu">暕，古限翻。索，山客翻。</span>連坐者千餘家。</p>
<p class="em2 strong"><span class="yinwen">2</span>帝以諸蕃酋長畢集洛陽，<span class="jiazhu">酋，才由翻。長，知兩翻。</span>丁丑，於端門街<span class="jiazhu">洛陽皇城端門外之街。</span>盛陳百戲，戲場周圍五千步，執絲竹者萬八千人，聲聞數十里，<span class="jiazhu">聞，音問。</span>自昏至旦，燈火光燭天地；終月而罷，所費巨萬。自是歲以爲常。<span class="jiazhu">丁丑，正月十五日。今人元宵行樂，蓋始盛於此。</span></p>
<p class="em2 strong">諸蕃請入豐都市交易，<span class="jiazhu">東都東市曰豐都，南市曰大同，北市曰通遠。</span>帝許之。先命整飾店肆，簷宇如一，盛設帷帳，珍貨充積，人物華盛，賣菜者亦藉以龍須席。<span class="jiazhu">龍須席以龍須草織成，今淮上安慶府居人多能織龍須席。</span>胡客或過酒食店，<span class="jiazhu">過，工禾翻。</span>悉令邀延就坐，<span class="jiazhu">坐，徂臥翻。</span>醉飽而散，不取其直，紿之曰：<span class="yinhao">「中國豐饒，酒食例不取直。」</span>胡客皆驚歎。其黠者頗覺之，<span class="jiazhu">紿，徒亥翻。黠，戶八翻，慧也。</span>見以繒帛纏樹，曰：<span class="yinhao">「中國亦有貧者，衣不蓋形，何如以此物與之，纏樹何爲？」</span>市人慙不能答。</p>
<p class="em2 strong">帝稱裴矩之能，謂羣臣曰：<span class="yinhao">「裴矩大識朕意，凡所陳奏，皆朕之成算，未發之頃，矩輒以聞；自非奉國盡心，孰能若是！」</span>是時矩與右翊衞大將軍宇文述、內史侍郎虞世基、御史大夫裴蘊、光祿大夫郭衍以諂諛有寵。述善於供奉，容止便辟，<span class="jiazhu">便，毗連翻。辟，讀曰僻。</span>侍衞者咸取則焉。郭衍嘗勸帝五日一視朝，<span class="jiazhu">朝，直遙翻；下同。</span>曰：<span class="yinhao">「無效高祖，空自勸苦。」</span>帝益以爲忠，曰：<span class="yinhao">「唯有郭衍心與朕同。」</span></p>
<p class="em2 strong">帝臨朝凝重，<span class="jiazhu">朝，直遙翻。</span>發言降詔，辭義可觀；而內存聲色，其在兩都及巡遊，常以僧、尼、道士、女官自隨，<span class="jiazhu">女官，卽女道士。</span>謂之四道場。梁公蕭鉅，琮之弟子；千牛左右宇文皛，慶之孫也；<span class="jiazhu">隋制：千牛備身左、右十二人，掌供御弓箭。宇文慶見一百七十三卷陳高宗太建十一年。皛，戶了翻。</span>皆有寵於帝。帝每日於苑中林亭間盛陳酒饌，<span class="jiazhu">饌，雛睆翻，又雛戀翻。</span>敕燕王倓與鉅、皛及高祖嬪御爲一席，<span class="jiazhu">倓，徒甘翻。嬪，毗賓翻。</span>僧、尼、道士、女官爲一席，帝與諸寵姬爲一席，略相連接，罷朝卽從之<span class="jiazhu">朝，直遙翻。</span>宴飲，更相勸侑，<span class="jiazhu">更，工衡翻。</span>酒酣殽亂，靡所不至，以是爲常。楊氏婦女之美者，往往進御。皛出入宮掖，不限門禁，至於妃嬪、公主皆有醜聲，帝亦不之罪也。</p>
<p class="em2 strong"><span class="yinwen">3</span>帝復遣朱寬招撫流求，<span class="jiazhu">復，扶又翻。</span>流求不從，帝遣虎賁郎將廬江陳稜、朝請大夫同安張鎭周發東陽兵萬餘人，自義安汎海擊之。<span class="jiazhu">賁，音奔。將，卽亮翻。帝改廬州爲廬江郡，熙州爲同安郡，婺州爲東陽郡，潮州爲義安郡。</span>行月餘，至其國，以鎭周爲先鋒。流求王渴剌兜<span class="jiazhu">剌，盧達翻。</span>遣兵逆戰；屢破之，遂至其都。<span class="jiazhu">流求國王所居曰波羅檀洞，塹栅三重，環以流水，樹棘爲藩。</span>渴剌兜自將出戰，<span class="jiazhu">將，卽亮翻。</span>又敗，退入栅；稜等乘勝攻拔之，斬渴剌兜，虜其民萬餘口而還。<span class="jiazhu">還，從宣翻，又如字。</span>二月，乙巳，稜等獻流求俘，頒賜百官，進稜位右光祿大夫，鎭周金紫光祿大夫。</p>
<p class="em2 strong"><span class="yinwen">4</span>乙卯，詔以<span class="yinhao">「近世茅土妄假，名實相乖，自今唯有功勳乃得賜封，仍令子孫承襲。」</span>於是舊賜五等爵，非有功者皆除之。</p>
<p class="em2 strong"><span class="yinwen">5</span>庚申，以所徵周、齊、梁、陳散樂<span class="jiazhu">散，悉但翻。</span>悉配太常，皆置博士弟子以相傳授，樂工至三萬餘人。</p>
<p class="em2 strong"><span class="yinwen">6</span>三月，癸亥，帝幸江都宮。</p>
<p class="em2 strong"><span class="yinwen">7</span>初，帝欲大營汾陽宮，令御史大夫張衡具圖奏之。<span class="jiazhu">《考異》曰：《張衡傳》云，<span class="yinhao">「帝幸衡宅之明年，幸汾陽宮。」</span>又云<span class="yinhao">「明年，復幸汾陽宮。」</span>按《本紀》皆無其事，恐《傳》誤。</span>衡乘間進諫曰：<span class="yinhao">「比年勞役繁多，<span class="jiazhu">間，古莧翻。比，毗至翻。</span>百姓疲弊，伏願留神，稍加抑損。」</span>帝意甚不平，後目衡謂侍臣曰：<span class="yinhao">「張衡自謂由其計畫，令我有天下也。」</span><span class="jiazhu">令，力丁翻。</span>乃錄齊王暕攜皇甫詡從駕及前幸涿郡祠恆岳時父老謁見者衣冠多不整，<span class="jiazhu">暕，古限翻。從，才用翻。恆，戶登翻。見，賢遍翻。</span>譴衡以憲司不能舉正，<span class="jiazhu">張衡爲御史大夫，故譴之以憲司職分。</span>出爲榆林太守。久之，衡督役築樓煩城，<span class="jiazhu">大業四年，置樓煩郡，後魏之嵐州也，本漢之汾陽縣地，時置汾陽宮，故築城。守，式又翻。</span>因帝巡幸，得謁帝。帝惡衡不損瘦，<span class="jiazhu">惡，烏路翻。</span>以爲不念咎，謂衡曰：<span class="yinhao">「公甚肥澤，宜且還郡。」</span>復遣之榆林。<span class="jiazhu">還，從宣翻，又音如字。復，扶又翻，又音如字。</span>未幾，敕衡督役江都宮。禮部尙書楊玄感使至江都，<span class="jiazhu">幾，居豈翻。使，疏吏翻。</span>衡謂玄感曰：<span class="yinhao">「薛道衡眞爲枉死。」</span>玄感奏之；江都郡丞王世充又奏衡頻減頓具。帝於是發怒，鎖詣江都市，將斬之，久乃得釋，除名爲民，放還田里。以王世充領江都宮監。</p>
<p class="em2 strong">世充本西域胡人，姓支氏，父收，幼從其母嫁王氏，因冒其姓。世充性譎詐，有口辯，頗涉書傳，好兵法，習律令。<span class="jiazhu">譎，古穴翻。傳，直戀翻。好，呼到翻；下同。</span>帝數幸江都，<span class="jiazhu">數，所角翻。</span>世充能伺候顏色爲阿諛，雕飾池臺，奏獻珍物，由是有寵。<span class="jiazhu">爲王世充乘時僭竊張本。伺，相吏翻。</span></p>
<p class="em2 strong"><span class="yinwen">8</span>夏，六月，甲寅，制江都太守秩同京尹。<span class="jiazhu">隋制，京尹正三品。</span></p>
<p class="em2 strong"><span class="yinwen">9</span>冬，十二月，己未，文安憲侯牛弘卒。<span class="jiazhu">按《牛弘傳》，弘爵奇章郡公，卒贈文安縣侯，諡曰憲，此書其贈諡也。《隋志》：文安縣屬河間郡。卒，子恤翻。</span>弘寬厚恭儉，學術精博，隋室舊臣，始終信任，悔吝不及者，唯弘一人而已。弟弼，好酒而䣱，<span class="jiazhu">䣱，香句翻，醉怒也。</span>嘗因醉射殺弘駕車牛。<span class="jiazhu">射，而亦翻。</span>弘來還宅，<span class="jiazhu">還，從宣翻，又音如字。</span>其妻迎謂之曰：<span class="yinhao">「叔射殺牛。」</span>弘無所怪問，直答云：<span class="yinhao">「作脯。」</span>坐定，其妻又曰：<span class="yinhao">「叔忽射殺牛，大是異事！」</span>弘曰：<span class="yinhao">「已知之矣。」</span>顏色自若，讀書不輟。</p>
<p class="em2 strong"><span class="yinwen">10</span>敕穿江南河，自京口至餘杭，八百餘里，<span class="jiazhu">今浙西運河自杭州達鎭江府入大江是也。鎭江，古京口也。帝改杭州爲餘杭郡。</span>廣十餘丈，<span class="jiazhu">廣，古曠翻。</span>使可通龍舟，幷置驛宮、草頓，欲東巡會稽。<span class="jiazhu">帝改越州復曰會稽郡。會，古外翻。</span></p>
<p class="em2 strong"><span class="yinwen">11</span>上以百官從駕皆服袴褶，<span class="jiazhu">從，才用翻。褶，音習。</span>於軍旅間不便，是歲，始詔<span class="yinhao">「從駕涉遠者，文武官皆戎衣，五品以上，通著紫袍，六品以下，兼用緋綠，<span class="jiazhu">自此文武官常服，遂以爲品色。著，則略翻。緋，音非。</span>胥史以青，庶人以白，屠商以皁，<span class="jiazhu">皁，才早翻。</span>士卒以黃。」</span></p>
<p class="em2 strong"><span class="yinwen">12</span>帝之幸啓民帳也，<span class="jiazhu">見上卷三年。</span>高麗使者在啓民所，<span class="jiazhu">麗，力知翻。使，疏吏翻。</span>啓民不敢隱，與之見帝。<span class="jiazhu">見，賢遍翻。</span>黃門侍郎裴矩說帝曰：<span class="yinhao">「高麗本箕子所封之地，漢、晉皆爲郡縣；<span class="jiazhu">周武王封箕子於朝鮮，秦末衞滿據之，傳國至孫右渠，漢武帝滅之，開爲四郡。漢末，公孫度據之，傳國至孫淵，魏滅之，至晉皆爲郡縣。高麗之先，出於夫餘，朱蒙建國，號高句驪，以高爲氏。魏、晉以來，中國兵亂，高麗內侵，併有遼東地。說，輸芮翻。朝，《漢書音義》音潮。</span>今乃不臣，別爲異域。先帝欲征之久矣，但楊諒不肖，師出無功。<span class="jiazhu">事見一百七十八卷開皇十八年。</span>當陛下之時，安可不取，使冠帶之境，遂爲蠻貊之鄕乎！今其使者親見啓民舉國從化，可因其恐懼，脅使入朝。」</span><span class="jiazhu">朝，直遙翻；下同。</span>帝從之。敕牛弘宣旨曰：<span class="yinhao">「朕以啓民誠心奉國，故親至其帳。明年當往涿郡，爾還日語高麗王：<span class="jiazhu">還，從宣翻，又音如字。語，牛倨翻。麗，力知翻。</span>勿<span class="jiaozhusup">【章：十二行本「勿」上有「宜早來朝」四字；乙十一行本同；孔本同；張校同；退齋校同。】</span>自疑懼，存育之禮，當如啓民。茍或不朝，將帥啓民往巡彼土。」</span><span class="jiazhu">帥，讀曰率。</span>高麗王元懼，藩禮頗闕，帝將討之；課天下富人買武馬，匹至十萬錢；簡閱器仗，務令精新，或有濫惡，則使者立斬。<span class="jiazhu">立，力丁翻。</span></p>
<div class="yeartoc" id="year_toc_998"><p class="strong"><span class="section" id="title-6"><span data-head-description="煬皇帝上之下" data-head-level="h4" data-head-title="大業七年">七年</span></span><span class="biaozhusup" data-rel="">（辛未、六一一年）</span></p></div>
<p class="em2 strong"><span class="yinwen">1</span>春，正月，壬寅，眞定襄侯郭衍卒。<span class="jiazhu">眞定縣侯也。《隋志》，恆山郡治眞定縣。卒，子恤翻。</span></p>
<p class="em2 strong"><span class="yinwen">2</span>二月，己未，上升釣臺，臨楊子津，大宴百僚。乙亥，帝自江都行幸涿郡，御龍舟，渡河入永濟渠，仍敕選部、門下、內史、御史四司之官於船前選補，<span class="jiazhu">選部之選，宣戀翻；選補之選，如字。</span>其受選者三千餘人，或徒步隨船三千餘里，不得處分，<span class="jiazhu">處，昌呂翻。分，扶又翻。</span>凍餒疲頓，因而致死者什一二。</p>
<p class="em2 strong"><span class="yinwen">3</span>壬午，下詔討高麗。敕幽州總管元弘嗣<span class="jiazhu">大業初已廢諸州總管府，此書元弘嗣前官。</span>往東萊海口<span class="jiazhu">帝改萊州爲東萊郡。</span>造船三百艘，<span class="jiazhu">艘，蘇遭翻。</span>官吏督役，晝夜立水中，略不敢息，自腰以下皆生蛆，死者什三四。<span class="jiazhu">蛆，子余翻。</span>夏，四月，庚午，車駕至涿郡之臨朔宮，<span class="jiazhu">《唐志》：幽州薊縣有故隋臨朔宮。《考異》曰：《略記》曰：<span class="yinhao">「丙午，幸涿郡之新宮。」</span>按《長曆》，是月丙辰朔，無丙午。今從《帝紀》。</span>文武從官九品以上，並令給宅安置。<span class="jiazhu">從，才用翻。</span>先是，詔總徵天下兵，無問遠近，俱會於涿。<span class="jiazhu">涿，卽涿郡。先，悉薦翻。</span>又發江淮以南水手一萬人，弩手三萬人，嶺南排鑹手三萬人，<span class="jiazhu">鑹，七亂翻，小矟也。</span>於是四遠奔赴如流。五月，敕河南、淮南、江南造戎車五萬乘送高陽，<span class="jiazhu">《隋志》：高陽縣，屬河間郡。乘，繩證翻。</span>供載衣甲幔幕，<span class="jiazhu">幔，莫半翻。</span>令兵士自挽之，發河南、北民夫以供軍須。秋，七月，發江、淮以南民夫及船運黎陽及洛口諸倉米至涿郡，<span class="jiazhu">令，力丁翻。黎陽縣屬汲郡，有黎陽倉。洛口倉初置，見上卷二年。</span>舳艫相次千餘里，<span class="jiazhu">舳艫，音逐盧。</span>載兵甲及攻取之具，往還在道常數十萬人，塡咽於道，晝夜不絕，死者相枕，<span class="jiazhu">枕，職任翻。</span>臭穢盈路，天下騷動。</p>
<p class="em2 strong"><span class="yinwen">4</span>山東、河南大水，漂沒三十餘郡。冬，十月，乙卯，底柱崩，偃河逆流數十里。<span class="jiazhu">砥柱，在河南郡陝縣北河中。底，與砥同。</span></p>
<p class="em2 strong"><span class="yinwen">5</span>初，帝西巡，<span class="jiazhu">見五年。</span>遣侍御史韋節<span class="jiazhu">隋制：御史臺侍御史八人。</span>召西突厥處羅可汗，<span class="jiazhu">厥，九勿翻。處，昌呂翻。可，從刊入聲。汗，音寒。</span>令與車駕會大斗拔谷，國人不從，處羅謝使者，辭以他故。帝大怒，無如之何。會其酋長射匱遣使來求婚，<span class="jiazhu">令，力丁翻。使，疏吏翻。酋，才由翻。長，知兩翻。</span>裴矩因奏曰：<span class="yinhao">「處羅不朝，恃強大耳。臣請以計弱之，分裂其國，卽易制也。<span class="jiazhu">朝，直遙翻；下同。易，以豉翻。</span>射匱者，都六之子，達頭之孫，<span class="jiazhu">杜佑曰：都六者，突厥始建號者也。今矩言都六爲達頭之子，則非始建號者也。</span>世爲可汗，君臨西面，今聞其失職，附屬處羅，故遣使來以結援耳，願厚禮其使，拜爲大可汗，則突厥勢分，兩從我矣。」</span><span class="jiazhu">言射匱、處羅將兩皆從隋也。</span>帝曰：<span class="yinhao">「公言是也。」</span>因遣矩朝夕至館，微諷諭之。帝於仁風殿召其使者，言處羅不順之狀，稱射匱向善，吾將立爲大可汗，令發兵誅處羅，然後爲婚。帝取桃竹白羽箭一枝<span class="jiazhu">桃竹，桃枝竹也。今江南有之。</span>以賜射匱，因謂之曰：<span class="yinhao">「此事宜速，使疾如箭也。」</span>使者返，路徑處羅，處羅愛箭，將留之，使者譎而得免。<span class="jiazhu">譎，古穴翻。</span>射匱聞而大喜，興兵襲處羅；處羅大敗，棄妻子，將數千騎東走，緣道被劫，寓於高昌，東保時羅漫山。<span class="jiazhu">《新唐志》：伊州伊吾縣有折羅漫山，亦曰天山。將，卽亮翻，又音如字，領也。騎，奇寄翻。被，皮義翻。</span>高昌王麴伯雅上狀。<span class="jiazhu">上言其狀。</span>帝遣裴矩與向氏親要左右馳至玉門關晉昌城，<span class="jiazhu">《新唐志》：玉門關在沙州壽昌縣西北。</span>曉諭處羅使入朝。十二月，己未，處羅來朝於臨朔宮，<span class="jiazhu">朝，直遙翻。</span>帝大悅，接以殊禮。帝與處羅宴，處羅稽首，謝入見之晚。帝以溫言慰勞之，<span class="jiazhu">稽，音啓。見，賢遍翻。勞，力到翻。</span>備設天下珍膳，盛陳女樂，羅綺絲竹，眩曜耳目，然處羅終有怏怏之色。<span class="jiazhu">怏，於兩翻。</span></p>
<p class="em2 strong"><span class="yinwen">6</span>帝自去歲謀討高麗，詔山東置府，令養馬以供軍役。又發民夫運米，積於瀘河、懷遠二鎭，<span class="jiazhu">《新唐志》曰：隋於營州之境，汝羅故城置遼西郡，領遼西、瀘河、懷遠三縣。瀘，音盧。</span>車牛往者皆不返，士卒死亡過半，耕稼失時，田疇多荒。加之饑饉，穀價踊貴，東北邊尤甚，斗米直數百錢。所運米或粗惡，<span class="jiazhu">粗，倉乎翻。</span>令民糴而償之。又發鹿車夫六十餘萬，<span class="jiazhu">鹿車，小車也，言其小止容一鹿。</span>二人共推米三石，<span class="jiazhu">推，吐雷翻。</span>道途險遠，不足充餱糧，<span class="jiazhu">餱，戶鉤翻，乾食也。</span>至鎭，無可輸，皆懼罪亡命。重以官吏貪殘，<span class="jiazhu">重，直用翻。</span>因緣侵漁，百姓困窮，財力俱竭，安居則不勝凍餒，<span class="jiazhu">勝，音升。</span>死期交急，剽掠則猶得延生，<span class="jiazhu">剽，匹妙翻。</span>於是始相聚爲羣盜。</p>
<p class="em2 strong">鄒平民王薄擁衆據長白山，<span class="jiazhu">鄒平縣，宋所僑置平原郡縣之地，隋開皇十八年，改名鄒平，時屬齊郡，唐併入齊州臨濟縣。長白山在章丘縣界，亦屬齊郡。宋白曰：淄州長山縣，宋於此僑立廣川郡及武彊縣，隋改武彊爲長山，以縣西南三十五里長白山爲名。</span>剽掠齊、濟之郊，<span class="jiazhu">帝改齊州爲齊郡，濟州爲濟北郡。剽，匹妙翻。濟，子禮翻。</span>自稱知世郎，言事可知矣；又作《無向遼東浪死歌》以相感勸，<span class="jiazhu">浪死，猶言徒死也。</span>避征役者多往歸之。</p>
<p class="em2 strong">平原東有豆子䴚，<span class="jiazhu">帝改德州爲平原郡。䴚，舉朗翻，鹽澤也。</span>負海帶河，地形深阻，自高齊以來，羣盜多匿其中。有劉霸道者，家於其旁，累世仕宦，貲產富厚。霸道喜遊俠，<span class="jiazhu">喜，許記翻。</span>食客常數百人，及羣盜起，遠近多往依之，有衆十餘萬，號<span class="yinhao">「阿舅賊」</span>。<span class="jiazhu">阿，烏葛翻。</span></p>
<p class="em2 strong">漳南人竇建德，<span class="jiazhu">漳南，本漢東陽縣地，久廢，開皇六年復置，十八年改爲漳南，屬清河郡。宋白曰：取地居漳水之南爲名。</span>少尙氣俠，膽力過人，爲鄕黨所歸附。會募人征高麗，建德以勇敢選爲二百人長。<span class="jiazhu">少，詩照翻。長，知兩翻。</span>同縣孫安祖亦以驍勇選爲征士，<span class="jiazhu">驍，堅堯翻。</span>安祖辭以家爲水所漂，妻子餒死，縣令怒笞之。安祖刺殺令，<span class="jiazhu">刺，七亦翻。</span>亡抵建德，<span class="jiazhu">《考異》曰：杜儒童《隋季革命記》云，<span class="yinhao">「安祖以盜羊爲縣令所考」</span>，今從《舊唐書·建德傳》。</span>建德匿之。官司逐捕，蹤跡至建德家，建德謂安祖曰：<span class="yinhao">「文皇帝時，天下殷盛，發百萬之衆以伐高麗，尙爲所敗。<span class="jiazhu">卽謂開皇十八年事。敗，補邁翻。</span>今水潦爲災，百姓困窮，加之往歲西征，<span class="jiazhu">謂西征吐谷渾。</span>行者不歸，瘡痍未復；主上不恤，乃更發兵親擊高麗，天下必大亂。丈夫不死，當立大功，豈可但爲亡虜邪！」</span><span class="jiazhu">邪，音耶。</span>乃集無賴少年，得數百人，使安祖將之，<span class="jiazhu">少，詩照翻。將，卽亮翻。</span>入高雞泊中爲羣盜，<span class="jiazhu">《新唐書》曰：高雞泊廣袤數百里，葭薍阻奧，可以違難。</span>安祖自號將軍。時鄃人張金稱聚衆河曲，<span class="jiazhu">鄃，漢縣，舊廢，開皇十六年復置，屬清河郡。河曲，清河之曲，《新唐書》作<span class="yinhao">「河渚」</span>。鄃，音輸。</span>蓨人高士達聚衆於清河境內爲盜。<span class="jiazhu">蓨，舊曰脩，開皇五年改屬信都郡。蓨，音條。</span>郡縣疑建德與賊通，悉收其家屬，殺之。<span class="jiazhu">《新書》曰：時羣盜往來漳南，剽殺人，焚鄕聚，獨不入建德閭，由是郡縣疑其與賊通。</span>建德帥麾下二百人亡歸士達，<span class="jiazhu">帥，讀曰率。</span>士達自稱東海公，以建德爲司兵。頃之，孫安祖爲張金稱所殺，其衆盡歸建德，兵至萬餘人。建德能傾身接物，與士卒均勞逸，由是人爭附之，爲之致死。<span class="jiazhu">爲，于僞翻。竇建德始此。</span></p>
<p class="em2 strong">自是所在羣盜蜂起，不可勝數，<span class="jiazhu">勝，音升。數，所具翻。</span>徒衆多者至萬餘人，攻陷城邑，甲子，敕都尉、鷹揚與郡縣相知追捕，<span class="jiazhu">隋置奉車、駙馬都尉，屬三衞，帝並廢之。此蓋置都尉以討羣盜。帝又改驃騎爲鷹揚郎將。</span>隨獲斬決；<span class="jiazhu">隨所獲而斬決之。</span>然莫能禁止。</p>
<div class="yeartoc" id="year_toc_999"><p class="strong"><span class="section" id="title-7"><span data-head-description="煬皇帝上之下" data-head-level="h4" data-head-title="大業八年">八年</span></span><span class="biaozhusup" data-rel="">（壬申、六一二年）</span></p></div>
<p class="em2 strong"><span class="yinwen">1</span>春，正月，<span class="jiazhu">《考異》曰：《略記》云：<span class="yinhao">「癸丑，帝御前殿。」</span>按《長曆》，是月辛巳朔，無癸丑。《略記》甲子多差誤，今不取，皆從《隋書》。</span>帝分西突厥處羅可汗之衆爲三，<span class="jiazhu">厥，九勿翻。處，昌呂翻。可，從刊入聲。汗，音寒。</span>使其弟闕度設將羸弱萬餘口，居于會寧，<span class="jiazhu">突厥之官，典兵者謂之設。靈州鳴沙縣，後周置會州會寧郡，尋廢，唐復置。將，卽亮翻；下同。羸，倫爲翻。《考異》曰：《隋·西突厥傳》作<span class="yinhao">「達度闕設」</span>，今從《裴矩傳》。</span>又使特勒大奈別將餘衆居于樓煩，<span class="jiazhu">突厥之官，子弟爲特勒。</span>命處羅將五百騎常從車駕巡幸，賜號曷婆<span class="jiaozhusup">【章：十二行本「婆」作「娑」；孔本同；張校同。】</span>那可汗，<span class="jiazhu">騎，奇寄翻。《考異》曰：《唐·李軌傳》作<span class="yinhao">「曷娑那可汗」</span>。今從《隋書》。按今《隋書》作<span class="yinhao">「曷薩那」</span>。</span>賞賜甚厚。</p>
<p class="em2 strong"><span class="yinwen">2</span>初，嵩高道士潘誕<span class="jiazhu">《隋志》：河南郡嵩陽縣有嵩高山。</span>自言三百歲，爲帝合煉金丹。帝爲之作嵩陽觀，<span class="jiazhu">爲，于僞翻。合，音閤。觀，古玩翻。</span>華屋數百間，以童男童女各一百二十人充給使，位視三品；常役數千人，所費巨萬。云金丹應用石膽、石髓，<span class="jiazhu">髓，息委翻。</span>發石工鑿嵩高大石深百尺者數十處。<span class="jiazhu">深，式浸翻。</span>凡六年，丹不成。帝詰之，<span class="jiazhu">詰，去吉翻。</span>誕對以<span class="yinhao">「無石膽、石髓，若得童男女膽髓各三斛六斗，可以代之。」</span>帝怒，鎖詣涿郡，斬之。且死，語人曰：<span class="jiazhu">語，牛倨翻。</span><span class="yinhao">「此乃天子無福，值我兵解時至，<span class="jiazhu">解，佳買翻，一作假音。學仙者謂蛻骨登仙爲尸解，故其徒謂死爲解化，今誕謂兵死爲兵解。</span>我應生梵摩天」</span>云。<span class="jiazhu">梵，扶泛翻。</span></p>
<p class="em2 strong"><span class="yinwen">3</span>四方兵皆集涿郡，帝徵合水令庾質，<span class="jiazhu">質出合水，見上四年。</span>問曰：<span class="yinhao">「高麗之衆不能當我一郡，今朕以此衆伐之，卿以爲克不？」</span><span class="jiazhu">麗，力知翻。不，讀曰否。</span>對曰：<span class="yinhao">「伐之可克。然臣竊有愚見，不願陛下親行。」</span>帝作色曰：<span class="yinhao">「朕今總兵至此，豈可未見賊而先自退邪？」</span><span class="jiazhu">邪，音耶。</span>對曰：<span class="yinhao">「戰而未克，懼損威靈。若車駕留此，命猛將勁卒，<span class="jiazhu">將，卽亮翻。</span>指授方略，倍道兼行，出其不意，克之必矣。事機在速，緩則無功。」</span>帝不悅，曰：<span class="yinhao">「汝旣憚行，自可留此。」</span>右尙方署監事耿詢上書切諫，<span class="jiazhu">監事，監作者也，秩九品。監，古銜翻。上，時掌翻。</span>帝大怒，命左右斬之，何稠苦救，得免。</p>
<p class="em2 strong">壬午，詔左十二軍出鏤方、長岑、溟海、蓋馬、建安、南蘇、遼東、玄菟、扶餘、朝鮮、沃沮、樂浪等道，<span class="jiazhu">帝指授諸軍所出之道，多用漢縣舊名。《漢志》：鏤方、長岑、朝鮮，屬樂浪郡。蓋馬，屬玄菟郡，有蓋馬大山。遼東，漢郡名。溟海，蓋卽漢樂浪郡之海冥縣。建安、南蘇、扶餘，皆高麗國城守之處。沃沮，亦古地名，是時其地已入新羅界。鏤，郎豆翻。菟，音塗。朝，音潮。鮮，音仙。沮，子餘翻。樂，音洛。浪，音郎。</span>右十二軍出黏蟬、含資、渾彌、臨屯、候城、提奚、蹋頓、肅愼、碣石、東暆、帶方、襄平等道，<span class="jiazhu">《漢志》：黏蟬、含資、渾彌、提奚、東暆、帶方等縣，屬樂浪郡。候城、襄平，屬遼東郡。臨屯，亦漢武帝所置郡名。蹋頓，卽漢末遼西烏丸蹋頓所居。肅愼，古肅愼氏之國，其地時爲靺鞨所居。碣石，《禹貢》之碣石也。杜佑以爲此碣石在高麗中。佑曰：碣石山，在漢樂浪郡遂城縣，秦長城起於此山。今驗長城東截遼水而入高麗，遺址猶存。黏，女廉翻。蟬，服虔音提。蹋，徒盍翻。碣，其列翻。暆，應劭曰，音移。</span>駱驛引途，<span class="jiazhu">駱驛，相繼不絕也。</span>總集平壤，<span class="jiazhu">平壤城，高麗國都也，亦曰長安城，東西六里，隨山屈曲，南臨浿水。杜佑曰：高麗王自東晉以後居平壤城，卽漢樂浪郡王險城。</span>凡一百一十三萬三千八百人，號二百萬，其餽運者倍之。宜社於南桑乾水上，類上帝於臨朔宮南，<span class="jiazhu">《記·王制》：天子將出，類乎上帝，宜乎社。鄭氏《註》：類、宜，皆祭名。孔穎達曰：天道遠，以事類而祭告之也。社主殺戮，故求便宜。社主陰，萬物於此斷殺，故曰宜。桑乾河，巡薊城南。《水經》：濕水出鴈門陰館縣，東北過代郡桑乾縣，謂之桑乾水，東過廣陽薊縣北。今在薊城南，城邑有變遷也。乾，音干。</span>祭馬祖於薊城北。<span class="jiazhu">《周禮》祭馬祖，鄭氏《註》曰：馬祖，天駟也。</span>帝親授節度：每軍大將、亞將各一人；騎兵四十隊，隊百人，十隊爲團；步卒八十隊，分爲四團，團各有偏將一人；其鎧冑、纓拂、旗旛，每團異色；<span class="jiazhu">將，卽亮翻。騎，奇寄翻。鎧，可亥翻。</span>受降使者一人，承詔慰撫，不受大將節制；其輜重散兵等亦爲四團，<span class="jiazhu">降，戶將翻。使，疏吏翻。重，直用翻。散，悉但翻。</span>使步卒挾之而行；進止立營，皆有次敍儀法。癸未，第一軍發；日遣一軍，相去四十里，連營漸進，終四十日，發乃盡，首尾相繼，鼓角相聞，旌旗亙九百六十里。御營內合十二衞、三臺、五省、九寺，分隸內、外、前、後、左、右六軍，次後發，又亙八十里。近古出師之盛，未之有也。</p>
<p class="em2 strong"><span class="yinwen">4</span>甲辰，內史令元壽薨。</p>
<p class="em2 strong"><span class="yinwen">5</span>二月，壬戌，觀德王雄薨。<span class="jiazhu">觀王雄，諡曰德。觀，古玩翻。</span></p>
<p class="em2 strong"><span class="yinwen">6</span>北平襄侯段文振爲兵部尙書，上表，以爲帝<span class="yinhao">「寵待突厥太厚，處之塞內，<span class="jiazhu">上，時掌翻。處，昌呂翻。</span>資以兵食，戎狄之性，無親而貪，異日必爲國患，宜以時諭遣，令出塞外，<span class="jiazhu">令，力丁翻；下同。</span>然後明設烽候，緣邊鎭防，務令嚴重，此萬歲之長策也。」</span>兵曹郎斛斯政，椿之孫也，<span class="jiazhu">帝改尙書諸曹侍郎爲郎。兵曹郎，開皇之兵部侍郎也。斛斯椿，構間後魏孝武、高歡者也。</span>以器幹明悟，爲帝所寵任，使專掌兵事。文振知政險薄，不可委以機要，屢言於帝，帝不從。及征高麗，以文振爲左候衞大將軍，出南蘇道。文振於道中疾篤，上表曰：<span class="yinhao">「竊見遼東小醜，未服嚴刑，遠降六師，親勞萬乘。但夷狄多詐，深須防擬，口陳降款，毋宜遽受。<span class="jiazhu">乘，繩證翻。降，戶江翻。</span>水潦方降，不可淹遲。唯願嚴勒諸軍，星馳速發，水陸俱前，出其不意，則平壤孤城，勢可拔也。若傾其本根，餘城自克；如不時定，脫遇秋霖，深爲艱阻，兵糧旣竭，強敵在前，靺鞨出後，<span class="jiazhu">靺，音末。鞨，音曷。</span>遲疑不決，非上策也。」</span>三月，辛卯，文振卒，<span class="jiazhu">卒，子恤翻。</span>帝甚惜之。</p>
<p class="em2 strong"><span class="yinwen">7</span>癸巳，上始御師，進至遼水。衆軍總會，臨水爲大陳，<span class="jiazhu">陳，讀曰陣。</span>高麗兵阻水拒守，隋兵不得濟。左屯衞大將軍麥鐵杖謂人曰：<span class="yinhao">「丈夫性命自有所在，豈能然艾灸頞，瓜蔕歕鼻，治黃不差，而臥死兒女手中乎！」</span><span class="jiazhu">黃，熱病也。熱則頭痛，故燃艾以灸頞。熱則上壅，瓜蔕味苦寒，故噴鼻以通關鬲。差，愈也。然，與燃同。灸，居又翻。頞，烏葛翻；鼻頞。《說文》曰：頞，鼻莖。蔕，音帝。歕，蒲悶翻。差，楚懈翻。治，直之翻。</span>乃自請爲前鋒，謂其三子曰：<span class="yinhao">「吾荷國恩，<span class="jiazhu">荷，下可翻。</span>今爲死日！我得良殺，汝當富貴。」</span>帝命工部尙書宇文愷造浮橋三道於遼水西岸，旣成，引橋趣東岸，<span class="jiazhu">趣，七喻翻。</span>橋短不及岸丈餘。高麗兵大至，隋兵驍勇爭赴水接戰，<span class="jiazhu">驍，堅堯翻。</span>高麗兵乘高擊之，隋兵不得登岸，死者甚衆。麥鐵杖躍登岸，與虎賁郎將錢士雄、孟叉等皆戰死。<span class="jiazhu">《考異》曰：《雜記》作<span class="yinhao">「錢英、孟金釵」</span>。今從《隋·帝紀》。</span>乃斂兵，引橋復就西岸。詔贈鐵杖宿公，<span class="jiazhu">宿，古國名。</span>使其子孟才襲爵，次子仲才、季才並拜正議大夫。更命少府監何稠接橋，<span class="jiazhu">更，工銜翻。少，始照翻。</span>二日而成，諸軍相次繼進，大戰于東岸，高麗兵大敗，死者萬計，諸軍乘勝進圍遼東城，卽漢之襄平城也。車駕渡遼，<span class="jiazhu">《考異》曰：《隋·帝紀》：<span class="yinhao">「癸巳，上御師；甲子，臨遼水橋；戊戌，麥鐵杖死；甲午，車駕渡遼；乙未，大頓；丙申，大赦。」</span>按《長曆》，是月庚辰朔，不容有甲子。又戊戌之下，不容有甲午、乙未、丙申。此必誤也。今並除之。</span>引曷薩那可汗及高昌王伯雅觀戰處以懾憚之，<span class="jiazhu">懾，之涉翻。</span>因下詔赦天子。命刑部尙書衞文昇、尙書右丞劉士龍撫遼左之民，給復十年，<span class="jiazhu">復，方目翻。</span>建置郡縣，以相統攝。</p>
<p class="em2 strong"><span class="yinwen">8</span>夏，五月，壬午，納言楊達薨。</p>
<p class="em2 strong"><span class="yinwen">9</span>諸將之東下也，帝親戒之曰：<span class="yinhao">「今者弔民伐罪，非爲功名。諸將或不識朕意，欲輕兵掩襲，孤軍獨鬬，立一身之名以邀勳賞，非大軍行法。<span class="jiazhu">言非大軍征行之法。將，卽亮翻。</span>公等進軍，當分三道，有所攻擊，必三道相知，毋得輕軍獨進，以致失亡。又，凡軍事進止，皆須奏聞待報，毋得專擅。」</span>遼東數出戰不利，<span class="jiazhu">數，所角翻。</span>乃嬰城固守，帝命諸軍攻之。又敕諸將，高麗若降，卽宜撫納，不得縱兵。遼東城將陷，城中人輒言請降；<span class="jiazhu">降，戶江翻。</span>諸將奉旨不敢赴機，先令馳奏，比報至，<span class="jiazhu">比，必寐翻。</span>城中守禦亦備，隨出拒戰。如此再三，帝終不寤。旣而城久不下，六月，己未，帝幸遼東城南，觀其城池形勢，因召諸將詰責之曰：<span class="yinhao">「公等自以官高，又恃家世，欲以暗懦待我邪！<span class="jiazhu">詰，去吉翻。懦，乃臥翻，又乃亂翻。邪，音耶；下同。</span>在都之日，公等皆不願我來，恐見病敗耳。我今來此，正欲觀公等所爲，斬公輩耳！公今畏死，莫肯盡力，謂我不能殺公邪！」</span>諸將咸戰懼失色。帝因留城西數里，御六合城。<span class="jiazhu">此六合城略如三年行城之制，周回八里，城及女垣高十仞。</span>高麗諸城各堅守不下。右翊衞大將軍來護兒帥江、淮水軍，舳艫數百里，浮海先進，入自浿水，<span class="jiazhu">班《志》：浿水西至增地縣入海，皆在樂浪界。帥，讀曰率。舳艫，音逐盧。浿，普大翻。</span>去平壤六十里，與高麗相遇，進擊，大破之。護兒欲乘勝趣其城，<span class="jiazhu">趣，七喻翻。</span>副總管周法尙止之，請俟諸軍至俱進。護兒不聽，簡精甲四萬，直造城下。<span class="jiazhu">造，七到翻。</span>高麗伏兵於羅郭內空寺中，出兵與護兒戰而僞敗，護兒逐之入城，縱兵俘掠，無復部伍。伏兵發，護兒大敗，僅而獲免，士卒還者不過數千人。高麗追至船所，周法尙整陳待之，高麗乃退。護兒引兵還屯海浦，不敢復留應接諸軍。<span class="jiazhu">陳，讀曰陣。復，扶又翻。《考異》曰：《北史》云：<span class="yinhao">「護破高麗，斬高元弟建武，因破其郛，營於城外，以待諸軍。」</span>今從《隋書》及《革命記》。</span></p>
<p class="em2 strong">左翊衞大將軍宇文述出扶餘道，右翊衞大將軍于仲文出樂浪道，<span class="jiazhu">隋制：十二衞各置大將軍一人，來護兒、于仲文並書右翊衞大將軍，何也？考二人《本傳》，于仲文，帝卽位之初爲右翊衞大將軍，征吐渾時，來護兒已爲右翊衞大將軍，《通鑑》蓋追書仲文官也。</span>左驍衞大將軍荊元恆出遼東道，<span class="jiazhu">驍，堅堯翻。恆，戶登翻。</span>右翊衞將軍薛世雄出沃沮道，左屯衞將軍辛世雄出玄菟道，<span class="jiazhu">沮，子余翻。菟，音塗。</span>右禦衞將軍張瑾出襄平道，右武候將軍趙孝才出碣石道，涿郡太守檢校左武衞將軍崔弘昇出遂城道，檢校右禦衞虎賁郎將衞文昇出增地道，<span class="jiazhu">守，式又翻。將，卽亮翻。</span>皆會於鴨綠水西。<span class="jiazhu">班《志》：玄菟郡西蓋馬縣有馬訾水。《新唐書》：馬訾水出靺鞨之白山，色若鴨頭，號鴨綠水。平壤城在鴨綠東南。金人謂鴨綠水爲混同江。杜佑曰：鴨淥水闊三百步，在平壤西北四百五十里，遼水東南四百八十里。</span>述等兵自瀘河、懷遠二鎭，人馬皆給百日糧，又給排甲、槍矟<span class="jiazhu">矟，色角翻。</span>幷衣資、戎具、火幕，人別三石已上，重莫能勝致。<span class="jiazhu">勝，音升。</span>下令軍中：<span class="yinhao">「士卒有<span class="jiaozhusup">【章：十二行本無上三字；乙十一行本同；孔本同；張校同。】</span>遺棄米粟者斬！」</span>軍士皆於幕下掘坑埋之，纔行及中路，糧已將盡。</p>
<p class="em2 strong">高麗遣大臣乙支文德詣其營詐降，<span class="jiazhu">乙支，東夷複姓。支，力知翻。降，戶江翻；下同。《考異》曰：《革命記》作<span class="yinhao">「尉支文德」</span>，今從《隋書》及《北史》。</span>實欲觀虛實。于仲文先奉密旨：<span class="yinhao">「若遇高元及文德來者，必擒之。」</span>仲文將執之，尙書右丞劉士龍爲慰撫使，<span class="jiazhu">使，疏吏翻；下同。</span>固止之。仲文遂聽文德還，<span class="jiazhu">還，從宣翻。</span>旣而悔之，遣人紿文德曰：<span class="yinhao">「更欲有言，可復來。」</span><span class="jiazhu">紿，待亥翻。復，扶又翻。</span>文德不顧，濟鴨綠水而去。仲文與述等旣失文德，內不自安，述以糧盡，欲還。仲文議以精銳追文德，可以有功，述固止，仲文怒曰：<span class="yinhao">「將軍仗十萬之衆，不能破小賊，何顏以見帝！且仲文此行，固知無功，何則？古之良將能成功者，軍中之事，決在一人，<span class="jiazhu">將，卽亮翻；下同。</span>今人各有心，何以勝敵！」</span>時帝以仲文有計畫，令諸軍諮稟節度，故有此言。由是述等不得已而從之，與諸將渡水追文德。文德見述軍士有飢色，故欲疲之，每戰輒走。述一日之中，七戰皆捷，旣恃驟勝，又逼羣議，於是遂進，東濟薩水，<span class="jiazhu">薩，桑葛翻。</span>去平壤城三十里，因山爲營。文德復遣使詐降，<span class="jiazhu">復，扶又翻。</span>請於述曰：<span class="yinhao">「若旋師者，當奉高元朝行在所。」</span><span class="jiazhu">朝，直遙翻。</span>述見士卒疲弊，不可復戰，<span class="jiazhu">復，扶又翻。</span>又平壤城險固，度難猝拔，<span class="jiazhu">度，徒洛翻。</span>遂因其詐而還。<span class="jiazhu">使來護兒之師不敗而先退，則營於平壤城外，與宇文述諸軍猶聲援相接，不致有薩水之狼狽也。還，從宣翻，又如字；下同。《考異》曰：《革命記》云：<span class="yinhao">「許公卽至平壤，城頭卽樹降幡，約至五日，檢錄簿籍圖書，開門待命。期過五日，無一言，許公頻催，竟無報答。又十數日，乃云：『船糧敗卻迴，公今更欲何待！』然始抗旌拒守，分兵以捉險要。許公知被欺，卽卷甲歸，每日常設方陳而行，四面俱時受敵，傷殺旣衆，糧食又盡，過遼水者什無二三。」</span>按煬帝驕暴，高麗若明言不降，述等必不敢還。今從《隋書》。</span>述等爲方陳而行，高麗四面鈔擊，<span class="jiazhu">陳，讀曰陣。鈔，楚交翻。麗，力知翻。</span>述等且戰且行。秋，七月，壬寅，至薩水，軍半濟，高麗自後擊其後軍，右屯衞將軍辛世雄戰死。於是諸軍俱潰，不可禁止，將士奔還，一日一夜至鴨綠水，行四百五十里。將軍天水王仁恭爲殿，<span class="jiazhu">殿，丁練翻。</span>擊高麗，卻之。來襲兒聞述等敗，亦引還。唯衞文昇一軍獨全。<span class="jiazhu">還，從宣翻，又如字。</span></p>
<p class="em2 strong">初，九軍度遼，凡三十萬五千，及還至遼東城，唯二千七百人，資儲器械巨萬計，<span class="jiazhu">巨萬，萬萬也。</span>失亡蕩盡。帝大怒，鎖繫述等。癸卯，引還。<span class="jiazhu">《考異》曰：《雜記》：<span class="yinhao">「七月，帝自涿郡還東都。十一月，宇文述等糧盡遁歸，高麗出兵邀截，亡失蕩盡。帝怒，敕所司鎖將隨行。無幾，斬劉士龍等於軍市，特赦述。」</span>今從《隋書》。</span></p>
<p class="em2 strong">初，百濟王璋遣使請討高麗，帝使之覘高麗動靜，<span class="jiazhu">麗，力知翻。使，疏吏翻。覘，丑廉翻；又丑豔翻。</span>璋內與高麗潛通。隋軍將出，璋使其臣國智牟來請師期，帝大悅，厚加賞賜，遣尙書起部郎席律詣百濟，<span class="jiazhu">《隋志》：起部郎，屬工部尙書。《姓苑》：席姓，其先姓籍，避項羽諱，改姓席氏。</span>告以期會。<span class="jiazhu">告以起師之期及會師之日也。</span>及隋軍渡遼，百濟亦嚴兵境上，聲言助隋，實持兩端。</p>
<p class="em2 strong">是行也，唯於遼水西拔高麗武厲邏，<span class="jiazhu">高麗置邏於遼水之西以警察度遼者。邏，郎佐翻。</span>置遼東郡及通定鎭而已。八月，敕運黎陽、洛陽、洛口、太原等倉穀<span class="jiazhu">開皇三年，於衞州置黎陽倉，其汾、晉之粟，漕運以給京師，汾晉以北諸州，輸之太原倉。</span>向望海頓，<span class="jiazhu">望海頓，當在遼西界。</span>使民部尙書<span class="jiaozhusup">【章：十二行本「書」下有「廬江」二字；乙十一行本同；孔本同；張校同；退齋校同。】</span>樊子蓋留守涿郡。九月，庚寅，車駕至東都。<span class="jiazhu">《考異》曰：《雜記》：<span class="yinhao">「十月，車駕幸涿郡，徵召兵馬，將遂度遼之功」</span>，蓋誤。今不取。</span></p>
<p class="em2 strong"><span class="yinwen">10</span>冬，十月，甲寅，工部尙書宇文愷卒。<span class="jiazhu">卒，子恤翻。</span></p>
<p class="em2 strong"><span class="yinwen">11</span>十一月，己卯，以宗女爲華容公主，嫁高昌。</p>
<p class="em2 strong"><span class="yinwen">12</span>宇文述素有寵於帝，且其子士及尙帝女南陽公主，故帝不忍誅。甲申，與于仲文等皆除名爲民，斬劉士龍以謝天下。<span class="jiazhu">以士龍縱乙支文德也。</span>薩水之敗，高麗追圍薛世雄於白石山，世雄奮擊，破之，由事獨得免官。以衞文昇爲金紫光祿大夫。諸將皆委罪於于仲文，帝旣釋諸將，獨繫仲文。仲文憂恚，發病困篤，乃出之，卒于家。<span class="jiazhu">恚，於避翻。卒，子恤翻。《考異》曰：《略記》：<span class="yinhao">「于仲文以下斬於市。」</span>今從《隋書》。</span></p>
<p class="em2 strong"><span class="yinwen">13</span>是歲，大旱，疫，山東尤甚。</p>
<p class="em2 strong"><span class="yinwen">14</span>張衡旣放廢，<span class="jiazhu">衡放還田里見上六年。</span>帝每令親人覘衡所爲。<span class="jiazhu">覘，丑廉翻，又丑豔翻。</span>帝還自遼東，衡妾告衡怨望，謗訕朝政，<span class="jiazhu">朝，直遙翻。</span>詔賜盡于家。衡臨死大言：<span class="yinhao">「我爲人作何等事，<span class="jiazhu">謂仁壽四年事也。爲，于僞翻。</span>而望久活！」</span>監刑者塞耳，<span class="jiazhu">監，古銜翻。塞，悉則翻。</span>促令殺之。<span class="jiazhu">令，力丁翻。</span></p>
</div></body></html>