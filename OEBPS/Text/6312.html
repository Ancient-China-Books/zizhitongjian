<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百六十八・陳紀二・世祖文皇帝上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="陳紀二">陳紀二</span></span></h1>
<p><span class="jiazhu">起上章執徐<span class="biaozhusup" data-rel="">（庚辰）</span>，盡玄黓敦牂<span class="biaozhusup" data-rel="">（壬午）</span>，凡三年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="世祖文皇帝上">世祖文皇帝上</span></span></h5>
<p class=""><span class="jiazhu">諱蒨，字子華，高祖兄始興王道譚之長子。</span></p>
<div class="yeartoc" id="year_toc_560"><p class="strong"><span class="section" id="title-3"><span data-head-description="世祖文皇帝上" data-head-level="h4" data-head-title="天嘉元年">天嘉元年</span></span><span class="biaozhusup" data-rel="">（庚辰、五六〇年）</span></p></div>
<p class="em2 strong"><span class="yinwen">1</span>春，正月，癸丑朔，大赦，改元。</p>
<p class="em2 strong"><span class="yinwen">2</span>齊大赦，改元乾明。</p>
<p class="em2 strong"><span class="yinwen">3</span>辛酉，上祀南郊。</p>
<p class="em2 strong"><span class="yinwen">4</span>齊高陽王湜，以滑稽便辟有寵於顯祖，<span class="jiazhu">湜，常職翻。《史記索隱》曰：滑，謂亂也；稽，同也；以言辯捷之人，言非若是，言是若非，能亂同異也。《楚辭》：將突梯滑稽，如脂如韋。崔浩云：滑，音骨；［滑］稽，流酒器也；轉注吐酒，終日不已，言出口成章，詞不空竭，若滑稽之吐酒。故揚雄《酒賦》云：鴟夷滑稽，腹如大壺，盡日盛酒，人復藉沽，是也。又姚察云：滑稽，猶俳諧也。滑，讀如字；稽，音計；以其言語滑利，智計捷出，故云滑稽也。尹焞曰：便辟，足恭也。朱元晦曰：便辟，謂習於威儀而不直。便，毗連翻。辟，匹亦翻。</span>常在左右，執杖以撻諸王，太皇太后深銜之。及顯祖殂，湜有罪，太皇太后杖之百餘；癸亥，卒。</p>
<p class="em2 strong"><span class="yinwen">5</span>辛未，上祀北郊。</p>
<p class="em2 strong"><span class="yinwen">6</span>齊主自晉陽還至鄴。</p>
<p class="em2 strong"><span class="yinwen">7</span>二月，乙未，高州刺史紀機自軍所逃還宣城，<span class="jiazhu">軍所，侯瑱軍前也。</span>據郡應王琳，涇令賀當遷討平之。</p>
<p class="em2 strong">王琳至栅口，<span class="jiazhu">栅口，在濡須口之東，水導巢湖，今謂之栅江口。宋白曰：廬州東南至栅口三百九十里，今謂之新婦口。</span>侯瑱督諸軍出屯蕪湖，<span class="jiazhu">瑱，他甸翻，又音鎭。</span>相持百餘日。東關春水稍長，<span class="jiazhu">長，知兩翻。</span>舟艦得通，琳引合肥漅湖之衆，舳艫相次而下，<span class="jiazhu">艦，戶黯翻。漅，音巢，又子小翻。舳艫，音逐盧。</span>軍勢甚盛。瑱進軍虎檻洲，琳亦出船列于江西，隔洲而泊。明日，合戰，琳軍少卻，退保西岸。<span class="jiazhu">少，詩沼翻。</span>及夕，東北風大起，吹其舟艦並壞，沒于沙中，浪大，不得還浦。及旦，風靜，琳入浦治船，<span class="jiazhu">治，直之翻。</span>瑱等亦引軍退入蕪湖。</p>
<p class="em2 strong">周人聞琳東下，遣都督荊·襄等五十二州諸軍事、荊州刺史史寧將兵數萬乘虛襲郢州，孫瑒嬰城自守。<span class="jiazhu">去年王琳東下，留孫瑒守郢州。將，卽亮翻。瑒，雉杏翻，又音暢。</span>琳聞之，恐其衆潰，乃帥舟師東下，去蕪湖十里而泊，擊柝聞於陳軍。<span class="jiazhu">帥，讀曰率。柝，他各翻。聞，音問。</span>齊儀同三司劉伯球將兵萬餘人助琳水戰，行臺慕容恃德之子子會將鐵騎二千屯蕪湖西岸，爲之聲勢。<span class="jiazhu">騎，奇寄翻。</span></p>
<p class="em2 strong">丙申，瑱令軍中晨炊蓐食以待之。時西南風急，琳自謂得天助，引兵直趣建康。<span class="jiazhu">趣，七喻翻。</span>瑱等徐出蕪湖躡其後，西南風翻爲瑱用。琳擲火炬以燒陳船，皆反燒其船。<span class="jiazhu">逆風而用火攻，此王琳所以敗也。</span>瑱發拍以擊琳艦，<span class="jiazhu">戰船前後置拍竿以拍敵船。</span>又以牛皮冒蒙衝小船以觸其艦，幷鎔鐵灑之。琳軍大敗，軍士溺死者什二三，<span class="jiazhu">溺，奴狄翻。</span>餘皆棄船登岸，爲陳軍所殺殆盡。齊步軍在西岸者，自相蹂踐，並陷于蘆荻泥淖中；<span class="jiazhu">蹂，人九翻。踐，慈演翻。淖，奴敎翻，濘泥也。</span>騎皆棄馬脫走，得免者什二三。擒劉伯球、慕容子會，斬獲萬計，盡收梁、齊軍資器械。琳乘舴艋冒陳走，<span class="jiazhu">舴，陟格翻。艋，音猛。陳，讀曰陣。</span>至湓城，欲收合離散，衆無附者，乃與妻妾左右十餘人奔齊。</p>
<p class="em2 strong">先是，琳使侍中袁泌、<span class="jiazhu">先，悉薦翻。泌，毗必翻，又兵媚翻。《考異》曰：《北齊書》作<span class="yinhao">「長史袁泌」</span>。今從《陳書》。</span>御史中丞劉仲威侍衞永嘉王莊；及敗，左右皆散。泌以輕舟送莊達于齊境，拜辭而還，遂來降；<span class="jiazhu">還，從宣翻，又如字。降，戶江翻；下同。</span>仲威奉莊奔齊。泌，昂之子也。<span class="jiazhu">袁昂著名節於齊、梁之間。</span>樊猛及其兄毅帥部曲來降。<span class="jiazhu">自此江南皆爲陳有矣。帥，讀曰率。</span></p>
<p class="em2 strong"><span class="yinwen">8</span>齊葬文宣皇帝于武寧陵，廟號高祖，後改曰顯祖。</p>
<p class="em2 strong"><span class="yinwen">9</span>戊戌，詔：<span class="yinhao">「衣冠士族、將帥戰兵陷在王琳黨中者，皆赦之，隨材銓敍。」</span><span class="jiazhu">將，卽亮翻。帥，所類翻。</span></p>
<p class="em2 strong"><span class="yinwen">10</span>己亥，齊以常山王演爲太師、錄尙書事，<span class="jiazhu">此鄴省尙書也。</span>以長廣王湛爲大司馬、幷省錄尙書事，<span class="jiazhu">晉陽，幷州，故曰幷省。幷，必經翻。</span>以尙書左僕射平秦王歸彥爲司空，趙郡王叡爲尙書左僕射。</p>
<p class="em2 strong">詔：<span class="yinhao">「諸元良口配沒入官及賜人者並縱遣。」</span><span class="jiazhu">去年齊顯祖夷諸元，沒其家口。今縱遣良口，奴婢仍不縱也。</span></p>
<p class="em2 strong"><span class="yinwen">11</span>乙巳，以太尉侯瑱都督湘、巴等五州諸軍事，鎭湓城。</p>
<p class="em2 strong"><span class="yinwen">12</span>齊顯祖之喪，常山王演居禁中護喪事，婁太后欲立之而不果；太子卽位，乃就朝列。<span class="jiazhu">朝，直遙翻。</span>以天子諒陰，詔演居東館，<span class="jiazhu">東館，蓋在鄴宮昭陽殿東。</span>欲奏之事，皆先咨決。楊愔等以演與長廣王湛位地親逼，恐不利於嗣主，心忌之。居頃之，演出歸第，<span class="jiazhu">《考異》曰：《北齊書·孝昭紀》云：<span class="yinhao">「除太傅錄尙書，朝政皆決於帝；月餘，乃居藩邸。」</span>今從《楊愔傳》。藩邸，常山第也。</span>自是詔敕多不關預。</p>
<p class="em2 strong">或謂演曰：<span class="yinhao">「鷙鳥離巢，必有探卵之患。<span class="jiazhu">離，力智翻。探，吐南翻。</span>今日王何宜屢出？」</span>中山太守陽休之詣演，演不見。休之謂王友王晞曰：<span class="yinhao">「昔周公朝讀百篇書，夕見十一士，猶恐不足。錄王何所嫌疑，乃爾拒絕賓客！」</span><span class="jiazhu">演以常山王錄尙書事，故稱爲錄王。</span></p>
<p class="em2 strong">先是，顯祖之世，羣臣人不自保。<span class="jiazhu">先，悉薦翻。</span>及濟南王立，<span class="jiazhu">濟，子禮翻。</span>演謂王晞曰：<span class="yinhao">「一人垂拱，吾曹亦保優閒。」</span>因言：<span class="yinhao">「朝廷寬仁，眞守文良主。」</span>晞曰：<span class="yinhao">「先帝時，東宮委一胡人傅之。今春秋尙富，驟覽萬機，殿下宜朝夕先後，<span class="jiazhu">先，悉薦翻。後，戶遘翻。</span>親承音旨，而使他姓出納詔命；大權必有所歸，殿下雖欲守藩，其可得邪！借令得遂沖退，自審家祚得保靈長乎？」</span><span class="jiazhu">家祚，猶云國祚也。演以叔父之親，與國同休等戚，故言家祚。王晞勸常山傾大宗，其來久矣。</span>演默然久之，曰：<span class="yinhao">「何以處我？」</span><span class="jiazhu">處，昌呂翻。</span>晞曰：<span class="yinhao">「周公抱成王攝政七年，然後復子明辟，惟殿下慮之！」</span>演曰：<span class="yinhao">「我何敢自比周公！」</span>晞曰：<span class="yinhao">「殿下今日地望，欲不爲周公，得邪？」</span>演不應。顯祖常遣胡人康虎兒保護太子，故晞言及之。</p>
<p class="em2 strong">齊主將發晉陽，<span class="jiazhu">發晉陽者，嗣位而詣鄴。</span>時議謂常山王必當留守根本之地；<span class="jiazhu">高歡建大丞相府於晉陽，文宣席之以移魏鼎，宿將勁兵咸在焉，故以爲根本之地。</span>執政欲使常山王從帝之鄴，留長廣王鎭晉陽；旣而又疑之，乃敕二王俱從至鄴。外朝聞之，莫不駭愕。<span class="jiazhu">朝，直遙翻。</span>又敕以王晞爲幷州長史。演旣行，晞出郊送之。演恐有覘察，<span class="jiazhu">覘，丑廉翻，又丑豔翻。</span>命晞還城，執晞手曰：<span class="yinhao">「努力自愼！」</span>躍馬而去。</p>
<p class="em2 strong">平秦王歸彥總知禁衞，楊愔宣敕留從駕五千兵於西中，<span class="jiazhu">晉陽在鄴西，故謂之西中。從，才用翻。</span>陰備非常；至鄴數日，歸彥乃知之，由是怨愔。</p>
<p class="em2 strong">領軍大將軍可朱渾天和，道元之子也，<span class="jiazhu">可朱渾道元自隴右歸高歡。《考異》曰：《典略》云道元弟。今從《北齊書》。</span>尙帝姑東平公主，<span class="jiazhu">齊主之姑，則高歡女也。</span>每曰：<span class="yinhao">「若不誅二王，少主無自安之理。」</span><span class="jiazhu">少，詩照翻。</span>燕子獻謀處太皇太后於北宮，<span class="jiazhu">燕，因肩翻。鄴城有北宮。處，昌呂翻。</span>使歸政皇太后。</p>
<p class="em2 strong">又自天保八年已來，爵賞多濫，楊愔欲加澄汰，<span class="jiazhu">以水爲諭也。澄者，去泥滓；汰者，去沙石。</span>乃先自表解開府及開封王，諸叨竊恩榮者皆從黜免。由是嬖寵失職之徒，盡歸心二叔。<span class="jiazhu">演、湛皆齊主之叔。</span>平秦王歸彥初與楊、燕同心，旣而中變，盡以疏忌之迹告二王。</p>
<p class="em2 strong">侍中宋欽道，弁之孫也，<span class="jiazhu">宋弁見任於魏孝文帝。</span>顯祖使在東宮，敎太子以吏事。欽道面奏帝，稱<span class="yinhao">「二叔威權旣重，宜速去之。」</span><span class="jiazhu">去，羌呂翻。</span>帝不許，曰：<span class="yinhao">「可與令公共詳其事。」</span><span class="jiazhu">楊愔時爲尙書令，故稱之爲令公。</span></p>
<p class="em2 strong">愔等議出二王爲刺史，以帝慈仁，恐不可所奏，乃通啓皇太后，具述安危。宮人李昌儀，<span class="jiazhu">昌儀意亦內職，而《北史·后妃傳》無之，蓋太后女官之名。</span>高仲密之妻也，<span class="jiazhu">高仲密因妻而外叛，事見一百五十八卷梁武帝大同九年。</span>李太后以其同姓，甚相昵愛，<span class="jiazhu">昵，尼質翻。</span>以啓示之；昌儀密啓太皇太后。<span class="jiazhu">史言謀及婦人之禍。</span></p>
<p class="em2 strong">愔等又議不可令二王俱出，乃奏以長廣王湛鎭晉陽，以常山王演錄尙書事。二王旣拜職，乙巳，於尙書省大會百僚。愔等將赴之，散騎常侍兼中書侍郎鄭頤止之，<span class="jiazhu">散，悉亶翻。騎，奇寄翻。</span>曰：<span class="yinhao">「事未可量，不宜輕脫。」</span><span class="jiazhu">量，音良。</span>愔曰：<span class="yinhao">「吾等至誠體國，豈常山拜職有不赴之理！」</span></p>
<p class="em2 strong">長廣王湛旦伏家僮數十人於錄尙書後室，<span class="jiazhu">錄尙書後室，錄尙書者宴息之所。</span>仍與席上勳貴賀拔仁、斛律金等數人相知約曰：<span class="yinhao">「行酒至愔等，我各勸雙盃，彼必致辭。我一曰『執酒』，二曰『執酒』，三曰『何不執』，爾輩卽執之！」</span>及宴，如之。愔大言曰：<span class="yinhao">「諸王反逆，欲殺忠良邪！尊天子，削諸侯，赤心奉國，何罪之有！」</span>常山王演欲緩之。湛曰：<span class="yinhao">「不可。」</span>於是拳杖亂毆，<span class="jiazhu">毆，烏口翻。</span>愔及天和、欽道皆頭面血流，各十人持之。燕子獻多力，頭又少髮，<span class="jiazhu">少，詩沼翻。</span>狼狽排衆走出門，斛律光逐而擒之。子獻歎曰：<span class="yinhao">「丈夫爲計遲，遂至於此！」</span>使太子太保薛孤延等執頤於尙藥局。<span class="jiazhu">《五代志》：尙藥局，總知御藥事，屬門下省，後齊制也。</span>頤曰：<span class="yinhao">「不用智者言至此，豈非命也！」</span></p>
<p class="em2 strong">二王與平秦王歸彥、賀拔仁、斛律金擁愔等唐突入雲龍門，<span class="jiazhu"><span class="yinhao">「唐突」</span>，《廣韻》作<span class="yinhao">「傏𠊲」</span>，不遜也；今時謂干乘輿者爲唐突。</span>見都督叱利騷，招之，不進，使騎殺之。<span class="jiazhu">叱利，虜複姓。</span>開府儀同三司成休寧抽刃呵演，演使歸彥諭之，休寧厲聲不從。歸彥久爲領軍，素爲軍士所服，皆弛杖，休寧方歎息而罷。</p>
<p class="em2 strong">演入，至昭陽殿，湛及歸彥在朱華門外。<span class="jiazhu">後齊禁中有朱華閤。門下省領左右局，領左右二人，掌知朱華閤內諸事，宣傳已下、白衣齋子已上皆主之。又有左、右直長四人。朱華閤以外，左、右衞將軍各一人主之，各武衞將軍二人貳之，御仗屬官、直盪屬官、直衞屬官、直突屬官、直閤屬官皆屬焉，分爲左、右廂。</span>帝與太皇太后並出，<span class="jiazhu"><span class="yinhao">「太皇太后」</span>之下，疑當更有<span class="yinhao">「皇太后」</span>三字。</span>太皇太后坐殿上，皇太后及帝側立。演以塼叩頭，<span class="jiazhu">塼，朱緣翻。範土爲塼，陶而成之。</span>進言曰：<span class="yinhao">「臣與陛下骨肉至親，楊遵彥等欲獨擅朝權，<span class="jiazhu">楊愔，字遵彥。朝，直遙翻。</span>威福自己，自王公已下皆重足屛氣；<span class="jiazhu">重，直龍翻。屛，必郢翻。</span>共相脣齒，以成亂階，若不早圖，必爲宗社之害。臣與湛爲國事重，<span class="jiazhu">爲，于僞翻。</span>賀拔仁、斛律金惜獻武皇帝之業，共執遵彥等入宮，未敢刑戮。專輒之罪，誠當萬死。」</span></p>
<p class="em2 strong">時庭中及兩廡衞士二千餘人，皆被甲待詔。<span class="jiazhu">被，皮義翻。</span>武衞娥永樂，武力絕倫，素爲顯祖所厚，叩刀仰親，<span class="jiazhu">娥，姓也。後魏有娥清。樂，音洛。叩刀者，拔刀離削纔寸許。《考異》曰：《北齊書》作<span class="yinhao">「領軍劉桃枝」</span>。今從《北史》。</span>帝不睨之。<span class="jiazhu">睨，硏計翻，邪視也。</span>帝素吃訥，<span class="jiazhu">吃，音訖。吃訥之由，見上卷武帝永定三年。</span>倉猝不知所言。太皇太后令卻仗，不退；又厲聲曰：<span class="yinhao">「奴輩卽今頭落！」</span>乃退。<span class="jiazhu">衞士被甲者皆退。當未退之時，使宇文覺處之，常山、長廣身首分矣。</span>永樂內刀而泣。</p>
<p class="em2 strong">太皇太后因問：<span class="yinhao">「楊郎何在？」</span>賀拔仁曰：<span class="yinhao">「一眼已出。」</span>太皇太后愴然曰：<span class="yinhao">「楊郎何所能爲，留使豈不佳邪！」</span><span class="jiazhu">楊愔，主壻，故謂之楊郎。留使，留之以任使。愴，初亮翻。</span>乃讓帝曰：<span class="yinhao">「此等懷逆，欲殺我二子，<span class="jiazhu">演、湛皆太皇太后之子。</span>次將及我，爾何爲縱之？」</span>帝猶不能言。太皇太后怒且悲，曰：<span class="yinhao">「豈可使我母子受漢老嫗斟酌！」</span><span class="jiazhu">婁太皇，鮮卑也；李太后，華族也；故云然。嫗，威遇翻。</span>太后拜謝。太皇太后又爲太后誓言：<span class="yinhao">「演無異志，但欲去逼而已。」</span><span class="jiazhu">逼，謂楊愔等以疏踰戚，故欲去之。爲，于僞翻；下敢爲同。去，羌呂翻。</span>演叩頭不止。太后謂帝：<span class="yinhao">「何不安慰爾叔！」</span>帝乃曰：<span class="yinhao">「天子亦不敢爲叔惜，況此漢輩！但匄兒命，兒自下殿去，此屬任叔父處分。」</span><span class="jiazhu">處，昌呂翻。分，扶問翻。</span>遂皆斬之。<span class="jiazhu">楊愔受託孤之寄，不能尊主庇身者，鮮卑之勢素盛，華人不足以制之也。</span></p>
<p class="em2 strong">長廣王湛以鄭頤昔嘗讒己，<span class="jiazhu">《楊愔傳》云：湛以頤昔讒己，作詔書。</span>先拔其舌，截其手而殺之。演令平秦王歸彥引侍衞之士向華林園，<span class="jiazhu">鄴都華林園，魏武之舊也。</span>以京畿軍士入守門閤，<span class="jiazhu">高歡遷魏主於鄴而身居晉陽，以其子爲京畿大都督，防遏內外，故有京畿軍士。</span>斬娥永樂於園。</p>
<p class="em2 strong">太皇太后臨愔喪，哭曰：<span class="yinhao">「楊郎忠而獲罪。」</span><span class="jiazhu">婁后此言，出於人心是非之眞也。</span>以御金爲之一眼，<span class="jiazhu">御金，御府之金也。</span>親內之，曰：<span class="yinhao">「以表我意。」</span>演亦悔殺之。於是下詔罪狀愔等，且曰：<span class="yinhao">「罪止一身，家屬不問。」</span>頃之，復簿錄五家；<span class="jiazhu">楊愔、可朱渾天和、燕子獻、宋欽道、鄭頤，凡五家。復，扶又翻。</span>王晞固諫，乃各沒一房，孩幼盡死，兄弟皆除名。</p>
<p class="em2 strong">以中書令趙彥深代楊愔總機務。鴻臚少卿陽休之私謂人曰：<span class="yinhao">「將涉千里，殺騏驎而策蹇驢，可悲之甚也！」</span><span class="jiazhu">馬黑脊曰騏驎。毛晃曰：馬青驪色曰騏驎。《東方朔傳》：騏驎騄駬，蜚鳴驊騮，天下良馬也。驎，力珍翻。</span></p>
<p class="em2 strong">戊申，演爲大丞相、都督中外諸軍、錄尙書事，<span class="jiazhu">自後魏敬宗以爾朱榮爲大丞相，後高歡復爲之，位絕羣后，威權震主。</span>湛爲太傅、京畿大都督，段韶爲大將軍，平陽王淹爲太尉，平秦王歸彥爲司徒，彭城王浟爲尙書令。<span class="jiazhu">浟，夷周翻。</span></p>
<p class="em2 strong"><span class="yinwen">13</span>江陵之陷也，<span class="jiazhu">見一百六十五卷梁元帝承聖三年。</span>長城世子昌<span class="jiazhu">武帝封長城公，昌爲世子。</span>及中書侍郎頊皆沒於長安。高祖卽位，屢請之於周，周人許而不遣。高祖殂，周人乃遣昌還，<span class="jiazhu">高祖存而不遣，高祖歿而遣還，欲以間陳，使兄弟爭國也。</span>以王琳之難，居于安陸。<span class="jiazhu">王琳據中流，昌還建康路梗，故居安陸。難，乃旦翻。</span>琳敗，昌發安陸；將濟江，致書於上，辭甚不遜。上不懌，召侯安都從容謂曰：<span class="jiazhu">從，千容翻。</span><span class="yinhao">「太子將至，須別求一藩爲歸老之地。」</span>安都曰：<span class="yinhao">「自古豈有被代天子！<span class="jiazhu">被，皮義翻。</span>臣愚，不敢奉詔。」</span>因請自迎昌。於是羣臣上表，請加昌爵命。庚戌，以昌爲驃騎將軍、湘州牧，<span class="jiazhu">驃，匹妙翻。騎，奇寄翻。</span>封衡陽王。</p>
<p class="em2 strong"><span class="yinwen">14</span>齊大丞相演如晉陽，旣至，謂王晞曰：<span class="jiazhu">演從少帝還鄴，晞爲幷州長史，留晉陽。</span><span class="yinhao">「不用卿言，幾至傾覆。今君側雖清，終當何以處我？」</span><span class="jiazhu">幾，居依翻。處，昌呂翻；下出處同。</span>晞曰：<span class="yinhao">「殿下往時位地，猶可以名敎出處；今日事勢，遂關天時，非復人理所及。」</span><span class="jiazhu">晞勸演篡，史究言之。復，扶又翻。</span>演奏趙郡王叡爲長史，王晞爲司馬。三月，甲寅，詔：<span class="yinhao">「軍國之政，皆申晉陽，稟大丞相規算。」</span><span class="jiazhu">詔，演志也。</span></p>
<p class="em2 strong"><span class="yinwen">15</span>周軍初至，郢州助防張世貴舉外城以應之，所失軍民三千餘口。周人起土山、長梯，晝夜攻之，因風縱火，燒其內城南面五十餘樓。孫瑒兵不滿千人，身自撫循，行酒賦食，士卒皆爲之死戰。周人不能克，<span class="jiazhu">史言千人一心，雖大敵不能克。郢人之死戰不下者，畏江陵之俘戮也。爲，于僞翻。</span>乃授瑒柱國、郢州刺史，封萬戶郡公；瑒僞許以緩之，而潛脩戰守之備，一朝而具，乃復拒守。<span class="jiazhu">復，扶又翻。</span>旣而周人聞王琳敗，陳兵將至，乃解圍去。瑒集將佐謂之曰：<span class="yinhao">「吾與王公同獎梁室，勤亦至矣；今時事如此，豈非天乎！」</span>遂遣使奉表，舉中流之地來降。<span class="jiazhu">將，卽亮翻。使，疏吏翻。降，戶江翻。</span></p>
<p class="em2 strong">王琳之東下也，帝徵南川兵，江州刺史周迪、高州刺史黃法𣰋帥舟師將赴之。熊曇朗據城列艦，塞其中路，<span class="jiazhu">熊曇朗時據豫章。𣰋，巨俱翻。帥，讀曰率。曇，徒含翻。艦，戶黯翻。塞，悉則翻。</span>迪等與周敷共圍之。琳敗，曇朗部衆離心，迪攻拔其城，虜男女萬餘口。曇朗走入村中，村民斬之；丁巳，傳首建康，盡滅其族。</p>
<p class="em2 strong">齊軍先守魯山，戊午，棄城走，詔南豫州刺史程靈洗守之。</p>
<p class="em2 strong"><span class="yinwen">16</span>甲子，置沅州、武州，<span class="jiazhu">梁置武州於武陵，帝分荊州之義陽·天門郡、郢州之武陵郡，置武州，督沅州，領武陵太守，治武陵郡。其都尉所部六縣爲沅州，別置通寧郡，以刺史領太守，治都尉城，省舊都尉。沅，音元。</span>以右衞將軍吳明徹爲武州刺史，以孫瑒爲湘<span class="jiaozhusup">【退：「湘」作「沅」。】</span>州刺史。瑒懷不自安，固請入朝，<span class="jiazhu">史言孫瑒能自全。朝，直遙翻。</span>徵爲中領軍；未拜，除吳郡太守。</p>
<p class="em2 strong"><span class="yinwen">17</span>壬申，齊封世宗之子孝珩爲廣寧王，<span class="jiazhu">珩，音行。</span>長恭爲蘭陵王。</p>
<p class="em2 strong"><span class="yinwen">18</span>甲戌，衡陽獻王昌入境，詔主書、舍人緣道迎候；<span class="jiazhu">主書及中書舍人，皆當時要近之職也。</span>丙子，濟江，中流，殞之，使以溺告。<span class="jiazhu">溺，奴狄翻。</span>侯安都以功進爵清遠公。<span class="jiazhu">以殺昌之功也。《五代志》：南海郡翁源縣，陳置清遠郡。</span></p>
<p class="em2 strong">初，高祖遣滎陽毛喜從安成王頊詣江陵，梁世祖以喜爲侍郎，沒於長安，與昌俱還，因進和親之策。上乃使侍中周弘正通好於周。<span class="jiazhu">好，呼到翻。</span></p>
<p class="em2 strong"><span class="yinwen">19</span>夏，四月，丁亥，立皇子伯信爲衡陽王，奉獻王祀。<span class="jiazhu">昌諡曰獻。</span></p>
<p class="em2 strong"><span class="yinwen">20</span>周世宗明敏有識量，晉公護憚之，使膳部中大夫李安置毒於糖䭔而進之。<span class="jiazhu">《周禮》有膳夫。《唐六典》紀前世官制沿革，以後周之典庖中士爲唐太官署令之職，肴藏中士爲珍羞署令之職，掌醢中士爲掌醢署令之職，獨不言膳部中大夫。以類推之，則後周之膳部中大夫，唐光祿卿之職也。杜佑《通典》：後周膳部中大夫，屬冢宰，六命；又有膳部下大夫，五命。䭔，都回翻，丸餅也。江陵未敗時，梁將陸法和有道術，先具大䭔薄餅。及江陵陷，梁人入魏，果見䭔餅，蓋北食也。今城市間元宵所賣焦䭔，卽其物，但較小耳。糖出南方，煎蔗爲之，絕甘。</span>帝頗覺之。庚子，大漸，口授遺詔五百餘言，且曰：<span class="yinhao">「朕子年幼，未堪當國。魯公，朕之介弟，<span class="jiazhu">杜預曰：介，大也。</span>寬仁大度，海內共聞；能弘我周家，必此子也。」</span><span class="jiazhu">弘，大也。世宗之知武帝，史所謂明敏有識，孰大於此！</span>辛丑，殂。<span class="jiazhu">年二十七。</span></p>
<p class="em2 strong">魯公幼有器質，特爲世宗所親愛，朝廷大事，多與之參議；性深沈，有遠識，<span class="jiazhu">沈，持林翻。</span>非因顧問，終不輒言。世宗每歎曰：<span class="yinhao">「夫人不言，言必有中。」</span><span class="jiazhu">引《論語》孔子之言。夫，音扶。中，竹仲翻。</span>壬寅，魯公卽皇帝位。<span class="jiazhu">諱邕，字彌羅突，安定公泰之第四子也。</span>大赦。</p>
<p class="em2 strong"><span class="yinwen">21</span>五月，壬子，齊以開府儀同三司劉洪徽爲尙書右僕射。</p>
<p class="em2 strong"><span class="yinwen">22</span>侯安都父文捍爲始興內史，卒官。<span class="jiazhu">卒官，卒于官也。卒，子恤翻。</span>上迎其母還建康，母固求停鄕里。乙卯，爲置東衡州，<span class="jiazhu">梁先已置東衡州於始興，蓋中廢而今復置也。爲，于僞翻。</span>以安都從弟曉爲刺史；<span class="jiazhu">從，才用翻。</span>安都子祕，纔九歲，上以爲始興內史，並令在鄕侍養。<span class="jiazhu">以安都能定策以安國家，故寵之。養，余亮翻。</span></p>
<p class="em2 strong"><span class="yinwen">23</span>六月，壬辰，詔葬梁元帝於江寧，<span class="jiazhu">梁敬帝太平二年，周人歸元帝之柩於王琳，琳敗，陳人乃得而葬之。</span>車旗禮章，悉用梁典。</p>
<p class="em2 strong"><span class="yinwen">24</span>齊人收永安、上黨二王遺骨，葬之。<span class="jiazhu">齊二王死，見上卷武帝永定二年。</span>敕上黨王妃李氏還第。馮文洛尙以故意，脩飾詣之。妃盛列左右，立文洛於階下，數之曰：<span class="yinhao">「遭難流離，<span class="jiazhu">數，所具翻。難，乃旦翻。</span>以至大辱，志操寡薄，不能自盡。<span class="jiazhu">言不能自殺也。</span>幸蒙恩詔，得反藩闈，<span class="jiazhu">藩闈，言藩王之閨闈也。</span>汝何物奴，猶欲見侮！」</span>杖之一百，血流灑地。</p>
<p class="em2 strong"><span class="yinwen">25</span>秋，七月，丙辰，封皇子伯山爲鄱陽王。</p>
<p class="em2 strong"><span class="yinwen">26</span>齊丞相演以王晞儒緩，恐不允武將之意，<span class="jiazhu">將，卽亮翻。</span>每夜載入，晝則不與語。嘗進晞密室，謂曰：<span class="yinhao">「比王侯諸貴，每見敦迫，<span class="jiazhu">比，毘至翻。</span>言我違天不祥，恐當或有變起；吾欲以法繩之，何如？」</span>晞曰：<span class="yinhao">「朝廷比者疏遠親戚，殿下倉猝所行，非復人臣之事。芒刺在背，<span class="jiazhu">用漢霍光事。遠，于願翻。復，扶又翻。</span>上下相疑，何由可久！殿下<span class="jiaozhusup">【章：十二行本「下」下有「雖欲」二字；乙十一行本同；孔本同；張校同。】</span>謙退，粃糠神器，實恐違上玄之意，<span class="jiazhu">上玄，天也。</span>墜先帝之基。」</span><span class="jiazhu">先帝，謂高歡。</span>演曰：<span class="yinhao">「卿何敢發此言，須致卿於法！」</span>晞曰：<span class="yinhao">「天時人事，皆無異謀，是以敢冒犯斧鉞，抑亦神明所贊耳。」</span>演曰：<span class="yinhao">「拯難匡時，<span class="jiazhu">難，乃旦翻。</span>方俟聖哲，吾何敢私議！幸勿多言！」</span>丞相從事中郎陸杳將出使，<span class="jiazhu">使，疏吏翻。</span>握晞手，使之勸進。晞以杳言告演，演曰：<span class="yinhao">「若內外咸有此意，趙彥深朝夕左右，何故初無一言？」</span><span class="jiazhu">史言演非不欲篡，特覘衆心。</span>晞乃以事隙密問彥深，<span class="jiazhu">事隙，公事之隙，少暇之時也。</span>彥深曰：<span class="yinhao">「我比亦驚此聲論，<span class="jiazhu">聲論，謂輿論皆歸演，聲滿朝野也。比，毘至翻。</span>每欲陳聞，則口噤心悸。<span class="jiazhu">噤，其禁翻。悸，其季翻。</span>弟旣發端，吾亦當昧死一披肝膽。」</span>因共勸演。</p>
<p class="em2 strong">演遂言於太皇太后。趙道德曰：<span class="yinhao">「相王不效周公輔成王，<span class="jiazhu">演爲丞相，故呼之爲相王。演於齊主居親親之地，猶周公之於成王，而不能以周公自任，故趙道德責之。</span>而欲骨肉相奪，不畏後世謂之篡邪！」</span>太皇太后曰：<span class="yinhao">「道德之言是也。」</span>未幾，<span class="jiazhu">幾，居豈翻。</span>演又啓云：<span class="yinhao">「天下人心未定，恐奄忽變生，須早定名位。」</span>太皇太后乃從之。</p>
<p class="em2 strong">八月，壬午，太皇太后下令，廢齊主爲濟南王，出居別宮。<span class="jiazhu">濟，子禮翻。</span>以常山王演入纂大統，且戒之曰：<span class="yinhao">「勿令濟南有他也！」</span><span class="jiazhu">爲演殺濟南王、太后怒張本。</span></p>
<p class="em2 strong">肅宗卽皇帝位於晉陽，<span class="jiazhu">諱演，字延安，勃海王歡第六子，文宣帝之母弟也。</span>大赦，改元皇建。太皇太后還稱皇太后；皇太后稱文宣皇后，宮曰昭信。</p>
<p class="em2 strong">乙酉，詔紹封功臣，禮賜耆老，延訪直言，褒賞死事，追贈名德。</p>
<p class="em2 strong">帝謂王晞曰：<span class="yinhao">「卿何爲自同外客，略不可見？自今假非局司，但有所懷，隨宜作一牒，<span class="jiazhu">毛晃曰：牒，書板小簡也。</span>候少隙，卽徑進也。」</span><span class="jiazhu">少隙，言少有閑隙也。少，詩沼翻。</span>因敕與尙書陽休之、鴻臚卿崔劼等三人，<span class="jiazhu">臚，陵如翻。劼，丘八翻。</span>每日職務罷，並入東廊，共舉錄歷代禮樂、職官及田市、徵稅，或不便於時而相承施用，或自古爲利而於今廢墜，或道德高儁，久在沈淪，<span class="jiazhu">沈，持林翻；下沈敏同。</span>或巧言眩俗，妖邪害政者，悉令詳思，以漸條奏。朝晡給御食，畢景聽還。<span class="jiazhu">景，日景。日入而後聽還私舍，故云畢景聽還。妖，於驕翻。晡，奔謨翻。</span></p>
<p class="em2 strong">帝識度沈敏，<span class="jiazhu">沈，持林翻。</span>少居臺閣，明習吏事，卽位尤自勤勵，大革顯祖之弊，時人服其明而譏其細。<span class="jiazhu">人君而親小事爲細，所謂<span class="yinhao">「元首叢脞」</span>也。少，詩照翻。</span>嘗問舍人裴澤，在外議論得失。澤率爾對曰：<span class="yinhao">「陛下聰明至公，自可遠侔古昔；而有識之士，咸言傷細，帝王之度，頗爲未弘。」</span>帝笑曰：<span class="yinhao">「誠如卿言。朕初臨萬機，慮不周悉，故致爾耳。<span class="jiazhu">顏之推曰：如是爲爾，而已爲耳。</span>此事安可久行，恐後又嫌疏漏。」</span>澤由是被寵遇。</p>
<p class="em2 strong">庫狄顯安侍坐，<span class="jiazhu">被，皮義翻。坐，徂臥翻。</span>帝曰：<span class="yinhao">「顯安，我姑之子；<span class="jiazhu">庫狄顯安父干，娶勃海王歡之妹樂陵長公主。</span>今序家人之禮，除君臣之敬，可言我之不逮。」</span>顯安曰：<span class="yinhao">「陛下多妄言。」</span>帝曰：<span class="yinhao">「何故？」</span>對曰：<span class="yinhao">「陛下昔見文宣以馬鞭撻人，常以爲非；今自行之，非妄言邪？」</span>帝握其手謝之。又使直言，對曰：<span class="yinhao">「陛下太細，天子乃更似吏。」</span>帝曰：<span class="yinhao">「朕甚知之。然無法日久，將整之以至無爲耳。」</span>又問王晞，晞曰：<span class="yinhao">「顯安言是也。」</span>顯安，干之子也。羣臣進言，帝皆從容受納。<span class="jiazhu">從，千容翻。</span></p>
<p class="em2 strong">性至孝，太后不豫，帝行不能正履，容色貶悴，<span class="jiazhu">悴，秦醉翻。</span>衣不解帶，殆將四旬。太后疾小增，卽寢伏閤外，食飲藥物，皆手親之。太后嘗心痛不自堪，帝立侍帷前，以爪掐掌代痛，<span class="jiazhu">掐，苦洽翻。</span>血流出袖。友愛諸弟，無君臣之隔。</p>
<p class="em2 strong">戊子，以長廣王湛爲右丞相，平陽王淹爲太傅，彭城王浟爲大司馬。<span class="jiazhu">浟，夷周翻。</span></p>
<p class="em2 strong"><span class="yinwen">27</span>周軍司馬賀若敦，<span class="jiazhu">《唐六典》曰：《周官》大司馬屬官有軍司馬，下大夫，蓋兵部郎中之任也。後周依《周官》，其爵列中大夫也，六命。若，人者翻。</span>帥衆一萬，奄至武陵；<span class="jiazhu">帥，讀曰率。</span>武州刺史吳明徹不能拒，引軍還巴陵。</p>
<p class="em2 strong"><span class="yinwen">28</span>江陵之陷也，巴、湘之地皆入於周，周使梁人守之。太尉侯瑱等將兵逼湘州。賀若敦將步騎救之，乘勝深入，<span class="jiazhu">按《賀若敦傳》，屢戰破瑱，乘勝深入。</span>軍于湘川。</p>
<p class="em2 strong">九月，乙卯，周將獨孤盛將水軍與敦俱進。辛酉，遣儀同三司徐度將兵會侯瑱于巴丘。<span class="jiazhu">將，卽亮翻。</span>會秋水汎溢，盛、敦糧援斷絕，分軍抄掠，以供資費。<span class="jiazhu">抄，楚交翻。</span>敦恐瑱知其糧少，乃於營內多爲土聚，覆之以米，<span class="jiazhu">少，詩沼翻。覆，敷又翻。此檀道濟量沙之故智也。</span>召旁村人，<span class="jiazhu">營旁之村人也。</span>陽有訪問，隨卽遣之。瑱聞之，良以爲實。敦又增脩營壘，造廬舍爲久留之計，湘、羅之間遂廢農業。<span class="jiazhu">梁置湘州於長沙，置羅州於湘陰縣。</span>瑱等無如之何。</p>
<p class="em2 strong">先是土人亟乘輕船，<span class="jiazhu">先，悉薦翻。亟，去吏翻，數也。</span>載米粟雞鴨以餉瑱軍。敦患之，乃僞爲土人裝船，伏甲士於中。瑱軍人望見，謂餉船之至，逆來爭取，敦甲士出而擒之。<span class="jiazhu">唐裴行儉詐爲糧車以破突厥，亦用此策。</span>又敦軍數有叛人乘馬投瑱者。敦乃別取一馬，牽以趣船，令船中逆以鞭鞭之。如是者再三，馬畏船不上。<span class="jiazhu">數，所角翻。趣，七喻翻。上，時掌翻。</span>然後伏兵於江岸，使人乘畏船馬以招瑱軍，詐云投附。瑱遣兵迎接，競來牽馬，馬旣畏船不上，伏兵發，盡殺之。此後實有饋餉及亡降者，瑱猶謂之詐，並拒擊之。</p>
<p class="em2 strong">冬，十月，癸巳，瑱襲破獨孤盛於楊葉洲，<span class="jiazhu">據姚思廉《陳書》，楊葉洲在西江口。西江，謂湘江也。</span>盛收兵登岸，築城自保。丁酉，詔司空侯安都帥衆會瑱南討。<span class="jiazhu">帥，讀曰率。</span></p>
<p class="em2 strong"><span class="yinwen">29</span>十一月，辛亥，齊主立妃元氏爲皇后，世子百年爲太子。百年時纔五歲。</p>
<p class="em2 strong">齊主徵前開府長史盧叔虎爲中庶子。<span class="jiazhu">太子中庶子，職如侍中，後齊門下坊之長也。</span>叔虎，柔之從叔也。<span class="jiazhu">從，才用翻。</span>帝問時務於叔虎。叔虎請伐周，曰：<span class="yinhao">「我強彼弱，我富彼貧，其勢相懸。然干戈不息，未能幷吞者，此失於不用強富也。<span class="jiazhu">以當時東西二國觀之，齊若富強，而其根本實撥；周若貧弱，而其根本實牢。若齊孝昭欲用其強富，周固有以待之。</span>輕兵野戰，勝負難必，是胡騎之法，非萬全之術也。宜立重鎭於平陽，與彼蒲州相對，<span class="jiazhu">魏神䴥元年，置雍州於河東，延和元年，改曰秦州，太和中罷。魏旣分爲東、西，東魏天平初，復置秦州於河東；沙苑敗後，河東之地入于西魏，後周因蒲阪舊名而置蒲州。</span>深溝高壘，運糧積甲。彼閉關不出，則稍蠶食其河東之地，日使窮蹙。若彼出兵，非十萬以上，不足爲我敵。所損糧食<span class="jiazhu"><span class="yinhao">「損」</span>，當作<span class="yinhao">「資」</span>。</span>咸出關中。我軍士年別一代，<span class="jiazhu">一年一更戍也。</span>穀食豐饒。彼來求戰，我則不應；彼若退去，我乘其弊。自長安以西，民疏城遠，敵兵來往，實自艱難，與我相持，農業且廢，不過三年，彼自破矣。」</span>帝深善之。</p>
<p class="em2 strong"><span class="yinwen">30</span>齊主自將擊庫莫奚，<span class="jiazhu">將，卽亮翻；下同。</span>至天池，庫莫奚出長城北遁。<span class="jiazhu">此文宣帝所築長城也。</span>齊主分兵追擊，獲牛羊七萬而還。<span class="jiazhu">還，從宣翻，又如字。</span></p>
<p class="em2 strong"><span class="yinwen">31</span>十二月，乙未，詔：<span class="yinhao">「自今孟春訖于夏首，大辟事已款者，<span class="jiazhu">已款，謂囚已款服也。今人謂獄辭爲獄款。辟，毘亦翻。</span>宜且申停。」</span><span class="jiazhu">及秋冬乃行刑也。</span></p>
<p class="em2 strong"><span class="yinwen">32</span>己亥，周巴陵城主尉遲憲降，<span class="jiazhu">尉，紆勿翻。降，戶江翻。</span>遣巴州刺史侯安鼎守之。庚子，獨孤盛將餘衆自楊葉洲潛遁。<span class="jiazhu">賀若敦之勢愈孤矣。</span></p>
<p class="em2 strong"><span class="yinwen">33</span>丙午，齊主還晉陽。</p>
<p class="em2 strong">齊主斬人於前，問王晞曰：<span class="yinhao">「是人應死不？」</span><span class="jiazhu">不，讀曰否。齊主以文宣殺人，多非其罪；自謂誅當其罪，故以問晞。</span>晞曰：<span class="yinhao">「應死，但恨死不得其地耳。臣聞『刑人於市，與衆棄之。』<span class="jiazhu">《記·王制》之言。</span>殿庭非行戮之所。」</span>帝改容謝曰：<span class="yinhao">「自今當爲王公改之。」</span><span class="jiazhu">爲，于僞翻。</span></p>
<p class="em2 strong">帝欲以晞爲侍郎，<span class="jiazhu">按《北史·王晞傳》，<span class="yinhao">「侍郎」</span>當作<span class="yinhao">「侍中」</span>。</span>苦辭不受。或勸晞勿自疏。晞曰：<span class="yinhao">「我少年以來，閱要人多矣，<span class="jiazhu">少，詩照翻。要人，謂位居勢要者。</span>得志少時，鮮不顚覆。<span class="jiazhu">少時，言不多時也。少，始沼翻。鮮，息翦翻。</span>且吾性實疏緩，不堪時務，人主恩私，何由可保！萬一披猖，求退無地。非不好作要官，但思之爛熟耳。」</span><span class="jiazhu">好，呼到翻。</span></p>
<p class="em2 strong"><span class="yinwen">34</span>初，齊顯祖之末，穀糴踊貴。濟南王卽位，<span class="jiazhu">濟，子禮翻。</span>尙書左丞蘇珍芝建議，修石鼈等屯，自是淮南軍防足食。<span class="jiazhu">杜佑曰：石鼈，在楚州安宜縣西八十里，鄧艾築城於此，作白水塘，北接連洪澤，屯田一萬三千頃。安宜，唐寶應元年，改爲寶應縣。</span>肅宗卽位，平州刺史嵇曄建議，開督亢陂，置屯田，歲收稻粟數十萬石，北境周贍。<span class="jiazhu">督亢陂，在唐涿州新城縣界，燕荊軻獻圖於秦，卽此地。亢，音剛。</span>又於河內置懷義等屯，以給河南之費。<span class="jiazhu">齊分河內、汲郡爲義州，置懷義等屯。</span>由是稍止轉輸之勞。<span class="jiazhu">此是《五代志》序齊濟南王至孝昭時軍餉，《通鑑》取之，附見于此。</span></p>
<div class="yeartoc" id="year_toc_561"><p class="strong"><span class="section" id="title-4"><span data-head-description="世祖文皇帝上" data-head-level="h4" data-head-title="天嘉二年">二年</span></span><span class="biaozhusup" data-rel="">（辛巳、五六一年）</span></p></div>
<p class="em2 strong"><span class="yinwen">1</span>春，正月，戊申，周改元保定。以大冢宰護爲都督中外諸軍事；令五府總於天官，事無巨細，皆先斷後聞。<span class="jiazhu">五府，地官、春官、夏官、秋官、冬官府也。史言宇文護之權愈重。斷，丁亂翻。</span></p>
<p class="em2 strong"><span class="yinwen">2</span>庚戌，大赦。</p>
<p class="em2 strong"><span class="yinwen">3</span>周主祀圜丘。</p>
<p class="em2 strong"><span class="yinwen">4</span>辛亥，齊主祀圜丘；壬子，禘於太廟。</p>
<p class="em2 strong"><span class="yinwen">5</span>周主祀方丘；甲寅，祀感生帝於南郊；<span class="jiazhu">用鄭玄之說，祀感生帝靈威仰於南郊以祈穀。</span>乙卯，祭太社。</p>
<p class="em2 strong"><span class="yinwen">6</span>齊主使王琳出合肥，召募傖楚，更圖進取。<span class="jiazhu">傖，助庚翻。</span>合州刺史裴景徽，<span class="jiazhu">《考異》曰：《北齊書》作<span class="yinhao">「景暉」</span>。今從《陳書》。</span>琳兄珉之壻也，請以私屬爲鄕導。<span class="jiazhu">鄕，讀曰嚮。</span>齊主使琳與行臺左丞盧潛將兵赴之，琳沈吟不決。景徽恐事泄，挺身奔齊。<span class="jiazhu">按梁置合州於合肥，侯景之亂，已入於齊，齊之境土，南盡歷陽。陳蓋僑置合州於江濱，以景徽爲刺史。沈，持林翻。</span>齊主以琳爲驃騎大將軍、開府儀同三司、揚州刺史，鎭壽陽。</p>
<p class="em2 strong"><span class="yinwen">7</span>己巳，周主享太廟，班太祖所述六官之法。<span class="jiazhu">宇文泰廟號太祖。泰之相魏也，建六官，述《周禮》六典以爲六官之法。</span></p>
<p class="em2 strong"><span class="yinwen">8</span>辛未，周湘州城主殷亮降，<span class="jiazhu">降，戶江翻；下同。</span>湘州平。</p>
<p class="em2 strong">侯瑱與賀若敦相持日久，瑱不能制，乃借船送敦等渡江；<span class="jiazhu">按《賀若敦傳》，<span class="yinhao">「借船」</span>之上有<span class="yinhao">「求」</span>字。</span>敦慮其詐，不許，報云：<span class="yinhao">「湘州我地，爲爾侵逼；必須我歸，可去我百里之外。」</span>瑱留船江岸，引兵去之。敦乃自拔北歸，軍士病死者什五六。武陵、天門、南平、義陽、河東、宜都郡悉平。<span class="jiazhu">《五代志》：澧陽郡孱陵縣，舊置南平郡。安鄕縣，舊置義陽郡。南郡松滋縣，舊置河東郡。宋白曰：澧陽郡安鄕縣，本漢孱陵縣地，後漢爲漢壽縣地，晉曾立義陽郡。</span>晉公護以敦失地無功，除名爲民。</p>
<p class="em2 strong"><span class="yinwen">9</span>二月，甲午，周主朝日於東郊。<span class="jiazhu">三代之禮，春朝朝日，秋暮夕月。周人慕古，舉行其禮。朝，直遙翻。</span></p>
<p class="em2 strong"><span class="yinwen">10</span>周人以子司徒韋孝寬嘗立勳於玉壁，<span class="jiazhu">事見一百五十九卷梁武帝中大同元年。後周之制，小司徒，六命，上大夫也。</span>乃置勳州於玉壁，以孝寬爲刺史。</p>
<p class="em2 strong">孝寬有恩信，善用間諜，<span class="jiazhu">間，古莧翻。</span>或齊人受孝寬金貨，遙通書疏，故齊之動靜，周人皆先知之。有主帥許盆，以所戍城降齊，孝寬遣諜取之，俄斬首而還。<span class="jiazhu">帥，所類翻。諜，徒協翻。</span></p>
<p class="em2 strong">離石以南，生胡數爲抄掠，<span class="jiazhu">《五代志》：離石郡，後齊置西汾州。生胡，卽稽胡之不附屬周者。數，所角翻。抄，楚交翻。</span>而居於齊境，不可誅討。孝寬欲築城於險要以制之，乃發河西役徒十萬，甲士百人，<span class="jiazhu">河西，龍門河之西也。</span>遣開府儀同三司姚岳監築之。岳以兵少，懼不敢前。<span class="jiazhu">監，工銜翻。少，詩沼翻。</span>孝寬曰：<span class="yinhao">「計此城十日可畢。城距晉州四百餘里，吾一日創手，二日敵境始知。設使晉州徵兵，三日方集，謀議之間，自稽二日，計其軍行，二日不到，我之城隍，足得辦矣。」</span>乃令築之。齊人果至境上，疑有大軍，停留不進。其夜，孝寬使汾水以南傍介山、稷山諸村縱火，<span class="jiazhu">傍，蒲浪翻。《唐志》：蒲州萬泉縣有介山，介子推隱處。稷山縣有稷山。</span>齊人以爲軍營，收兵自固。岳卒城而還。<span class="jiazhu">卒，子恤翻。</span></p>
<p class="em2 strong"><span class="yinwen">11</span>三月，乙卯，太尉零陵壯肅公侯瑱卒。</p>
<p class="em2 strong"><span class="yinwen">12</span>丙寅，周改八丁兵爲十二丁兵，卒歲一月而役。<span class="jiazhu">八丁兵者，凡境內民丁分爲八番，遞上就役。十二丁兵者，分爲十二番，月上就役，周而復始。</span></p>
<p class="em2 strong"><span class="yinwen">13</span>夏，四月，丙子朔，日有食之。</p>
<p class="em2 strong"><span class="yinwen">14</span>周以少傅尉遲綱爲大司空。<span class="jiazhu">尉，紆勿翻。</span></p>
<p class="em2 strong"><span class="yinwen">15</span>丙午，周封愍帝子康爲紀國公，皇子贇爲魯公。<span class="jiaozhusup">【章：十二行本「魯」下有「國」字；乙十一行本同。】</span>贇，李后之子也。<span class="jiazhu">贇，於倫翻。</span></p>
<p class="em2 strong"><span class="yinwen">16</span>六月，乙酉，周使御正殷不害來聘。<span class="jiazhu">《周書·申徽傳》曰：御正，任專絲綸，蓋中書舍人之職也。《北史·盧辯傳》：武成元年，增置御正四人，位上大夫。考之《唐六典》，則曰：後周依《周官》，春官府置內史中大夫，掌王言，蓋比中書監、令之任，後又增爲上大夫。小史下大夫，比中書侍郎之任；小史上士，比中書舍人之任。然則爲御正者，亦代言之職，在帝左右，又親密於中書。杜佑《通典》：御正屬天官府。</span></p>
<p class="em2 strong"><span class="yinwen">17</span>秋，七月，周更鑄錢，<span class="jiazhu">更，工衡翻。</span>文曰<span class="yinhao">「布泉」</span>，一當五，與五銖並行。</p>
<p class="em2 strong"><span class="yinwen">18</span>己酉，周追封皇伯父顥爲邵國公，以晉公護之子會爲嗣；顥弟連爲杞國公，以章武公導之子亮爲嗣；連弟洛生爲莒國公，以護之子至爲嗣；追封太祖之子武邑公震爲宋公，以世宗之子實爲嗣。<span class="jiazhu">顥與衞可孤戰歿，有子什肥、導、護。什肥與其叔連皆爲高歡所殺，無後，故以會、亮嗣之。洛生爲爾朱榮所殺，震早卒，皆無後，故亦立嗣。</span></p>
<p class="em2 strong"><span class="yinwen">19</span>齊主之誅楊、燕也，<span class="jiazhu">燕，因肩翻。</span>許以長廣王湛爲太弟；旣而立太子百年，湛心不平。帝在晉陽，湛居守於鄴。<span class="jiazhu">楊、燕，謂楊愔、燕子獻。守，手又翻。</span>散騎常侍高元海，高祖之從孫也，<span class="jiazhu">高歡廟號高祖。元海父思宗，歡之從子。散，悉亶翻。騎，奇寄翻。</span>留典機密。帝以領軍代人庫狄伏連爲幽州刺史，斛律光之弟羨爲領軍，以分湛權。湛留伏連，不聽羨視事。<span class="jiazhu">齊主以伏連代羨爲幽州，以羨代伏連爲領軍，以分鄴下之權。湛知其故，乃留伏連不使之幽州，而羨至，又不聽其視領軍府事。</span></p>
<p class="em2 strong">先是，濟南閔悼王常在鄴，<span class="jiazhu">濟南王殷諡閔悼。先，悉薦翻。濟，子禮翻。</span>望氣者言：<span class="yinhao">「鄴中有天子氣。」</span>平秦王歸彥恐濟南復立，爲己不利，<span class="jiazhu">齊主藉歸彥握兵以殺楊、燕，楊、燕死而濟南廢矣，故恐其復立，爲己不利。復，扶又翻。</span>勸帝除之。帝乃使歸彥至鄴，徵濟南王如晉陽。</p>
<p class="em2 strong">湛內不自安，問計於高元海。元海曰：<span class="yinhao">「皇太后萬福，至尊孝友異常，殿下不須異慮。」</span>湛曰：<span class="yinhao">「此豈推誠之意邪！」</span>元海乞還省，一夜思之，湛卽留元海於後臺。元海達旦不眠，唯遶牀徐步。夜漏未盡，湛遽出，曰：<span class="yinhao">「神算如何？」</span>元海曰：<span class="yinhao">「有三策，恐不堪用耳。請殿下如梁孝王故事，從數騎入晉陽，先見太后求哀，<span class="jiazhu">梁孝王，事見十六卷漢景帝中二年。</span>後見主上，請去兵權，<span class="jiazhu">見，賢遍翻。去，羌呂翻。</span>以死爲限，不干朝政，<span class="jiazhu">朝，直遙翻。</span>必保太山之安。此上策也。不然，當具表云，威權太盛，恐取謗衆口，請青、齊二州刺史，沈靖自居，<span class="jiazhu">沈，持林翻。</span>必不招物議。此中策也。」</span>更問下策。曰：<span class="yinhao">「發言卽恐族誅。」</span>固逼之。元海曰：<span class="yinhao">「濟南世嫡，主上假太后令而奪之。今集文武，示以徵濟南之敕，執斛律豐樂，<span class="jiazhu">斛律羨，字豐樂。樂，音洛。</span>斬高歸彥，尊立濟南，號令天下，以順討逆，此萬世一時也。」</span>湛大悅。然性怯，狐疑未能用，使術士鄭道謙等卜之，皆曰：<span class="yinhao">「不利舉事，靜則吉。」</span>有林慮令潘子密，曉占候，<span class="jiazhu">林慮縣，漢屬河內郡，晉屬汲郡，魏敬宗永安元年置林慮郡，帶林慮縣。慮，讀如閭。</span>潛謂湛曰：<span class="yinhao">「宮車當晏駕，殿下爲天下主。」</span>湛拘之於內以候之。又令巫覡卜之，<span class="jiazhu">覡，刑狄翻。</span>多云<span class="yinhao">「不須舉兵，自有大慶。」</span></p>
<p class="em2 strong">湛乃奉詔，令數百騎送濟南王至晉陽。九月，帝使人酖之，濟南王不從，乃扼殺之。帝尋亦悔之。</p>
<p class="em2 strong"><span class="yinwen">20</span>冬，十月，甲戌朔，日有食之。</p>
<p class="em2 strong"><span class="yinwen">21</span>丙子，齊以彭城王浟爲太保，長樂王尉粲爲太尉。<span class="jiazhu">樂，音洛；下同。</span></p>
<p class="em2 strong"><span class="yinwen">22</span>齊肅宗出畋，有兔驚馬，墜地絕肋。婁太后視疾，問濟南所在者三，齊主不對。太后怒曰：<span class="yinhao">「殺之邪？不用吾言，死其宜矣！」</span>遂去，不顧。</p>
<p class="em2 strong">十一月，甲辰，詔以嗣子沖眇，可遣尙書右僕射趙郡王叡諭旨，徵長廣王湛統茲大寶。又與湛書曰：<span class="yinhao">「百年無罪，汝可以樂處置之，勿效前人也。」</span><span class="jiazhu">樂，音洛。楚靈王乾谿之役，楚人殺其諸子。王聞之，自投於車下，曰：<span class="yinhao">「余殺人子多矣，能無及此乎！」</span>齊肅宗殺其兄之子，臨終乃戒其弟勿殺己之子，良可憫笑。</span>是日，殂於晉陽宮。<span class="jiazhu">年二十七。</span>臨終，言恨不見太后山陵。</p>
<p class="margin2">顏之推論曰：孝昭天性至孝，而不知忌諱，乃至於此，良由不學之所爲也。</p>
<p class="em2 strong"><span class="yinwen">23</span>趙郡王叡先使黃門侍郎王松年馳至鄴，宣肅宗遺命。湛猶疑其詐，使所親先詣殯所，發而視之。使者復命，<span class="jiazhu">使，疏吏翻；下同。</span>湛喜，馳赴晉陽，使河南王孝瑜先入宮，改易禁衞。癸丑，世祖卽皇帝位於南宮，<span class="jiazhu">諱湛，勃海王歡第九子，孝昭帝之母弟。南宮，晉陽南宮也。</span>大赦，改元太寧。</p>
<p class="em2 strong"><span class="yinwen">24</span>周人許歸安成王頊，<span class="jiazhu">頊，吁玉翻。</span>使司會上士杜<span class="jiaozhusup">【章：十二行本「杜」上有「京兆」二字；乙十一行本同；張校同，云無註本亦無。】</span>杲來聘。<span class="jiazhu">《周禮》天官之屬有司會，凡邦國、都鄙官府之治及其財用在書契、版圖者，皆聽其會計，以歲月日考其成。鄭玄曰：會，大計也。司會主天下之大計，計官之長，若今尙書。余按後周地官，卽唐戶部尙書之任，司會當如唐之度支郎中，而《六典》不言所以。杜佑《通典》，後周司會，屬天官府，有中大夫，上士，中士。</span>上悅，卽遣使報之，幷賂以黔中地及魯山郡。<span class="jiazhu">周得黔中，則全有巴蜀，得魯山，則全有漢沔，故因其所欲而餌之。</span></p>
<p class="em2 strong"><span class="yinwen">25</span>齊以彭城王浟爲太師、錄尙書事，平秦王歸彥爲太傅，尉粲爲太保，平陽王淹爲太宰，博陵王濟爲太尉，段韶爲大司馬，豐州刺史婁叡爲司空，<span class="jiazhu">《五代志》：上黨郡鄕縣，後魏置南垣州，尋改曰豐州。</span>趙郡王叡爲尙書令，任城王湝爲尙書左僕射，<span class="jiazhu">任，音壬。湝，居諧翻。</span>幷州刺史斛律光爲右僕射。婁叡，昭之兄子也。<span class="jiazhu">婁昭，婁太后之弟。叡，昭兄拔之子。</span>立太子百年爲樂陵王。</p>
<p class="em2 strong"><span class="yinwen">26</span>丁巳，周主畋于岐陽；十二月，壬午，還長安。</p>
<p class="em2 strong"><span class="yinwen">27</span>太子中庶子餘姚虞荔、御史中丞孔奐，以國用不足，奏立煑海鹽賦及榷酤之科，<span class="jiazhu">吳王濞煮海爲鹽，今淮鹽也。至此，則東南瀕海煮鹽之地，皆歸於管榷矣。酤，音固。荔，力計翻。榷，古岳翻。</span>詔從之。</p>
<p class="em2 strong"><span class="yinwen">28</span>初，高祖以帝女豐安公主妻留異之子貞臣，徵異爲南徐州刺史，異遷延不就。帝卽位，復以異爲縉州刺史，領東陽太守。<span class="jiazhu">自侯景之亂，梁南郡王大連之敗，留異跨據東陽，陳興，以爲縉州刺史，因縉雲山以名州。妻，七細翻。復，扶又翻；下異復同。</span>異屢遣其長史王澌入朝，澌每言朝廷虛弱。<span class="jiazhu">澌，斯義翻。</span>異信之，雖外示臣節，恆懷兩端，<span class="jiazhu">恆，戶登翻。</span>與王琳自鄱陽信安嶺潛通使往來。<span class="jiazhu">今有嶺路，自衢州經信州達于鄱陽。使，疏吏翻。</span>琳敗，上遣左衞將軍沈恪代異，實以兵襲之。異出軍下淮以拒恪。恪與戰而敗，退還錢塘。異復上表遜謝。時衆軍方事湘、郢，乃降詔書慰諭，且羈縻之。異知朝廷終將討己，乃以兵戍下淮及建德以備江路。<span class="jiazhu">劉昫曰：建德縣，漢會稽富春縣地，吳分置建德縣，隋廢，唐復置建德縣，爲睦州治所。</span>丙午，詔司空、南徐州刺史侯安都討之。</p>
<div class="yeartoc" id="year_toc_562"><p class="strong"><span class="section" id="title-5"><span data-head-description="世祖文皇帝上" data-head-level="h4" data-head-title="天嘉三年">三年</span></span><span class="biaozhusup" data-rel="">（壬午、五六二年）</span></p></div>
<p class="em2 strong"><span class="yinwen">1</span>春，正月，乙亥，齊主至鄴；<span class="jiazhu">自晉陽宮至鄴。</span>辛巳，祀南郊；壬午，享太廟；丙戌，立妃胡氏爲皇后，子緯爲皇太子。<span class="jiazhu">緯，于貴翻。</span>后，魏兗州刺史安定胡延之之女也。戊子，齊大赦。己亥，以馮翊王潤爲尙書左僕射。</p>
<p class="em2 strong"><span class="yinwen">2</span>周涼景公賀蘭祥卒。<span class="jiazhu">涼國公。景，諡也。</span></p>
<p class="em2 strong"><span class="yinwen">3</span>壬寅，周人鑿河渠於蒲州，龍首渠於同州。<span class="jiazhu">二渠皆以灌漑。</span></p>
<p class="em2 strong"><span class="yinwen">4</span>丁未，周以安成王頊爲柱國大將軍，遣杜杲送之南歸。<span class="jiazhu">《考異》曰：《典略》作<span class="yinhao">「杜果」</span>，今從《周書》。</span></p>
<p class="em2 strong"><span class="yinwen">5</span>辛亥，上祀南郊，以胡公配天；<span class="jiazhu">胡公始封於陳，故郊祀之以配天。</span>二月，辛酉，祀北郊。</p>
<p class="em2 strong"><span class="yinwen">6</span>閏月，丁未，齊以太宰、平陽王淹爲青州刺史，太傅、平秦王歸彥爲太宰、冀州刺史。</p>
<p class="em2 strong">歸彥爲肅宗所厚，<span class="jiazhu">歸彥以殺楊、燕之功，爲肅宗所厚。</span>恃勢驕盈，陵侮貴戚。世祖卽位，侍中·開府儀同三司高元海、御史中丞畢義雲、黃門郎高乾和數言其短，<span class="jiazhu">數，所角翻。</span>且云：<span class="yinhao">「歸彥威權震主，必爲禍亂。」</span>帝亦尋其反覆之跡，漸忌之，<span class="jiazhu">歸彥始爲文宣所親任。其後背楊愔，附孝昭，以成濟南之禍，又爲孝昭所委信。孝昭旣殂，又迎武成以貪天之功，故武成跡其反覆而忌之。</span>伺歸彥還家，召魏收於帝前作詔草，除歸彥冀州，<span class="jiazhu">伺，相吏翻。</span>使乾和繕寫；晝日，仍敕門司不聽歸彥輒入宮。時歸彥縱酒爲樂，經宿不知。至明，欲參，<span class="jiazhu">參，朝參也。毛晃曰：參，造也，趨承也。樂，音洛。</span>至門知之，大驚而退。及通名謝，敕令早發，別賜錢帛等物甚厚，又敕督將悉送至清陽宮。<span class="jiazhu">齊有別宮在清淇之陽，因以爲名。《五代志》，清河郡清陽縣，舊曰清河縣，後齊省貝丘入焉，改爲貝丘，隋開皇六年改爲清陽。將，卽亮翻。</span>拜辭而退，莫敢與語，唯趙郡王叡與之久語，時無聞者。</p>
<p class="em2 strong">帝之爲長廣王也，清都和士開以善握槊、彈琵琶有寵，辟爲開府行參軍，及卽位，累遷給事黃門侍郎。高元海、畢義雲、高乾和皆疾之，將言其事。士開乃奏元海等交結朋黨，欲擅威福，乾和由是被疏。<span class="jiazhu">被，皮義翻。</span>義雲納賂於士開，得爲兗州刺史。<span class="jiazhu">爲和士開怙寵亂齊張本。</span></p>
<p class="em2 strong"><span class="yinwen">7</span>帝徵江州刺史周迪出鎭湓城，<span class="jiazhu">周迪領江州刺史而屯據臨川，徵之鎭湓城，若以江州授之者。</span>又徵其子入朝。<span class="jiazhu">朝，直遙翻；下同。</span>迪趑且顧望，並不至。<span class="jiazhu">趑，子移翻。且，七余翻。趑趄，不進之貌。</span>其餘南江酋帥，私署令長，多不受召，<span class="jiazhu">酋，慈秋翻。帥，所類翻。長，知兩翻。</span>朝廷未暇致討，但羈縻之。豫章太守周敷獨先入朝，進號安西將軍，給鼓吹一部，賜以女妓、金帛，令還豫章。<span class="jiazhu">周敷先與周迪分據臨川，旣破熊曇朗，敷移據豫章。吹，尺瑞翻。妓，渠綺翻。</span>迪以敷素出己下，深不平之，乃陰與留異相結，遣其弟方興<span class="jiaozhusup">【章：十二行本「興」下有「將兵」二字；乙十一行本同；張校同，云無註本亦無。】</span>襲敷；敷與戰，破之。又遣其兄子伏甲船中，詐爲賈人，欲襲湓城。<span class="jiazhu">賈，音古。</span>未發，事覺，尋陽太守監江州事晉陵華皎遣兵逆擊之，盡獲其船仗。<span class="jiazhu">監，工銜翻。</span></p>
<p class="em2 strong">上以閩州刺史陳寶應之父爲光祿大夫，<span class="jiazhu">《五代志》：建安郡，陳置閩州。陳寶應父，羽。</span>子女皆受封爵，命宗正編入屬籍。而寶應以留異女爲妻，陰與異合。</p>
<p class="em2 strong">虞荔弟寄，流萬閩中，荔思之成疾，上爲荔徵之，寶應留不遣。寄嘗從容諷以逆順，<span class="jiazhu">爲，于僞翻。從，千容翻。</span>寶應輒引他語以亂之。寶應嘗使人讀《漢書》，臥而聽之，至蒯通說韓信曰：<span class="yinhao">「相君之背，貴不可言。」</span>蹶然起坐，曰：<span class="yinhao">「可謂智士！」</span>寄曰：<span class="yinhao">「通一說殺三士，何足稱智！<span class="jiazhu">班固曰：蒯通一說而喪三儁。應劭《註》云：謂烹酈生，敗田橫，驕韓信也。說，式芮翻。相，息亮翻。</span>豈若班彪《王命》，識所歸乎！」</span><span class="jiazhu">《王命論》見四十一卷漢光武建武五年。</span></p>
<p class="em2 strong">寄知寶應不可諫，恐禍及己，乃著居士服，<span class="jiazhu">著，陟略翻。</span>居東山寺，陽稱足疾。寶應使人燒其屋，寄安臥不動。親近將扶之出，寄曰：<span class="yinhao">「吾命有所懸，避將安往！」</span><span class="jiazhu">言託跡閩中，生死之命，懸於人手，無所避之也。</span>縱火者自救之。</p>
<p class="em2 strong"><span class="yinwen">8</span>乙卯，齊以任城王湝爲司徒。<span class="jiazhu">任，音壬。湝，戶皆翻。</span></p>
<p class="em2 strong"><span class="yinwen">9</span>齊揚州刺史行臺王琳數欲南侵，尙書盧潛以爲時事未可。上遣移書壽陽，欲與齊和親。潛以其書奏齊朝，仍上啓請且息兵。<span class="jiazhu">數，所角翻。上，時掌翻。朝，直遙翻。</span>齊主許之，遣散騎常侍崔瞻來聘，且歸南康愍王曇朗之喪。<span class="jiazhu">曇朗爲齊所殺，見一百六十六卷梁敬帝太平元年。</span>琳於是與潛有隙，更相表列。<span class="jiazhu">更，工衡翻。</span>齊主徵琳赴鄴，以潛爲揚州刺史，領行臺尙書。瞻，㥄之子也。<span class="jiazhu">高歡起兵於信都，崔㥄爲參佐。㥄，力膺翻。</span></p>
<p class="em2 strong"><span class="yinwen">10</span>梁末喪亂，鐵錢不行，<span class="jiazhu">梁普通中鑄鐵錢。喪，息浪翻。</span>民間私用鵝眼錢。甲子，改鑄五銖錢，一當鵝眼之十。<span class="jiazhu">《考異》曰：《隋志》在天嘉五年。今從《陳·帝紀》。</span></p>
<p class="em2 strong"><span class="yinwen">11</span>後梁主安於儉素，不好酒色，<span class="jiazhu">好，呼到翻。</span>雖多猜忌，而撫將士有恩。以封疆褊隘，邑居殘毀，干戈日用，鬱鬱不得志，疽發背而殂；<span class="jiazhu">年四十四。</span>葬平陵，諡曰宣皇帝，廟號中宗。太子巋卽皇帝位，<span class="jiazhu">巋，字仁遠，宣帝之第三子也。巋，音歸，又區胃翻。</span>改元天保；尊龔太后爲太皇太后，王后曰皇太后，母曹貴嬪爲皇太妃。<span class="jiazhu">嬪，毘賓翻。</span></p>
<p class="em2 strong"><span class="yinwen">12</span>二<span class="jiaozhusup">【章：十二行本「二」作「三」；乙十一行本同；張校同。】</span>月，丙子，安成王頊至建康，詔以爲中書監、中衞將軍。</p>
<p class="em2 strong">上謂杜杲曰：<span class="yinhao">「家弟今蒙禮遣，實周朝之惠；然魯山不返，亦恐未能及此。」</span><span class="jiazhu">言若不賂以魯山，亦恐未及遣安成王還也。朝，直遙翻；下同。</span>杲對曰：<span class="yinhao">「安成，長安一布衣耳，而陳之介弟也，<span class="jiazhu">介，大也。</span>其價豈止一城而已哉！本朝敦睦九族，恕己及物，上遵太祖遺旨，下思繼好之義，<span class="jiazhu">好，呼到翻。</span>是以遣之南歸。今乃云以尋常之土易骨肉之親，非使臣之所敢聞也。」</span><span class="jiazhu">使，疏吏翻。</span>上甚慙，曰：<span class="yinhao">「前言戲之耳。」</span>待杲之禮有加焉。</p>
<p class="em2 strong">頊妃柳氏及子叔寶猶在穰城，上復遣毛喜如周請之，<span class="jiazhu">頊，吁玉翻。復，扶又翻。</span>周人皆歸之。</p>
<p class="em2 strong"><span class="yinwen">13</span>丁丑，以安右將軍吳明徹爲江州刺史，督高州刺史黃法𣰋、<span class="jiazhu">𣰋，巨俱翻。</span>豫章太守<span class="jiazhu">守，式又翻。</span>周敷共討周迪。</p>
<p class="em2 strong"><span class="yinwen">14</span>甲申，大赦。</p>
<p class="em2 strong"><span class="yinwen">15</span>留異始謂臺軍必自錢塘上，旣而侯安都步由諸曁出永康，<span class="jiazhu">上，時掌翻。諸曁縣，自漢以來屬會稽郡。永康縣，吳赤烏八年，分上虞、烏傷立，屬東陽郡。自永康至東陽一百九里。</span>異大驚，奔桃枝嶺，於巖口豎栅以拒之。<span class="jiazhu">豎，而主翻。</span>安都爲流矢所中，血流至踝，<span class="jiazhu">中，竹仲翻。踝，胡瓦翻，足跟也。</span>乘轝指麾，容止不變。因其山勢，迮而爲堰，<span class="jiazhu">迮，側百翻，迫也。堰，於建翻。</span>會潦水漲滿，安都引船入堰，起樓艦與異城等，發拍碎其樓堞。<span class="jiazhu">潦，盧皓翻。艦，戶黯翻。堞，達協翻。</span>異與其子忠臣脫身奔晉安，依陳寶應。安都虜其妻及餘子，盡收鎧仗而還。<span class="jiazhu">鎧，可亥翻。還，從宣翻，又音如字。</span></p>
<p class="em2 strong">異黨向文政據新安，上以貞毅將軍程文季爲新安太守，<span class="jiazhu">梁置貞毅將軍，班第二十二，在五德將軍之下；陳制，擬官品第五。</span>帥精甲三百輕往攻之。文政戰敗，遂降。文季，靈洗之子也。<span class="jiazhu">陳氏建國，程靈洗、蕭摩訶等俱爲健將。帥，讀曰率。降，戶江翻。</span></p>
<p class="em2 strong"><span class="yinwen">16</span>夏，四月，辛丑，齊武明婁太后殂。齊主不改服，緋袍如故。未幾，<span class="jiazhu">未幾，言未幾時也。幾，居豈翻。</span>登三臺，置酒作樂，宮女進白袍，帝投諸臺下。散騎常侍和士開請止樂，帝怒，撾之。<span class="jiazhu">和士開長君之惡者也，自此益無所忌憚矣。</span></p>
<p class="em2 strong"><span class="yinwen">17</span>乙巳，齊遣使來聘。<span class="jiazhu">使，疏吏翻；下同。</span></p>
<p class="em2 strong"><span class="yinwen">18</span>齊青州上言河水清，齊主遣使祭之，改元河清。</p>
<p class="em2 strong"><span class="yinwen">19</span>先是，周之君<span class="jiaozhusup">【章：十二行本「君」作「羣」；乙十一行本同。】</span>臣受封爵者皆未給租賦。<span class="jiazhu">先，悉薦翻。</span>癸亥，始詔柱國等貴臣邑戶，聽寄食他縣。</p>
<p class="em2 strong"><span class="yinwen">20</span>五月，庚午，周大赦。</p>
<p class="em2 strong"><span class="yinwen">21</span>己丑，齊以右僕射斛律光爲尙書令。</p>
<p class="em2 strong"><span class="yinwen">22</span>壬辰，周以柱國楊忠爲大司空。六月，己亥，以柱國蜀國公尉遲迥爲大司馬。<span class="jiazhu">尉，紆勿翻。</span></p>
<p class="em2 strong"><span class="yinwen">23</span>秋，七月，己丑，納太子妃王氏，金紫光祿大夫周之女也。<span class="jiazhu">姚思廉《陳書》<span class="yinhao">「周」</span>作<span class="yinhao">「固」</span>。</span></p>
<p class="em2 strong"><span class="yinwen">24</span>齊平秦王歸彥至冀州，內不自安，欲待齊主如晉陽，乘虛入鄴。其郎中令呂思禮告之。<span class="jiazhu">此王國郎中令也。</span>詔大司馬段韶、司空婁叡討之。歸彥於南境置私驛，聞大軍將至，卽閉城拒守。長史宇文仲鸞等不從，皆殺之。歸彥自稱大丞相，有衆四萬。齊主以都官尙書封子繪，冀州人，祖父世爲本州刺史，得人心，<span class="jiazhu">子繪父隆之，祖回，皆爲冀州刺史。</span>使乘傳至信都，<span class="jiazhu">傳，張戀翻。</span>巡城，諭以禍福。吏民降者相繼，城中動靜，小大皆知之。<span class="jiazhu">降，戶江翻。</span></p>
<p class="em2 strong">歸彥登城大呼云：<span class="jiazhu">呼，火故翻。</span><span class="yinhao">「孝昭皇帝初崩，六軍百萬，悉在臣手，投身向鄴，奉迎陛下。當時不反，今日豈反邪！正恨高元海、畢義雲、高乾和誑惑聖上，疾忌忠良，但爲殺此三人，<span class="jiazhu">誑，居況翻。爲，于僞翻。</span>卽臨城自刎。」</span><span class="jiazhu">刎，扶粉翻。</span>旣而城破，單騎北走，至交津，獲之，<span class="jiazhu">《水經註》：衡漳水逕武邑郡南，又東逕武強縣北，又東北逕武隧縣故城南，白馬河注之。水上承呼沱，東逕樂鄕縣北，饒陽縣南，又東南逕武邑郡北，而東入衡漳水，謂之交津口。</span>鎖送鄴。乙未，載以露車，銜木面縛。<span class="jiazhu">李百藥《北齊書》，<span class="yinhao">「銜木」</span>作<span class="yinhao">「銜枚」</span>。</span>劉桃枝臨之以刃，擊鼓隨之，幷其子孫十五人皆棄市。命封子繪行冀州事。</p>
<p class="em2 strong">齊主知歸彥前譖清河王岳，<span class="jiazhu">事見一百六十六卷梁敬帝紹泰元年。</span>以歸彥家良賤百口賜岳家，贈岳太師。</p>
<p class="em2 strong">丁酉，以段韶爲太傅，婁叡爲司徒，平陽王淹爲太宰，斛律光爲司空，趙郡王叡爲尙書令，河間王孝琬爲左僕射。</p>
<p class="em2 strong"><span class="yinwen">25</span>癸亥，齊主如晉陽。</p>
<p class="em2 strong"><span class="yinwen">26</span>上遣使聘齊。</p>
<p class="em2 strong"><span class="yinwen">27</span>九月，戊辰朔，日有食之。</p>
<p class="em2 strong"><span class="yinwen">28</span>以侍中、都官尙書到仲舉爲尙書右僕射、丹楊尹。仲舉，漑之弟子也。<span class="jiazhu">到漑，彥之之曾孫，梁初以文學顯，以廉白稱。</span></p>
<p class="em2 strong"><span class="yinwen">29</span>吳明徹至臨川攻周迪，不能克。丁亥，詔安成王頊代之。<span class="jiazhu">《考異》曰：《陳書·帝紀》云：丁亥，迪請降，詔安成王諱督衆軍以招納之。今從《南史·迪傳》。</span></p>
<p class="em2 strong"><span class="yinwen">30</span>冬，十月，戊戌，詔以軍旅費廣，百姓空虛，凡供乘輿飲食衣服及宮中調度，悉從減削；<span class="jiazhu">乘，繩證翻。調，徒釣翻。</span>至於百司，宜亦思省約。</p>
<p class="em2 strong"><span class="yinwen">31</span>十一月，丁卯，周以趙國公招爲益州總管。</p>
<p class="em2 strong"><span class="yinwen">32</span>丁丑，齊遣兼散騎常侍封孝琰來聘。</p>
<p class="em2 strong"><span class="yinwen">33</span>十二月，丙辰，齊主還鄴。<span class="jiazhu">自晉陽還鄴。</span></p>
<p class="em2 strong">齊主逼通昭信李后，<span class="jiazhu">文宣李后，宮曰昭信。</span>曰：<span class="yinhao">「若不從我，我殺爾兒。」</span>后懼，從之。旣而有娠。太原王紹德至閤，不得見，<span class="jiazhu">見，賢遍翻。</span>慍曰：<span class="yinhao">「兒豈不知邪！姊腹大，故不見兒。」</span>后大慙，由是生女不舉。帝橫刀詬曰：<span class="jiazhu">詬，許候翻。</span><span class="yinhao">「殺我女，我何得不殺爾兒！」</span>對后以刀環築殺紹德。后大哭。帝愈怒，裸后，亂撾之。后號天不已，帝命盛以絹囊，<span class="jiazhu">號，戶刀翻。盛，時征翻。</span>流血淋漉，投諸渠水，良久乃蘇，犢車載送妙勝寺爲尼。<span class="jiazhu">武成之淫虐，文宣敎之也。是以《詩》貴正始。</span></p>
</div></body></html>