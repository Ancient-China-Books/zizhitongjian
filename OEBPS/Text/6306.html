<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>資治通鑑-卷第一百六十二・梁紀十八・高祖武皇帝十八</title><meta content="width=device-width" initial-scale="1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="梁紀十八">梁紀十八</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">屠維大荒落<span class="biaozhusup" data-rel="">（己巳）</span>，一年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高祖武皇帝十八">高祖武皇帝十八</span></span></h5>
<div class="yt" id="y549"><p class="strong" id="p1"><a class="gg-link" href="#p1" onclick="return changeColor(this);"></a><span class="section" id="title-3"><span data-head-description="高祖武皇帝十八" data-head-level="h4" data-head-title="太清三年">太清三年</span></span><span class="biaozhusup" data-rel="">（己巳、五四九年）</span></p></div>
<p class="em2 strong" id="p2"><a class="gg-link" href="#p2" onclick="return changeColor(this);"></a><span class="yinwen">1</span>春，正月，丁巳朔，柳仲禮自新亭徙營大桁。會大霧，韋粲軍迷失道，比及青塘，<span class="jiazhu">比，必利翻。</span>夜已過半，立栅未合，侯景望見之，亟帥銳卒攻粲。<span class="jiazhu">過，工禾翻。帥，讀曰率。</span>粲使軍主鄭逸逆擊之，命劉叔胤以舟師截其後，<span class="jiazhu">截其渡淮之路。</span>叔胤畏懦不敢進，逸遂敗。景乘勝入粲營，左右牽粲避賊，粲不動，叱子弟力戰，遂與子尼及三弟助、警、構、從弟昂皆戰死，<span class="jiazhu">從，才用翻。</span>親戚死者數百人。<span class="jiazhu">史言韋粲忠勇。</span>仲禮方食，投箸被甲，與其麾下百騎馳往救之，<span class="jiazhu">箸，竹助翻。被，皮義翻。騎，奇寄翻。</span>與景戰於青塘，大破之，斬首數百級，沈淮水死者千餘人。<span class="jiazhu">沈，持林翻。</span>仲禮矟將及景，<span class="jiazhu">矟，色角翻。</span>而賊將支伯仁自後斫仲禮中肩，馬陷于淖，<span class="jiazhu"><span class="yinhao">「支伯仁」</span>，當作<span class="yinhao">「支化仁」</span>。將，卽亮翻；下同。中，竹仲翻。淖，奴敎翻，泥也。</span>賊聚矟刺之，騎將郭山石救之，得免。仲禮被重瘡，會稽人惠臶允瘡斷血，<span class="jiazhu">刺，七亦翻。被，皮義翻。臶，徂悶翻。吮，徂兗翻。</span>故得不死。自是景不敢復濟南岸，<span class="jiazhu">復，扶又翻；下不復、綸復同。</span>仲禮亦氣索，<span class="jiazhu">索，蘇各翻。</span>不復言戰矣。</p>
<p class="em2 strong" id="p3"><a class="gg-link" href="#p3" onclick="return changeColor(this);"></a>邵陵王綸復收散卒，<span class="jiazhu">邵陵王綸敗走見上卷上年。</span>與東揚州刺史臨城公大連、新淦公大成等自東道並至；<span class="jiazhu">淦，古暗翻。</span>庚申，列營于桁南，亦推柳仲禮爲大都督。大連，大臨之弟也。</p>
<p class="em2 strong" id="p4"><a class="gg-link" href="#p4" onclick="return changeColor(this);"></a>朝野以侯景之禍共尤朱异，<span class="jiazhu">朝，直遙翻。</span>异慙憤發疾，庚申，卒。<span class="jiazhu"><span class="shu-ming">考異</span>曰：<span class="shu-ming">梁·帝紀</span>作<span class="yinhao">「乙丑」</span>。今從<span class="shu-ming">太清紀</span>、<span class="shu-ming">典略</span>。</span>故事：尙書官不以爲贈，上痛惜异，特贈尙書右僕射。</p>
<p class="em2 strong" id="p5"><a class="gg-link" href="#p5" onclick="return changeColor(this);"></a>甲子，湘東世子方等及王僧辯軍至。<span class="jiazhu"><span class="shu-ming">考異</span>曰：<span class="shu-ming">梁·帝紀</span>作<span class="yinhao">「戊辰」</span>。今從<span class="shu-ming">太清紀</span>。</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a><span class="yinwen">2</span>戊辰，封山侯正表以北徐州降東魏，東魏徐州刺史高歸彥遣兵赴之。歸彥，歡之族弟也。</p>
<p class="em2 strong" id="p7"><a class="gg-link" href="#p7" onclick="return changeColor(this);"></a><span class="yinwen">3</span>己巳，太子遷居永福省。<span class="jiazhu">永福省在禁中，自宋以來，太子居之，取其福國於有永也。</span>高州刺史李遷仕、<span class="jiazhu"><span class="shu-ming">五代志</span>：高涼郡，梁置高州。</span>天門太守樊文皎將援兵萬餘人至城下。臺城與援軍信命久絕，有羊車兒獻策，作紙鴟，<span class="jiazhu">紙鴟，卽紙鳶也，今俗謂之紙鷂。鴟，丑之翻。</span>繫以長繩，寫敕於內，放以從風，冀達衆軍，題云：<span class="yinhao">「得鴟送援軍，賞銀百兩。」</span>太子自出太極殿前乘西北風縱之，賊怪之，以爲厭勝，射而下之。<span class="jiazhu">厭，於協翻。射，而亦翻。</span>援軍募人能入城送啓者，鄱陽世子嗣左右李朗請先受鞭，詐爲得罪，叛投賊，因得入城，城中方知援兵四集，舉城鼓譟。上以朗爲直閤將軍，賜金遣之。朗緣鍾山之後，宵行晝伏，積日乃達。</p>
<p class="em2 strong" id="p8"><a class="gg-link" href="#p8" onclick="return changeColor(this);"></a>癸未，鄱陽世子嗣、永安侯確、莊鐵、羊鴉仁、柳敬禮、李遷仕、樊文皎將兵渡淮，攻東府前栅，焚之；侯景退。衆軍營於青溪之東，遷仕、文皎帥銳卒五千獨進<span class="jiazhu">帥，讀曰率。</span>深入，所向摧靡。至菰首橋東，<span class="jiazhu">橋在青溪上。菰，音孤。菰首，今人謂之茭白。</span>景將宋子仙伏兵擊之，<span class="jiazhu">將，卽亮翻；下同。</span>文皎戰死，遷仕遁還。敬禮，仲禮之弟也。</p>
<p class="em2 strong" id="p9"><a class="gg-link" href="#p9" onclick="return changeColor(this);"></a>仲禮神情傲狠，陵蔑諸將，邵陵王綸每日執鞭至門，亦移時弗見，<span class="jiazhu">凡部將見主帥，執鞭以爲禮。狠，戶墾翻。</span>由是與綸及臨城公大連深相仇怨。大連又與永安侯確有隙，<span class="jiazhu">永安，本漢彘縣，順帝陽嘉元年，更名永安，魏、晉屬平陽郡。江左僑立南河東郡，併僑立永安縣，屬荊州。註又見前。</span>諸軍互相猜阻，莫有戰心。援軍初至，建康士民扶老攜幼以候之，纔過淮，卽縱兵剽掠。<span class="jiazhu">剽，匹妙翻。</span>由是士民失望，賊中有謀應官軍者，聞之，亦止。<span class="jiazhu">史言臺城覆陷之由。</span></p>
<p class="em2 strong" id="p10"><a class="gg-link" href="#p10" onclick="return changeColor(this);"></a><span class="yinwen">4</span>王顯貴以壽陽降東魏。<span class="jiazhu">侯景命王顯貴守壽陽，見上卷上年。</span></p>
<p class="em2 strong" id="p11"><a class="gg-link" href="#p11" onclick="return changeColor(this);"></a><span class="yinwen">5</span>臨賀王記室吳郡顧野王起兵討侯景，二月，己丑，引兵來至。初，臺城之閉也，公卿以食爲念，男女貴賤並出負米，得四十萬斛，收諸府藏錢帛五十萬億，並聚德陽堂，<span class="jiazhu">藏，徂浪翻。</span>而不備薪芻、魚鹽。至是，壞尙書省爲薪。撤薦，剉以飼馬，薦盡，又食以飯。<span class="jiazhu">薦以藳秸爲之，所以藉寢。壞，音怪。飼、食，並祥吏翻。</span>軍士無膎，<span class="jiazhu">膎，戶皆翻，脯也，又肉食肴。</span>或煑鎧、熏鼠、捕雀而食之。<span class="jiazhu">鎧，可亥翻。</span>御甘露廚有乾苔，味酸鹹，分給戰士。<span class="jiazhu">釋氏謂營膳之所曰甘露廚。乾，音干。苔生於海，其形如髮，春二、三月間，海人採取之成片，納土窖中，出而曬之令乾，南人多食之。</span>軍人屠馬於殿省間，雜以人肉，食者必病。侯景衆亦飢，抄掠無所獲；<span class="jiazhu">抄，楚交翻。</span>東城有米，可支一年，<span class="jiazhu">東城，卽東府城。</span>援軍斷其路。<span class="jiazhu">斷，音短。</span>又聞荊州兵將至，景甚患之。王偉曰：<span class="yinhao">「今臺城不可猝拔，援兵日盛，吾軍乏食，若僞求和以緩其勢，東城之米，足支一年，因求和之際，運米入石頭，援軍必不得動，然後休士息馬，繕脩器械，伺其懈怠擊之，一舉可取也。」</span><span class="jiazhu">伺，相吏翻。</span>景從之，遣其將任約、于子悅至城下，拜表求和，乞復先鎭。<span class="jiazhu">將，卽亮翻。任，音壬。先鎭，謂壽陽時已降齊矣。</span>太子以城中窮困，白上，請許之。上怒曰：<span class="yinhao">「和不如死！」</span>太子固請曰：<span class="yinhao">「侯景圍逼已久，援軍相仗不戰，<span class="jiazhu">仗，除兩翻。</span>宜且許其和，更爲後圖。」</span>上遲回久之，乃曰：<span class="yinhao">「汝自圖之，勿令取笑千載。」</span>遂報許之。<span class="jiazhu">太子綱疑范桃棒之來降而信侯景之請和，何其昧也！載，子亥翻。</span>景乞割江右四州之地，<span class="jiazhu">江右四州：南豫、西豫、合州、光州。</span>幷求宣城王大器出送，然後濟江。中領軍傅岐固爭曰：<span class="yinhao">「豈有賊舉兵圍宮闕而更與之和乎！此特欲卻援軍耳。戎狄獸心，必不可信。且宣城嫡嗣之重，國命所繫，豈可爲質！」</span><span class="jiazhu">梁之智士唯傅岐一人而已。質，音致；下同。</span>上乃以大器之弟石城公大款爲侍中，出質於景。又敕諸軍不得復進，<span class="jiazhu">復，扶又翻。</span>下詔曰：<span class="yinhao">「善兵不戰，止戈爲武。可以景爲大丞相，都督江西四州諸軍事，豫州牧、河南王如故。」</span>己亥，設壇於西華門外，遣僕射王克、上甲侯韶、吏部郎蕭瑳<span class="jiazhu">韶，帝室也，封上甲侯。宋白曰：江州德安縣，本蒲塘場，晉建興初，始以爲郡，領尋陽、上甲、柴桑、九江等縣；義熙中，以尋陽入柴桑，上甲入彭澤。瑳，七何翻，又七可翻。</span>與于子悅、任約、王偉登壇共盟。太子詹事柳津出西華門，景出栅門，遙相對，更殺牲歃血爲盟。<span class="jiazhu">更，工衡翻。歃，色甲翻。</span>旣盟，而景長圍不解，專脩鎧仗，<span class="jiazhu">鎧，可亥翻。</span>託云<span class="yinhao">「無船，不得卽發」</span>，又云<span class="yinhao">「恐南軍見躡」</span>，<span class="jiazhu">援軍時皆屯秦淮南岸，故謂之南軍。</span>遣石城公還臺，求宣城王出送；邀求稍廣，了無去志。太子知其詐言，猶羈縻不絕。韶，懿之孫也。</p>
<p class="em2 strong" id="p12"><a class="gg-link" href="#p12" onclick="return changeColor(this);"></a>庚子，前南兗州刺史南康王會理、前青·冀二州刺史湘潭侯退、西昌侯世子彧衆合三萬，至于馬卬洲，<span class="jiazhu">馬卬洲，蓋卽今王家沙、老鸛觜一帶。<span class="shu-ming">考異</span>曰：<span class="shu-ming">梁·帝紀</span>作<span class="yinhao">「丁未」</span>。今從<span class="shu-ming">太清紀</span>、<span class="shu-ming">典略</span>。<span class="shu-ming">典略</span>云：<span class="yinhao">「至于琅邪。」</span>今從<span class="shu-ming">太清紀</span>、<span class="shu-ming">梁·帝紀</span>。按晉置琅邪郡於江乘蒲洲上，卽前所謂今王家沙地。</span>景慮其自白下而上，<span class="jiazhu">上，時掌翻。</span>啓云：<span class="yinhao">「請<span class="jiaozhusup">〔章：十二行本「請」下有「敕」字；乙十一行本同；孔本同；張校同。〕</span>北軍聚還南岸，<span class="jiazhu">以地望言之，馬卬洲在臺城之北，故云北軍。南岸，卽謂秦淮南岸。</span>不爾，妨臣濟江。」</span>太子卽勒會理自白下城移軍江潭苑。<span class="jiazhu"><span class="shu-ming">考異</span>曰：<span class="shu-ming">梁·帝紀</span>作<span class="yinhao">「蘭亭苑」</span>。今從<span class="shu-ming">太清紀</span>、<span class="shu-ming">典略</span>。</span>退，恢之子也。</p>
<p class="em2 strong" id="p13"><a class="gg-link" href="#p13" onclick="return changeColor(this);"></a>辛丑，以邵陵王綸爲司空，鄱陽王範爲征北將軍，柳仲禮爲侍中、尙書右僕射。景以于子悅、任約、傅士悊皆爲儀同三司，<span class="jiazhu">悊，與哲同。</span>夏侯譒爲豫州刺史，<span class="jiazhu">譒，補過翻。</span>董紹先爲東徐州刺史，徐思玉爲北徐州刺史，王偉爲散騎常侍。<span class="jiazhu">散，悉覽翻。騎，奇寄翻。</span>上以偉爲侍中。</p>
<p class="em2 strong" id="p14"><a class="gg-link" href="#p14" onclick="return changeColor(this);"></a>乙卯，景又啓曰：<span class="yinhao">「適有西岸信至，<span class="jiazhu">大江西岸，卽歷陽。</span>高澄已得壽陽、鍾離，臣今無所投足，求借廣陵幷譙州，俟得壽陽，卽奉還朝廷。」</span>又云：<span class="yinhao">「援軍旣在南岸，須於京口渡江。」</span>太子並答許之。</p>
<p class="em2 strong" id="p15"><a class="gg-link" href="#p15" onclick="return changeColor(this);"></a>癸卯，大赦。</p>
<p class="em2 strong" id="p16"><a class="gg-link" href="#p16" onclick="return changeColor(this);"></a>庚戌，景又啓曰：<span class="yinhao">「永安侯確、直閤趙威方頻隔栅見詬云：『天子自與汝盟，我終當破汝。』乞召侯及威方入，卽當引路。」</span><span class="jiazhu">言引兵就路還北。詬，古候翻，又許候翻。</span>上遣吏部尙書張綰召確，辛亥，以確爲廣州刺史，威方爲盱眙太守。<span class="jiazhu">盱眙，音吁怡。守，手又翻。</span>確累啓固辭，不入，上不許。確先遣威方入城，因欲南奔。<span class="jiazhu">確蓋欲南奔荊、江二鎭。</span>邵陵王綸泣謂確曰：<span class="yinhao">「圍城旣久，聖上憂危，臣子之情，切於湯火，故欲且盟而遣之，更申後計。成命已決，何得拒違！」</span>時臺使周石珍、東宮主書左法生在綸所，<span class="jiazhu">使，疏吏翻；下同。</span>確謂之曰：<span class="yinhao">「侯景雖云欲去而不解長圍，意可見也。今召僕入城，何益於事！」</span>石珍曰：<span class="yinhao">「敕旨如此，郎那得辭！」</span>確意尙堅，綸大怒，謂趙伯超曰：<span class="yinhao">「譙州爲我斬之！<span class="jiazhu">爲，于僞翻。</span>持其首去！」</span>伯超揮刃眄確<span class="jiazhu">眄，眠見翻，目斜視也。</span>曰：<span class="yinhao">「伯超識君侯，刀不識也。」</span>確乃流涕入城。<span class="jiazhu">景凡所請，上父子無不從，求以卻其攻，乃所以速其攻也。</span></p>
<p class="em2 strong" id="p17"><a class="gg-link" href="#p17" onclick="return changeColor(this);"></a>上常蔬食，及圍城日久，上廚蔬茹皆絕，乃食雞子。綸因使者蹔通，上雞子數百枚，<span class="jiazhu">上雞，時掌翻。</span>上手自料簡，<span class="jiazhu">料，音聊。</span>歔欷哽咽。<span class="jiazhu">歔，音虛。欷，許旣翻，又音希。哽，古杏翻。</span></p>
<p class="em2 strong" id="p18"><a class="gg-link" href="#p18" onclick="return changeColor(this);"></a>湘東王繹軍於郢州之武城，<span class="jiazhu"><span class="shu-ming">水經註</span>：武口水上通安陸之延頭，南至武城入大江，吳舊屯所在，荊州界盡此。蓋今之沙武口卽其地。</span>湘州刺史河東王譽軍於青草湖，<span class="jiazhu"><span class="shu-ming">水經註</span>：湘水自汨羅口西北逕壘石山，西北對青草湖。祝穆曰：青草湖，一名巴丘湖，北洞庭，南瀟湘，東納汨羅之水，自昔與洞庭並稱。按一湖之內，南名青草，北名洞庭，中有沙洲間之，所謂重湖也。</span>信州刺史桂陽王慥軍於西峽口，<span class="jiazhu"><span class="shu-ming">五代志</span>：巴東郡，梁置信州，唐之夔州也。<span class="shu-ming">水經註</span>：江水自巴東魚復縣東逕廣溪峽，斯乃三峽首也。峽中有瞿塘、黃龕二灘。慥，七到翻。</span>託云俟四方援兵，淹留不進。中記室參軍蕭賁，骨鯁士也，以繹不早下，心非之，嘗與繹雙六，食子未下，賁曰：<span class="yinhao">「殿下都無下意。」</span><span class="jiazhu">雙六，亦博之一名。<span class="shu-ming">續事始</span>云：陳思王製雙六局，置骰子二；唐末有葉子之戲，遂加至六。<span class="shu-ming">戰國策</span>曰：博之所以貴梟者，便則食，不便則止。可以食子而未下者，擬議其便否也。賁因其未下，借雙六以諷其不下救君父。</span>繹深銜之。及得上敕，繹欲旋師，賁曰：<span class="yinhao">「景以人臣舉兵向闕，今若放兵，未及渡江，童子能斬之矣，必不爲也。大王以十萬之衆，未見賊而退，柰何！」</span>繹不悅，未幾，因事殺之。<span class="jiazhu">幾，居豈翻。</span>慥，懿之孫也。</p>
<p class="em2 strong" id="p19"><a class="gg-link" href="#p19" onclick="return changeColor(this);"></a><span class="yinwen">6</span>東魏河內民四千餘家，以魏北徐州刺史司馬裔，其鄕里也，相帥歸之。<span class="jiazhu">帥，讀曰率；下同。</span>丞相泰欲封裔，裔固辭曰：<span class="yinhao">「士大夫遠歸皇化，裔豈能帥之！賣義士以求榮，非所願也。」</span><span class="jiazhu">據<span class="shu-ming">周書</span>，裔，司馬楚之之後。司馬氏本河內溫人，魏孝武西遷，裔始歸鄕里，於溫城起義，附西魏。與東魏交戰，頻有克獲，授河內郡守，尋加持節、平東將軍、北徐州刺史。帥，讀曰率。</span></p>
<p class="em2 strong" id="p20"><a class="gg-link" href="#p20" onclick="return changeColor(this);"></a><span class="yinwen">7</span>侯景運東府米入石頭，旣畢，王偉聞荊州軍退，<span class="jiazhu">謂湘東王繹旋師也。</span>援軍雖多，不相統壹，乃說景曰：<span class="yinhao">「王以人臣舉兵，圍守宮闕，逼辱妃主，殘穢宗廟，擢王之髮，不足數罪。<span class="jiazhu">用<span class="shu-ming">史記</span>須賈之言。擢，拔也。說，式芮翻。數，所具翻。</span>今日持此，欲安所容身乎！背盟而捷，自古多矣，<span class="jiazhu">背，蒲妹翻。</span>願且觀其變。」</span>臨賀王正德亦謂景曰：<span class="yinhao">「大功垂就，豈可棄去！」</span>景遂上啓，陳帝十失，且曰：<span class="yinhao">「臣方事睽違，所以冒陳讜直。<span class="jiazhu">讜，音黨。</span>陛下崇飾虛誕，惡聞實錄，<span class="jiazhu">上，時掌翻。惡，烏路翻。</span>以祅怪爲嘉禎，<span class="jiazhu">祅，於驕翻。禎，音貞，祥也。</span>以天譴爲無咎。敷演六藝，排擯前儒，王莽之法也。以鐵爲貨，輕重無常，公孫之制也。<span class="jiazhu">漢公孫述據蜀，用鐵錢。</span>爛羊鐫印，朝章鄙雜，更始、趙倫之化也。<span class="jiazhu">漢更始濫授官爵，長安爲之語曰：<span class="yinhao">「爛羊胃，騎都尉；爛羊頭，關內侯。」</span>晉趙王倫篡位，貂蟬盈坐，時人爲之語曰：<span class="yinhao">「貂不足，狗尾續。」</span>朝，直遙翻。更，工衡翻。</span>豫章以所天爲血讎，<span class="jiazhu">見一百五十卷普通六年。</span>邵陵以父存而冠布，<span class="jiazhu">事見同上。冠，古玩翻，又如字。</span>石虎之風也。<span class="jiazhu">石虎父子事見<span class="shu-ming">晉成帝紀</span>。</span>脩建浮圖，百度糜費，使四民飢餒，笮融、姚興之代也。」</span><span class="jiazhu">笮融事佛事見<span class="shu-ming">漢獻帝紀</span>。姚興事佛事見<span class="shu-ming">晉安帝紀</span>。笮，在各翻。</span>又言：<span class="yinhao">「建康宮室崇侈，陛下唯與主書參斷萬機，政以賄成，諸閹豪盛，衆僧殷實。皇太子珠玉是好，酒色是耽，<span class="jiazhu">斷，丁亂翻。好，呼到翻。</span>吐言止於輕薄，賦詠不出<span class="shu-ming">桑中</span>；<span class="jiazhu"><span class="shu-ming">桑中</span>，見<span class="shu-ming">詩·衞國風</span>，淫放之詩也。</span>邵陵所在殘破；湘東羣下貪縱；南康、定襄之屬，皆如沐猴而冠耳。<span class="jiazhu">南康王會理，帝子續之子，時鎭廣陵。定襄侯祗，南平王偉之子，時鎭淮陰。沐猴而冠，用<span class="shu-ming">漢書</span>語。</span>親爲孫姪，位則藩屛，<span class="jiazhu">屛，必郢翻。</span>臣至百日，誰肯勤王！此而靈長，未之有也。昔鬻拳兵諫，王卒改善，<span class="jiazhu"><span class="shu-ming">左傳</span>：鬻拳強諫楚子，楚子弗從，臨之以兵，懼而從之。卒，子恤翻。</span>今日之舉，復奚罪乎！<span class="jiazhu">復，扶又翻。</span>伏願陛下小懲大戒，<span class="jiazhu">引<span class="shu-ming">易·大傳</span>之言，指斥甚矣！</span>放讒納忠，使臣無再舉之憂，陛下無嬰城之辱，則萬姓幸甚！」</span></p>
<p class="em2 strong" id="p21"><a class="gg-link" href="#p21" onclick="return changeColor(this);"></a>上覽啓，且慙且怒。<span class="jiazhu">言皆指實而無如之何，有慙怒而已。</span>三月，丙辰朔，立壇於太極殿前，告天地，以景違盟，舉烽鼓譟。初，閉城之日，男女十餘萬，擐甲者二萬餘人；<span class="jiazhu"><span class="shu-ming">考異</span>曰：<span class="shu-ming">南史</span>作<span class="yinhao">「三萬」</span>。今從<span class="shu-ming">典略</span>。</span>被圍旣久，人多身腫氣急，<span class="jiazhu">氣急，上氣喘急也。被，皮義翻。</span>死者什八九，乘城者不滿四千人，率皆羸喘。橫尸滿路，不可瘞埋，<span class="jiazhu">羸，倫爲翻。喘，昌兗翻。瘞，於計翻。</span>爛汁滿溝。而衆心猶望外援。柳仲禮唯娶妓妾、置酒作樂，<span class="jiazhu">妓，渠綺翻。</span>諸將日往請戰，仲禮不許。安南侯駿說邵陵王綸曰：<span class="jiazhu">說，式芮翻。<span class="shu-ming">考異</span>曰：<span class="shu-ming">典略</span>云綸已下咸說柳仲禮如此。今從<span class="shu-ming">太清紀</span>。</span><span class="yinhao">「城危如此，而都督不救，若萬一不虞，殿下何顏自立於世！今宜分軍爲三道，出賊不意攻之，可以得志。」</span>綸不從。柳津登城謂仲禮曰：<span class="yinhao">「汝君父在難，<span class="jiazhu">難，乃旦翻。</span>不能竭力，百世之後，謂汝爲何！」</span>仲禮亦不以爲意。上問策於津，對曰：<span class="yinhao">「陛下有邵陵，臣有仲禮，不忠不孝，賊何由平！」</span><span class="jiazhu"><span class="shu-ming">考異</span>曰：<span class="shu-ming">典略</span>云：<span class="yinhao">「柳仲禮族兄暉謂仲禮曰：『天下事勢如此，何不自取富貴？』仲禮曰：『兄今若爲取之？』暉曰：『正當堅營不戰，使賊平臺城，囚天子，徐而縱兵，旣破之後，復挾天子令諸侯也。』仲禮納之。』」</span>按景旣克城，則人情皆去，援軍自散，仲禮安能帥以破景！仲禮閉壁不出，自爲重傷而懼耳，非用暉計也。今從<span class="shu-ming">太清紀</span>及<span class="shu-ming">南史</span>。<span class="shu-ming">太清紀</span>又云：<span class="yinhao">「景嘗登朱雀門樓，與之語。又遺以金，自是以後，閉壁不戰。」</span><span class="shu-ming">典略</span>云：<span class="yinhao">「景遺以金鐶，」</span>亦以近誣，今不取。</span></p>
<p class="em2 strong" id="p22"><a class="gg-link" href="#p22" onclick="return changeColor(this);"></a>戊午，南康王會理與羊鴉仁、趙伯超等進營於東府城北，約夜渡軍。旣而鴉仁等曉猶未至，景衆覺之，營未立，景使宋子仙擊之，趙伯超望風退走。<span class="jiazhu">寒山之敗，玄武湖側之敗及此時之敗，皆趙伯超爲之也。</span>會理等兵大敗，戰及溺死者五千人。<span class="jiazhu">溺，奴狄翻。</span>景積其首於闕下，以示城中。</p>
<p class="em2 strong" id="p23"><a class="gg-link" href="#p23" onclick="return changeColor(this);"></a>景又使于子悅求和，上使御史中丞沈浚至景所。景實無去志，謂浚曰：<span class="yinhao">「今天時方熱，軍未可動，乞且留京師立效。」</span>浚發憤責之，景不對，橫刀叱之。<span class="jiazhu">示將殺浚也。</span>浚曰：<span class="yinhao">「負恩忘義，違棄詛盟，<span class="jiazhu">詛，莊助翻。</span>固天地所不容！沈浚五十之年，常恐不得死所，何爲以死相懼邪！」</span>因徑去不顧。景以其忠直，捨之。</p>
<p class="em2 strong" id="p24"><a class="gg-link" href="#p24" onclick="return changeColor(this);"></a>於是景決石闕前水，<span class="jiazhu">石闕前水，景決玄武湖以灌城者也。</span>百道攻城，晝夜不息。邵陵世子堅屯太陽門，<span class="jiazhu">太陽門，臺城六門之一也。</span>終日蒱飲，<span class="jiazhu">蒱，音蒲。蒱飲，摴蒱且飲酒也。</span>不恤吏士，其書佐董勛、熊曇朗恨之。<span class="jiazhu">考之<span class="shu-ming">南史</span>，此熊曇朗非後來爲盜於豫章之熊曇朗也。<span class="shu-ming">南史·侯景傳</span>作<span class="yinhao">「白曇朗」</span>。曇，徒含翻。</span>丁卯，夜向曉，勛、曇朗於城西北樓引景衆登城，永安侯確力戰，不能卻，乃排闥入啓上云：<span class="yinhao">「城已陷。」</span>上安臥不動，曰：<span class="yinhao">「猶可一戰乎？」</span>對曰：<span class="yinhao">「不可。」</span>上歎曰：<span class="yinhao">「自我得之，自我失之，亦復何恨！」</span>因謂確曰：<span class="yinhao">「汝速去，語汝父：勿以二宮爲念。」</span>因使慰勞在外諸軍。<span class="jiazhu">復，扶又翻。語，牛倨翻。勞，力到翻。</span></p>
<p class="em2 strong" id="p25"><a class="gg-link" href="#p25" onclick="return changeColor(this);"></a>俄而景遣王偉入文德殿奉謁，上命褰簾開戶引偉入，偉拜呈景啓，稱：<span class="yinhao">「爲姦佞所蔽，領衆入朝，<span class="jiazhu">朝，直遙翻。</span>驚動聖躬，今詣闕待罪。」</span>上問：<span class="yinhao">「景何在？可召來。」</span>景入見於太極東堂，以甲士五百人自衞。景稽顙殿下，典儀引就三公榻。<span class="jiazhu">典儀，典朝儀者也。至唐猶有典儀之職，掌殿上贊唱之節及設殿庭服位之次。見，賢遍翻。稽，音啓。</span>上神色不變，問曰：<span class="yinhao">「卿在軍中日久，無乃爲勞！」</span>景不敢仰視，汗流被面。<span class="jiazhu">被，皮義翻。</span>又曰：<span class="yinhao">「卿何州人，而敢至此，妻子猶在北邪？」</span>景皆不能對。任約從旁代對曰：<span class="yinhao">「臣景妻子皆爲高氏所屠，唯以一身歸陛下。」</span><span class="jiazhu">自此以上，上問景，景猶慴伏。</span>上又問：<span class="yinhao">「初渡江有幾人？」</span>景曰：<span class="yinhao">「千人。」</span><span class="yinhao">「圍臺城幾人？」</span>曰：<span class="yinhao">「十萬。」</span><span class="yinhao">「今有幾人？」</span>曰：<span class="yinhao">「率土之內，莫非己有。」</span><span class="jiazhu">自此以上，景之辭氣悖矣。</span>上俛首不言。<span class="jiazhu">上辭窮勢屈，故俛首不言，嗚呼！</span></p>
<p class="em2 strong" id="p26"><a class="gg-link" href="#p26" onclick="return changeColor(this);"></a>景復至永福省見太子，太子亦無懼容。侍衞皆驚散，唯中庶子徐摛、<span class="jiazhu">太子中庶子，職如侍中。摛，丑知翻。</span>通事舍人陳郡殷不害側侍。<span class="jiazhu">東宮通事舍人，職如中書通事舍人。</span>摛謂景曰：<span class="yinhao">「侯王當以禮見，<span class="jiazhu">見，賢遍翻。</span>何得如此！」</span>景乃拜。<span class="jiazhu"><span class="shu-ming">荀子</span>曰：善敗者不亡。帝父子於此亦亡而不失其守者，悲夫！</span>太子與言，又不能對。</p>
<p class="em2 strong" id="p27"><a class="gg-link" href="#p27" onclick="return changeColor(this);"></a>景退，謂其廂公王僧貴曰：<span class="jiazhu">景之親貴隆重者號曰左右廂公。</span><span class="yinhao">「吾常跨鞍對陳，<span class="jiazhu">陳，讀曰陣。</span>矢刃交下，而意氣安緩，了無怖心；今見蕭公，使人自慴，<span class="jiazhu">怖，普布翻。慴，之涉翻。</span>豈非天威難犯！吾不可以再見之。」</span>於是悉撤兩宮侍衞，<span class="jiazhu">兩宮，謂上臺及東宮。</span>縱兵掠乘輿、服御、宮人皆盡。收朝士、王侯送永福省，<span class="jiazhu">乘，繩證翻。朝，直遙翻。</span>使王偉守武德殿，于子悅屯太極東堂。矯詔大赦，自加大都督中外諸軍、錄尙書事。<span class="jiazhu"><span class="shu-ming">考異</span>曰：<span class="shu-ming">梁·帝紀</span>無赦，加景官在庚午。今從<span class="shu-ming">太清紀</span>。</span></p>
<p class="em2 strong" id="p28"><a class="gg-link" href="#p28" onclick="return changeColor(this);"></a>建康士民逃難四出。<span class="jiazhu">難，乃旦翻。</span>太子洗馬蕭允<span class="jiazhu">洗，悉薦翻。</span>至京口，端居不行，曰：<span class="yinhao">「死生有命，如何可逃！禍之所來，皆生於利；茍不求利，禍從何生！」</span></p>
<p class="em2 strong" id="p29"><a class="gg-link" href="#p29" onclick="return changeColor(this);"></a>己巳，景遣石城公大款以詔命解外援軍。<span class="jiazhu"><span class="shu-ming">五代志</span>：宣城郡秋浦縣，舊曰石城。<span class="shu-ming">考異</span>曰：<span class="shu-ming">典略</span>在庚午，<span class="shu-ming">梁·帝紀</span>在辛未。今<span class="shu-ming">太清紀</span>。</span>柳仲禮召諸將議之，<span class="jiazhu">將，卽亮翻。</span>邵陵王綸曰：<span class="yinhao">「今日之命，委之將軍。」</span>仲禮熟視不對。裴之高、王僧辯曰：<span class="yinhao">「將軍擁衆百萬，致宮闕淪沒，正當悉力決戰，何所多言！」</span>仲禮竟無一言，諸軍乃隨方各散。<span class="jiazhu">言諸軍各隨所來之方散去也。</span>南兗州刺史臨成公大連、<span class="jiazhu">按姚思廉<span class="shu-ming">梁書</span>：大連封臨城縣公。自東揚州入援，臺城旣陷，復還會稽。參考<span class="shu-ming">通鑑</span>前後所書皆然。此誤以東揚州爲南兗州，當書<span class="yinhao">「南兗州刺史南康王會理、東揚州刺史臨城公大連」</span>。蓋傳寫逸<span class="yinhao">「南康王會理、東揚州刺史」</span>十字。</span>湘東世子方等、鄱陽世子嗣、北兗州刺史湘潭侯退、<span class="jiazhu">亦當書<span class="yinhao">「北兗州刺史定襄侯祗、前青·冀二州刺史湘潭侯退」</span>。<span class="shu-ming">五代志</span>：衡山郡有湘潭縣。</span>吳郡太守袁君正、晉陵太守陸經等各還本鎭。君正，昂之子也。<span class="jiazhu">帝平建康，袁昂以節義見褒，位至台司。</span>邵陵王綸奔會稽。<span class="jiazhu">會，工外翻。</span>仲禮及弟敬禮、羊鴉仁、王僧辯、趙伯超並開營降，<span class="jiazhu">降，戶江翻；下同。</span>軍士莫不歎憤。仲禮等入城，先拜景而後見上；<span class="jiazhu">見，賢遍翻；下見父同。</span>上不與言。仲禮見父津，津慟哭曰：<span class="yinhao">「汝非我子，何勞相見！」</span></p>
<p class="em2 strong" id="p30"><a class="gg-link" href="#p30" onclick="return changeColor(this);"></a>湘東王繹使全威將軍會稽王琳送米二十萬石以饋軍，至姑孰，聞臺城陷，沈米於江而還。<span class="jiazhu">沈，持林翻。</span></p>
<p class="em2 strong" id="p31"><a class="gg-link" href="#p31" onclick="return changeColor(this);"></a>景命燒臺內積尸，病篤未絕者<span class="jiazhu">未絕，謂猶有餘息者。</span>亦聚而焚之。</p>
<p class="em2 strong" id="p32"><a class="gg-link" href="#p32" onclick="return changeColor(this);"></a>庚午，詔征鎭牧守可復本任。留柳敬禮、羊鴉仁，而遣柳仲禮歸司州，王僧辯歸竟陵。<span class="jiazhu">王僧辯得歸竟陵，爲湘東王繹用之以平侯景張本。</span>初，臨賀王正德與景約，平城之日，不得全二宮。及城開，正德帥衆揮刀欲入，<span class="jiazhu">帥，讀曰率。</span>景先使其徒守門，故正德不果入。景更以正德爲侍中、大司馬，百官皆復舊職。正德入見上，<span class="jiazhu">更，工衡翻。見，賢遍翻。</span>拜且泣。上曰：<span class="yinhao">「『啜其泣矣，何嗟及矣！』」</span><span class="jiazhu"><span class="shu-ming">詩·中谷有蓷</span>之辭。啜，張劣翻。啜者，泣多而不止也，讀如輟。</span></p>
<p class="em2 strong" id="p33"><a class="gg-link" href="#p33" onclick="return changeColor(this);"></a>秦郡、陽平、盱眙三郡皆降景，<span class="jiazhu">沈約曰：晉武帝分扶風爲秦國，中原亂，其民南流，寄居堂邑。堂邑本爲縣，西漢屬臨淮郡，後漢屬廣陵國。晉惠帝永興元年，以臨淮淮陵立堂邑郡，安帝改堂邑爲秦郡。<span class="shu-ming">五代志</span>曰：江都郡六合縣，舊曰尉氏，置秦郡；又有安宜縣，梁置陽平郡。</span>景改陽平爲北滄州，改秦郡爲西兗州。</p>
<p class="em2 strong" id="p34"><a class="gg-link" href="#p34" onclick="return changeColor(this);"></a><span class="yinwen">8</span>東徐州刺史湛海珍、北青州刺史王奉伯<span class="jiazhu"><span class="shu-ming">五代志</span>：東海郡懷仁縣，梁置南、北二青州。下邳郡，梁置東徐州。<span class="shu-ming">考異</span>曰：<span class="yinhao">「北青州」</span>，<span class="shu-ming">典略</span>作<span class="yinhao">「南冀州」</span>。今從<span class="shu-ming">太清紀</span>。</span>並<span class="jiaozhusup">〔章：十二行本「並」上有「淮陽太守王瑜」六字；乙十一行本同；孔本同；張校同；退齋校同。〕</span>以地降東魏。青州刺史明少遐、山陽太守蕭鄰棄城走，<span class="jiazhu"><span class="shu-ming">五代志</span>：海州懷仁縣，梁置南、北二青州。江都郡山陽縣，舊置山陽郡。<span class="shu-ming">考異</span>曰：<span class="shu-ming">梁·帝紀</span>在四月。今從<span class="shu-ming">太清紀</span>。</span>東魏據其地。</p>
<p class="em2 strong" id="p35"><a class="gg-link" href="#p35" onclick="return changeColor(this);"></a><span class="yinwen">9</span>侯景以儀同三司蕭邕爲南徐州刺史，代西昌侯淵藻鎭京口。又遣其將徐相攻晉陵，<span class="jiazhu">將，卽亮翻。</span>陸經以郡降之。</p>
<p class="em2 strong" id="p36"><a class="gg-link" href="#p36" onclick="return changeColor(this);"></a><span class="yinwen">10</span>初，上以河東王譽爲湘州刺史，徙湘州刺史張纘爲雍州刺史，代岳陽王詧，纘恃其才望，輕譽少年，迎候有闕。譽至，檢括州府付度事，<span class="jiazhu">付度者，前刺史以州府之若事若物付度後刺史。雍，於用翻。少，詩照翻。</span>留纘不遣；聞侯景作亂，頗陵蹙纘。纘恐爲所害，輕舟夜遁，將之雍部，復慮詧拒之。<span class="jiazhu">復，扶又翻。</span>纘與湘東王繹有舊，欲因之以殺譽兄弟，乃如江陵。及臺城陷，諸王各還州鎭，譽自湖口歸湘州。<span class="jiazhu">洞庭、青草共爲一湖。湖口在巴陵。</span>桂陽王慥以荊州督府<span class="jiazhu">湘東王繹以荊州刺史都督荊、雍等九州，慥、譽、詧皆其屬也。</span>留軍江陵，欲待繹至拜謁，乃還信州。纘遺繹書曰：<span class="yinhao">「河東戴檣上水，欲襲江陵，<span class="jiazhu">檣，船上桅竿也，所以掛帆，帆汎風則船行。自洞庭至江陵，泝江而上，故曰上水。遺，于季翻。上，時掌翻。</span>岳陽在雍，共謀不逞。」</span>江陵遊軍主朱榮<span class="jiazhu">遊軍主，領遊軍之將也。</span>亦遣使告繹云：<span class="yinhao">「桂陽留此，欲應譽、詧。」</span><span class="jiazhu">使，疏吏翻。</span>繹懼，鑿船，沈米，斬纜，<span class="jiazhu">沈，持林翻。纜，盧闞翻，維舟索也。</span>自蠻中步道馳歸江陵，囚慥，殺之。<span class="jiazhu">繹與譽、詧自此隙矣。</span></p>
<p class="em2 strong" id="p37"><a class="gg-link" href="#p37" onclick="return changeColor(this);"></a>侯景以前臨江太守董紹先爲江北行臺，<span class="jiazhu"><span class="shu-ming">五代志</span>：歷陽郡烏江縣，梁置臨江郡。董紹先降侯景，見上卷上年。</span>使齎上手敕，召南兗州刺史南康王會理。壬午，紹先至廣陵，衆不滿二百，皆積日飢疲，會理士馬甚盛，僚佐說會理曰：<span class="jiazhu">說，式芮翻。</span><span class="yinhao">「景已陷京邑，欲先除諸藩，然後篡位。若四方拒絕，立當潰敗，柰何委全州之地以資寇手！不如殺紹先，發兵固守，與魏連和，以待其變。」</span>會理素懦，卽以城授之。紹先旣入，衆莫敢動。會理弟通理請先還建康，謂其姊曰：<span class="yinhao">「事旣如此，豈可闔家受斃！前途亦思立效，但未知天命如何耳。」</span>紹先悉收廣陵文武部曲、鎧仗、金帛，<span class="jiazhu">鎧，可亥翻。</span>遣會理單馬還建康。<span class="jiazhu">爲會理兄弟謀誅王偉不克而死張本。</span></p>
<p class="em2 strong" id="p38"><a class="gg-link" href="#p38" onclick="return changeColor(this);"></a><span class="yinwen">11</span>湘潭侯退與北兗州刺史定襄侯祗出奔東魏。侯景以蕭弄璋爲北兗州，州民發兵拒之；景遣直閤將軍羊海將兵助之，海以其衆降東魏，<span class="jiazhu">將，卽亮翻；下同。降，戶江翻。</span>東魏遂據淮陰。祗，偉之子也。</p>
<p class="em2 strong" id="p39"><a class="gg-link" href="#p39" onclick="return changeColor(this);"></a><span class="yinwen">12</span>癸未，侯景遣于子悅等將羸兵數百東略吳郡。<span class="jiazhu">羸，倫爲翻。</span>新城戍主戴僧逷有精甲五千，<span class="jiazhu">沈約曰：浙江西南，名曰相溪，吳立爲新城縣，屬吳郡。今杭州新城縣卽其地。逷，他歷翻。</span>說太守袁君正曰：<span class="jiazhu">說，式芮翻。</span><span class="yinhao">「賊今乏食，臺中所得，不支一旬，若閉關拒守，立可餓死。」</span>土豪陸映公恐不能勝而資產被掠，皆勸君正迎之。<span class="jiazhu">被，皮義翻。</span>君正素怯，載米及牛酒郊迎。子悅執君正，掠奪財物、子女，東人皆立堡拒之。景又以任約爲南道行臺，鎭姑孰。<span class="jiazhu">任，音壬。</span></p>
<p class="em2 strong" id="p40"><a class="gg-link" href="#p40" onclick="return changeColor(this);"></a><span class="yinwen">13</span>夏，四月，湘東世子方等至江陵，湘東王繹始知臺城不守，命於江陵四旁七里樹木爲栅，掘塹三重而守之。<span class="jiazhu">塹，七豔翻。重，直龍翻。</span></p>
<p class="em2 strong" id="p41"><a class="gg-link" href="#p41" onclick="return changeColor(this);"></a><span class="yinwen">14</span>東魏高岳等攻魏潁川，不克。大將軍澄益兵助之，道路相繼，踰年猶不下。<span class="jiazhu">去年四月，高岳等攻潁川。</span>山鹿忠武公劉豐生建策，堰洧水以灌之，<span class="jiazhu"><span class="shu-ming">五代志</span>：朔方郡長澤縣，後魏置闡熙郡及山鹿縣。<span class="shu-ming">水經</span>：洧水出河密縣西南馬領山，東南過長社縣北。堰，於扇翻。</span>城多崩頹，岳悉衆分休迭進。<span class="jiazhu">言分兵爲十數部，甲休則乙進，乙休則丙進，丙休則丁進，至於癸休，則甲復進矣；攻者得番休而應者不勝其勞也。</span>王思政身當矢石，與士卒同勞苦，城中泉涌，懸釜而炊。太師泰遣大將軍趙貴督東南諸州兵救之，自長社以北，皆爲陂澤，兵至穰，<span class="jiazhu">穰，卽穰城。</span>不得前。東魏使善射者乘大艦臨城射之，<span class="jiazhu">艦，戶黯翻。射之，而亦翻；下射殺同。</span>城垂陷；燕郡景惠公慕容紹宗與劉豐生臨堰視之，<span class="jiazhu">燕，因肩翻。</span>見東北塵起，同入艦坐避之。俄而暴風至，遠近晦冥，纜斷，飄船徑向城；<span class="jiazhu">纜，盧瞰翻。</span>城上人以長鉤牽船，弓弩亂發，紹宗赴水溺死，<span class="jiazhu">溺，奴狄翻。</span>豐生游上，向土山，<span class="jiazhu">浮水而行曰游。上，時掌翻。</span>城上人射殺之。</p>
<p class="em2 strong" id="p42"><a class="gg-link" href="#p42" onclick="return changeColor(this);"></a><span class="yinwen">15</span>甲辰，東魏進大將軍勃海王澄位相國，封齊王，加殊禮。<span class="jiazhu">時令澄贊拜不名，入朝不趨，劍履上殿。</span>丁未，澄入朝于鄴，固辭；不許。澄召將佐密議之，皆勸澄宜膺朝命；<span class="jiazhu">朝，直遙翻。</span>獨散騎常侍陳元康以爲未可，澄由是嫌之，崔暹乃薦陸元規爲大行臺郎以分元康之權。</p>
<p class="em2 strong" id="p43"><a class="gg-link" href="#p43" onclick="return changeColor(this);"></a><span class="yinwen">16</span>湘東王繹之入援也，令所督諸州皆發兵，雍州刺史岳陽王詧遣府司馬劉方貴將兵出漢口；<span class="jiazhu">雍，於用翻。將，卽亮翻；下同。</span>繹召詧使自行，詧不從。方貴潛與繹相知，謀襲襄陽，未發；會詧以他事召方貴，方貴以爲謀泄，遂據樊城拒命，詧遣軍攻之。繹厚資遣張纘使赴鎭，纘至大堤，<span class="jiazhu">沈約<span class="shu-ming">志</span>：華山郡治大隄。<span class="shu-ming">五代志</span>：襄陽郡漢南縣，宋置華山郡；唐併漢南入宜城縣。<span class="shu-ming">九域志</span>：宜城在襄州南九十里。曾鞏曰：宋武帝築宜城之大隄爲城，今縣治是也。</span>詧已拔樊城，斬方貴。纘至襄陽，詧推遷未去，但以城西白馬寺處之；<span class="jiazhu">處，昌呂翻。</span>詧猶總軍府之政，聞臺城陷，遂不受代。助防杜岸紿纘曰：<span class="yinhao">「觀岳陽勢不容使君，不如且往西山以避禍。」</span><span class="jiazhu">西山，謂萬山以西，中廬縣諸山也。紿，待亥翻。</span>岸旣襄陽豪族，兄弟九人，皆以驍勇著名。<span class="jiazhu">杜氏兄弟，嵩、岑、嶷、岌、巘、岸、崱、嵷、幼安，凡九人。驍，堅堯翻。</span>纘乃與岸結盟，著婦人衣，<span class="jiazhu">著，陟略翻。</span>乘青布輿，逃入西山。詧使岸將兵追擒之，纘乞爲沙門，更名法纘，詧許之。<span class="jiazhu">張纘間構譽、詧兄弟於湘東，凶于而身，害于而國。更，工衡翻。</span></p>
<p class="em2 strong" id="p44"><a class="gg-link" href="#p44" onclick="return changeColor(this);"></a><span class="yinwen">17</span>荊州長史王沖等上牋於湘東王繹，請以太尉、都督中外諸軍事承制主盟；<span class="jiazhu">主盟者，主諸藩之盟。</span>繹不許。丙辰，又請以司空主盟；亦不許。</p>
<p class="em2 strong" id="p45"><a class="gg-link" href="#p45" onclick="return changeColor(this);"></a><span class="yinwen">18</span>上雖外爲侯景所制，而內甚不平。景欲以宋子仙爲司空，上曰：<span class="yinhao">「調和陰陽，安用此物！」</span><span class="jiazhu">三公燮理陰陽，言宋子仙非其人也。</span>景又請以其黨二人爲便殿主帥，<span class="jiazhu">梁禁中諸殿皆有主帥。杜佑曰：凡言便殿者，皆非正大之處。又曰：便殿，寢側之別殿。帥，所類翻。</span>上不許。景不能強，<span class="jiazhu">強，其兩翻。</span>心甚憚之。太子入，泣諫，上曰：<span class="yinhao">「誰令汝來！若社稷有靈，猶當克復；如其不然，何事流涕！」</span>景使其軍士入直省中，或驅驢馬，帶弓刀，出入宮庭，上怪而問之，直閤將軍周石珍對曰：<span class="yinhao">「侯丞相甲士。」</span>上大怒，叱石珍曰：<span class="yinhao">「是侯景，何謂丞相！」</span>左右皆懼。是後上所求多不遂志，飲膳亦爲所裁節，憂憤成疾。太子以幼子大圜屬湘東王繹，<span class="jiazhu">屬，之欲翻，託也。</span>幷剪爪髮以寄之。五月，丙辰，上臥淨居殿，口苦，索蜜不得，<span class="jiazhu">索，山客翻。</span>再曰<span class="yinhao">「荷！荷！」</span><span class="jiazhu">荷，下可翻。</span>遂殂。年八十六。景祕不發喪，遷殯於昭陽殿，<span class="jiazhu">侯景時居昭陽殿。</span>迎太子於永福省，使如常入朝。<span class="jiazhu">朝，直遙翻。</span>王偉、陳慶皆侍太子，太子嗚咽流涕，不敢泄聲，殿外文武皆莫之知。</p>
<p class="em2 strong" id="p46"><a class="gg-link" href="#p46" onclick="return changeColor(this);"></a><span class="yinwen">19</span>東魏高岳旣失慕容紹宗等，志氣沮喪，不敢復逼長社城。<span class="jiazhu">杜佑曰：許州長葛縣故長社城，王思政所守也。沮，在呂翻。喪，息浪翻。復，扶又翻。</span>陳元康言於大將軍澄曰：<span class="yinhao">「王自輔政以來，未有殊功，雖破侯景，本非外賊。<span class="jiazhu">太清元年，高澄輔政，次年破侯景。</span>今潁川垂陷，願王自以爲功。」</span>澄從之。戊寅，自將步騎十萬攻長社，<span class="jiazhu">將，卽亮翻。騎，奇寄翻。</span>親臨作堰，堰三決，澄怒，推負土者及囊幷塞之。<span class="jiazhu">推，吐雷翻。塞，悉則翻。</span></p>
<p class="em2 strong" id="p47"><a class="gg-link" href="#p47" onclick="return changeColor(this);"></a><span class="yinwen">20</span>辛巳，發高祖喪，<span class="jiazhu">帝殂二十六日而後發喪。</span>升梓宮於太極殿。是日，太子卽皇帝位，大赦，侯景出屯朝堂，分兵守衞。<span class="jiazhu">景自昭陽殿出屯朝堂。朝堂，蓋在太極殿左右。朝，直遙翻。</span></p>
<p class="em2 strong" id="p48"><a class="gg-link" href="#p48" onclick="return changeColor(this);"></a><span class="yinwen">21</span>壬午，詔北人在南爲奴婢者，皆免之，所免萬計；景或更加超擢，冀收其力。</p>
<p class="em2 strong" id="p49"><a class="gg-link" href="#p49" onclick="return changeColor(this);"></a>高祖之末，建康士民服食、器用，爭尙豪華，糧無半年之儲，常資四方委輸。<span class="jiazhu">毛晃曰：漢有三輔委輸官，掌委輸者也。凡以物送之曰輸，則音平聲；指所送之物曰輸，則音去聲。委輸之委，亦音去聲。</span>自景作亂，道路斷絕，數月之間，人至相食，猶不免餓死，存者百無一二。<span class="jiazhu"><span class="shu-ming">金陵記</span>曰：梁都之時，戶二十八萬。西石頭城，東至倪塘，南至石子岡，北過蔣山，南北各四十里。侯景之亂至于陳時，中外人物不迨宋、齊之半。</span>貴戚、豪放皆自出採稆，<span class="jiazhu">稆，音呂。禾不因播種而生曰稆。</span>塡委溝壑，不可勝紀。<span class="jiazhu">勝，音升。</span></p>
<p class="em2 strong" id="p50"><a class="gg-link" href="#p50" onclick="return changeColor(this);"></a>癸未，景遣儀同三司來亮入宛陵，<span class="jiazhu">宛陵縣，漢屬丹楊郡，晉分爲宣城郡治所。<span class="shu-ming">五代志</span>：宣城郡治宣城縣，舊曰宛陵。</span>宣城太守楊白華誘而斬之。甲申，景遣其將李賢明攻之，不克。<span class="jiazhu">華，讀曰花。誘，音酉。將，卽亮翻；下同。<span class="shu-ming">考異</span>曰：<span class="shu-ming">典略</span>在四月。今從<span class="shu-ming">太清紀</span>。</span>景又遣中軍侯子鑒入吳郡，<span class="jiazhu">中軍，中軍都督也。</span>以廂公蘇單于爲吳郡太守，<span class="jiazhu">單，音蟬。</span>遣儀同宋子仙等將兵東屯錢塘，新城戍主戴僧逷拒<span class="jiaozhusup">〔章：十二行本「拒」上有「據縣」二字；乙十一行本同；孔本同；退齋校同。〕</span>之。御史中丞沈浚避難東歸，<span class="jiazhu">難，乃旦翻。</span>至吳興，太守張嵊與之合謀，舉兵討景。嵊，稷之子也。<span class="jiazhu">嵊，石證翻。張稷弒齊東昏侯，後死於鬱洲。</span>東揚州刺史臨城公大連，亦據州不受景命。<span class="jiazhu"><span class="shu-ming">五代志</span>：會稽郡，梁置東揚州。</span>景號令所行，唯吳郡以西、南陵以北而已。</p>
<p class="em2 strong" id="p51"><a class="gg-link" href="#p51" onclick="return changeColor(this);"></a><span class="yinwen">22</span>魏詔：<span class="yinhao">「太和中代人改姓者皆復其舊。」</span><span class="jiazhu">改姓，見一百四十卷齊明帝建武三年。</span></p>
<p class="em2 strong" id="p52"><a class="gg-link" href="#p52" onclick="return changeColor(this);"></a><span class="yinwen">23</span>六月，丙戌，以南康王會理爲侍中、司空。<span class="jiazhu"><span class="shu-ming">考異</span>曰：<span class="shu-ming">梁紀</span>作<span class="yinhao">「戊戌」</span>。今從<span class="shu-ming">太清紀</span>。</span></p>
<p class="em2 strong" id="p53"><a class="gg-link" href="#p53" onclick="return changeColor(this);"></a><span class="yinwen">24</span>丁亥，立宣城王大器爲皇太子。<span class="jiazhu"><span class="shu-ming">考異</span>曰：<span class="shu-ming">太清紀</span>云<span class="yinhao">「七日」</span>。今從<span class="shu-ming">梁·帝紀</span>及<span class="shu-ming">典略</span>。</span></p>
<p class="em2 strong" id="p54"><a class="gg-link" href="#p54" onclick="return changeColor(this);"></a><span class="yinwen">25</span>初，侯景將使太常卿南陽劉之遴授臨賀王正德璽綬，之遴剃髮僧服而逃之。<span class="jiazhu">遴，良刃翻。璽，斯氏翻。綬，音受。剃，他計翻。</span>之遴博學能文，嘗爲湘東王繹長史；將歸江陵，繹素嫉其才，己丑，之遴至夏口，繹密送藥殺之，<span class="jiazhu">夏，戶雅翻。</span>而自爲誌銘，厚其賻贈。<span class="jiazhu">賻，音附。</span></p>
<p class="em2 strong" id="p55"><a class="gg-link" href="#p55" onclick="return changeColor(this);"></a><span class="yinwen">26</span>壬辰，封皇子大心爲尋陽王，大款爲江陵王，大臨爲南海王，大連爲南郡王，大春爲安陸王，大成爲山陽王，大封爲宜都王。<span class="jiazhu"><span class="shu-ming">考異</span>曰：<span class="shu-ming">太清紀</span>、<span class="shu-ming">典略</span>並與立太子同日。今從<span class="shu-ming">梁·帝紀</span>。</span></p>
<p class="em2 strong" id="p56"><a class="gg-link" href="#p56" onclick="return changeColor(this);"></a><span class="yinwen">27</span>長社城中無鹽，人病攣腫，<span class="jiazhu">攣，呂緣翻。</span>死者什八九。大風從西北起，吹水入城，城壞。東魏大將軍澄令城中曰：<span class="yinhao">「有能生致王大將軍者封侯；若大將軍身有損傷，親近左右皆斬。」</span><span class="jiazhu">太清元年，西魏授王思政大將軍，故以稱之。</span>王思政帥衆據土山，<span class="jiazhu">東魏築土山以攻潁川，思政奪而據之。帥，讀曰率。</span>告之曰：<span class="yinhao">「吾力屈計窮，唯當以死謝國。」</span>因仰天大哭，西向再拜，欲自刎，<span class="jiazhu">刎，扶粉翻。</span>都督駱訓曰：<span class="yinhao">「公常語訓等：<span class="jiazhu">語，牛倨翻。</span>『汝齎我頭出降，<span class="jiazhu">降，戶江翻。</span>非但得富貴，亦完一城人。』今高相旣有此令，<span class="jiazhu">相，息亮翻。</span>公獨不哀士卒之死乎！」</span>衆共執之，不得引決。澄遣通直散騎趙彥深就土山遺以白羽扇，<span class="jiazhu">遺，于季翻。</span>執手申意，牽之以下。澄不令拜，延而禮之。思政初入潁川，將士八千人，<span class="jiazhu">將，卽亮翻；下同。</span>及城陷，纔三千人，卒無叛者。<span class="jiazhu">卒，子恤翻。</span>澄悉散配其將卒於遠方，改潁州爲鄭州，<span class="jiazhu">按魏收<span class="shu-ming">志</span>：潁州本治長社，旣改鄭州，徙治潁陰城，領許昌、潁川、陽翟郡。</span>禮遇思政甚重。西閤祭酒盧潛曰：<span class="jiazhu">後齊之制，三師、二大、三公，各置東西閤祭酒。二大，大司馬、大將軍也。</span><span class="yinhao">「思政不能死節，何足可重！」</span>澄謂左右曰：<span class="yinhao">「我有盧潛，乃是更得一王思政。」</span>潛，度世之曾孫也。<span class="jiazhu">盧度世，事魏太武帝。</span></p>
<p class="em2 strong" id="p57"><a class="gg-link" href="#p57" onclick="return changeColor(this);"></a>初，思政屯襄城，欲以長社爲行臺治所，遣使者魏仲啓陳於太師泰，<span class="jiazhu">使，疏吏翻。</span>幷致書於淅州刺史崔猷。<span class="jiazhu">魏收<span class="shu-ming">志</span>：淅州領脩陽、朱陽、朱陽、南上洛、淅陽、固郡。<span class="shu-ming">五代志</span>：淅陽郡，西魏置淅州。<span class="shu-ming">唐志</span>：鄧州內鄕縣本淅陽郡治。</span>猷復書曰：<span class="yinhao">「襄城控帶京、洛，寔當今之要地，如有動靜，易相應接。潁川旣鄰寇境，又無山川之固，賊若潛來，徑至城下。莫若頓兵襄城，爲行臺之所；潁川置州，遣良將鎭守，則表裏膠固，人心易安，<span class="jiazhu">將，卽亮翻。易，弋豉翻。</span>縱有不虞，豈能爲患！」</span>仲見泰，具以啓聞。<span class="jiazhu">具以思政所請，崔猷所報，二者皆啓聞也。</span>泰令依猷策。思政固請，且約：<span class="yinhao">「賊水攻期年、<span class="jiazhu">期，讀曰朞。</span>陸攻三年之內，朝廷不煩赴救。」</span>泰乃許之。及長社不守，泰深悔之。猷，孝芬之子也。<span class="jiazhu">崔孝芬爲高歡所殺，子猷入關，事見一百五十六卷中大通六年。</span></p>
<p class="em2 strong" id="p58"><a class="gg-link" href="#p58" onclick="return changeColor(this);"></a>侯景之南叛也，<span class="jiazhu">事見一百六十卷元年。</span>丞相泰恐東魏復取景所部地，<span class="jiazhu">復，扶又翻。</span>使諸將分守諸城。及潁川陷，泰以諸城道路阻絕，皆令拔軍還。<span class="jiazhu">史言宇文泰不求廣地之名而審計利害之實。</span></p>
<p class="em2 strong" id="p59"><a class="gg-link" href="#p59" onclick="return changeColor(this);"></a><span class="yinwen">28</span>上甲侯韶自建康出奔江陵，稱受高祖密詔徵兵，<span class="jiazhu"><span class="shu-ming">考異</span>曰：<span class="shu-ming">梁·帝紀</span>在五月。今從<span class="shu-ming">太清紀</span>。</span>以湘東王繹爲侍中、假黃鉞、大都督中外諸軍事、司徒、承制，自餘藩鎭並加位號。</p>
<p class="em2 strong" id="p60"><a class="gg-link" href="#p60" onclick="return changeColor(this);"></a><span class="yinwen">29</span>宋子仙圍戴僧逷，不克。丙午，吳盜陸緝等<span class="jiazhu"><span class="shu-ming">考異</span>曰：<span class="shu-ming">典略</span>作<span class="yinhao">「戊子」</span>、<span class="yinhao">「陸黯」</span>。今從<span class="shu-ming">太清紀</span>、<span class="shu-ming">南史</span>。</span>起兵襲吳郡，殺蘇單于，推前淮南太守文成侯寧爲主。</p>
<p class="em2 strong" id="p61"><a class="gg-link" href="#p61" onclick="return changeColor(this);"></a><span class="yinwen">30</span>臨賀王正德怨侯景賣己，密書召鄱陽王範，使以兵入；景遮得其書，癸丑，縊殺正德。<span class="jiazhu">縊，於賜翻，又於計翻。<span class="shu-ming">考異</span>曰：<span class="shu-ming">典略</span>：<span class="yinhao">「五月，正德死。」</span>今從<span class="shu-ming">太清紀</span>、<span class="shu-ming">南史</span>。</span>景以儀同三司郭元建爲尙書僕射、北道行臺、總江北諸軍事，鎭新泰；<span class="jiazhu">舊置秦郡於六合。新秦卽秦郡也。簡文帝之廢也，元建自秦郡馳還諫景，此可證也。</span>封元羅等諸元十餘人皆爲王。<span class="jiazhu"><span class="shu-ming">考異</span>曰：<span class="shu-ming">太清紀</span>在八月二十八日。今從<span class="shu-ming">典略</span>。</span>景愛永安侯確之勇，常寘左右。邵陵王綸潛遣人呼之，確曰：<span class="yinhao">「景輕佻，<span class="jiazhu">佻，吐彫翻。</span>一夫力耳，我欲手刃之，正恨未得其便，卿還啓家王，勿以確爲念。」</span>景與確遊鍾山，引弓射鳥，因欲射景，<span class="jiazhu">射，而亦翻。</span>弦斷，不發，景覺而殺之。<span class="jiazhu"><span class="shu-ming">考異</span>曰：<span class="shu-ming">太清紀</span>，確死在九月。今從<span class="shu-ming">典略</span>。</span></p>
<p class="em2 strong" id="p62"><a class="gg-link" href="#p62" onclick="return changeColor(this);"></a><span class="yinwen">31</span>湘東王繹娶徐孝嗣孫女爲妃，生世子方等。妃醜而妬，又多失行，<span class="jiazhu">行，下孟翻；下穢行同。</span>繹二三年一至其室。妃聞繹當至，以繹目眇，爲半面妝以待之，繹怒而出，故方等亦無寵。及自建康還江陵，繹見其御軍和整，始歎其能，入告徐妃，妃不對，垂泣而退。繹怒，疏其穢行，牓于大閤，方等見之，益懼。湘州刺史河東王譽，驍勇得士心，繹將討侯景，遣使督其糧衆，<span class="jiazhu">驍，堅堯翻。使，疏吏翻；下同。</span>譽曰：<span class="yinhao">「各自軍府，何忽隸人！」</span>使者三返，譽不與。方等請討之，繹乃以少子安南侯方矩爲湘州刺史，使方等將精卒二萬送之。<span class="jiazhu">少，詩照翻。將，卽亮翻。<span class="shu-ming">考異</span>曰：<span class="shu-ming">太清紀</span>云：<span class="yinhao">「初，上遣諮議參軍周弘直往湘州，報河東王譽云：『侯景旣須撲滅，今欲遣荊州兵力，使汝東往，但使諸蕭有一人能匡國難，吾無所惜。』譽對弘直攘袂云：『身始至鎭，百度俱闕，征伐之任，便未能行。』又遣舍人虞預至譽所曰：『周弘直還，知汝必不能自出師，吾今便長驅席卷，還望三湘兵糧以相資給。』譽又拒絕，意色殊憤。上又遣錄事參軍劉瑴往雍，宣旨於岳陽王詧曰：『吾舟艦足乘，唯糧仗闕少。湘州有米，已就譽求；雍部精兵，必能分遣；行留之計，爾自擇之。』詧答曰：『兵馬蕃扞所須，非敢減撤；襄陽形勝之地，豈可蹔虛！』瑴出，謂雍州別駕甄玄成曰：『觀殿下辭色，曾無匡復之意；卿是股肱所寄，可相毗贊邪？』答曰：『樊、沔衝要，皇業所基，人情驍勇，山川險固，君其雅識，寧俟多言！』瑴曰：『本論東討，共征獯逆；義異西伯，非敢聞命。』於是湘、雍二蕃成亂謀矣。是月，上遣世子方等往湘州，具陳軍國之計，誡方等曰：『吾近累遣使往湘，並未相脣齒，今故令汝至彼，必望申吾意，若能得相隨下，可留王沖權知州事。』譽遂不受命，潛圖構逆。」</span>此皆蕭韶爲元帝隱惡飾辭耳。今從<span class="shu-ming">梁書</span>、<span class="shu-ming">南史</span>。</span>方等將行，謂所親曰：<span class="yinhao">「是行也，吾必死之；死得其所，吾復奚恨！」</span><span class="jiazhu">方等不死於救臺城之時而死於伐湘州之日，可謂得其死乎！復，扶又翻。</span></p>
<p class="em2 strong" id="p63"><a class="gg-link" href="#p63" onclick="return changeColor(this);"></a><span class="yinwen">32</span>侯景以趙威方爲豫章太守，江州刺史尋陽王大心遣軍拒之，擒威方，繫州獄，威方逃還建康。</p>
<p class="em2 strong" id="p64"><a class="gg-link" href="#p64" onclick="return changeColor(this);"></a><span class="yinwen">33</span>湘東世子方等軍至麻溪，<span class="jiazhu">據<span class="shu-ming">水經註</span>，麻溪水口在臨湘縣北瀏口戍南。</span>河東王譽將七千人擊之，方等軍敗，溺死。<span class="jiazhu">溺，奴狄翻。</span>安南侯方矩收餘衆還江陵，湘東王繹無戚容。繹寵姬王氏，生子方諸。王氏卒，繹疑徐妃爲之，<span class="jiazhu">疑其毒殺之。</span>逼令自殺，妃赴井死，葬以庶人禮，不聽諸子制服。<span class="jiazhu">史言湘東猜薄。</span></p>
<p class="em2 strong" id="p65"><a class="gg-link" href="#p65" onclick="return changeColor(this);"></a><span class="yinwen">34</span>西江督護陳霸先欲起兵討侯景，景使人誘廣州刺史元景仲，許奉以爲主，<span class="jiazhu">元景仲，法僧之子，普通六年，父子歸梁。誘，音酉。</span>景仲由是附景，陰圖霸先。霸先知之，與成州刺史王懷明等集兵南海，<span class="jiazhu"><span class="shu-ming">五代志</span>：蒼梧郡，梁置成州。南海郡，卽廣州治所。</span>馳檄以討景仲曰：<span class="yinhao">「元景仲與賊合從，<span class="jiazhu">從，子容翻。</span>朝廷遣曲陽侯勃爲刺史，軍已頓朝亭。」</span><span class="jiazhu">酈道元曰：廣州城東北三十里有朝臺，昔尉佗因岡作臺，北面朝漢，圓基千步，直峭百丈，頂上三畝，複道環迴，逶迤曲折，朔望升拜，名曰朝臺。朝，直遙翻。</span>景仲所部聞之，皆棄景仲而散。秋，七月，甲寅，景仲縊於閤下。<span class="jiazhu">縊，於賜翻。</span>霸先迎定刺史蕭勃鎭廣州。</p>
<p class="em2 strong" id="p66"><a class="gg-link" href="#p66" onclick="return changeColor(this);"></a>前高州刺史蘭裕，欽之弟也，<span class="jiazhu"><span class="shu-ming">五代志</span>：高涼郡，梁置高州。蘭欽見一百五十七卷大同元年。</span>與其諸弟扇誘始興等十郡，攻監衡州事歐陽頠。<span class="jiazhu">誘，音酉。監，工銜翻；下同。頠，魚毀翻。</span>勃使霸先救之，悉擒裕等，<span class="jiazhu"><span class="shu-ming">考異</span>曰：<span class="shu-ming">太清紀</span>擒裕在八月。今從<span class="shu-ming">陳書</span>。</span>勃因以霸先監始興郡事。</p>
<p class="em2 strong" id="p67"><a class="gg-link" href="#p67" onclick="return changeColor(this);"></a><span class="yinwen">35</span>湘東王繹遣竟陵太守王僧辯、信州刺史東海鮑泉擊湘州，分給兵糧，刻日就道。僧辯以竟陵部下未盡至，欲俟衆集然後行，與泉入白繹，求申期。<span class="jiazhu">申，重也；重爲期日。</span>繹疑僧辯觀望，按劍厲聲曰：<span class="yinhao">「卿憚行拒命，欲同賊邪？今日唯有死耳！」</span>因斫僧辯，中其左髀，<span class="jiazhu">中，竹仲翻。</span>悶絕，久之方蘇，卽送獄。泉震怖，不敢言。<span class="jiazhu">怖，普布翻。</span>僧辯母徒行流涕入謝，自陳無訓，繹意解，賜以良藥，故得不死。丁卯，鮑泉獨將兵伐湘州。<span class="jiazhu">將，卽亮翻。<span class="shu-ming">考異</span>曰：<span class="shu-ming">太清紀</span>作<span class="yinhao">「八日」</span>。或者八日受命，丁卯乃行也。</span></p>
<p class="em2 strong" id="p68"><a class="gg-link" href="#p68" onclick="return changeColor(this);"></a><span class="yinwen">36</span>陸緝等競爲暴掠，吳人不附，宋子仙自錢塘旋軍擊之。<span class="jiazhu">時宋子仙攻戴僧逷，屯錢塘。</span>壬戌，緝棄城奔海鹽，<span class="jiazhu"><span class="shu-ming">吳記</span>曰：海鹽，本名武原鄕，秦以爲縣，屬吳郡，今屬嘉興府，在府東南八十里。</span>子仙復據吳郡。<span class="jiazhu">復，扶又翻。</span>戊辰，侯景置吳州於吳郡，以安陸王大春爲刺史。</p>
<p class="em2 strong" id="p69"><a class="gg-link" href="#p69" onclick="return changeColor(this);"></a><span class="yinwen">37</span>庚午，以南康王會理兼尙書令。<span class="jiazhu"><span class="shu-ming">考異</span>曰：<span class="shu-ming">太清紀</span>在八月二十六日。今從<span class="shu-ming">典略</span>。</span></p>
<p class="em2 strong" id="p70"><a class="gg-link" href="#p70" onclick="return changeColor(this);"></a><span class="yinwen">38</span>鄱陽王範聞建康不守，戒嚴，欲入，僚佐或說之曰：<span class="yinhao">「今魏人已據壽陽，大王移足，則虜騎必窺合肥。前賊未平，後城失守，<span class="jiazhu">說，式芮翻。守，式又翻。</span>將若之何！不如待四方兵集，使良將將精卒赴之，<span class="jiazhu">將，卽亮翻；下同。</span>進不失勤王，退可固本根。」</span>範乃止。會東魏大將軍澄遣西兗州刺史李伯穆逼合肥，又使魏收爲書諭範。範方謀討侯景，藉東魏爲援，乃帥戰士二萬出東關，以合州輸伯穆，<span class="jiazhu">帥，讀曰率。</span>幷遣諮議劉靈議送二子勤、廣爲質于東魏以乞師。<span class="jiazhu">諮議者，諮議參軍。質，音致。</span>範屯濡須以待上游之軍，遣世子嗣將千餘人守安樂栅，<span class="jiazhu">安樂栅者，範所立栅，以安樂名之。然臺城覆陷，父兄蒙塵，此子弟沫血枕戈之時，以安樂名栅，非名也。樂，音洛。</span>上游諸軍皆不下，範糧乏，采苽稗、菱藕以自給。<span class="jiazhu">苽，與菰同，音孤。雕菰米，<span class="shu-ming">本草</span>又謂之茭白，歲久中心生白臺，謂之菰米；其臺中有黑者，謂之茭鬱，至後結實，乃雕胡黑米也。稗，蒲賣翻。稗者，似稻，其實尖圓而細。</span>勤、廣至鄴，東魏人竟不爲出師。<span class="jiazhu">爲，于僞翻。</span>範進退無計，<span class="jiazhu">進則孤羸之軍不足以制侯景，退則合肥已爲東魏人所據。</span>乃泝流西上，<span class="jiazhu">上，時掌翻。</span>軍于樅陽。<span class="jiazhu">樅陽縣，漢屬廬江郡。<span class="shu-ming">晉書</span>、<span class="shu-ming">五代志</span>，同安郡同安縣，舊曰樅陽，幷置樅陽郡。師古曰：樅，七容翻。</span>景出屯姑孰，範將裴之悌以衆降之。<span class="jiazhu">降，戶江翻。</span>之悌，之高之弟也。</p>
<p class="em2 strong" id="p71"><a class="gg-link" href="#p71" onclick="return changeColor(this);"></a><span class="yinwen">39</span>東魏大將軍澄詣鄴，辭爵位殊禮，且請立太子。澄謂濟陰王暉業曰：<span class="yinhao">「比讀何書？」</span>暉業曰：<span class="yinhao">「數尋伊、霍之傳，不讀曹、馬之書。」</span><span class="jiazhu">謂伊、霍少主，曹、馬篡國也。濟，子禮翻。比，毗至翻。數，所角翻。傳，直戀翻。</span></p>
<p class="em2 strong" id="p72"><a class="gg-link" href="#p72" onclick="return changeColor(this);"></a><span class="yinwen">40</span>八月，甲申朔，侯景遣其中軍都督侯子鑒等擊吳興。</p>
<p class="em2 strong" id="p73"><a class="gg-link" href="#p73" onclick="return changeColor(this);"></a><span class="yinwen">41</span>己亥，鮑泉軍于石槨寺，河東王譽逆戰而敗；辛丑，又敗于橘洲，<span class="jiazhu"><span class="shu-ming">晏公類要</span>曰：橘洲，在長沙西南四十里。湘江中四洲，橘洲其一也。<span class="shu-ming">水經註</span>：沅水東逕龍陽縣之汎洲，洲長二十里，吳丹楊太守李衡植柑於其上，臨死，敕其子曰：<span class="yinhao">「吾州里有木奴千頭，不責衣食，歲絹千疋。」</span>今洲上猶有遺枿。余按汎洲乃柑洲，非橘洲。<span class="shu-ming">水經註</span>又云：湘水北過臨湘縣西，又北過南津城西，西對橘洲，此則是也。<span class="shu-ming">類要</span>亦指此。張舜民<span class="shu-ming">郴行錄</span>：橘洲東對潭州城。</span>戰及溺死者萬餘人。<span class="jiazhu">溺，奴狄翻。</span>譽退保長沙，衆<span class="jiaozhusup">〔章：十二行本「衆」作「泉」；乙十一行本同；孔本同；退齋校同；熊校同。〕</span>引軍圍之。</p>
<p class="em2 strong" id="p74"><a class="gg-link" href="#p74" onclick="return changeColor(this);"></a><span class="yinwen">42</span>辛卯，東魏立皇子長仁爲太子。</p>
<p class="em2 strong" id="p75"><a class="gg-link" href="#p75" onclick="return changeColor(this);"></a>勃海文襄王澄以其弟太原公洋次長，<span class="jiazhu">次長，言於兄弟行，澄居長而洋次之。長，竹丈翻。</span>意常忌之。洋深自晦匿，言不出口，常自貶退，與澄言，無不順從。澄輕之，常曰：<span class="yinhao">「此人亦得富貴，相書亦何可解！」</span><span class="jiazhu">相，息亮翻。古之唐舉、許負，皆相視人之骨法狀貌以知吉凶貴賤，有相書傳於世。解，戶買翻。</span>洋爲其夫人趙郡李氏營服玩小佳，<span class="jiazhu">爲，于僞翻；下爲爾同。</span>澄輒奪取之；夫人或恚未與，<span class="jiazhu">恚，於避翻。</span>洋笑曰：<span class="yinhao">「此物猶應可求，兄須何容吝惜！」</span><span class="jiazhu">須者，意所欲亦求也。</span>澄或愧不取，洋卽受之，亦無飾讓。每退朝還第，<span class="jiazhu">朝，直遙翻。</span>輒閉閤靜坐，雖對妻子，能竟日不言。或時袒跣奔躍，夫人問其故，洋曰：<span class="yinhao">「爲爾漫戲。」</span><span class="jiazhu">漫戲，言漫爾作戲。</span>其實蓋欲習勞也。</p>
<p class="em2 strong" id="p76"><a class="gg-link" href="#p76" onclick="return changeColor(this);"></a>澄獲徐州刺史蘭欽子京，以爲膳奴，<span class="jiazhu">蘭欽仕梁，爲徐州刺史。<span class="shu-ming">考異</span>曰：<span class="shu-ming">陳元康傳</span>作<span class="yinhao">「蘭固成」</span>。今從<span class="shu-ming">北齊·帝紀</span>。</span>欽請贖之，不許；京屢自訴，澄杖之，曰：<span class="yinhao">「更訴，當殺汝！」</span>京與其黨六人謀作亂。澄在鄴，居北城東柏堂，嬖琅邪公主，<span class="jiazhu">琅邪公主事始見一百五十九卷大同十一年。</span>欲其往來無間，<span class="jiazhu">間，古莧翻。</span>侍衞者常遣出外。辛卯，澄與散騎常侍陳元康、吏部尙書侍中楊愔、黃門侍郎崔季舒屛左右，謀受魏禪，<span class="jiazhu">惜，於今翻。屛，必郢翻。</span>署擬百官。蘭京進食，澄卻之，謂諸人曰：<span class="yinhao">「昨夜夢此奴斫我，當急殺之。」</span>京聞之，置刀盤下，冒言進食，澄怒曰：<span class="yinhao">「我未索食，<span class="jiazhu">索，山客翻，求也。</span>何爲遽來！」</span>京揮刀曰：<span class="yinhao">「來殺汝！」</span>澄自投傷足，入于牀下，賊去床，弒之。<span class="jiazhu">去，羌呂翻。</span>愔狼狽走，遺一靴；<span class="jiazhu">靴，許戈翻。</span>季舒匿于廁中；元康以身蔽澄，與賊爭刀被傷，腸出；<span class="jiazhu">被，皮義翻；下同。</span>庫直王紘冒刃禦賊；紇奚舍樂鬬死。時變起倉猝，內外震駭。太原公洋在城東雙堂，聞之，顏色不變，指揮部分，<span class="jiazhu">分，扶問翻。</span>入討羣賊，斬而臠之，<span class="jiazhu">臠，力兗翻，割切其肉也。</span>徐出，曰：<span class="yinhao">「奴反，大將軍被傷，無大苦也。」</span>內外莫不驚異。<span class="jiazhu">洋素自晦匿，今遇變而不爲之變，故皆驚而異之。</span>洋祕不發喪。陳元康手書辭母，口占使功曹參軍祖珽作書陳便宜，<span class="jiazhu">珽，待鼎翻。</span>至夜而卒；洋殯之第中，詐云出使，<span class="jiazhu">使，疏吏翻。</span>虛除元康中書令。<span class="jiazhu">幷祕陳元康死問，亦所以鎭安人情。</span>以王紘爲領左右都督。紘，基之子也。<span class="jiazhu">王基見一百五十六卷中大通六年。</span></p>
<p class="em2 strong" id="p77"><a class="gg-link" href="#p77" onclick="return changeColor(this);"></a>勳貴以重兵皆在幷州，勸洋早如晉陽，洋從之。夜，召大將軍督護太原唐邕，使部分將士，鎭遏四方；<span class="jiazhu">分，扶問翻。</span>邕支配須臾而畢，<span class="jiazhu">支，分也。配，隸也。支配，猶今人言品配。</span>洋由是重之。</p>
<p class="em2 strong" id="p78"><a class="gg-link" href="#p78" onclick="return changeColor(this);"></a>癸巳，洋諷東魏主以立太子大赦。<span class="jiazhu">託建儲太赦，以安蘭京之黨心懷反側者。</span>澄死問漸露，東魏主竊謂左右曰：<span class="yinhao">「大將軍今死，似是天意，威權當復歸帝室矣！」</span><span class="jiazhu">復，扶又翻；下可復同。</span>洋留太尉高岳、太保高隆之、開府儀同三司司馬子如、侍中楊愔守鄴，餘勳貴皆自隨。甲午，入謁東魏主於昭陽殿，從甲士八千人，登階者二百餘人，皆攘袂扣刃，若對嚴敵。令主者傳奏曰：<span class="yinhao">「臣有家事，須詣晉陽。」</span><span class="jiazhu">主者，主朝儀者也。</span>再拜而出。東魏主失色，目送之曰：<span class="yinhao">「此人又似不相容，朕不知死在何日！」</span>晉陽舊臣、宿將素輕洋；及至，大會文武，神彩英暢，言辭敏洽，衆皆大驚。<span class="jiazhu">晉陽文武之驚洋，猶鄴城內外也。</span>澄政令有不便者，洋皆改之。高隆之、司馬子如等惡度支尙書崔暹，<span class="jiazhu">惡，烏路翻。</span>奏暹及崔季舒過惡，鞭二百徙邊。<span class="jiazhu">二人素爲澄所親任，故隆之等惡之。</span></p>
<p class="em2 strong" id="p79"><a class="gg-link" href="#p79" onclick="return changeColor(this);"></a><span class="yinwen">43</span>侯景以宋子仙爲司徒、郭子<span class="jiaozhusup">〔章：十二行本「子」作「元」；乙十一行本同；孔本同。〕</span>建爲尙書左僕射，與領軍任約等四十人並開府儀同三司，仍詔：<span class="yinhao">「自今開府儀同不須更加將軍。」</span><span class="jiazhu">梁制，雖三公亦加將軍號，今開府儀同三司亦不加。</span>是後開府儀同至多，不可復記矣。</p>
<p class="em2 strong" id="p80"><a class="gg-link" href="#p80" onclick="return changeColor(this);"></a><span class="yinwen">44</span>鄱陽王範自樅陽遣信告江州刺史尋陽王大心，<span class="jiazhu">樅，七容翻。</span>大心遣信邀之。範引兵詣江州，大心以湓城處之。<span class="jiazhu">一棲不兩雄，爲範與大心互相猜忌張本。處，昌呂翻。</span></p>
<p class="em2 strong" id="p81"><a class="gg-link" href="#p81" onclick="return changeColor(this);"></a><span class="yinwen">45</span>吳興兵力寡弱，張嵊書生，不閑軍旅；<span class="jiazhu">閑，習也。</span>或勸嵊效袁君正以郡迎侯子鑒。嵊歎曰：<span class="yinhao">「袁氏世濟忠貞，<span class="jiazhu">袁氏自淑至顗、粲及昂，皆以忠貞著節。</span>不意君正一旦隳之。吾豈不知吳郡旣沒，吳興勢難久全；但以身許國，有死無貳耳！」</span>九月，癸丑朔，子鑒軍至吳興，嵊戰敗，還府，整服安坐，子鑒執送建康。侯景嘉其守節，欲活之，嵊曰：<span class="yinhao">「吾忝任專城，朝廷傾危，不能匡復，今日速死爲幸。」</span>景猶欲全其一子，嵊曰：<span class="yinhao">「吾一門已在鬼錄，<span class="jiazhu">魏文帝書曰：觀其姓名，已爲鬼錄。錄，籍也。</span>不就爾虜求恩！」</span>景怒，盡殺之；<span class="jiazhu">張嵊闔門死義，以雪其父弒君之醜，血祀絕矣。</span>幷殺沈浚。<span class="jiazhu">沈浚責侯景之時，視死如歸，其後與張嵊起兵，豈望生邪！</span></p>
<p class="em2 strong" id="p82"><a class="gg-link" href="#p82" onclick="return changeColor(this);"></a><span class="yinwen">46</span>河東王譽告急於岳陽王詧，詧留諮議參軍濟陽蔡大寶守襄陽，帥衆二萬、騎二千伐江陵以救湘州。<span class="jiazhu">濟，子禮翻。帥，讀曰率。騎，奇寄翻。</span>湘東王繹大懼，遣左右就獄中問計於王僧辯，僧辯具陳方略，繹乃赦之，以爲城中都督。乙卯，詧至江陵，作十三營以攻之；會大雨，平地水深四尺，<span class="jiazhu">深，式浸翻。</span>詧軍氣沮。<span class="jiazhu">沮，在呂翻。</span>繹與新興太守杜崱有舊，<span class="jiazhu">漢獻帝建安十二年，省雲中、定襄、五原、朔方四郡，郡立一縣，合爲新興郡，屬幷州。晉江左僑立於荊州界，領定襄、廣牧等縣。<span class="shu-ming">五代志</span>：南郡安興縣，舊置廣牧定襄縣，唐省安興縣入江陵，則新興固荊州所統矣，何待繹以舊好密邀崱哉！蓋崱雖帶新興太守，實從軍在襄陽也。崱，士力翻。</span>密邀之。乙丑，崱與兄岌、岸、弟幼安、兄子龕各帥所部降于繹。<span class="jiazhu">岌，魚及翻。龕，苦含翻。降，戶江翻。</span>岸請以五百騎襲襄陽，晝夜兼行；去襄陽三十里，城中覺之，蔡大寶奉詧母龔保林<span class="jiazhu">保林，宮中女官，自漢以來有之。顏師古曰：保，安也，言其可安衆如林也。齊高帝建元三年，太子宮置三內職，良娣比開國侯，保林比五等侯，才人比駙馬都尉。</span>登城拒戰。詧聞之，夜遁，棄糧食、金帛、鎧仗於湕水，不可勝紀。<span class="jiazhu">鎧，可亥翻。丁度曰：湕，紀偃切，水名，出南郡。今荊門軍北百里有建水，蓋卽此水也。勝，音升。</span>張纘病足，詧載以隨軍；及敗走，守者恐爲追兵所及，殺之，棄尸而去。<span class="jiazhu"><span class="shu-ming">考異</span>曰：<span class="shu-ming">太清紀</span>云：<span class="yinhao">「詧使制文檄，纘曰：『吾蒙朝廷不世之榮，又荷湘東王國士之眷，今日雖死，義無操筆。』及軍敗，將殺之，纘曰：『若使南師必振，北賊將亡，吾雖死無所恨。』遂殺之，棄尸於江陵北湖。」</span>又云：<span class="yinhao">「諸將並欲追躡，上以如子之情，情所未忍，曰：『彼不應來而來，明其爲逆；我應逐不逐，見我之弘。』」</span>此蓋亦蕭韶之虛美。今從<span class="shu-ming">南史</span>。</span>詧至襄陽，岸奔廣平，依其兄南陽太守巚。<span class="jiazhu">晉渡江南，僑立廣平郡於襄陽；宋以漢南陽郡之朝陽縣爲實土。<span class="shu-ming">水經註</span>：古朝陽縣在新野縣西。巚，與巘同，魚蹇翻。</span></p>
<p class="em2 strong" id="p83"><a class="gg-link" href="#p83" onclick="return changeColor(this);"></a><span class="yinwen">47</span>湘東王繹以鮑泉圍長沙久不克，怒之，以平南將軍王僧辯代爲都督，數泉十罪，<span class="jiazhu">數，所具翻。</span>命舍人羅重懽與僧辯偕行。<span class="jiazhu">重，直龍翻。</span>泉聞僧辯來，愕然曰：<span class="yinhao">「得王竟陵來助我，賊不足平。」</span>拂席待之。僧辯入，背泉而坐，<span class="jiazhu">背，蒲妹翻。</span>曰：<span class="yinhao">「鮑郎，卿有罪，令旨使我鎖卿，<span class="jiazhu">時繹下書於所部稱令，故曰令旨。</span>卿勿以故意見期。」</span>使重懽宣令，鎖之牀側。泉爲啓自申，<span class="jiazhu">申，明也，理也。</span>且謝淹緩之罪，繹怒解，遂釋之。</p>
<p class="em2 strong" id="p84"><a class="gg-link" href="#p84" onclick="return changeColor(this);"></a><span class="yinwen">48</span>冬，十月，癸未朔，東魏以開府儀同三司潘相樂爲司空。</p>
<p class="em2 strong" id="p85"><a class="gg-link" href="#p85" onclick="return changeColor(this);"></a><span class="yinwen">49</span>初，歷陽太守莊鐵帥衆歸尋陽王大心，<span class="jiazhu">鐵歸大心見一百六十一卷太清二年。帥，讀曰率。</span>大心以爲豫章內史。鐵至郡卽叛，推觀寧侯永爲主。永，範之弟也。丁酉，鐵引兵襲尋陽，大心遣其將徐嗣徽逆擊，破之。鐵走，至建昌，<span class="jiazhu">建昌縣，漢和帝永元十六年，分海昏立，屬豫章郡。</span>光遠將軍韋構邀擊之，鐵失其母弟妻子，單騎還南昌，<span class="jiazhu">南昌，漢舊縣，豫章郡治所。</span>大心遣構將兵追討之。</p>
<p class="em2 strong" id="p86"><a class="gg-link" href="#p86" onclick="return changeColor(this);"></a><span class="yinwen">50</span>宋子仙自吳郡趣錢塘。劉神茂自吳興趣富陽，前武州刺史富陽孫國恩以城降之。<span class="jiazhu">趣，七喻翻。降，戶江翻；下同。</span></p>
<p class="em2 strong" id="p87"><a class="gg-link" href="#p87" onclick="return changeColor(this);"></a><span class="yinwen">51</span>十一月，乙卯，葬武皇帝于脩陵，<span class="jiazhu"><span class="shu-ming">考異</span>曰：<span class="shu-ming">太清紀</span>云：<span class="yinhao">「十四日，梓宮達于脩陵，」</span>今從<span class="shu-ming">梁書</span>。</span>廟號高祖。</p>
<p class="em2 strong" id="p88"><a class="gg-link" href="#p88" onclick="return changeColor(this);"></a><span class="yinwen">52</span>百濟遣使入貢，<span class="jiazhu">使，疏吏翻。</span>見城關荒圮，<span class="jiazhu">圮，部鄙翻，毀也。</span>異於曏來，<span class="jiazhu">毛晃曰：昔來謂之曏來。</span>哭於端門；<span class="jiazhu">端門，臺城正南門之中門。</span>侯景怒，錄送莊嚴寺，<span class="jiazhu">錄，拘也，收也。莊嚴寺，近建康南郊壇。</span>不聽出。</p>
<p class="em2 strong" id="p89"><a class="gg-link" href="#p89" onclick="return changeColor(this);"></a><span class="yinwen">53</span>壬戌，宋子仙急攻錢塘，戴僧逷降之。</p>
<p class="em2 strong" id="p90"><a class="gg-link" href="#p90" onclick="return changeColor(this);"></a><span class="yinwen">54</span>岳陽王詧使將軍薛暉攻廣平，拔之，獲杜岸，送襄陽。詧拔其舌，鞭其面，支解而烹之。又發其祖父墓，焚其骸而揚之，以其頭爲漆椀。</p>
<p class="em2 strong" id="p91"><a class="gg-link" href="#p91" onclick="return changeColor(this);"></a>詧旣與湘東王繹爲敵，恐不能自存，遣使求援於魏，請爲附庸。<span class="jiazhu">鄭康成曰：附庸，以國事附於大國也。</span>丞相泰令東閤祭酒榮權使於襄陽，繹使司州刺史柳仲禮鎭竟陵以圖詧，詧懼，遣其妃王氏及世子嶚爲質於魏。<span class="jiazhu">嶚，力么翻。質，音致。</span>丞相泰欲經略江、漢，以開府儀同三司楊忠都督三荊等十五州諸軍事，鎭穰城。仲禮至安陸，安陸太守柳<span class="jiaozhusup">〔章：十二行本「柳」作「沈」；乙十一行本同；孔本同；退齋校同。〕</span>勰以城降之。<span class="jiazhu">勰，音協。</span>仲禮留長史馬岫與其弟子禮守之，帥衆一萬趣襄陽，泰遣楊忠及行臺僕射長孫儉將兵擊仲禮以救詧。<span class="jiazhu">爲西魏因詧而幷繹張本。</span></p>
<p class="em2 strong" id="p92"><a class="gg-link" href="#p92" onclick="return changeColor(this);"></a><span class="yinwen">55</span>宋子仙乘勝渡浙江，至會稽。<span class="jiazhu">會，工外翻。</span>邵陵王綸聞錢塘已敗，出奔鄱陽，<span class="jiazhu"><span class="shu-ming">考異</span>曰：<span class="shu-ming">南史</span>云：<span class="yinhao">「東土皆附綸，臨城公大連懼將害己，乃圖之，綸覺之，乃去。」</span>今從<span class="shu-ming">典略</span>。</span>鄱陽內史開建侯蕃以兵拒之，<span class="jiazhu"><span class="shu-ming">五代志</span>：開建縣屬熙平郡，隋以熙平郡爲連州。</span>範進擊蕃，破之。<span class="jiazhu"><span class="yinhao">「範」</span>，當作<span class="yinhao">「綸」</span>。</span></p>
<p class="em2 strong" id="p93"><a class="gg-link" href="#p93" onclick="return changeColor(this);"></a><span class="yinwen">56</span>魏楊忠將至義陽，太守馬伯符以下溠城降之，<span class="jiazhu"><span class="shu-ming">五代志</span>：漢東郡唐城縣，後魏曰㵐西，置義陽郡，西魏改㵐西爲下溠。杜佑曰：下溠戍，在漢東郡棗陽縣東南百餘里。<span class="shu-ming">九域志</span>：唐城在隨州西北八十五里。<span class="shu-ming">左傳</span>：楚人除道梁溠，營軍臨隨。卽此溠水。溠，音側駕翻，<span class="shu-ming">字林</span>壯加翻。</span>忠以伯符爲鄕導。<span class="jiazhu">鄕，讀曰嚮。</span>伯符，岫之子也。</p>
<p class="em2 strong" id="p94"><a class="gg-link" href="#p94" onclick="return changeColor(this);"></a><span class="yinwen">57</span>南郡王大連爲東揚州刺史。時會稽豐沃，勝兵數萬，<span class="jiazhu">會，工外翻。勝，音升。</span>糧仗山積，東土人懲侯景殘虐，咸樂爲用，<span class="jiazhu">樂，音洛。</span>而大連朝夕酣飲，不恤軍事；司馬東陽留異，凶狡殘暴，爲衆所患，大連悉以軍事委之。十二月，庚寅，宋子仙攻會稽，大連棄城走，異奔還鄕里，尋以其衆降於子仙。大連欲奔鄱陽，異爲子仙鄕導，追及大連於信安，<span class="jiazhu">漢獻帝初平二年，分太末立新安縣，晉武帝太康元年，更名信安。<span class="shu-ming">五代志</span>，東陽郡信安縣有江山，卽今江山縣也。宋白曰：信安縣，漢太末縣地，漢末爲新安，晉爲信安，唐爲衢州治所。唐又分信安之南川爲江山縣。<span class="shu-ming">考異</span>曰：<span class="shu-ming">典略</span>云：<span class="yinhao">「十二月，庚子朔，擒大連。」</span>按是月壬午朔。今從<span class="shu-ming">太清紀</span>。</span>執送建康，<span class="jiaozhusup">〔章：十二行本「康」下有「大連猶醉不之知」七字；乙十一行本同；孔本同；張校同；退齋校同。〕</span>帝聞之，引帷自蔽，掩袂而泣。<span class="jiazhu">不忍見其子之俘執也。</span>於是三吳盡沒於景，公侯在會稽者，俱南度嶺。景以留異爲東陽太守，<span class="jiazhu">爲後留異據東陽張本。</span>收其妻子爲質。<span class="jiazhu">質，音致。</span></p>
<p class="em2 strong" id="p95"><a class="gg-link" href="#p95" onclick="return changeColor(this);"></a><span class="yinwen">58</span>乙酉，東魏以幷州刺史彭樂爲司徒。</p>
<p class="em2 strong" id="p96"><a class="gg-link" href="#p96" onclick="return changeColor(this);"></a><span class="yinwen">59</span>邵陵王綸進至九江，尋陽王大心以江州讓之，綸不受，引兵西上。<span class="jiazhu">上，時掌翻。</span></p>
<p class="em2 strong" id="p97"><a class="gg-link" href="#p97" onclick="return changeColor(this);"></a><span class="yinwen">60</span>始興太陳霸先結郡中豪傑欲討侯景，郡人侯安都、張偲等各帥衆千餘人歸之。<span class="jiazhu">偲，新茲翻，又倉才翻。</span>霸先遣主帥杜僧明將二千人頓於嶺上，<span class="jiazhu">大庾嶺也。帥，所類翻。將，卽亮翻。</span>廣州刺史蕭勃遣人止之曰：<span class="yinhao">「侯景驍雄，天下無敵，<span class="jiazhu">驍，堅堯翻。</span>前者援軍十萬，士馬精強，猶不能克，<span class="jiazhu">謂柳仲禮等。</span>君以區區之衆，將何所之！如聞嶺北王侯又皆鼎沸，親尋干戈，<span class="jiazhu">謂荊、雍、湘三州。</span>以君疏外，詎可暗投！<span class="jiazhu">漢鄒陽曰：明月之珠，夜光之璧，以暗投人於道路，人無不按劍而相眄者，無因而至前也。</span>未若且留始興，遙張聲勢，保太山之安也。」</span>霸先曰：<span class="yinhao">「僕荷國恩，往聞侯景渡江，卽欲赴援，遭值元、蘭，梗我中道。<span class="jiazhu">荷，下可翻。元、蘭，謂元景仲及蘭裕也。</span>今京都覆沒，君辱臣死，誰敢愛命！君侯體則皇枝，<span class="jiazhu">蕭勃，武帝從弟吳平侯昺之子，故云然。</span>任重方岳，遣僕一軍，猶賢乎已，<span class="jiazhu">猶賢乎已，用孔子語。已，止也。此言猶勝乎止而不遣軍也。</span>乃更止之乎！」</span>乃遣使間道詣江陵，受湘東王繹節度。<span class="jiazhu">使，疏吏翻。間，古莧翻。</span>時南康土豪蔡路養起兵據郡，勃乃以腹心譚世遠爲曲江令，<span class="jiazhu">曲江縣，漢屬桂陽郡，吳屬始興郡，唐爲韶州。</span>與路養相結，同遏霸先。<span class="jiazhu">爲陳霸先破蔡路養張本。</span></p>
<p class="em2 strong" id="p98"><a class="gg-link" href="#p98" onclick="return changeColor(this);"></a><span class="yinwen">61</span>魏楊忠拔隨郡，執太守桓和。<span class="jiazhu"><span class="shu-ming">五代志</span>：漢東郡隨縣，舊置隨郡。</span></p>
<p class="em2 strong" id="p99"><a class="gg-link" href="#p99" onclick="return changeColor(this);"></a><span class="yinwen">62</span>東魏使金門公潘樂等將兵五萬襲司州，刺史夏侯強降之。於是東魏盡有淮南之地。<span class="jiazhu">太清二年，東魏使辛術略江、淮之北，至是方盡有淮南之地。</span></p>
</div></body></html>