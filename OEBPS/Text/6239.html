<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第九十五・晉紀十七・顯宗成皇帝中之上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="晉紀十七">晉紀十七</span></span></h1>
<p><span class="jiazhu">起玄黓執徐<span class="biaozhusup" data-rel="">（壬辰）</span>，盡強圉作噩<span class="biaozhusup" data-rel="">（丁酉）</span>，凡六年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="顯宗成皇帝中之上">顯宗成皇帝中之上</span></span></h5>
<div class="yeartoc" id="year_toc_332"><p class="strong"><span class="section" id="title-3"><span data-head-description="顯宗成皇帝中之上" data-head-level="h4" data-head-title="咸和七年">咸和七年</span></span><span class="biaozhusup" data-rel="">（壬辰、三三二年）</span></p></div>
<p class="em2 strong"><span class="yinwen">1</span>春，正月，辛未，大赦。</p>
<p class="em2 strong"><span class="yinwen">2</span>趙主勒大饗羣臣，<span class="jiazhu"><span class="shu-ming">考異</span>曰：<span class="shu-ming">晉春秋</span>云：<span class="yinhao">「陶侃遣使聘後趙，趙王勒饗之。」</span>按侃與勒必無通使之理，今不取。<span class="shu-ming">載記</span>云：<span class="yinhao">「勒因饗高句麗、宇文屋孤使。」</span>今但云饗羣臣。</span>謂徐光曰：<span class="yinhao">「朕可方自古何等主？」</span><span class="jiazhu">方，比也。</span>對曰：<span class="yinhao">「陛下神武謀略過於漢高，後世無可比者。」</span>勒笑曰：<span class="yinhao">「人豈不自知！卿言太過。朕若遇漢高祖，當北面事之，與韓、彭比肩；<span class="jiazhu">戴溪曰：勒豈眞知高帝者，特自視不如韓、彭故耳。</span>若遇光武，當並驅中原，未知鹿死誰手。大丈夫行事，宜礌礌落落，如日月皎然，<span class="jiazhu">礌，落猥翻。</span>終不效曹孟德、司馬仲達欺人孤兒、寡婦，狐媚以取天下也。」</span><span class="jiazhu">狐，妖獸也，能蠱媚人。石勒以此論曹、馬，使死者有知，孟德、仲達，其抱愧於地下矣！</span>羣臣皆頓首稱萬歲。</p>
<p class="em2 strong">勒雖不學，好使諸生讀書而聽之，<span class="jiazhu">好，呼到翻。</span>時以其意論古今得失，聞者莫不悅服。嘗使人讀<span class="shu-ming">漢書</span>，聞酈食其勸立六國後，<span class="jiazhu">事見十卷漢高帝三年。</span>驚曰：<span class="yinhao">「此法當失，何以遂得天下？」</span>及聞留侯諫，乃曰：<span class="yinhao">「賴有此耳。」</span></p>
<p class="em2 strong"><span class="yinwen">3</span>郭敬之退戍樊城也，<span class="jiazhu">事見上卷五年。</span>晉人復取襄陽，夏，四月，敬復攻拔之，<span class="jiazhu">敬復，扶又翻。</span>留戍而歸。</p>
<p class="em2 strong"><span class="yinwen">4</span>趙右僕射程遐言於趙主勒曰：<span class="yinhao">「中山王勇悍權略，羣臣莫及；觀其志，自陛下之外，視之蔑如；<span class="jiazhu">蔑，無也，言視之若無也。</span>加以殘賊安忍，<span class="jiazhu"><span class="shu-ming">孟子</span>曰：賊人者謂之賊，賊義者謂之殘。<span class="shu-ming">左傳</span>，衆仲曰：安忍無親。</span>久爲將帥，威振內外，其諸子年長，皆典兵權；<span class="jiazhu">虎子邃、宣，勒皆使之典兵。將，卽亮翻。帥，所類翻。長，知兩翻。</span>陛下在，自當無他，恐非少主之臣也。<span class="jiazhu">少，詩照翻。</span>宜早除之，以便大計。」</span>勒曰：<span class="yinhao">「今天下未安，大雅沖幼，宜得強輔。中山王骨肉至親，有佐命之功，方當委以伊、霍之任，何至如卿所言！卿正恐不得擅帝舅之權耳；吾亦當參卿顧命，勿過憂也。」</span>遐泣曰：<span class="yinhao">「臣所慮者公家，陛下乃以私計拒之，忠言何自而入乎！中山王雖爲皇太后所養，非陛下天屬，<span class="jiazhu"><span class="shu-ming">載記</span>曰：虎，勒之從子也，祖曰㔨邪，父曰寇覓。勒父朱幼而子虎，故或稱勒弟焉。</span>雖有微功，陛下酬其父子恩榮亦足矣，而其志願無極，<span class="jiazhu">謂虎有窺覦天位之志。</span>豈將來有益者乎！若不除之，臣見宗廟不血食矣。」</span>勒不聽。</p>
<p class="em2 strong">遐退，告徐光，光曰：<span class="yinhao">「中山王常切齒於吾二人，恐非但危國，亦將爲家禍也。」</span>他日，光承間言於勒曰：<span class="jiazhu">間，古莧翻。</span><span class="yinhao">「今國家無事，而陛下神色若有不怡，何也？」</span><span class="jiazhu">怡，悅也。</span>勒曰：<span class="yinhao">「吳、蜀未平，吾恐後世不以吾爲受命之王也。」</span>光曰：<span class="yinhao">「魏承漢運，劉備雖興於蜀，漢豈得爲不亡乎！<span class="jiazhu">以喻晉也。</span>孫權在吳，猶今之李氏也。陛下苞括二都，平蕩八州，<span class="jiazhu">二都，長安、洛陽；八州，冀、幽、幷、青、兗、豫、司、雍也。</span>帝王之統不在陛下，當復在誰！<span class="jiazhu">復，扶又翻；下同。</span>且陛下不憂腹心之疾，而更憂四支乎！中山王藉陛下威略，所向輒克，而天下皆言其英武亞於陛下。且其資性不仁，見利忘義，父子並據權位，勢傾王室；而耿耿常有不滿之心；近於東宮侍宴，有輕皇太子之色。臣恐陛下萬年之後，不可復制也。」</span><span class="jiazhu">復，扶又翻。</span>勒默然，始命太子省可尙書奏事，<span class="jiazhu">省，悉景翻。</span>且以中常侍嚴震參綜可否，惟征伐斷斬大事乃呈之。<span class="jiazhu">斷，丁亂翻。</span>於是嚴震之權過於主相，<span class="jiazhu">相，息亮翻。</span>中山王虎之門可設雀羅矣。<span class="jiazhu"><span class="shu-ming">漢書</span>曰：翟公爲廷尉，賓客塡門；及廢，門外可設雀羅。師古<span class="shu-ming">註</span>云：言其寂靜無人行也。</span>虎愈怏怏不悅。<span class="jiazhu">爲後虎殺徐光、程遐張本。怏，於兩翻。</span></p>
<p class="em2 strong"><span class="yinwen">5</span>秋，趙郭敬南掠江西，<span class="jiazhu">江西，謂邾城以東至歷陽也。</span>太尉侃遣其子平西參軍斌<span class="jiazhu">斌，音彬。</span>及南中郎將桓宣乘虛攻樊城，悉俘其衆。敬旋救樊，宣與戰于涅水，破之，<span class="jiazhu"><span class="shu-ming">水經註</span>：涅水出涅陽縣西北岐棘山，東南逕涅陽縣，又東南逕安衆縣，又東南至新野縣，東入于淯。涅，奴結翻。</span>皆得其所掠。侃兄子臻及竟陵太守李陽攻新野，拔之。敬懼，遁去；宣<span class="jiaozhusup">【章：十二行本「宣」下有「陽」字；乙十一行本同；退齋校同。】</span>遂拔襄陽。</p>
<p class="em2 strong">侃使宣鎭襄陽。宣招懷初附，簡刑罰，略威儀，勸課農桑，或載鉏耒於軺軒，<span class="jiazhu">鉏，立薅所用農器也。耒，盧對翻，手耕曲木也。孔穎達曰：耒以曲木爲之，長六尺六寸，底長尺有一寸，中央直者三尺有三寸，句者二尺有二寸。底，謂耒下向前曲接耜者頭而著耜。耜，金鐵爲之。鄭玄曰：耜者，耒之金也，廣五寸，田器，鎡錤之屬。軺，音遙，使者小車駕馬者也。軒，曲輈也。闌板曰軒。</span>親帥民芸穫。<span class="jiazhu">帥，讀曰率。</span>在襄陽十餘年，趙人再攻之，宣以寡弱拒守，趙人不能勝；時人以爲亞於祖逖、周訪。<span class="jiazhu">史終言宣守襄陽之功。</span></p>
<p class="em2 strong"><span class="yinwen">6</span>成大將軍壽寇寧州，以其征東將軍費黑爲前鋒，出廣漢，鎭南將軍任回出越巂，以分寧州之兵。<span class="jiazhu">費，扶沸翻。任，音壬。巂，音隨。</span></p>
<p class="em2 strong"><span class="yinwen">7</span>冬，十月，壽、黑至朱提，朱提太守董炳城守，<span class="jiazhu">朱提，音銖時。</span>寧州刺史尹奉遣建寧太守霍彪引兵助之。壽欲逆拒彪，黑曰：<span class="yinhao">「城中食少，<span class="jiazhu">少，詩沼翻。</span>宜縱彪入城，共消其穀，何爲拒之！」</span>壽從之。城久不下，壽欲急攻之。黑曰：<span class="yinhao">「南中險阻難服，當以日月制之，待其智勇俱困，然後取之，溷牢之物，何足汲汲也。」</span><span class="jiazhu">溷，與圂同，胡困翻。圂，廁也，豕所居也。牢，亦犬豕所居也。言城已受圍，如犬豕在圂牢中，不患其逸出也。鄭氏曰：牢，閑也。必有閑者，防禽獸觸齧。<span class="shu-ming">疏</span>曰：養馬者謂之閑，養牛羊者謂之牢。言閑，見其閑衞；言牢，見其牢固；所從言之異，其實一物也。</span>壽不從，攻果不利，乃悉以軍事任黑。</p>
<p class="em2 strong"><span class="yinwen">8</span>十一月，壬子朔，進太尉侃爲大將軍，劍履上殿，入朝不趨，贊拜不名。<span class="jiazhu">上，時掌翻。朝，直遙翻。</span>侃固辭不受。</p>
<p class="em2 strong"><span class="yinwen">9</span>十二月，庚戌，帝遷于新宮。<span class="jiazhu">五年作新宮，至是而成，乃遷居之。</span></p>
<p class="em2 strong"><span class="yinwen">10</span>是歲，涼州僚屬勸張駿稱涼王，領秦、涼二州牧，置公卿百官如魏武、晉文故事。<span class="jiazhu">魏武事見六十七卷漢獻帝建安二十一年，晉文事見七十九卷魏元帝咸熙元年。</span>駿曰：<span class="yinhao">「此非人臣所宜言也。敢言此者，罪不赦！」</span>然境內皆稱之爲王。駿立次子重華爲世子。<span class="jiazhu">重，直龍翻。</span></p>
<div class="yeartoc" id="year_toc_333"><p class="strong"><span class="section" id="title-4"><span data-head-description="顯宗成皇帝中之上" data-head-level="h4" data-head-title="咸和八年">八年</span></span><span class="biaozhusup" data-rel="">（癸巳、三三三年）</span></p></div>
<p class="em2 strong"><span class="yinwen">1</span>春，正月，成大將軍李壽拔朱提，董炳、霍彪皆降，<span class="jiazhu">降，戶江翻；下同。</span>壽威震南中。</p>
<p class="em2 strong"><span class="yinwen">2</span>丙子，趙主勒遣使來脩好，<span class="jiazhu">使，疏吏翻。好，呼到翻。</span>詔焚其幣。<span class="jiazhu">晉雖未能復君父之讎，而焚幣一事，猶足舒忠臣義士之氣。</span></p>
<p class="em2 strong"><span class="yinwen">3</span>三月，寧州刺史尹奉降于成，成盡有南中之地；大赦，以大將軍壽領寧州。</p>
<p class="em2 strong"><span class="yinwen">4</span>夏，五月，甲寅，遼東武宣公慕容廆卒。六月，世子皝以平北將軍行平州刺史，督攝部內；<span class="jiazhu">皝，字元眞，廆第三子。廆，戶罪翻。皝，呼廣翻。</span>赦繫囚。以長史裴開爲軍諮祭酒，郎中令高詡爲玄菟太守。皝以帶方太守王誕爲左長史，誕以遼東太守陽騖爲才而讓之；皝從之，以誕爲右長史。<span class="jiazhu">國之興也，其臣推賢讓能；國之衰也，其臣矜己忌前。騖，音務。</span></p>
<p class="em2 strong"><span class="yinwen">5</span>趙主勒寢疾，中山王虎入侍禁中，矯詔，羣臣親戚皆不得入；疾之增損，外無知者。又矯詔召秦王宏、彭城王堪還襄國。<span class="jiazhu">勒以宏都督中外諸軍事，蓋使之鎭鄴。堪蓋在河南。</span>勒疾小瘳，見宏，驚曰：<span class="yinhao">「吾使王處藩鎭，<span class="jiazhu">處，昌呂翻。</span>正備今日，有召王者邪，將自來邪？有召者，當按誅之！」</span>虎懼曰：<span class="yinhao">「秦王思慕，暫還耳，今遣之。」</span>仍留不遣。數日，復問之，<span class="jiazhu">復，扶又翻。</span>虎曰：<span class="yinhao">「受詔卽遣，今已半道矣。」</span>廣阿有蝗，<span class="jiazhu">廣阿縣，前漢屬鉅鹿郡，後漢、晉省；後魏復置廣阿縣，屬南趙郡；隋改爲大陸縣；唐武德間，改爲象城縣，天寶初改爲昭慶縣，屬趙州。</span>虎密使其子冀州刺史邃帥騎三千遊於蝗所。<span class="jiazhu">恐勒死有變，使邃遊于蝗所，若捕蝗者，以爲外應。帥，讀曰率。騎，奇寄翻。</span></p>
<p class="em2 strong">秋，七月，勒疾篤，遺命曰：<span class="yinhao">「大雅兄弟，宜善相保，司馬氏，汝曹之前車也。<span class="jiazhu">前車之覆，後車之戒；戒其兄弟自相殘也。</span>中山王宜深思周、霍，勿爲將來口實。」</span><span class="jiazhu">謂當如周公、霍光之輔幼孤也。勒謂此言可以縶虎之手足邪！此數語亦徐光、程遐爲之耳。</span>戊辰，勒卒。<span class="jiazhu">年六十。</span>中山王虎劫太子弘使臨軒，收右光祿大夫程遐、中書令徐光，下廷尉，<span class="jiazhu">下，遐稼翻。</span>召邃使將兵入宿衞，<span class="jiazhu">將，卽亮翻。</span>文武皆奔散。弘大懼，自陳劣弱，讓位於虎。虎曰：<span class="yinhao">「君終，太子立，禮之常也。」</span>弘涕泣固讓，虎怒曰：<span class="yinhao">「若不堪重任，天下自有大義，何足豫論！」</span>弘乃卽位。<span class="jiazhu">弘，字大雅，勒第二子。</span>大赦。殺程遐、徐光。<span class="jiazhu">光、遐固知禍之及己，然亦不料如是之速。</span>夜，以勒喪潛瘞山谷，莫知其處。己卯，備儀衞，虛葬于高平陵，<span class="jiazhu">勒卒十二日而葬，未有如是之速者也。虎旣潛葬勒，其所以爲身後之計者，亦不過如此，卒爲女子所告，果何益哉！瘞，於計翻。</span>諡曰明帝，廟號高祖。</p>
<p class="em2 strong">趙將石聰及譙郡太守彭彪，各遣使來降。<span class="jiazhu">聰時鎭譙城。守，式又翻。降，戶江翻。</span>聰本晉人，冒姓石氏。朝廷遣督護喬球救之，未至，聰等爲虎所誅。</p>
<p class="em2 strong"><span class="yinwen">6</span>慕容皝遣長史勃海王濟等來告喪。<span class="jiazhu">皝，呼廣翻。</span></p>
<p class="em2 strong"><span class="yinwen">7</span>八月，趙主弘以中山王虎爲丞相、魏王、大單于，加九錫，<span class="jiazhu">單，音蟬。</span>以魏郡等十三郡爲國，總攝百揆。虎赦其境內，立妻鄭氏爲魏王后；子邃爲魏太子，加使持節、侍中、都督中外諸軍事、大將軍、錄尙書事；次子宣爲使持節、車騎大將軍、冀州刺史，封河間王；<span class="jiazhu">使，疏吏翻。</span>韜爲前鋒將軍、司隸校尉，封樂安王；遵封齊王，鑒封代王，苞封樂平王；徙平原<span class="jiaozhusup">【嚴：「平原」改「太原」。】</span>王斌爲章武王。<span class="jiazhu">斌，音彬。</span>勒文武舊臣，皆補散任；虎之府寮親屬，悉署臺省要職。<span class="jiazhu">虎居鄴，子邃都督中外諸軍，宜據信都，府寮親屬分領臺省；弘處尊位，特奇坐耳。散，悉亶翻。</span>以顉軍將軍夔安領左僕射，尙書郭殷爲右僕射。更命太子宮曰崇訓宮，<span class="jiazhu">更，工衡翻。</span>太后劉氏以下皆徙居之。選勒宮人及車馬、服玩之美者，皆入丞相府。</p>
<p class="em2 strong"><span class="yinwen">8</span>宇文乞得歸爲其東部大人逸豆歸所逐，走死于外。慕容皝引兵討之，軍于廣安；<span class="jiazhu">廣安，在棘城之北。</span>逸豆歸懼而請和，遂築榆陰、安晉二城而還。<span class="jiazhu">榆陰城，蓋在大榆河之陰；安晉城，在威德城東南。</span></p>
<p class="em2 strong"><span class="yinwen">9</span>成建寧、牂柯二郡來降，李壽復擊取之。<span class="jiazhu">牂柯，音臧哥。降，戶江翻。復，扶又翻；下同。</span></p>
<p class="em2 strong"><span class="yinwen">10</span>趙劉太后謂彭城王堪曰：<span class="yinhao">「先帝甫晏駕，丞相遽相陵藉如此。<span class="jiazhu">陵，駕也，轢也。藉，蹈也。藉，慈夜翻。</span>帝祚之亡，殆不復久，王將若之何？」</span>堪曰：<span class="yinhao">「先帝舊臣，皆被疏斥，軍旅不復由人，<span class="jiazhu">謂虎諸子皆握兵權也。被，皮義翻。</span>宮省之內，無可爲者，<span class="jiazhu">謂宿衞及臺省要職，皆虎之府寮、親屬，無與共謀匡正者。</span>臣請奔兗州，挾南陽王恢爲盟主，<span class="jiazhu">恢，勒少子也，時鎭廩丘。</span>據廩丘，宣太后詔於牧、守、征、鎭，使各舉兵以誅暴逆，庶幾猶有濟也。」</span><span class="jiazhu">幾，居希翻。</span>劉氏曰：<span class="yinhao">「事急矣！當速爲之。」</span>九月，堪微服、輕騎襲兗州，不克，南奔譙城。<span class="jiazhu">騎，奇寄翻。</span>丞相虎遣其將郭太追之，獲堪于城父，<span class="jiazhu">父，音甫。</span>送襄國，炙而殺之。徵南陽王恢還襄國。劉氏謀泄，虎廢而殺之，尊弘母程氏爲皇太后。堪本田氏子，數有功，<span class="jiazhu">數，所角翻。</span>趙主勒養以爲子。劉氏有膽略，勒每與之參決軍事，佐勒建功業，有呂后之風，而不妬忌更過之。<span class="jiazhu">呂后能誅韓信、彭越，劉氏不能制虎，殆不及也。</span></p>
<p class="em2 strong">趙河東王生鎭關中，石朗鎭洛陽。<span class="jiazhu">劉胤之西奔也，石生自洛陽鎭長安，朗代生鎭洛陽。</span>冬，十月，生、朗皆舉兵以討丞相虎；生自稱秦州刺史，遣使來降。<span class="jiazhu">降，戶江翻。</span>氐帥蒲洪自稱雍州刺史，西附張駿。<span class="jiazhu">咸和四年，洪降于虎，今以趙亂而叛。帥，所類翻。</span></p>
<p class="em2 strong">虎留太子邃守襄國，將步騎七萬攻朗于金墉；金墉潰，獲朗，刖而斬之；<span class="jiazhu">將，卽亮翻。騎，奇寄翻。刖，音月。</span>進向長安，以梁王挺爲前鋒大都督。<span class="jiazhu">挺，虎之子也。</span>生遣將軍郭權帥鮮卑涉璝衆二萬爲前鋒以拒之，<span class="jiazhu">帥，讀曰率。璝，公回翻。</span>生將大軍繼發，軍于蒲阪。權與挺戰於潼關，大破之，挺及丞相左長史劉隗皆死，<span class="jiazhu">此劉隗，意卽自晉奔趙者。</span>虎還奔澠池，<span class="jiazhu">澠，彌兗翻。</span>枕尸三百餘里。<span class="jiazhu">枕，職任翻。</span>鮮卑潛與虎通謀，反擊生。生不知挺已死，懼，單騎奔長安。權收餘衆，退屯渭汭。<span class="jiazhu">孔安國曰：水北曰汭。杜預曰：水之隈曲曰汭，音如銳翻。</span>生遂棄長安，匿於雞頭山。<span class="jiazhu">張守節曰：<span class="shu-ming">括地志</span>云：雞頭山在成州上祿縣東北二十里，在長安西南九百六十里。酈道元云：蓋大隴山異名也。<span class="shu-ming">後漢書</span>，隗囂使王孟塞雞頭道，卽此也。按原州平高縣西百里亦有筓頭山，在長安西北八百里。</span>將軍蔣英據長安拒守，虎進兵擊英，斬之。生麾下斬生以降；權奔隴右。</p>
<p class="em2 strong">虎分命諸將屯汧、隴，<span class="jiazhu">汧，苦堅翻。</span>遣將軍麻秋討蒲洪。<span class="jiazhu"><span class="shu-ming">風俗通</span>，麻，齊大夫麻嬰之後。</span>洪帥戶二萬降於虎，<span class="jiazhu">帥，讀曰率。降，戶江翻。</span>虎迎拜洪光烈將軍、<span class="jiazhu">前此未有光烈將軍號，石虎創置也。</span>護氐校尉。<span class="jiazhu">漢有護羌校尉，虎以此官授洪，使之監護羣氐。</span>洪至長安，說虎徙關中豪傑及氐、羌以實東方，<span class="jiazhu">說，輸芮翻。</span>曰：<span class="yinhao">「諸氐皆洪家部曲，洪帥以從，誰敢違者！」</span>虎從之，徙秦、雍民及氐、羌十餘萬戶于關東。<span class="jiazhu">雍，於用翻。</span>以洪爲龍驤將軍、流民都督，使居枋頭；<span class="jiazhu">爲苻洪子健自枋頭入關中張本。驤，思將翻。枋，音方。</span>以羌帥姚弋仲爲奮武將軍、西羌大都督，使帥其衆數萬徙居清河之灄頭。<span class="jiazhu">羌帥，所類翻。灄，日涉翻。<span class="shu-ming">水經註</span>：清河過廣川縣東，水側有羌壘，姚氏之故居也。爲姚弋仲父子自灄頭起兵張本。</span></p>
<p class="em2 strong">虎還襄國，大赦。趙主弘命虎建魏臺，一如魏武王輔漢故事。</p>
<p class="em2 strong"><span class="yinwen">11</span>慕容皝初嗣位，用法嚴峻，國人多不自安，主簿皇甫眞切諫，不聽。</p>
<p class="em2 strong">皝庶兄建威將軍翰、母弟征虜將軍仁，有勇略，屢立戰功，得士心；季弟昭，有才藝；皆有寵於廆。皝忌之，翰歎曰：<span class="yinhao">「吾受事於先公，不敢不盡力，幸賴先公之靈，所向有功，此乃天贊吾國，非人力也。而人謂吾之所辦，以爲雄才難制，吾豈可坐而待禍邪！」</span>乃與其子出奔段氏。段遼素聞其才，冀收其用，甚愛重之。</p>
<p class="em2 strong">仁自平郭來奔喪，<span class="jiazhu"><span class="shu-ming">漢志</span>，平郭縣屬遼東郡；晉省。晉東夷校尉治襄平，崔毖之敗，慕容廆以仁鎭遼東，治平郭。</span>謂昭曰：<span class="yinhao">「吾等素驕，多無禮於嗣君，嗣君剛嚴，無罪猶可畏，況有罪乎！」</span>昭曰：<span class="yinhao">「吾輩皆體正嫡，於國有分。<span class="jiazhu">昭自謂與仁皆正室之子，分可以得國也。分，扶問翻。</span>兄素得士心，我在內未爲所疑，伺其間隙，除之不難。兄趣舉兵以來，<span class="jiazhu">伺，相吏翻。間，古莧翻。趣，讀曰促。</span>我爲內應，事成之日，與我遼東。男子舉事，不克則死，不能效建威偷生異域也。」</span>仁曰：<span class="yinhao">「善！」</span>遂還平郭。閏月，仁舉兵而西。</p>
<p class="em2 strong">或以仁、昭之謀告皝，皝未之信，遣使按驗。仁兵已至黃水，<span class="jiazhu">黃水，卽潢水，在棘城東北，距唐營州四百里。據<span class="shu-ming">載記</span>，黃水當在漢遼東郡險瀆縣。</span>知事露，殺使者，還據平郭。皝賜昭死。遣軍祭酒封奕慰撫遼東。以高詡爲廣武將軍，將兵五千與庶弟建武將軍幼、稚、廣威將軍軍、寧遠將軍汗、司馬遼東佟壽共討仁。與仁戰於汶城北，<span class="jiazhu">佟，徒冬翻，姓也。汶，漢古縣，屬遼東郡；<span class="shu-ming">前書</span>作<span class="yinhao">「文」</span>。</span>皝兵大敗，幼、稚軍皆爲仁所獲；壽嘗爲仁司馬，遂降於仁。<span class="jiazhu">降，戶江翻；下同。</span>前大農孫機等舉遼東城以應仁。<span class="jiazhu">孫機，蓋王官之避地遼東者。遼東城，卽襄平城。</span>封奕不得入，與汗俱還。東夷校尉封抽、護軍平原乙逸、<span class="jiazhu">乙，姓也；逸，名也。<span class="shu-ming">姓譜</span>：商湯字天乙，支孫以爲氏。</span>遼東相太原韓矯皆棄城走，於是仁盡有遼東之地；段遼及鮮卑諸部皆與仁遙相應援。皝追思皇甫眞之言，以眞爲平州別駕。<span class="jiazhu">皝領平州刺史，以眞爲別駕。</span></p>
<p class="em2 strong"><span class="yinwen">12</span>十二月，郭權據上邽，遣使來降；京兆、新平、扶風、馮翊、北地皆應之。</p>
<p class="em2 strong"><span class="yinwen">13</span>初，張駿欲假道於成以通表建康，成主雄不許。駿乃遣治中從事張淳稱藩於成以假道；雄僞許之，將使盜覆諸東峽。<span class="jiazhu">三峽在成都之東，故云東峽。</span>蜀人橋贊密以告淳。淳謂雄曰：<span class="yinhao">「寡君使小臣行無迹之地，<span class="jiazhu">蜀不許涼人假道，則蜀地前此無涼人之迹。</span>萬里通誠於建康者，以陛下嘉尙忠義，能成人之美故也。若欲殺臣者，當斬之都市，宣示衆目曰：『涼州不忘舊德，通使琅邪，<span class="jiazhu">江左自琅邪中興，故以稱之。使，疏吏翻。</span>主聖臣明，發覺殺之。』如此，則義聲遠播，天下畏威。今使盜殺之江中，威刑不顯，何足以示天下乎！」</span>雄大驚曰：<span class="yinhao">「安有此邪！」</span></p>
<p class="em2 strong">司隸校尉景騫<span class="jiazhu">蜀置司隸校尉於成都。</span>言於雄曰：<span class="yinhao">「張淳壯士，請留之。」</span>雄曰：<span class="yinhao">「壯士安肯留！且試以卿意觀之。」</span>騫謂淳曰：<span class="yinhao">「卿體豐大，天熱，可且遣下吏，小住須涼。」</span><span class="jiazhu">須，待也。</span>淳曰：<span class="yinhao">「寡君以皇輿播越，梓宮未返，<span class="jiazhu">謂懷、愍蒙塵，卒之見害，梓宮未返也。</span>生民塗炭，莫之振救，<span class="jiazhu">振，舉也。</span>故遣淳通誠上都。<span class="jiazhu">上都，謂建康也。</span>所論事重，非下吏所能傳；使下吏可了，則淳亦不來矣。雖火山湯海，猶將赴之，豈寒暑之足憚哉！」</span>雄謂淳曰：<span class="yinhao">「貴主英名蓋世，土險兵強，何不亦稱帝自娛一方？」</span>淳曰：<span class="yinhao">「寡君祖考以來，世篤忠貞，以讎恥未雪，枕戈待旦，<span class="jiazhu">枕，職任翻。</span>何自娛之有！」</span>雄甚慙，曰：<span class="yinhao">「我之祖考本亦晉臣，遭天下大亂，與六郡之民避難此州，<span class="jiazhu">事見八十二卷惠帝元康八年。難，乃旦翻。</span>爲衆所推，遂有今日。琅邪若能中興大晉於中國者，亦當帥衆輔之。」</span><span class="jiazhu">帥，讀曰率。</span>厚爲淳禮而遣之。淳卒致命於建康。<span class="jiazhu">卒，子恤翻。致命，致其君命也。</span></p>
<p class="em2 strong">長安之失守也，<span class="jiazhu">事見八十九卷愍帝建興四年。</span>敦煌計吏耿訪自漢中入江東，<span class="jiazhu">耿訪，敦煌所遣上計吏，留長安未還，而長安陷，且河、隴路絕，因南入漢中，自漢東下至建康。敦，徒門翻。</span>屢上書請遣大使慰撫涼州。<span class="jiazhu">使，疏吏翻；下同。</span>朝廷以訪守侍<span class="jiaozhusup">【章：十二行本「侍」作「持」；乙十一行本同；熊校同。嚴：「侍」改「治」。】</span>書御史，拜張駿鎭西大將軍，選隴西賈陵等十二人配之。<span class="jiazhu">配，侑也。</span>訪至梁州，道不通，以詔書付賈陵，詐爲賈客以達之。<span class="jiazhu">賈，音古。</span>是歲，陵始至涼州，駿遣部曲督王豐等報謝。</p>
<div class="yeartoc" id="year_toc_334"><p class="strong"><span class="section" id="title-5"><span data-head-description="顯宗成皇帝中之上" data-head-level="h4" data-head-title="咸和九年">九年</span></span><span class="biaozhusup" data-rel="">（甲午、三三四年）</span></p></div>
<p class="em2 strong"><span class="yinwen">1</span>春，正月，趙改元延熙。</p>
<p class="em2 strong"><span class="yinwen">2</span>詔以郭權爲鎭西將軍、雍州刺史。<span class="jiazhu">雍，於用翻。</span></p>
<p class="em2 strong"><span class="yinwen">3</span>仇池王楊難敵卒，子毅立，自稱龍驤將軍、左賢王、下辨公；以叔父堅頭之子盤爲冠軍將軍、右賢王、河池公，<span class="jiazhu">驤，思將翻。辨，步莧翻。冠，古玩翻。</span>遣使來稱藩。</p>
<p class="em2 strong"><span class="yinwen">4</span>二月，丁卯，詔遣耿訪、王豐齎印綬授張駿大將軍、都督陝西·雍·秦·涼州諸軍事。<span class="jiazhu">陝，式冉翻。</span>自是每歲使者不絕。<span class="jiazhu">仇池稱藩，梁、涼之路通也。</span></p>
<p class="em2 strong"><span class="yinwen">5</span>慕容仁以司馬翟楷領東夷校尉，前平州別駕龐鑒領遼東相。<span class="jiazhu">龐，皮江翻。</span></p>
<p class="em2 strong"><span class="yinwen">6</span>段遼遣兵襲徒河，不克；復遣其弟蘭與慕容翰共攻柳城，<span class="jiazhu">柳城縣，漢屬遼西郡，晉省；唐爲營州治所。復，扶又翻。</span>柳城都尉石琮、城大慕輿埿幷力拒守，<span class="jiazhu">城大，猶城主也；一城之長，故曰城大。埿，與泥同。</span>蘭等不克而退。遼怒，切責蘭等，必令拔之。休息二旬，復益兵來攻。<span class="jiazhu">復，扶又翻。</span>士皆重袍蒙楯，<span class="jiazhu">重，直龍翻。楯，食尹翻。</span>作飛梯，<span class="jiazhu">飛梯，卽雲梯。</span>四面俱進，晝夜不息。琮、埿拒守彌固，殺傷千餘人，卒不能拔。<span class="jiazhu">卒，子恤翻。</span>慕容皝遣慕容汗及司馬封奕等共救之。皝戒汗曰：<span class="yinhao">「賊氣銳，勿與爭鋒。」</span>汗性驍果，以千餘騎爲前鋒，<span class="jiazhu">驍，堅堯翻。騎，奇寄翻。</span>直進。封奕止之，汗不從。與蘭遇於牛尾谷，<span class="jiazhu">牛尾谷，在柳城北。</span>汗兵大敗，死者太半；奕整陳力戰，<span class="jiazhu">陳，讀曰陳。</span>故得不沒。</p>
<p class="em2 strong">蘭欲乘勝窮追，慕容翰恐遂滅其國，止之曰：<span class="yinhao">「夫爲將當務愼重，審己量敵，<span class="jiazhu">量，音良。</span>非萬全不可動。今雖挫其偏師，未能屈其大勢。皝多權詐，好爲潛伏，<span class="jiazhu">好，呼到翻。</span>若悉國中之衆自將以拒我，<span class="jiazhu">將，卽亮翻。</span>我縣軍深入，<span class="jiazhu">縣，讀曰懸。</span>衆寡不敵，此危道也。且受命之日，正求此捷；若違命貪進，萬一取敗，功名俱喪，<span class="jiazhu">喪，息浪翻。</span>何以返面！」</span>蘭曰：<span class="yinhao">「此已成擒，無有餘理，<span class="jiazhu">謂以事理策之，皝必成擒，無復遺餘也。</span>卿正慮遂滅卿國耳！今千年在東，若進而得志，吾將迎之以爲國嗣，終不負卿，使宗廟不祀也。」</span>千年者，慕容仁小字也。翰曰：<span class="yinhao">「吾投身相依，無復還理；<span class="jiazhu">復，扶又翻。</span>國之存亡，於我何有！但欲爲大國之計，且相爲惜功名耳。」</span><span class="jiazhu">爲，于僞翻。</span>乃命所部欲獨還，蘭不得已而從之。<span class="jiazhu">史言翰雖身在外，乃心宗國。</span></p>
<p class="em2 strong"><span class="yinwen">7</span>三月，成主雄分寧州置交州，<span class="jiazhu">成分寧州之興古、永昌、牂柯、越巂、夜郎等郡爲交州。</span>以霍彪爲寧州刺史，爨深爲交州刺史。</p>
<p class="em2 strong"><span class="yinwen">8</span>趙丞相虎遣其將郭敖及章武王斌帥步騎四萬西擊郭權，軍于華陰；夏，四月，上邽豪族殺權以降。<span class="jiazhu">斌，音彬。帥，讀曰率。騎，奇寄翻。華，戶化翻。</span>虎徙秦州三萬餘戶于青、幷二州。長安人陳良夫奔黑羌，<span class="jiazhu">羌之別種，有青羌、黑羌。</span>與北羌王薄句大等侵擾北地、馮翊。<span class="jiazhu">句，音鉤。</span>章武王斌、樂安王韜合擊，破之，句大奔馬蘭山。郭敖乘勝逐北，爲羌所敗，<span class="jiazhu">敗，補邁翻。</span>死者什七八。斌等收軍還三城。<span class="jiazhu">魏收<span class="shu-ming">地形志</span>：後魏太和初，分鴈門之廣武、朔方之沃野置徧城郡，治廣武縣，縣有三城、徧城。</span>虎遣使誅郭敖。秦王宏有怨言，<span class="jiazhu">以其父疾而虎矯詔召之，至於失職也。</span>虎幽之。</p>
<p class="em2 strong"><span class="yinwen">9</span>慕容仁自稱平州刺史、遼東公。</p>
<p class="em2 strong"><span class="yinwen">10</span>長沙桓公陶侃，晚年深以滿盈自懼，不預朝權，<span class="jiazhu">朝，直遙翻。</span>屢欲告老歸國，<span class="jiazhu">欲歸長沙國也。</span>佐吏等苦留之。六月，侃疾篤，上表遜位。遣左長史殷羨奉送所假節、麾、幢、曲蓋、<span class="jiazhu">莭以專殺；麾，旗属，臨敵之際，三軍視以爲進退者也。幢，幡幢，<span class="shu-ming">方言</span>曰：幢，翳也，楚曰翿，關東、西皆曰幢。<span class="shu-ming">文選註</span>：幢，以羽葆爲之。<span class="shu-ming">釋名</span>曰：幢，童也，其狀童童然。幢，傳江翻。曲蓋者，蓋爲曲柄。<span class="shu-ming">世說</span>：謝靈運好戴曲柄笠，孔隱士曰：<span class="yinhao">「何不能遺曲蓋之貌！」</span>晉制：諸公任方面者，皆給節、麾、緹幢、曲蓋。</span>侍中貂蟬、太尉章、<span class="jiazhu">章，印章也。</span>荊·江·雍·梁·交·廣·益·寧八州刺史印傳、棨戟；<span class="jiazhu">自此以上，皆朝廷所授，故奉送之。雍，於用翻。傳，株戀翻。棨，音啓。</span>軍資、器仗、牛馬、舟船，皆有定簿，封印倉庫，侃自加管鑰。以後事付右司馬王愆期，加督護統領文武。<span class="jiazhu">史言陶侃綜理精密，雖病不亂。</span>甲寅，輿車出，臨津就船，將歸長沙，顧謂愆期曰：<span class="yinhao">「老子婆娑，正坐諸君！」</span><span class="jiazhu">娑，桑何翻；婆娑，肢體緩縱不收之貌。侃言不得早退，至於困乏如此，正坐參佐苦留之也。</span>乙卯，薨於樊谿。<span class="jiazhu">樊谿，在武昌西三里，北注大江。觀陶侃在西藩顚末，豈有非望之圖哉！晉史所記決指之事，折翼之夢，蓋庾亮之黨傅致之耳。</span>侃在軍四十一年，<span class="jiazhu">惠帝太安二年，侃擊張昌，至是年凡四十一年。</span>明毅善斷，<span class="jiazhu">斷，丁亂翻。</span>識察纖密，人不能欺；自南陵迄于白帝，<span class="jiazhu">南陵，在宣城郡界，梁置南陵郡。陳置北江州於其地，蓋臨江渚。江州東界盡於南陵，今宣州南陵縣，非古之南陵戍也。自南陵迄于白帝，總言侃所統大界。宋白曰：南陵，本漢舂穀縣地，後併于湖縣，尋又屬繁昌。梁武帝始置南陵縣屬南陵郡，臨江有城基見存，去今縣一百三十里。</span>數千里中，路不拾遺。及薨，尙書梅陶與親人曹識書曰：<span class="jiazhu">親人，其所親者也。</span><span class="yinhao">「陶公機神明鑒似魏武，忠順勤勞似孔明，陸抗諸人不能及也。」</span>謝安每言：<span class="yinhao">「陶公雖用法而恆得法外意。」</span><span class="jiazhu">史言陶侃爲名流所推重如此。恆，戶登翻。</span>安，鯤之從子也。<span class="jiazhu">謝鯤見九十二卷元帝永昌元年。從，才用翻。</span></p>
<p class="em2 strong"><span class="yinwen">11</span>成主雄生瘍於頭。<span class="jiazhu">瘍，余章翻，頭瘡曰瘍。</span>身素多金創。<span class="jiazhu">矢刃所傷爲金創。創，初良翻。</span>及病，舊痕皆膿潰，諸子皆惡而遠之；<span class="jiazhu">惡，烏路翻。遠，于願翻。</span>獨太子班晝夜侍側，不脫衣冠，親爲吮膿。<span class="jiazhu">爲，于僞翻。吮，徂兗翻。</span>雄召大將軍建寧王壽受遺詔輔政。丁卯，雄卒，<span class="jiazhu">年六十一，<span class="shu-ming">載記</span>雄卒在去年。</span>太子班卽位。<span class="jiazhu">班，字世文，雄兄蕩之子也。</span>以建寧王壽錄尙書，政事皆委於壽及司徒何點、尙書<span class="jiaozhusup">【章：十二行本「書」下有「令」字；乙十一行同；孔本同；孔本同；張校同。】</span>王瓌，<span class="jiazhu">瓌，古回翻。</span>班居中行喪禮，一無所預。<span class="jiazhu">李班豈可不謂之仁孝哉！然不能包周身之防，死於李越之手。末俗澆漓，固不可拘於古禮以啓姦非，至於殞身亂國也。</span></p>
<p class="em2 strong"><span class="yinwen">12</span>辛未，加平西將軍庾亮征西將軍、假節、都督江·荊·豫·益·梁·雍六州軍事、領江·豫·荊三州刺史，鎭武昌。<span class="jiazhu">陶侃旣沒，庾亮始專制上流。雍，於用翻。</span>亮辟殷浩爲記室參軍。浩，羨之子也，與豫章太守褚裒、<span class="jiazhu">裒，蒲侯翻。</span>丹陽丞杜乂，皆以識度清遠，善談<span class="shu-ming">老</span>、<span class="shu-ming">易</span>，<span class="jiazhu"><span class="shu-ming">老</span>、<span class="shu-ming">易</span>，<span class="shu-ming">老子</span>及<span class="shu-ming">易</span>也。</span>擅名江東，而浩尤爲風流所宗。裒，䂮之孫；<span class="jiazhu">褚䂮見七十七卷魏元帝景元元年。䂮，離灼翻。</span>乂，錫之子也。<span class="jiazhu">杜錫見八十三卷惠帝元康九年。</span>桓彝嘗謂裒曰：<span class="yinhao">「季野有皮裏<span class="shu-ming">春秋</span>。」</span><span class="jiazhu">褚裒，字季野。</span>言其外無臧否<span class="jiazhu">否，音鄙。</span>而內有褒貶也。謝安曰：<span class="yinhao">「裒雖不言，而四時之氣亦備矣。」</span></p>
<p class="em2 strong"><span class="yinwen">13</span>秋，八月，王濟還遼東，詔遣侍御史王齊祭遼東公廆，又遣謁者徐孟策拜慕容皝鎭軍大將軍、平州刺史、大單于、遼東公，持節、<span class="jiaozhusup">【章：十二行本「節」下有「都督」二字；乙十一行本同；孔本同；張校同。】</span>承制封拜，一如廆故事。船下馬石津，<span class="jiazhu">自建康出大江至于海，轉料角至登州大洋；東北行，過大謝島、龜歆島、淤島、烏湖島三百里，北渡烏湖海，至馬石山東之都里鎭；馬石津，卽此地也。</span>皆爲慕容仁所留。</p>
<p class="em2 strong"><span class="yinwen">14</span>九月，戊寅，衞將軍江陵穆公陸曄卒。</p>
<p class="em2 strong"><span class="yinwen">15</span>成主雄之子車騎將軍越屯江陽，奔喪至成都。以太子班非雄所生，意不服，與其弟安東將軍期謀作亂。班弟玝勸班遣越還江陽，以期爲梁州刺史，鎭葭萌。<span class="jiazhu">葭萌，卽晉壽之地。玝，阮古翻。</span>班以未葬，不忍遣，推心待之，無所疑間，<span class="jiazhu">間，古莧翻。</span>遣玝出屯於涪。<span class="jiazhu">涪，音浮。</span>冬，十月，癸亥朔，越因班夜哭，弒之於殯宮，<span class="jiazhu">卒如李驤之言。菆塗曰殯；將遷葬，以賓遇之也。</span>幷殺班兄領軍將軍都；矯太后任氏令，罪狀班而廢之。<span class="jiazhu">任，音壬。</span></p>
<p class="em2 strong">初，期母冉氏賤，任氏母養之。期多才藝，有令名；及班死，衆欲立越，越奉期而立之。甲子，期卽皇帝位。<span class="jiazhu">期，字世運，雄第四子也。</span>諡班曰戾太子。以越爲相國，封建寧王；加大將軍壽大都督，徙封漢王；皆錄尙書事。以兄霸爲中領軍、鎭南大將軍；弟保鎭西大將軍、汶山太守；<span class="jiazhu">汶，讀曰岷。</span>從兄始爲征東大將軍，代越鎭江陽。<span class="jiazhu">據<span class="shu-ming">載記</span>：始，特之長子，於期爲伯父，於壽爲從兄。從，才用翻。</span>丙寅，葬雄於安都陵，諡曰武皇帝，廟號太宗。</p>
<p class="em2 strong">始欲與壽共攻期，壽不敢發。始怒，反譖壽於期，請殺之。期欲藉壽以討李玝，故不許，遣壽將兵向涪。壽先遣使告玝以去就利害，開其去路，玝遂來奔。詔以玝爲巴郡太守。期以壽爲梁州刺史，屯涪。<span class="jiazhu">爲李壽自涪舉兵廢李期張本。</span></p>
<p class="em2 strong"><span class="yinwen">16</span>趙主弘自齎璽綬詣魏宮，<span class="jiazhu">石虎爲魏王，其所居稱魏宮。璽，斯氏翻。綬，音受。</span>請禪位於丞相虎。虎曰：<span class="yinhao">「帝王大業，天下自當有議，何爲自論此邪！」</span>弘流涕還宮，謂太后程氏曰：<span class="yinhao">「先帝種眞無復遺矣！」</span><span class="jiazhu">種，章勇翻。復，扶又翻。</span>於是尙書奏：<span class="yinhao">「魏臺請依唐、虞禪讓故事，」</span><span class="jiazhu">此趙朝尙書奏也。</span>虎曰：<span class="yinhao">「弘愚暗，居喪無禮，<span class="jiaozhusup">【章：十二行本「禮」下有「不可以君萬國」六字；乙十一行本同；孔本同；退齋校同。】</span>便當廢之，何禪讓也！」</span>十一月，虎遣郭殷入<span class="jiaozhusup">【章：十二行本「入」上有「持節」二字；乙十一行本同；孔本同；退齋校同。】</span>宮，廢弘爲海陽王。弘安步就車，容色自若，謂羣臣曰：<span class="yinhao">「庸昧不堪纂承大統，夫復何言！」</span><span class="jiazhu">復，扶又翻。</span>羣臣莫不流涕，宮人慟哭。羣臣詣魏臺勸進，虎曰：<span class="yinhao">「皇帝者盛德之號，非所敢當，且可稱居攝趙天王。」</span><span class="jiazhu"><span class="shu-ming">考異</span>曰：<span class="shu-ming">三十國</span>、<span class="shu-ming">晉春秋</span>：<span class="yinhao">「虎卽位，改元永熙」</span>；陳鴻<span class="shu-ming">大統曆</span>云：<span class="yinhao">「石虎卽位，改建平五年爲延興，明年改建武」</span>。按：<span class="shu-ming">三十國</span>、<span class="shu-ming">晉春秋</span>不記弘改元延熙，虎之立，實延熙元年也，故誤云永熙，弘旣號延熙，虎安肯稱永熙！陳鴻云：<span class="yinhao">「虎改建平五年爲延興，卽是弘踰年不改元也。」</span>恐鴻說誤。</span>幽弘及太后程氏、秦王宏、南陽王恢于崇訓宮，尋皆殺之。<span class="jiazhu">虎更太子宮曰崇訓宮。弘時年二十一。</span></p>
<p class="em2 strong">西羌大都督姚弋仲稱疾不賀，虎累召之，乃至，正色謂虎曰：<span class="yinhao">「弋仲常謂大王命世英雄，柰何把臂受託而返奪之邪？」</span>虎曰：<span class="yinhao">「吾豈樂此哉！<span class="jiazhu">樂，音洛。</span>顧海陽年少，<span class="jiazhu">少，詩照翻。</span>恐不能了家事，故代之耳。」</span>心雖不平，然察其誠實，亦不之罪。</p>
<p class="em2 strong">虎以夔安爲侍中、太尉、守尙書令，郭殷爲司空，韓晞爲尙書左僕射，魏郡申鐘爲侍中，郎闓爲光祿大夫，<span class="jiazhu">闓，苦亥翻，又音開。</span>王波爲中書令。文武封拜各有差。虎行如信都，復還襄國。<span class="jiazhu"><span class="shu-ming">載記</span>曰：虎以讖文<span class="yinhao">「天子當從東北來」</span>，於是備法駕，行自信都而還，以應之。<span class="yinhao">「天子當從東北來，」</span>蓋謂慕容氏將從遼、碣入中國也。秦始皇東游以厭天子氣，初不能遏止漢高之興。</span></p>
<p class="em2 strong"><span class="yinwen">17</span>慕容皝討遼東，甲申，至襄平。遼東人王岌密信請降。師進，入城，翟楷、龐鑒單騎走，居就、新昌等縣皆降。<span class="jiazhu">居就、新昌，皆屬遼東郡。降，戶江翻；下同。</span>皝欲悉阬遼東民，高詡諫曰：<span class="yinhao">「遼東之叛，實非本圖，直畏仁凶威，不得不從。今元惡猶存，<span class="jiazhu">元惡，謂仁也。</span>始克此城，遽加夷滅，則未下之城，無歸善之路矣。」</span>皝乃止。分徙遼東大姓於棘城。以杜羣爲遼東相，安輯遺民。</p>
<p class="em2 strong"><span class="yinwen">18</span>十二月，趙徐州從事蘭陵朱縱斬刺史郭祥，以彭城來降，趙將王朗攻之，縱奔淮南。</p>
<p class="em2 strong"><span class="yinwen">19</span>慕容仁遣兵襲新昌，督護新興王㝢擊走之，遂徙新昌入襄平。<span class="jiazhu">遼東治襄平。徙新昌吏民入襄平，所以杜仁闚𨵦掩襲之心。㝢，王矩翻。</span></p>
<div class="yeartoc" id="year_toc_335"><p class="strong"><span class="section" id="title-6"><span data-head-description="顯宗成皇帝中之上" data-head-level="h4" data-head-title="咸康元年">咸康元年</span></span><span class="biaozhusup" data-rel="">（乙未、三三五年）</span></p></div>
<p class="em2 strong"><span class="yinwen">1</span>春，正月，庚午朔，帝加元服。<span class="jiazhu">沈約<span class="shu-ming">禮志</span>曰：古者無天子冠禮，故筮日、筮賓、冠於阼，以著代醮於客位，三加彌尊，皆士禮耳。漢順帝冠，兼用曹褒<span class="shu-ming">新禮</span>。褒<span class="shu-ming">新禮</span>今不存。<span class="shu-ming">禮儀志</span>又云：乘輿初加緇布進賢，次爵弁、武弁，次通天；皆於高廟。江左諸帝將冠，金石宿設，百僚陪位，又豫於殿上鋪大牀，御府令奉冕幘、簪導、袞服以授侍中、常侍，太尉加幘，太保加冕。將加冕，太尉跪讀祝文曰：<span class="yinhao">「令月吉日，始加元服。皇帝穆穆，思弘袞職。欽若昊天，六合是式。率遵祖考，永永無極。眉壽無期，介茲景福。」</span>加冕訖，侍中繫玄紞，侍中脫絳紗服，加袞服。冠事畢，太保率羣臣奉觴上壽，王以下三稱萬歲乃退。鄭樵曰：用魏儀一加，旣加元服，拜于太廟。</span>大赦，改元。</p>
<p class="em2 strong"><span class="yinwen">2</span>成、趙皆大赦，成改元玉恆，<span class="jiazhu">恆，戶登翻。</span>趙改元建武。</p>
<p class="em2 strong"><span class="yinwen">3</span>成主期立皇后閻氏，以衞將軍尹奉爲右丞相，驃騎將軍、尙書令王瓌爲司徒。<span class="jiazhu">驃，匹妙翻。瓌，古回翻。</span></p>
<p class="em2 strong"><span class="yinwen">4</span>趙王虎命太子邃省可尙書奏事，<span class="jiazhu">省，悉景翻。</span>惟祀郊廟、選牧守、征伐、刑殺乃親之。虎好治宮室，鸛雀臺崩，<span class="jiazhu">鸛雀臺，在鄴，卽魏武所起銅雀臺。好，呼到翻。</span>殺典匠少府任汪；<span class="jiazhu">典匠少府，卽漢將作大匠之職也。少，詩照翻。任，音壬。</span>復使脩之，倍於其舊。邃保母劉芝封宜城君，關預朝權，受納賄賂，求仕進者多出其門。<span class="jiazhu">朝，直遙翻。</span></p>
<p class="em2 strong"><span class="yinwen">5</span>慕容皝置左、右司馬，以司馬韓矯、軍祭酒封奕爲之。</p>
<p class="em2 strong"><span class="yinwen">6</span>司徒導以羸疾，不堪朝會，<span class="jiazhu">羸，倫爲翻。朝，直遙翻。</span>三月，乙酉，帝幸其府，與羣臣宴于內室，拜導幷其妻曹氏。侍中孔坦密表切諫，以爲帝初加元服，動宜顧禮，帝從之。坦又以帝委政於導，從容言曰：<span class="yinhao">「陛下春秋已長，聖敬日躋，<span class="jiazhu">從，千容翻。長，知兩翻。日躋，猶日進也。</span>宜博納朝臣，諮諏善道。」</span><span class="jiazhu">諏，遵須翻。</span>導聞而惡之，<span class="jiazhu">惡，烏路翻。</span>出坦爲廷尉。坦不得意，以疾去職。</p>
<p class="em2 strong">丹陽尹桓景，爲人諂巧，導親愛之。會熒惑守南斗經旬，<span class="jiazhu"><span class="shu-ming">晉·天文志</span>：南斗六星，天廟也，丞相、太宰之位。</span>導謂領軍將軍陶回曰：<span class="yinhao">「斗，揚州之分，<span class="jiazhu"><span class="shu-ming">天文志</span>：斗、牛、女，揚州；九江入斗一度，丹陽入斗十六度。分，扶問翻。</span>吾當遜位以厭天譴。」</span><span class="jiazhu">厭，一葉翻。</span>回曰：<span class="yinhao">「公以明德作輔，而與桓景造膝，<span class="jiazhu">造，七到翻。</span>使熒惑何以退舍！」</span>導深愧之。</p>
<p class="em2 strong">導辟太原王濛爲掾，<span class="jiazhu">濛，莫紅翻。掾，于絹翻。</span>王述爲中兵屬。<span class="jiazhu">晉公府諸曹，有參軍，有掾，有屬。</span>述，昶之曾孫也。<span class="jiazhu">王昶，仕魏鎭荊州，以功名自見。昶，丑兩翻。</span>濛不脩小廉，而以清約見稱。與沛國劉惔齊名，友善。<span class="jiazhu">惔，徒甘翻。</span>惔常稱濛性至通而自然有節。濛曰：<span class="yinhao">「劉君知我，勝我自知。」</span>當時稱風流者，以惔、濛爲首。述性沈靜，每坐客辯論蠭起，而述處之恬如也。<span class="jiazhu">沈，持林翻。坐，徂臥翻。處，昌呂翻。</span>年三十，尙未知名，人謂之癡。導以門地辟之。<span class="jiazhu">昶之子湛，湛之子承，世有高名。述，承子也。</span>旣見，唯問在東米價，<span class="jiazhu">述蓋自東吳至建康。</span>述張目不答。導曰：<span class="yinhao">「王掾不癡，人何言癡也！」</span>嘗見導每發言，一坐莫不贊美，<span class="jiazhu">坐，徂臥翻。</span>述正色曰：<span class="yinhao">「人非堯、舜，何得每事盡善！」</span>導改容謝之。</p>
<p class="em2 strong"><span class="yinwen">7</span>趙王虎南遊，臨江而還。<span class="jiazhu">還，從宣翻，又如字。</span>有遊騎十餘至歷陽，歷陽太守袁耽表上之，<span class="jiazhu">上，時掌翻。</span>不言騎多少。朝廷震懼，司徒導請出討之。夏，四月，加導大司馬、假黃鉞、都督征討諸軍事。癸丑，帝觀兵廣莫門，<span class="jiazhu">廣莫門，建康城北門也。</span>分命諸將救歷陽及戍慈湖、牛渚、蕪湖；司空郗鑒使廣陵相陳光將兵入衞京師。俄聞趙騎至少，又已去，<span class="jiazhu">少，詩沼翻。</span>戊午，解嚴，王導解大司馬。袁耽坐輕妄免官。</p>
<p class="em2 strong"><span class="yinwen">8</span>趙征虜將軍石遇攻桓宣於襄陽，不克。</p>
<p class="em2 strong"><span class="yinwen">9</span>大旱，會稽餘姚米斗五百。<span class="jiazhu">會，工外翻。</span></p>
<p class="em2 strong"><span class="yinwen">10</span>秋，七月，慕容皝立子儁爲世子。</p>
<p class="em2 strong"><span class="yinwen">11</span>九月，趙王虎遷都于鄴，<span class="jiazhu">趙王勒定都襄國，虎遷于鄴。</span>大赦。</p>
<p class="em2 strong"><span class="yinwen">12</span>初，趙主勒以天竺僧佛圖澄豫言成敗，數有驗，敬事之。及虎卽位，奉之尤謹，衣以綾錦，乘以彫輦。<span class="jiazhu">彫輦，彫鏤以爲飾。數，所角翻。衣，於旣翻。</span>朝會之日，太子、諸公扶翼上殿，<span class="jiazhu">朝，直遙翻。上，時掌翻。</span>主者唱<span class="yinhao">「大和尙」</span>，<span class="jiazhu">主者，謂掌朝儀者也。</span>衆坐皆起。使司空李農旦夕問起居，太子、諸公五日一朝。<span class="jiazhu">諸公，虎諸子也；虎稱天王，降諸子封王者爵爲公。</span>國人化之，率多事佛，澄之所在，無敢向其方面涕唾者。爭造寺廟，削髮出家。虎以其眞僞雜糅，<span class="jiazhu">糅，汝救翻。</span>或避賦役爲姦宄，<span class="jiazhu">宄，音軌。</span>乃下詔問中書曰：<span class="yinhao">「佛，國家所奉，里閭小人無爵秩者，應事佛不？」</span><span class="jiazhu">不，讀曰否。</span>著作郎王度等<span class="jiazhu"><span class="shu-ming">晉·職官志</span>曰：著作郎，周左史之任也。漢東京，圖籍在東觀，有其名，尙未有官。魏明帝太和中，詔置著作郎，於此始有其官，隸中書省。及晉受命，制曰：<span class="yinhao">「著作舊屬中書，而祕書旣典文籍，今改中書省著作爲祕書著作。」</span>於是改隸祕書省；自後別置省，而猶隸祕書。</span>議曰：<span class="yinhao">「王者祭祀，典禮具存。佛，外國之神，非天子諸華所應祠奉。漢氏初傳其道，<span class="jiazhu">事見四十五卷漢明帝永平八年。</span>唯聽西域人立寺都邑以奉之，<span class="jiazhu">漢人初謂官府爲寺。後漢自西域白馬駝經來，初止於鴻臚寺，遂取寺名，創置白馬寺。</span>漢人皆不得出家；魏世亦然。今宜禁公卿以下毋得詣寺燒香、禮拜；其趙人爲沙門者，皆返初服。」</span><span class="jiazhu">謂使還服華人之服。</span>虎詔曰：<span class="yinhao">「朕生自邊鄙，忝君諸夏，<span class="jiazhu">夏，戶雅翻。</span>至於饗祀，應從本俗。其夷、趙百姓樂事佛者，特聽之。」</span><span class="jiazhu">樂，音洛。</span></p>
<p class="em2 strong"><span class="yinwen">13</span>趙章武王斌帥精騎二萬幷秦、雍二州兵以討薄句大，平之。<span class="jiazhu">去年斌等爲薄句大所敗。斌，音彬。帥，讀曰率。騎，奇寄翻。雍，於用翻。句，音鉤。</span></p>
<p class="em2 strong"><span class="yinwen">14</span>成太子班之舅羅演，與漢王相天水上官澹<span class="jiazhu">李壽封漢王。相，息亮翻。澹，徒覽翻。</span>謀殺成主期，立班子。事覺，期殺演、澹及班母羅氏。</p>
<p class="em2 strong">期自以得志，輕諸舊臣，信任尙書令景騫、尙書姚華、田褒、中常侍許涪等，<span class="jiazhu">涪，音浮。</span>刑賞大政，皆決於數人，希復關公卿。<span class="jiazhu">復，扶又翻。</span>褒無他才，嘗勸成主雄立期爲太子，故有寵。由是紀綱隳紊，<span class="jiazhu">紊，音問。</span>雄業始衰。</p>
<p class="em2 strong"><span class="yinwen">15</span>冬，十月，乙未朔，日有食之。</p>
<p class="em2 strong"><span class="yinwen">16</span>慕容仁遣王齊等南還。<span class="jiazhu">去年齊等爲慕容仁所留。</span>齊等自海道趣棘城，<span class="jiazhu">趣，七喻翻。</span>齊遇風不至。十二月，徐孟等至棘城，慕容皝始受朝命。<span class="jiazhu">朝，直遙翻。</span></p>
<p class="em2 strong">段氏、宇文氏各遣使詣慕容仁，館于平郭城外。皝帳下督張英百餘騎間道潛行掩擊之，<span class="jiazhu">間，古莧翻。</span>斬宇文氏使十餘人，生擒段氏使以歸。</p>
<p class="em2 strong"><span class="yinwen">17</span>是歲，明帝母建安君荀氏卒。荀氏在禁中，尊重同於太后；詔贈豫章郡君。<span class="jiazhu">荀氏，元帝宮人也，生明帝。自以位卑，每懷怨望，爲帝所譴，漸見疏薄。及明帝卽位，封建安君，別立第宅。太寧元年，迎還臺內，供奉隆厚。及帝立，尊重同於太后。</span></p>
<p class="em2 strong"><span class="yinwen">18</span>代王翳槐以賀蘭藹頭不恭，<span class="jiazhu">藹頭，翳槐舅，有擁護之功，事見九十三卷咸和二年。至四年，逐紇那，立翳槐，又賀蘭部也。挾親恃功，所以不恭。</span>將召而戮之，諸部皆叛。代王紇那自宇文部入，諸部復奉之。<span class="jiazhu">紇那出奔見上卷咸和四年。復，扶又翻。</span>翳槐奔鄴，趙人厚遇之。</p>
<p class="em2 strong"><span class="yinwen">19</span>初，張軌及二子寔、茂，雖保據河右，而軍旅之事無歲無之。及張駿嗣位，境內漸平。駿勤脩庶政，總御文武，咸得其用，民富兵強，遠近稱之，以爲賢君。駿遣將楊宣伐龜茲、鄯善，於是西域諸國焉耆、于窴之屬，皆詣姑臧朝貢。<span class="jiazhu">龜茲，音丘慈。鄯，上扇翻。窴，徒賢翻，又徒見翻。</span>駿於姑臧南作五殿，<span class="jiazhu">駿起謙光殿，四面各起一殿：東曰宜陽青殿，以春三月居之；南曰朱陽赤殿，夏三月居之；西曰政刑白殿，秋三月居之；北曰玄武黑殿，冬三月居之。章服器物，皆依方色。</span>官屬皆稱臣。</p>
<p class="em2 strong">駿有兼秦、雍之志，<span class="jiazhu">雍，於用翻。</span>遣參軍麴護上疏，以爲：<span class="yinhao">「勒、雄旣死，虎、期繼逆，兆庶離主，<span class="jiazhu">離，力智翻。</span>漸冉經世；先老消落，後生不識，慕戀之心，日遠日忘。乞敕司空鑒、征西亮等汎舟江、沔，首尾齊舉。」</span><span class="jiazhu">郗鑒時鎭京口，庾亮時鎭武昌。沔，彌兗翻。</span></p>
<div class="yeartoc" id="year_toc_336"><p class="strong"><span class="section" id="title-7"><span data-head-description="顯宗成皇帝中之上" data-head-level="h4" data-head-title="咸康二年">二年</span></span><span class="jiaozhusup">【「二」原誤作「三」。章：十二行本「三」作「二」；乙十一行本同；退齋校同。】</span><span class="biaozhusup" data-rel="">（丙申、三三六）</span></p></div>
<p class="em2 strong"><span class="yinwen">1</span>春，正月，辛巳，彗星見于奎、婁。<span class="jiazhu">西方奎十六星，天之武庫也，主以兵禁暴，又主溝瀆。婁三星，爲天獄，主苑牧犧牲，供給郊祀。奎、婁、冑，魯、徐州分。彗，祥歲翻，又旋芮翻，又徐醉翻。見，賢遍翻。</span></p>
<p class="em2 strong"><span class="yinwen">2</span>慕容皝將討慕容仁，司馬高詡曰：<span class="yinhao">「仁叛棄君親，民神共怒；前此海未嘗凍，自仁反以來，連年凍者三矣。且仁專備陸道，天其或者欲使吾乘海冰以襲之也。」</span>皝從之。羣僚皆言涉冰危事，不若從陸道。皝曰：<span class="yinhao">「吾計已決，敢沮者斬！」</span><span class="jiazhu">沮，在呂翻。</span></p>
<p class="em2 strong">壬午，皝帥其弟軍師將軍評等自昌黎東，踐冰而進，<span class="jiazhu">皝，呼廣翻。帥，讀曰率；下同。</span>凡三百餘里。至歷林口，<span class="jiazhu">歷林口，海浦之口。</span>捨輜重，輕兵趣平郭。<span class="jiazhu">重，直用翻。趣，七喻翻；下同。</span>去城七里，候騎以告仁，<span class="jiazhu">騎，奇寄翻。</span>仁狼狽出戰。張英之俘二使也，<span class="jiazhu">事見上年。使，疏吏翻。</span>仁恨不窮追；及皝至，仁以爲皝復遣偏師輕出寇抄，<span class="jiazhu">復，扶又翻。抄，楚交翻。</span>不知皝自來，謂左右曰：<span class="yinhao">「今茲當不使其匹馬得返矣！」</span>乙未，仁悉衆陳於城之西北。慕容軍帥所部降於皝，<span class="jiazhu">咸和八年，軍爲仁所執。陳，讀曰陣。降，戶江翻。</span>仁衆沮動；<span class="jiazhu">沮，在呂翻。</span>皝從而縱擊，大破之。仁走，其帳下皆叛，遂擒之。皝先爲斬其帳下之叛者，<span class="jiazhu">爲，于僞翻。</span>然後賜仁死。丁衡、游毅、孫機等，皆仁所信用也，皝執而斬之；王冰自殺。慕容幼、慕容稚、佟壽、郭充、翟楷、龐鑒，皆東走，幼中道而還；皝兵追及楷、鑒，斬之；壽、充奔高麗。<span class="jiazhu">麗，力知翻。</span>自餘吏民爲仁所詿誤者，<span class="jiazhu">詿，古賣翻。</span>皝皆赦之。封高詡爲汝陽侯。</p>
<p class="em2 strong"><span class="yinwen">3</span>二月，尙書僕射王彬卒。</p>
<p class="em2 strong"><span class="yinwen">4</span>辛亥，帝臨軒，遣使備六禮逆故當陽侯杜乂女陵陽爲皇后，<span class="jiazhu">婚有六禮：一曰納采者，將爲婚，必先媒通其言，乃後使人納其采擇之禮，用鴈爲贄，取其陰陽往來之義也；二曰問名者，問名以卜其吉凶也；三曰納吉者，卜於廟得吉兆，復使往告婚姻之事也；四曰納徵，用玄纁，不用鴈；五曰請期，由夫家卜得吉日，使人往告之；六曰親迎，壻往女家，御輪三周，御者代之，壻自乘其車而先，以導婦歸。</span>大赦；羣臣畢賀。</p>
<p class="em2 strong"><span class="yinwen">5</span>夏，六月，段遼遣中軍將軍李詠襲慕容皝。詠趣武興，<span class="jiazhu">武興城，在令支東。</span>都尉張萌擊擒之。遼別遣段蘭將步騎數萬屯柳城西回水，<span class="jiazhu"><span class="yinhao">「回水」</span>，<span class="shu-ming">載記</span>作<span class="yinhao">「曲水」</span>。<span class="shu-ming">水經註</span>：陽樂水出上谷且居縣，東北流，逕女祁縣，世謂之橫水，又謂之陽曲水。又濡河從塞外來，西北逕禦夷鎭城，又東北逕孤山南，又東南，水流回曲，謂之曲河鎭。又據<span class="shu-ming">載記</span>，曲水當在好城西北。將，卽亮翻。騎，奇寄翻。</span>宇文逸豆歸攻安晉以爲蘭聲援。皝帥步騎五萬向柳城，蘭不戰而遁。皝引兵北趣安晉，<span class="jiazhu">咸安八年，皝築安晉城。趣，七喻翻。</span>逸豆歸棄輜重走；<span class="jiazhu">重，直用翻。</span>皝遣司馬封奕帥輕騎追擊，大破之。皝謂諸將曰：<span class="yinhao">「二虜恥無功，必將復至，<span class="jiazhu">復，扶又翻。</span>宜於柳城左右設伏以待之。」</span>乃遣封奕帥騎數千伏於馬兜山。三月，<span class="jiaozhusup">【張：「三月」作「七月」。】</span>段遼果將數千騎來寇抄。<span class="jiazhu">抄，楚交翻。</span>奕縱擊，大破之，斬其將榮伯保。</p>
<p class="em2 strong"><span class="yinwen">6</span>前廷尉孔坦卒。<span class="jiazhu">坦先以疾解廷尉，故曰前。</span>坦疾篤，庾冰省之，流涕。<span class="jiazhu">省，悉景翻。</span>坦慨然曰：<span class="yinhao">「大丈夫將終，不問以濟國安民之術，乃爲兒女子相泣邪！」</span>冰深謝之。</p>
<p class="em2 strong"><span class="yinwen">7</span>九月，慕容皝遣長史劉斌、兼郎中令遼東陽景送徐孟等還建康。<span class="jiazhu">晉制，王國乃有郎中令。皝未爲王而僭置是官。斌，音彬。</span></p>
<p class="em2 strong"><span class="yinwen">8</span>冬，十月，廣州刺史鄧岳遣督護王隨等擊夜郎、興古，皆克之。<span class="jiazhu">懷帝永嘉五年，王遜分牂柯、朱提、建寧立夜郎郡。<span class="shu-ming">太康地志</span>曰：蜀劉氏分建寧、牂柯立興古郡。</span>加岳督寧州。</p>
<p class="em2 strong"><span class="yinwen">9</span>成主期以從子尙書僕射武陵公載有雋才，忌之，<span class="jiazhu">從，才用翻。</span>誣以謀反，殺之。</p>
<p class="em2 strong"><span class="yinwen">10</span>十一月，詔建威將軍司馬勳將兵安集漢中；成漢王壽擊敗之。<span class="jiazhu">敗，補邁翻。</span>壽遂置漢中守宰，戍南鄭而還。</p>
<p class="em2 strong"><span class="yinwen">11</span>索頭郁鞠帥衆三萬降於趙，<span class="jiazhu">索頭，鮮卑種。言索頭，以別於黑匿郁鞠；以其辮髮，故謂之索頭。索，昔各翻。帥，讀曰率。降，戶江翻。</span>趙拜郁鞠等十三人爲親趙王，散其部衆於冀、青等六州。</p>
<p class="em2 strong"><span class="yinwen">12</span>趙王虎作太武殿於襄國，作東、西宮於鄴，<span class="jiazhu">東宮，以居太子邃；西宮，虎自居之。</span>十二月，皆成。太武殿基高二丈八尺，縱六十五步，廣七十五步，甃以文石。<span class="jiazhu">高，居號翻。縱，子容翻。廣，古曠翻。甃，側救翻。</span>下穿伏室，<span class="jiazhu">伏室，卽窟室也。</span>置衞士五百人。以漆灌瓦，金璫，銀楹，<span class="jiazhu">司馬相如<span class="shu-ming">羽獵賦</span>：華榱璧璫。<span class="shu-ming">註</span>云：璧璫，以玉爲椽頭，當卽所謂璇題者也。<span class="shu-ming">三輔黃圖註</span>云：以璧飾瓦之當也。又琅璫，鐸也，杜甫詩<span class="yinhao">「風動金琅璫」</span>。此金璫，蓋以金飾瓦之當也。楹，柱也。璫，音當。</span>珠簾，玉壁，窮極工巧。殿上施白玉牀、流蘇帳，爲金蓮華以冠帳頂。<span class="jiazhu">華，讀曰花。冠，古玩翻。</span>又作九殿于顯陽殿後，選士民之女以實之，服珠玉、被綺縠者萬餘人。<span class="jiazhu">被，皮義翻。</span>敎宮人占星氣、馬步射。置女太史，雜伎工巧，皆與外同。<span class="jiazhu">與外同者，敎宮人使執作如男子也。伎，渠綺翻。</span>以女騎千人爲鹵簿，<span class="jiazhu">車駕法從次第曰鹵簿。騎，奇寄翻。</span>皆著紫綸巾，<span class="jiazhu">著，陟略翻。陸德明：綸，繩也，蓋合絲爲綸，其狀如繩，染紫以織巾也。今鎭江、金壇人能織線番羅，亦合絲爲線以織之。</span>熟錦袴，金銀鏤帶，<span class="jiazhu">鏤，卽豆翻。</span>五文織成鞾，<span class="jiazhu">五文，五色成文也。<span class="shu-ming">廣雅</span>曰：天竺國出細織成。<span class="shu-ming">魏略</span>曰：大秦國用水羊毛、木皮、野繭絲作織成，皆好。此以五采織成爲鞾也。鞾，許戈翻。</span>執羽儀，<span class="jiazhu">羽儀，氅毦之屬。</span>鳴鼓吹，<span class="jiazhu">鼓吹，軍樂也。吹，尺瑞翻。</span>遊宴以自隨。於是趙大旱，金一斤直粟二斗，百姓嗷然；而虎用兵不息，百役並興。使牙門張彌徙洛陽鍾虡、九龍、翁仲、銅駝、飛廉於鄴，<span class="jiazhu">鍾虡、九龍、翁仲、銅駝、飛廉，皆魏明帝所鑄。虡，音巨。</span>載以四輪纏𮝚車，轍廣四尺，深二尺。<span class="jiazhu">考之字書，無<span class="yinhao">「𮝚」</span>字，當作<span class="yinhao">「輞」</span>，音罔，車輮也。轍，車輪所碾跡也。廣，古曠翻。深，式禁翻。</span>一鍾沒於河，募浮沒三百人<span class="jiazhu">浮沒，在水中能浮能沒者。</span>入河，繫以竹絚，<span class="jiazhu">絚，居登翻，又居鄧翻，大索也。</span>用牛百頭，鹿櫨引之，乃出，<span class="jiazhu">鹿櫨，形如汲水木，立兩柱，橫木貫柱，令圓滑可轉，繫絚於橫木，絞而引之。櫨，音盧。</span>造萬斛之舟以濟之。旣至鄴，虎大悅，爲之赦二歲刑，<span class="jiazhu">爲，于僞翻。</span>賚百官穀帛，賜民爵一級。又用尙方令解飛之言，<span class="jiazhu">解，姓也；飛，名也。解，戶買翻。</span>於鄴南投石於河，以作飛橋，功費數千萬億，橋竟不成，役夫飢甚，乃止。使令長帥民入山澤采橡及魚以佐食，復爲權豪所奪，<span class="jiazhu">令，力定翻。長，知兩翻。帥，讀曰率。復，扶又翻。</span>民無所得。</p>
<p class="em2 strong"><span class="yinwen">13</span>初，日南夷帥范稚，有奴曰范文，<span class="jiazhu">帥，所類翻。</span>常隨商賈往來中國；<span class="jiazhu">賈，音古。</span>後至林邑，敎林邑王范逸作城郭、宮室、器械，逸愛信之，<span class="jiazhu">林邑國，本漢象林縣，馬援鑄銅柱之處也。漢末，縣功曹子區連，殺令，自立爲王，子孫相承，其後無嗣，外孫范熊繼立。逸，熊子也。</span>使爲將。<span class="jiazhu">將，卽亮翻。</span>文遂譖逸諸子，或徙或逃。是歲，逸卒，文詐迎逸子於他國，置毒於椰酒而殺之，<span class="jiazhu">椰木出交趾，高數十丈，葉背面相似。<span class="shu-ming">瓊臺志</span>曰：椰子無時而生，樹似檳榔，葉如鳳尾，實大如瓜，剖之，其中有酒，其皮可爲飲器。<span class="shu-ming">交州記</span>曰：椰子生南海，狀如海椶；子大如椀，外有粗皮，如大腹子、豆寇之類，中有漿似酒，飲之得醉。<span class="shu-ming">爾雅翼</span>：椰木似檳榔，無枝條，高十餘尋；葉在其末，如束蒲。實大如瓠，繫在樹頭。實外有皮，如胡桃。核裏有膚，白如雪，厚半寸，如猪膏，味美如胡桃。膚裏有汁升餘，清如水，美如蜜，飲之可以愈渴。核作飲器。椰，以嗟翻。</span>文自立爲王。於是出兵攻大岐界、小岐界、式僕、徐狼、屈都、乾魯、扶單等國，皆滅之，有衆四五萬，遣使奉表入貢。<span class="jiazhu">使，疏吏翻。</span></p>
<p class="em2 strong"><span class="yinwen">14</span>趙左校令成公段作庭燎於杠末，<span class="jiazhu"><span class="shu-ming">姓譜</span>：衞成公之後，爲成公氏。余按春秋之時，魯、晉皆有成公，豈獨衞成公之後得專以爲氏哉！杠，古雙翻。</span>高十餘丈，上盤置燎，<span class="jiazhu">古之人君，昧旦視朝，故設庭燎。鄭氏云：在地曰燎，執之曰燭。又云：樹之門外曰大燭，於內曰庭燎，皆是照衆爲明。今成公段懸盤於杠以置燎，創意爲之，非有古法也。燎，力照翻；徐又力燒翻。高，居傲翻。</span>下盤置人，趙王虎試而悅之。</p>
<div class="yeartoc" id="year_toc_337"><p class="strong"><span class="section" id="title-8"><span data-head-description="顯宗成皇帝中之上" data-head-level="h4" data-head-title="咸康三年">三年</span></span><span class="biaozhusup" data-rel="">（丁酉、三三七年）</span></p></div>
<p class="em2 strong"><span class="yinwen">1</span>春，正月，庚辰，趙太保夔安等文武五百餘人入上尊號，<span class="jiazhu">上，時掌翻。</span>庭燎油灌下盤，死者二十餘人；<span class="jiazhu"><span class="shu-ming">考異</span>曰：<span class="shu-ming">載記</span>云<span class="yinhao">「七人」</span>，今從<span class="shu-ming">三十國春秋</span>。</span>趙王虎惡之，<span class="jiazhu">惡，烏路翻。</span>腰斬成公段。辛巳，虎依殷、周之制，稱大趙天王。卽位於南郊，大赦。立其后鄭氏爲天王皇后，<span class="jiazhu">古者稱王，后稱王后；稱皇帝，后稱皇后；未有天王皇后之稱也。</span>太子邃爲天王皇太子，<span class="jiazhu">古之王者，其嫡長曰世子；秦、漢稱皇帝，立皇太子；未有天王皇太子之稱也。</span>諸子爲王者皆降爲郡公，宗室爲王者降爲縣侯。百官封署各有差。</p>
<p class="em2 strong"><span class="yinwen">2</span>國子祭酒袁瓌、<span class="jiazhu">瓌，公回翻。</span>太常馮懷，以江左寖安，請興學校，<span class="jiazhu">校，戶敎翻。</span>帝從之。辛卯，立太學，徵集生徒。而士太夫習尙老、莊，儒術終不振。瓌，渙之曾孫也。<span class="jiazhu">漢末，劉備舉袁渙茂才，後仕魏，行御史大夫事。</span></p>
<p class="em2 strong"><span class="yinwen">3</span>三月，慕容皝於乙連城東築好城以逼乙連，<span class="jiazhu">乙連城，段國之東境也，在曲水之西。</span>留折衝將軍蘭勃守之。夏，四月，段遼以車數千兩輸乙連粟，<span class="jiazhu">兩，力讓翻，乘也。</span>蘭勃擊而取之。六月，遼又遣其從弟揚威將軍屈雲將精騎夜襲皝子遵於興國城，<span class="jiazhu">興國城，蓋慕容氏所築。從，才用翻。將，卽亮翻。騎，奇寄翻。</span>遵擊破之。</p>
<p class="em2 strong">初，北平陽裕事段疾陸眷及遼五世，<span class="jiazhu">疾陸眷、涉復辰、末柸、牙、遼，凡五世。</span>皆見尊禮。遼數與皝相攻，<span class="jiazhu">數，所角翻。</span>裕諫曰：<span class="yinhao">「『親仁善鄰，國之寶也。』<span class="jiazhu"><span class="shu-ming">左傳</span>陳五父之言。</span>況慕容氏與我世婚，迭爲甥舅，<span class="jiazhu">廆、皝皆娶于段氏，蓋前此慕容氏亦女于段也。</span>皝有才德，而我與之搆怨；戰無虛月，百姓彫弊，利不補害，臣恐社稷之憂將由此始。願兩追前失，通好如初，<span class="jiazhu">好，呼到翻；下好妝同。</span>以安國息民。」</span>遼不從，出裕爲北平相。<span class="jiazhu">相，息亮翻。</span></p>
<p class="em2 strong"><span class="yinwen">4</span>趙太子邃素驍勇，<span class="jiazhu">驍，堅堯翻。</span>趙王虎愛之。常謂羣臣曰：<span class="yinhao">「司馬氏父子兄弟自相殘滅，故使朕得至此；如朕有殺阿鐵理否？」</span><span class="jiazhu">阿鐵，邃子小字也。阿，讀從安入聲。</span>旣而邃驕淫殘忍，好妝飾美姬，斬其首，洗血置盤上，與賓客傳觀之，又烹其肉共食之。<span class="jiazhu">好，呼到翻。</span>河間公宣、樂安公韜皆有寵於虎，邃疾之如讎。虎荒耽酒色，喜怒無常。使邃省可尙書事，<span class="jiazhu">省，悉景翻。</span>每有所關白，虎恚曰：<span class="yinhao">「此小事，何足白也！」</span>時或不聞，又恚曰：<span class="yinhao">「何以不白！」</span><span class="jiazhu">恚，於避翻，恨怒也。</span>誚責笞棰，<span class="jiazhu">誚，才笑翻。棰，止橤翻。</span>月至再三。邃私謂中庶子李顏等曰：<span class="yinhao">「官家難稱，<span class="jiazhu">稱天子爲官家，始見於此。西漢謂天子爲縣官，東漢謂天子爲國家，故兼而稱之。或曰：<span class="yinhao">「五帝官天下，三王家天下，故兼稱之。」</span>難稱，尺證翻。</span>吾欲行冒頓之事，<span class="jiazhu">事見十一卷漢高帝六年。冒，莫北翻。</span>卿從我乎？」</span>顏等伏不敢對。秋，七月，邃稱疾不視事，潛帥宮臣文武五百餘騎飲於李顏別舍，<span class="jiazhu">帥，讀曰率。騎，奇寄翻。</span>因謂顏等曰：<span class="yinhao">「我欲至冀州<span class="jiazhu">冀州治信都。</span>殺河間公，有不從者斬！」</span>行數里，騎皆逃散。顏叩頭固諫，邃亦昏醉歸。其母鄭氏聞之，私遣中人誚讓邃；邃怒，殺之。<span class="jiazhu">誚，才笑翻。</span>佛圖澄謂虎曰：<span class="yinhao">「陛下不宜數往東宮。」</span><span class="jiazhu">數，所角翻。</span>虎將視邃疾，思澄言而還；旣而瞋目大言曰：<span class="jiazhu">瞋，七人翻。</span><span class="yinhao">「我爲天下主，父子不相信乎！」</span>乃命所親信女尙書往察之。邃呼前與語，因抽劍擊之。虎怒，收李顏等詰問，顏具言其狀，殺顏等三十餘人。幽邃于東宮，旣而赦之，引見太武東堂；<span class="jiazhu"><span class="shu-ming">水經註</span>曰：魏武居鄴爲北宮，宮有文昌殿；石氏於故殿處起東、西太武二殿。見，賢遍翻。</span>邃朝而不謝，俄頃卽出。虎使謂之曰：<span class="yinhao">「太子應朝中宮，豈可遽去！」</span><span class="jiazhu">朝，直遙翻。</span>邃徑出，不顧。虎大怒，廢邃爲庶人。其夜，殺邃<span class="jiazhu"><span class="shu-ming">考異</span>曰：<span class="shu-ming">燕書·文明紀</span>云：<span class="yinhao">「咸康四年四月，石虎至燕城下，會鄴使至，太子邃在後恣酒，入宮殺害，石主大恐，狼狽引還。」</span>又云：<span class="yinhao">「初，帳下吳冑使鄴還，說四月浴佛日，行像詣宮，石太子邃騎出迎像，往來馳騁，無有儲君體。王曰：『古者觀威儀以定禍福，此子虎之副貳，而輕佻無禮，將不得其死然。』及石主東歸，留邃監國，荒敗內亂，以致誅戮。」</span>按<span class="shu-ming">十六國</span>、<span class="shu-ming">晉春秋</span>，殺邃皆在咸康三年，<span class="shu-ming">燕書</span>恐誤。今從<span class="shu-ming">十六國</span>、<span class="shu-ming">晉春秋</span>。</span>及其妃張氏，幷男女二十六人同埋於一棺；誅其宮臣支黨二百餘人；廢鄭后爲東海太妃。立其子宣爲天王皇太子，宣母杜昭儀爲天王皇后。</p>
<p class="em2 strong"><span class="yinwen">5</span>安定侯子光，自稱佛太子，云從大秦國來，當王小秦國，聚衆數千人於杜南山，<span class="jiazhu">京兆杜陵縣之南山也。</span>自稱大黃帝，改元龍興。石廣討斬之。</p>
<p class="em2 strong"><span class="yinwen">6</span>九月，鎭軍左長史封奕等<span class="jiazhu">帝拜皝鎭軍大將軍，皝以奕爲左長史。</span>勸慕容皝稱燕王；皝從之。於是備置羣司，以封奕爲國相，<span class="jiazhu">相，息亮翻。</span>韓壽爲司馬，裴開爲奉常，陽騖爲司隸，王㝢爲太僕，李洪爲大理，杜羣爲納言令，宋該、劉睦、石琮爲常伯，皇甫眞、陽協爲宂騎常侍，<span class="jiazhu">納言令，晉之尙書令；常伯，晉之侍中；宂騎常侍，晉之散騎常侍。宂，而隴翻。騎，奇寄翻。</span>宋晃、平熙、張泓爲將軍，封裕爲記室監。洪，臻之孫；<span class="jiazhu">李臻見八十七卷懷帝永嘉三年。</span>晃，奭之子也。<span class="jiazhu">宋奭見八十八卷愍帝建興元年。</span>冬，十月，丁卯，皝卽燕王位，大赦。十一月，甲寅，追尊武宣公爲武宣王，<span class="jiazhu">廆，諡武宣公。</span>夫人段氏曰武宣后；立夫人段氏爲王后，世子儁爲王太子，如魏武、晉文輔政故事。</p>
<p class="em2 strong"><span class="yinwen">7</span>段遼數侵趙邊，<span class="jiazhu">數，所角翻。</span>燕王皝遣揚烈將軍宋回稱藩於趙，乞師以討遼，自請盡帥國中之衆以會之，<span class="jiazhu">帥，讀曰率。</span>幷以其弟寧遠將軍汗爲質。<span class="jiazhu">沈約<span class="shu-ming">志</span>：寧遠將軍，晉江左置。蓋始於此時。質，音致；下同。</span>趙王虎大悅，厚加慰答，辭其質，遣還；密期以明年。<span class="jiazhu">爲趙、燕攻段遼張本。</span></p>
<p class="em2 strong"><span class="yinwen">8</span>是歲，趙將李穆納拓跋翳槐於大甯，其故部落多歸之。<span class="jiazhu">元年翳槐奔趙。</span>代王紇那奔燕，國人復奉翳槐，<span class="jiaozhusup">【章：十二行本「槐」下有「爲代王翳槐」五字；乙十一行本同；孔本同；張校同；退齋校同。】</span>城盛樂而居之。<span class="jiazhu">復，扶又翻。樂，音洛。</span></p>
<p class="em2 strong"><span class="yinwen">9</span>仇池氐王楊毅族兄初襲殺毅，幷有其衆，自立爲仇池公，稱臣於趙。</p>
</div></body></html>