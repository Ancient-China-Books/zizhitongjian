<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百一十六·晉紀三十八·安皇帝辛</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="晉紀三十八">晉紀三十八</span></span></h1>
<p><span class="jiazhu">起重光大淵獻<span class="biaozhusup" data-rel="">（辛亥）</span>，盡閼逢攝提格<span class="biaozhusup" data-rel="">（甲寅）</span>，凡四年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="安皇帝辛">安皇帝辛</span></span></h5>
<div class="yeartoc" id="year_toc_411"><p class="strong"><span class="section" id="title-3"><span data-head-description="安皇帝辛" data-head-level="h4" data-head-title="義熙七年">義熙七年</span></span><span class="biaozhusup" data-rel="">（辛亥、四一一年）</span></p></div>
<p class="em2 strong"><span class="yinwen">1</span>春，正月，己未，劉裕還建康。</p>
<p class="em2 strong"><span class="yinwen">2</span>秦廣平公弼有寵於秦王興，爲雍州刺史，鎭安定。<span class="jiazhu">姚秦分嶺北五郡置雍州刺史，鎭安定。雍，於用翻。</span>姜紀諂附於弼，勸弼結興左右以求入朝。興徵弼爲尙書令、侍中、大將軍。弼遂傾身結納朝士，<span class="jiazhu">朝，直遙翻。</span>收采名勢，以傾東宮；國人惡之。<span class="jiazhu">惡，烏路翻。</span>會興以西北多叛亂，欲命重將鎭撫之；<span class="jiazhu">將，卽亮翻；下待將同。</span>隴東太守郭播請使弼出鎭；<span class="jiazhu">魏收《地形志》有隴東郡，領涇陽、祖厲、撫夷三縣，不載立郡之始，蓋苻、姚所置也。西魏置隴東於汧源，唐之隴州是也。</span>興不從，以太常索稜爲太尉、領隴西內史，使招撫西秦。<span class="jiazhu">爲索稜降西秦張本。索，昔各翻。</span>西秦王乾歸遣使送所掠守宰，謝罪請降。<span class="jiazhu">謂去年克南安、略陽、隴西諸郡所得守宰也。使，疏吏翻。降，戶江翻。</span>興遣鴻臚拜乾歸督隴西·嶺北·<span class="jiaozhusup">【章：甲十一行本「北」下有「匈奴」二字；乙十一行本同；孔本同；張校同。】</span>雜胡諸軍事、征西大將軍、河州牧、單于、河南王，太子熾磐爲鎭西將軍、左賢王、平昌公。<span class="jiazhu">臚，陵如翻。單，音蟬。熾，昌志翻。</span></p>
<p class="em2 strong">興命羣臣搜舉賢才。右僕射梁喜曰：<span class="yinhao">「臣累受詔而未得其人，可謂世之乏才。」</span>興曰：<span class="yinhao">「自古帝王之興，未嘗取相於昔人，<span class="jiazhu">相，息亮翻。</span>待將於將來，隨時任才，皆能致治。<span class="jiazhu">將，卽亮翻。治，直吏翻。</span>卿自識拔不明，豈得遠誣四海乎？」</span>羣臣咸悅。<span class="jiazhu">姚興之折梁喜誠是矣，羣臣體興之意而明揚仄陋者誰乎？此所謂好虛名而無實用者也。</span></p>
<p class="em2 strong"><span class="yinwen">3</span>秦姚詳屯杏城，爲夏王勃勃所逼，<span class="jiazhu">夏，戶雅翻。</span>南奔大蘇；勃勃遣平東將軍鹿弈干追斬之，盡俘其衆。勃勃南攻安定，破尙書楊佛嵩于青石北原，降其衆四萬五千；<span class="jiazhu">降，戶江翻。</span>進攻東鄕，下之，徙三千餘戶于貳城。秦鎭北參軍王買德奔夏，夏王勃勃問以滅秦之策，買德曰：<span class="yinhao">「秦德雖衰，藩鎭猶固，願且蓄力以待之。」</span>勃勃以買德爲軍師中郎將。<span class="jiazhu">買德遂爲夏之謀臣。</span>秦王興遣衞大將軍常山公顯迎姚詳，弗及，遂屯杏城。</p>
<p class="em2 strong"><span class="yinwen">4</span>劉藩帥孟懷玉等諸將追盧循至嶺表，<span class="jiazhu">帥，讀曰率。</span>二月，壬午，懷玉克始興，斬徐道覆。</p>
<p class="em2 strong"><span class="yinwen">5</span>河南王乾歸徙鮮卑僕渾部三千餘戶于度堅城，<span class="jiazhu">僕渾降乾歸見上卷上年。度堅城卽乞伏先所都度堅山城也。</span>以子敕勃爲秦興太守以鎭之。<span class="jiazhu">乞伏乾歸本建國號曰秦，故置秦興郡于度堅山。</span></p>
<p class="em2 strong"><span class="yinwen">6</span>焦朗猶據姑臧，<span class="jiazhu">朗據姑臧見上卷上年。</span>沮渠蒙遜攻拔其城，<span class="jiazhu">沮，子余翻。</span>執朗而宥之；以其弟拏爲秦州刺史，鎭姑臧。<span class="jiazhu">拏，女居翻。</span>遂伐南涼，圍樂都，<span class="jiazhu">樂，音洛。</span>三旬不克；南涼王傉檀以子安周爲質，乃還。<span class="jiazhu">質，音致。</span></p>
<p class="em2 strong"><span class="yinwen">7</span>吐谷渾樹洛干伐南涼，敗南涼太子虎臺。<span class="jiazhu">敗，補邁翻。</span></p>
<p class="em2 strong"><span class="yinwen">8</span>南涼王傉檀欲復伐沮渠蒙遜，邯川護軍孟愷諫曰：<span class="jiazhu">復，扶又翻。《水經》：河水自西平郡東流，逕澆河郡故城北，又東逕石城南，又東逕邯川城南。劉昫曰：廓州化隆縣東，古邯川地。杜佑曰：後漢和帝時，侯霸置東、西邯屯田五部。邯，水名也，分流左右，在寧塞郡。據《唐志》，寧塞本澆河郡，唐玄宗天寶中更名；今之廓州。</span><span class="yinhao">「蒙遜新幷姑臧，凶勢方盛，不可攻也。」</span>傉檀不從，五道俱進，至番禾、苕藋，<span class="jiazhu">番，音盤。藋，徒弔翻。</span>掠五千餘戶而還。<span class="jiazhu">還，從宣翻，又如字；下同。</span>將軍屈右曰：<span class="yinhao">「今旣獲利，宜倍道旋師，早度險阨。蒙遜善用兵，若輕軍猝至，大敵外逼，徙戶內叛，此危道也。」</span>衞尉伊力延曰：<span class="yinhao">「彼步我騎，<span class="jiazhu">騎，奇寄翻。</span>勢不相及。今倍道而歸則示弱，且捐棄資財，非計也。」</span>俄而昏霧風雨，蒙遜兵大至，傉檀敗走。蒙遜進圍樂都，傉檀嬰城固守，以子染干爲質以請和，<span class="jiazhu">質，音致。</span>蒙遜乃還。</p>
<p class="em2 strong"><span class="yinwen">9</span>三月，劉裕始受太尉、中書監，<span class="jiazhu">加太尉見上卷五年。加中書監見六年。</span>以劉穆之爲太尉司馬，陳郡殷景仁爲行參軍。<span class="jiazhu">行參軍，未得與參軍事班也，註已見前。</span>裕問穆之曰：<span class="yinhao">「孟昶參佐誰堪入我府者？」</span>穆之舉前建威中兵參軍謝晦。晦，安兄據之曾孫也，<span class="jiazhu">孟昶爲建威將軍，辟晦爲中兵參軍。</span>裕卽命爲參軍。裕嘗訊囚，其旦，刑獄參軍有疾，以晦代之；於車中一覽訊牒，催促便下。<span class="jiazhu">下，遐稼翻。</span>相府多事，<span class="jiazhu">相，息亮翻。</span>獄繫殷積，晦隨問酬辨，曾無違謬；裕由是奇之，卽日署刑獄賊曹。<span class="jiazhu">刑獄蓋分民曹、賊曹，賊曹掌盜賊事。《宋志》，諸府參軍有長流賊曹、刑獄賊曹、城局賊曹；刑獄無民曹。謝晦爲參軍，未掌曹職，今乃升署。</span>晦美風姿，善言笑，博贍多通，<span class="jiazhu">贍，時豔翻。</span>裕深加賞愛。</p>
<p class="em2 strong"><span class="yinwen">10</span>盧循行收兵至番禺，遂圍之，孫處拒守二十餘日。<span class="jiazhu">番禺，音潘愚。處，昌呂翻。</span>沈田子言於劉藩曰：<span class="yinhao">「番禺城雖險固，本賊之巢穴；今循圍之，或有內變。且孫季高衆力寡弱，<span class="jiazhu">孫處，字季高。</span>不能持久，若使賊還據廣州，凶勢復振矣。」</span><span class="jiazhu">復，扶又翻。</span>夏，四月，田子引兵救番禺，擊循，破之，所殺萬餘人。循走，田子與處共追之，又破循於蒼梧、鬱林、寧浦。<span class="jiazhu">蒼梧、鬱林，漢古郡。寧浦郡，吳分合浦郡立。蒼梧，唐之鬱州；鬱林，唐之鬱林州；寧浦，唐之橫州。</span>會處病，不能進，循奔交州。</p>
<p class="em2 strong">初，九眞太守李遜作亂，<span class="jiazhu">九眞，漢古郡，唐之愛州。</span>交州刺史交趾杜瑗討斬之。瑗卒，<span class="jiazhu">瑗，于眷翻。卒，子恤翻。</span>朝廷以其子慧度爲交州刺史。詔書未至，循襲破合浦，<span class="jiazhu">合浦，漢古郡，唐之廉州。</span>徑向交州；慧度帥州府文武拒循於石碕，破之。<span class="jiazhu">碕，渠羈翻。岸曲曰碕。帥，讀曰率。</span>循餘衆猶三千人，李遜餘黨李脫等結集俚獠五千餘人以應循。<span class="jiazhu">俚，音里。獠，魯皓翻。</span>庚子，循晨至龍編南津；<span class="jiazhu">交趾郡龍編縣，州郡皆治焉。《水經註》：漢建安二十三年，立州之始，蛟龍磐編於水南北二津，故改龍淵曰龍編。余據二《漢志》皆作<span class="yinhao">「龍編」</span>，無亦師古、章懷避唐諱，因亦改<span class="yinhao">「淵」</span>爲<span class="yinhao">「編」</span>乎！</span>慧度悉散家財以賞軍士，與循合戰，擲雉尾炬焚其艦，<span class="jiazhu">雉尾炬，束草之一頭，施鐵鏃，草尾則開如雉尾然，爇火以投敵。艦，戶黯翻。</span>以步兵夾岸射之，<span class="jiazhu">射，而亦翻。</span>循衆艦俱然，兵衆大潰。循知不免，先鴆妻子，召妓妾問曰：<span class="jiazhu">妓，渠綺翻。</span><span class="yinhao">「誰能從我死者？」</span>多云：<span class="yinhao">「雀鼠貪生，就死實難。」</span>或云：<span class="yinhao">「官尙當死，某豈願生！」</span>乃悉殺諸辭死者，因自投于水。慧度取其尸斬之，幷其父子及李脫等，函七首送建康。</p>
<p class="em2 strong"><span class="yinwen">11</span>初，劉毅在京口，貧困，與知識射於東堂。庾悅爲司徒右長史，後至，奪其射堂；衆人皆避之，毅獨不去。悅廚饌甚盛，不以及毅；毅從悅求子鵝炙，<span class="jiazhu">饌，雛戀翻，又雛睆翻。炙，之夜翻。子鵝爲炙尤肥美。</span>悅怒不與，毅由是銜之。至是毅求兼督江州，詔許之。因奏稱：<span class="yinhao">「江州內地，以治民爲職，<span class="jiazhu">治，直之翻。</span>不當置軍府彫耗民力，宜罷軍府移鎭豫章；而尋陽接蠻，可卽州府千兵以助郡戍。」</span>於是解悅都督、將軍官，以刺史鎭豫章。毅以親將趙恢領千兵守尋陽；悅府文武三千悉入毅府，符攝嚴峻。<span class="jiazhu">符攝，符下江州追攝之也。</span>悅忿懼，至豫章，疽發背卒。<span class="jiazhu">疽，千余翻。卒，子恤翻。</span></p>
<p class="em2 strong"><span class="yinwen">12</span>河南王乾歸徙羌句豈等部衆五千餘戶于疊蘭城，<span class="jiazhu">句豈降乾歸見上卷上年。疊蘭城在大夏西南，嵻㟍東北。</span>以兄子阿柴爲興國太守以鎭之；<span class="jiazhu">漢末，興國氐王阿貴據興國城，在略陽郡界，乞伏因其地名置郡。</span>五月，復以子木弈干爲武威太守，鎭嵻㟍城。<span class="jiazhu">嵻㟍城，四年，乞伏熾磐所築。復，扶又翻。</span></p>
<p class="em2 strong"><span class="yinwen">13</span>丁卯，魏主嗣謁金陵，山陽侯奚斤居守。<span class="jiazhu">守，式又翻。</span>昌黎王慕容伯兒謀反；己巳，奚斤幷其黨收斬之。</p>
<p class="em2 strong"><span class="yinwen">14</span>秋，七月，燕王跋以太子永領大單于，置四輔。<span class="jiazhu">太子領大單于始於劉漢，時置左、右輔而已，跋增置前輔、後輔。單，音蟬。</span></p>
<p class="em2 strong">柔然可汗斛律遣使獻馬三千匹於跋，<span class="jiazhu">可，從刊入聲。汗，音寒。使，疏吏翻。</span>求娶跋女樂浪公主；<span class="jiazhu">樂浪，音洛琅。</span>跋命羣臣議之。遼西公素弗曰：<span class="yinhao">「前世皆以宗女妻六夷，宜許以妃嬪之女，<span class="jiazhu">嬪，毗賓翻。</span>樂浪公主不宜下降非類。」</span>跋曰：<span class="yinhao">「朕方崇信殊俗，柰何欺之！」</span>乃以樂浪公主妻之。<span class="jiazhu">妻，七細翻。</span></p>
<p class="em2 strong">跋勤於政事，勸課農桑，省傜役，薄賦斂；<span class="jiazhu">斂，力贍翻。</span>每遣守宰，必親引見，<span class="jiazhu">見，賢遍翻。</span>問爲政之要，以觀其能。燕人悅之。</p>
<p class="em2 strong"><span class="yinwen">15</span>河南王乾歸遣平昌公熾磐及中軍將軍審虔伐南涼。審虔，乾歸之子也。八月，熾磐兵濟河，<span class="jiazhu">此濟金城河也。熾，昌志翻。</span>南涼王傉檀遣太子虎臺逆戰於嶺南；<span class="jiazhu">傉，奴沃翻。</span>南涼兵敗，虜牛馬十餘萬而還。<span class="jiazhu">還，從宣翻，又如字；下同。</span></p>
<p class="em2 strong"><span class="yinwen">16</span>沮渠蒙遜帥輕騎襲西涼，<span class="jiazhu">帥，讀曰率。騎，奇寄翻。</span>西涼公暠曰：<span class="yinhao">「兵有不戰而敗敵者，<span class="jiazhu">暠，古老翻。敗，補邁翻。</span>挫其銳也。蒙遜新與吾盟，<span class="jiazhu">事見上卷上年。</span>而遽來襲我，我閉門不與戰，待其銳氣竭而擊之，蔑不克矣。」</span>頃之，蒙遜糧盡而歸，暠遣世子歆帥騎七千邀擊之，蒙遜大敗，獲其將沮渠百年。</p>
<p class="em2 strong"><span class="yinwen">17</span>河南王乾歸攻秦略陽太守姚龍於柏陽堡，克之；冬，十一月，進攻南平太守王憬於水洛城，<span class="jiazhu">《水經註》：水洛亭在隴山之西，漢略陽縣界。鄭戩曰：水洛城西占隴坻通秦州往來路，隴之二水環城西流，繞帶渭河，川平土沃，廣數百里。《元豐九域志》：德順軍西南一百里有水洛城，仁宗朝鄭戩使劉滬所築也。憬，居永翻。</span>又克之，徙民三千餘戶於譚郊。<span class="jiazhu">譚郊在冶城西北。</span>遣乞伏審虔帥衆二萬城譚郊。<span class="jiazhu">帥，讀曰率。</span>十二月，西羌彭利髮襲據枹罕，<span class="jiazhu">枹，音膚。</span>自稱大將軍、河州牧，乾歸討之，不克。</p>
<p class="em2 strong"><span class="yinwen">18</span>是歲，幷州刺史劉道憐爲北徐州刺史，移鎭彭城。</p>
<div class="yeartoc" id="year_toc_412"><p class="strong"><span class="section" id="title-4"><span data-head-description="安皇帝辛" data-head-level="h4" data-head-title="義熙八年">八年</span></span><span class="biaozhusup" data-rel="">（壬子、四一二年）</span></p></div>
<p class="em2 strong"><span class="yinwen">1</span>春，正月，河南王乾歸復討彭利髮，<span class="jiazhu">復，扶又翻。</span>至奴葵谷。利髮棄衆南走，乾歸遣振威將軍乞伏公府追至清水，斬之，收羌戶一萬三千，以乞伏審虔爲河州刺史，鎭枹罕而還。</p>
<p class="em2 strong"><span class="yinwen">2</span>二月，丙子，以吳興太守孔靖爲尙書右僕射。</p>
<p class="em2 strong"><span class="yinwen">3</span>河南王乾歸徙都譚郊，命平昌公熾磐鎭苑川。乾歸擊吐谷渾阿若干於赤水，降之。<span class="jiazhu">《五代志》：隋大業五年平吐谷渾，置河源郡於古赤水城，蓋近積石山。魏收《地形志》：臨洮郡有赤水縣。《水經註》：赤水城亦曰臨洮東城。降，戶江翻。</span></p>
<p class="em2 strong"><span class="yinwen">4</span>夏，四月，劉道規以疾求歸，許之。道規在荊州累年，<span class="jiazhu">元年，道規刺荊州。</span>秋毫無犯。及歸，府庫帷幕，儼然若舊。隨身甲士二人遷席於舟中，道規刑之於市。</p>
<p class="em2 strong">以後將軍豫州刺史劉毅爲衞將軍、都督荊·寧·秦·雍四州諸軍事、荊州刺事。<span class="jiazhu">雍，於用翻。</span>毅謂左衞將軍劉敬宣曰：<span class="yinhao">「吾忝西任，欲屈卿爲長史南蠻，<span class="jiazhu">爲南蠻校尉府長史也。</span>豈有見輔意乎？」</span>敬宣懼，以告太尉裕，裕笑曰：<span class="yinhao">「但令老兄平安，必無過慮。」</span></p>
<p class="em2 strong">毅性剛愎，<span class="jiazhu">愎，弼力翻。</span>自謂建義之功與裕相埒，<span class="jiazhu">埒，龍輟翻，等也。</span>深自矜伐，雖權事推裕而心不服；<span class="jiazhu">觀去年答弟藩之言可知已。</span>及居方岳，常怏怏不得志。<span class="jiazhu">怏，於兩翻。</span>裕每柔而順之，毅驕縱滋甚，嘗云：<span class="yinhao">「恨不遇劉、項，與之爭中原！」</span>及敗於桑落，<span class="jiazhu">事見上卷六年。</span>知物情已去，彌復憤激。<span class="jiazhu">復，扶又翻。</span>裕素不學，而毅頗涉文雅，故朝士有清望者多歸之，<span class="jiazhu">朝，直遙翻。</span>與尙書僕射謝混、丹楊尹郗僧施，深相憑結。僧施，超之從子也。<span class="jiazhu">郗，丑之翻。郗超黨於桓溫，僧施黨於劉毅，超僅免而僧施及禍矣。從，才用翻。</span>毅旣據上流，陰有圖裕之志，求兼督交、廣二州，裕許之。毅又奏以郗僧施爲南蠻校尉後軍司馬，毛脩之爲南郡太守，裕亦許之，以劉穆之代僧施爲丹楊尹。毅表求至京口辭墓，裕往會之於倪塘。寧遠將軍胡藩言於裕曰：<span class="yinhao">「公謂劉衞軍終能爲公下乎？」</span><span class="jiazhu">毅爲衞將軍，故稱之。</span>裕默然，久之，曰：<span class="yinhao">「卿謂何如？」</span>藩曰：<span class="yinhao">「連百萬之衆，攻必取，戰必克，毅以此服公；至於涉獵傳記，<span class="jiazhu">師古曰：涉，若涉水；獵，若獵獸；言歷覽之，不專精也。傳，直戀翻。</span>一談一詠，自許以爲雄豪；以是搢紳白面之士輻湊歸之。恐終不爲公下，不如因會取之。」</span>裕曰：<span class="yinhao">「吾與毅俱有克復之功，其過未彰，不可自相圖也。」</span><span class="jiazhu">裕雖以是言答藩，陰有以處毅者矣。</span></p>
<p class="em2 strong"><span class="yinwen">5</span>乞伏熾磐攻南涼三河太守吳陰于白土，克之，以乞伏出累代之。<span class="jiazhu">《水經》：河水過邯川城南，又東逕臨津城北、白土城南。闞駰《十三州志》曰：左南津西六十里，有白土城，在大河之北，爲緣河濟渡之地。累，力追翻。魏收曰：白土縣，漢屬上郡，晉屬金城郡，後魏屬新平郡。余謂後魏新平之白土乃漢上郡之白土，晉金城之白土乃左南西之白土，各是一處。《五代志》：邠州新平縣，舊曰白土，此漢上郡及後魏之白土也。南涼之白土當在唐鄯州界。</span></p>
<p class="em2 strong">六月，乞伏公府弒河南王乾歸，<span class="jiazhu">公府，國仁之子也，以不得立，故行弒逆。</span>幷殺其諸子十餘人，走保大夏。<span class="jiazhu">夏，戶雅翻；下同。</span>平昌公熾磐遣其弟廣武將軍智達、揚武將軍木弈干帥騎三千討之；以其弟曇達爲鎭京<span class="jiaozhusup">【嚴：「京」改「東」。】</span>將軍，鎭譚郊，<span class="jiazhu">乞伏都譚郊，自謂爲京師，故置鎭京將軍以鎭之。帥，讀曰率。騎，奇寄翻；下同。曇，徒含翻。</span>驍騎將軍婁機鎭苑川。<span class="jiazhu">驍，堅堯翻。</span>熾磐帥文武及民二萬餘戶遷于枹罕。</p>
<p class="em2 strong">秦人多勸秦王興乘亂取熾磐，興曰：<span class="yinhao">「伐人喪，非禮也。」</span>夏王勃勃欲攻熾磐，軍師中郎將王買德諫曰：<span class="yinhao">「熾磐，吾之與國，今遭喪亂，<span class="jiazhu">喪，息郎翻。</span>吾不能恤，又恃衆力而伐之，匹夫猶且恥爲，況萬乘乎！」</span><span class="jiazhu">乘，繩證翻。</span>勃勃乃止。</p>
<p class="em2 strong"><span class="yinwen">6</span>閏月，庚子，南郡烈武公劉道規卒。</p>
<p class="em2 strong"><span class="yinwen">7</span>秋，七月，己巳朔，魏主嗣東巡，置四廂大將、十二小將；以山陽侯斤、元城侯屈行左、右丞相。<span class="jiazhu">奚斤封山陽侯，拓跋屈封元城侯。</span>庚寅，嗣至濡源，<span class="jiazhu">濡，乃官翻。</span>巡西北諸部落。</p>
<p class="em2 strong"><span class="yinwen">8</span>乞伏智達等擊破乞伏公府於大夏。公府奔疊蘭城，就其弟阿柴；智達等攻拔之，斬阿柴父子五人。公府奔嵻㟍南山，<span class="jiazhu">嵻，音康。㟍，音郎。</span>追獲之，幷其四子，轘之於譚郊。<span class="jiazhu">轘，音宦。</span></p>
<p class="em2 strong">八月，乞伏熾磐自稱大將軍、河南王，<span class="jiazhu">熾磐，乾歸長子。</span>大赦，改元永康；葬乾歸於枹罕，<span class="jiazhu">枹，音膚。</span>諡曰武元，廟號高祖。</p>
<p class="em2 strong"><span class="yinwen">9</span>皇后王氏崩。</p>
<p class="em2 strong"><span class="yinwen">10</span>庚戌，魏主嗣還平城。<span class="jiazhu">出巡而還也。</span></p>
<p class="em2 strong"><span class="yinwen">11</span>九月，河南王熾磐以尙書令武始翟勍爲相國，<span class="jiazhu">勍，渠京翻。</span>侍中、太子詹事趙景爲御史大夫，罷尙書令、僕、尙書六卿、侍中等官。</p>
<p class="em2 strong"><span class="yinwen">12</span>癸亥，葬僖皇后于休平陵。</p>
<p class="em2 strong"><span class="yinwen">13</span>劉毅至江陵，多變易守宰，輒割豫州文武、江州兵力萬餘人以自隨。會毅疾篤，郗僧施等恐毅死，其黨危，乃勸毅請從弟兗州刺史藩以自副，<span class="jiazhu">從，才用翻；下同。</span>太尉裕僞許之。藩自廣陵入朝，<span class="jiazhu">朝，直遙翻。</span>己卯，裕以詔書罪狀毅，云與藩及謝混共謀不軌，收藩及混賜死。</p>
<p class="em2 strong">初，混與劉毅款昵，<span class="jiazhu">昵，尼質翻。</span>混從兄澹常以爲憂，<span class="jiazhu">澹，徒覽翻。</span>漸與之疏；謂弟璞及從子瞻曰：<span class="yinhao">「益壽此性，終當破家。」</span><span class="jiazhu">益壽，混小字也。</span>澹，安之孫也。</p>
<p class="em2 strong">庚辰，詔大赦。以前會稽內史司馬休之爲都督荊·雍·梁·秦·寧·益六州諸軍事、荊州刺史；<span class="jiazhu">雍，於用翻。</span>北徐州刺史劉道憐爲兗、青二州刺史，鎭京口。<span class="jiazhu">北徐州刺史治彭城。使道憐鎭京口，以爲建康北藩之重。</span>使豫州刺史諸葛長民監太尉留府事。<span class="jiazhu">監，工銜翻。</span>裕疑長民難獨任，乃加劉穆之建武將軍，置佐吏，配給資力以防之。<span class="jiazhu">是時裕已有殺長民之心矣。</span></p>
<p class="em2 strong">壬午，裕帥諸軍發建康，參軍王鎭惡請給百舸爲前驅。<span class="jiazhu">帥，讀曰率。舸，古我翻。</span>丙申，至姑孰，以鎭惡爲振武將軍，與龍驤將軍蒯恩將百舸前發，<span class="jiazhu">驤，思將翻。蒯，苦怪翻。將，卽亮翻。</span>裕戒之曰：<span class="yinhao">「若賊可擊，擊之；不可者，燒其船艦，<span class="jiazhu">艦，戶黯翻。</span>留屯水際以待我。」</span>於是鎭惡晝夜兼行，揚聲言劉兗州上。<span class="jiazhu">上，時掌翻；下步上、藩上同。</span></p>
<p class="em2 strong">冬，十月，己未，鎭惡至豫章口，去江陵城二十里，捨船步上。蒯恩軍居前，鎭惡次之。舸留一二人，對舸岸上立六七旗，旗下置鼓，語所留人：<span class="jiazhu">語，牛倨翻；下同。</span><span class="yinhao">「計我將至城，便鼓嚴，令若後有大軍狀。」</span><span class="jiazhu">鼓嚴，擂鼓也。</span>又分遣人燒江津船艦。鎭惡徑前襲城，語前軍士：<span class="jiazhu">告語在前軍士也。</span><span class="yinhao">「有問者，但云劉兗州至。」</span>津戍及民間皆晏然不疑。未至城五、六里，逢毅要將朱顯之<span class="jiazhu">要將者，所親之將，掌兵要者。</span>欲出江津，問：<span class="yinhao">「劉兗州何在？」</span>軍士曰：<span class="yinhao">「在後。」</span>顯之至軍後不見藩，而見軍人擔彭排戰具，<span class="jiazhu">彭排，卽今之旁排，所以扞鋒矢。孫愐曰：樐，彭排。《釋名》曰：彭排，軍器也。彭，旁也，排敵禦攻也。</span>望江津船艦已被燒，鼓嚴之聲甚盛，知非藩上，<span class="jiazhu">上，時掌翻。</span>便躍馬馳去告毅，行令閉諸城門。鎭惡亦馳進，門未及下關，軍人因得入城。衞軍長史謝純入參承毅，<span class="jiazhu">僚佐省府公謂之參承。</span>出聞兵至，左右欲引車歸。純叱之曰：<span class="yinhao">「我，人吏也，<span class="jiazhu">言爲人之吏。</span>逃將安之！」</span>馳還入府。純，安兄據之孫也。鎭惡與城內兵鬬，且攻其金城，<span class="jiazhu">凡城內牙城，晉、宋時謂之金城。</span>自食時至中晡，<span class="jiazhu">日加申爲晡。中晡，正申時也。申末爲下晡。</span>城內人敗散。鎭惡穴其金城而入，遣人以詔及赦文幷裕手書示毅，毅皆燒不視，與司馬毛脩之等督士卒力戰。城內人猶未信裕自來，軍士從毅自東來者，與臺軍多中表親戚，且鬬且語，知裕自來，人情離駭。逮夜，聽事前兵皆散，斬毅勇將趙蔡，<span class="jiazhu">將，卽亮翻。</span>毅左右兵猶閉東西閤拒戰。鎭惡慮闇中自相傷犯，乃引軍出圍金城，開其南面。毅慮南有伏兵，夜半，帥左右三百許人<span class="jiazhu">帥，讀曰率。</span>開北門突出。毛脩之謂謝純曰：<span class="yinhao">「君但隨僕去。」</span>純不從，爲人所殺。</p>
<p class="em2 strong">毅夜投牛牧佛寺。<span class="jiazhu">牛牧寺在江陵城北二十里。</span>初，桓蔚之敗也，<span class="jiazhu">事見一百一十四卷元年。蔚，紆勿翻。</span>走投牛牧寺僧昌，昌保藏之，毅殺昌。至是，寺僧拒之曰：<span class="yinhao">「昔亡師容桓蔚，爲劉衞軍所殺，今實不敢容異人。」</span>毅歎曰：<span class="yinhao">「爲法自弊，一至於此！」</span><span class="jiazhu">《史記》商君得罪於秦，亡至關下，欲舍。客舍人不知其是商君也，曰：<span class="yinhao">「商君之法，舍人無驗者坐之。」</span>商君歎曰：<span class="yinhao">「嗟乎！爲法自敝，一至此哉！」</span></span>遂縊而死。明日，居人以告，乃斬首於市，幷子姪皆伏誅。毅兄模奔襄陽，魯宗之斬送之。</p>
<p class="em2 strong">初，毅季父鎭之閒居京口，不應辟召，常謂毅及藩曰：<span class="yinhao">「汝輩才器，足以得志，但恐不久耳。我不就爾求財位，亦不同爾受罪累。」</span><span class="jiazhu">累，力瑞翻。</span>每見毅、藩導從到門，輒詬之。<span class="jiazhu">從，才用翻。詬，許候翻，又古侯翻，罵也。</span>毅甚敬畏，未至宅數百步，悉屛儀衞，<span class="jiazhu">屛，必郢翻。</span>與白衣數人俱進。及毅死，太尉裕奏徵鎭之爲散騎常侍、光祿大夫，<span class="jiazhu">散，悉亶翻。騎，奇寄翻。</span>固辭不至。</p>
<p class="em2 strong"><span class="yinwen">14</span>仇池公楊盛叛秦，<span class="jiazhu">義熙元年，盛降秦，今復叛。</span>侵擾祁山；秦王興遣建威將軍趙琨爲前鋒，立節將軍姚伯壽繼之，前將軍姚恢出鷲峽，<span class="jiazhu">鷲，音就。</span>秦州刺史姚嵩出羊頭峽，右衞將軍胡翼度出汧城，以討盛。興自雍赴之，<span class="jiazhu">汧，苦堅翻。雍，於用翻。</span>與諸將會于隴口。<span class="jiazhu">隴道之口也。將，卽亮翻。</span></p>
<p class="em2 strong">天水太守王松怱言於嵩曰：<span class="yinhao">「先帝神略無方，徐洛生以英武佐命，再入仇池，無功而還；<span class="jiazhu">姚萇再攻仇池，當考。</span>非楊氏智勇能全也，直地勢險固耳。今似趙琨之衆，使君之威，準之先朝，實未見成功。使君具悉形便，何不表聞！」</span>嵩不從。盛帥衆與琨相持，伯壽畏懦不進，琨衆寡不敵，爲盛所敗。<span class="jiazhu">帥，讀曰率；下同。敗，補邁翻。</span>興斬伯壽而還。</p>
<p class="em2 strong">興以楊佛嵩爲雍州刺史，帥嶺北見兵以擊夏。<span class="jiazhu">秦雍州統嶺北五郡，治安定。見，賢遍翻。</span>行數日，興謂羣臣曰：<span class="yinhao">「佛嵩每見敵，勇不自制，吾常節其兵不過五千人。今所將旣多，遇敵必敗，行已遠，追之無及，將若之何？」</span>佛嵩與夏王勃勃戰，果敗，爲勃勃所執，絕亢而死。<span class="jiazhu">亢，與吭同，居郎翻。</span></p>
<p class="em2 strong"><span class="yinwen">15</span>秦立昭儀齊氏爲后。</p>
<p class="em2 strong"><span class="yinwen">16</span>沮渠蒙遜遷于姑臧。</p>
<p class="em2 strong"><span class="yinwen">17</span>十一月，己卯，太尉裕至江陵，殺郗僧施。初，毛脩之雖爲劉毅僚佐，素自結於裕，故裕特宥之。賜王鎭惡爵漢壽子。裕問毅府諮議參軍申永曰：<span class="yinhao">「今日何施而可？」</span>永曰：<span class="yinhao">「除其宿釁，倍其惠澤，貫敍門次，<span class="jiazhu">魏、晉以來，率以門地高下爲用人之次第；貫敍者，以次敍之，若穿錢貫然也。</span>顯擢才能，如此而已。」</span>裕納之，下書寬租省調，<span class="jiazhu">調，徒弔翻。</span>節役原刑，禮辟名士，荊人悅之。</p>
<p class="em2 strong"><span class="yinwen">18</span>諸葛長民驕縱貪侈，所爲多不法，爲百姓患，常懼太尉裕按之。及劉毅被誅，長民謂所親曰：<span class="yinhao">「『昔年醢彭越，今年殺韓信。』<span class="jiazhu">漢薛公之言。被，皮義翻。</span>禍其至矣！」</span>乃屛人問劉穆之曰：<span class="jiazhu">屛，必郢翻；下同。</span><span class="yinhao">「悠悠之言，皆云太尉與我不平，何以至此？」</span>穆之曰：<span class="yinhao">「公泝流遠征，以老母稚子委節下；若一豪不盡，<span class="jiazhu">稚，直利翻。豪，古毫字通。</span>豈容如此邪！」</span>長民意乃小安。</p>
<p class="em2 strong">長民弟輔國大將軍黎民說長民曰：<span class="jiazhu">說，輸芮翻。</span><span class="yinhao">「劉氏之亡，亦諸葛氏之懼也，宜因裕未還而圖之。」</span>長民猶豫未發，旣而歎曰：<span class="yinhao">「貧賤常思富貴，富貴必履危機。今日欲爲丹徒布衣，豈可得邪！」</span><span class="jiazhu">長民，琅邪陽都人，僑居丹徒。</span>因遺冀州刺史劉敬宣書曰：<span class="yinhao">「盤龍狠戾專恣，自取夷滅。<span class="jiazhu">遺，于季翻。劉毅，小字盤龍。</span>異端將盡，世路方夷，富貴之事，相與共之。」</span>敬宣報曰：<span class="yinhao">「下官自義熙以來，忝三州、七郡，<span class="jiazhu">敬宣自北還，拜晉陵太守，遷江州，鎭尋陽，兼領郡事，徵拜宣城內史，領襄城太守，遷鎭蠻護軍，安豐太守，梁國內史，又遷青州刺史，尋改冀州。</span>常懼福過災生，思避盈居損。富貴之旨，非所敢當。」</span>且使以書呈裕，裕曰：<span class="yinhao">「阿壽故爲不負我也。」</span><span class="jiazhu">敬宣，字萬壽，故裕稱之曰阿壽。</span></p>
<p class="em2 strong">劉穆之憂長民爲變，屛人問太尉行參軍東海何承天曰：<span class="yinhao">「公今行濟否？」</span>承天曰：<span class="yinhao">「荊州不憂不時判，<span class="jiazhu">判，決也。</span>別有一慮耳。公昔年自左里還入石頭，甚脫爾；<span class="jiazhu">謂破盧循還時也。脫爾，謂輕脫而還，不爲嚴備也。</span>今還，宜加重愼。」</span>穆之曰：<span class="yinhao">「非君，不聞此言。」</span></p>
<p class="em2 strong">裕在江陵，輔國將軍王誕白裕求先下，裕曰：<span class="yinhao">「諸葛長民似有自疑心，卿詎宜便去！」</span>誕曰：<span class="yinhao">「長民知我蒙公垂盼，今輕身單下，必當以爲無虞，乃可以少安其意耳。」</span>裕笑曰：<span class="yinhao">「卿勇過賁、育矣。」</span><span class="jiazhu">盼，匹莧翻。少，詩沼翻。賁，音奔。</span>乃聽先還。</p>
<p class="em2 strong"><span class="yinwen">19</span>沮渠蒙遜卽河西王位，<span class="jiazhu">沮渠蒙遜，臨松盧水胡人也，其先世爲匈奴左沮渠，遂以官爲氏。</span>大赦，改元玄始，置官僚如涼王光爲三河王故事。<span class="jiazhu">呂光稱三河王，見一百七卷孝武太元十四年。</span></p>
<p class="em2 strong"><span class="yinwen">20</span>太尉裕謀伐蜀，擇元帥而難其人。<span class="jiazhu">帥，所類翻。</span>以西陽太守朱齡石旣有武幹，又練吏職，欲用之。衆皆以爲齡石資名尙輕，難當重任；裕不從。十二月，以齡石爲益州刺史，帥寧朔將軍臧熹、河間太守蒯恩、下邳太守劉鍾等伐蜀，<span class="jiazhu">帥，讀曰率。</span>分大軍之半二萬人以配之。熹，裕之妻弟，位居齡石之右，亦隸焉。</p>
<p class="em2 strong">裕與齡石密謀進取，曰：<span class="yinhao">「劉敬宣往年出黃虎，無功而退。<span class="jiazhu">事見一百十四卷四年。</span>賊謂我今應從外水往，而料我當出其不意猶從內水來也。<span class="jiazhu">庾仲雍曰：巴郡江州縣對二水口，右則涪，內水；左則蜀，外水。</span>如此，必以重兵守涪城以備內道。<span class="jiazhu">涪，音浮。</span>若向黃虎，正墮其計。今以大衆自外水取成都，疑兵出內水，此制敵之奇也。」</span>而慮此聲先馳，賊審虛實。別有函書封付齡石，署函邊曰：<span class="yinhao">「至白帝乃開。」</span>諸軍雖進，未知處分所由。<span class="jiazhu">處，昌呂翻。分，扶問翻。</span></p>
<p class="em2 strong">毛脩之固請行；裕恐脩之至蜀，必多所誅殺，土人與毛氏有嫌，亦當以死自固，不許。<span class="jiazhu">以毛璩之家爲蜀人所滅故也。</span></p>
<p class="em2 strong"><span class="yinwen">21</span>分荊州十郡置湘州。<span class="jiazhu">成帝咸和三年，省湘州入荊州，今復置。</span></p>
<p class="em2 strong"><span class="yinwen">22</span>加太尉裕太傅、揚州牧。</p>
<p class="em2 strong"><span class="yinwen">23</span>丁巳，魏主嗣北巡，至長城而還。<span class="jiazhu">秦所築長城也。</span></p>
<div class="yeartoc" id="year_toc_413"><p class="strong"><span class="section" id="title-5"><span data-head-description="安皇帝辛" data-head-level="h4" data-head-title="義熙九年">九年</span></span><span class="biaozhusup" data-rel="">（癸丑、四一三年）</span></p></div>
<p class="em2 strong"><span class="yinwen">1</span>春，二月，庚戌，魏主嗣如高柳川；甲寅，還宮。</p>
<p class="em2 strong"><span class="yinwen">2</span>太尉裕自江陵東還，<span class="jiazhu">還，從宣翻，又如字；下同。</span>駱驛遣輜重兼行而下，<span class="jiazhu">重，直用翻。</span>前刻至日，每淹留不進。諸葛長民與公卿頻日奉候於新亭，輒差其期。乙丑晦，裕輕舟徑進，潛入東府。<span class="jiazhu">劉穆之、何承天所慮者，裕已了了於胸中矣。</span>三月，丙寅朔旦，長民聞之，驚趨至門。裕伏壯士丁旿於幔中，<span class="jiazhu">旿，阮古翻。</span>引長民卻人間語，凡平生所不盡者皆及之。長民甚悅。丁旿自幔後出，於座拉殺之，<span class="jiazhu">幔，莫半翻。拉，盧合翻。</span>輿尸付廷尉。收其弟黎民，黎民素驍勇，<span class="jiazhu">驍，堅堯翻。</span>格鬬而死。幷殺其季弟大司馬參軍幼民、從弟寧朔將軍秀之。<span class="jiazhu">從，才用翻。</span></p>
<p class="em2 strong"><span class="yinwen">3</span>庚午，秦王興遣使至魏脩好。<span class="jiazhu">使，疏吏翻。好，呼到翻。</span></p>
<p class="em2 strong"><span class="yinwen">4</span>太尉裕上表曰：<span class="yinhao">「太司馬溫以『民無定本，傷治爲深』，《庚戌》土斷以一其業；<span class="jiazhu">《庚戌制》見一百一卷哀帝興寧二年。</span>于時財阜國豐，實由於此。自茲迄今，漸用頹弛，請申前制。」</span>於是依界土斷，唯徐、兗、青三州居晉陵者，不在斷例；<span class="jiazhu">徐、青、兗三州都督率治晉陵，故難以土斷。斷，丁亂翻。</span>諸流寓郡縣多所倂省。</p>
<p class="em2 strong">戊寅，加裕豫州刺史。裕固讓太傅、州牧。<span class="jiazhu">辭去年冬所加也。</span></p>
<p class="em2 strong"><span class="yinwen">5</span>林邑范胡達寇九眞，杜慧度擊斬之。</p>
<p class="em2 strong"><span class="yinwen">6</span>河南王熾磐遣鎭東將軍曇達、平東將軍王松壽將兵東擊休官權小郎、呂破胡於白石川，<span class="jiazhu">休官，夷部落之名，居於隴右，權氏、呂氏世爲酋長。白石縣，前漢屬金城郡，後漢屬隴西郡。賢曰：白石山在今蘭州狄道縣東。劉昫曰：河州鳳林縣，漢白石縣。熾，昌志翻。曇，徒含翻。將，卽亮翻。</span>大破之，虜其男女萬餘口，進據白石城。顯親休官權小成、呂奴迦等二萬餘戶據白阬不服，<span class="jiazhu">迦，居牙翻。</span>曇達攻斬之，隴右休官悉降。秦太尉索稜以隴西降熾磐，<span class="jiazhu">七年，秦令索稜守隴西以招撫乞伏。索，昔各翻。降，戶江翻。</span>熾磐以稜爲太傅。</p>
<p class="em2 strong"><span class="yinwen">7</span>夏王勃勃大赦，改元鳳翔；以叱干阿利領將作大匠，發嶺北夷、夏十萬人築都城於朔方水北、黑水之南。<span class="jiazhu">《水經註》：奢延水又謂之朔方水，源出奢延縣西南赤沙阜，東北流逕奢延縣故城南。赫連於是水之南築統萬城。奢延水又東流，黑水入焉，水出奢延縣黑澗，東南歷沙陵，注奢延水。統萬城唐爲夏州定難節度使治所。夏，戶雅翻。</span>勃勃曰：<span class="yinhao">「朕方統一天下，君臨萬邦，宜名新城曰統萬。」</span>阿利性巧而殘忍，蒸土築城，錐入一寸，卽殺作者而幷築之。勃勃以爲忠，委任之。凡造兵器成，呈之，工人必有死者：射甲不入則斬弓人，<span class="jiazhu">射，而亦翻。</span>入則斬甲匠。又鑄銅爲一大鼓，飛廉、翁仲、銅駝、龍虎之屬，飾以黃金，列於宮殿之前。凡殺工匠數千，由是器物皆精利。</p>
<p class="em2 strong">勃勃自謂其祖從母姓爲劉，非禮也。<span class="jiazhu">《載記》曰：漢高祖以宗女妻單于冒頓，約爲兄弟，故其子孫冒姓劉氏。</span>古人氏族無常，乃改姓赫連氏，言帝王係天爲子，其徽赫與天連也；其非正統者，皆以鐵伐爲氏，<span class="jiazhu">勃勃父衞辰本鐵弗氏，故改其非正統者爲鐵伐氏。</span>言其剛銳如鐵，皆堪伐人也。</p>
<p class="em2 strong"><span class="yinwen">8</span>夏，四月，乙卯，魏主嗣西巡，命鄭兵將軍奚斤、<span class="jiazhu"><span class="yinhao">「鄭兵」</span>，《北史》作<span class="yinhao">「都兵」</span>。</span>鴻飛將軍尉古眞、都將閭大肥等擊越勤部於跋那山。大肥，柔然人也。<span class="jiazhu">鴻飛將軍，拓跋氏所創置。將，卽亮翻。柔然姓郁久閭氏，今曰閭，從省便也。跋那山蓋在廣寧郡之塞外。</span></p>
<p class="em2 strong"><span class="yinwen">9</span>河南王熾磐遣安北將軍烏地延、冠軍將軍翟紹擊吐谷渾別統句旁于泣勤<span class="jiaozhusup">【張：「泣勤」作「涇勒」。】</span>川，大破之。<span class="jiazhu">冠，古玩翻。別統，猶別帥也，別統部落者也。句，古侯翻。</span></p>
<p class="em2 strong"><span class="yinwen">10</span>河西王蒙遜立子政德爲世子，加鎭衞大將軍、錄尙書事。</p>
<p class="em2 strong"><span class="yinwen">11</span>南涼王傉檀伐河西王蒙遜，蒙遜敗之於若厚塢，又敗之於若涼；<span class="jiazhu">敗，補邁翻。</span>因進圍樂都，<span class="jiazhu">樂，音洛；下長樂同。</span>二旬不克。南涼湟河太守文支以郡降于蒙遜，<span class="jiazhu">降，戶江翻。</span>蒙遜以文支爲廣武太守。蒙遜復伐南涼，傉檀以太尉俱延爲質，乃還。<span class="jiazhu">復，扶又翻。質，音致。</span></p>
<p class="em2 strong">蒙遜西如苕藋，<span class="jiazhu">藋，徒弔翻。</span>遣冠軍將軍伏恩將騎一萬襲卑和、烏啼二部，大破之，<span class="jiazhu">漢有卑和羌，居鮮水海。</span>俘二千餘落而還。</p>
<p class="em2 strong">蒙遜寢于新臺，閹人王懷祖擊蒙遜傷足，其妻孟氏禽斬之。</p>
<p class="em2 strong">蒙遜母車氏卒。<span class="jiazhu">車，尺遮翻。</span></p>
<p class="em2 strong"><span class="yinwen">12</span>五月，乙亥，魏主嗣如雲中舊宮。<span class="jiazhu">唐單于都護府領金河一縣，秦、漢之雲中也。《新書》云：金河本後魏道武所都。</span>丙子，大赦。西河胡張外等聚衆爲盜；乙卯，嗣遣會稽公長樂劉絜等屯西河招討之。<span class="jiazhu">按乙亥至丙子幾四十日，五月無乙卯明矣，恐是己卯。會，工外翻。</span>六月，嗣如五原。</p>
<p class="em2 strong"><span class="yinwen">13</span>朱齡石等至白帝發函書，曰：<span class="yinhao">「衆軍悉從外水取成都，臧熹從中水取廣漢，<span class="jiazhu">《水經註》：洛水出洛縣章山南，逕洛縣故城南，廣漢郡治也，又南逕新都縣與緜水合，又與湔水合，亦謂之郫江，又逕犍爲牛鞞水，又東逕資中縣，謂之緜水。緜水至江陽縣方山下入江，謂之緜水口，曰中水。</span>老弱乘高艦十餘，從內水向黃虎。」</span><span class="jiazhu">艦，戶黯翻。</span>於是諸軍倍道兼行。譙縱果命譙道福將重兵鎭涪城，<span class="jiazhu">將，卽亮翻。涪，音浮；下同。</span>以備內水。</p>
<p class="em2 strong">齡石至平模，去成都二百里；縱遣秦州刺史侯暉、尙書僕射譙詵帥衆萬餘屯平模，<span class="jiazhu">詵，莘臻翻。</span>夾岸築城以拒之。齡石謂劉鍾曰：<span class="yinhao">「今天時盛熱，而賊嚴兵固險，攻之未必可拔，祗增疲困；且欲養銳息兵以伺其隙，何如？」</span>鍾曰：<span class="yinhao">「不然。前揚聲言大衆向內水，譙道福不敢捨涪城。今重軍猝至，出其不意，侯暉之徒已破膽矣。賊阻兵守險者，是其懼不敢戰也。因其兇懼，<span class="jiazhu">兇，許勇翻。</span>盡銳攻之，其勢必克。克平模之後，自可鼓行而進，成都必不能守矣。若緩兵相守，彼將知人虛實。涪軍忽來，幷力拒我，人情旣安，良將又集，<span class="jiazhu">良將謂譙道福。將，卽亮翻。</span>此求戰不獲，軍食無資，二萬餘人悉爲蜀子虜矣。」</span>齡石從之。</p>
<p class="em2 strong">諸將以水北城地險兵多，欲先攻其南城，齡石曰：<span class="yinhao">「今屠南城，不足以破北，若盡銳以拔北城，則南城不麾自散矣。」</span>秋，七月，齡石帥諸軍急攻北城，克之，斬侯暉、譙詵；引兵廻趣南城，<span class="jiazhu">帥，讀曰率。趣，七喻翻。</span>南城自潰。齡石捨船步進；譙縱大將譙撫之屯牛脾，<span class="jiazhu"><span class="yinhao">「牛脾」</span>，當作<span class="yinhao">「牛鞞」</span>。孟康曰：鞞，音髀。師古曰：音必爾翻。牛鞞縣自漢以來屬犍爲郡。何承天曰：晉穆帝度屬蜀郡。今簡州西岸有古牛鞞戍城。</span>譙小苟塞打鼻。<span class="jiazhu">打鼻山在今眉州彭山縣南十餘里，山形孤起，東臨江水。俗云：昔周鼎淪於此，或見其鼻，故名。塞，悉則翻。</span>臧熹擊撫之，斬之，小苟聞之，亦潰。於是縱諸營屯望風相次奔潰。</p>
<p class="em2 strong">戊辰，縱棄成都出走，尙書令馬耽封府庫以待晉師。壬申，齡石入成都，誅縱同祖之親，餘皆按堵，使復其業。縱出成都，先辭墓，其女曰：<span class="yinhao">「走必不免，祗取辱焉；等死，死於先人之墓可也。」</span>縱不從。譙道福聞平模不守，自涪引兵入赴，縱往投之。道福見縱，怒曰：<span class="yinhao">「大丈夫有如此功業而棄之，將安歸乎！人誰不死，何怯之甚也！」</span>因投縱以劍，中其馬鞍。<span class="jiazhu">中，竹仲翻。</span>縱乃去，自縊死，<span class="jiazhu">縊，於賜翻，又於計翻。</span>巴西人王志斬其首以送齡石。道福謂其衆曰：<span class="yinhao">「蜀之存亡，實係於我，不在譙王，今我在，猶足一戰。」</span>衆皆許諾；道福盡散金帛以賜衆，衆受之而走。道福逃於獠中，<span class="jiazhu">獠，魯皓翻。</span>巴民杜瑾執送之，斬于軍門。<span class="jiazhu">義熙元年，譙縱據蜀，九年而滅。瑾，渠吝翻。</span>齡石徙馬耽於越巂，<span class="jiazhu">嶲，音髓。</span>耽謂其徒曰：<span class="yinhao">「朱侯不送我京師，欲滅口也，<span class="jiazhu">謂齡石多取庫物，殺耽以滅口。</span>吾必不免。」</span>乃盥洗而臥，引繩而死。須臾，齡石使至，戮其尸。<span class="jiazhu">使，疏吏翻。</span>詔以齡石進監梁、秦州六郡諸軍事，<span class="jiazhu">監，古銜翻。</span>賜爵豐城縣侯。</p>
<p class="em2 strong"><span class="yinwen">14</span>魏奚斤等破越勤於跋那山西，徙二萬餘家於大寧。</p>
<p class="em2 strong"><span class="yinwen">15</span>河西胡曹龍等擁部衆二萬人來入蒲子，張外降之，推龍爲大單于。<span class="jiazhu">降，戶江翻。單，音蟬。</span></p>
<p class="em2 strong"><span class="yinwen">16</span>丙戌，魏主嗣如定襄大洛城。<span class="jiazhu">二《漢志》：定襄郡有駱縣。</span></p>
<p class="em2 strong"><span class="yinwen">17</span>河南王熾磐擊吐谷渾支旁于長柳川，虜旁及其民五千餘戶而還。</p>
<p class="em2 strong"><span class="yinwen">18</span>八月，癸卯，魏主嗣還平城。</p>
<p class="em2 strong"><span class="yinwen">19</span>曹龍請降于魏，執送張外，斬之。</p>
<p class="em2 strong"><span class="yinwen">20</span>丁丑，魏主嗣如豺山宮；癸未，還。</p>
<p class="em2 strong"><span class="yinwen">21</span>九月，再命太尉裕爲太傅、揚州牧；固辭。</p>
<p class="em2 strong"><span class="yinwen">22</span>河南王熾磐擊吐谷渾別統掘逵於渴渾川，大破之，虜男女二萬三千。冬，十月，掘逵帥其餘衆降于熾磐。<span class="jiazhu">掘，其月翻。帥，讀曰率。</span></p>
<p class="em2 strong"><span class="yinwen">23</span>吐京胡與離石胡出以眷叛魏，<span class="jiazhu">《水經註》曰：吐京卽漢西河土軍縣，夷、夏俗音訛也。後魏眞君九年，置吐京郡，隋爲隰州石樓縣地。</span>魏主嗣命元城侯屈督會稽公劉絜、永安侯魏勤以討之。丁巳，出以眷引夏兵邀擊絜，禽之以獻於夏；勤戰死。<span class="jiazhu">會，工外翻。夏，戶雅翻。</span>嗣以屈亡二將，<span class="jiazhu">將，卽亮翻。</span>欲誅之；旣而赦之，使攝幷州刺史。屈到州，縱酒廢事，嗣積其前後罪惡，檻車徵還，斬之。<span class="jiazhu">魏主嗣之入立也，屈子磨渾有功焉；屈恃之而驕。積其惡而誅之，非所以保功臣之門也。</span></p>
<p class="em2 strong"><span class="yinwen">24</span>十一月，魏主嗣遣使請昏於秦，<span class="jiazhu">使，疏吏翻。</span>秦王興許之。</p>
<p class="em2 strong"><span class="yinwen">25</span>是歲，以敦煌索邈爲梁州刺史，<span class="jiazhu">郭，徒門翻。索，昔各翻。</span>苻宣乃還仇池。<span class="jiazhu">苻宣入漢中，見一百十一四卷元年。</span>初，邈寓居漢川，與別駕姜顯有隙，凡十五年而邈鎭漢川；顯乃肉袒迎候，邈無慍色，<span class="jiazhu">慍，於問翻。</span>待之彌厚。退而謂人曰：<span class="yinhao">「我昔寓此，失志多年，若讎姜顯，懼者不少。<span class="jiazhu">少，詩沼翻。</span>但服之自佳，何必逞志！」</span>於是闔境聞之皆悅。<span class="jiazhu">鞠羨之安東萊亦若是而已。世人脩怨以致禍者，由不知此道也。</span></p>
<div class="yeartoc" id="year_toc_414"><p class="strong"><span class="section" id="title-6"><span data-head-description="安皇帝辛" data-head-level="h4" data-head-title="義熙十年">十年</span></span><span class="biaozhusup" data-rel="">（甲寅、四一四年）</span></p></div>
<p class="em2 strong"><span class="yinwen">1</span>春，正月，辛酉，魏大赦，改元神瑞。</p>
<p class="em2 strong">辛巳，魏主嗣如繁畤；<span class="jiazhu">畤，音止。</span>二月，戊戌，還平城。</p>
<p class="em2 strong"><span class="yinwen">2</span>夏王勃勃侵魏河東蒲子。</p>
<p class="em2 strong"><span class="yinwen">3</span>庚戌，魏主嗣如豺山宮。</p>
<p class="em2 strong"><span class="yinwen">4</span>魏幷州刺史婁<span class="jiaozhusup">【嚴：「婁」改「樓」。】</span>伏連襲殺夏所置吐京護軍及其守兵。<span class="jiazhu">《魏書·官氏志》：內入諸姓有匹婁氏，後改爲婁氏。去年，夏破拓跋屈，因置守兵於吐京。</span></p>
<p class="em2 strong"><span class="yinwen">5</span>司馬休之在江陵，頗得江、漢民心。子譙王文思在建康，<span class="jiazhu">文思，休之之長子也。譙王尙之死於桓玄之難，帝反正，以文思嗣國。</span>性凶暴，好通輕俠；太尉裕惡之。<span class="jiazhu">好，呼到翻。惡，烏路翻。</span>三月，有司奏文思擅捶殺國吏，<span class="jiazhu">捶，止橤翻。</span>詔誅其黨而宥文思。休之上疏謝罪，請解所任，不許。裕執文思送休之，令自訓厲，意欲休之殺之；休之但表廢文思，幷與裕書陳謝。裕由是不悅，<span class="jiazhu">爲後裕伐休之張本。</span>以江州刺史孟懷玉兼督豫州六郡以備之。<span class="jiazhu">豫州六郡，宣城、襄城、淮南、廬江、安豐、歷陽也。</span></p>
<p class="em2 strong"><span class="yinwen">6</span>夏，五月，辛酉，魏主還平城。</p>
<p class="em2 strong"><span class="yinwen">7</span>秦後將軍斂成討叛羌，爲羌所敗，<span class="jiazhu">敗，補邁翻。</span>懼罪，出奔夏。</p>
<p class="em2 strong"><span class="yinwen">8</span>秦王興有疾。妖賊李弘與氐仇常反於貳城，<span class="jiazhu">妖，於驕翻。</span>興輿疾往討之，斬常，執弘而還。<span class="jiazhu">還，從宣翻，又如字。</span></p>
<p class="em2 strong"><span class="yinwen">9</span>秦左將軍姚文宗有寵於太子泓，廣平公弼惡之，<span class="jiazhu">惡，烏路翻。</span>誣文宗有怨言；秦王興怒，賜文宗死，於是羣臣畏弼側目。弼言於興，無不從者；以所親天水尹沖爲給事黃門侍郎，唐盛爲治書侍御史，<span class="jiazhu">治，直之翻；下同。</span>興左右掌機要者，皆其黨也。右僕射梁喜、侍中任謙、京兆尹尹昭承間言於興曰：<span class="yinhao">「父子之際，人所難言；然君臣之義，不薄於父子，<span class="jiazhu">任，音壬。間，古莧翻。父子、君臣，皆人之大倫，故云然。</span>故臣等不得默然。廣平公弼，潛有奪嫡之志，陛下寵之太過，假其威權；傾險無賴之徒輻湊附之。道路皆言陛下將有廢立之計，信有之乎？」</span>興曰：<span class="yinhao">「豈有此邪！」</span>喜等曰：<span class="yinhao">「苟無之，則陛下愛弼，適所以禍之；願去其左右，<span class="jiazhu">去，羌呂翻。</span>損其威權，如此，非特安弼，乃所以安宗廟、社稷。」</span>興不應。大司農寶<span class="jiaozhusup">【章：甲十一行本「寶」作「竇」；乙十一行本同；孔本同；熊校同。】</span>溫、司徒左長史王弼皆密疏勸興立弼爲太子，興雖不從，亦不責也。</p>
<p class="em2 strong">興疾篤，弼潛聚衆數千人，謀作亂。姚裕遣使以弼逆狀告諸兄在藩鎭者，<span class="jiazhu">使，疏吏翻。</span>於是姚懿治兵於蒲阪，鎭東將軍、豫州牧洸治兵於汳陽，<span class="jiazhu">懿、洸，皆興子也。治，直之翻。洸，姑黃翻。</span>平西將軍諶治兵於雍，<span class="jiazhu">諶，氏壬翻。雍，於用翻。</span>皆欲赴長安討弼。會興疾瘳，<span class="jiazhu">瘳，且留翻。</span>見羣臣，征虜將軍劉羌泣以告興。梁喜、尹昭請誅弼，且曰：<span class="yinhao">「苟陛下不忍殺弼，亦當奪其權任。」</span>興不得已，免弼尙書令，使以將軍、公還第。<span class="jiazhu">弼爲大將軍，封廣平公。</span>懿等各罷兵。</p>
<p class="em2 strong">懿、洸、諶與姚宣皆入朝，使裕入白興，求見，<span class="jiazhu">朝，直遙翻。見，賢遍翻；下同。</span>興曰：<span class="yinhao">「汝等正欲論弼事耳，吾已知之。」</span>裕曰：<span class="yinhao">「弼苟有可論，陛下所宜垂聽；若懿等言非是，便當寘之刑辟，<span class="jiazhu">辟，毗亦翻。</span>柰何逆拒之！」</span>於是引見懿等於諮議堂。宣流涕極言，興曰：<span class="yinhao">「吾自處之，<span class="jiazhu">處，昌呂翻；下同。</span>非汝曹所憂。」</span>撫軍東曹屬姜虬上疏曰：<span class="yinhao">「廣平公弼，釁成逆著，道路皆知之。昔文王之化，刑于寡妻；<span class="jiazhu">《詩·思齊》曰：刑于寡妻，至于兄弟。</span>今聖朝之亂，起自愛子，雖欲含忍掩蔽，而逆黨扇惑不已，弼之亂心何由可革！宜斥散凶徒，以絕禍端。」</span>興以虬表示梁喜曰：<span class="yinhao">「天下人皆以吾兒爲口實，<span class="jiazhu">孔安國曰：口實，謂常不去口。</span>將何以處之？」</span>喜曰：<span class="yinhao">「信如虬言，陛下宜早裁決。」</span>興默然。<span class="jiazhu">史言姚興不聽臣子之言，養成泓、弼爭國之禍。</span></p>
<p class="em2 strong"><span class="yinwen">10</span>唾契汗、乙弗等部皆叛南涼，<span class="jiazhu">契，欺訖翻。汗，何干翻。《北史》曰：乙弗國有契翰一部，風俗亦同。杜佑曰：乙弗敵，後魏聞焉，在吐谷渾北，衆有萬餘落，風俗與吐谷渾同，然不識五穀，唯食魚與蘇子。蘇子狀若中國枸杞子，或赤或黑。西有契翰一部，風俗亦同。</span>南涼王傉檀欲討之。邯川護軍孟愷諫曰：<span class="jiazhu">邯，戶甘翻。</span><span class="yinhao">「今連年饑饉，南逼熾磐，北逼蒙遜，百姓不安。遠征雖克，必有後患；不如與熾磐結盟通糴，慰撫雜部，足食繕兵，俟時而動。」</span>傉檀不從，謂太子虎臺曰：<span class="yinhao">「蒙遜近去，不能猝來；旦夕所慮，唯在熾磐。然熾磐兵少易禦，汝謹守樂都，<span class="jiazhu">少，詩沼翻。易，以豉翻。樂，音洛；下同。</span>吾不過一月必還矣。」</span>乃帥騎七千襲乙弗，<span class="jiazhu">帥，讀曰率。騎，奇寄翻。</span>大破之，獲馬牛羊四十餘萬。</p>
<p class="em2 strong">河南王熾磐聞之，欲襲樂都，羣臣咸以爲不可。太府主簿焦襲曰：<span class="yinhao">「傉檀不顧近患而貪遠利，<span class="jiazhu">近患，謂蒙遜、熾磐；遠利，謂乙弗。</span>我今伐之，絕其西路，<span class="jiazhu">樂都之西路，此傉檀自乙弗還樂都路也。</span>使不得還救，則虎臺獨守窮城，可坐禽也。此天亡之時，必不可失。」</span>熾磐從之，帥步騎二萬襲樂都。虎臺憑城拒守，熾磐四面攻之。</p>
<p class="em2 strong">南涼撫軍從事中郎尉肅言於虎臺曰：<span class="yinhao">「外城廣大難守，殿下不若聚國人守內城，<span class="jiazhu">國人，謂鮮卑禿髮之種落。</span>肅等帥晉人拒戰於外，雖有不捷，猶足自存。」</span>虎臺曰：<span class="yinhao">「熾磐小賊，旦夕當走，卿何過慮之深！」</span>虎臺疑晉人有異心，<span class="jiazhu">夷人謂華人爲晉人。</span>悉召豪望有謀勇者閉之於內。孟愷泣曰：<span class="yinhao">「熾磐乘虛內侮，國家危於累卵。愷等進欲報恩，退顧妻子，人思效死，而殿下乃疑之如是邪！」</span>虎臺曰：<span class="yinhao">「吾豈不知君之忠篤，懼餘人脫生慮表，以君等安之耳。」</span></p>
<p class="em2 strong">一夕，城潰，熾磐入樂都，遣平遠將軍捷虔帥騎五千追傉檀，以鎭南將軍謙屯爲都督河右諸軍事、涼州刺史，鎭樂都；<span class="jiazhu">捷虔、謙屯，皆乞伏種。</span>禿髮赴單爲西平守，鎭西平；以趙恢爲廣武太守，鎭廣武；曜武將軍王基爲晉興太守，鎭浩亹；<span class="jiazhu">浩亹，音誥門。</span>徙虎臺及其文武百姓萬餘戶于枹罕。<span class="jiazhu">枹，音膚。</span>赴單，烏孤之子也。</p>
<p class="em2 strong"><span class="yinwen">11</span>河間人褚匡言於燕王跋曰：<span class="yinhao">「陛下龍飛遼、碣，舊邦族黨，傾首朝陽，<span class="jiazhu">言日生於東，猶馮跋興於遼、碣也。其族黨在長樂者，傾首而東望之。碣，其謁翻。</span>以日爲歲，請往迎之。」</span>跋曰：<span class="yinhao">「道路數千里，復隔異國，如何可致？」</span><span class="jiazhu">復，扶又翻。</span>匡曰：<span class="yinhao">「章武臨海，<span class="jiazhu">跋之先，長樂信都人，而章武郡則晉分漢勃海郡所置也。自信都至章武，可以浮海至遼西。</span>舟楫可通，出於遼西臨渝，不爲難也。」</span><span class="jiazhu">臨渝縣，漢屬遼西郡。師古曰：渝，音喻。《水經》曰：碣石在縣南。</span>跋許之，以匡爲游擊將軍、中書侍郎，厚資遣之。匡與跋從兄買、從弟睹<span class="jiazhu">從，才用翻。</span>自長樂帥五千餘戶歸于和龍，<span class="jiazhu">漢高帝置信都郡，景帝二年爲廣川國，明帝更名樂成，安帝改曰安平，晉改曰長樂。樂，音洛。帥，讀曰率。</span>契丹、庫莫奚皆降於燕。<span class="jiazhu">契，欺訖翻，又音喫。降，戶江翻。</span>跋署其大人爲歸善王。跋弟丕避亂在高句麗，<span class="jiazhu">句，如字，又音駒。麗，力知翻。</span>跋召之，以爲左僕射，封常山公。</p>
<p class="em2 strong"><span class="yinwen">12</span>柔然可汗斛律將嫁女於燕，<span class="jiazhu">可，從刊入聲。汗，音寒。</span>斛律兄子步鹿眞謂斛律曰：<span class="yinhao">「幼女遠嫁憂思，請以大臣樹黎等女爲媵。」</span><span class="jiazhu">媵，以證翻。</span>斛律不許。步鹿眞出，謂樹黎等曰：<span class="yinhao">「斛律欲以汝女爲媵，遠適他國。」</span>樹黎恐，與步鹿眞謀使勇士夜伏於斛律穹廬之後，伺其出而執之，與女皆送於燕，<span class="jiazhu">伺，相吏翻。</span>立步鹿眞爲可汗而相之。<span class="jiazhu">相，息亮翻。</span></p>
<p class="em2 strong">初，社崙之徙高車也，<span class="jiazhu">事見一百十二卷元興元年。崙，盧昆翻。</span>高車人叱洛侯爲之鄕導以倂諸部，<span class="jiazhu">鄕，讀曰嚮。</span>社崙德之，以爲大人。步鹿眞與社崙之子社拔共至叱洛侯家，淫甚少妻，妻告步鹿眞曰：<span class="yinhao">「叱洛侯欲奉大檀爲主。」</span>大檀者，社崙季父僕渾之子也，領別部鎭西境，素得衆心。步鹿眞歸而發兵圍叱洛侯，叱洛侯自殺。遂引兵襲大檀，大檀逆擊，破之，執步鹿眞及社拔，殺之，自立爲可汗，號牟汗紇升蓋可汗。<span class="jiazhu">魏收曰：魏言制勝也。</span></p>
<p class="em2 strong">斛律至和龍，燕王跋賜斛律爵上谷侯，館之遼東，待以客禮，納其女爲昭儀。斛律上書請還其國，跋曰：<span class="yinhao">「今棄國萬里，又無內應，若以重兵相送，則饋運難繼，兵少則不足成功，<span class="jiazhu">少，詩沼翻。</span>如何可還？」</span>斛律固請，曰：<span class="yinhao">「不煩重兵，願給三百騎，送至敕勒，國人必欣然來迎。」</span>跋乃遣單于前輔萬陵帥騎三百送之。<span class="jiazhu">騎，奇寄翻。單，音蟬。帥，讀曰率；下同。</span>陵憚遠役，至黑山，<span class="jiazhu">黑山在唐振武之北塞外，卽殺胡山也。</span>殺斛律而還。大檀亦遣使獻馬三千匹、羊萬口于燕。<span class="jiazhu">使，疏吏翻。</span></p>
<p class="em2 strong"><span class="yinwen">13</span>六月，泰山太守劉硏等帥流民七千餘家、河西胡酋劉遮等帥部落萬餘家，皆降於魏。<span class="jiazhu">酋，慈由翻。降，戶江翻。</span></p>
<p class="em2 strong"><span class="yinwen">14</span>戊申，魏主嗣如豺山宮；丁亥，還平城。</p>
<p class="em2 strong"><span class="yinwen">15</span>樂都之潰也，南涼安西將軍樊尼自西平奔告南涼王傉檀，傉檀謂其衆曰：<span class="yinhao">「今妻子皆爲熾磐所虜，退無所歸，卿等能與吾藉乙弗之資，取契汗以贖妻子乎？」</span><span class="jiazhu">契，期訖翻。汗，音寒。</span>乃引兵西；衆多逃還，傉檀遣鎭北將軍段苟追之，苟亦不還。於是將士皆散，唯樊尼與中軍將軍紇勃、後軍將軍洛肱、散騎侍郎陰利鹿不去，<span class="jiazhu">散，悉亶翻。騎，奇寄翻。</span>傉檀曰：<span class="yinhao">「蒙遜、熾磐昔皆委質於吾，<span class="jiazhu">蒙遜稱臣於利鹿孤，見一百一十二卷隆安五年；熾磐父子歸利鹿孤，見一百一十一卷四年。質，之日翻。</span>今而歸去，不亦鄙乎！四海之廣，無所容身，何其痛也！與其聚而同死，不若分而或全。樊尼，吾長兄之子，<span class="jiazhu">樊尼蓋烏孤之子也。長，知兩翻。</span>宗部所寄；吾衆在北者戶垂一萬，蒙遜方招懷士民，存亡繼絕，汝其從之；紇勃、洛肱亦與尼俱行。<span class="jiazhu">紇，戶骨翻。</span>吾年老矣，所適不容，寧見妻子而死！」</span>遂歸于熾磐，唯陰利鹿隨之。傉檀謂利鹿曰：<span class="yinhao">「吾親屬皆散，卿何獨留？」</span>利鹿曰：<span class="yinhao">「臣老母在家，非不思歸；然委質爲臣，忠孝之道，難以兩全。臣不才，不能爲陛下泣血求救於鄰國，<span class="jiazhu">爲，于僞翻。</span>敢離左右乎！」</span><span class="jiazhu">離，力智翻。</span>傉檀歎曰：<span class="yinhao">「知人固未易。<span class="jiazhu">易，以豉翻。</span>大臣親戚皆棄我去，今日忠義終始不虧者，唯卿一人而已！」</span></p>
<p class="em2 strong">傉檀諸城皆降於熾磐，<span class="jiazhu">降，戶江翻。</span>獨尉賢政屯浩亹，<span class="jiazhu">浩亹，音告門。</span>固守不下。熾磐遣人謂之曰：<span class="yinhao">「樂都已潰，卿妻子皆在吾所，獨守一城，將何爲也？」</span>賢政曰：<span class="yinhao">「受涼王厚恩，爲國藩屛。<span class="jiazhu">屛，必郢翻。</span>雖知樂都已陷，妻子爲禽，先歸獲賞，後順受誅；然不知主上存亡，<span class="jiazhu">主上，謂傉檀也。</span>未敢歸命；妻子小事，豈足動心！若貪一時之利，忘委付之重者，大王亦安用之！」</span>熾磐乃遣虎臺以手書諭之，賢政曰：<span class="yinhao">「汝爲儲副，不能盡節，面縛於人，棄父忘君，墮萬世之業，<span class="jiazhu">墮，讀曰隳。</span>賢政義士，豈效汝乎！」</span>聞傉檀至左南，乃降。<span class="jiazhu">闞駰《十三州志》曰：左南城在金城白土縣東六十里。《晉志》：張氏置晉興郡，左南縣屬焉。是縣蓋亦張氏所置也。</span></p>
<p class="em2 strong">熾磐聞傉檀至，遣使郊迎，待以上賓之禮。<span class="jiazhu">使，疏吏翻。</span>秋，七月，熾磐以傉檀爲驃騎大將軍，賜爵左南公，<span class="jiazhu">驃，匹妙翻。騎，奇寄翻。</span>南涼文武，依才銓敍。歲餘，熾磐使人鴆傉檀；左右請解之，傉檀曰：<span class="yinhao">「吾病豈宜療邪！」</span>遂死，諡曰景王。<span class="jiazhu">《載記》曰：禿髮烏孤至傉檀三世，十九年而滅。</span>虎臺亦爲熾磐所殺。傉檀子保周、賀，俱延子覆龍，利鹿孤孫副周，烏孤孫承鉢，皆奔河西王蒙遜，久之，又奔魏。魏以保周爲張掖王，覆龍爲酒泉公，賀西平公，副周永平公，承鉢昌松公。魏主嗣愛賀之才，謂曰：<span class="yinhao">「卿之先與朕同源，賜姓源氏。」</span><span class="jiazhu">爲源氏昌大於魏張本。</span></p>
<p class="em2 strong"><span class="yinwen">16</span>八月，戊子，魏主嗣遣馬邑侯陋孫使於秦，辛丑，遣謁者于什門使於燕，悅力延使於柔然。<span class="jiazhu">使，疏吏翻。</span>于什門至和龍，不肯入見，曰：<span class="yinhao">「大魏皇帝有詔，須馮王出受，然後敢入。」</span>燕王跋使人牽逼令入；什門見跋不拜，跋使人按其項，什門曰：<span class="yinhao">「馮王拜受詔，吾自以賓主致敬，何苦見逼邪！」</span>跋怒，留什門不遣，什門數衆辱之。左右請殺之，跋曰：<span class="yinhao">「彼各爲其主耳。」</span><span class="jiazhu">數，所角翻。爲，于僞翻。</span>乃幽執什門，欲降之，什門終不降。<span class="jiazhu">降，戶江翻。</span>久之，衣冠弊壞略盡，蟣蝨流溢；跋遺之衣冠，<span class="jiazhu">遺，于季翻。</span>什門皆不受。</p>
<p class="em2 strong"><span class="yinwen">17</span>魏主嗣以博士王諒爲平南參軍，使以平南將軍、相州刺史尉太眞書與太尉裕相聞。太眞，古眞之弟也。</p>
<p class="em2 strong"><span class="yinwen">18</span>九月，丁巳朔，日有食之。</p>
<p class="em2 strong"><span class="yinwen">19</span>冬，十月，河南王熾磐復稱秦王，置百官。<span class="jiazhu">熾磐嗣位，自稱河南王；今幷南涼，復稱秦王。</span></p>
<p class="em2 strong"><span class="yinwen">20</span>燕王跋與夏連和，夏王勃勃遣御史中丞烏洛孫如燕涖盟。<span class="jiazhu">春秋之時，列國釋仇通子，兩君不及相見而盟，必使其臣涖盟。《左傳》：陳五父如鄭涖盟是也。杜預曰：涖，臨也。</span></p>
<p class="em2 strong"><span class="yinwen">21</span>十一月，壬午，魏主嗣遣使者巡行諸州，<span class="jiazhu">行，下孟翻。</span>校閱守宰資財，<span class="jiazhu">守，式又翻。</span>非家所齎，悉簿爲贓。</p>
<p class="em2 strong"><span class="yinwen">22</span>西秦王熾磐立妃禿髮氏爲后。<span class="jiazhu">妃，傉檀之女也。</span></p>
<p class="em2 strong"><span class="yinwen">23</span>十二月，丙戌朔，柔然可汗大檀侵魏；丙申，魏主嗣北擊之。大檀走，遣奚斤等追之，遇大雪，士卒凍死及墮指者什二三。</p>
<p class="em2 strong"><span class="yinwen">24</span>河內人司馬順宰自稱晉王，魏人討之，不克。</p>
<p class="em2 strong"><span class="yinwen">25</span>燕遼西公素弗卒，燕王跋比葬七臨之。<span class="jiazhu">古者大臣卒，君三臨其喪。比，必寐翻，及也。</span></p>
<p class="em2 strong"><span class="yinwen">26</span>是歲，司馬國璠兄弟聚衆數百潛渡淮，夜入廣陵城。<span class="jiazhu">《祗傳》曰：自北徐州渡淮。璠，孚袁翻。</span>青州刺史檀祗領廣陵相，國璠兵直上聽事，<span class="jiazhu">上，時掌翻。聽，讀作廳。</span>祗驚出，將禦之，被射傷而入，<span class="jiazhu">射，而亦翻。</span>謂左右曰：<span class="yinhao">「賊乘闇得入，欲掩我不備；但擊五鼓，彼懼曉，必走矣。」</span>左右如其言，國璠兵果走。<span class="jiaozhusup">【章：甲十一行本「走」下有「追殺百餘人」五字；乙十一行本同；孔本同；退齋校同。】</span><span class="jiazhu">國璠之擾淮，至是十年矣。</span></p>
<p class="em2 strong"><span class="yinwen">27</span>魏博士祭酒崔浩爲魏主嗣講《易》及《洪範》，<span class="jiazhu">爲，于僞翻。</span>嗣因問浩天文、術數；浩占決多驗，由是有寵，凡軍國密謀皆預之。</p>
<p class="em2 strong"><span class="yinwen">28</span>夏王勃勃立夫人梁氏爲王后，子璝爲太子；<span class="jiazhu">璝，古回翻。</span>封子延爲陽平公，昌爲太原公，倫爲酒泉公，定爲平原公，滿爲河南公，安爲中山公。</p>
</div></body></html>