<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第三十三·漢紀二十五·孝成皇帝下·孝哀皇帝上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀二十五">漢紀二十五</span></span></h1>
<p><span class="jiazhu">起閼逢攝提格<span class="biaozhusup" data-rel="（甲寅）"></span>，盡旃蒙單閼<span class="biaozhusup" data-rel="（乙卯）"></span>，凡二年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="孝成皇帝下">孝成皇帝下</span></span></h5>
<p class="strong"><span class="section" id="title-3"><span data-head-description="孝成皇帝下" data-head-level="h4" data-head-title="綏和二年">綏和二年</span></span><span class="biaozhusup" data-rel="（甲寅、前七年）"></span></p>
<p class="em2 strong"><span class="yinwen">1</span>春，正月，上行幸甘泉，郊泰畤。</p>
<p class="em2 strong"><span class="yinwen">2</span>二月，<span class="jiazhu">《考異》：荀《紀》云<span class="yinhao">「赦天下」</span>。今《本紀》無之，故不取。</span>壬子，丞相方進薨。</p>
<p class="em2 strong">時熒惑守心，<span class="jiazhu">心爲明堂；熒惑守心，王者惡之。火曰熒惑星。熒惑，天子理也。雖有明天子，必視熒惑所在。見《天文志》。</span>丞相府議曹平陵李尋<span class="jiazhu">議曹，職在論議，自公府至州郡皆有之。</span>奏記方進，言：<span class="yinhao">「災變迫切，大責日加，安得保斥逐之戮！<span class="jiazhu">師古曰：言其事重，不但斥逐而已也。</span>闔府三百餘人，<span class="jiazhu">師古曰：三百餘人，言丞相之官屬也。</span>唯君侯擇其中，與盡節轉凶。」</span>方進憂之，不知所出。會郎賁麗善爲星，<span class="jiazhu">善爲甘、石之學也。師古曰：賁，姓也。麗，名也。賁，音肥。</span>言大臣宜當之。上乃召見方進。還歸，未及引決，<span class="jiazhu">師古曰：引決，自裁也。還，從宣翻。</span>上遂賜册，責讓以政事不治，災害並臻，百姓窮困，<span class="jiazhu">册，卽策書也。《說文》：册，符命也，諸侯進受於王也；象其札一長一短，中有二繩之形。程大昌《演繁露》曰：策制長二尺，短者半之；其次一長一短；兩編下唯用篆書：此漢策拜丞相之制也。至策免，則以尺一木，兩行而隸書，與策拜異矣。治，直吏翻。</span>曰：<span class="yinhao">「欲退君位，尙未忍，使尙書令賜君上尊酒十石，養牛一，君審處焉！」</span><span class="jiazhu">如淳曰：《漢儀注》，有天地大變，天下大過，皇帝使侍中持節乘四白馬，賜上尊酒十斛，牛一頭，策告殃咎。使者去半道，丞相卽上病。使者還，未白事，尙書以丞相不起聞。律：稻米一斗得酒一斗爲上尊，稷米一斗得酒一斗爲中尊，粟米一斗得酒一斗爲下尊。師古曰：稷，卽粟也；宜爲黍米，不當言稷。且作酒自有澆、淳之異，爲上、中、下耳。處，昌呂翻。</span>方進卽日自殺。上祕之，遣九節策贈印綬，賜乘輿祕器、少府供張，柱檻皆衣素。<span class="jiazhu">乘，繩證翻。祕器，東園祕器也。供，音居用翻。張，音竹亮翻。師古曰：柱，屋柱也；檻，軒前闌版也；皆以白素衣之。衣，音於旣翻。</span>天子親臨弔者數至，禮賜異於他相故事。<span class="jiazhu">師古曰：《漢舊儀》云：丞相有疾，皇帝法駕親至問疾，從西門入；卽薨，移居第中，車駕往弔，賜棺、棺斂具；贈錢、葬地。葬日，公卿已下會葬。數，所角翻。</span></p>
<p class="margin2">臣光曰：晏嬰有言：<span class="yinhao">「天命不慆，不貳其命。」</span><span class="jiazhu">晏子對齊侯禳彗之辭也。杜預曰：慆，疑也，音他刀翻。</span>禍福之至，安可移乎！昔楚昭王、宋景公不忍移災於卿佐，曰：<span class="yinhao">「移腹心之疾，寘諸股肱，何益也！」</span><span class="jiazhu">《左傳》：哀六年，有雲如衆赤鳥，夾日而飛，三日。楚子使問諸周太史，周太史曰：<span class="yinhao">「其當王身乎！若禜之，可移於令尹、司馬。」</span>王曰：<span class="yinhao">「移腹心之疾而寘股肱，何益！」</span>遂弗禜。《史記》：宋景公時，熒惑守心，景公憂之。司星子韋曰：<span class="yinhao">「可移於相。」</span>公曰：<span class="yinhao">「相，吾之股肱。」</span>曰：<span class="yinhao">「可移於民。」</span>公曰：<span class="yinhao">「君者待民。」</span>曰：<span class="yinhao">「可移於歲。」</span>公曰：<span class="yinhao">「歲饑民困，吾誰爲君！」</span>子韋曰：<span class="yinhao">「天高聽卑，君有仁人之言三，熒惑宜有動。」</span>候之，果徙三度。</span>藉其災可移，<span class="jiazhu">藉之爲言借也，假也；設爲之言，以發所欲言之意。</span>仁君猶不忍<span class="jiaozhusup">【章：十四行本「忍」作「肯」；乙十一行本同；孔本同。】</span>爲，況不可乎！使方進罪不至死而誅之，以當大變，是誣天也；方進有罪當刑，隱其誅而厚其葬，是誣人也；孝成欲誣天、人而卒無所益，<span class="jiazhu">卒，子恤翻。</span>可謂不知命矣。</p>
<p class="em2 strong"><span class="yinwen">3</span>三月，上行幸河東，祠后土。</p>
<p class="em2 strong"><span class="yinwen">4</span>丙戌，帝崩于未央宮。<span class="jiazhu">臣瓚曰：帝年二十卽位，卽位二十六年，壽四十五。師古曰：卽位明年乃改元耳，壽四十六。</span></p>
<p class="em2 strong">帝素強無疾病，<span class="jiazhu">自強以爲無疾病也。</span>是時，楚思王衍、梁王立來朝，<span class="jiazhu">衍，楚孝王囂之子。</span>明旦，當辭去，上宿，供張白虎殿；又欲拜左將軍孔光爲丞相，已刻侯印，書贊。<span class="jiazhu">師古曰：贊，謂延拜之文。贊，進也，延進而拜之也。書贊者，書贊辭於策也。</span>昏夜，平善，鄕晨，傅絝韈欲起，<span class="jiazhu">應劭曰：傅，著也。師古曰：鄕，讀曰嚮。傅，讀曰附。絝，古袴字也。韈，音武伐翻。</span>因失衣，不能言，<span class="jiazhu">攬衣而失，手緩縱也。</span>晝漏上十刻而崩。<span class="jiazhu">司漏之度，有晝漏、夜漏。是時三月，晝漏五十八刻。上者，漏箭浮而上也。上，時掌翻。</span>民間讙譁，咸歸罪趙昭儀。<span class="jiazhu">讙，許元翻。</span>皇太后詔大司馬莽雜與御史、丞相、廷尉治，問皇帝起居發病狀；趙昭儀自殺。</p>
<p class="margin2">班彪贊曰：臣姑充後宮爲婕妤，<span class="jiazhu">婕妤，音接予。</span>父子、昆弟侍帷幄，數爲臣言：<span class="jiazhu">數，所角翻。爲，于僞翻。</span><span class="yinhao">「成帝善修容儀，升車正立，不內顧，不疾言，不親指，<span class="jiazhu">師古曰：不內顧者，儼然端嚴，不迴眄也。不疾言者，爲輕肆也。不親指者，爲惑下也。此三句者，本《論語·鄕黨篇》述孔子之事，班氏引之。今《論語》云：車中不內顧，不疾言，不親指。內顧者，說者以爲前視不過衡軛，旁視不過輢較，與此不同。輢，音於綺翻。余謂此亦成帝學《論語》而有得於脩容儀者也。夫聖人道德之容，積於中而發於外；帝則因《論語》之文，而剛制其外而已。損者三樂，帝何不能服膺斯言乎！嗚呼，豈唯是哉！《論語》二十篇，脩身、齊家、治國、平天下盡在是矣。</span>臨朝淵嘿，尊嚴若神，可謂<span class="jiaozhusup">【章：十四行本「謂」下有「有」字；乙十一行本同；孔本同。】</span>穆穆天子之容<span class="jiaozhusup">【章：十四行本「容」下有「者」字；乙十一行本同；孔本同。】</span>矣。<span class="jiazhu">淵，深；嘿，靜也。師古曰：《禮記》云：天子穆穆，諸侯皇皇，大夫濟濟，士蹌蹌。毛晃曰：穆穆，和敬貌。朝，直遙翻；下同。</span>博覽古今，容受直辭，公卿奏議可述。遭世承平，上下和睦。然湛于<span class="jiaozhusup">【章：十四行本「于」作「乎」；乙十一行本同；孔本同。】</span>酒色，<span class="jiazhu">師古曰：湛，讀曰耽。孔穎達曰：耽者，過禮之樂。</span>趙氏亂內，外家擅朝，言之可爲於邑！」</span><span class="jiazhu">師古曰：於邑，短氣貌，讀如本字。於，又音烏；邑，又音烏合翻。</span>建始以來，王氏始執國命，哀、平短祚，莽遂篡位，蓋其威福所由來者漸矣！<span class="jiazhu">言王氏之禍，始於成帝。</span></p>
<p class="em2 strong"><span class="yinwen">5</span>是日，孔光於大行前拜受丞相、博山侯印綬。<span class="jiazhu">大行前，謂大行皇帝柩前。韋昭曰：大行者，不反之辭。《恩澤侯表》，博山侯，國於南陽順陽。</span></p>
<p class="em2 strong"><span class="yinwen">6</span>富平侯張放聞帝崩，思慕哭泣而死。<span class="jiazhu">放自河東都尉徵爲侍中、光祿勳；丞相翟方進奏免放，遣就國。</span></p>
<p class="margin2">荀悅論曰：放非不愛上，忠不存焉。故愛而不忠，仁之賊也！</p>
<p class="em2 strong"><span class="yinwen">7</span>皇太后詔南、北郊長安如故。<span class="jiazhu">永始三年，復甘泉泰畤、雍五畤、汾陰后土祠；罷長安南、北郊。</span></p>
<p class="em2 strong"><span class="yinwen">8</span>夏，四月，丙午，太子卽皇帝位，謁高廟；尊皇太后曰太皇太后，皇后曰皇太后。大赦天下。</p>
<p class="em2 strong">哀帝初立，躬行儉約，省減諸用，政事由己出，朝廷翕然望至治焉。<span class="jiazhu">治，直吏翻。</span></p>
<p class="em2 strong"><span class="yinwen">9</span>己卯，葬孝成皇帝于延陵。<span class="jiazhu">臣瓚曰：自崩至葬凡五十四日。延陵在扶風，去長安六十二里。《考異》曰：《成紀》：<span class="yinhao">「三月，丙戌，帝崩于未央宮。四月，己卯，葬延陵。」</span>臣瓚曰：<span class="yinhao">「自崩及葬凡五十四日。」</span>《漢紀》：<span class="yinhao">「三月，丙午，帝崩，四月，己卯，葬延陵。」</span>自崩及葬三十四日。按是年三月己巳朔，無丙午；四月己亥朔，無己卯。若依《成紀》，則當云<span class="yinhao">「五月己卯葬」</span>；依荀《紀》，當云<span class="yinhao">「閏三月丙午崩」</span>。二者各有差舛，未知孰是。按是年閏七月，不當頓差四月。今且從《成紀》之文。</span></p>
<p class="em2 strong"><span class="yinwen">10</span>太皇太后令傅太后、丁姬十日一至未央宮。</p>
<p class="em2 strong">有詔問丞相、大司空：<span class="yinhao">「定陶共王太后宜當何居？」</span><span class="jiazhu">共，讀曰恭。</span>丞相孔光素聞傅太后爲人剛暴，長於權謀，自帝在襁褓，而養長敎道至於成人，<span class="jiazhu">養長，知兩翻。道，讀曰導。</span>帝之立又有力；<span class="jiazhu">事見上卷元延四年。</span>光心恐傅太后與政事，<span class="jiazhu">師古曰：與，讀曰豫。</span>不欲與帝旦夕相近，<span class="jiazhu">近，其靳翻。</span>卽議以爲：<span class="yinhao">「定陶太后宜改築宮。」</span>大司空何武曰：<span class="yinhao">「可居北宮。」</span>上從武言。北宮有紫房複道通未央宮，<span class="jiazhu">《長安記》：桂宮在未央宮北，亦曰北宮。余按《漢書·平帝紀》，成帝趙皇后退居北宮，哀帝傅皇后退居桂宮，則北宮、桂宮自是兩宮。</span>傅太后果從複道朝夕至帝所，求欲稱尊號，貴寵其親屬，使上不得由直道行。<span class="jiazhu">師古曰：不得依正直之道也。余謂子宗不得間大宗，藩后不得位匹長樂，私戚不得妄干恩澤，所謂正道也。</span>高昌侯董宏<span class="jiazhu">宏，高昌侯董忠子也。《功臣表》，高昌侯，國於千乘。</span>希指，上書言：<span class="yinhao">「秦莊襄王，母本夏氏，而爲華陽夫人所子，及卽位後，俱稱太后。<span class="jiazhu">事見六卷秦孝文王元年。上，時掌翻。華，戶化翻。</span>宜立定陶共王后爲帝太后。」</span>事下有司，<span class="jiazhu">下，遐稼翻。</span>大司馬王莽、左將軍·關內侯·領尙書事師丹劾奏宏：<span class="yinhao">「知皇太后至尊之號，天下一統，而稱引亡秦以爲比喻，詿誤聖朝，<span class="jiazhu">劾，戶槪翻。詿，戶卦翻。</span>非所宜言，大不道！」</span>上新立，謙讓，納用莽、丹言，免宏爲庶人。傅太后大怒，要上，欲必稱尊號。<span class="jiazhu">要，一遙翻。</span>上乃白太皇太后，令下詔尊定陶恭王爲恭皇。</p>
<p class="em2 strong"><span class="yinwen">11</span>五月，丙戌，立皇后傅氏，傅太后從弟晏之子也。<span class="jiazhu">從，才用翻。</span></p>
<p class="em2 strong"><span class="yinwen">12</span>詔曰：<span class="yinhao">「《春秋》，母以子貴。<span class="jiazhu">見《公羊春秋傳》隱元年。</span>宜尊定陶太后曰恭皇太后、丁姬曰恭皇后，各置左右詹事，食邑如長信宮、中宮。」</span><span class="jiazhu">應劭曰：成帝母王太后居長信宮。李奇曰：傅姬如長信，丁姬如中宮也。師古曰：中宮，皇后之宮。</span>追尊傅父爲崇祖侯，丁父爲褒德侯；封舅丁明爲陽安侯，舅子滿爲平周侯，皇后父晏爲孔卿侯，<span class="jiazhu">師古曰：傅父，傅太后之父。丁父，丁太后之父。《地理志》，汝南郡有陽安縣。《恩澤侯表》，平周侯，食邑於南陽湖陽。孔卿侯，食邑於沛郡夏丘。</span>皇太后弟侍中、光祿大夫趙欽爲新城侯。<span class="jiazhu">《地理志》，河南郡有新城縣。</span>太皇太后詔大司馬莽就第，避帝外家；莽上疏乞骸骨。帝遣尙書令詔起莽，又遣丞相孔光、大司空何武、左將軍師丹、衞尉傅喜白太皇太后曰：<span class="yinhao">「皇帝聞太后詔，甚悲！大司馬卽不起，皇帝卽不敢聽政！」</span>太后乃復令莽視事。<span class="jiazhu">太皇太后止稱太后，史省文。復，扶又翻。</span></p>
<p class="em2 strong"><span class="yinwen">13</span>成帝之世，鄭聲尤甚，<span class="jiazhu">周末有鄭、衞之樂：《東門》、《溱洧》之詩，鄭聲也；《桑中》、《濮上》之音，衞聲也：皆淫聲也。其後凡淫聲通謂之鄭聲。孔子曰：鄭聲淫，是也。</span>黃門名倡丙彊、景武之屬富顯於世，<span class="jiazhu">倡，音齒良翻。</span>貴戚至與人主爭女樂。<span class="jiazhu">蓋王氏五侯、淳于長之屬也。</span>帝自爲定陶王時疾之，又性不好音，<span class="jiazhu">好，呼到翻。</span>六月，詔曰：<span class="yinhao">「孔子不云乎：『放鄭聲，鄭聲淫。』<span class="jiazhu">師古曰：《論語》載孔子之言。鄭國有溱、洧之水，男女亟於其間聚會，故俗亂而樂淫。</span>其罷樂府官；<span class="jiazhu">立樂府見十九卷元狩三年。</span>郊祭樂及古兵灋武樂在《經》，非鄭、衞之樂者，別<span class="jiaozhusup">【章：十四行本「別」上有「條奏」二字；乙十一行本同；孔本同；張校同；退齋校同。】</span>屬他官。」</span><span class="jiazhu">郊祭樂，亦武帝置，今以給祠南、北郊。大樂鼓、嘉至鼓、邯鄲鼓、騎吹鼓、江南鼓、淮南鼓、巴俞鼓、歌鼓、楚嚴鼓、梁皇鼓、臨淮鼓、茲邡鼓，朝賀置酒，陳殿上，應古兵法，凡鼓十二，人員百一十八人，郊祭員十三人；諸族樂人兼雲招給祠南、北郊用六十七人，兼給事雅樂用四人，夜誦員五人，剛、別柎員二人，給盛德主調篪員二人，聽工以日知律冬夏至一人，鍾工、磬工、簫工員各一人；僕射二人，主領諸樂人；皆不可罷。竽工員三人，罷一；琴工員五人，罷三；柱工員二人，罷一；繩弦工員六人，罷四；鄭四會員六十二人，留一人給事雅樂，餘罷；張瑟員八人，留一；安世樂鼓、沛吹鼓、族歌鼓、陳吹鼓、商樂鼓、東海鼓、長樂鼓、縵樂鼓，凡鼓八，員百二十八人，朝賀置酒陳前殿房中，不應經法；治竽員五人，楚鼓員六人，常從倡三十人，常從象人四人，詔隨常從倡十六人；秦倡員二十九人，秦倡象人員三人，詔隨秦倡一人；雅大人員九人，朝賀置酒爲樂；楚四會員十七人，巴四會員十二人，銚四會員十二人，齊四會員十九人，蔡謳員三人，齊謳員六人，竽、瑟、鍾、磬員五人，皆鄭聲，可罷。師學百四十四人，其七十二人給太官挏馬酒，其七十二人可罷。大凡八百二十九人，其三百八十八人不可罷，可領屬大樂；其四百四十一人不應經法，或鄭、衞之聲，皆可罷。奏可。晉灼曰：邡，音方。師古曰：招，讀與翹同。剛及別柎，皆鼓名也。柎，音膚。柱工，主箏瑟之柱者，弦，琴瑟之弦。繩，言主糾合作之也。縵樂，雜樂也，音漫。挏，音動。李奇曰：以馬乳爲酒，撞挏乃成。孟康曰：象人，若今戲蝦、魚、師子者也。韋昭曰：著假面者也。</span>凡所罷省過半。然百姓漸漬日久，又不制雅樂有以相變，豪富吏民湛沔自若。<span class="jiazhu">漸，讀曰沾。師古曰：湛，讀曰沈，又讀曰耽。自若，言自如故也。</span></p>
<p class="em2 strong"><span class="yinwen">14</span>王莽薦中壘校尉劉歆有材行，<span class="jiazhu">行，下孟翻。</span>爲侍中，稍遷光祿大夫，貴幸；更名秀。<span class="jiazhu">歆改名秀，冀以應圖讖。更，工衡翻。</span>上復令秀典領《五經》，卒父前業；<span class="jiazhu">秀父向典校書，見三十卷河平三年。師古曰：卒，終也。復，扶又翻。卒，子恤翻。</span>秀於是總羣書而奏其《七略》，有《輯略》、有《六藝略》、有《諸子略》、有《詩賦略》、有《兵書略》、有《術數略》、有《方技略》。<span class="jiazhu">師古曰：《輯略》，謂羣書之總要。輯，與集同。《六藝》，《六經》也。諸子，卽下九流是也。詩賦，則自屈原、荀卿至揚雄等所作也。兵書，則權謀、技巧、形勢、陰陽之書也。術數，則天文、曆譜、五行、蓍龜、雜占、形法之書也。方技，則醫經、經方、房中、神仙之書也。</span>凡書六略，三十八種，<span class="jiazhu">種，章勇翻。</span>五百九十六家、萬三千二百六十九卷。其敍諸子，分爲九流：曰儒，曰道，曰陰陽，曰法，曰名，曰墨，曰從橫，曰雜，曰農，<span class="jiazhu">從，子容翻。</span>以爲：<span class="yinhao">「九家皆起於王道旣微，諸侯力政，時君世主好惡殊方，<span class="jiazhu">好，呼到翻。惡，烏路翻。</span>是以九家之術蠭出並作，<span class="jiazhu">師古曰：蠭與鋒同。</span>各引一端，崇其所善，以此馳說，取合諸侯，其言雖殊，譬如水火相滅，亦相生也；<span class="jiazhu">水滅火而生木，木復生火。</span>仁之與義，敬之與和，相反而皆相成也。《易》曰：『天下同歸而殊塗，一致而百慮』。<span class="jiazhu">師古曰：《下繫》之辭。</span>今異家者推所長，窮知究慮以明其指，雖有蔽短，合其要歸，亦《六經》之支與流裔；<span class="jiazhu">師古曰：裔，衣末也。其於《六經》，如水之下流，衣之末裔。</span>使其人遭明王聖主，得其所折中，<span class="jiazhu">中，竹仲翻。</span>皆股肱之材已。<span class="jiazhu">師古曰：已，語終辭。</span>仲尼有言：『禮失而求諸野。』<span class="jiazhu">師古曰：言都邑失禮，則於外野求之，亦將有獲。</span>方今去聖久遠，道術缺廢，無所更索，<span class="jiazhu">師古曰：索，求也。索，山客翻。</span>彼九家者，不猶愈於野乎！<span class="jiazhu">師古曰：愈，勝也。</span>若能脩《六藝》之術而觀此九家之言，舍短取長，<span class="jiazhu">舍，讀曰捨。</span>則可以通萬方之略矣。」</span></p>
<p class="em2 strong"><span class="yinwen">15</span>河間惠王良能脩獻王之行，<span class="jiazhu">行，下孟翻。</span>母太后薨，服喪如禮；詔益封萬戶，以爲宗室儀表。<span class="jiazhu">師古曰：儀表者，言爲禮儀之表率。余謂有儀可象謂之儀，四外望之以取正謂之表。</span></p>
<p class="em2 strong"><span class="yinwen">16</span>初，董仲舒說武帝，<span class="jiazhu">說，輸芮翻。</span>以<span class="yinhao">「秦用商鞅之法，除井田，<span class="jiazhu">事見二卷周顯王十九年。</span>民得賣買，富者田連阡陌，貧者亡立錐之地。<span class="jiazhu">亡，讀與無同。</span>邑有人君之尊，里有公侯之富，小民安得不困！古井田法雖難卒行，<span class="jiazhu">卒，讀曰猝。</span>宜少近古，<span class="jiazhu">少，詩沼翻。</span>限民名田以贍不足，<span class="jiazhu">師古曰：名田，占田也。各爲立限，不使富者過制，則可使貧弱之家足也。</span>塞幷兼之路；去奴婢，除專殺之威；<span class="jiazhu">服虔曰：不得專殺奴婢也。塞，悉則翻。去，羌呂翻。</span>薄賦斂，省繇役，<span class="jiazhu">斂，力贍翻。繇，讀曰傜。</span>以寬民力，然後可善治也！」</span><span class="jiazhu">治，直吏翻。</span>及上卽位，師丹復建言：<span class="jiazhu">復，扶又翻。</span><span class="yinhao">「今累世承平，豪富吏民訾數鉅萬，<span class="jiazhu">訾，與貲同。</span>而貧弱愈困，宜略爲限。」</span>天子下其議，<span class="jiazhu">下，遐稼翻。</span>丞相光、大司空武奏請：<span class="yinhao">「自諸侯王、列侯、公主名田各有限；關內侯、吏、民名田皆毋過三十頃；奴婢毋過三十人，<span class="jiazhu">據《哀帝紀》：有司條奏：<span class="yinhao">「諸侯王、列侯得名田國中，列侯在長安及公主得名田縣、道。關內侯、吏、民名田皆毋得過三十頃。諸侯王奴婢二百人，列侯、公主百人，關內侯吏民三十人。」</span>與此少異。《食貨志》亦與《紀》同。</span>期盡三年；犯者沒入官。」</span>時田宅、奴婢賈爲減賤，<span class="jiazhu">賈，讀曰價。</span>貴戚近習皆不便也，<span class="jiazhu">皆不以爲便於己也。</span>詔書：<span class="yinhao">「且須後。」</span><span class="jiazhu">師古曰：須，待也。</span>遂寢不行。又詔：<span class="yinhao">「齊三服官、諸官，織綺繡難成、害女紅之物，皆止，無作輸。<span class="jiazhu">齊三服官及諸織官，皆無作難成之物以輸送也。如淳曰：紅，亦工也。其所作已成、未成，皆止無復作，皆輸所近官府也。師古曰：如說非也，謂未成者不作，已成者不輸耳。余謂如說固非，顏說亦未若余說之爲簡易明白也。</span>除任子令及誹謗詆欺法。<span class="jiazhu">應劭曰：任子令者，《漢儀注》：吏二千石以上視事滿三年，得任同產若子一人爲郎。不以德選，故除之。師古曰：任，保也。詆，誣也。</span>掖庭宮人年三十以下，出嫁之；<span class="jiazhu">重絕人道也。</span>官奴婢五十以上，免爲庶人。益吏三石以下俸。」</span></p>
<p class="em2 strong"><span class="yinwen">17</span>上置酒未央宮，內者令爲傅太后張幄，坐於太皇太后坐旁。<span class="jiazhu">《百官志》：內者令，屬少府，以宦者爲之，掌中布張諸衣物。爲，于僞翻。師古曰：坐，音材臥翻；下同。</span>大司馬莽按行，<span class="jiazhu">行，下孟翻。</span>責內者令曰：<span class="yinhao">「定陶太后，藩妾，何以得與至尊並！」</span>徹去，更設坐。<span class="jiazhu">去，羌呂翻。更，工衡翻。</span>傅太后聞之，大怒，不肯會，重怨恚莽；<span class="jiazhu">師古曰：會，謂至酒所也。重，音直用翻。</span>莽復乞骸骨。<span class="jiazhu">復，扶又翻。</span>秋，七月，丁卯，上賜莽黃金五百斤，安車駟馬，罷就第。<span class="jiazhu">《考異》曰：《公卿表》：<span class="yinhao">「十一月，丁卯，大司馬莽免。庚午，師丹爲大司馬。四月，徙。」</span>又曰：<span class="yinhao">「十月，癸酉，丹爲大司空。」</span>又曰：<span class="yinhao">「太子太傅師丹爲左將軍，五月遷。」</span>荀《紀》：<span class="yinhao">「七月，丁巳，大司馬莽免。」</span>按丹若以十一月爲司馬，四月徙官，不得以十月爲司空也。七月丁卯朔，無丁巳。《年表》月誤，荀《紀》日誤。</span>公卿大夫多稱之者，上乃加恩寵，置中黃門，爲莽家給使，<span class="jiazhu">蘇林曰：使黃門在其家爲使令。</span>十日一賜餐。又下詔益封曲陽侯根、安陽侯舜、新都侯莽、丞相光、大司空武邑戶各有差。<span class="jiazhu">益封根二千戶；舜五百戶，舜，音子也；莽三百五十戶；光千戶；武更以南陽犨之博望鄕爲氾鄕侯國，益封千戶。</span>以莽爲特進、給事中，朝朔望，見禮如三公。<span class="jiazhu">朝，直遙翻。</span>又還紅陽侯立於京師。<span class="jiazhu">立就國見上卷去年。</span></p>
<p class="em2 strong">傅太后從弟右將軍喜，好學問，有志行。<span class="jiazhu">從，才用翻。好，呼到翻。行，下孟翻；下同。</span>王莽旣罷退，衆庶歸望於喜。初，上之官爵外親也，<span class="jiazhu">外親，外家之親。</span>喜獨執謙稱疾；傅太后始與政事，數諫之；<span class="jiazhu">與，讀曰豫。數，所角翻。</span>由是傅太后不欲令喜輔政。庚午，以左將軍師丹爲大司馬，封高鄕亭侯；<span class="jiazhu">按《丹傳》及《恩澤侯表》，皆云封高樂侯，國於東海。</span>賜喜黃金百斤，上右將軍印綬，以光祿大夫養病；以光祿勳淮陽彭宣爲右將軍。大司空何武、尙書令唐林皆上書言：<span class="yinhao">「喜行義修潔，忠誠憂國，內輔之臣也。<span class="jiazhu">言可爲內朝輔弼之臣。</span>今以寢病一旦遣歸，衆庶失望，皆曰：『傅氏賢子，以論議不合於定陶太后，故退，』百寮莫不爲國恨之。<span class="jiazhu">爲，于僞翻。</span>忠臣，社稷之衞；魯以季友治亂，<span class="jiazhu">師古曰：謂季氏亡則魯不昌。治，直吏翻。</span>楚以子玉輕重，<span class="jiazhu">師古曰：謂楚殺子玉而晉侯喜可知。</span>魏以無忌折衝，<span class="jiazhu">事見六卷秦莊襄王三年。</span>項以范增存亡。<span class="jiazhu">事見《高帝紀》。</span>百萬之衆，不如一賢；故秦行千金以間廉頗，<span class="jiazhu">事見五卷周赧王五十五年。間，古莧翻。</span>漢散萬金以疏亞父。<span class="jiazhu">事見十卷高帝三年。疏，與疎同。</span>喜立於朝，陛下之光輝，傅氏之廢興也。」</span><span class="jiazhu">如淳曰：傅喜顯則傅氏興，其廢亦如之。晉灼曰：用喜於陛下有光明，而傅氏之廢復得興也。師古曰：如說是。余謂晉說未可厚非。</span>上亦自重之，故尋復進用焉。<span class="jiazhu">明年，復進用喜。復，扶又翻。</span></p>
<p class="em2 strong"><span class="yinwen">18</span>建平侯杜業上書詆曲陽侯<span class="jiaozhusup">【章：十四行本「侯」下有「王」字；乙十一行本同；孔本同；張校同。】</span>根、高陽侯薛宣、安昌侯張禹而薦朱博。帝少而聞知王氏驕盛，<span class="jiazhu">少，詩照翻。</span>心不能善，以初立，故且優之。後月餘，司隸校尉解光<span class="jiazhu">解，戶買翻。</span>奏：<span class="yinhao">「曲陽侯，先帝山陵未成，公聘取<span class="jiaozhusup">【章：十四行本「取」下有「故」字；乙十一本同；孔本同；張校同。】</span>掖庭女樂五官殷嚴、王飛君等置酒歌舞，<span class="jiazhu">如淳曰：五官，官名也。《外戚傳》云：五官，視三百石。</span>及根兄子成都侯況，亦聘取故掖庭貴人以爲妻，<span class="jiazhu">況，商子也。</span>皆無人臣禮，大不敬，不道！」</span>於是天子曰：<span class="yinhao">「先帝遇根、況父子，至厚也，今乃背恩忘義！」</span><span class="jiazhu">背，蒲妹翻。</span>以根嘗建社稷之策，<span class="jiazhu">師古曰：謂立哀帝爲嗣也。事見上卷元延四年。</span>遣歸國；免況爲庶人，歸故郡。<span class="jiazhu">王氏，故魏郡元城人。</span>根及況父商所薦舉爲官者皆罷。<span class="jiazhu">以其黨也。</span></p>
<p class="em2 strong"><span class="yinwen">19</span>九月，庚申，地震，自京師到北邊郡國三十餘處，壞城郭，<span class="jiazhu">壞，音怪。</span>凡壓殺四百餘人。上以災異問待詔李尋，<span class="jiazhu">《考異》曰：《尋傳》云：使侍中、衞尉傳喜問尋。按《公卿表》：<span class="yinhao">「傅喜爲衞尉；二月，遷右將軍；十一月，罷。」</span>地震在九月，當是時，喜已不爲衞尉矣。</span>對曰：<span class="yinhao">「夫日者，衆陽之長，<span class="jiazhu">長，知兩翻。</span>人君之表也。君不修道，則日失其度，晻昧亡光。<span class="jiazhu">師古曰：晻，與暗同；又音烏感翻。</span>間者日尤不精，光明侵奪失色，邪氣珥、蜺數作；<span class="jiazhu">孟康曰：暈適、背鐍、抱珥、虹蜺，皆日旁氣也。珥，形點黑也。如淳曰：雄爲虹，雌爲蜺。凡氣在旁相對爲珥，在旁如半鐶向日爲抱，向外爲背。有氣刺日爲鐍，鐍，映傷也。適者，日之將食，先有黑之變也。蜺，讀曰齧。珥，音仍吏翻。數，所角翻；下同。</span>小臣不知內事，竊以日視陛下，志操衰於始初多矣。唯陛下執乾剛之德，強志守度，<span class="jiazhu">謂守法度也。</span>毋聽女謁、邪臣之態，諸保阿、乳母甘言卑<span class="jiaozhusup">【章：十四行本「卑」作「悲」；乙十一行本同；孔本同。】</span>辭之託，斷而勿聽。勉強大義，<span class="jiazhu">斷，丁管翻。強，其兩翻。</span>絕小不忍；良有不得已，<span class="jiazhu">良，甚也。</span>可賜以貨財，不可私以官位，誠皇天之禁也！</span></p>
<p class="em2 strong"><span class="yinhao">臣聞月者，衆陰之長，<span class="jiazhu">長，知兩翻。</span>妃后、大臣、諸侯之象也。間者月數爲變，此爲母后與政亂朝，<span class="jiazhu">與，讀曰豫。朝，直遙翻；下同。</span>陰陽俱傷，兩不相便；外臣不知朝事，竊信天文，卽如此，近臣已不足杖矣。<span class="jiazhu">師古曰：杖，謂倚任也。</span>唯陛下親求賢士，無強所惡，<span class="jiazhu">師古曰：邪佞之人，誠可賤惡，勿得寵而異之，令其盛強也。惡，烏路翻。</span>以崇社稷，尊強本朝！</span></p>
<p class="em2 strong"><span class="yinhao">臣聞五行以水爲本，<span class="jiazhu">五行，一曰水。水者，天一所生。</span>水爲準平，王道公正脩明，則百川理，落脈通；<span class="jiazhu">師古曰：落，謂經絡也。</span>偏黨失綱，則涌溢爲敗。今汝、潁漂涌，<span class="jiazhu">《地理志》，潁川郡陽城縣陽乾山，潁水所出，東至沛郡下蔡縣入淮，過郡三，行千五百里。汝水出汝南郡定陵縣高陵山，東南至新蔡入淮，過郡四，行千三百四十里。</span>與雨水並爲民害，此時所謂『百川沸騰』，咎在皇甫卿士之屬。<span class="jiazhu">師古曰：《詩·小雅·十月之交》之詩也。皇甫卿士，周室女寵之族也。</span>唯陛下少抑外親大臣！</span></p>
<p class="em2 strong"><span class="yinhao">臣聞地道柔靜，陰之常義也。間者關東地數震，<span class="jiazhu">數，所角翻。</span>宜務崇陽抑陰以救其咎，固志建威，<span class="jiazhu">固志以用英俊，建威以黜姦邪。建，立也。</span>閉絕私路，拔進英雋，退不任職，以強本朝！夫本強則精神折衝；<span class="jiazhu">師古曰：言有欲衝突爲害者，則折挫之。</span>本弱則招殃致凶，爲邪謀所陵。聞往者淮南王作謀之時，其所難者獨有汲黯，以爲公孫弘等不足言也。<span class="jiazhu">事見十九卷武帝元狩元年。</span>弘，漢之名相，於今無比，而尙見輕，何況亡弘之屬乎！故曰朝廷亡人，則爲賊亂所輕，<span class="jiazhu">亡，讀曰無。</span>其道自然也。」</span></p>
<p class="em2 strong"><span class="yinwen">20</span>騎都尉平當使領河隄，<span class="jiazhu">師古曰：爲使而領其事。使，音疏吏翻。</span>奏：<span class="yinhao">「九河今皆窴滅。<span class="jiazhu">窴，與塡同。</span>按經義，治水有決河深川<span class="jiazhu">師古曰：決，分泄也。深，浚治也。治，直之翻；下同。</span>而無隄防壅塞之文。<span class="jiazhu">塞，悉則翻。</span>河從魏郡以東多溢決；水迹難以分明，四海之衆不可誣。<span class="jiazhu">《爾雅》：九夷、八狄、七戎、六蠻，謂之四海。孔穎達曰：東方曰夷者，《風俗通》云：東方人好生，萬物觝觸地而出；夷者，觝也。其類有九。依《東夷傳》：一曰玄菟，二曰樂浪，三曰高麗，四曰滿飾，五曰鳧臾，六曰索家，七曰東屠，八曰倭人，九曰天鄙。南方曰蠻者，《風俗通》云：君臣同川而浴，極爲簡慢；蠻者，慢也。其類有八。李巡註《爾雅》云：一曰天竺，二曰咳首，三曰僬僥，四曰跛踵，五曰穿胸，六曰儋耳，七曰狗軹，八曰旁舂。西方曰戎者，《風俗通》云：斬伐殺生，不得其中。戎者，兇也。其類有六。李巡註《爾雅》云：一曰僥夷，二曰戎央，三曰老白，四曰耆羌，五曰鼻息，六曰天剛。北方曰狄者，《風俗通》云：父子、嫂叔同穴無別；狄者，辟也，其行邪辟。其類有五。李巡註《爾雅》云：一曰月支，二曰穢貊，三曰匈奴，四曰單于，五曰白屋。諸儒之說略有異同。然平當所謂四海之衆，但言四海之內之人耳。</span>宜博求能浚川疏河者。」</span>上從之。</p>
<p class="em2 strong">待詔賈讓奏言：<span class="yinhao">「治河有上、中、下策。古者立國居民，疆理土地，必遺川澤之分，度水勢所不及。<span class="jiazhu">師古曰：遺，留也。度，計也。言川澤水所流聚之處，皆留而置之，不以爲居邑而妄墾殖，必計水之所不及，然後居而田之也。分，音扶問翻。度，音大各翻。</span>大川無防，小水得入，陂障卑下，以爲汙澤，<span class="jiazhu">師古曰：停水曰汙；音一胡翻。</span>使秋水多得其所休息，左右游波寬緩而不迫。夫土之有川，猶人之有口也，治土而防其川，猶止兒啼而塞其口，豈不遽止，然其死可立而待也。<span class="jiazhu">塞，悉則翻。師古曰：遽，速也，音其庶翻。</span>故曰：『善爲川者決之使道，善爲民者宣之使言。』<span class="jiazhu">《國語》召公諫厲王監謗之辭。師古曰：道，讀曰導。導，通引也。</span>蓋隄防之作，近起戰國，雍防百川，各以自利。<span class="jiazhu">師古曰：雍，讀曰壅。</span>齊與趙、魏以河爲竟，<span class="jiazhu">竟，讀曰境。</span>趙、魏瀕山，<span class="jiazhu">師古曰：瀕山，猶言以山爲邊界也。瀕，音頻，又音賓。余謂趙、魏之地，一邊接山，則地勢高，非邊界也。</span>齊地卑下，<span class="jiazhu">齊地瀕海，故卑下也。</span>作隄去河二十五里，河水東抵齊隄則西泛趙、魏；趙、魏亦爲隄去河二十五里，雖非其正，水尙有所游盪。時至而去，則塡淤肥美，<span class="jiazhu">淤，依據翻。</span>民耕田之；或久無害，稍築宮<span class="jiaozhusup">【嚴：「宮」改「室」。】</span>宅，遂成聚落；大水時至，漂沒，則更起隄防以自救，稍去其城郭，排水澤而居之，湛溺自其宜也。<span class="jiazhu">師古曰：湛，讀曰沈，音持林翻。</span>今隄防，陿者去水數百步，<span class="jiazhu">陿，與狹同。</span>遠者數里，於故大隄之內復有數重，<span class="jiazhu">復，扶又翻。重，直龍翻。</span>民居其間，此皆前世所排也。河從河內黎陽至魏郡昭陽，東西互有石隄，激水使還，百餘里間，河再西三東，迫阨如此，不得安息。<span class="jiazhu">《地理志》，黎陽縣屬魏郡。晉灼曰：黎山在其南，河水經其東，其山上碑云：縣取山之名，取水之陽，以爲名。按《溝洫志》具載讓奏曰：河從河內北至黎陽，爲石隄，激使抵東郡平剛；又爲石隄，使西北抵黎陽觀下；又爲石隄，使東北抵東郡津北；又爲石隄，使西北抵魏郡昭陽，又爲石隄，激使東北。</span></span></p>
<p class="em2 strong"><span class="yinhao">今行上策，徙冀州之民當水衝者，決黎陽遮害亭，<span class="jiazhu">遮害亭，在淇口東十八里，有金隄，隄髙一丈；自淇口東地稍高，至遮害亭西五丈。《水經註》曰：舊有宿胥口，河水於此北入。</span>放河使北入海；河西薄大山，東薄金隄，勢不能遠，泛濫朞月自定。<span class="jiazhu">薄，伯各翻。</span>難者將曰：『若如此，敗壞城郭、田廬、冢墓以萬數，百姓怨恨。』<span class="jiazhu">難，乃旦翻。壞，音怪。敗，補邁翻。</span>昔大禹治水，山陵當路者毀之，故鑿龍門，闢伊闕，析厎柱，破碣石，墮斷天地之性；<span class="jiazhu">師古曰：闢，開也。析，分也。墮，毀也，音火規翻。斷，丁管翻。</span>此乃人功所造，何足言也！<span class="jiazhu">人功所造，謂城郭、田廬、冢墓也。</span>今瀕河十郡，治隄歲費且萬萬；<span class="jiazhu">河南、河內、東郡、陳留、魏郡、平原、千乘、信都、清河、勃海，凡十郡。</span>及其大決，所殘無數。如出數年治河之費以業所徙之民，遵古聖之法，定山川之位，<span class="jiazhu">謂依禹迹也。</span>使神人各處其所而不相奸；<span class="jiazhu">神，謂川瀆之神。人，謂居人也。處，昌呂翻。師古曰：奸，音干。</span>且大漢方制萬里，豈其與水爭咫尺之地哉！此功一立，河定民安，千載無患，故謂之上策。<span class="jiazhu">載，子亥翻。</span></span></p>
<p class="em2 strong"><span class="yinhao">若乃多穿漕渠於冀州地，使民得以漑田，分殺水怒，<span class="jiazhu">殺，所介翻；減也。</span>雖非聖人法，然亦救敗術也。可從淇口以東爲石隄，<span class="jiazhu">《地理志》：淇水出河內共縣北，東至黎陽入河。《水經註》曰：魏、晉之枋頭，古淇口也。共，音恭。</span>多張水門。恐議者疑河大川難禁制，滎陽漕渠足以卜之。<span class="jiazhu">如淳曰：今礫谿口是也。言作水門流水，流不爲害也。師古曰：礫谿，谿名，卽《水經》所云濟水東過礫谿者。</span>冀州渠首盡，當仰此水門，<span class="jiazhu">仰，牛向翻。</span>諸渠皆往往股引取之：<span class="jiazhu">如淳曰：肢，支別也。據如說，股當作肢。</span>旱則開東方下水門，漑冀州；水則開西方高門，分河流，民田適治，河隄亦成。此誠富國安民、興利除害，支數百歲，故謂之中策。</span></p>
<p class="em2 strong"><span class="yinhao">若乃繕完故隄，增卑倍薄，勞費無已，數逢其害，此最下策也！」</span><span class="jiazhu">讓所畫治河三策，自漢至今，未有能行之者。大率古人論事，畫爲三策者，其上策多孟浪駭俗而難行，其中策則平實合宜而可用，其下策則常人所知也。數，所角翻。</span></p>
<p class="em2 strong"><span class="yinwen">21</span>孔光、何武奏：<span class="yinhao">「迭毀之次當以時定，<span class="jiazhu">自元帝時貢禹建毀廟之議。韋玄成、匡衡皆踵其說，以爲太祖以下五廟，其親廟四，親盡而迭毀。迄于成帝，終莫能定。今二府復奏。</span>請與羣臣雜議。」</span>於是光祿勳彭宣等五十三人皆以爲<span class="yinhao">「孝武皇帝雖有功烈，親盡宜毀。」</span>太僕王舜、中壘校尉劉歆議曰：<span class="yinhao">「禮，天子七廟。七者其正法數，可常數者也。<span class="jiazhu">《禮記》曰：天子七廟，三昭三穆，與太祖廟而七。</span>宗不在此數中，宗變也。<span class="jiazhu">師古曰：言非常數，故云變也。</span>苟有功德則宗之，不可預爲設數。臣愚以爲孝武皇帝功烈如彼，孝宣皇帝崇立之如此，不宜毀！」</span><span class="jiazhu">立世宗廟，見二十四卷宣帝本始元年。</span>上覽其議，制曰：<span class="yinhao">「太僕舜、中壘校尉歆議可。」</span></p>
<p class="em2 strong"><span class="yinwen">22</span>何武後母在蜀郡，<span class="jiazhu">武，蜀郡郫縣人。</span>遣吏歸迎；會成帝崩，吏恐道路有盜賊，後母留止。<span class="jiazhu">止，不行也。</span>左右或譏武事親不篤，<span class="jiazhu">師古曰：左右，謂天子側近之臣。</span>帝亦欲改易大臣，冬，十月，策免武，以列侯歸國。癸酉，以師丹爲大司空。丹見上多所匡改成帝之政，乃上書言：<span class="yinhao">「古者諒闇不言，聽於冢宰；<span class="jiazhu">師古曰：《論語》云：子張曰：<span class="yinhao">「《書》云：高宗諒闇，三年不言。」</span>孔子曰：<span class="yinhao">「何必高宗，古之人皆然。君薨，百官總己以聽於冢宰，三年。」</span>諒，信也。闇，默然也。鄭玄曰：周之六官，皆總屬於冢宰。冢宰於百官，無所不主。《爾雅》曰：冢，大也。冢宰，太宰也。乃上，時掌翻。</span>三年無改於父之道。<span class="jiazhu">師古曰：《論語》稱孔子曰：<span class="yinhao">「父在觀其志，父沒觀其行，三年無改於父之道，可謂孝矣。」</span></span>前大行屍柩在堂，而官爵臣等以及親屬，赫然皆貴寵，封舅爲陽安侯，皇后尊號未定，豫封父爲孔鄕侯。出侍中王邑、射聲校尉王邯等，<span class="jiazhu">王邑、王邯，太皇太后親屬也。邯，戶甘翻。</span>詔書比下，變動政事，卒暴無漸。<span class="jiazhu">師古曰：比，頻也。比，毗至翻。卒，讀曰猝；下倉卒同。</span>臣縱不能明陳大義，復曾不能牢讓爵位，<span class="jiazhu">師古曰：牢，堅也。復，扶又翻。曾，才登翻。</span>相隨空受封侯，增益陛下之過。間者郡國多地動水出，流殺人民，日月不明，五星失行，此皆舉錯失中，號令不定，法度失理，陰陽溷濁之應也。<span class="jiazhu">錯，音千故翻。師古曰：溷，音胡頓翻。</span></span></p>
<p class="em2 strong"><span class="yinhao">臣伏惟人情無子，年雖六七十，猶博取而廣求。<span class="jiazhu">師古曰：取，讀曰娶。</span>孝成皇帝深見天命，燭知至德，<span class="jiazhu">師古曰：燭，照也。至德，指謂哀帝。</span>以壯年克己，<span class="jiazhu">己者，有我之私。克，去也。</span>立陛下爲嗣。先帝暴棄天下，<span class="jiazhu">暴者，言無疾而崩。</span>而陛下繼體，四海安寧，百姓不懼，此先帝聖德，當合天人之功也。臣聞『天威不違顏咫尺』，<span class="jiazhu">《左傳》齊桓公對宰孔之言。師古曰：言常若在前，宜自肅懼也。</span>願陛下深思先帝所以建立陛下之意，且克己躬行，以觀羣下之從化。天下者，陛下之家也，胏附何患不富貴，不宜倉卒若是，其不久長矣。」</span>丹書數十上，<span class="jiazhu">上，時掌翻。</span>多切直之言。</p>
<p class="em2 strong">傅太后從弟子遷在左右，尤傾邪，<span class="jiazhu">從，才用翻。</span>上惡之，<span class="jiazhu">惡，烏路翻。</span>免官，遣歸故郡。<span class="jiazhu">傅氏，本河內溫人。</span>傅太后怒；上不得已，復留遷。<span class="jiazhu">復，扶又翻；下同。</span>丞相光與大司空丹奏言：<span class="yinhao">「詔書前後相反，天下疑惑，無所取信。臣請歸遷故郡，以銷姦黨。」</span>卒不得遣，<span class="jiazhu">卒，子恤翻；終也。</span>復爲侍中。其逼於傅太后，皆此類也。<span class="jiazhu">哀帝之時，傅氏固爲驕橫，然史家所記如此等語，意其出於王氏愛憎之口。</span></p>
<p class="em2 strong"><span class="yinwen">23</span>議郎耿育上書冤訟陳湯<span class="jiazhu">成帝永始二年，陳湯徙邊。冤訟，訟其冤也。</span>曰：<span class="yinhao">「甘延壽、陳湯，爲聖漢揚鉤深致遠之威，<span class="jiazhu">言湯等深入康居，遠誅郅支，雖其竄伐荒外，能揚威而鉤致之也。爲，于僞翻。</span>雪國家累年之恥，討絕域不羈之君，<span class="jiazhu">不羈，言不可羈屬也。</span>係萬里難制之虜，豈有比哉！先帝嘉之，仍下明詔，宣著其功，改年垂曆，<span class="jiazhu">師古曰：謂改年爲竟寧也；不以此事，蓋當其年，上書者附著耳。余按《元紀》，詔曰：<span class="yinhao">「匈奴郅支單于背叛禮義，旣伏其辜，呼韓邪單于修朝保塞，邊垂長無兵革之事，其改元爲竟寧。」</span>則改年亦以此事，非附著也。</span>傳之無窮。應是，南郡獻白虎，<span class="jiazhu">白虎，西方之獸，主威武，故以爲湯等之應。</span>邊垂無警備。會先帝寢疾，然猶垂意不忘，數使尙書責問丞相，趣立其功；<span class="jiazhu">數，所角翻。趣使丞相、御史立議以序其功也。師古曰：趣，讀曰促。</span>獨丞相匡衡排而不予，<span class="jiazhu">予，讀曰與。</span>封延壽、湯數百戶，<span class="jiazhu">事見二十九卷元帝竟寧元年。</span>此功臣戰士所以失望也。孝成皇帝承建業之基，乘征伐之威，兵革不動，國家無事，而大臣傾邪，欲專主威，排妒有功，<span class="jiazhu">妒，與妬同。</span>使湯塊然被見拘囚，<span class="jiazhu">師古曰：塊然，獨處之意，如土塊也。塊，音口內翻。被，皮義翻。</span>不能自明，卒以無罪老棄，敦煌正當西域通道，<span class="jiazhu">通道，通行之路也。卒，子恤翻。敦，徒門翻。</span>令威名折衝之臣，旋踵及身，<span class="jiazhu">謂罪及其身也。</span>復爲郅支遺虜所笑，誠可悲也！<span class="jiazhu">復，扶又翻；下同。</span>至今奉使外蠻者，未嘗不陳郅支之誅以揚漢國之盛。夫援人之功以懼敵，<span class="jiazhu">師古曰：援，引也；音爰。</span>棄人之身以快讒，豈不痛哉！且安不忘危，盛必慮衰，今國家素無文帝累年節儉富饒之畜，又無武帝薦延<span class="jiazhu">畜，讀與蓄同。如淳曰：薦延，使羣臣薦士而延納之。</span>梟俊禽敵之臣，獨有一陳湯耳！<span class="jiazhu">師古曰：梟，謂斬其首而縣之也。俊，謂敵之魁率，郅支是也。《春秋左氏傳》曰：得俊曰克。仲馮曰：梟俊禽敵之臣，宜與薦延通爲一句，則與上文相配，而下言<span class="yinhao">「獨有一陳湯耳」</span>自不妨。梟善鬭，故云梟俊，猶云梟將也。梟，堅堯翻。</span>假使異世不及陛下，尙望國家追錄其功，封表其墓，以勸後進也。湯幸得身當聖世，功曾未久，<span class="jiazhu">曾，才登翻。</span>反聽邪臣鞭逐斥遠，<span class="jiazhu">遠，于願翻。</span>使亡逃分竄，死無處所。<span class="jiazhu">師古曰：分，謂散離也。《舜典》曰：分北三苗。</span>遠覽之士，莫不計度，以爲湯功累世不可及，而湯過人情所有，<span class="jiazhu">師古曰：言湯所犯之罪過，人情共有不能免者，非特詭異，深可誅責也。度，徒洛翻。</span>湯尙如此，雖復破絕筋骨，暴露形骸，猶復制於脣舌，爲嫉妒之臣所係虜耳。<span class="jiazhu">言湯功如此之偉，猶不免於罪徙，繼今者雖復捐身爲國，終制於吏議，陷於係虜之罪也。復，扶又翻。</span>此臣所以爲國家尤戚戚也。」</span><span class="jiazhu">爲，于僞翻。</span>書奏，天子還湯，卒於長安。<span class="jiazhu">卒，子恤翻。</span></p>
<h5><span class="section" id="title-4"><span data-head-description="" data-head-level="h3" data-head-title="孝哀皇帝上">孝哀皇帝上</span></span></h5>
<p class=""><span class="jiazhu">諱欣，定陶恭王康之子也，成帝立以爲嗣。荀悅曰：諱<span class="yinhao">「欣」</span>之字曰<span class="yinhao">「喜」</span>。應劭曰：《諡法》，恭仁短折曰哀。</span></p>
<p class="strong"><span class="section" id="title-5"><span data-head-description="孝哀皇帝上" data-head-level="h4" data-head-title="建平元年">建平元年</span></span><span class="biaozhusup" data-rel="（乙卯、前六年）"></span></p>
<p class="em2 strong"><span class="yinwen">1</span>春，正月，隕石于北地十六。</p>
<p class="em2 strong"><span class="yinwen">2</span>赦天下。</p>
<p class="em2 strong"><span class="yinwen">3</span>司隸校尉解光奏言：<span class="yinhao">「臣聞許美人及故中宮史曹宮<span class="jiazhu">史，女史也。中宮，皇后宮也。《趙皇后傳》：宮屬中宮，爲學事史，通《詩》，授皇后。</span>皆御幸孝成皇帝，產子；子隱不見。<span class="jiazhu">見，賢遍翻。</span>臣遣吏驗問，皆得其狀：元延元年，宮有身；其十月，宮乳掖庭牛官令舍。<span class="jiazhu">師古曰：乳，產也，音而具翻；下皆類此。</span>中黃門田客<span class="jiazhu">《續漢志》：中黃門，比百石，掌給事禁中，以宦者爲之。</span>持詔記與掖庭獄丞籍武，令收置暴室獄。<span class="jiazhu">掖庭令，屬少府，有左·右丞、暴室丞各一人，皆宦者爲之。暴室丞，主中婦人疾病者，就此室；其皇后、貴人有罪，亦就此室。籍姓，晉大夫籍氏之後，其先有孫伯黶，司晉之典籍，以爲大政，故曰籍氏。</span>『毋問兒男、女，誰兒也！』宮曰：『善臧我兒胞。<span class="jiazhu">臧，古藏字通。師古曰：胞，謂胎之衣也；音苞。</span>丞知是何等兒也！』<span class="jiazhu">師古曰：意言是天子兒耳。</span>後三日，客持詔記與武，問：『兒死未？』武對：『未死。』客曰：『上與昭儀大怒，<span class="jiazhu">趙昭儀也。</span>柰何不殺！』武叩頭啼曰：『不殺兒，自知當死；殺之，亦死！』<span class="jiazhu">不殺，則爲違詔命，故知當死。殺之，則後人以害皇子之罪加之，故知亦死。</span>卽因客奏封事曰：『陛下未有繼嗣，子無貴賤，唯留意！』奏入，客復持詔記取兒，付中黃門王舜。舜受詔，內兒殿中，爲擇乳母，<span class="jiazhu">復，扶又翻。爲，于僞翻。</span>告『善養兒，且有賞，毋令漏泄！』舜擇官婢張棄爲乳母。<span class="jiazhu">官婢，蓋以罪沒入掖庭，男爲官奴，女爲官婢。鄭玄曰：古者從坐男女沒入縣官爲奴，其少才知以爲奚。今之侍史官婢，或謂之奚官女。</span>後三日，客復持詔記幷藥以飲宮。<span class="jiazhu">師古曰：飲，音於禁翻。</span>宮曰：『果也欲姊弟擅天下！我兒，男也，頟上有壯髮，類孝元皇帝。<span class="jiazhu">師古曰：壯髮當頟前侵下而生，今俗呼爲圭頭者是也。頟，鄂格翻。</span>今兒安在？危殺之矣！<span class="jiazhu">師古曰：危，險也，猶今人言險不殺耳。</span>柰何令長信得聞之？』<span class="jiazhu">師古曰：長信，謂太后。</span>遂飲藥死。棄所養兒，<span class="jiazhu">師古曰：棄，謂張棄也。</span>十一日，宮長李南以詔書取兒去，<span class="jiazhu">晉灼曰：《漢儀注》，有女長御，比侍中，宮長豈此邪？余謂宮長者，蓋老於宮中諸女御，因稱之爲宮長；猶三署諸郎，謂久次者爲郎署長也。前持詔記，此以詔書書之，與記有以異乎？曰：有。詔記，手記也，後世謂之手記。光武所謂<span class="yinhao">「詔書、手記不可數得」</span>。手記出於上手；詔書則下爲之，以璽爲信。長，知兩翻。</span>不知所置。<span class="jiazhu">師古曰：終竟不知置何所也。</span></span></p>
<p class="em2 strong"><span class="yinhao">許美人元延二年懷子，十一月乳。<span class="jiazhu">乳，如注翻；㝃乳也。</span>昭儀謂成帝曰：『常紿我言從中宮來。卽從中宮來，許美人兒何從生中！許氏竟當復立邪！』<span class="jiazhu">晉灼曰：昭儀前要帝不得立許美人以爲皇后，而今有子中，許氏竟當復立爲皇后邪！此前約之言也。師古曰：此說非也。言美人在內中，何從得兒而生也。故言何從生中。次此下乃始言約耳。</span>懟，以手自擣，<span class="jiazhu">師古曰：懟，怨怒也。擣，築也。懟，音直類翻。</span>以頭擊壁戶柱，從牀上自投地，啼泣不肯食，曰：『今當安置我，我欲歸耳！』帝曰：『今故告之，反怒爲，<span class="jiazhu">師古曰：故以許美人生子告汝，何爲反怒。</span>殊不可曉也！』<span class="jiazhu">殊，異甚也。</span>帝亦不食。昭儀曰：『陛下自知是，不食何爲！陛下嘗自言：<span class="yinhao">「約不負女！」</span><span class="jiazhu">師古曰：女，讀曰汝。</span>今美人有子，竟負約，謂何？』帝曰：『約以趙氏故不立許氏，使天下無出趙氏上者，毋憂也！』後詔使中黃門靳嚴從許美人取兒去，盛以葦篋，<span class="jiazhu">靳，居焮翻。盛，時征翻。葦，葭類也；織以爲篋也。</span>置飾室簾南去。<span class="jiazhu">飾室，室之以金玉爲飾者，昭陽舍是也。師古曰：簾，戶簾也，音廉。</span>帝與昭儀坐，使御者于客子解篋緘，未已，<span class="jiazhu">御者，侍者也。師古曰：緘，束篋之繩，音古咸翻。</span>帝使客子及御者皆出，自閉戶，獨與昭儀在。須臾開戶，嘑客子<span class="jiazhu">嘑，古呼字。</span>使緘封篋，及詔記令中黃門吳恭持以與籍武曰：『告武，篋中有死兒，埋屛處，<span class="jiazhu">屛處，有遮蔽處，人所不見者。屛，必郢翻。</span>勿令人知！』武穿獄樓垣下爲坎，埋其中。<span class="jiazhu">獄，掖庭獄也。</span></span></p>
<p class="em2 strong"><span class="yinhao">其他飲藥傷墮者無數事，皆在四月丙辰赦令前。<span class="jiazhu">《考異》曰：《趙后傳》作<span class="yinhao">「丙辰」</span>。按《哀帝紀》，<span class="yinhao">「四月丙午卽位，赦天下」</span>。蓋《傳》誤也。或者卽位十日後赦也。</span>臣謹按：永光三年，男子忠等發長陵傅夫人冢，事更大赦，<span class="jiazhu">更，工衡翻。</span>孝元皇帝下詔曰：『此朕所不當得赦也！』窮治，盡伏辜。天下以爲當。<span class="jiazhu">當，丁浪翻。</span>趙昭儀傾亂聖朝，親滅繼嗣，家屬當伏天誅。而同產親屬皆在尊貴之位，迫近帷幄，<span class="jiazhu">近，其靳翻。</span>天下寒心，請事窮竟！」</span><span class="jiazhu">謂窮治其獄而竟其情。</span>丞相以下議正法，<span class="jiazhu">令外朝大議以正其罪。</span>帝於是免新成侯趙欽、欽兄子咸陽侯訢皆爲庶人，<span class="jiazhu">訢，臨之子也。</span>將家屬徙遼西郡。</p>
<p class="em2 strong">議郎耿育上疏言：<span class="yinhao">「臣聞繼嗣失統，廢適立庶，<span class="jiazhu">師古曰：適，讀曰嫡；下同。</span>聖人法禁，古今至戒。然太伯見歷知適，<span class="jiazhu">師古曰：歷，謂王季，卽文王之父也。知適，謂知其當爲適嗣也。適，丁歷翻。</span>逡循固讓，委身吳、粵，<span class="jiazhu">謂太伯逃之吳、粵以避季歷。</span>權變所設，不計常法，致位王季，以崇聖嗣，<span class="jiazhu">聖嗣，謂文王。</span>卒有天下，<span class="jiazhu">師古曰：卒，終；卒，子恤翻。</span>子孫承業，七八百載，<span class="jiazhu">載，子亥翻，年也。《爾雅》曰：唐、虞曰載，取物終更始。</span>功冠三王，<span class="jiazhu">冠，古玩翻。</span>道德最備，是以尊號追及太王。<span class="jiazhu">太王，古公亶父也。武王克商有天下，追王太王、王季。</span>故世必有非常之變，然後乃有非常之謀也。孝成皇帝自知繼嗣不以時立，念雖末有皇子，萬歲之後未能持國，<span class="jiazhu">師古曰：末，晚暮也。萬歲，言晏駕也。余謂人之生也，以死爲諱，故常人以死後爲百年之後，天子曰千秋萬歲後。</span>權柄之重，制於女主，女主驕盛則耆欲無極，<span class="jiazhu">如武帝爲鉤弋夫人慮者是也。師古曰：耆，讀曰嗜。</span>少主幼弱則大臣不使，<span class="jiazhu">師古曰：不使，不可使從命也。</span>世無周公抱負之輔，恐危社稷，傾亂天下。知陛下有賢聖通明之德，仁孝子愛之恩，懷獨見之明，內斷於身，<span class="jiazhu">斷，丁亂翻。</span>故廢後宮就館之漸，絕微嗣禍亂之根，<span class="jiazhu">師古曰；微嗣者，謂幼主也。</span>乃欲致位陛下以安宗廟。愚臣旣不能深援安危，定金匱之計，<span class="jiazhu">師古曰：愚臣，謂解光等也。金匱，言長久之法，可藏於金匱石室者。援，音爰。</span>又不知推演聖德，<span class="jiazhu">師古曰：演，廣也，音弋善翻。</span>述先帝之志，乃反覆校省內，暴露私燕，<span class="jiazhu">師古曰：私燕，謂成帝閒燕之私也。覆，音方目翻。余謂私燕，袵席之私，所謂專房燕，卽此燕也。</span>誣汙先帝傾惑之過，<span class="jiazhu">汙，烏故翻。</span>成結寵妾妬媢之誅，<span class="jiazhu">媢，莫報翻。</span>甚失賢聖遠見之明，逆負先帝憂國之意！夫論大德不拘俗，立大功不合衆，<span class="jiazhu">用衞鞅語意。</span>此乃孝成皇帝至思所以萬萬於衆臣，陛下聖德盛茂所以符合於皇天也，豈當世庸庸斗筲之臣所能及哉！<span class="jiazhu">筲，竹器也，容斗二升，音所交翻。</span>且褒廣將順君父之美，匡救銷滅旣往之過，古今通義也。事不當時固爭，防禍於未然，各隨指阿從以求容媚；晏駕之後，尊號已定，萬事已訖，乃探追不及之事，訐揚幽昧之過，此臣所深痛也！<span class="jiazhu">耿育之言是也。《春秋》爲尊者諱，義正如此。探，吐南翻。師古曰：訐，音居謁翻。</span>願下有司議，<span class="jiazhu">下，遐稼翻。</span>卽如臣言，宜宣布天下，使咸曉知先帝聖意所起。不然，空使謗議上及山陵，下流後世，遠聞百蠻，<span class="jiazhu">聞，音問。</span>近布海內，甚非先帝託後之意也。蓋孝者，<span class="jiaozhusup">【章：十四行本「者」作「子」；乙十一行本同；孔本同。】</span>善述父之志，善成人之事，唯陛下省察！」</span><span class="jiazhu">省，悉井翻。</span>帝亦以爲太子頗得趙太后力，<span class="jiazhu">事見上卷成帝元延四年。</span>遂不竟其事。傅太后恩趙太后，<span class="jiazhu">師古曰：恩，謂以厚恩接遇之。一曰：恩，謂銜其立哀帝爲嗣之恩也。余謂一說是。</span>趙太后亦歸心，故太皇太后及王氏皆怨之。<span class="jiazhu">爲趙后自殺張本。</span></p>
<p class="em2 strong"><span class="yinwen">4</span>丁酉，光祿大夫傅喜爲大司馬，封高武侯。<span class="jiazhu">《恩澤侯表》：高武侯，國於南陽杜衍縣。《考異》曰：《公卿表》：<span class="yinhao">「綏和二年，十一月，庚午，師丹爲大司馬，四月，徙。建平元年，四月，丁酉，傅喜爲大司馬。」</span>《喜傳》云：<span class="yinhao">「明年正月，徙師丹爲大司空，而拜喜爲大司馬。」</span>荀《紀》亦在正月。按《長曆》此年四月癸亥朔，無丁酉，今從《喜傳》、《漢紀》。</span></p>
<p class="em2 strong"><span class="yinwen">5</span>秋，九月，甲辰，隕石于虞二。<span class="jiazhu">《地理志》，虞縣，屬梁國。</span></p>
<p class="em2 strong"><span class="yinwen">6</span>郎中令泠褒、<span class="jiazhu">師古曰：泠，音零。古者樂工謂之泠人，因以爲氏。周有泠州鳩。原父曰：按此時無郎中令。余謂<span class="yinhao">「令」</span>字衍。</span>黃門郎段猶等復奏言：<span class="yinhao">「定陶共皇太后、共皇后皆不宜復引定陶藩國之名，以冠大號；<span class="jiazhu">復，扶又翻。共，讀曰恭。冠，古玩翻。</span>車馬、衣服宜皆稱皇之意，<span class="jiazhu">師古曰：皇者，至尊之號，其服御宜皆副稱之也。稱，音尺孕翻。</span>置吏二千石以下，各供厥職；<span class="jiazhu">師古曰：謂詹事、太僕、少府等衆官也。</span>又宜爲共皇立廟京師。」</span><span class="jiazhu">爲，于僞翻；下故爲同。</span>上復下其議，<span class="jiazhu">復，扶又翻。下，遐稼翻。</span>羣下多順指言：<span class="yinhao">「母以子貴，宜立尊號以厚孝道。」</span>唯丞相光、大司馬喜、大司空丹以爲不可。丹曰：<span class="yinhao">「聖王制禮，取法於天志。尊卑者，所以正天地之位，不可亂也。<span class="jiazhu">《易·繫辭》曰：天尊地卑，君臣定矣。卑高以陳，貴賤位矣。又《履卦·大象》曰：上天下澤，履，加子以辯上下、定民志。履者，禮也。</span>今定陶恭皇太后、共皇后以『定陶共』爲號者，母從子，妻從夫之義也。<span class="jiazhu">共皇太后之號，爲母從子。共皇后之號，爲妻從夫。</span>欲立官置吏，車服與太皇太后並，非所以明『尊無二上』之義也。定陶共皇號諡已前定，義不得復改。<span class="jiazhu">復，扶又翻。</span>禮：『父爲士，子爲天子，祭以天子，其尸服以士服』，子無爵父之義，尊父母也。<span class="jiazhu">引《禮記·喪服小記》之言。古者祭祀必有尸，服以生時之服，事亡如事存也。鄭玄曰：祭以天子，養以子道也。尸服士服，父本無爵，不敢以己爵加之，嫌於卑之。</span>爲人後者爲之子，故爲所後服斬衰三年，<span class="jiazhu">斬衰，用麤布，其下斬之不緶。衰，音七雷翻。</span>而降其父母期，明尊本祖而重正統也。<span class="jiazhu">本祖，所後之祖。</span>孝成皇帝聖恩深遠，故爲共王立後，<span class="jiazhu">事見上卷成帝綏和元年。</span>奉承祭祀，令共皇長爲一國太祖，<span class="jiazhu">前稱共王，後稱共皇，隨其時之所稱而稱之也。諸侯之國，以始封之君爲國太祖。</span>萬世不毀，恩義已備。陛下旣繼體先帝，持重大宗，承宗廟、天地、社稷之祀，義不可復奉定陶共皇，祭入其廟。<span class="jiazhu">復，扶又翻；下同。</span>今欲立廟於京師，使臣下祭之，是無主也。又，親盡當毀，<span class="jiazhu">禮，太祖以下親廟四，親盡而迭毀。匡衡曰：孝莫大於嚴父，故父之所尊，子不敢不承；父之所異，子不敢同。禮，公子不得爲母信。爲後，則於子祭，於孫止。李奇曰：不得信，尊其父也。父子去其所而爲大宗後，尙得私祭其母；爲孫則止，不得祭公子母也，明繼祖不復顧其私祖母。此皆親盡當毀之義也。師古曰：信，讀曰申。</span>空去一國太祖不墮之祀而就無主當毀不正之禮，<span class="jiazhu">共皇立廟於定陶，則爲一國太祖之廟，萬世不毀。立廟於京師，則其祭莫適爲主；又親盡當毀，而於禮又爲不正也。墮，讀曰隳。</span>非所以尊厚共皇也！」</span>丹由是浸不合上意。</p>
<p class="em2 strong">會有上書言：<span class="yinhao">「古者以龜、貝爲貨，今以錢易之，<span class="jiazhu">貝，博蓋翻，海介蟲也；居陸名贆，在水名蜬。古者貨貝而寶龜，周有泉，至秦廢貝而行錢。其後王莽以龜貝爲貨，蓋祖此說也。《埤雅》：獸爲友，貝二爲朋。貝中肉如科斗而有首尾，貝之字從目從八，言貝，目之所背也。《鹽鐵論》曰：敎與俗改，敝與世易，夏后氏以玄貝，殷人以紫石。孔穎達曰：《爾雅》：貝，居陸猋，在水蜬，大者<span class="zuzi">{魚兄}</span>，小者鰿。今之細貝亦有紫色者，出日南。玄貝，胎貝黑色者。餘蚳，黃白文。餘泉，白黃文，白質黃文也。《詩》成貝錦，則紫貝也。紫貝，以紫爲質，黑爲文點也。蚆博而頯，中廣，兩頭銳。蜠大而儉。鰿小而惰，惰狹而長。贆，音標。蜬，音含。<span class="zuzi">{魚兄}</span>，音況。鰿，音積。蚳，音治。蚆，音葩。頯，匡軌翻。蜠，音囷。</span>民以故貧，宜可改幣。」</span>上以問丹，丹對言可改。章下有司議，<span class="jiazhu">下，遐稼翻；下同。</span>皆以爲行錢以來久，難卒變易。<span class="jiazhu">師古曰：卒，讀曰猝。</span>丹老人，忘其前語，<span class="jiazhu">年老神識衰減則健忘。忘，音巫放翻。</span>復從公卿議。又丹使吏書奏，吏私寫其草；丁、傅子弟聞之，使人上書告<span class="yinhao">「丹上封事，<span class="jiazhu">上，時掌翻。</span>行道人偏持其書。」</span>上以問將軍、中朝臣，<span class="jiazhu">朝，直遙翻。</span>皆對曰：<span class="yinhao">「忠不顯諫。大臣奏事，不宜漏泄，宜下廷尉治。」</span><span class="jiazhu">下，遐稼翻。</span>事下廷尉，劾丹大不敬，<span class="jiazhu">承丁、傅風旨也。劾，戶槪翻。</span>事未決，給事中、博士申咸、炔欽上書<span class="jiazhu">蘇林曰：炔，音桂，姓也。</span>言：<span class="yinhao">「丹經、行無比，<span class="jiazhu">行，下孟翻。師古曰：比，音必寐翻。余謂讀如字，義自通。</span>自近世大臣能若丹者少。發憤懣，奏封事，<span class="jiazhu">懣，音滿，又莫困翻。</span>不及深思遠慮，使主簿書，<span class="jiazhu">漢三公府皆有主簿，錄省衆事。簿，文籍也，以版書之。</span>漏泄之過不在丹，以此貶黜，恐不厭衆心。」</span><span class="jiazhu">師古曰：厭，音一膽翻。</span>上貶咸、欽秩各二等；<span class="jiazhu">博士秩比六百石，貶二等，則比四百石。</span>遂策免丹曰：<span class="yinhao">「朕惟君位尊任重，懷諼迷國，<span class="jiazhu">師古曰：諼，詐也；音虛爰翻。</span>進退違命，反覆異言，甚爲君恥之！<span class="jiazhu">爲，于僞翻；下爲賢同。</span>以君嘗託傅位，<span class="jiazhu">謂嘗傅上於東宮也。</span>未忍考于理，<span class="jiazhu">理，理官也；謂廷尉也。言未召致廷尉而考問之也。</span>其上大司空、高樂侯印綬，罷歸！」</span><span class="jiazhu">上，時掌翻；下同。</span></p>
<p class="em2 strong">尙書令唐林上疏曰：<span class="yinhao">「竊見大司空丹策書，泰深痛切。君子作文，爲賢者諱。<span class="jiazhu">《春秋》之義，爲賢者諱。</span>丹，經爲世儒宗，<span class="jiazhu">言經學爲當世儒者所宗也。</span>德爲國黃耇，<span class="jiazhu">師古曰：黃耇，老人之稱也。黃，謂白髮落盡，更生黃者也。耇，老人面色不淨如垢也。</span>親傅聖躬，位在三公；所坐者微，海內未見其大過。事旣以往，<span class="jiazhu">《丹傳》<span class="yinhao">「以」</span>作<span class="yinhao">「已」</span>。</span>免爵太重；京師識者咸以爲宜復丹爵邑，使奉朝請。<span class="jiazhu">朝，直遙翻。師古曰：識者，謂有識之人也。請，音材性翻。成帝尊禮張禹，使奉朝請，後遂以爲官名。沈約曰：奉朝會請召而已。請，讀如字。</span>唯陛下裁覽衆心，有以尉復師傅之臣！」</span><span class="jiazhu">尉，與慰同，安也。復，報也。</span>上從林言，下詔，賜丹爵關內侯。<span class="jiazhu">自蕭望之以讒間免官，賜爵關內侯，其後周堪等皆用此比，雖曰以恩師傅，其實倚閣之，使之優閒耳。</span></p>
<p class="em2 strong">上用杜業之言，召見朱博，起家復爲光祿大夫；<span class="jiazhu">朱博免官，見上卷成帝綏和元年。按《杜業傳》：帝初卽位，業上書言王氏世權日久，薛宣、張禹惑亂朝廷，而薦朱博。見，賢遍翻。</span>遷京兆尹。冬，十月，壬午，以博爲大司空。</p>
<p class="em2 strong"><span class="yinwen">7</span>中山王箕子，幼有眚病，<span class="jiazhu">箕子，中山王興之子。孟康曰：災眚之眚，謂妖病也。服虔曰：身盡青也。蘇林曰：名爲肝厥，發時，脣口手足十指甲皆青。師古曰：下云<span class="yinhao">「禱祠解舍」</span>，孟說是也。眚，音所領翻，字不作<span class="yinhao">「青」</span>。服［蘇］說誤矣。</span>祖母馮太后自養視，數禱祠解。<span class="jiazhu">數，所角翻。師古曰：解，音懈。余按韻書，解音懈者，釋除也，禱祠以除災也。但顏《註》上云<span class="yinhao">「禱祠解舍」</span>，則以解爲廨舍之廨，其說拘矣。賈公彥曰：求福曰禱，禱禮輕；得求曰祠，祠禮重。</span>上遣中郎謁者張由將醫治之。<span class="jiazhu">《續漢志》：常侍謁者，主殿上時節威儀，比六百石；給事謁者，四百石；灌謁者郎中，比三百石，掌賓贊受事及上章報問。中郎謁者，蓋卽灌謁者郎中也。治，直之翻；下同。</span>由素有狂易病，<span class="jiazhu">師古曰：狂易者，狂而變易常性也。</span>病發，怒去，西歸長安。尙書簿責由擅去狀，<span class="jiazhu">師古曰：簿責，以文簿一一責問也。</span>由恐，因誣言中山太后祝詛上及傅太后。<span class="jiazhu">中山太后，馮太后也，卽元帝馮昭儀。祝，職救翻。詛，莊助翻。</span>傅太后與馮太后並事元帝，追怨之，因是遣御史丁玄按驗；數十日，無所得。更使中謁者令史立治之；<span class="jiazhu">師古曰：官爲中謁者令，姓史，名立。《續漢志》：中宮謁者令，主報中章，宦者爲之。更，工衡翻。</span>立受傅太后指，冀得封侯，治馮太后女弟習及弟婦君之，<span class="jiazhu">據《馮昭儀傳》，君之，寡弟婦也。</span>死者數十人，誣奏云：<span class="yinhao">「祝詛，謀弒上，立中山王。」</span>責問馮太后，無服辭。立曰：<span class="yinhao">「熊之上殿何其勇，今何怯也！」</span><span class="jiazhu">當熊事，見二十九卷元帝建昭元年。之上，時掌翻。</span>太后還謂左右：<span class="yinhao">「此乃中語，<span class="jiaozhusup">【章：十四行本「語」下有「前世事」三字；乙十一行本同；孔本同；退齋校同。】</span><span class="jiazhu">師古曰：中語，謂宮中之言語也。</span>吏何用知之？欲陷我，效也！」</span><span class="jiazhu">師古曰：效，徵驗也。</span>乃飲藥自殺。宜鄕侯參、君之、習及夫、子<span class="jiazhu">按《馮昭儀傳》，習夫及子也。</span>當相坐者，或自殺，或伏法，<span class="jiazhu">伏法，謂受刑而死。</span>凡死者十七人。衆莫不憐之。</p>
<p class="em2 strong">司隸孫寶奏請覆治馮氏獄，傅太后大怒曰：<span class="yinhao">「帝置司隸，主使察我！馮氏反事明白，故欲擿抉以揚我惡，<span class="jiazhu">師古曰：剔抉，謂挑發之也。擿，音他歷翻。抉，音一決翻。挑，音他聊翻。</span>我當坐之！」</span>上乃順指，下寶獄。<span class="jiazhu">下，遐稼翻。</span>尙書僕射唐林爭之，上以林朋黨比周，<span class="jiazhu">比，毗至翻。</span>左遷敦煌魚澤障候。<span class="jiazhu">師古曰：敦煌效穀縣，本魚澤障也。</span>大司馬傅喜、光祿大夫龔勝固爭，上爲言太后，出寶，復官。<span class="jiazhu">爲，于僞翻。</span>張由以先告，賜爵關內侯；史立遷中太僕。<span class="jiazhu">張由、史立以此受賞，豈知乃以此賈禍邪！</span></p>
</div></body></html>