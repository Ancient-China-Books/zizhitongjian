<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百八十七·後漢紀二·高祖睿文聖武昭肅孝皇帝中</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="後漢紀二">後漢紀二</span></span></h1>
<p><span class="jiazhu">起強圉協洽<span class="biaozhusup" data-rel="（丁未）"></span>五月，盡著雍涒<span class="biaozhusup" data-rel="（戊甲）"></span>二月，不滿一年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高祖睿文聖武昭肅孝皇帝中">高祖睿文聖武昭肅孝皇帝中</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="天福十二年">天福十二年</span></span><span class="biaozhusup" data-rel="（丁未、西元九四七年）"></span></p>
<p class="em2 strong"><span class="yinwen">1</span>五月，乙酉朔，永康王兀欲召延壽及張礪、和凝、李崧、馮道於所館飲酒。<span class="jiazhu">所館者，兀欲所館之地。</span>兀欲妻素以兄事延壽，兀欲從容謂延壽曰：<span class="jiazhu">從，千容翻。</span><span class="yinhao">「妹自上國來，<span class="jiazhu">言其妻方自契丹中來。</span>寧欲見之乎？」</span>延壽欣然與之俱入。良久，兀欲出，謂礪等曰：<span class="yinhao">「燕王謀反，適已鎖之矣。」</span>又曰：<span class="yinhao">「先帝在汴時，遺我一籌，<span class="jiazhu">遺，唯季翻。</span>許我知南朝軍國。<span class="jiazhu">朝，直遙翻。</span>近者臨崩，別無遺詔。而燕王擅自知南朝軍國，豈理邪！」</span>下令：<span class="yinhao">「延壽親黨，皆釋不問。」</span>間一日，兀欲至待賢館受蕃、漢官謁賀，笑謂張礪等曰：<span class="yinhao">「燕王果於此禮上，<span class="jiazhu">上，時掌翻。</span>吾以鐵騎圍之，諸公亦不免矣。」</span></p>
<p class="em2 strong">後數日，集蕃、漢之臣於府署，<span class="jiazhu">恆州府署也。</span>宣契丹主遺制。<span class="jiazhu">遺制，兀欲自爲之也。</span>其略曰：<span class="yinhao">「永康王，大聖皇帝之嫡孫，人皇王之長子，太后鍾愛，羣情允歸，可於中京卽皇帝位。」</span><span class="jiazhu">契丹主阿保機諡大聖皇帝，其長子東丹王突欲號人皇王。突欲奔唐，其子兀欲留本國不從，契丹主邪律德光封之爲永康王。又，德光取中國，以恆州爲中京。</span>於是始舉哀成服。旣而易吉服見羣臣，不復行喪，<span class="jiazhu">復，扶又翻。</span>歌吹之聲不絕於內。</p>
<p class="em2 strong"><span class="yinwen">2</span>辛巳，<span class="jiaozhusup">嚴：「巳」改「卯」。</span>以絳州防禦使王晏爲建雄節度使。<span class="jiazhu">王晏守絳州見上卷是年二月。</span></p>
<p class="em2 strong"><span class="yinwen">3</span>帝集羣臣庭議進取，<span class="jiazhu">庭議者，議之於庭。</span>諸將咸請出師井陘，攻取鎭、魏，<span class="jiazhu">鎭州時爲恆州，契丹諸酋聚焉。魏帥，杜重威。陘，音刑。</span>先定河北，則河南拱手自服。帝欲自石會趨上黨，<span class="jiazhu">趨，七喻翻。</span>郭威曰：<span class="yinhao">「虜主雖死，黨衆猶盛，各據堅城。我出河北，兵少路迂，<span class="jiazhu">少，詩沼翻；下同。迂，音于，又音紆，曲也，回遠也。</span>旁無應援，若羣虜合勢，共擊我軍，進則遮前，退則邀後，糧餉路絕，此危道也。上黨山路險澁，<span class="jiazhu">澁，色入翻。</span>粟少民殘，無以供億，亦不可由。近者陜、晉二鎭，相繼款附，<span class="jiazhu">陝、晉歸附事見上卷上年。陝，失冉翻。</span>引兵從之，萬無一失，不出兩旬，洛、汴定矣。」</span>帝曰：<span class="yinhao">「卿言是也。」</span>蘇逢吉等曰：<span class="yinhao">「史弘肇大軍已屯上黨，羣虜繼遁，不若出天井，抵孟津爲便。」</span>司天奏：<span class="yinhao">「太歲在午，不利南行。<span class="jiazhu">陰陽家所謂逆太歲。</span>宜由晉、絳抵陝。」</span><span class="jiazhu">《九域志》：自晉州南至絳州一百二十五里，自絳州南至陝州二百五十里，自陝而東，則至洛矣。</span>帝從之。辛卯，詔以十二日發北京，<span class="jiazhu">自後唐以來，以太原爲北京。是月乙酉朔，十二日丙申。</span>告諭諸道。</p>
<p class="em2 strong"><span class="yinwen">4</span>甲申，<span class="jiaozhusup">章：十二行本「申」作「午」；乙十一行本同；孔本同。</span>以太原尹崇爲北京留守，以趙州刺史李存瓌爲副留守，河東幕僚眞定李驤爲少尹，牙將太原蔚進爲馬步指揮使以佐之。<span class="jiazhu">李存瓌等後遂爲北漢佐命。瓌，古回翻。蔚，紆勿翻，姓也。</span>存瓌，唐莊宗之從弟也。<span class="jiazhu">從，才用翻。</span></p>
<p class="em2 strong"><span class="yinwen">5</span>是日，劉晞棄洛陽，奔大梁。<span class="jiazhu">以人心歸漢，知不可守也。</span></p>
<p class="em2 strong"><span class="yinwen">6</span>武安節度副使、天策府都尉、領鎭南節度使馬希廣，<span class="jiazhu">鎭南軍洪州，時屬唐。</span>楚文昭王希範之母弟也，性謹順，希範愛之，使判內外諸司事。壬辰夜，希範卒，將佐議所立。都指揮使張少敵，<span class="jiazhu">少，詩沼翻。</span>都押牙袁友恭，以武平節度使知永州事希萼，<span class="jiazhu">楚置武平節度於朗州。朗、永之疑，註詳於後。</span>於希範諸弟爲最長，請立之；<span class="jiazhu">長，知兩翻；下同；下齒長、居長同。</span>長直都指揮使劉彥瑫、<span class="jiazhu">瑫，他牢翻。</span>天策府學士李弘皋、鄧懿文、小門使楊滌<span class="jiazhu">小門使，諸鎭皆置之，掌門戶之事；府有宴集，則執兵在門外。</span>皆欲立希廣。張少敵曰：<span class="yinhao">「永州齒長而性剛，必不爲都尉之下明矣。必立都尉，當思長策以制永州，使帖然不動則可；不然，社稷危矣。」</span><span class="jiazhu">兄弟爭國，社稷必危。</span>彥瑫等不從。天策府學士拓跋恆曰：<span class="yinhao">「三十五郎雖判軍府之政，然三十郎居長，請遣使以禮讓之；不然，必起爭端。」</span><span class="jiazhu">希廣第三十五，希萼第三十。藩府將吏，稱府主之子爲郎君。</span>彥瑫等皆曰：<span class="yinhao">「今日軍政在手，天與不取，使他人得之，異日吾輩安所自容乎！」</span>希廣懦弱，不能自決；乙未，彥瑫等稱希範遺命，共立之。<span class="jiazhu">史言劉彥瑫等爲身謀，以亂馬氏兄弟傳國長幼之序。《考異》曰：《十國紀年》：<span class="yinhao">「五月，己丑，希範得疾，集國官告以傳位希廣。」</span>《湖湘故事》：<span class="yinhao">「希廣又不能強弱，猶豫之間，羣輔明日衆口勸上，乃受，軍府排衙賀之，以其事奏聞朝廷，託以希範臨終之日遺言，以付希廣。」</span>按希範存時，若已集國官傳位希廣，則沒後將佐誰敢更有異議！必彥瑫等假託希範遺令也。今從《湖湘故事》。</span>張少敵退而歎曰：<span class="yinhao">「禍其始此乎！」</span>與拓拔恆皆稱疾不出。<span class="jiazhu">爲馬希萼攻殺希廣張本。</span></p>
<p class="em2 strong"><span class="yinwen">7</span>丙申，帝發太原，自陰地關出晉、絳。</p>
<p class="em2 strong">丁酉，史弘肇奏克澤州。始，弘肇攻澤州，刺史翟令奇固守不下。<span class="jiazhu">翟，萇伯翻。</span>帝以弘肇兵少，欲召還。<span class="jiazhu">還，從宣翻。</span>蘇逢吉、楊邠曰：<span class="yinhao">「今陝、晉、河陽皆已向化，崔廷勳、耿崇美朝夕遁去；<span class="jiazhu">時契丹之兵大勢已北還，故知懷州之兵必不能久留。</span>若召弘肇還，則河南人心動搖，虜勢復壯矣。」</span>帝未決，使人諭指於弘肇；<span class="jiazhu">句斷。<span class="jiaozhusup">章：乙十一行本重「弘肇」二字。</span></span>曰：<span class="yinhao">「兵已及此，勢如破竹，可進不可退。」</span>與逢吉等議合，帝乃從之。<span class="jiazhu">觀此，則知帝猶憚契丹，有未敢輕進之心。</span>弘肇遣部將李萬超說令奇，<span class="jiazhu">說，式芮翻。</span>令奇乃降；<span class="jiazhu">降，戶江翻。</span>弘肇以萬超權知澤州。</p>
<p class="em2 strong"><span class="yinwen">8</span>崔廷勳、耿崇美、奚王拽剌合兵逼河陽，張遇帥衆數千救之，戰於南阪，敗死。<span class="jiazhu">太行南阪也。帥，讀曰率。</span>武行德出戰，亦敗，閉城自守。拽剌欲攻之，廷勳曰：<span class="yinhao">「今北軍已去，<span class="jiazhu">北軍，謂契丹聚於恆州之軍，崔廷勳等在南，故謂屯恆之軍爲北。</span>得此城何用！且殺一夫猶可惜，況一城乎！」</span>聞弘肇已得澤州，乃釋河陽，還保懷州。弘肇將至，廷勳等擁衆北遁，<span class="jiazhu">澤州南至懷州一百二十里耳，漢兵又進而逼之，故遁。</span>過衞州，大掠而去。<span class="jiazhu">《九域志》：懷州東北至衞州二百九十三里。</span>契丹在河南者相繼北去，弘肇引兵與武行德合。</p>
<p class="em2 strong">弘肇爲人，沈毅寡言，御衆嚴整，將校小不從命，立撾殺之；<span class="jiazhu">沈，持林翻。將，卽亮翻。校，戶敎翻。撾，側瓜翻。</span>士卒所過，犯民田及繫馬於樹者，皆斬之；軍中惕息，<span class="jiazhu">惕，他歷翻。</span>莫敢犯令，故所向必克。帝自晉陽安行入洛及汴，兵不血刃，皆弘肇之力也。帝由是倚愛之。</p>
<p class="em2 strong">辛丑，帝至霍邑，<span class="jiazhu">霍邑，漢彘縣，後漢改曰永安，隋改曰霍邑，唐屬晉州。《九域志》：在州西北一百三十五里。</span>遣使諭河中節度使趙匡贊，仍以契丹囚其父<span class="jiaozhusup">章：十二行本「父」下有「延壽」二字；乙十一行本同；孔本同；張校同。</span>告之。<span class="jiazhu">所以絕趙匡贊北顧之心。</span></p>
<p class="em2 strong"><span class="yinwen">9</span>滋德宮有宮人五十餘人，<span class="jiazhu">《五代會要》：晉天福四年，改明德殿爲滋德殿。薛《史》曰：以宮城南門同名故也。</span>蕭翰欲取之，宦者張環不與。翰破鎖奪宮人，執環，燒鐵灼之，腹爛而死。</p>
<p class="em2 strong">初，翰聞帝擁兵而南，欲北歸，恐中國無主，必大亂，己不得從容而去。<span class="jiazhu">從，千容翻。從容，不急遽之貌。</span>時唐明宗子許王從益與王淑妃在洛陽，<span class="jiazhu">王淑妃母子自晉入洛以後，常居洛陽。是年二月至大梁，尋還洛陽。</span>翰遣高謨翰迎之，矯稱契丹主命，以從益知南朝軍國事，召己赴恆州。<span class="jiazhu">此矯契丹主兀欲之命也。兀欲時尙在恆州。恆，戶登翻。</span>淑妃、從益匿於徽陵下宮，<span class="jiazhu">徽陵，唐明宗陵。梓宮所窆之所，謂之下宮。</span>不得已而出。至大梁，翰立以爲帝，帥諸酋長拜之。<span class="jiazhu">帥，讀曰率。酋，慈秋翻。長，知兩翻。</span>又以禮部尙書王松、御史中丞趙遠爲宰相，前宣徽使甄城翟光鄴爲樞密使，<span class="jiazhu">甄，當作鄄，音吉掾翻。甄城，漢古縣也，自唐以來帶濮州。</span>左金吾大將軍王景崇爲宣徽使，以北來指揮使劉祚權侍衞親軍都指揮使，充在京巡檢。<span class="jiazhu">北來，謂先從契丹主自北而來者。</span>松，徽之子也。<span class="jiazhu">王徽相唐僖宗。</span></p>
<p class="em2 strong">百官謁見淑妃，<span class="jiazhu">見，賢遍翻。</span>淑妃泣曰：<span class="yinhao">「吾母子單弱如此，而爲諸公所推，是禍吾家也。」</span>翰留燕兵千人守諸門，爲從益宿衞。<span class="jiazhu">燕，於賢翻；下同。</span>壬寅，翰及劉晞辭行，<span class="jiazhu">先是劉晞棄洛陽奔大梁。</span>從益餞於北郊。遣使召高行周於宋州，<span class="jiazhu">高行周，唐明宗親將，時帥歸德，王淑妃欲以舊恩召之爲衞。</span>武行德於河陽，<span class="jiazhu">武行德，幷人，必亦少在唐明宗麾下。</span>皆不至，淑妃懼，召大臣謀之曰：<span class="yinhao">「吾母子爲蕭翰所逼，分當滅亡。<span class="jiazhu">分，扶問翻；下處分同。</span>諸公無罪，宜早迎新主，<span class="jiazhu">以帝新舉大號，擁兵南來，將有中國，故謂之新主。</span>自求多福，勿以吾母子爲意！」</span>衆感其言，皆未忍叛去。或曰：<span class="yinhao">「今集諸營，不減五千，與燕兵倂力堅守一月，北救必至。」</span><span class="jiazhu">北救，謂契丹之救也。</span>淑妃曰：<span class="yinhao">「吾母子亡國之餘，<span class="jiazhu">後唐旣亡，惟王淑妃母子在耳，故自謂然。</span>安敢與人爭天下！不幸至此，死生惟人所裁。若新主見察，當知我無所負。今更爲計畫，則禍及他人，闔城塗炭，終何益乎！」</span>衆猶欲拒守，三司使文安劉審交曰：<span class="yinhao">「余燕人，豈不爲燕兵計！<span class="jiazhu">文安，漢縣，唐屬莫州。以戰國七雄有國之大界言，則唐之瀛、莫，皆燕之南界；以唐諸道節度言之，則瀛、莫，盧龍巡屬也。故劉審交家於文安，自謂燕人。</span>顧事有不可如何者。今城中大亂之餘，公私窮竭，遺民無幾，<span class="jiazhu">汴城經張彥澤剽掠，契丹又席卷而北，故云然。幾，居豈翻。</span>若復受圍一月，無噍類矣。願諸公勿復言，一從太妃處分。」</span><span class="jiazhu">復，扶又翻。噍，才笑翻。處，昌呂翻。</span>乃用趙遠、翟光鄴策，稱梁王，知軍國事。<span class="jiazhu">從益本爵許王，以稱號於大梁，自稱梁王，是已建國更號矣。今旣奉表迎漢，何爲又更國號！是當時議者禍之也。</span>遣使奉表稱臣迎帝，請早赴京師，仍出居私第。</p>
<p class="em2 strong"><span class="yinwen">10</span>甲辰，帝至晉州。</p>
<p class="em2 strong"><span class="yinwen">11</span>契丹主兀欲以契丹主德光有子在國，己以兄子襲位，又無述律太后之命，<span class="jiazhu">述律太后，兀欲祖母也。</span>擅自立，內不自安。</p>
<p class="em2 strong">初，契丹主阿保機卒於勃海，述律太后殺酋長及諸將凡數百人。<span class="jiazhu">事見二百七十五卷唐明宗天成元年二月。</span>契丹主德光復卒於境外，<span class="jiazhu">復，扶又翻。</span>酋長諸將懼死，乃謀奉契丹主兀欲勒兵北歸。</p>
<p class="em2 strong">契丹主以安國節度使麻荅爲中京留守，<span class="jiazhu">薛《史》曰：麻荅，耶律德光之從弟；其父曰薩剌，阿保機時，自蕃中奔唐莊宗，尋奔梁，獲之，磔於市。</span>以前武州刺史高奉明爲安國節度使。晉文武官及士卒悉留於恆州，獨以翰林學士徐台符、李澣及後宮、宦者、敎坊人自隨。<span class="jiazhu">留文武官而以宮女、宦官、聲樂自隨，史言兀欲無遠略。</span>乙巳，發眞定。<span class="jiazhu">恆州建眞定府。</span></p>
<p class="em2 strong"><span class="yinwen">12</span>帝之卽位也，絳州刺史李從朗與契丹將成霸卿等拒命，<span class="jiazhu">成，姓也。何氏《姓苑》：本自周文王子成伯之後，周有成肅公。又，楚令尹子玉封於成，是爲成得臣，其後亦以成爲氏。</span>帝遣西南面招討使、護國節度使白文珂攻之，未下。<span class="jiazhu">護國軍河中府；時未得河中，白文珂領節也。珂，丘何翻。</span>帝至城下，命諸軍四布而勿攻，以利害諭之。戊申，從朗舉城降。帝命親將分護諸門，士卒一人毋得入。<span class="jiazhu">恐其入城剽掠。</span>以偏將薛瓊爲防禦使。</p>
<p class="em2 strong"><span class="yinwen">13</span>辛亥，帝至陝州，趙暉自御帝馬而入。壬子，至石壕，<span class="jiazhu">《九域志》：陝州陝縣有石壕鎭。</span>汴人有來迎者。<span class="jiazhu">汴人越鄭、洛而來迎，可以見其苦契丹之虐政，徯漢氏之來蘇，惜乎卒無以副其望也！</span></p>
<p class="em2 strong"><span class="yinwen">14</span>六月，甲寅朔，蕭翰至恆州，與麻荅以鐵騎圍張礪之第。礪方臥病，出見之，翰數之曰：<span class="yinhao">「汝何故言於先帝，云胡人不可以爲節度使？<span class="jiazhu">張礪言，見二百八十五卷晉齊王開運三年。數，所具翻。</span>又，吾爲宣武節度使，且國舅也；汝在中書乃帖我！又，先帝留我守汴州，<span class="jiazhu">見上卷是年三月。</span>令我處宮中，<span class="jiazhu">處，昌呂翻。</span>汝以爲不可。又，譖我及解里於先帝，云解里好掠人財，我好掠人子女。<span class="jiazhu">好，呼到翻。</span>今我必殺汝！」</span>命鎖之。礪抗聲曰：<span class="yinhao">「此皆國家大體，吾實言之。欲殺卽殺，奚以鎖爲！」</span>麻荅以大臣不可專殺，力救止之，翰乃釋之。是夕，礪憤恚而卒。<span class="jiazhu">恚，於避翻。</span></p>
<p class="em2 strong">崔廷勳見麻荅，趨走拜，起，跪而獻酒，麻荅踞而受之。<span class="jiazhu">史言張礪抗直而蕭翰不敢殺，崔廷勳過恭而麻荅不爲禮。</span></p>
<p class="em2 strong"><span class="yinwen">15</span>乙卯，帝至新安，<span class="jiazhu">新安縣屬西京河南府。《九域志》：在京西七十里。</span>西京留司官悉來迎。</p>
<p class="em2 strong"><span class="yinwen">16</span>吳越忠獻王弘佐卒。<span class="jiazhu">年二十。</span>遺令以丞相弘倧爲鎭海、鎭東節度使兼侍中。<span class="jiazhu">倧，徂冬翻。</span></p>
<p class="em2 strong"><span class="yinwen">17</span>丙辰，帝至洛陽，入居宮中；汴州百官奉表來迎。詔諭以受契丹補署者皆勿自疑，聚其告牒而焚之。趙遠更名上交。<span class="jiazhu">避帝名也。更，工衡翻。</span></p>
<p class="em2 strong">命鄭州防禦使郭從義先入大梁清宮，密令殺李從益及王淑妃。淑妃且死，曰：<span class="yinhao">「吾兒爲契丹所立，何罪而死！何不留之，使每歲寒食，以一盂麥飯洒明宗陵乎！」</span><span class="jiazhu">《五代會要》曰：人君奉先之道，無寒食野祭。近代莊宗每年寒食出祭，謂之破散，故襲而行之。歐陽修曰：寒食野祭而焚紙錢，中國幾何其不爲夷狄矣！按唐《開元敕》：<span class="yinhao">「寒食上墓，《禮經》無文。近世相傳，寖以成俗。宜許上墓同拜掃禮。」</span>蓋唐許士庶之家行之，而人君無此禮也。</span>聞者泣下。<span class="jiazhu">爲漢祖者，待李從益以不死可也，殺之過矣。</span></p>
<p class="em2 strong"><span class="yinwen">18</span>戊午，帝發洛陽。樞密院吏魏仁浦自契丹逃歸，見於鞏；<span class="jiazhu">見，賢遍翻。《九域志》：鞏縣屬西京，在京東一百一十里。</span>郭威問以兵數及故事，仁浦強記精敏，威由是親任之。仁浦，衞州人也。</p>
<p class="em2 strong"><span class="yinwen">19</span>辛酉，汴州百官竇貞固等迎於滎陽。<span class="jiazhu">滎陽縣屬鄭州，自鞏縣東至滎陽一百九十里。</span>甲子，帝至大梁，晉之藩鎭相繼來降。</p>
<p class="em2 strong"><span class="yinwen">20</span>丙寅，吳越王弘倧襲位。</p>
<p class="em2 strong"><span class="yinwen">21</span>戊辰，帝下詔大赦。凡契丹所除節度使，下至將吏，各安職任，不復變更。<span class="jiazhu">復，扶又翻。</span>復以汴州爲東京，<span class="jiazhu">契丹廢東京爲汴州，見上卷是年正月。</span>改國號曰漢，仍稱天福年，曰：<span class="yinhao">「余未忍忘晉也。」</span>復青、襄、汝三節度。<span class="jiazhu">晉蓋以楊光遠反廢平盧軍、以安從進反廢山南東道也。汝州未嘗爲節鎭，恐是安州，以李金全反廢安遠軍也。然契丹入汴之後，嘗以楊光遠子承信爲平盧節度使，蓋漢自以繼晉而興，革契丹之政，不以爲著令也。</span>壬申，以北京留守崇爲河東節度使，同平章事。</p>
<p class="em2 strong"><span class="yinwen">22</span>契丹述律太后聞契丹主自立，大怒，發兵拒之。契丹主以偉王爲前鋒，相遇於石橋。<span class="jiazhu">胡嶠《入遼錄》曰：兀欲及述律戰于沙河石橋。蓋沙河之橋也。南則姚家洲，北則宣化館至西樓。</span>初，晉侍衞馬軍都指揮使李彥韜從晉主北遷，<span class="jiazhu">見上卷本年正月。</span>隸述律太后麾下，太后以爲排陳使。<span class="jiazhu">陳，讀曰陣。</span>彥韜迎降於偉王，太后兵由是大敗。契丹主幽太后於阿保機墓。<span class="jiazhu">胡嶠《入遼錄》曰：兀欲囚述律后於撲馬山，又行三日，始至西樓。歐《史》曰：契丹於阿保機墓置祖州。《匈奴須知》：祖州東至上京五十里；上京西樓也。今並錄之。若其地名之同異，道里之遠近，必親歷然後能審其是。</span>改元天祿，自稱天授皇帝，以高勳爲樞密使。</p>
<p class="em2 strong">契丹主慕中華風俗，多用晉臣，而荒于酒色，輕慢諸酋長，由是國人不附，諸部數叛，<span class="jiazhu">數，所角翻。</span>興兵誅討，故數年之間，不暇南寇。<span class="jiazhu">史言中國經喪亂之後，由此得稍自安集。</span></p>
<p class="em2 strong"><span class="yinwen">23</span>初，契丹主德光命奉國都指揮使南宮王繼弘、<span class="jiazhu">南宮縣屬冀州。《九域志》：在州西南六十二里。</span>都虞候樊暉以所部兵戍相州，彰德節度使高唐英善待之。<span class="jiazhu">高唐英，契丹所署也，見上卷是年四月。相，息亮翻。</span>戍兵無鎧仗，唐英以鎧仗給之，倚信如親戚。唐英聞帝南下，舉鎭請降；使者未返，繼弘、暉殺唐英。繼弘自稱留後，遣使告云唐英反覆，詔以繼弘爲彰德留後。庚辰，以暉爲磁州刺史。<span class="jiazhu">磁，牆之翻。</span></p>
<p class="em2 strong">安國節度使高奉明聞唐英死，心不自安，請於麻荅，署馬步都指揮使劉鐸爲節度副使，知軍府事，身歸恆州。<span class="jiazhu">邢、相旣不能守，恆州安能孤立哉！爲諸將逐麻荅張本。</span></p>
<p class="em2 strong"><span class="yinwen">24</span>帝遣使告諭荊南。高從誨上表賀，且求郢州，帝不許；及加恩使至，拒而不受。<span class="jiazhu">自唐以來，新君踐阼，則遣使加恩於諸鎭。使，疏吏翻。</span></p>
<p class="em2 strong"><span class="yinwen">25</span>唐主聞契丹主德光卒，蕭翰棄大梁去，下詔曰：<span class="yinhao">「乃眷中原，本朝故地。」</span><span class="jiazhu">唐主自謂出於吳王恪，故云然。朝，直遙翻。</span>以左右衞聖統軍、忠武節度使李<span class="jiaozhusup">章：十二行本「李」上有「同平章事」四字；乙十一行本同；孔本同。</span>金全爲北面行營招討使，<span class="jiazhu">李金全，晉將也，奔唐見二百八十二卷晉高祖天福五年。</span>議經略北方。聞帝已入大梁，遂不敢出兵。</p>
<p class="em2 strong"><span class="yinwen">26</span>秋，七月，甲午，以馬希廣爲天策上將軍、武安節度使、江南諸道都統，兼中書令，封楚王。<span class="jiazhu">因卽位加恩，遂命馬希廣以其父兄官爵。</span></p>
<p class="em2 strong"><span class="yinwen">27</span>或傳趙延壽已死。郭威言於帝曰：<span class="yinhao">「趙匡贊，契丹所署，<span class="jiazhu">見上卷本年正月。</span>今猶在河中，宜遣使弔祭，因起復移鎭。彼旣家國無歸，<span class="jiazhu">父死虜中，無可歸之家；契丹北去，無可歸之國。</span>必感恩承命。」</span>從之。會鄴都留守、天雄節度使兼中書令杜重威、天平節度使兼侍中李守貞皆奉表歸命。重威仍請移他鎭。歸德節度使兼中書令高行周入朝，丙申，徙重威爲歸德節度使，以行周代之；<span class="jiazhu">杜重威尋不受代，遂命高行周攻之。</span>守貞爲護國節度使，加兼中書令；<span class="jiazhu">爲李守貞據河中張本。</span>徙護國節度使趙匡贊爲晉昌節度使。後二年，延壽始卒於契丹。<span class="jiazhu">史明傳者之妄。</span></p>
<p class="em2 strong"><span class="yinwen">28</span>吳越王弘倧以其弟台州刺史弘俶同參相府事。<span class="jiazhu">俶，昌六翻。</span></p>
<p class="em2 strong"><span class="yinwen">29</span>李達以其弟通知福州留後，<span class="jiazhu">李仁達降唐，唐賜名弘義，編之屬籍。及其叛唐，爲唐所攻，求救於吳越，而弘字犯吳越諱，改名爲達。其弟先名弘通，亦止名通。</span>自詣錢唐見吳越王弘倧，弘倧承制加達兼侍中，更其名曰孺贇。<span class="jiazhu">更，工衡翻。</span>旣而孺贇悔懼，<span class="jiazhu">悔其來，且懼死也。</span>以金筍二十株及雜寶賂內牙統軍使胡進思，求歸福州；進思爲之請，弘倧從之。<span class="jiazhu">爲，于僞翻。爲李孺贇叛誅、胡進思不自安張本。</span></p>
<p class="em2 strong"><span class="yinwen">30</span>杜重威自以附契丹，負中國，<span class="jiazhu">事見二百八十五卷晉齊王開運三年。</span>內常疑懼；及移鎭制下，復拒而不受，遣其子弘璲質於麻荅以求援。<span class="jiazhu">璲，音遂。質，音致。</span>趙延壽有幽州親兵二千在恆州，<span class="jiazhu">趙延壽爲契丹主兀欲鎖之北去，其親兵留恆州。恆，戶登翻。</span>指揮使張璉將之，重威請以守魏；<span class="jiazhu">爲張璉助杜重威堅守張本。將，卽亮翻。</span>麻荅遣其將楊袞將契丹千五百人及幽州兵赴之。閏月，庚午，詔削奪重威官爵，以高行周爲招討使，鎭寧節度使慕容彥超副之，以討重威。<span class="jiazhu">爲慕容彥超挾勢陵轢高行周、將帥不和張本。</span></p>
<p class="em2 strong"><span class="yinwen">31</span>辛未，楊邠、郭威、王章皆爲正使。<span class="jiazhu">帝卽位於太原，以楊邠權樞密使，郭威權樞密副使，王章權三司使，今皆爲正使。</span>時兵荒之餘，公私匱竭，北來兵與朝廷兵合，頓增數倍。<span class="jiazhu">北來兵，謂從帝及史弘肇自太原來者。朝廷兵，謂晉朝舊兵。</span>章白帝罷不急之務，省無益之費以奉軍，用度克贍。</p>
<p class="em2 strong"><span class="yinwen">32</span>庚辰，制建宗廟。太祖高皇帝，世祖光武皇帝，皆百世不遷。又立四親廟，追尊諡號。<span class="jiazhu">《五代會要》：追尊高祖湍明元皇帝，廟號文祖；曾祖昂恭僖皇帝，廟號德祖；祖僎昭獻皇帝，廟號翼祖；考琠章聖皇帝，廟號顯祖。</span>凡六廟。</p>
<p class="em2 strong"><span class="yinwen">33</span>麻荅貪猾殘忍，民間有珍貨、美婦女，必奪取之。又捕村民，誣以爲盜，披面，抉目，斷腕，<span class="jiazhu">抉，於決翻。斷，音短；下卽斷同。腕，烏貫翻。</span>焚炙而殺之，欲以威衆。常以其具自隨，<span class="jiazhu">具，謂披面、抉目、斷腕、焚炙之具。</span>左右<span class="jiaozhusup">章：十二行本「右」下有「前後」二字；乙十一行本同。</span>懸人肝、膽、手、足，飲食起居於其間，語笑自若。出入或被黃衣，用乘輿，服御物，<span class="jiazhu">被，皮義翻。乘，繩證翻。</span>曰：<span class="yinhao">「茲事漢人以爲不可，吾國無忌也。」</span>又以宰相員不足，乃牒馮道判弘文館，李崧判史館，和凝判集賢，劉昫判中書，其僭妄如此。<span class="jiazhu">宰相分判，須降制敕，而麻荅以牒行之，史言其僭妄。</span>然契丹或犯法，無所容貸，故市肆不擾。常恐漢人妄<span class="jiaozhusup">章：十二行本「妄」作「亡」；乙十一行本同；孔本同；張校同；退齋校同。</span>去，謂門者曰：<span class="yinhao">「漢有窺門者，卽斷其首以來。」</span></p>
<p class="em2 strong">麻荅遣使督運於洺州，洺州防禦使薛懷讓聞帝入大梁，殺其使者，舉州降。帝遣郭從義將兵萬人會懷讓攻劉鐸於邢州，不克。<span class="jiazhu">劉鐸爲契丹守。《九域志》：洺州西北至邢州九十里。</span>鐸請兵於麻荅，麻荅遣其將楊安及前義武節度使李殷將千騎攻懷讓於洺州。懷讓嬰城自守，安等縱兵大掠於邢、洺之境。</p>
<p class="em2 strong">契丹所留兵不滿二千，<span class="jiazhu">謂留恆州之兵也。</span>麻荅令所司給萬四千人食，收其餘以自入。麻荅常疑漢兵，且以爲無用，稍稍廢省，又損其食以飼胡兵；<span class="jiazhu">飼，祥吏翻。</span>衆心怨憤，聞帝入大梁，皆有南歸之志。前潁州防禦使何福進，控鶴指揮使太原李榮，潛結軍中壯士數十人謀攻契丹，然畏契丹尙強，猶豫未發。會楊袞、楊安等軍出，<span class="jiazhu">楊袞赴魏州，楊安攻洺州。</span>契丹留恆州者纔八百人，福進等遂決計，約以擊佛寺鍾爲號。<span class="jiazhu">約漢兵聞佛寺擊鍾，則齊出攻契丹。然佛寺晨昏擊鍾，食時擊鍾，日日然也；此必以未發前預相戒約，以次日食時聞佛寺鍾聲而俱發耳。</span></p>
<p class="em2 strong">辛巳，契丹主兀欲遣騎至恆州，召前威勝節度使兼中書令馮道、樞密使李崧、左僕射和凝等，會葬契丹主德光於木葉山。道等未行，食時，鍾聲發。漢兵奪契丹守門者兵擊契丹，殺十餘人，因突入府中。李榮先據甲庫，悉召漢兵及市人，以鎧仗授之，焚牙門，與契丹戰。榮召諸將幷力，護聖左廂都指揮使、恩州團練使白再榮<span class="jiazhu">恩州時屬南漢境，白再榮遙領也。</span>狐疑，匿於別室，軍吏以佩刀決幕，引其臂，<span class="jiazhu">白再榮以幕自蔽，軍吏決幕引出之。</span>再榮不得已而行。諸將繼至，煙火四起，鼓譟震地。麻荅等大驚，載寶貨家屬，走保北城。而漢兵無所統壹，貪狡者乘亂剽掠，懦者竄匿。<span class="jiazhu">剽，匹妙翻。</span>八月，壬午朔，契丹自北門入，<span class="jiazhu">恆州牙城北門也。</span>勢復振，漢民死者二千餘人。前磁州刺史李榖恐事不濟，請馮道、李崧、和凝至戰所慰勉士卒，士卒見道等至，爭自奮。<span class="jiazhu">微李榖之謀，漢兵殆矣。</span>會日暮，有村民數千譟於城外，欲奪契丹寶貨、婦女，契丹懼而北遁，麻荅、劉晞、崔廷勳皆奔定州，<span class="jiazhu">恆州東北至定州一百二十里。</span>與義武節度使邪律忠合。忠，卽郎五也。<span class="jiazhu">郎五初鎭澶州而兵亂，契丹又使鎭定州。</span></p>
<p class="em2 strong">馮道等四出安撫兵民，衆推道爲節度使。道曰：<span class="yinhao">「我書生也，當奏事而已，宜擇諸將爲留後。」</span>時李榮功最多，<span class="jiazhu">李榮先據甲庫，授兵與契丹戰，諸將皆繼其後，故論功最多。</span>而白再榮位在上，乃以再榮權知留後，具以狀聞，且請援兵，帝遣左飛龍使李彥從將兵赴之。<span class="jiazhu">唐有飛龍使及小馬坊使；梁改小馬坊爲天驥，後唐復舊；長興元年，改飛龍院爲左飛龍院，小馬坊爲右飛龍院；宋太平興國三年，改左、右天廐坊，雍熙二年，又改左、右騏驥院使。</span></p>
<p class="em2 strong">白再榮貪昧，猜忌諸將。奉國軍<span class="jiaozhusup">章：十二行本「軍」作「廂」；乙十一行本同。</span>主華池王饒<span class="jiazhu">晉氏南渡以後，南北兵爭，各置軍主、隊主之官，隋、唐以下無是也。此書<span class="yinhao">「奉國軍主」</span>，《通鑑》蓋因舊史成文，猶言軍帥耳，非官名也。慶州華池縣，隋所置；宋熙寧中，省華池縣爲寨鎭，屬合水縣，其地在慶州之東南。宋白曰：華池本漢歸德縣地，卽洛源縣。隋仁壽二年，於今縣東北二里庫多汗故城又置華池縣，南有華池水，故名。</span>恐爲再榮所倂，詐稱足疾，據東門樓，嚴兵自衞。司天監趙延乂善於二人，往來諭釋，始得解。</p>
<p class="em2 strong">再榮以李崧、和凝久爲相，家富，<span class="jiazhu">晉高祖入洛，卽以李崧爲相；天福五年，和凝爲相。</span>遣軍士圍其第求賞給，崧、凝各以家財與之，又欲殺崧、凝以滅口。李榖往見再榮，責之曰：<span class="yinhao">「國亡主辱，公輩握兵不救。今僅能逐一虜將，鎭民死者幾三千人，<span class="jiazhu">虜將，謂麻荅。恆，舊鎭州也。</span>豈獨公之力邪！纔得脫死，遽欲殺宰相，新天子若詰公專殺之罪，<span class="jiazhu">詰，去吉翻。</span>公何辭以對？」</span>再榮懼而止。又欲率民財以給軍，榖力爭之，乃止。漢人嘗事麻荅者，再榮皆拘之以取其財，恆人以其貪虐，謂之<span class="yinhao">「白麻荅」</span>。<span class="jiazhu">言其貪虐似麻荅，特姓白耳。然再榮以貪虐殖財，郭威入汴，竟以多財殞其身。天道好還，蓋昭昭矣。</span></p>
<p class="em2 strong">楊袞至邢州，聞麻荅被逐，卽日北還，楊安亦遁去；李殷以其衆來降。</p>
<p class="em2 strong"><span class="yinwen">34</span>庚寅，以薛懷讓爲安國節度使。劉鐸聞麻荅遁去，舉邢州降；懷讓詐云巡檢，引兵向邢州，鐸開門納之，懷讓殺鐸，以克復聞。朝廷知而不問。</p>
<p class="em2 strong"><span class="yinwen">35</span>辛卯，復以恆州順國軍爲鎭州成德軍。<span class="jiazhu">改恆州及順國軍見二百八十三卷晉高祖天福七年。</span></p>
<p class="em2 strong"><span class="yinwen">36</span>乙未，以白再榮爲成德留後。踰年，始以何福進爲曹州防禦使，李榮爲博州刺史。<span class="jiazhu">踰年之後，乃知逐麻荅者二人之功，始賞之。此事與晉高祖天福二年馬萬、盧順密之事同。</span></p>
<p class="em2 strong"><span class="yinwen">37</span>敕：<span class="yinhao">「盜賊毋問贓多少皆抵死。」</span>時四方盜賊多，朝廷患之，故重其法，仍分命使者逐捕。蘇逢吉自草詔，意云：<span class="yinhao">「應賊盜，幷四鄰同保，皆全族處斬。」</span><span class="jiazhu">處，昌呂翻。</span>衆以爲：<span class="yinhao">「盜猶不可族，況鄰保乎！」</span>逢吉固爭，不得已但省去<span class="yinhao">「全族」</span>字。<span class="jiazhu">去，羌呂翻。</span>由是捕賊使者張令柔殺平陰十七村民。<span class="jiazhu">劉昫曰：平陰，漢肥塚縣，隋爲平陰縣，屬濟州，唐屬鄆州。《九域志》：平陰縣在鄆州東北一百二十里。項安世《家說》曰：古無村名，今之村，卽古之鄙野也。凡地在國中、邑中，則名之爲都。都，美也，言其人物衣制皆雅麗也。凡言美者曰都，曰<span class="yinhao">「子都」</span>、<span class="yinhao">「都人士」</span>、<span class="yinhao">「車騎甚都」</span>是也。郊外則名之爲野，爲鄙，言其樸拙無文也。曰鄙者，如《列子》所謂<span class="yinhao">「鄭之鄙人」</span>是也。故古語謂美好爲都，粗陋爲鄙，本此爲義也。隋世已有村名。《唐令》，在田野者爲村，置村正一人，則村之爲義明矣。</span></p>
<p class="em2 strong">逢吉爲人，文深好殺。<span class="jiazhu">好，呼到翻。</span>在河東幕府，<span class="jiazhu">謂爲河東節度判官時也。</span>帝嘗令靜獄以祈福，逢吉盡殺獄囚還報。<span class="jiazhu">靜獄者，使之決遣繫囚，而蘇逢吉盡殺之以爲靜。</span>及爲相，朝廷草創，帝悉以軍旅之事委楊邠、郭威，百司庶務委逢吉及蘇禹珪。二相決事，皆出胸臆，不拘舊制；雖事無留滯，而用捨黜陟，惟其所欲。帝方倚信之，無敢言者。逢吉尤貪詐，公求貨財，無所顧避。繼母死，不爲服；庶兄自外至，不白逢吉而見諸子，逢吉怒，密語郭威，以他事杖殺之。<span class="jiazhu">語，牛倨翻。蘇逢吉之好殺，固天道所不容，況怙勢而殺其兄乎！</span></p>
<p class="em2 strong"><span class="yinwen">38</span>楚王希廣庶弟天策左司馬希崇，性狡險，陰遺兄希萼書，<span class="jiazhu">遺，唯季翻。</span>言劉彥瑫違先王之命，<span class="jiazhu">先王，謂楚王殷也。殷遺命見二百七十七卷唐明宗長興元年。</span>廢長立少，以激怒之。<span class="jiazhu">希萼，兄也；希廣，弟也。捨兄立弟，故云然。長，知兩翻。少，詩詔翻。</span></p>
<p class="em2 strong">希萼自永州來奔喪，<span class="jiazhu">歐《史》曰：希萼自朗州來奔喪。《通鑑》於是年正月楚王希範之卒，將佐議所立，亦言希萼知永州事。但希萼爲武平節度使，武平軍置於朗州。下文言希萼求還朗州，又希廣欲分潭、朗而治。則朗州爲是，前此作永州誤也。</span>乙巳，至趺石。<span class="jiazhu">趺，甫無翻。</span>彥瑫白希廣遣侍從都指揮使周廷誨等將水軍逆之，<span class="jiazhu">從才用翻。</span>命永州將士皆釋甲而入，館希萼於碧湘宮，<span class="jiazhu">館，古玩翻。今潭州西北出有碧湘門，馬氏蓋立宮於是門之側。</span>成服於其次，不聽入與希廣相見。希萼求還朗州，<span class="jiazhu">還，從宣翻，又如字。</span>周廷誨勸希廣殺之。希廣曰：<span class="yinhao">「吾何忍殺兄，<span class="jiazhu">馬希廣其後唐閔帝之儔乎！</span>寧分潭、朗而治之。」</span><span class="jiazhu">治，直之翻。</span>乃厚贈希萼，遣還朗州。希崇常爲希萼詗希廣，<span class="jiazhu">爲，于僞翻。詗，古永翻，又翾正翻。</span>語言動作，悉以告之，約爲內應。<span class="jiazhu">史言希萼之攻潭州，希崇啓之也。</span></p>
<p class="em2 strong"><span class="yinwen">39</span>契丹之滅晉也，驅戰馬二萬歸其國。<span class="jiazhu">事見上卷是年正月。</span>至是漢兵乏馬，詔市士民馬於河南諸道不經剽掠者。<span class="jiazhu">剽，匹妙翻。</span></p>
<p class="em2 strong"><span class="yinwen">40</span>制以錢弘倧爲東南兵馬都元帥、鎭海·鎭東節度使兼中書令、吳越王。</p>
<p class="em2 strong"><span class="yinwen">41</span>高從誨聞杜重威叛，發水軍數千襲襄州，<span class="jiazhu">以漢兵方北討魏州，未暇南救也。</span>山南東道節度使安審琦擊卻之。又寇郢州，刺史尹實大破之。<span class="jiazhu">《九域志》：荊南府北至襄州四百四十里，東至郢州三百二十里。</span>乃絕漢，附于唐、蜀。<span class="jiazhu">高從誨求郢州不許，見上六月。</span></p>
<p class="em2 strong">初，荊南介居湖南、嶺南、福建之間，<span class="jiazhu">此語專爲三道入貢過荊南發。</span>地狹兵弱，自武信王季興時，諸道入貢過其境者，多掠奪其貨幣。<span class="jiazhu">過，音戈。</span>及諸道移書詰讓，或加以兵，不得已復歸之，<span class="jiazhu">詰，去吉翻。復，扶又翻。</span>曾不爲愧。及從誨立，唐、晉、契丹、漢更據中原，<span class="jiazhu">更，工衡翻。</span>南漢、閩、吳、蜀皆稱帝，從誨利其賜予，<span class="jiazhu">予，讀曰與。</span>所向稱臣。諸國賤之，謂之<span class="yinhao">「高無賴」</span>。<span class="jiazhu">俚俗語謂奪攘苟得無愧恥者爲無賴。</span></p>
<p class="em2 strong"><span class="yinwen">42</span>唐主以太傅兼中書令宋齊丘爲鎭南節度使。</p>
<p class="em2 strong"><span class="yinwen">43</span>南漢主恐諸弟與其子爭國，殺齊王弘弼、貴王弘道、定王弘益、辨王弘濟、同王弘簡、益王弘建、恩王弘偉、宜王弘照，盡殺其男，納其女充後宮。<span class="jiazhu">劉晟殘同氣而瀆天倫，桀、紂之虐，不如是之甚也。</span>作離宮千餘間，飾以珠寶，設鑊湯、鐵牀、刳剔等刑，號<span class="yinhao">「生地獄」</span>。嘗醉，戲以瓜置樂工之頸試劍，遂斷其頭。<span class="jiazhu">歐《史》，伶人謂之尙玉樓，卽被斬之樂工也。斷，音短。</span></p>
<p class="em2 strong"><span class="yinwen">44</span>初，帝與吏部尙書竇貞固俱事晉高祖，雅相知重，及卽位，欲以爲相，問蘇逢吉：<span class="yinhao">「其次誰可相者？」</span>逢吉與翰林學士李濤善，因薦之，曰：<span class="yinhao">「昔濤乞斬張彥澤，<span class="jiazhu">事見二百八十三卷晉高祖天福七年。</span>陛下在太原，嘗重之，此可相也。」</span></p>
<p class="em2 strong">會高行周、慕容彥超共討杜重威於鄴都，<span class="jiazhu">遣二將討杜重威事始上閏七月。</span>彥超欲急攻城，行周欲緩之以待其弊。行周女爲重威子婦，彥超揚言：<span class="yinhao">「行周以女故，愛賊不攻。」</span>由是二將不協。<span class="jiazhu">慕容彥超旣以帝同產之親而陵高行周，又誣行周以婚姻之故而緩賊，故不協。</span>帝恐生他變，欲自將擊重威，意未決。濤上疏請親征。帝大悅，以濤有宰相器。九月，甲戌，加逢吉左僕射兼門下侍郎，蘇禹珪右僕射兼中書侍郎，貞固司空兼門下侍郎，濤戶部尙書兼中書侍郎，並同平章事。<span class="jiazhu">竇貞固以司空拜相，而書於二僕射之次者，二蘇舊相，貞固則新相也。</span></p>
<p class="em2 strong">戊寅，詔幸澶、魏勞軍，<span class="jiazhu">澶，時連翻。勞，力到翻。</span>以皇子承訓爲東京留守。</p>
<p class="em2 strong"><span class="yinwen">45</span>馮道、李崧、和凝自鎭州還，<span class="jiazhu">白再榮等旣逐契丹，馮道等乃得免而還。還，從宣翻，又如字。</span>己卯，以崧爲太子太傅，凝爲太子太保。</p>
<p class="em2 strong"><span class="yinwen">46</span>庚辰，帝發大梁。</p>
<p class="em2 strong"><span class="yinwen">47</span>晉昌節度使趙匡贊<span class="jiazhu">是年秋七月，趙匡贊自河中徙長安。</span>恐終不爲朝廷所容，冬，十月，遣使降蜀，請自終南山路出兵應援。<span class="jiazhu">終南山路，子午谷路也。</span></p>
<p class="em2 strong"><span class="yinwen">48</span>戊戌，帝至鄴都城下，舍於高行周營。<span class="jiazhu">人主親戎，不爲御營而舍於元帥之營，有入韓信壁奪軍之意。高行周心迹無他，故不發。</span>行周言於帝曰：<span class="yinhao">「城中食未盡，急攻，徒殺士卒，未易克也。<span class="jiazhu">易，以豉翻。</span>不若緩之，彼食盡自潰。」</span>帝然之。慕容彥超數因事陵轢行周，<span class="jiazhu">數，所角翻。轢，郎擊翻。</span>行周泣訴於執政，掬糞壤實其口，<span class="jiazhu">示受陵辱而不敢言也。</span>蘇逢吉、楊邠密以白帝。帝深知彥超之曲，猶命二臣和解之；又召彥超於帳中責之，<span class="jiazhu">不明底彥超之罪，牽於愛也。</span>且使詣行周謝。</p>
<p class="em2 strong">杜重威聲言車駕至卽降，帝遣給事中陳觀往諭指，重威復閉門拒之。<span class="jiazhu">復，扶又翻；下同。</span>城中食浸竭，將士多出降者。慕容彥超固請攻城，帝從之。丙午，親督諸將攻城，自寅至辰，士卒傷者萬餘人，死者千餘人，不克而止。彥超乃不敢復言。<span class="jiazhu">死傷者衆而城不克，則高行周持久以弊之之說爲是，慕容彥超之語遂塞。</span></p>
<p class="em2 strong">初，契丹留幽州兵千五百戍大梁，<span class="jiazhu">卽蕭翰所留也，見上五月。</span>帝入大梁，或告幽州兵將爲變，帝盡殺之於繁臺之下。<span class="jiazhu">繁臺在大梁。丁度曰：繁臺本師曠吹臺，梁孝王增築，曰繁臺。薛《史》曰：繁臺，卽梁王吹臺，其後有繁氏居其側，里人乃以姓呼之。</span>及圍鄴都，張璉將幽州兵二千助重威拒守，<span class="jiazhu">張璉入鄴都助重威事始上七月。</span>帝屢遣人招諭，許以不死；璉曰：<span class="yinhao">「繁臺之卒，何罪而戮？今守此，以死爲期耳。」</span>由是城久不下。十一月，丙辰，內殿直韓訓獻攻城之具，帝曰：<span class="yinhao">「城之所恃者，衆心耳。衆心苟離，城無所保，用此何爲！」</span><span class="jiazhu">始用高行周之言。</span></p>
<p class="em2 strong">杜重威之叛，觀察判官金鄕王敏屢泣諫，不聽。<span class="jiazhu">金鄕縣，唐初屬濟州，後屬兗州。《九域志》：屬濟州，在州東南九十里。</span>及食竭力盡，甲戌，遣敏奉表出降。乙亥，重威子弘璉來見；<span class="jiazhu">見，賢遍翻；下同。</span>丙子，妻石氏來見，石氏，卽晉之宋國長公主也。<span class="jiazhu">長，知兩翻。</span>帝復遣入城。丁丑，重威開門出降，城中餒死者什七八，存者皆尩瘠無人狀。<span class="jiazhu">尩，烏黃翻。瘠，秦昔翻。</span>張璉先邀朝廷信誓，詔許以歸鄕里，及出降，殺璉等將校數十人；縱其士卒北歸，將出境，大掠而去。<span class="jiazhu">幽州兵將出魏州之境，去漢兵旣遠，心無顧憚，遂大掠，逞其忿而去。將，卽亮翻。校，戶敎翻。</span></p>
<p class="em2 strong">郭威請殺重威牙將百餘人，幷重威家貲籍之以賞戰士，從之。以重威爲太傅兼中書令、楚國公。重威每出入，路人往往擲瓦礫詬之。<span class="jiazhu">以其歷藩鎭則貪黷無厭，爲將則賣國殄民也。爲殺杜重威，市人噉其肉張本。詬，苦候翻，又許候翻。</span></p>
<p class="margin2">臣光曰：漢高祖殺幽州無辜千五百人，非仁也；誘張璉而誅之，非信也；杜重威罪大而赦之，非刑也。仁以合衆，信以行令，刑以懲奸；失此三者，何以守國！其祚運之不延也，宜哉！</p>
<p class="em2 strong"><span class="yinwen">49</span>高行周以慕容彥超在澶州，固辭鄴都；<span class="jiazhu">澶、魏相去百五十里。行周、彥超旣交惡，接境而處，必不相安，故力辭。</span>己卯，以忠武節度使史弘肇領歸德節度使，兼侍衞馬步都指揮使，義成節度使劉信領忠武節度使兼侍衞馬步副都指揮使，徙彥超爲天平節度使，並加同平章事。</p>
<p class="em2 strong"><span class="yinwen">50</span>吳越王弘倧大閱水軍，賞賜倍於舊；胡進思固諫，弘倧怒，投筆水中，曰：<span class="yinhao">「吾之財與士卒共之，奚多少之限邪！」</span><span class="jiazhu">爲胡進思廢弘倧張本。</span></p>
<p class="em2 strong"><span class="yinwen">51</span>十二月，丙戌，帝發鄴都。<span class="jiazhu">發自鄴都而歸大梁。</span></p>
<p class="em2 strong"><span class="yinwen">52</span>蜀主遣雄武都押牙吳崇惲，<span class="jiazhu">雄武都押牙，秦州都押牙也。惲，於粉翻。</span>以樞密使王處回書招鳳翔節度使侯益。<span class="jiazhu">處，昌呂翻。</span>庚寅，以山南西道節度使兼中書令張虔釗爲北面行營招討安撫使，雄武節度使何重建副之，<span class="jiazhu">張虔釗以潞王之亂，攻鳳翔而敗，降蜀。何重建以契丹入中國降蜀，故蜀主用之以經略岐、雍。重，直龍翻。</span>宣徽使韓保貞爲都虞候，共將兵五萬，虔釗出散關，重建出隴州，以擊鳳翔；<span class="jiazhu">旣遣使招侯益，又隨之以兵臨脅之。</span>奉鑾肅衞都虞候李廷珪將兵二萬出子午谷，以援長安。<span class="jiazhu">從趙匡贊之請也。</span>諸軍發成都，旌旗數十里。</p>
<p class="em2 strong"><span class="yinwen">53</span>辛卯，皇子開封尹承訓卒。承訓孝友忠厚，達於從政，人皆惜之。<span class="jiazhu">史言承訓死而漢祚蹙。</span></p>
<p class="em2 strong"><span class="yinwen">54</span>癸巳，帝至大梁。</p>
<p class="em2 strong"><span class="yinwen">55</span>威武節度使李孺贇與吳越戍將鮑脩讓不協，謀襲殺脩讓，復以福州降唐；脩讓覺之，引兵攻府第，<span class="jiazhu">復，扶又翻。府第，福州府署也。</span>是日，殺孺贇，夷其族。<span class="jiazhu">李仁達據福州事始見二百八十五卷晉齊王開運二年。史言狂狡反覆者終死於人手。</span></p>
<p class="em2 strong"><span class="yinwen">56</span>乙未，追立皇子承訓爲魏王。</p>
<p class="em2 strong"><span class="yinwen">57</span>侯益請降於蜀，使吳崇惲持兵籍、糧帳西還，<span class="jiazhu">還，從宣翻，又如字。</span>與趙匡贊同上表請出兵平定關中。</p>
<p class="em2 strong"><span class="yinwen">58</span>己酉，鮑脩讓傳李孺贇首至錢塘，吳越王弘倧以丞相山陰吳程知威武節度事。</p>
<p class="em2 strong"><span class="yinwen">59</span>吳越王弘倧，性剛嚴，憤忠獻王弘佐時容養諸將，政非己出，<span class="jiazhu">按歐《史》：吳越王錢鏐以徐綰之亂，使子元瓘質於宣州，以胡進思、戴惲等自隨。元瓘嗣立，用進思爲大將。元瓘卒而弘佐立，進思以舊將自待，甚見尊禮。及倧立，頗卑侮之，進思不能平。</span>及襲位，誅杭、越侮法吏三人。<span class="jiazhu"><span class="yinhao">「侮」</span>，當作<span class="yinhao">「舞」</span>。</span></p>
<p class="em2 strong">內牙統軍使胡進思恃迎立功，干預政事；弘倧惡之，<span class="jiazhu">惡，烏路翻。</span>欲授以一州，<span class="jiazhu">欲奪其兵權而遠之。</span>進思不可。進思有所謀議，弘倧數面折之。進思還家，設忠獻王位，被髮慟哭。<span class="jiazhu">數，所角翻。折，之舌翻。被，皮義翻。</span>民有殺牛者，吏按之，引人所市肉近千斤。<span class="jiazhu">近，其靳翻。</span>弘倧問進思：<span class="yinhao">「牛大者肉幾何？」</span>對曰：<span class="yinhao">「不過三百斤。」</span>弘倧曰：<span class="yinhao">「然則吏妄也。」</span>命按其罪。進思拜賀其明。弘倧曰：<span class="yinhao">「公何能知其詳？」</span>進思踧踖對曰：<span class="jiazhu">踧，子六翻。踖，子昔翻。</span><span class="yinhao">「臣昔未從軍，亦嘗從事於此。」</span>進思以弘倧爲知其素業，故辱之，益恨怒。<span class="jiazhu">此褚遂良所以戒唐太宗窮張玄素也。</span>進思建議遣李孺贇歸福州，<span class="jiazhu">見上七月。</span>及孺贇叛，<span class="jiazhu">謂復欲降唐也。</span>弘倧責之，進思愈不自安。</p>
<p class="em2 strong">弘倧與內牙指揮使何承訓謀逐進思，又謀於內都監使水丘昭券，<span class="jiazhu">按薛《史》：吳越王鏐，母水丘氏，昭券蓋外戚也。</span>昭券以爲進思黨盛難制，不如容之，弘倧猶豫未決。承訓恐事洩，反以謀告進思。<span class="jiazhu">古人有言，<span class="yinhao">「需者事之賊。」</span>弘倧猶豫不決，故何承訓懼而生心。洩，息列翻。</span></p>
<p class="em2 strong">庚戌晦，弘倧夜宴將吏，進思疑其圖己，與其黨謀作亂，帥親兵百人<span class="jiazhu">帥，讀曰率；下同。</span>戎服執兵入見於天策堂，曰：<span class="yinhao">「老奴無罪，王何故圖之？」</span>弘倧叱之不退，左右持兵者皆憤怒。弘倧猝愕不暇發言，<span class="jiazhu">乘左右之憤怒而用之，以順討逆，何畏乎胡進思！是以人貴於有膽決。</span>趨入義和院。進思鎖其門，矯稱王命，告中外云：<span class="yinhao">「猝得風疾，傳位於同參相府事弘俶。」</span>進思因帥諸將迎弘俶于私第，且召丞相元德昭。德昭至，立於簾外不拜，曰：<span class="yinhao">「俟見新君。」</span>進思亟出褰簾，<span class="jiazhu">褰，起虔翻。</span>德昭乃拜。</p>
<p class="em2 strong">進思稱弘倧之命，承制授弘俶鎭海、鎭東節度使兼侍中。弘俶曰：<span class="yinhao">「能全吾兄，乃敢承命。不然，當避賢路。」</span>進思許之。弘俶始視事。</p>
<p class="em2 strong">進思殺水丘昭券及進侍鹿光鉉。<span class="jiazhu">進侍，吳越所置官在王左右者也。</span>光鉉，弘倧之舅也。進思之妻曰：<span class="yinhao">「他人猶可殺；昭券，君子也，柰何害之！」</span><span class="jiazhu">史言婦人智識有過於丈夫者。</span></p>
<p class="em2 strong"><span class="yinwen">60</span>是歲，唐主以羽林大將軍王延政爲安化節度使鄱陽王，鎭饒州。<span class="jiazhu">唐蓋置安化軍於饒州。王延政降唐見二百八十四卷晉齊王開運二年，南唐之保大三年也。</span></p>
<p class="strong"><span class="section" id="title-4"><span data-head-description="" data-head-level="h4" data-head-title="乾祐元年">乾祐元年</span></span><span class="biaozhusup" data-rel="（戊申、西元九四八年）"></span></p>
<p class="em2 strong"><span class="yinwen">1</span>春，正月，乙卯，大赦，改元。</p>
<p class="em2 strong"><span class="yinwen">2</span>帝以趙匡贊、侯益與蜀兵共爲寇，患之。會回鶻入貢，訴稱爲党項所阻，<span class="jiazhu">自唐長興以來，西路党項部族劫掠使臣及外域進奉，唐雖遣兵討之，莫能遏止。党，底朗翻。</span>乞兵應接。詔左衞大將軍王景崇、將軍齊藏珍將禁軍數千赴之，因使之經略關西。<span class="jiazhu">因應接回鶻使者之名以出師，實則經略關右。</span></p>
<p class="em2 strong">晉昌節度判官李恕，久在趙延壽幕下，延壽使之佐匡贊。匡贊將入蜀，恕諫曰：<span class="yinhao">「燕王入朝，<span class="jiaozhusup">章：十二行本「朝」作「胡」；乙十一行本同；孔本同。</span>豈所願哉！<span class="jiazhu">言趙延壽受囚鎖於契丹而入北。</span>今漢家新得天下，方務招懷，若謝罪歸朝，必保富貴。入蜀非全計也，『蹄涔不容尺鯉』，<span class="jiazhu">劉曜之言。涔，耡針翻。蹄涔，謂牛馬所踐之跡，因而渟水處也，非盈尺之鯉所可容身；以喻蜀小國，勢不能容趙匡贊。</span>公必悔之。」</span>匡贊乃遣恕奉表請入朝。景崇等未行而恕至，帝問恕：<span class="yinhao">「匡贊何爲附蜀？」</span>對曰：<span class="yinhao">「匡贊自以身受虜官，<span class="jiazhu">謂先受契丹主耶律德光之命鎭河中府。</span>父在虜庭，<span class="jiazhu">父，謂趙延壽。</span>恐陛下未之察，故附蜀求苟免耳。臣以爲國家必應存撫，故遣臣來祈哀。」</span>帝曰：<span class="yinhao">「匡贊父子，本吾人也，不幸陷虜。今延壽方墜檻穽，<span class="jiazhu">趙延壽爲契丹所鎖，事見去年五月。</span>吾何忍更害匡贊乎！」</span>卽聽其入朝。侯益亦請赴二月四日聖壽節上壽。<span class="jiazhu">《五代會要》：帝生於唐乾寧二年二月四日。</span>景崇等將行，帝召入臥內，敕之曰：<span class="yinhao">「匡贊、益之心，皆未可知。汝至彼，彼已入朝，則勿問；若尙遷延顧望，當以便宜從事。」</span></p>
<p class="em2 strong"><span class="yinwen">3</span>己未，帝更名暠。<span class="jiazhu">更，工衡翻。暠，古老翻。</span></p>
<p class="em2 strong"><span class="yinwen">4</span>以前威勝節度使馮道爲太師。</p>
<p class="em2 strong"><span class="yinwen">5</span>壬戌，吳越王弘俶遷故王弘倧於衣錦軍私第，<span class="jiazhu">遷於臨安私第也。</span>遣匡武都頭薛溫將親兵衞之。潛戒之曰：<span class="yinhao">「若有非常處分，皆非吾意，當以死拒之。」</span><span class="jiazhu">處，昌呂翻。分，扶問翻。弘俶知胡進思必謀殺弘倧，故密約敕薛溫使知所備。爲進思害弘倧而不克張本。</span></p>
<p class="em2 strong"><span class="yinwen">6</span>帝自魏王承訓卒，悲痛過甚。甲子，始不豫。</p>
<p class="em2 strong"><span class="yinwen">7</span>趙匡贊不俟李恕返命，已離長安，丙子，入見。<span class="jiazhu">離，力智翻。見，賢遍翻。</span></p>
<p class="em2 strong">王景崇等至長安，聞蜀兵已入秦川，<span class="jiazhu">自大散關以北達于岐、雍，夾渭川南北岸，沃野千里，謂之秦川。</span>以兵少，發本道及趙匡贊牙兵千餘人同拒之。<span class="jiazhu">本道，謂晉昌一道。</span>景崇恐匡贊牙兵亡逸，欲文其面，微露風旨；軍校趙思綰，首請自文其面以帥下，<span class="jiazhu">文其面以軍號，則亡逸無所至。校，戶敎翻。帥，讀曰率。</span>景崇悅。齊藏珍竊言曰：<span class="yinhao">「思綰凶暴難制，不如殺之。」</span>景崇不聽。思綰，魏州人也。<span class="jiazhu">爲趙思綰據長安反張本。</span></p>
<p class="em2 strong">蜀李廷珪將至長安，聞趙匡贊已入朝，欲引歸，王景崇邀之，敗廷珪於子午谷。<span class="jiazhu">敗，補邁翻；下追敗同。</span>張虔釗至寶雞，諸將議不協，按兵未進；侯益聞廷珪西還，因閉壁拒蜀兵，虔釗勢孤，引兵夜遁。景崇帥鳳翔、隴、邠、涇、鄜、坊之兵追敗蜀兵於散關，俘將卒四百人。<span class="jiazhu">李廷珪、張虔釗二軍，皆蜀主去年十二月所遣。帥，讀曰率。鄜，音夫。敗，補邁翻。</span></p>
<p class="em2 strong"><span class="yinwen">8</span>丁丑，帝大漸。楊邠忌侍衞馬軍都指揮使、忠武節度使劉信，立遣之鎭。<span class="jiazhu">劉信以從弟之親典侍衞，故楊邠忌之，遣就鎭許州。</span>信不得奉辭，雨泣而去。<span class="jiazhu">涕泣如雨，謂之雨泣。</span></p>
<p class="em2 strong">帝召蘇逢吉、楊邠、史弘肇、郭威入受顧命，曰：<span class="yinhao">「余氣息微，不能多言。承祐幼弱，後事託在卿輩。」</span>又曰：<span class="yinhao">「善防重威。」</span><span class="jiazhu">諭以誅杜重威也。</span>是日，殂于萬歲殿，<span class="jiazhu">年五十四。薛《史》：梁受禪，以大梁萬歲堂爲萬歲殿。</span>逢吉等祕不發喪。</p>
<p class="em2 strong">庚辰，下詔，稱：<span class="yinhao">「重威父子，因朕小疾，謗議搖衆，幷其子弘璋、弘璉、弘璨皆斬之。晉公主及內外親族，一切不問。」</span><span class="jiazhu">晉公主，石氏，杜重威之妻。</span>磔重威尸於市，<span class="jiazhu">磔，陟格翻。</span>市人爭啖其肉，<span class="jiazhu">啖，徒濫翻。怨杜重威賣國，引虜入汴，而都人被其毒也。</span>吏不能禁，斯須而盡。</p>
<p class="em2 strong">二月，辛巳朔，立皇子左衞大將軍、大內都點檢承祐爲周王，同平章事。有頃，發喪，宣遺制，令周王卽皇帝位。時年十八。</p>
<p class="em2 strong"><span class="yinwen">9</span>蜀韓保貞、龐福誠引兵自隴州還，<span class="jiazhu">韓保貞亦蜀主去年十二月所遣。還，從宣翻，又如字。</span>要何重建俱西。是日，保貞等至秦州，分兵守諸門及衢路，重建遂入于蜀。<span class="jiazhu">要，一遙翻。天福十二年，何重建附蜀，至是蜀兵劫與俱西。</span></p>
<p class="em2 strong"><span class="yinwen">10</span>丁亥，尊皇后曰皇太后。</p>
<p class="em2 strong"><span class="yinwen">11</span>朝廷知成德留後白再榮非將帥才，庚寅，以前建雄留後劉在明代之。</p>
<p class="em2 strong"><span class="yinwen">12</span>癸巳，大赦。<span class="jiazhu">卽位十三日而肆赦。</span></p>
<p class="em2 strong"><span class="yinwen">13</span>吳越內牙指揮使何承訓復請誅胡進思及其黨。<span class="jiazhu">復，扶又翻。</span>吳越王弘俶惡其反覆，且懼召禍，乙未，執承訓，斬之。<span class="jiazhu">惡，烏路翻。何承訓泄弘倧之謀以陷君於幽廢，而又請弘俶誅胡進思，誰敢復與之謀乎！</span></p>
<p class="em2 strong">進思屢請殺廢王弘倧以絕後患，弘俶不許。進思詐以王命密令薛溫害之，溫曰：<span class="yinhao">「僕受命之日，不聞此言，不敢妄發。」</span>進思乃夜遣其黨方安二人踰垣而入，弘倧闔戶拒之，大呼求救；<span class="jiazhu">呼，火故翻。</span>溫聞之，率衆而入，斃安等于庭中。入告弘俶，<span class="jiazhu">自臨安入錢唐告其事。</span>弘俶大驚，曰：<span class="yinhao">「全吾兄，汝之力也。」</span></p>
<p class="em2 strong">弘俶畏忌進思，曲意下之。<span class="jiazhu">下，戶嫁翻。</span>進思亦內憂懼，未幾，疽發背卒。<span class="jiazhu">幾，居豈翻。</span>弘倧由是獲全。</p>
<p class="em2 strong"><span class="yinwen">14</span>詔以王景崇兼鳳翔巡檢使。景崇引兵至鳳翔，侯益尙未行，景崇以禁兵分守諸門。或勸景崇殺益，景崇以受先朝密旨，<span class="jiazhu">密旨，謂高祖臥內便宜從事之命也，見上。朝，直遙翻；下同。</span>嗣主未之知，或疑於專殺，猶豫未決。益聞之，不告景崇而去，景崇悔，自詬。<span class="jiazhu">詬，古候翻，又許候翻。</span>戊戌，益入朝，隱帝問：<span class="yinhao">「何故召蜀軍？」</span>對曰：<span class="yinhao">「臣欲誘致而殺之。」</span>帝哂之。<span class="jiazhu">誘，音酉。哂，矢忍翻。笑不壞顏爲哂。</span></p>
<p class="em2 strong"><span class="yinwen">15</span>蜀張虔釗自恨無功，癸卯，至興州，慙忿而卒。<span class="jiazhu">自散關還至興州也。張虔釗蓋不知可否，不度利鈍，而急於求功之人，觀其攻王都於定州，攻潞王於鳳翔，皆急於求勝而敗可知已。恚，於避翻。</span></p>
<p class="em2 strong"><span class="yinwen">16</span>侍衞馬步都指揮使、同平章事史弘肇遭母喪，不數日，復出朝參。<span class="jiazhu">復，扶又翻。居喪而經營起復，已得罪於名敎；未起復而自出朝參，雖史弘肇武人無識，亦可見朝章之紊。朝，直遙翻。</span></p> 



</div></body></html>