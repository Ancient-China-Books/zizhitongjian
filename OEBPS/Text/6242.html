<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第九十八・晉紀二十・孝宗穆皇帝上之下</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="晉紀二十">晉紀二十</span></span></h1>
<p><span class="jiazhu">起閼逢涒灘<span class="biaozhusup" data-rel="">（甲申）</span>，盡強圉大淵獻<span class="biaozhusup" data-rel="">（丁亥）</span>，凡四年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="孝宗穆皇帝上之下">孝宗穆皇帝上之下</span></span></h5>
<div class="yeartoc" id="year_toc_348"><p class="strong"><span class="section" id="title-3"><span data-head-description="孝宗穆皇帝上之下" data-head-level="h4" data-head-title="永和四年">永和四年</span></span><span class="biaozhusup" data-rel="">（戊申、三四八年）</span></p></div>
<p class="em2 strong"><span class="yinwen">1</span>夏，四月，林邑寇九眞，<span class="jiazhu">旣再破日南，故進寇九眞。九眞郡，唐愛州。</span>殺士民什八九。</p>
<p class="em2 strong"><span class="yinwen">2</span>趙秦公韜有寵於趙王虎，欲立之，以太子宣長，<span class="jiazhu">長，知兩翻。</span>猶豫未決。宣嘗忤旨，<span class="jiazhu">忤，五故翻。</span>虎怒曰：<span class="yinhao">「悔不立韜也！」</span>韜由是益驕，造堂於太尉府，號曰宣光殿，梁長九丈。<span class="jiazhu">長，直亮翻。</span>宣見之，大怒，斬匠，截梁而去；<span class="jiazhu">以犯其名也。</span>韜怒，增之至十丈。宣聞之，謂所幸楊杯、<span class="jiaozhusup">【章：十二行本「杯」作「柸」；下同；乙十一行本同；孔本同。】</span>牟成、趙生曰：<span class="yinhao">「凶豎傲愎<span class="jiaozhusup">【郭立暄：元刻初印本、早印乙本『愎』下空一格，當是誤刻後挖去。陳本删去空格，吳本改□爲『乃』。胡本從吳，標點本同胡本作『乃』（第七册三〇八一頁）。】</span>敢爾！<span class="jiazhu">愎，弼力翻。</span>汝能殺之，吾入西宮，<span class="jiazhu">虎居西宮。</span>當盡以韜之國邑分封汝等。韜死，主上必臨喪，吾因行大事，蔑不濟矣。」</span><span class="jiazhu">《左傳》：潘崇謂楚商臣曰：<span class="yinhao">「能行大事乎？」</span>杜預《註》曰：大事，謂弒君。</span>杯等許諾。</p>
<p class="em2 strong">秋，八月，韜夜與僚屬宴於東明觀，<span class="jiazhu">《水經註》：石氏立東明觀於鄴東城上。</span>因宿於佛精舍。<span class="jiazhu">佛精舍，佛寺也。僧徒專精修行之地，故謂之精舍。《事物紀原》曰：漢明帝於東都門外立精舍，以處攝摩騰、竺法蘭。</span>宣使楊杯等緣獼猴梯而入，<span class="jiazhu">梯小而長，人如獼猴攀緣而上，故曰獼猴梯。</span>殺韜，置其刀箭而去。旦日，宣奏之，虎哀驚氣絕，久之方蘇。將出臨其喪，司空李農諫曰：<span class="yinhao">「害秦公者未知何人，賊在京師，鑾輿不宜輕出。」</span>虎乃止，嚴兵發哀於太武殿。宣往臨韜喪，不哭，直言<span class="yinhao">「呵呵」</span>，<span class="jiazhu">呵，虎何翻。呵呵，笑聲。</span>使舉衾觀尸，大笑而去。<span class="jiazhu">大被曰衾。</span>收大將軍記室參軍鄭靖、尹武等，將委之以罪。</p>
<p class="em2 strong">虎疑宣殺韜，欲召之，恐其不入，乃詐言其母杜后哀過危惙；<span class="jiazhu">惙，陟劣翻；《類篇》丑例翻，困劣也；言其氣息惙然，僅相屬也。</span>宣不謂見疑，入朝中宮，因留之。<span class="jiazhu">朝，直遙翻。</span>建興人史科知其謀，告之；<span class="jiazhu">《魏土地記》曰：建興郡治陽阿縣；陽阿縣，漢屬上黨郡。魏收《志》曰：慕容永分上黨置建興郡。則其地非石趙所置建興郡也。《水經註》曰：田融言趙立建興郡於廣州城內，斯其是矣。</span>虎使收楊杯、牟成，皆亡去；獲趙生，詰之，具服。<span class="jiazhu">詰，去吉翻。</span>虎悲怒彌甚，囚宣於席庫，<span class="jiazhu">席庫，藏席之所。</span>以鐵環穿其頷而鏁之，取殺韜刀箭舐其血，哀號震動宮殿。<span class="jiazhu">鏁，蘇果翻。舐，直氏翻。號，戶高翻。</span>佛圖澄曰：<span class="yinhao">「宣、韜皆陛下之子，今爲韜殺宣，是重禍也。<span class="jiazhu">爲，于僞翻。</span>陛下若加慈恕，福祚猶長；若必誅之，宣當爲彗星下掃鄴宮。」</span><span class="jiazhu">彗，祥歲翻，又旋芮翻，又徐醉翻。</span>虎不從。積柴於鄴北，樹標其上，標末置鹿盧，穿之以繩，<span class="jiazhu">鹿盧卽樚轤。</span>倚梯柴積，送宣其下，使韜所幸宦者郝稚、劉霸拔其髮，抽其舌，牽之登梯；郝稚以繩貫其頷，鹿盧絞上。<span class="jiazhu">上，時掌翻。</span>劉霸斷其手足，<span class="jiazhu">斷，丁管翻。</span>斫眼潰腸，如韜之傷。四面縱火，煙炎際天。<span class="jiazhu">炎，讀曰燄。</span>虎從昭儀已下數千人登中臺以觀之。<span class="jiazhu">中臺者，三臺之中臺，卽銅爵臺也。</span>火滅，取灰分置諸門交道中。<span class="jiazhu">交道，午道也；一縱一橫爲午道。</span>殺其妻子九人。宣少子纔數歲，<span class="jiazhu">少，詩照翻。</span>虎素愛之，抱之而泣，欲赦之，其大臣不聽，就抱中取而殺之；兒挽虎衣大叫，至於絕帶，虎因此發病。又廢其后爲庶人。誅其四率已下三百人，宦者五十人，皆車裂節解，棄之漳水。<span class="jiazhu">東宮有左、右、前、後四率。率，所律翻。支解者，解其四支；節解者，凡骨節節節解之也。</span>洿其東宮以養猪牛。<span class="jiazhu">洿，汪乎翻。</span>東宮衞士十餘萬人皆謫戍涼州。<span class="jiazhu">趙未得涼州，置涼州於金城，謫使戍涼州之邊也。爲下高力叛張本。</span>先是<span class="jiaozhusup">【章：十二行本「是」下有「散騎常侍」四字；乙十一行本同；退齋校同；張校同，云無註本亦脫。】</span>趙攬言於虎曰：<span class="yinhao">「宮中將有變，宜備之。」</span>及宣殺韜，虎疑其知而不告，亦誅之。<span class="jiazhu">史言趙攬談天於猜暴之朝以自禍。先，悉薦翻。</span></p>
<p class="em2 strong"><span class="yinwen">3</span>朝廷論平蜀之功，欲以豫章郡封桓溫。尙書左丞荀蕤曰：<span class="yinhao">「溫若復平河、洛，<span class="jiazhu">復，扶又翻。</span>將何以賞之？」</span>乃加溫征西大將軍、開府儀同三司，封臨賀郡公；加譙王無忌前將軍；袁喬龍驤將軍，封湘西伯。<span class="jiazhu">驤，思將翻。</span>蕤，崧之子也。<span class="jiazhu">荀崧，荀藩之弟；永嘉之禍，相與建行臺於密；建興之初，又嘗鎭宛。</span></p>
<p class="em2 strong">溫旣滅蜀，威名大振，朝廷憚之。會稽王昱以揚州刺史殷浩有盛名，朝野推服，引爲心膂，與參綜朝權，欲以抗溫；由是與溫寖相疑貳。<span class="jiazhu">爲溫廢浩、脅制朝廷張本。朝，直遙翻。會，工外翻。</span></p>
<p class="em2 strong">浩以征北長史荀羨、前江州刺史王羲之，夙有令名，擢羨爲吳國內史，<span class="jiazhu">江左郡國，以吳爲甲。</span>羲之爲護軍將軍，以爲羽翼。羨，蕤之弟；羲之，導之從子也。<span class="jiazhu">從，才用翻。</span>羲之以爲內外協和，然後國家可安，勸浩<span class="jiaozhusup">【章：十二行本「浩」下有「及羨」二字；乙十一行本同；張校同，云無註本亦脫。】</span>不宜與溫搆隙；浩不從。</p>
<p class="em2 strong"><span class="yinwen">4</span>燕王皝有疾，召世子儁屬之曰：<span class="jiazhu">屬，之欲翻。</span><span class="yinhao">「今中原未平，方資賢傑以經世務。恪智勇兼濟，才堪任重，汝其委之，以成吾志！」</span>又曰：<span class="yinhao">「陽士秋士行高潔，忠幹貞固，<span class="jiazhu">陽騖，字士秋。行，下孟翻。</span>可託大事，汝善待之！」</span>九月，丙申，薨。<span class="jiazhu">年五十二。</span></p>
<p class="em2 strong"><span class="yinwen">5</span>趙王虎議立太子；太尉張舉曰：<span class="yinhao">「燕公斌有武略，<span class="jiazhu">斌，音彬。</span>彭城公遵有文德，惟陛下所擇。」</span>虎曰：<span class="yinhao">「卿言正起吾意。」</span>戎昭將軍張豺曰：<span class="jiazhu">《載記》曰：虎置左右戎昭、曜武將軍，位在左右衞上。</span><span class="yinhao">「燕公母賤，又嘗有過；<span class="jiazhu">謂欲殺張賀度也，事見九十六卷成帝咸康六年。</span>彭城公母前以太子事廢，<span class="jiazhu">遵與邃同母。鄭氏廢見九十五卷成帝咸和四年。</span>今立之，臣恐不能微恨，陛下宜審思之！」</span>初，虎之拔上邽也，<span class="jiazhu">見九十四卷成帝咸和四年。</span>張豺獲前趙主曜幼女安定公主，有殊色，納於虎，虎嬖之，<span class="jiazhu">嬖，卑義翻，又博計翻。</span>生齊公世。豺以虎老病，欲立世爲嗣，冀劉氏爲太后，己得輔政，乃說虎曰：<span class="yinhao">「陛下再立太子，其母皆出於倡賤，<span class="jiazhu">說，輸芮翻。倡，音昌。</span>故禍亂相尋；今宜擇母貴子孝者立之。」</span>虎曰：<span class="yinhao">「卿勿言，吾知太子處矣。」</span>虎再與羣臣議於東堂，虎曰：<span class="yinhao">「吾欲以純灰三斛自滌其腸，何爲專生惡子，年踰二十輒欲殺父！今世方十歲，比其二十，吾已老疾。」</span><span class="jiazhu">比，必寐翻。</span>乃與張舉、李農定議，令公卿上書請立世爲太子。大司農曹莫不肯署名，虎使張豺問其故，莫頓首曰：<span class="yinhao">「天下重器，不宜立少，<span class="jiazhu">少，詩照翻。</span>故不敢署。」</span>虎曰：<span class="yinhao">「莫，忠臣也，然未達朕意；張舉、李農知朕意矣，可令諭之。」</span>遂立世爲太子，以劉昭儀爲后。<span class="jiazhu">虎父子相殘，廢長立少，天將假手於冉閔以夷其種類也。</span></p>
<p class="em2 strong"><span class="yinwen">6</span>冬，十一月，甲辰，葬燕文明王；<span class="jiazhu">皝諡曰文明。</span>世子儁卽位，<span class="jiazhu">儁，字宣英，皝之第二子。</span>赦境內；遣使詣建康告喪。<span class="jiazhu">使，疏吏翻。</span>以弟交爲左賢王，左長史陽騖爲郎中令。</p>
<p class="em2 strong"><span class="yinwen">7</span>十二月，以左光祿大夫、領司徒、錄尙書事蔡謨爲侍中、司徒。謨上疏固讓，謂所親曰：<span class="yinhao">「我若爲司徒，將爲後代所哂，<span class="jiazhu">哂，式忍翻。</span>義不敢拜也。」</span></p>
<div class="yeartoc" id="year_toc_349"><p class="strong"><span class="section" id="title-4"><span data-head-description="孝宗穆皇帝上之下" data-head-level="h4" data-head-title="永和五年">五年</span></span><span class="biaozhusup" data-rel="">（己酉、三四九年）</span></p></div>
<p class="em2 strong"><span class="yinwen">1</span>春，正月，辛未朔，大赦。</p>
<p class="em2 strong"><span class="yinwen">2</span>趙王虎卽皇帝位，<span class="jiazhu">虎以成帝咸康三年卽天王位，今卽皇帝位。</span>大赦，改元太寧；諸子皆進爵爲王。</p>
<p class="em2 strong">故東宮高力等萬餘人謫戍涼州，<span class="jiazhu">石宣簡多力之士以衞東宮，號曰高力，署督將以領之。</span>行達雍城，<span class="jiazhu">扶風雍縣城也。雍，於用翻；下同。</span>旣不在赦例，又敕雍州刺史張茂送之，茂皆奪其馬，使之步推鹿車，致糧戍所。<span class="jiazhu">推，吐雷翻。《風俗通》曰：鹿車窄小，裁容一鹿。</span>高力督定陽梁犢<span class="jiazhu">定陽縣，漢屬上郡，晉省。後魏太安中置定陽郡；唐爲延州臨眞縣。</span>因衆心之怨，謀作亂東歸，衆聞之，皆踊抃大呼。<span class="jiazhu">踊，跳躍也。抃，拊手也。呼，火故翻。</span>犢乃自稱晉征東大將軍，帥衆攻拔下辨；<span class="jiazhu">辨，步莧翻。</span>安西將軍劉寧自安定擊之，爲犢所敗。<span class="jiazhu">敗，補邁翻。</span>高力皆多力善射，一當十餘人，雖無兵甲，掠民斧，施一丈柯，攻戰若神，<span class="jiazhu">柯，斧柄也。</span>所向崩潰；戍卒皆隨之，攻陷郡縣，殺長吏、二千石，<span class="jiazhu">長，知兩翻。</span>長驅而東，比至長安，<span class="jiazhu">比，必寐翻。</span>衆已十萬。樂平王苞盡銳拒之，一戰而敗。犢遂東出潼關，進趣洛陽。<span class="jiazhu">趣，七喻翻。</span>趙主虎以李農爲大都督、行大將軍事，統衞軍將軍張賀度等步騎十萬討之，戰于新安，<span class="jiazhu">新安縣，漢屬弘農郡，自晉以後屬河南郡。騎，奇寄翻；下同。</span>農等大敗；戰于洛陽，又敗，退壁成皋。</p>
<p class="em2 strong">犢遂東掠滎陽、陳留諸郡，<span class="jiazhu">武帝泰始二年，分河南置滎陽郡。</span>虎大懼，以燕王斌爲大都督，督中外諸軍事，統冠軍大將軍姚弋仲、車騎將軍蒲洪等討之。<span class="jiazhu">斌，音彬。冠，古玩翻。</span>弋仲將其衆八千餘人至鄴，<span class="jiazhu">自灄頭至鄴。將，卽亮翻。</span>求見虎。虎病，未之見，引入領軍省，<span class="jiazhu">領軍省，領軍將軍視事之所。</span>賜以己所御食。弋仲怒，不食，曰：<span class="yinhao">「主上召我來擊賊，當面見授方略，我豈爲食來邪！<span class="jiazhu">爲，于僞翻；下羌爲同。</span>且主上不見我，我何以知其存亡邪？」</span>虎力疾見之，弋仲讓虎曰：<span class="yinhao">「兒死，愁邪，何爲而病？兒幼時不擇善人敎之，使至於爲逆；旣爲逆而誅之，又何愁焉！且汝久病，所立兒幼，<span class="jiazhu">謂太子世也。</span>汝若不愈，天下必亂，當先憂此，勿憂賊也！犢等窮困思歸，相聚爲盜，所過殘暴，何所能至！老羌爲汝一舉了之！」</span><span class="jiazhu">了，決也。</span>弋仲性狷直，人無貴賤皆汝之，虎亦不之責。<span class="jiazhu">狷，吉掾翻。以石虎之猜暴而能容姚弋仲之狷直者，以其當理而切於事情也；苟徒狷直而不切當，殆難以免矣。</span>於坐授使持節、征<span class="jiaozhusup">【章：十二行本「征」上有「侍中」二字；乙十一行本同；退齋校同。】</span>西大將軍，賜以鎧馬。<span class="jiazhu">坐，徂臥翻。使，疏吏翻。鎧，可亥翻。</span>弋仲曰：<span class="yinhao">「汝看老羌堪破賊否？」</span>乃被鎧跨馬于庭中，<span class="jiazhu">被，皮義翻。</span>因策馬南馳，不辭而出。遂與斌等擊犢於滎陽，大破之，斬犢首而還，討其餘黨，盡滅之。虎命弋仲劍履上殿，入朝不趨，<span class="jiazhu">上，時掌翻。</span>進封西平郡公；蒲洪爲車<span class="jiaozhusup">【章：十二行本「車」上有「侍中」二字；乙十一行本同；退齋校同。】</span>騎大將軍、開府儀同三司、都督雍·秦州諸軍事、雍州刺史，<span class="jiazhu">雍，於用翻。</span>進封略陽郡公。</p>
<p class="em2 strong"><span class="yinwen">3</span>始平人馬勗聚兵，自稱將軍，<span class="jiazhu">杜佑曰：漢平陵，晉改爲始平，有馬嵬故城。</span>趙樂平王苞討滅之，誅三千餘家。</p>
<p class="em2 strong"><span class="yinwen">4</span>夏，四月，益州刺史周撫、龍驤將軍朱燾擊范賁，斬之，益州平。<span class="jiazhu">范賁亂始上卷三年。驤，始將翻。</span></p>
<p class="em2 strong"><span class="yinwen">5</span>詔遣謁者陳沈如燕，<span class="jiazhu">沈，持林翻。</span>拜慕容儁爲使持節、侍中、大都督、督河北諸軍事、幽·平二州牧、<span class="jiazhu">使，疏吏翻。《考異》曰：《儁載記》云，<span class="yinhao">「幽、冀、幷、平四州牧。」</span>今從《帝紀》。</span>大將軍、大單于、燕王。<span class="jiazhu">單，音蟬。</span></p>
<p class="em2 strong"><span class="yinwen">6</span>桓溫遣督護滕畯帥交、廣之兵擊林邑王文於盧容，<span class="jiazhu">畯，祖峻翻。盧容縣，自漢以來屬日南郡，有盧容浦，去郡二百里。帥，讀曰率。</span>爲文所敗，<span class="jiazhu">敗，補邁翻。</span>退屯九眞。</p>
<p class="em2 strong"><span class="yinwen">7</span>乙卯，趙王虎病甚，以彭城王遵爲大將軍，鎭關右；燕王斌爲丞相，錄尙書事；張豺爲鎭衞大將軍、領軍將軍、吏部尙書；<span class="jiazhu">劉聰置十六大將軍，鎭衞其一也。石虎置鎭衞將軍，在車騎將軍上；今以張豺爲鎭衞大將軍，崇其號也。領軍將軍則掌兵柄，吏部尙書則典選事，是文武二柄悉以付豺矣。</span>並受遺詔輔政。</p>
<p class="em2 strong">劉后惡斌輔政，恐不利於太子，與張豺謀去之。<span class="jiazhu">惡，烏路翻。去，羌呂翻。</span>斌時在襄國，遣使詐謂斌曰：<span class="yinhao">「主上疾已漸愈，王須獵者，可少停也。」</span>斌素好獵、嗜酒，<span class="jiazhu">少，詩沼翻。好，呼到翻。</span>遂留獵，且縱酒。劉氏與豺因矯詔稱斌無忠孝之心，免官歸第，使豺弟雄帥龍騰五百人守之。<span class="jiazhu">此石虎幽石宏之故智也，張豺踵而用之，非虎敎之邪！石斌亦庸人耳，君父疾篤，徵之受遺輔政，就使虎疾少愈，亦當夜衣而行；乃酣酒縱獵，其無智識如此！就使得權，諸弟亦將紾其臂而奪之。張舉謂有武略，妄矣！</span></p>
<p class="em2 strong">乙丑，遵自幽州至鄴，敕朝堂受拜，<span class="jiazhu">朝，直遙翻。</span>配禁兵三萬遣之，遵涕泣而去。是日，虎疾小瘳，問：<span class="yinhao">「遵至未？」</span>左右對曰：<span class="yinhao">「去已久矣。」</span>虎曰：<span class="yinhao">「恨不見之！」</span></p>
<p class="em2 strong">虎臨西閤，<span class="jiazhu">太武殿之西閤也。</span>龍騰中郎二百餘人列拜於前，虎問：<span class="yinhao">「何求？」</span>皆曰：<span class="yinhao">「聖體不安，宜令燕王入宿衞，典兵馬。」</span>或言：<span class="yinhao">「乞以爲皇太子。」</span>虎曰：<span class="yinhao">「燕王不在內邪？召以來！」</span>左右言：<span class="yinhao">「王酒病，不能入。」</span>虎曰：<span class="yinhao">「促持輦迎之，當付璽綬。」</span>亦竟無行者。<span class="jiazhu">左右皆爲劉后母子，故竟無行者。璽，斯氏翻。綬，音受。</span>尋惛眩而入。<span class="jiazhu">惛，迷忘也。眩，目視亂也。</span>張豺使張雄矯詔殺斌。<span class="jiazhu">殺斌欲以一衆心，豈知已有從臾石遵入立者。</span></p>
<p class="em2 strong">戊辰，劉氏復矯詔以豺爲太保、都督中外諸軍，錄尙書事，如霍光故事。<span class="jiazhu">復，扶又翻。</span>侍中徐統歎曰：<span class="yinhao">「亂將作矣，吾無爲預之。」</span>仰藥而死。</p>
<p class="em2 strong">己巳，虎卒，太子世卽位，尊劉氏爲皇太后。劉氏臨朝稱制，<span class="jiazhu">朝，直遙翻。</span>以張豺爲丞相；豺辭不受，請以彭城王遵、義陽王鑒爲左右丞相，以慰其心，劉氏從之。</p>
<p class="em2 strong">豺與太尉張舉謀誅司空李農，舉素與農善，密告之；農奔廣宗，帥乞活數萬家保上白，<span class="jiazhu">乞活，李惲、田徽之餘衆也，自永嘉以來，屯聚於上白。帥，讀曰率；下同。</span>劉氏使張舉統宿衞諸軍圍之。豺以張離爲鎭軍大將軍，監中外諸軍事，以爲己副。<span class="jiazhu">監，工銜翻。</span></p>
<p class="em2 strong">彭城王遵至河內，聞喪；姚弋仲、蒲洪、劉寧及征虜將軍石閔、武衞將軍王鸞等討梁犢還，遇遵於李城，<span class="jiazhu">《續漢志》，河內平睪縣有李城。《史記》，邯鄲李同卻秦兵，趙封其父李侯，卽此城。</span>共說遵曰：<span class="yinhao">「殿下長且賢，先帝亦有意以殿下爲嗣；<span class="jiazhu">謂虎欲從張舉之言也。說，輸芮翻。長，知兩翻。</span>正以末年惛惑，爲張豺所誤。今女主臨朝，姦臣用事，上白相持未下，京師宿衞空虛，殿下若聲張豺之罪，鼓行而討之，其誰不開門倒戈而迎殿下者！」</span>遵從之。</p>
<p class="em2 strong">遵<span class="jiaozhusup">【章：十二行本「遵」上有「五月」二字；乙十一行本同；退齋校同；張校同，云無註本亦脫。】</span>自李城舉兵，還趣鄴，<span class="jiazhu">趣，七喻翻。</span>洛州刺史劉國帥洛陽之衆往會之。檄至鄴，張豺大懼，馳召上白之軍。丙戌，遵軍于蕩陰，<span class="jiazhu">蕩，音湯。</span>戎卒九萬，石閔爲前鋒。<span class="jiaozhusup">【章：十二行本「鋒」下有「豺將出拒之」五字；乙十一行本同；張校同；退齋校同。】</span>耆舊、羯士皆曰：<span class="yinhao">「彭城王來奔喪，吾當出迎之，不能爲張豺守城也！」</span><span class="jiazhu">《方言》曰：耆，長也；《說文》曰：老也；《左傳註》曰：強也；《禮記音義》曰：至也，言至老境也。羯士，石氏之種類也。爲，于僞翻。</span>踰城而出，豺斬之，不能止。張離亦帥龍騰二千，斬關迎遵。劉氏懼，召張豺入，對之悲哭曰：<span class="yinhao">「先帝梓宮未殯，而禍難至此！<span class="jiazhu">難，乃旦翻。</span>今嗣子沖幼，託之將軍；將軍將若之何？欲加遵重位，能弭之乎？」</span>豺惶佈不知所出，<span class="jiazhu">怖，普布翻。</span>但云<span class="yinhao">「唯唯」</span>。<span class="jiazhu">唯，于癸翻。</span>乃下詔，以遵爲丞相，領大司馬、大都督、督中外諸軍，錄尙書事，加黃鉞、九錫。己丑，遵至安陽亭，<span class="jiazhu">安陽縣，屬魏郡。此蓋安陽縣都亭也。</span>張豺懼而出迎，遵命執之。庚寅，遵擐甲曜兵，入自鳳陽門，升太武前殿，擗踊盡哀，<span class="jiazhu">擐，音宦。擗，毗亦翻，拊心也。踊，跳也。</span>退如東閤。<span class="jiazhu">太武殿之東閤也。</span>斬張豺于平樂市，<span class="jiazhu">鄴都有平樂市。樂，音洛。</span>夷其三族。假劉氏令曰：<span class="yinhao">「嗣子幼沖，先帝私恩所授，皇業至重，非所克堪；其以遵嗣位。」</span>於是遵卽位，大赦，罷上白之圍。辛卯，封世爲譙王，<span class="jiazhu">《載記》曰：世凡立三十三日。</span>廢劉氏爲太妃；<span class="jiazhu">《考異》曰：《晉春秋》及《十六國春秋鈔》，皆云廢太后爲昭儀。今從《載記》。《十六國春秋》及《載記》，又云世立三十三日。按四月己巳至五月庚寅，凡二十二日。</span>尋皆殺之。</p>
<p class="em2 strong">李農來歸罪，使復其位。尊母鄭氏爲皇太后，<span class="jiazhu">鄭氏卽邃母。鄭后被廢見九十五卷成帝咸康三年。</span>立妃張氏爲皇后，故燕王斌子衍爲皇太子。以義陽王鑒爲侍中、太傅，沛王沖爲太保，樂平公<span class="jiaozhusup">【章：十二行本「公」作「王」；乙十一行本同；張校同，云無註本亦作「公」。】</span>苞爲大司馬，汝陰王琨爲大將軍，武興公閔爲都督中外諸軍事、輔國大將軍。<span class="jiazhu">爲石閔得兵柄以夷胡羯張本。</span></p>
<p class="em2 strong">甲午，鄴中暴風拔樹，震電，雨雹大如盂升。<span class="jiazhu">如盂及升也。雨，于具翻。</span>太武暉華殿災，及諸門觀閤蕩然無餘，乘輿服御，燒者太半，<span class="jiazhu">觀，古玩翻。乘，繩證翻。</span>金石皆盡，火月餘乃滅。</p>
<p class="em2 strong">時沛王沖鎭薊，<span class="jiazhu">沖蓋代遵鎭薊。薊，音計。</span>聞遵殺世自立，謂其僚佐曰：<span class="yinhao">「世受先帝之命，遵輒廢而殺之，罪莫大焉！其敕內外戒嚴，孤將親討之。」</span>於是留寧北將軍沭堅戍幽州，<span class="jiazhu">沭，食律翻，姓也。</span>帥衆五萬自薊南下，傳檄燕、趙，所在雲集；比至常山，<span class="jiazhu">帥，讀曰率。比，必寐翻。</span>衆十餘萬，軍于苑鄕；遇遵赦書，沖曰：<span class="yinhao">「皆吾弟也；死者不可復追，何爲復相殘乎！<span class="jiazhu">復，扶又翻；下同。</span>吾將歸矣。」</span><span class="jiazhu">欲歸薊也。</span>其將陳暹曰：<span class="yinhao">「彭城篡弒自尊，爲罪大矣！王雖北旆，臣將南轅，俟平京師，擒彭城，然後奉迎大駕。」</span>沖乃復進。遵馳遣王擢以書喻沖，沖弗聽。遵使武興公閔及李農帥精卒十萬討之，戰于平棘，<span class="jiazhu">平棘縣，漢屬常山郡，晉屬趙國，唐爲趙州治所。</span>沖兵大敗；獲沖于元氏，<span class="jiazhu">元氏縣，漢屬常山郡，晉屬趙國。闞駰曰：趙公子元之封邑，故曰元氏。唐元氏縣屬趙州。劉昫曰：元氏，漢常山郡所治，故城在今趙州元氏縣南。</span>賜死；阬其士卒三萬餘人。</p>
<p class="em2 strong">武興公閔言於遵曰：<span class="yinhao">「蒲洪，人傑也；今以洪鎭關中，臣恐秦、雍之地非國家之有。<span class="jiazhu">雍，於用翻。</span>此雖先帝臨終之命，然陛下踐阼，自宜改圖。」</span>遵從之，罷洪都督，餘如前制。洪怒，歸枋頭，遣使來降。<span class="jiazhu">洪屯枋頭，見八十五卷成帝咸和八年。降，戶江翻。</span></p>
<p class="em2 strong">燕平狄將軍慕容霸上書於燕王儁曰：<span class="yinhao">「石虎窮凶極暴，天之所棄，餘燼僅存，自相魚肉。今中國倒懸，企望仁恤，若大軍一振，勢必投戈。」</span>北平太守孫興亦表言：<span class="yinhao">「石氏大亂，宜以時進取中原。」</span>儁以新遭大喪，弗許。<span class="jiazhu">以去年皝薨也。</span>霸馳詣龍城，言於儁曰：<span class="yinhao">「難得而易失者，時也。萬一石氏衰而復興，<span class="jiazhu">易，以豉翻。復，扶又翻；下同。</span>或有英雄據其成資，<span class="jiazhu">謂中原或有英雄乘亂而取趙，據有其已成之資也。</span>豈惟失此大利，亦恐更爲後患。」</span>儁曰：<span class="yinhao">「鄴中雖亂，鄧恆據安樂，<span class="jiazhu">以前參考，<span class="yinhao">「安樂」</span>當作<span class="yinhao">「樂安」</span>。</span>兵強糧足，今若伐趙，東道不可由也，當由盧龍；盧龍山徑險狹，<span class="jiazhu">《水經註》：濡水東南逕盧龍塞。塞道自無終縣東出，渡濡水向林蘭陘，東至清陘。盧龍之險，峻阪縈折，故有九崢之名。</span>虜乘高斷要，<span class="jiazhu">斷，丁管翻。</span>首尾爲患，將若之何？」</span>霸曰：<span class="yinhao">「恆雖欲爲石氏拒守，其將士顧家，人懷歸志，若大軍臨之，自然瓦解。臣請爲殿下前驅，東出徒河，潛趣令支，出其不意，<span class="jiazhu">爲，于僞翻。趣，七喻翻。令，音鈴，又郎定翻。支，音祁。</span>彼聞之，勢必震駭，上不過閉門自守，下不免棄城逃潰，何暇禦我哉！然則殿下可以安步而前，無復留難矣。」</span>儁猶豫未決，以問五材將軍封奕，<span class="jiazhu">燕置五材將軍，蓋取宋子罕所謂<span class="yinhao">「天生五材，誰能去兵」</span>之義。</span>對曰：<span class="yinhao">「用兵之道，敵強則用智，敵弱則用勢。是故以大吞小，猶狼之食豚也；以治易亂，猶日之消雪也。大王自上世以來，積德累仁，兵強士練。石虎極其殘暴，死未瞑目，<span class="jiazhu">瞑，莫定翻。</span>子孫爭國，上下乖亂。中國之民，墜於塗炭，延頸企踵以待振拔。大王若揚兵南邁，先取薊城，次指鄴都，宣燿威德，懷撫遺民，彼孰不扶老提幼以迎大王；凶黨將望旗冰碎，安能爲害乎！」</span>從事中郎黃泓曰：<span class="jiazhu">泓，烏宏翻。</span><span class="yinhao">「今太白經天，歲集畢北，陰<span class="jiaozhusup">【章：十二行本「陰」上有「天下易主」四字；乙十一行本同；孔本同；張校同；退齋校同。】</span>國受命，此必然之驗也，<span class="jiazhu">《漢書·天文志》：太白經天，天下革民更王。孟康《註》曰：謂出東入西，出西入東也。太白，陰星，出東當伏東，出西當伏西，過午爲經天。晉灼曰：日，陽也；日出則星亡。晝見午上爲經天。歲星所在，國不可伐，可以伐人。昴、畢間爲天街，其陰陰國。歲集畢北，明陰國當受命而王。</span>宜速出師，以承天意。」</span>折衝將軍慕輿根曰：<span class="yinhao">「中國之民困於石氏之亂，咸思易主以救湯火之急，此千載一時，不可失也。<span class="jiazhu">載，子亥翻。</span>自武宣王以來，<span class="jiazhu">慕容廆諡武宣王。</span>招賢養民，務農訓兵，正俟今日。今時至不取，更復顧慮，<span class="jiazhu">復，扶又翻。</span>豈天意未欲使海內平定邪，將大王不欲取天下也？」</span>儁笑而從之。以慕容恪爲輔國將軍，慕容評爲輔弼將軍，左長史陽騖爲輔義將軍，謂之<span class="yinhao">「三輔」</span>。<span class="jiazhu">輔弼、輔義二將軍號，亦一時創置。</span>慕容霸爲前鋒都督、建鋒將軍，<span class="jiazhu">建鋒將軍，亦創置也。</span>選精兵二十餘萬，講武戒嚴，爲進取之計。<span class="jiazhu">《考異》曰：《燕景昭紀》，集兵在四月。時石虎方死，諸子未爭；《十六國春秋》在五月，故從之。而《燕書》載封奕、慕輿根言，俱指再閔。按是時閔未篡趙，蓋撰史者附會耳，故削去。</span></p>
<p class="em2 strong"><span class="yinwen">8</span>六月，葬趙王虎於顯原陵，廟<span class="jiaozhusup">【章：十二行本「廟」上有「諡曰武帝」四字；乙十一行本同；孔本同；張校同；退齋校同。】</span>號太祖。</p>
<p class="em2 strong"><span class="yinwen">9</span>桓溫聞趙亂，出屯安陸，<span class="jiazhu">安陸縣自漢以來屬江夏郡，唐爲安州治所。溫自江陵出屯安陸。</span>遣諸將經營北方。<span class="jiazhu">將，卽亮翻。</span>趙揚州刺史王浹舉壽春降；<span class="jiazhu">浹，卽協翻。降，戶江翻；下同。</span>西中郎將陳逵進據壽春。征北大軍褚裒上表請伐趙，<span class="jiazhu">褚裒時鎭京口。裒，蒲侯翻。</span>卽日戒嚴，直指泗口。朝議以裒事任貴重，宜<span class="jiaozhusup">【章：十二行本「宜」上有「不宜深入」四字；乙十一行本同；孔本同；張校同；退齋校同。】</span>先遣偏師。<span class="jiazhu">裒，太后之父，又當方面，故云事任貴重。</span>裒奏言：<span class="yinhao">「前已遣<span class="jiaozhusup">【章：十二行本「遣」下有「前鋒」二字；乙十一行本同；孔本同；張校同；退齋校同。】</span>督護王頤之等徑造彭城，<span class="jiazhu">造，七到翻。</span>後遣督護麋嶷進據下邳，<span class="jiazhu">嶷，魚力翻。</span>今宜速發，以成聲勢。」</span>秋，七月，加裒征討大都督，督徐、兗、青、揚、豫五州諸軍事。裒帥衆三萬，徑赴彭城，<span class="jiazhu">帥，讀曰率。</span>北方士民降附者日以千計。</p>
<p class="em2 strong">朝野皆以爲中原指期可復，光祿大夫蔡謨獨謂所親曰：<span class="yinhao">「胡滅誠爲大慶，然恐更貽朝廷之憂。」</span>其人曰：<span class="yinhao">「何謂也？」</span>謨曰：<span class="yinhao">「夫能順天乘時濟羣生於艱難者，非上聖與英雄不能爲也，自餘則莫若度德量力。<span class="jiazhu">度，徒洛翻。量，音良。</span>觀今日之事，殆非時賢所及，必將經營分表，疲民以逞；<span class="jiazhu">言必不能長驅以定中原，勢須隨所得之地分列屯戍，畫境而守，疲民以逞其志也。一說，分，音扶問翻，言人之才具各有分量，收復中原非當時人才所能辦也。經之營之過於其分量之外，則不能成功；丁壯苦征戰，老弱困轉輸，疲民以逞而不能濟也。</span>旣而才略疏短，不能副心，財殫力竭，智勇俱困，安得不憂及朝廷乎！」</span><span class="jiazhu">其後殷浩之敗，卒如蔡謨所料。</span></p>
<p class="em2 strong">魯郡民五百餘家相與起兵附晉，求援於褚裒，裒遣部將王龕、李邁將銳卒三千迎之。<span class="jiazhu">龕，苦含翻。將，卽亮翻。</span>趙南討大都督李農帥騎二萬與龕等戰于代陂，<span class="jiazhu">騎，奇寄翻。</span>龕等大敗，皆沒於趙。八月，裒退屯廣陵。陳逵聞之，焚壽春積聚，毀城遁還。<span class="jiazhu">積，子賜翻。聚，慈諭翻。</span>裒上疏乞自貶，詔不許；命裒還鎭京口，解征討都督。時河北大亂，遺民二十餘萬口渡河欲來歸附，會裒已還，威勢不接，皆不能自拔，死亡略盡。<span class="jiazhu">《考異》曰：《裒傳》云：<span class="yinhao">「爲慕容皝及苻健所掠，死亡咸盡。」</span>按是時慕容皝卒已踰年矣。永和六年，慕容儁始率衆南征；石鑒卽位後，蒲洪始有衆十萬。永和六年洪死，健始嗣位。皆與裒不相接，今不取。</span></p>
<p class="em2 strong"><span class="yinwen">10</span>趙樂平王苞謀帥關右之衆攻鄴，<span class="jiazhu">帥，讀曰率，下同。</span>左長史石光、司馬曹曜等固諫，苞怒，殺光等百餘人。苞性貪而無謀，雍州豪傑知其無成，並遣使告晉，梁州刺史司馬勳帥衆赴之。<span class="jiazhu">勳，宣帝弟子濟南王遂之曾孫。雍，於用翻。使，疏吏翻。</span></p>
<p class="em2 strong"><span class="yinwen">11</span>楊初襲趙西城，破之。<span class="jiazhu">楊初，武都氐王也。此西城蓋卽漢隗囂奔處。</span></p>
<p class="em2 strong"><span class="yinwen">12</span>九月，涼州官屬共上張重華爲丞相、涼王、雍·秦·涼三州牧。<span class="jiazhu">上，時掌翻。</span>重華屢以錢帛賜左右寵臣；又喜博弈，<span class="jiazhu">博，樗蒲；弈，弈棋。喜，許記翻。</span>頗廢政事。徵事索振諫曰：<span class="yinhao">「先王夙夜勤儉以實府庫，正以讎恥未雪，志平海內故也。殿下嗣位之初，強寇侵逼，<span class="jiazhu">徵事，涼所置官。謂趙來攻也，事見上卷二年、三年。索，昔各翻。</span>賴重餌之故，得戰士死力，<span class="jiazhu">謂以錢帛厚賞戰士，得其出力致死。</span>僅保社稷。今蓄積已虛而寇讎尙在，豈可輕有耗散，以與無功之人乎！昔漢光武躬親萬機，章奏詣闕，報不終日，故能隆中興之業。今章奏停滯，動經時月，<span class="jiazhu">三月爲一時，三旬爲一月。</span>下情不得上通，沈冤困於囹圄，<span class="jiazhu">沈，持林翻。囹，盧經翻，獄也。圄，偶許翻，守也。</span>殆非明主之事也。」</span>重華謝之。</p>
<p class="em2 strong"><span class="yinwen">13</span>司馬勳出駱谷，破趙長城戍，<span class="jiazhu">長城戍卽魏司馬望、鄧艾據之以拒姜維之地。</span>壁于懸鉤，去長安二百里，使治中劉煥攻長安，斬京兆太守劉秀離，<span class="jiazhu">劉秀離蓋迎戰而敗死，煥未能至長安城下也。</span>又拔賀城；三輔豪傑多殺守令以應勳，凡三十餘壁，衆五萬人。趙樂平王苞乃輟攻鄴之謀，使其將麻秋、姚國等將兵拒勳。趙主遵遣車騎將軍王朗帥精騎二萬以討勳爲名，因劫苞送鄴。勳兵少，畏朗不敢進；<span class="jiazhu">使桓溫於是時攻關中，關中可取也。少，詩沼翻。</span>冬，十月，釋懸鉤，拔宛城，殺趙南陽太守袁景，復還梁州。<span class="jiazhu">宛，於元翻。復，扶又翻。</span></p>
<p class="em2 strong"><span class="yinwen">14</span>初，趙主遵之發李城也，謂武興公閔曰：<span class="yinhao">「努力！事成，以爾爲太子。」</span>旣而立太子衍。閔恃功，欲專朝政，<span class="jiazhu">朝，直遙翻。</span>遵不聽。閔素驍勇，屢立戰功，夷、夏宿將皆憚之。<span class="jiazhu">驍，堅堯翻。</span>旣爲都督，總內外兵權，乃撫循殿中將士，皆奏爲殿中員外將軍，爵關外侯，<span class="jiazhu">殿中將軍，晉初置；殿中員外將軍，又後來所置也。關外侯，漢獻帝建安二十年魏武王置，所謂名號侯也。余按秦、漢列侯則有國邑；關內侯無國邑，列位於朝，無官位者，居京師，故謂之關內侯，列侯就國者，多出關外。後曹操置關外侯於關內侯之下，非秦、漢列爵意也。</span>遵弗之疑，而更題名善惡以挫抑之，衆咸怨怒。中書令孟準、左衞將軍王鸞勸遵稍奪閔兵權，閔益恨望，<span class="jiazhu">恨望，猶怨望也。</span>準等咸勸誅之。</p>
<p class="em2 strong">十一月，遵召義陽王鑒、樂平王苞、汝陰王琨、淮南王昭等入議於鄭太后前，曰：<span class="yinhao">「閔不臣之迹漸著，今欲誅之，如何？」</span>鑒等皆曰：<span class="yinhao">「宜然！」</span>鄭氏曰：<span class="yinhao">「李城還兵，無棘奴，豈有今日；<span class="jiazhu">冉閔，小字棘奴。</span>小驕縱之，<span class="jiazhu">謂閔恃功頗驕，宜寬縱之。</span>何可遽殺！」</span>鑒出，遣宦者楊環馳以告閔。閔遂劫李農及右衞將軍王基密謀廢遵，使將軍蘇彥、周成帥甲士三千人執遵於南臺。<span class="jiazhu">三臺之南臺也。《水經註》：銅雀臺之南則金雀臺，高八丈，有屋百九十間。帥，讀曰率。</span>遵方與婦人彈碁，<span class="jiazhu">《藝經》曰：彈碁，兩人對局，白黑碁各六枚。先列碁相當，更先彈也。其局以石爲之，局形四隤而中高。魏文帝善彈碁，能用手巾角。時一書生又能低頭以所冠葛巾撇碁。劉貢父詩云：<span class="yinhao">「漢皇初厭蹴鞠勞，待臣始作彈碁戲。」</span>彈碁蓋始於漢也。《世說》曰：彈碁始自魏，內宮妝匳之戲。此說誤也。按《西京雜記》，漢成帝好蹴鞠，言事者以爲勞體，非至尊所宜。帝命擇似而不勞者，家君作彈碁奏之，帝大悅。</span>問成曰：<span class="yinhao">「反者誰也？」</span>成曰：<span class="yinhao">「義陽王鑒當立。」</span>遵曰：<span class="yinhao">「我尙如是，鑒能幾時！」</span>遂殺之於琨華殿，<span class="jiazhu">《載記》曰：遵在位凡一百八十三日。</span>幷殺鄭太后、張后、太子衍、孟準、王鸞及上光祿張斐。<span class="jiazhu">《載記》曰：石虎置上、中光祿大夫，位在左、右光祿大夫上。</span></p>
<p class="em2 strong">鑒卽位，大赦。以武興公閔爲大將軍，封武德王；司空李農爲大司馬；並錄尙書事。郎闓爲司空，<span class="jiazhu">闓，苦亥翻，又音開。</span>秦州刺史劉羣爲尙書左僕射，侍中盧諶爲中書監。<span class="jiazhu">諶，是壬翻。</span></p>
<p class="em2 strong"><span class="yinwen">15</span>秦、雍流民相帥西歸，<span class="jiazhu">成帝咸和四年，石虎破殺劉胤，徙氐、羌十五萬落于司、冀州；八年，破石生，徙秦、雍民及氐、羌十餘萬戶于關東；今因趙亂，故相帥西歸。雍，於用翻。帥，讀曰率。</span>路由枋頭，共推蒲洪爲主，衆至十餘萬。<span class="jiazhu">蒲洪勸石虎徙秦、雍民夷以實關東，而身委質於趙，及趙之亂，得因以爲資；姦雄伺時而動也。</span>洪子健在鄴，斬關出奔枋頭。鑒懼洪之逼，欲以計遣之，乃以洪爲都督關中諸軍事、征西大將軍、雍州牧、領秦州刺史。洪會官屬，議應受與不；<span class="jiazhu">不，讀曰否。</span>主簿程朴請且與趙連和，如列國分境而治。洪怒曰：<span class="yinhao">「吾不堪爲天子邪，而云列國乎！」</span>引朴斬之。<span class="jiazhu">姚弋仲猶知盡忠於石氏，蒲洪則直欲奪取之而後已。</span></p>
<p class="em2 strong"><span class="yinwen">16</span>都鄕元<span class="jiaozhusup">【章：十二行本「元」下有「穆」字；乙十一行本同；退齋校同。】</span>侯褚裒<span class="jiazhu">《漢志》，常山郡有都鄕侯國，《晉志》不見。此特以漢舊侯國名封褚裒耳，非必有實土也。</span>還至京口，聞哭聲甚多，以問左右，對曰：<span class="yinhao">「皆代陂死者之家也。」</span>裒慚憤發疾；十二月，己酉，卒。以吳國內史荀羨爲使持節、監徐·兗二州·揚州之晉陵諸軍事、徐州刺史，時年二十八，中興方伯未有如羨之少者。<span class="jiazhu">少，詩照翻。</span></p>
<p class="em2 strong"><span class="yinwen">17</span>趙主鑒使樂平王苞、中書令李松、殿中將軍張才夜攻石閔、李農於琨華殿，不克，禁中擾亂。鑒懼，僞若不知者，夜斬松、才於西中華門，幷殺苞。</p>
<p class="em2 strong">新興王祗，虎之子也，時鎭襄國，與姚弋仲、蒲洪等連兵，<span class="jiazhu">祗北連姚弋仲，南連蒲洪，以討閔、農。</span>移檄中外，欲共誅閔、農；閔、農以汝陰王琨爲大都督，與張舉及侍中呼延盛帥步騎七萬分討祗等。<span class="jiazhu">帥，讀曰率。騎，奇寄翻。</span></p>
<p class="em2 strong">中領軍石成、侍中石啓、前河東太守石暉謀誅閔、農；閔、農皆殺之。龍驤將軍孫伏都、劉銖等帥羯士三千伏於胡天，<span class="jiazhu">胡天蓋石氏禁中署舍之名。驤，思將翻。</span>亦欲誅閔、農。鑒在中臺，伏都帥三十餘人將升臺挾鑒以攻之。鑒見伏都毀閣道，臨問其故。伏都曰：<span class="yinhao">「李農等反，已在東掖門，臣欲帥衞士討之，謹先啓知。」</span>鑒曰：<span class="yinhao">「卿是功臣，好爲官陳力，<span class="jiazhu">魏、晉以下率謂天子爲官，天子亦時自言之。陳，展也。爲，于僞翻。</span>朕從臺上觀，卿勿慮無報也。」</span><span class="jiazhu">言若能誅閔、農，將厚賞以報之。</span>於是伏都、銖帥衆攻閔、農，不克，屯於鳳陽門。閔、農帥衆數千毀金明門而入。鑒懼閔之殺己，馳招閔、農，開門內之，謂曰：<span class="yinhao">「孫伏都反，卿宜速討之。」</span>閔、農攻斬伏都等，自鳳陽至琨華，橫尸相枕，<span class="jiazhu">枕，職任翻。</span>流血成渠。宣令內外，六夷敢稱兵仗者斬！<span class="jiazhu">稱，舉也。</span>胡人或斬關、或踰城而出者，不可勝數。<span class="jiazhu">閔旣誅孫伏都等，又禁胡人稱兵仗，胡人知禍之將及，故去。勝，音升。</span></p>
<p class="em2 strong">閔使尙書王簡，少府王鬱帥衆數千守鑒於御龍觀，<span class="jiazhu">觀，古玩翻。</span>懸食以給之。下令城中曰：<span class="yinhao">「近日孫、劉搆逆，支黨伏誅，良善一無預也。今日已後，與官同心者留，不同者各任所之。敕城門不復相禁。」</span><span class="jiazhu">復，扶又翻。</span>於是趙人百里內悉入城，<span class="jiazhu">趙人，謂中國人也。</span>胡、羯去者塡門。閔知胡之不爲己用，班令內外：<span class="yinhao">「趙人斬一胡首送鳳陽門者，文官進位三等，武官乘拜牙門。」</span>一日之中，斬首數萬。閔親帥趙人以誅胡、羯，無貴賤、男女、少長皆斬之，<span class="jiazhu">少，詩照翻。長，知兩翻。</span>死者二十餘萬，尸諸城外，悉爲野犬豺狼所食。其屯戍四方者，閔皆以書命趙人爲將帥者誅之，或高鼻多須濫死者半。<span class="jiazhu">高鼻多鬚，其狀似羯、胡，故亦見殺。將，卽亮翻。帥，所類翻。</span></p>
<p class="em2 strong"><span class="yinwen">18</span>燕王儁遣使至涼州，<span class="jiazhu">使，疏吏翻。</span>約張重華共擊趙。</p>
<p class="em2 strong"><span class="yinwen">19</span>高句麗王釗送前東夷護軍宋晃于燕，燕王儁赦之，更名曰活，<span class="jiazhu">更，工銜翻；下同。</span>拜爲中尉。<span class="jiazhu">晃奔高麗，見九十六卷成帝咸康四年。</span></p>
<div class="yeartoc" id="year_toc_350"><p class="strong"><span class="section" id="title-5"><span data-head-description="孝宗穆皇帝上之下" data-head-level="h4" data-head-title="永和六年">六年</span></span><span class="biaozhusup" data-rel="">（庚戌、三五〇年）</span></p></div>
<p class="em2 strong"><span class="yinwen">1</span>春，正月，趙大將軍閔欲滅去石氏之迹，<span class="jiazhu">去，羌呂翻。</span>託以讖文有<span class="yinhao">「繼趙李」</span>，更國號曰衞，易姓李氏，大赦，改元青龍。太宰趙庶、太尉張舉、中軍將軍張春、光祿大夫石岳、撫軍石寧、<span class="jiazhu"><span class="yinhao">「撫軍」</span>之下當有<span class="yinhao">「將軍」</span>也。</span>武衞將軍張季及公侯、卿、校、龍騰等萬餘人，出奔襄國，<span class="jiazhu">從石祗也。校，戶敎翻。</span>汝陰王琨奔冀州。<span class="jiazhu">趙之冀州治信都。</span>撫軍將軍張沈據滏口，<span class="jiazhu">滏口，滏水之口也。唐代宗永泰元年，薛嵩奏於滏口之右故臨水縣城置昭義縣，以屬磁州。沈，持林翻。滏，音釜。</span>張賀度據石瀆，<span class="jiazhu">魏收《地形志》，鄴縣有石竇堰。</span>建義將軍段勤據黎陽，<span class="jiazhu">建義將軍，蓋亦後趙所置。</span>寧南將軍楊羣據桑壁，<span class="jiazhu">後趙蓋於征、鎭、安、平之外又置四寧。《括地志》：易州遂城縣界有桑丘城。又《水經註》：常山蒲吾縣東南有桑中縣故城，俗謂之石勒城。</span>劉國據陽城，<span class="jiazhu">《續漢志》，中山蒲陰縣有陽城。據後劉國自繁陽引兵會石琨擊冉閔，則此陽城乃繁陽城也。</span>段龕據陳留，姚弋仲據灄頭，<span class="jiazhu">龕，苦含翻。灄，書涉翻。</span>蒲洪據枋頭，衆各數萬，皆不附於閔。勤，末柸之子；龕，蘭之子也。<span class="jiazhu">段末柸先據令支。段蘭自宇文入趙。</span></p>
<p class="em2 strong">王朗、麻秋自長安赴洛陽。秋承閔書，誅朗部胡千餘人。<span class="jiazhu">朗所部有胡兵千餘人，閔命秋誅之。</span>朗奔襄國。秋帥衆歸鄴，<span class="jiazhu">帥，讀曰率；下同。</span>蒲洪使其子龍驤將軍雄迎擊，獲之，<span class="jiazhu">驤，思將翻。</span>以爲軍師將軍。</p>
<p class="em2 strong">汝陰王琨及張舉、王朗帥衆七萬伐鄴，大將軍閔帥騎千餘與戰於城北；閔操兩刃矛，馳騎擊之，<span class="jiazhu">兩刃矛者，鋏之兩旁皆利其刃。騎，奇寄翻。操，千高翻。</span>所向摧陷，斬首三千級，琨等大敗而去。閔與李農帥騎三萬討張賀度于石瀆。</p>
<p class="em2 strong">閏月，<span class="jiazhu">《考異》曰：《帝紀》後云閏月；《三十國》、《晉春秋》皆云閏正月。按《長曆》，閏二月。《帝紀》，閏月有丁丑、己丑。按是歲正月癸酉朔，若閏正月，卽無丁丑、己丑。今以《長曆》爲據。</span>衞主鑒密遣宦者齎書召張沈等，使乘虛襲鄴。宦者以告閔、農，閔、農馳還，廢鑒，殺之，<span class="jiazhu">《載記》曰：鑒立一百三日。</span>幷殺趙主虎二十八孫，盡滅石氏。<span class="jiazhu">《載記》曰：始勒以成帝咸和三年僭立，二主四子，凡二十三年。</span>姚弋仲子曜武將軍益、<span class="jiazhu">曜武、曜威，蓋皆石氏所置。</span>武衞將軍若帥禁兵數千斬關奔灄頭。弋仲帥衆討閔，軍于混橋。</p>
<p class="em2 strong">司徒申鍾等上尊號於閔，閔以讓李農，農固辭。閔曰：<span class="yinhao">「吾屬故晉人也，今晉室猶存，請與諸君分割州郡，各稱牧、守、公、侯，<span class="jiazhu">守，式又翻。</span>奉表迎晉天子還都洛陽。」</span><span class="jiaozhusup">【章：十二行本「陽」下有「何如」二字；乙十一行本同；孔本同；張校同；退齋校同。】</span>尙書胡睦進曰：<span class="yinhao">「陛下聖德應天，宜登大位，晉氏衰微，遠竄江表，豈能總馭英雄，混壹四海乎！」</span>閔曰：<span class="yinhao">「胡尙書之言，可謂識機知命矣。」</span>乃卽皇帝位，<span class="jiazhu">冉閔，字永曾，小字棘奴，石虎之養孫也。父瞻，本姓冉，名良，魏郡內黃人。勒破陳午，獲瞻，時年十二，命虎子之。</span>大赦，改元永興，國號大魏。</p>
<p class="em2 strong"><span class="yinwen">2</span>朝廷聞中原大亂，復謀進取。<span class="jiazhu">復，扶又翻。</span>己丑，以揚州刺史殷浩爲中軍將軍、假節、都督揚·豫·徐·兗·青五州諸軍事；<span class="jiazhu">爲殷浩喪師張本。</span>以蒲洪爲氐王、使持節、征北大將軍、都督河北諸軍事、冀州刺史、廣川郡公；蒲健爲假節、右將軍、監河北征討前鋒諸軍事、襄國公。<span class="jiazhu">去年蒲洪遣使來降，今經略中原，故授任以懷來之。使，疏吏翻。監，工銜翻。</span></p>
<p class="em2 strong"><span class="yinwen">3</span>姚弋仲、蒲洪各有據關右之志。弋仲遣其子襄帥衆五萬擊洪，洪迎擊，破之，斬獲三萬餘級。洪自稱大都督、大將軍、大單于、三秦王，改姓苻氏。<span class="jiazhu">洪以讖文<span class="yinhao">「草付應王」</span>，又其孫堅背有<span class="yinhao">「艸付」</span>字，遂改姓苻氏。苻，上從<span class="yinhao">「竹」</span>者非。單，音蟬。</span>以南安雷弱兒爲輔國將軍；安定梁楞爲前將軍，領左長史；<span class="jiazhu">楞，盧登翻。</span>馮翊魚遵爲右<span class="jiaozhusup">【章：十二行本「右」作「後」；乙十一行本同；孔本同。】</span>將軍，領右長史；<span class="jiazhu">《風俗通》，宋公子魚之後，以王父字爲氏。</span>京兆段陵爲左將軍，領左司馬；<span class="jiaozhusup">【章：十二行本「馬」下有「王墮爲右將軍，領右司馬」十字；乙十一行本同；孔本同；張校同；退齋校同。】</span>天水趙俱、隴西牛夷、北地辛牢皆爲從事中郎，互酋毛貴爲單于輔相。<span class="jiazhu"><span class="yinhao">「互」</span>，卽<span class="yinhao">「氐」</span>字。</span></p>
<p class="em2 strong"><span class="yinwen">4</span>二月，燕王儁使慕容霸將兵二萬自東道出徒河，慕輿于自西道出蠮螉塞，儁自中道出盧龍塞以伐趙。<span class="jiazhu">杜佑曰：盧龍塞在今平州城西北二百里。</span>以慕容恪、鮮于亮爲前驅，命慕輿埿槎山通道。<span class="jiazhu">槎，仕下翻。邪斫木曰槎。</span>留世子曄守龍城，以內史劉斌爲大司農，<span class="jiazhu">斌，音彬。</span>與典書令皇甫眞留統後事。</p>
<p class="em2 strong">霸軍至三陘，<span class="jiazhu">樂安城在遼西遼陽縣東。魏收《地形志》：海陽縣有橫山，蓋卽三陘之地。陘，音形。</span>趙征東將軍鄧恆惶怖，焚倉庫，棄安樂遁去，<span class="jiazhu"><span class="yinhao">「安樂」</span>，當作<span class="yinhao">「樂安」</span>。果如慕容霸所料。怖，普布翻。</span>與幽州刺史王午共保薊。<span class="jiazhu">薊，音計。</span>徒河南部都尉孫泳急入安樂，撲滅餘火，籍其穀帛。霸收安樂、北平兵糧，<span class="jiazhu"><span class="yinhao">「安樂」</span>，並當作<span class="yinhao">「樂安」</span>。</span>與儁會臨渠。<span class="jiazhu">臨渠城臨泃渠。泃水出右北平無終縣西山，東南至雍奴縣，入鮑丘水；魏武征蹋頓，從泃口鑿渠，逕雍奴、泉州以通河海者也。泃，古侯翻。</span></p>
<p class="em2 strong">三月，燕兵至無終，王午留其將王佗以數千人守薊，<span class="jiazhu">佗，徒河翻。</span>與鄧恆走保魯口。<span class="jiazhu">魏收《地形志》：博陵郡饒陽縣有魯口城。博陵郡，唐爲定州。</span>乙巳，儁拔薊，執王佗，斬之。儁欲悉阬其士卒千餘人，慕容霸諫曰：<span class="yinhao">「趙爲暴虐，王興師伐之，將以拯民於塗炭而撫有中州也；今始得薊而阬其士卒，恐不可以爲王師之先聲也。」</span><span class="jiaozhusup">【章：十二行本「也」下有「乃釋之」三字；乙十一行本同；退齋校同。】</span>儁入都于薊，中州士女降者相繼。<span class="jiazhu">降，戶江翻。</span></p>
<p class="em2 strong">燕兵至范陽，范陽太守李產欲爲石氏拒燕，<span class="jiazhu">爲，于僞翻。</span>衆莫爲用，乃帥八城令長出降；<span class="jiazhu">范陽郡統涿、良鄕、方城、長鄕、遒、故安、范陽、容城八縣。帥，讀曰率。</span>儁復以產爲太守。</p>
<p class="em2 strong">產子績爲幽州別駕，棄其家從王午在魯口。鄧恆謂午曰：<span class="yinhao">「績鄕里在北，<span class="jiazhu">績，范陽入。范陽在魯口之北。</span>父已降燕，今雖在此，恐終難相保，徒爲人累，不如去之。」</span><span class="jiazhu">累，力瑞翻。去，羌呂翻，謂殺之也。</span>午曰：<span class="yinhao">「此何言也！夫以當今喪亂，<span class="jiazhu">喪，息浪翻。</span>而績乃能立義捐家，情節之重，雖古烈士無以過；乃欲以猜嫌害之，燕、趙之士聞之，謂我直相聚爲賊，了無意識。衆情一散，不可復集，<span class="jiazhu">復，扶又翻。</span>此爲坐自屠潰也。」</span>恆乃止。午猶慮諸將不與己同心，或致非意，<span class="jiazhu">謂諸將殺之，非午之意。</span>乃遣績歸。績始辭午往見燕王儁，儁讓之曰：<span class="yinhao">「卿不識天命，棄父邀名，今日乃始來邪！」</span>對曰：<span class="yinhao">「臣眷戀舊主，志存微節，官身所在，何事非君。<span class="jiazhu">績謂其身爲官身，言委質事君，身非我有也。</span>殿下方以義取天下，臣未謂得見之晚也。」</span>儁悅，善待之。</p>
<p class="em2 strong">儁以弟宜爲代郡城郎，<span class="jiazhu">此秦、漢以來之代郡，非後魏之代都。此代郡治代；後魏代都，乃秦、漢之平城也。城郎、城大，皆鮮卑所置，付以城郭之任。郎，主也。</span>孫泳爲廣寧太守，悉置幽州郡縣守宰。</p>
<p class="em2 strong">甲子，儁使中部俟釐慕輿句督薊中留事，<span class="jiazhu">俟釐，蓋亦鮮卑部帥之稱。俟，渠之翻。</span>自將擊鄧恆於魯口。軍至清梁，<span class="jiazhu">魏收《地形志》：高陽蠡吾縣有清涼城。《水經註》：中山蒲陰縣東南有清梁亭。</span>恆將鹿勃早將數千人夜襲燕營，<span class="jiazhu">鹿，姓也。《風俗通》，後漢有巴郡太守鹿旗。</span>半已得入，先犯前鋒都督慕容霸，突入幕下，霸起奮擊，手殺十餘人，早不能進，由是燕軍得嚴。<span class="jiazhu">謂得以嚴備也。</span>儁謂慕輿根曰：<span class="yinhao">「賊鋒甚銳，宜且避之。」</span>根正色曰：<span class="yinhao">「我衆彼寡，力不相敵，故乘夜來戰，冀萬一獲利。今求賊得賊，正當擊之，復何所疑！<span class="jiazhu">復，扶又翻。</span>王但安臥，臣等自爲王破之！」</span><span class="jiazhu">爲，于僞翻。</span>儁不能自安，內史李洪從儁出營外，屯高冢上。根帥左右精勇數百人從中牙直前擊早，<span class="jiazhu">中牙，儁所居也。</span>李洪徐整騎隊還助之，<span class="jiazhu">騎，奇寄翻。</span>早乃退走。衆軍追擊四十餘里，早僅以身免，所從士卒死亡略盡。儁引兵還薊。<span class="jiazhu">儁之還薊，亦鹿勃早有以挫其銳，否則進攻魯口矣。</span></p>
<p class="em2 strong"><span class="yinwen">5</span>魏主閔復姓冉氏，尊母王氏爲皇太后，立妻董氏爲皇后，子智爲皇太子，胤、明、裕皆爲王。<span class="jiazhu">胤、明、裕，閔之三子。</span>以李農爲太宰、領太尉、錄尙書事，封齊王，其子皆封縣公。遣使者持節赦諸軍屯；皆不從。<span class="jiazhu">諸軍屯，張沈及蒲洪等也。</span></p>
<p class="em2 strong"><span class="yinwen">6</span>麻秋說苻洪曰：<span class="jiazhu">說，輸芮翻。</span><span class="yinhao">「冉閔、石祗方相持，中原之亂未可平也。不如先取關中，基業已固，然後東爭天下，誰敢敵之。」</span>洪深然之。旣而秋因宴鴆洪，欲幷其衆；世子健收秋斬之。洪謂健曰：<span class="yinhao">「吾所以未入關者，以爲中州可定；今不幸爲豎子所困。中州非汝兄弟所能辦，我死，汝急入關！」</span>言終而卒。健代統其衆，乃去大都督、大將軍、三秦王之號，<span class="jiazhu">去，羌呂翻。</span>稱晉官爵，遣其叔父安來告喪，且請朝命。<span class="jiazhu">朝，直遙翻。</span></p>
<p class="em2 strong"><span class="yinwen">7</span>趙新興王祗卽皇帝位于襄國，<span class="jiazhu">《考異》曰：《晉帝紀》，祗卽位在閏月；《三十國》、《晉春秋》皆在三月。按《十六國春秋》，祗稱帝，拜姚弋仲、苻健官，而不言苻洪。洪三月死，故疑祗以三月卽位。</span>改元永寧。以汝陰王琨爲相國，六夷據州郡<span class="jiaozhusup">【章：十二行本「郡」下有「擁兵」二字；乙十一行本同；退齋校同。】</span>者皆應之。<span class="jiazhu">六夷，胡、羯、氐、羌、段氏及巴蠻也。</span>祗以姚弋仲爲右丞相、親趙王，待以殊禮。弋仲子襄，雄勇多才略，士民多愛之，請弋仲以爲嗣，弋仲以襄非長子，不許；<span class="jiazhu">襄，弋仲之第五子。長，知兩翻。</span>請者日以千數，弋仲乃使之將兵。<span class="jiazhu">將，卽亮翻。</span>祗以襄爲驃騎將軍、豫州刺史、新昌公。又以苻健爲都督河南諸軍事、鎭南大將軍、開府儀同三司、兗州牧、略陽郡公。</p>
<p class="em2 strong"><span class="yinwen">8</span>夏，四月，趙主祗遣汝陰王琨將兵十萬伐魏。</p>
<p class="em2 strong"><span class="yinwen">9</span>魏主閔殺李農及其三子，幷尙書令王謨、侍中王衍、中常侍嚴震、趙昇。閔遣使臨江告晉曰：<span class="jiazhu">使，疏吏翻。</span><span class="yinhao">「逆胡亂中原，今已誅之；能共討者，可遣軍來也。」</span>朝廷不應。</p>
<p class="em2 strong"><span class="yinwen">10</span>五月，廬江太守袁眞攻魏合肥，克之，虜其居民而還。<span class="jiazhu">還，從宣翻，又如字。</span></p>
<p class="em2 strong"><span class="yinwen">11</span>六月，趙汝陰王琨進據邯鄲，<span class="jiazhu">邯鄲，音寒丹。</span>鎭南將軍劉國自繁陽會之。<span class="jiazhu">繁陽縣，漢屬魏郡，晉屬頓丘郡；隋廢繁陽入相州內黃縣。</span>魏衞將軍王泰擊琨，大破之，死者萬餘人。劉國還繁陽。</p>
<p class="em2 strong"><span class="yinwen">12</span>初，段蘭卒於令支，<span class="jiazhu">段蘭屯令支，見上卷康帝建元元年。令，音鈴，又郎定翻。支，音祁。</span>段龕代領其衆，因石氏之亂，擁部落南徙。秋，七月，龕引兵東據廣固，<span class="jiazhu">龕自陳留而東據廣固。</span>自稱齊王。</p>
<p class="em2 strong"><span class="yinwen">13</span>八月，代郡人趙榼帥三百餘家叛燕歸趙幷州刺史張平。<span class="jiazhu">榼，苦合翻。帥，讀曰率。</span>燕王儁徙廣寧、上谷二郡民於徐無，<span class="jiazhu">徐無縣，漢、晉屬右北平郡，後周廢，入無終縣，唐改無終爲玉田縣，屬薊州。</span>代郡民於凡城。<span class="jiazhu">恐其復叛歸趙，故徙之。</span></p>
<p class="em2 strong"><span class="yinwen">14</span>王朗之去長安也，朗司馬杜<span class="jiaozhusup">【章：十二行本「杜」上有「京兆」二字；乙十一行本同；退齋校同；張校同，云無註本亦脫。】</span>洪據長安，自稱晉征北將軍、雍州刺史，以馮翊張琚爲司馬；關西夷、夏皆應之。<span class="jiazhu">雍，於用翻。夏，戶雅翻。</span>苻健欲取之，恐洪知之，乃受趙官爵。<span class="jiazhu">趙主祗所授者也。</span>以趙俱爲河內太守，戍溫；牛夷爲安集將軍，戍懷；<span class="jiazhu">安集將軍，苻氏置，以安集民夷爲號。溫縣、懷縣並屬河內郡。溫縣，唐屬孟州。懷縣故城在懷州武陟縣西。</span>治宮室於枋頭，<span class="jiazhu">治，直之翻。</span>課民種麥，示無西意，有知而不種者，健殺之以徇。旣而自稱晉征西大將軍、都督關中諸軍事、雍州刺史；以武威賈玄碩爲左長史，洛<span class="jiaozhusup">【章：十二行本「洛」作「略」；乙十一行本同；熊校同。】</span>陽梁安爲右長史，段純爲左司馬，辛牢爲右司馬，京兆王魚、安定程肱、胡文等爲軍諮祭酒，悉衆而西。以魚遵爲前鋒，行至盟津，<span class="jiazhu">盟，讀曰孟。</span>爲浮梁以濟。遣弟輔國將軍雄帥衆五千自潼關入，兄子揚武將軍菁帥衆七千自軹關入。<span class="jiazhu">從河南入潼關至華陰，從河北入軹關，自蒲津西渡河至渭北，合兵以攻長安。帥，讀曰率；下同。</span>臨別，執菁手曰：<span class="yinhao">「若事不捷，汝死河北，我死河南，不復相見。」</span><span class="jiazhu">復，扶又翻。</span>旣濟，焚橋，自帥大衆隨雄而進。</p>
<p class="em2 strong">杜洪聞之，與健書，侮嫚之。以張琚弟先爲征虜將軍，帥衆萬三千逆戰于潼關之北。先兵大敗，走還長安。洪悉召關中之衆以拒健。洪弟郁勸洪迎健，洪不從；郁帥所部降於健。<span class="jiazhu">降，戶江翻；下同。</span></p>
<p class="em2 strong">健遣苻雄徇渭北。氐酋毛受屯高陵，<span class="jiazhu">高陵縣，漢屬馮翊；晉改曰高陸，屬京兆。</span>徐磋屯好畤，<span class="jiazhu">磋，倉何翻。好畤縣，前漢屬右扶風，後漢、晉省。畤，音止。</span>羌酋白犢屯黃白，<span class="jiazhu">卽黃白城。酋，慈由翻。</span>衆各數萬，皆斬洪使，<span class="jiazhu">使，疏吏翻。</span>遣子降於健。苻菁、魚遵所過城邑，無不降附。洪懼，固守長安。</p>
<p class="em2 strong"><span class="yinwen">15</span>張賀度、段勤、劉國、靳豚會于昌城，<span class="jiazhu">魏收《地形志》：魏郡昌樂縣有昌城。昌樂縣，後魏太和二十一年分魏縣置。靳，居焮翻。</span>將攻鄴。魏主閔自將擊之，戰于蒼亭，<span class="jiazhu">蒼亭在河上，西南至東阿六十里。自將，卽亮翻。</span>賀度等大敗，死者二萬八千人，追斬靳豚於陰安，<span class="jiazhu">陰安縣，漢屬魏郡，晉屬頓丘郡。劉昫曰：陰安城在澶州頓丘縣北。</span>盡俘其衆而歸。閔戎卒三十餘萬，旌旗、鉦鼓綿亙百餘里，雖石氏之盛，無以過也。</p>
<p class="em2 strong">故晉散騎常侍隴西辛謐，有高名，<span class="jiazhu">散，悉亶翻。騎，奇寄翻。</span>歷劉、石之世，徵辟皆不就；閔備禮徵爲太常。謐遺閔書，<span class="jiazhu">遺，于季翻。</span>以爲<span class="yinhao">「物極則反，致至則危。<span class="jiazhu">《戰國策》曰：物至而反，冬夏是也。致至則危，累碁是也。高誘《註》曰：冬至生，夏至殺，故曰反。致，極也。</span>君王功已成矣，宜因茲大捷，歸身晉朝，<span class="jiazhu">朝，直遙翻。</span>必有由、夷之廉，享松、喬之壽矣。」</span><span class="jiazhu">由、夷，許由、伯夷也。松、喬，赤松子、王子喬也。</span>因不食而卒。</p>
<p class="em2 strong"><span class="yinwen">16</span>九月，燕王儁南徇冀州，取章武、河間。<span class="jiazhu">晉武帝泰始元年，分勃海置章武國。《五代志》：後魏以河間置瀛州，統內有平舒縣，舊置章武郡。</span>初，勃海賈堅，少尙氣節，<span class="jiazhu">少，詩照翻；下同。</span>仕趙爲殿中督。趙亡，堅棄魏主閔還鄕里，擁部曲數千家。燕慕容評徇勃海，遣使招之，堅終不降；<span class="jiazhu">使，疏吏翻。降，戶江翻。</span>評與戰，擒之。儁以評爲章武太守，封裕爲河間太守。儁與慕容恪皆愛賈堅之材，堅時年六十餘，恪聞其善射，置牛百步上以試之。堅曰：<span class="yinhao">「少之時能令不中，今老矣，往往中之。」</span>乃射再發，<span class="jiazhu">少，詩照翻。中，竹仲翻。射，而亦翻。</span>一矢拂脊，一矢磨腹，皆附膚落毛，上下如一，觀者咸服其妙。儁以堅爲樂陵太守，治高城。<span class="jiazhu">高城縣，自漢以來屬勃海郡。賢曰：高城故城，在今滄州鹽山縣南。</span></p>
<p class="em2 strong"><span class="yinwen">17</span>苻菁與張先戰于渭北，擒之，三輔郡縣堡壁皆降。冬，十月，苻健長驅至長安，杜洪、張琚奔司竹。<span class="jiazhu">扶風盩厔縣有司竹園。宋白曰：竹在鄠、盩厔之間。漢官有竹丞，魏置司守之官，後魏有司竹都尉。</span></p>
<p class="em2 strong"><span class="yinwen">18</span>燕王儁還薊，留諸將守之；儁還至龍城，謁陵廟。</p>
<p class="em2 strong"><span class="yinwen">19</span>十一月，魏主閔帥步騎十萬攻襄國。<span class="jiazhu">帥，讀曰率。騎，奇寄翻；下同。</span>署其子太原王胤爲大單于、騎騎大將軍，以降胡一千配之爲麾下。<span class="jiazhu">單，音蟬。驃，匹妙翻。降，戶江翻。</span>光祿大夫韋謏諫曰：<span class="yinhao">「胡、羯皆我之仇敵，<span class="jiazhu">謏，蘇鳥翻。閔先誅胡、羯，故謏云然。</span>今來歸附，苟存性命耳；萬一爲變，悔之何及。請誅屛降胡，去單于之號，<span class="jiazhu">屛，必郢翻。去，羌呂翻。</span>以防微杜漸。」</span>閔方欲撫納羣胡，大怒，誅謏及其子伯陽。<span class="jiazhu">爲下降胡執胤降趙張本。</span></p>
<p class="em2 strong"><span class="yinwen">20</span>甲午，苻健入長安，以民心思晉，乃遣參軍杜山伯詣建康獻捷，幷修好於桓溫。於是秦、雍夷夏皆附之，<span class="jiazhu">夷夏皆附健，以其歸晉也。好，呼到翻。雍，於用翻。夏，戶雅翻。</span>趙涼州刺史石寧獨據上邽不下，十二月，苻雄擊斬之。</p>
<p class="em2 strong"><span class="yinwen">21</span>蔡謨除司徒，三年不就職；<span class="jiazhu">四年，謨除司徒。</span>詔書屢下，太后遣使諭意，<span class="jiazhu">使，疏吏翻。</span>謨終不受。於是帝臨軒，遣侍中紀據、黃門郎丁纂徵謨；謨陳疾篤，使主簿謝攸陳讓。自旦至申，使者十餘返，而謨不至。時帝方八歲，甚倦，問左右曰：<span class="yinhao">「所召人何以至今不來？臨軒何時當竟？」</span>太后以君臣俱疲，乃詔：<span class="yinhao">「必不來者，宜罷朝。」</span><span class="jiazhu">朝，直遙翻；下同。</span>中軍將軍殷浩奏免吏部尙書江虨官。<span class="jiazhu">虨，逋閑翻。</span>會稽王昱令曹曰：<span class="jiazhu">下令於尙書曹也。昱時錄尙書六條事。會，工外翻。</span><span class="yinhao">「蔡公傲違上命，無人臣之禮。若人主卑屈於上，大義不行於下，亦不知所以爲政矣。」</span>公卿乃奏：<span class="yinhao">「謨悖慢傲上，罪同不臣，<span class="jiazhu">悖，蒲內翻。</span>請送廷尉以正刑書。」</span>謨懼，帥子弟詣<span class="jiaozhusup">【章：十二行本「詣」上有「素服」二字；乙十一行本同；孔本同；張校同。】</span>闕稽顙，自到廷尉待罪。<span class="jiazhu">帥，讀曰率。稽，音啓。</span>殷浩欲加謨大辟；<span class="jiazhu">辟，毗亦翻。</span>會徐州刺史荀羨入朝，<span class="jiazhu">羨自京口朝建康。</span>浩以問羨，羨曰：<span class="yinhao">「蔡公今日事危，<span class="jiazhu">謂謨死也。</span>明日必有桓、文之舉，」</span><span class="jiazhu">言將舉兵以問其罪。</span>浩乃止。下詔免謨爲庶人。</p>
</div></body></html>