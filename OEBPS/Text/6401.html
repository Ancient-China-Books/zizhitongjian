<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百五十七·唐紀七十三·僖宗惠聖恭定孝皇帝下之下</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="唐紀七十三">唐紀七十三</span></span></h1>
<p><span class="jiazhu">起強圉協洽四月，盡著雍涒，凡一年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="僖宗惠聖恭定孝皇帝下之下">僖宗惠聖恭定孝皇帝下之下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="光啓三年">光啓三年</span></span><span class="biaozhusup" data-rel="（丁未、西元八八七年）"></span></p>
<p class="em2 strong"><span class="yinwen">1</span>夏，四月，甲辰朔，約逐蘇州刺史張雄，<span class="jiazhu">《考異》曰：《吳越備史》：「四月，六合鎭將徐約攻陷蘇州。約，曹州人也，初從黃巢攻天長，遂歸高駢，駢用爲六合鎭將。浙西周寶子壻楊茂實爲蘇州刺史，約攻破之，遂有其地。」據《實錄》，寶以其壻爲蘇州刺史，朝廷已除趙載代之。張雄據蘇州必在載後，《備史》恐誤。今從《新紀》、《傳》。</span>帥其衆逃入海。<span class="jiazhu">此句上更有一「雄」字，文意乃足。張雄據蘇州見上卷上年。帥，讀曰率。</span></p>
<p class="em2 strong"><span class="yinwen">2</span>高騈聞秦宗權將寇淮南，遣左廂都知兵馬使畢師鐸將百騎屯高郵。<span class="jiazhu">鐸將以下皆卽亮翻。</span></p>
<p class="em2 strong">時呂用之用事，宿將多爲所誅，師鐸自以黃巢降將，常自危。<span class="jiazhu">畢師鐸降高駢，見二百五十三卷乾符六年。</span>師鐸有美妾，用之欲見之，師鐸不許；用之因師鐸出，竊往見之，師鐸慚怒，出其妾，由是有隙。</p>
<p class="em2 strong">師鐸將如高郵，用之待之加厚，師鐸益疑懼，謂禍在旦夕。師鐸子娶高郵鎭遏使張神劍女，師鐸密與之謀，神劍以爲無是事。神劍名雄，人以其善用劍，故謂之<span class="yinhao">「神劍」</span>。<span class="jiazhu">《考異》曰：《十國紀年》：「張雄，淮南人，善劍，號張神劍。」今欲別於前蘇州刺史張雄，故從《妖亂志》，但稱神劍。</span>時府中籍籍，亦以爲師鐸且受誅，<span class="jiazhu">《漢書》：事籍籍如此。顏師古《註》云：籍籍，紛紛也。</span>其母使人語之曰：<span class="yinhao">「設有是事，汝自努力前去，勿以老母、弱子爲累！」</span><span class="jiazhu">語，牛倨翻。累，良瑞翻。</span>師鐸疑未決。</p>
<p class="em2 strong">會騈子四十三郎者素惡用之，<span class="jiazhu">惡，烏路翻。</span>欲使師鐸帥外鎭將吏疏用之罪惡，聞於其父，<span class="jiazhu">帥，讀曰率。</span>密使人紿之曰：<span class="yinhao">「用之比來頻啓令公，<span class="jiazhu">比，毗至翻，近也。襄王熅加駢中書令，故稱令公。紿，徒亥翻。</span>欲因此相圖，已有委曲在張尙書所，<span class="jiazhu">當時機密文書謂之委曲。張尙書，謂神劍。</span>宜備之！」</span>師鐸問神劍曰：<span class="yinhao">「昨夜使司有文書，<span class="jiazhu">使司，謂淮南節度使司。</span>翁胡不言？」</span><span class="jiazhu">以婚姻呼之爲翁。</span>神劍不寤，曰：<span class="yinhao">「無之。」</span>師鐸不自安，歸營，謀於腹心，皆勸師鐸起兵誅用之，師鐸曰：<span class="yinhao">「用之數年以來，人怨鬼怒，安知天不假手於我誅之邪！淮寧軍使鄭漢章，我鄕人，<span class="jiazhu">按《新書·高駢傳》：駢置淮寧軍於淮口。畢師鐸、鄭漢章皆冤句人。</span>昔歸順時副將也，<span class="jiazhu">謂去黃巢歸高駢時也。</span>素切齒於用之，聞吾謀，必喜。」</span>乃夜與百騎潛詣漢章，漢章大喜，悉發鎭兵及驅居民合千餘人從師鐸至高郵。師鐸詰張神劍以所得委曲，<span class="jiazhu">詰，極吉翻。</span>神劍驚曰：<span class="yinhao">「無有。」</span>師鐸聲色浸厲，神劍奮曰：<span class="yinhao">「公何見事之暗！用之姦惡，天地所不容。況近者重賂權貴得嶺南節度，復不行，<span class="jiazhu">事見上卷上年。復，扶又翻。</span>或云謀竊據此土，使其得志，吾輩豈能握刀頭事此妖物邪！要冎此數賊以謝淮海，何必多言！」</span><span class="jiazhu">冎，古瓦翻。《禹貢》曰：淮海惟揚州。</span>漢章喜，遂命取酒，割臂血瀝酒，共飲之。乙巳，衆推師鐸爲行營使，爲文告天地，移書淮南境內，言誅用之及張守一、諸葛殷之意。以漢章爲行營副使，神劍爲都指揮使。</p>
<p class="em2 strong">神劍以師鐸成敗未可知，請以所部留高郵，曰：<span class="yinhao">「一則爲公聲援，二則供給糧餉。」</span>師鐸不悅，漢章曰：<span class="yinhao">「張尙書謀亦善，苟終始同心，事捷之日，子女玉帛相與共之，今日豈可復相違！」</span><span class="jiazhu">復，扶又翻。</span>師鐸乃許之。戊申，師鐸、漢章發高郵。</p>
<p class="em2 strong">庚戌，詗騎以白高騈，<span class="jiazhu">自高郵東南至揚州一百里。詗，翾正翻，又火迥翻。</span>呂用之匿之。</p>
<p class="em2 strong"><span class="yinwen">3</span>朱珍至淄青旬日，應募者萬餘人，又襲青州，獲馬千匹；<span class="jiazhu">時王敬武鎭淄青，朱珍以他鎭之將來募兵，旣不能制，又爲所襲。蓋羣盜縱橫，力強者勝，莫適爲主故也。</span>辛亥，還，至大梁，朱全忠喜曰：<span class="yinhao">「吾事濟矣！」</span></p>
<p class="em2 strong">時蔡人方寇汴州，其將張晊屯北郊，秦賢屯板橋，<span class="jiazhu">北郊，謂汴州城北郊原之地，卽赤岡也。據《舊史》，板橋在汴州城西。</span>各有衆數萬，列三十六寨，連延二十餘里。全忠謂諸將曰：<span class="yinhao">「彼蓄銳休兵，方來擊我，未知朱珍之至，謂吾兵少，畏怯自守而已；宜出其不意，先擊之。」</span>乃自引兵攻秦賢寨，士卒踊躍爭先；賢不爲備，連拔四寨，斬萬餘級，蔡人大驚，以爲神。</p>
<p class="em2 strong">全忠又使牙將新野郭言募兵於河陽、陝、虢，得萬餘人而還。<span class="jiazhu">陝，失冉翻。還，從宣翻，又如字。</span></p>
<p class="em2 strong"><span class="yinwen">4</span>畢師鐸兵奄至廣陵城下，城中驚擾。壬子，呂用之引麾下勁兵，誘以重賞，出城力戰。<span class="jiazhu">誘，音酉。</span>師鐸兵少卻，用之始得斷橋塞門爲守備。是日，騈登延和閣，<span class="jiazhu">斷，丁管翻。塞，悉則翻。延和閣，駢所起，見二百五十四卷中和二年。</span>聞諠譟聲，左右以師鐸之變告。騈驚，急召用之詰之，用之徐對曰：<span class="yinhao">「師鐸之衆思歸，爲門衞所遏，適已隨宜區處，<span class="jiazhu">處，昌呂翻。</span>計尋退散；儻或不已，正煩玄女一力士耳，願令公勿憂！」</span>騈曰：<span class="yinhao">「近者覺君之妄多矣，君善爲之，勿使吾爲周侍中！」</span><span class="jiazhu">周侍中，謂周寶也，事見上卷本年。</span>言畢，慘沮久之，用之慙懅而退。<span class="jiazhu">懅，亦慚也，音遽。</span></p>
<p class="em2 strong">師鐸退屯山光寺，<span class="jiazhu">山光寺在廣陵城北。</span>以廣陵城堅兵多，甚有悔色；癸丑，遣其屬孫約與其子詣宣州，乞師於觀察使秦彥，且許以克城之日迎彥爲帥。<span class="jiazhu">帥，所類翻。</span>會師鐸館客畢慕顏自城中逃出，言<span class="yinhao">「衆心離散，用之憂窘，若堅守之，不日當潰。」</span>師鐸乃悅。</p>
<p class="em2 strong">是日未明，騈召用之，問以事本末，用之始以實對，騈曰：<span class="yinhao">「吾不欲復出兵相攻，<span class="jiazhu">復，扶又翻。</span>君可選一溫信大將，<span class="jiazhu">溫，柔和也。信，誠實不妄言者也。</span>以我手札諭之，若其未從，當別處分。」</span><span class="jiazhu">處，昌呂翻。按《書》及《春秋》「分器」。《記·曲禮》「分毋求多」，《漢書》「分職」、「分部」，並音扶問翻；則處分之分亦當同音。今人讀爲分判之分，誤也。</span>用之退，念諸將皆仇敵，必<span class="jiaozhusup">〖章：十二行本「必」上有「往」字；乙十一行本同。〗</span>不利於己，甲寅，遣所部討擊副使許戡，齎騈委曲<span class="jiazhu">委曲，卽駢手札也。</span>及用之誓狀幷酒殽出勞師鐸，<span class="jiazhu">勞，力到翻。</span>師鐸始亦望騈舊將勞問，得以具陳用之姦惡，披泄積憤，<span class="jiazhu">披，開也，分也。決壅爲泄。</span>見戡至，大罵曰：<span class="yinhao">「梁纘、韓問何在，乃使此穢物來！」</span>戡未及發言，已牽出斬之。乙卯，師鐸射書入城，<span class="jiazhu">射，而亦翻。</span>用之不發，卽焚之。</p>
<p class="em2 strong">丁巳，用之以甲士百人入見騈於延和閣下，騈大驚，匿于寢室，久而後出，曰：<span class="yinhao">「節度使所居，無故以兵入，欲反邪！」</span>命左右驅出。用之大懼，出子城南門，舉策指之曰：<span class="yinhao">「吾不可復入此！」</span><span class="jiazhu">復，扶又翻。</span>自是高、呂始判矣。</p>
<p class="em2 strong">是夜，騈召其從子前左金吾衞將軍傑密議軍事；戊午，署傑都牢城使，泣而勉之，以親信五百人給之。</p>
<p class="em2 strong">用之命諸將大索城中丁壯，<span class="jiazhu">索，山客翻。</span>無問朝士、書生，悉以白刃驅縛登城，令分立城上，自旦至暮，不得休息；又恐其與外寇通，數易其地，<span class="jiazhu">數，所角翻。</span>家人餉之，莫知所在。由是城中人亦恨師鐸入城之晚也。</p>
<p class="em2 strong">騈遣大將石鍔<span class="jiazhu">鍔，逆各翻。</span>以師鐸幼子及其母書幷騈委曲至揚子諭師鐸，師鐸遽遣其子還，曰：<span class="yinhao">「令公但斬呂、張以示師鐸，師鐸不敢負恩，願以妻子爲質。」</span><span class="jiazhu">質，音致。</span>騈恐用之屠其家，收師鐸母妻子置使院。<span class="jiazhu">使院，節度使司官屬治事之所。</span></p>
<p class="em2 strong">辛酉，秦彥遣其將秦稠將兵三千至揚子助師鐸。壬戌，宣州軍攻南門，不克；癸亥，又攻羅城東南隅，城幾陷者數四。<span class="jiazhu">幾，居依翻。</span>甲子，羅城西南隅守者焚戰格以應師鐸，<span class="jiazhu">戰格，列木爲之，漢人謂之笓格，今謂之排杈。</span>師鐸毀其城以內其衆。用之帥其衆千人力戰于三橋北，<span class="jiazhu">帥，讀曰率。</span>師鐸垂敗，會高傑以牢城兵自子城出，欲擒用之以授師鐸，用之乃開參佐門北走。騈召梁纘以昭義軍百餘人保子城。</p>
<p class="em2 strong">乙丑，師鐸縱兵大掠。騈不得已，命徹備，與師鐸相見於延和閣下，交拜如賓主之儀，署師鐸節度副使、行軍司馬，仍承制加左僕射，鄭漢章等各遷官有差。</p>
<p class="em2 strong">左莫邪都虞候申及，本徐州健將，<span class="jiazhu">高駢置左、右莫邪都，見二百五十四卷中和二年。</span>入見騈，說之曰：<span class="jiazhu">說，式芮翻。</span><span class="yinhao">「師鐸逆黨不多，<span class="jiaozhusup">〖章：十二行本「多」下有「諸門尙未有守者」七字；乙十一行本同；孔本同；張校同；退齋校同。〗</span>請令公及此選元從三十人，<span class="jiazhu">及此，言及此時也。從，才用翻。</span>夜自敎場門出，比師鐸覺之，追不及矣。<span class="jiazhu">比，必利翻，及也。</span>然後發諸鎭兵，還取府城，此轉禍爲福也。若一二日事定，浸恐艱難，及亦不得在左右矣。」</span>言之，且泣，騈猶豫不聽。<span class="jiazhu">楚靈王有言：「大福不再，祗取辱耳。」高駢蓋知行留皆禍，故猶豫不聽。</span>及恐語泄，遂竄匿，會張雄至東塘，<span class="jiazhu">張雄棄蘇州逃入海，又自海泝江而上，至揚州東塘。</span>及往歸之。</p>
<p class="em2 strong">丙寅，師鐸果分兵守諸門，搜捕用之親黨，悉誅之。師鐸入居使院，秦稠以宣軍千人分守使宅及諸倉庫。<span class="jiazhu">使，疏吏翻。</span>丁卯，騈牒請解所任，以師鐸兼判府事。</p>
<p class="em2 strong">師鐸遣孫約至宣城，趣秦彥過江。<span class="jiazhu">趣，讀曰促。</span>或說師鐸曰：<span class="jiazhu">說，式芮翻。</span><span class="yinhao">「僕射曏者舉兵，蓋以用之輩姦邪暴橫，<span class="jiazhu">橫，戶孟翻。</span>高令公坐自聾瞽，不能區理，<span class="jiazhu">區，分別也。理，調治也。</span>故順衆心爲一方去害。<span class="jiazhu">去，羌呂翻。</span>今用之旣敗，軍府廓然，僕射宜復奉高公而佐之，但總其兵權以號令，誰敢不服！用之乃淮南一叛將耳，移書所在，立可梟擒。如此，外有推奉之名，內得兼幷之實，雖朝廷聞之，亦無虧臣節。使高公聰明，必知內愧；如其不悛，<span class="jiazhu">悛，丑緣翻，改也。</span>乃机上肉耳，柰何以此功業付之他人，豈惟受制於人，終恐自相魚肉！前日秦稠先守倉庫，其相疑已可見。且秦司空爲節度使，廬州、壽州其肯爲之下乎！<span class="jiazhu">廬州，楊行密。壽州，張翱。</span>僕見戰攻之端未有窮已，豈惟淮南之人肝腦塗地，竊恐僕射功名成敗未可知也！不若及今亟止秦司空<span class="jiazhu">亟，紀力翻，急也。</span>勿使過江，彼若粗識安危，必不敢輕進；<span class="jiazhu">粗，坐五翻。</span>就使他日責我以負約，猶不失爲高氏忠臣也。」</span>師鐸大以爲不然，明日，以告鄭漢章，漢章曰：<span class="yinhao">「此智士也！」</span>散求之，其人畏禍，竟不復出。<span class="jiazhu">復，扶又翻。</span></p>
<p class="em2 strong">戊辰，騈遷家出居南第，師鐸以甲士百人爲衞，其實囚之也。是日，宣軍以所求未獲，焚進奉兩樓數十間，寶貨悉爲煨燼。<span class="jiazhu">《新書·高駢傳》：駢自乾符以來，貢獻不入天子，寶貨山積於進奉樓。按駢乾符末始自浙西徙淮南，中和二年罷兵權利權，貢獻始絕矣。煨，烏回翻。燼，徐刃翻。</span>己巳，師鐸於府廳視事，凡官吏非有兵權者皆如故，復遷騈於東第。<span class="jiazhu">復，扶又翻；下同。</span>自城陷，諸軍大掠<span class="jiaozhusup">〖章：十二行本「掠」下有「晝夜」二字；乙十一行本同；孔本同；張校同。〗</span>不已，至是，師鐸始以先鋒使唐宏爲靜街使，禁止之。</p>
<p class="em2 strong">騈先爲鹽鐵使，<span class="jiazhu">乾符六年，駢爲鹽鐵轉運使，中和二年，解使職。</span>積年不貢奉，貨財在揚州者，塡委如山。騈作郊天、御樓六軍立仗儀服，<span class="jiazhu">郊天及御樓肆赦，六軍皆立仗。</span>及大殿元會、內署行幸供張器用，皆刻鏤金玉、蟠龍蹙鳳數十萬事，悉爲亂兵所掠，歸于閭閻，張陳寢處其中。<span class="jiazhu">供，居用翻。張，知亮翻；張陳同。鏤，郎豆翻。處，昌呂翻。</span></p>
<p class="em2 strong">庚午，獲諸葛殷，杖殺之，棄尸道旁，怨家抉其目，斷其舌，<span class="jiazhu">決，於決翻。斷，都管翻；下斷手同。</span>衆以瓦石投之，須臾成冢。呂用之之敗也，其黨鄭𣏌首歸師鐸，師鐸署𣏌知海陵監事。<span class="jiazhu">海陵監，筦榷鬻鹽。</span>𣏌至海陵，陰記高霸得失，聞於師鐸。<span class="jiazhu">高霸時爲海陵鎭遏使。</span>霸獲其書，杖𣏌背，斷手足，刳目截舌，然後斬之。</p>
<p class="em2 strong"><span class="yinwen">5</span>蔡將盧瑭屯于萬勝，<span class="jiazhu">萬勝鎭在中牟縣。</span>夾汴水而軍，以絕汴州運路，<span class="jiazhu">薛《史·梁紀》曰：盧瑭於圃田北夾汴水爲梁，以扼運路。宋白亦曰：萬勝寨在圃田北。</span>朱全忠乘霧襲之，掩殺殆盡。<span class="jiazhu">《考異》曰：薛居正《五代史》云「四月庚午。」按《長曆》，四月甲辰朔，無庚午。薛《史》誤。</span>於是蔡兵皆徙就張晊，屯於赤岡；<span class="jiazhu">赤岡在汴城北。</span>全忠復就擊之，殺二萬餘人。蔡人大懼，或軍中自相驚，全忠乃還大梁，養兵休士。</p>
<p class="em2 strong"><span class="yinwen">6</span>辛未，高騈密以金遺守者，<span class="jiazhu">駢冀守者恩之，因以求出。遺，唯季翻。</span>畢師鐸聞之，壬午，復迎騈入道院，<span class="jiazhu">道院，高駢所起以迎神仙。</span>收高氏子弟甥姪十餘人同幽之。</p>
<p class="em2 strong"><span class="yinwen">7</span>前蘇州刺史張雄帥其衆自海泝江，屯於東塘，遣其將趙暉入據上元。<span class="jiazhu">張雄、馮弘鐸由此得據昇州。帥，讀曰率。</span></p>
<p class="em2 strong"><span class="yinwen">8</span>畢師鐸之攻廣陵也，呂用之詐爲高騈牒，署廬州刺史楊行密行軍司馬，追兵入援。廬江人袁襲說行密曰：<span class="yinhao">「高公昏惑，用之姦邪，師鐸悖逆，凶德參會，<span class="jiazhu">三者合集爲參會。說，式芮翻。</span>而求兵於我，此天以淮南授明公也，趣赴之。」</span><span class="jiazhu">趣，讀曰促。</span>行密乃悉發廬州兵，復借兵於和州刺史孫端，<span class="jiazhu">復，扶又翻。《考異》曰：《妖亂志》：「中和三年，高駢差梁纘知和州。纘以孫端窺伺和州已久，不如因而與之以責其効。駢強之，旣行，果爲端所敗。及歸，和州尋陷於端。」蓋端自是遂據和州也。</span>合數千人赴之，五月，至天長。鄭漢章之從師鐸也，留其妻守淮口，用之帥衆攻之，<span class="jiazhu">帥，讀曰率。</span>旬日不克，漢章引兵救之。用之聞行密至天長，引兵歸之。<span class="jiazhu">爲用之爲行密所誅張本。</span></p>
<p class="em2 strong"><span class="yinwen">9</span>丙子，朱全忠出擊張晊，大破之。秦宗權聞之，自鄭州引精兵會之。<span class="jiazhu">宗權引兵會晊以擊全忠。</span></p>
<p class="em2 strong"><span class="yinwen">10</span>張神劍求貨於畢師鐸，師鐸報以俟秦司空之命，神劍怒，亦以其衆歸楊行密；及海陵鎭遏使高霸、曲溪人劉金、盱眙人賈令威悉以其衆屬焉。<span class="jiazhu">揚州盱眙縣西南十里有曲溪。劉金，曲溪屯將也。</span>行密衆至萬七千人，張神劍運高郵糧以給之。</p>
<p class="em2 strong"><span class="yinwen">11</span>朱全忠求救於兗、鄆，朱瑄、朱瑾皆引兵赴之，義成軍亦至。<span class="jiazhu">二年，朱全忠幷義成軍，徵其兵以擊蔡人。</span>辛巳，全忠以四鎭兵攻秦宗權於邊孝村，大破之，<span class="jiazhu">邊孝村在汴州北郊。</span>斬首二萬餘級；宗權宵遁，全忠追之，至陽武橋而還。<span class="jiazhu">陽武橋在鄭州陽武縣，縣在汴州西北九十里。還，從宣翻，又如字。</span>全忠深德朱瑄，兄事之。蔡人之守東都河陽、許、汝、懷、鄭、陝、虢者，聞宗權敗，皆棄去。宗權發鄭州，孫儒發河陽，皆屠滅其人，焚其廬舍而去，宗權之勢自是稍衰。朝廷以扈駕都頭楊守宗知許州事，朱全忠以其將孫從益知鄭州事。</p>
<p class="em2 strong"><span class="yinwen">12</span>錢鏐遣東安都將杜稜、浙江都將阮結、靜江都將成及將兵討薛朗。<span class="jiazhu">《九域志》：杭州新城縣有東安鎭。浙江、靜江二都，蓋分屯杭州城外沿江一帶，自定山下至海門。討薛朗，以其逐周寶也。</span></p>
<p class="em2 strong"><span class="yinwen">13</span>甲午，秦彥將宣歙兵三萬餘人，乘竹筏沿江而下，趙暉邀擊於上元，殺溺殆半。<span class="jiazhu">歙，書涉翻。</span>丙申，彥入廣陵，自稱權知淮南節度使，<span class="jiaozhusup">〖章：十二行本「使」作「事」；乙十一行本同；張校同，云無註本作「使」。〗</span>仍以畢師鐸爲行軍司馬，補池州刺史趙鍠爲宣歙觀察使。<span class="jiazhu">鍠，戶盲翻。</span>戊戌，楊行密帥諸軍抵廣陵城下，爲八寨以守之，<span class="jiazhu">帥，讀曰率；下同。</span>秦彥閉城自守。<span class="jiazhu">《考異》曰：《妖亂志》：「六月，癸卯朔，秦彥命鄭漢璋等守諸門。」按寇至城下，卽應城守，豈有戊戌行密至，癸卯始守城乎！今不取。</span></p>
<p class="em2 strong"><span class="yinwen">14</span>六月，戊申，天威都頭楊守立<span class="jiazhu">天威，亦神策五十四都之一。</span>與鳳翔節度使李昌符爭道，麾下相毆，<span class="jiazhu">毆，烏口翻，擊也。</span>帝命中使諭之，不止。是夕，宿衞皆嚴兵爲備。己酉，昌符擁兵燒行宮，庚戌，復攻大安門。<span class="jiazhu">復，扶又翻。</span>守立與昌符戰於通衢，昌符兵敗，帥麾下走保隴州。<span class="jiazhu">《九域志》：鳳翔至至隴州一百五十里。</span>杜讓能聞難，挺身步入侍；韋昭度質其家於軍中，<span class="jiazhu">難，乃旦翻。質，音致。</span>誓誅反賊，故軍士力戰而勝之。守立，復恭之假子也。壬子，以扈駕都將、武定節度使李茂貞<span class="jiazhu">李茂貞時領武定節宿衞。</span>爲隴州招討使，以討昌符。</p>
<p class="em2 strong"><span class="yinwen">15</span>甲寅，河中牙將常行儒殺節度使王重榮。重榮用法嚴，末年尤甚；行儒嘗被罰，恥之，<span class="jiazhu">被，皮義翻。</span>遂作亂。夜，攻府舍，重榮逃於別墅；<span class="jiazhu">墅，承與翻。</span>明旦，行儒得而殺之。制以陝虢節度使王重盈爲護國節度使，又以重盈子珙權知陝虢留後。<span class="jiazhu">珙，居勇翻。</span>重盈至河中，執行儒，殺之。<span class="jiazhu">《舊書·帝紀》云：常行儒殺王重榮，推重榮兄重盈爲兵馬留後。</span></p>
<p class="em2 strong"><span class="yinwen">16</span>戊午，秦彥遣畢師鐸、秦稠將兵八千出城，西撃楊行密，稠敗死，士卒死者什七八。城中乏食，樵採路絕，宣州軍始食人。<span class="jiazhu">宣州軍，秦彥兵也。</span></p>
<p class="em2 strong"><span class="yinwen">17</span>壬戌，亳州將謝殷逐其刺史宋袞。</p>
<p class="em2 strong"><span class="yinwen">18</span>孫儒旣去河陽，李罕之召張全義於澤州，<span class="jiazhu">去年，孫儒陷河陽，張全義據懷州，李罕之據澤州以拒之。蓋懷州逼近河陽，全義尋退屯澤州也。《舊書·帝紀》云：李罕之自澤州收河陽，懷州刺史張全義收洛陽。</span>與之收合餘衆。罕之據河陽，全義據東都，共求援於河東；李克用以其將安金俊爲澤州刺史，將騎助之，<span class="jiazhu">《考異》曰：《太祖紀年錄》：「七月，癸巳，澤州刺史張全義棄城而遁，太祖以安金俊爲澤州刺史。」薛居正《五代史》亦云：「七月，武皇以金俊爲澤州刺史。」按《實錄》，六月，全義已除河南尹。薛《史·罕之傳》，罕之求援，克用遣澤州刺史安金俊助之，蓋二人先以澤州賂克用，非七月也。</span>表罕之爲河陽節度使，全義爲河南尹。<span class="jiazhu">《考異》曰：薛居正《五代史》：「克用表張言爲河南尹、東都留守。」《實錄》：「以澤州刺史李罕之爲河陽節度使，懷州刺史張全義爲河南尹。」按諸葛爽表全義爲澤州刺史，及仲方敗，罕之據擇州，全義據懷州耳，非刺史也。</span></p>
<p class="em2 strong">初，東都經黃巢之亂，遺民聚爲三城以相保，繼以秦宗權、孫儒殘暴，僅存壞垣而已。全義初至，白骨蔽地，荊棘彌望，居民不滿百戶，全義麾下纔百餘人，相與保中州城，<span class="jiazhu">城在二城之中間，故謂之中州城。</span>四野俱無耕者。全義乃於麾下選十八人材器可任者，人給一旗一牓，謂之屯將，<span class="jiazhu">將，卽亮翻。</span>使詣十八縣故墟落中，植旗張牓，招懷流散，勸之樹藝。<span class="jiazhu">河南二十縣，河南、洛陽二縣在城中，其外偃師、鞏、緱氏、陽城、登封、陸渾、伊闕、新安、澠池、福昌、長水、永寧、壽安、密、河清、潁陽、伊陽、王屋，凡十八縣。</span>惟殺人者死，餘但笞杖而已，無嚴刑，無租稅，民歸之者如市。又選壯者敎之戰陳，以禦寇盜。<span class="jiazhu">陳，讀曰陣。</span>數年之後，都城坊曲，漸復舊制，諸縣戶口，率皆歸復，桑麻蔚然，野無曠土。<span class="jiazhu">蔚，音鬱。不耕之土曰曠土。曠，空也。</span>其勝兵者，<span class="jiazhu">勝，音升。</span>大縣至七千人，小縣不減二千人，乃奏置令佐以治之。<span class="jiazhu">治，直之翻。</span>全義明察，人不能欺，而爲政寬簡。出，見田疇美者，輒下馬，與僚佐共觀之，召田主，勞以酒食；<span class="jiazhu">勞，力到翻。</span>有蠶麥善收者，<span class="jiazhu">蠶四伏無病而成繭，麥就實黃熟而豐厚，爲善收。</span>或親至其家，悉呼出老幼，賜以茶綵衣物。民間言：<span class="yinhao">「張公不喜聲伎，<span class="jiazhu">喜，許記翻。伎，渠綺翻。</span>見之未嘗笑；獨見佳麥良繭則笑耳。」</span>有田荒穢者，則集衆杖之；或訴以乏人牛，乃召其鄰里責之曰：<span class="yinhao">「彼誠乏人牛，何不助之！」</span>衆皆謝，乃釋之。由是鄰里有無相助，故比戶皆有蓄積，<span class="jiazhu">比，毗至翻，又毗必翻。</span>凶年不饑，遂成富庶焉。<span class="jiazhu">史究言張全義治河南之績效。</span></p>
<p class="em2 strong"><span class="yinwen">19</span>杜稜等敗薛朗將李君暀于陽羨。<span class="jiazhu">敗，補邁翻。暀，于放翻。陽羨，漢古縣，晉立義興郡，隋廢郡，改陽羨爲義興縣。唐武德七年，分義興置陽羨縣，尋省併入義興。《九域志》：義興縣在常州西南百二十里。</span></p>
<p class="em2 strong"><span class="yinwen">20</span>秋，七月，癸未，淮南將吳苗帥其徒八千人踰城降楊行密。<span class="jiazhu">帥，讀曰率。</span></p>
<p class="em2 strong"><span class="yinwen">21</span>八月，壬寅朔，李茂貞奏隴州刺史薛知籌以城降，斬李昌符，滅其族。<span class="jiazhu">中和元年，李昌言逐鄭畋據岐，兄弟七年而滅。</span></p>
<p class="em2 strong"><span class="yinwen">22</span>朱全忠引兵過亳州，遣其將霍存襲謝殷，斬之。<span class="jiazhu">是年六月，謝殷殺刺史，據亳州。</span></p>
<p class="em2 strong"><span class="yinwen">23</span>丙子，以李茂貞同平章事、充鳳翔節度使。<span class="jiazhu">爲李茂貞以岐兵跋扈張本。</span></p>
<p class="em2 strong"><span class="yinwen">24</span>以韋昭度守太保、兼侍中。</p>
<p class="em2 strong"><span class="yinwen">25</span>朱全忠欲兼兗、鄆，而以朱瑄兄弟有功於己，<span class="jiazhu">朱瑄兄弟救汴州，破蔡兵。</span>攻之無名，乃誣瑄招誘宣武軍士，移書誚讓。瑄復書不遜，<span class="jiazhu">《考異》曰：《編遺錄》：「八月，丙午，都指揮使朱珍以諸都將士日有逃逸者，初未曉其端，今乃知爲鄆帥朱瑄因前年與我師會合討伐蔡寇，睹將士驍勇，潛有窺覬之心，密於境上懸金帛招誘，如至者皆厚而納焉。積亡旣多，上察之，且不平。是事，因移文追索亡者，朱瑄來言不遜，上益怒其欺罔，乃議舉兵伐之。」《新傳》：「全忠與朱瑄情好篤密，而內忌其雄，且所據皆勁兵地，欲造怨，乃圖之，卽聲言瑄納汴亡命，移書詆讓，瑄以新有恩於全忠，故答檄恚望。全忠由是顯結其隙。」高若拙《後史補》曰：「梁太祖皇帝到梁園，深有大志，然兵力不足，常欲外掠，又虞四境之難，每有鬱然之狀。時有薦敬秀才於門下，乃白梁祖曰：『明公方欲圖大事，輕重必爲四境所侵，但令麾下將士詐爲叛者而逃，卽明公奏于主上及告四鄰，以自襲叛徒爲名。』梁祖曰：『天降奇人以佐於吾。』初從其謀，一出而致衆十倍。」蓋翔爲溫畫策，詐令軍士叛歸瑄，以爲釁端也。</span>全忠遣其將朱珍、葛從周襲曹州，壬子，拔之，殺刺史丘弘禮。又攻濮州，與兗、鄆兵戰於劉橋，<span class="jiazhu">劉橋在曹州乘氏縣東北，濮州范縣西南。按薛《史》，戰于臨濮之劉橋。</span>殺數萬人，朱瑄、朱瑾僅以身免。全忠與兗、鄆始有隙。</p>
<p class="em2 strong"><span class="yinwen">26</span>秦彥以張雄兵強，冀得其用，以僕射告身授雄，以尙書告身三通授裨將馮弘鐸等。<span class="jiazhu">此等告身，蓋高駢爲諸道都統時，朝廷所給空名告身也。</span>廣陵人競以珠玉金繒詣雄軍貿食，<span class="jiazhu">貿，音茂。以物易物曰貿。</span>通犀帶一，得米五升，<span class="jiazhu">通犀帶，通天犀帶也。陸佃《埤雅》曰：犀形似水牛，大腹庳腳，腳有三蹄，黑色；三角，一在項上，一在額上，一在鼻上，鼻上卽食角也，小而不橢。亦有一角者。舊說犀之通天者惡影，常飲濁水，重霧厚露之夜不濡其裏，白星徹端，世云：「犀望星而徹角，」卽此也，可以破水、駭雞。又犀之美者有光，故雞見影而驚。其次，角理復有正插、倒插。正插者角腰以上通，倒插者角腰以下通。亦曰，尖花小而根花大，謂之倒插。犀亦絕愛其角，墮角，卽自埋之。王粲《遊海賦》曰：「羣犀代角，巨象解齒，」是也。《交州記》曰：犀有二角，鼻上角長，額上角短。或曰：三角者，水犀也；二角者，山犀也；在頂者謂之頂犀，在鼻者謂之鼻犀。犀有四輩。其文或如桑椹，或如狗鼻者，上；黔犀無文，螺犀文旋，牸犀文細，牯犀文大而勻。</span>錦衾一，得糠五升。雄軍旣富，不復肯戰，未幾，復助楊行密。<span class="jiazhu">幾，居豈翻。復，扶下翻；下同。</span></p>
<p class="em2 strong">丁卯，彥悉出城中兵萬二千人，遣畢師鐸、鄭漢章將之，陳城西，延袤數里，<span class="jiazhu">楊行密軍於揚子，蓋並廣陵之西山，以逼廣陵城。陳，讀曰陣；下同。袤，音茂。</span>軍勢甚盛。行密安臥帳中，曰：<span class="yinhao">「賊近告我。」</span>牙將李宗禮曰：<span class="yinhao">「衆寡不敵，宜堅壁自守，徐圖還師。」</span>李濤怒曰：<span class="yinhao">「吾以順討逆，何論衆寡，大軍至此，去將安歸！濤願將所部爲前鋒，保爲公破之！」</span><span class="jiazhu">保爲，于僞翻。</span>濤，趙州人也。行密乃積金帛麰米於一寨，<span class="jiazhu">麰，音牟，小麥也。</span>使羸弱守之，多伏精兵於其旁，自將千餘人衝其陳。兵始交，行密陽不勝而走，廣陵兵追之，入空寨，爭取金帛麰米，伏兵四起，廣陵衆亂，行密縱兵擊之，俘斬殆盡，積尸十里，溝瀆皆滿，師鐸、漢章單騎僅免。自是秦彥不復言出師矣。</p>
<p class="em2 strong"><span class="yinwen">27</span>九月，以戶部侍郎、判度支張濬爲兵部侍郎、同平章事。</p>
<p class="em2 strong"><span class="yinwen">28</span>高騈在道院，秦彥供給甚薄，左右無食，至然木像、煑革帶食之，有相啗者。彥與畢師鐸出師屢敗，疑騈爲厭勝，<span class="jiazhu">厭，於涉翻，又於琰翻。</span>外圍益急，恐屛黨有爲內應者。有妖尼王奉仙言於彥曰：<span class="yinhao">「揚州分野極災，<span class="jiazhu">分，扶問翻。</span>必有一大人死，自此喜矣。」</span>甲戌，命其將劉匡時殺騈，幷其子弟甥姪無少長皆死，同坎瘞之。<span class="jiazhu">瘞，於計翻。</span>乙亥，楊行密聞之，帥士卒縞素向城大哭三日。<span class="jiazhu">帥，讀曰率。</span></p>
<p class="em2 strong"><span class="yinwen">29</span>朱珍攻濮州，朱瑄遣弟罕將步騎萬人救之；辛卯，朱全忠逆擊罕於范，<span class="jiazhu">范，漢縣，唐屬濮州。《九域志》：在州東六十里。</span>擒斬之。</p>
<p class="em2 strong"><span class="yinwen">30</span>冬，十月，秦彥遣鄭漢章將步騎五千出擊張神劍、高霸寨，破之，神劍奔高郵，霸奔海陵。<span class="jiazhu">張神劍、高霸各奔歸舊屯之地。</span></p>
<p class="em2 strong"><span class="yinwen">31</span>丁未，朱珍拔濮州，刺史朱裕奔鄆；珍進兵攻鄆。<span class="jiazhu">《九域志》：濮州東至鄆州一百八十里。</span>瑄使裕詐遺珍書，<span class="jiazhu">遺，唯季翻。</span>約爲內應，珍夜引兵赴之，瑄開門納汴軍，閉而殺之，死者數千人，汴軍乃退。瑄乘勝復取曹州，<span class="jiazhu">復，扶又翻。</span>以其屬郭詞爲刺史。</p>
<p class="em2 strong"><span class="yinwen">32</span>甲寅，立皇子陞爲益王。</p>
<p class="em2 strong"><span class="yinwen">33</span>杜稜等拔常州，丁從實奔海陵。<span class="jiazhu">光啓二年，六月，丁從實取常州，至是而敗。《考異》曰：《實錄》：「五月，鏐攻常州，丁從實投高霸。」《吳越備史》在十月。《新紀》：「十月，甲寅，陷常州。」今從之。</span>錢鏐奉周寶歸杭州，屬櫜鞬，具部將禮，郊迎之。<span class="jiazhu">杭州，本鎭海巡屬，故鏐以部將禮迎寶。屬，音之欲翻。櫜，音羔。鞬，其言翻。</span></p>
<p class="em2 strong"><span class="yinwen">34</span>楊行密圍廣陵且半年，秦彥、畢師鐸大小數十戰，多不利；城中無食，米斗直錢五十緡，草根木實皆盡，以菫泥爲餅食之，<span class="jiazhu">菫，居隱翻。菫泥，黏土也。</span>餓死者太半。宣軍掠人詣肆賣之，驅縛屠割如羊豕，訖無一聲，積骸流血，滿於坊市。彥、師鐸無如之何，嚬蹙而已。<span class="jiazhu">攢眉爲嚬，皺頞爲蹙。</span>外圍益急，彥、師鐸憂懣，殆無生意，<span class="jiazhu">懣，音悶。</span>相對抱膝，終日悄然。<span class="jiazhu">悄，七小反。《詩》曰：憂心悄悄。</span>行密亦以城久不下，欲引還。<span class="jiazhu">欲引還廬州。</span>己巳夜，大風雨，呂用之部將張審威帥麾下士三百，晨，伏於西壕，<span class="jiazhu">帥，讀曰率；下同。</span>俟守者易代，潛登城，啓關納其衆，守者皆不鬬而潰。先是，彥、師鐸信重尼奉仙，雖戰陳日時，賞罰輕重，皆取決焉。<span class="jiazhu">先，悉薦翻。陳，讀曰陣。</span>至是復咨於奉仙曰：<span class="yinhao">「何以取濟？」</span><span class="jiazhu">復，扶又翻。</span>奉仙曰：<span class="yinhao">「走爲上策！」</span>乃自開化門出奔東塘。行密帥諸軍合萬五千人入城，以梁纘不盡節於高氏，爲秦、畢用，斬於戟門之外；<span class="jiazhu">唐設戟之制，廟社宮殿之門二十有四，東宮之門一十有八，一品之門十六，二品及京兆、河南、太原尹、大都督、大都護之門十四，三品及上都督、中都督、上都護、上州之門十二，下都督、下都護、中州、下州之門各十。設戟于門，故謂之戟門。</span>韓問聞之，赴井死。<span class="jiazhu">梁纘、韓問，一體之人，纘旣誅，問知不免於罪，故赴井而死。</span>以高騈從孫愈攝副使，使改殯騈及其族。城中遺民纔數百家，飢羸非復人狀，行密輦西寨米以賑之。<span class="jiazhu">楊行密寨在廣陵城西，此餉軍之米也。</span>行密自稱淮南留後。</p>
<p class="em2 strong"><span class="yinwen">35</span>秦宗權遣其弟宗衡將兵萬人渡淮，與楊行密爭揚州，以孫儒爲副，張佶、劉建鋒、馬殷及宗權族弟彥暉皆從。<span class="jiazhu">從，才用翻。</span>十一月，辛未，抵廣陵城西，據行密故寨，<span class="jiazhu">攻守之勢，地有所必爭。楊行密之攻廣陵也，寨于城西；蔡人之攻行密，又據其故寨。蓋爭形勝者難以他圖也。</span>行密輜重之未入城者，爲蔡人所得。<span class="jiazhu">重，直用翻。</span>秦彥、畢師鐸至東塘，張雄不納，將渡江趣宣州；<span class="jiazhu">秦彥欲還趣舊治。趣，七喻翻。</span>宗衡召之，乃引兵還，與宗衡合。</p>
<p class="em2 strong">未幾，宗權召宗衡還蔡，拒朱全忠。孫儒知宗權勢不能久，稱疾不行；宗衡屢促之，儒怒，甲戌，與宗衡飲酒，坐中手刃之，傳首於全忠。<span class="jiazhu">坐，徂臥翻。</span>宗衡將安仁義降於行密。仁義，本沙陀將也，<span class="jiazhu">路振《九國志》：安仁義初事李國昌於塞上，以過奔河陽，因入秦宗權軍中。</span>行密悉以騎兵委之，列於田頵之上。<span class="jiazhu">楊行密起於合肥，一時諸將，田頵爲冠，一旦得安仁義，列於頵上，卒收其力用。史言其知人善任。</span>儒分兵掠鄰州，未幾，衆至數萬，<span class="jiazhu">孫儒未卽攻廣陵，先掠鄰州以益其衆。幾，居豈翻。</span>以城下乏食，與彥、師鐸襲高郵。</p>
<p class="em2 strong"><span class="yinwen">36</span>初，宣武都指揮使朱珍與排陳斬斫使李唐賓，勇略、功名略相當，<span class="jiazhu">陳，讀曰陣。</span>全忠每戰，使二人偕，往無不捷；然二人素不相下。珍使人迎其妻於大梁，不白全忠，全忠怒，追還其妻，殺守門者，使親吏蔣玄暉召珍，以漢賓代總其衆。<span class="jiazhu">「漢賓」，當作「唐賓」。</span>館驛巡官馮翊敬翔諫曰：<span class="jiazhu">唐制，節度使屬官有行軍司馬、副使、判官、支使、掌書記、巡官、衙推各一人，同節度副使十人，館驛巡官四人。</span><span class="yinhao">「朱珍未易輕取，<span class="jiazhu">易，以豉翻。</span>恐其猜懼生變。」</span>全忠悔，使人追止之。珍果自疑，丙子夜，珍置酒召諸將。唐賓疑其有異圖，斬關奔大梁，珍亦棄軍單騎繼至。全忠兩惜其才，皆不罪，遣還濮州，<span class="jiazhu">爲珍殺唐賓張本。</span>因引兵歸。</p>
<p class="em2 strong">全忠多權數，將佐莫測其所爲，惟敬翔能逆知之，往往助其所不及，全忠大悅，自恨得翔晚，凡軍機、民政悉以咨之。<span class="jiazhu">全忠之移唐祚，敬翔之力也，李振之徒何關成敗之數哉！薛《史·翔傳》曰：太祖初鎭大梁，有觀察支使王發者，翔里人也，往依之，發無由薦達。翔久之計窘，乃與人爲牋刺，往往有警句，傳於軍中。太祖不知書，喜淺近語，聞翔所作，愛之，召署館驛巡官。太祖與蔡賊相拒，機略之間，翔頗預之，太祖大悅，恨得翔之晚。《考異》曰：薛居正《五代史·翔傳》曰：「翔每有所裨贊，亦未嘗顯諫上，俛仰顧步間，微示持疑爾，而太祖已察，必改行之，故裨佐之跡，人莫得知。」按張昭遠《莊宗列傳》曰：「溫狡譎多謀，人不測其際，唯翔視彼舉錯，卽揣知其心，或有所不備，因爲之助。溫大悅，自以爲得翔之晚，故軍謀政術，一切諮之。」薛《史》誤。</span></p>
<p class="em2 strong"><span class="yinwen">37</span>辛巳，高郵鎭遏使張神劍帥麾下二百人逃歸揚州；<span class="jiazhu">帥，讀曰率。</span>丙戌，孫儒屠高郵。戊子，高郵殘兵七百人潰圍而至，楊行密慮其爲變，分隸諸將，一夕盡阬之，明日，殺神劍於其第。<span class="jiazhu">張神劍反覆於呂、畢之間，而死於楊行密之手，挾狡用數者有時而窮也。</span></p>
<p class="em2 strong">楊行密恐孫儒乘勝取海陵，壬寅，命鎭遏使高霸帥其兵民悉歸府城，<span class="jiazhu">揚州府城。</span>曰：<span class="yinhao">「有違命者，族之。」</span>於是數萬戶棄資產、焚廬舍、挈老幼遷於廣陵。戊戌，霸與弟暀、<span class="jiazhu">暀，于放翻。</span>部將余繞山、<span class="jiazhu">史炤曰：《風俗通》：余姓，秦由余之後。</span>前常州刺史丁從實至廣陵，行密出郭迎之，與霸、暀約爲兄弟，<span class="jiazhu">甘言以安其心。</span>置其將卒於法雲寺。<span class="jiazhu">今揚州城中江都縣廨之西有法雲寺，然非其舊也。</span></p>
<p class="em2 strong"><span class="yinwen">38</span>己亥，秦宗權陷鄭州。<span class="jiazhu">宗權旣棄鄭州，今復攻陷之。</span></p>
<p class="em2 strong"><span class="yinwen">39</span>朝廷以淮南久亂，閏月，以朱全忠兼淮南節度使、東南面招討使。<span class="jiazhu">爲朱全忠與楊行密爭淮南張本。《考異》曰：《舊紀》：「十一月，秦彥引孫儒之兵攻廣陵，行密遣使求援于朱全忠，制授全忠兼淮南節度使、行營兵馬都統。」薛居正《五代史·梁太祖紀》，朝廷就加帝兼領淮南節度，在八月。《十國紀年》曰：「初，僖宗聞淮南亂，以朱全忠兼淮南節度使。至是，行密遣使以破賊告全忠。」在十月行密初入揚州時。今從《實錄》。</span></p>
<p class="em2 strong"><span class="yinwen">40</span>陳敬瑄惡顧彥朗與王建相親，<span class="jiazhu">惡，烏路翻。</span>恐其合兵圖己，謀於田令孜，令孜曰：<span class="yinhao">「建，吾子也，<span class="jiazhu">令孜養建爲子，見上卷中和四年。</span>不爲楊興元所容，故作賊耳。<span class="jiazhu">楊興元，謂楊守亮，事見上卷三年。</span>今折簡召之，可致麾下。」</span>乃遣使以書召之，建大喜，詣梓州見彥朗曰：<span class="yinhao">「十軍阿父見召，<span class="jiazhu">令孜先爲神策十軍觀軍容使，待建同父子，故稱之。</span>當往省之。<span class="jiazhu">省，悉景翻。</span>因見陳太師，<span class="jiazhu">帝之自成都東還也，陳敬瑄進檢校太師，故稱之。</span>求一大州，若得之，私願足矣！」</span>乃留其家於梓州，<span class="jiazhu">顧彥朗治梓州。</span>帥麾下精兵二千，<span class="jiazhu">帥，讀曰率。</span>與從子宗鐬、<span class="jiazhu">從，才用翻。鐬，火外翻。</span>假子宗瑤、宗弼、宗侃、宗弁俱西。宗瑤，燕人姜郅；<span class="jiazhu">燕，於賢翻。</span>宗弼，許人魏弘夫；宗侃，許人田師侃；宗弁，鹿弁也。</p>
<p class="em2 strong">建至鹿頭關，西川參謀李乂謂敬瑄曰：<span class="yinhao">「王建，虎也，柰何延之入室？彼安肯爲公下乎！」</span>敬瑄悔，亟遣人止之，且增脩守備。建怒，破關而進，敗漢州刺史張頊於綿竹，<span class="jiazhu">綿竹，漢縣，江左置晉熙郡，隋廢郡爲李水縣，大業三年，改曰綿竹，唐屬漢州。《九域志》：在州東北九十三里。敗，補邁翻，下同。</span>遂拔漢州，進軍學射山，又敗西川將句惟立於蠶此，<span class="jiazhu">《九域志》：成都府成都縣有蠶此鎭。句，古侯翻，又古候翻。</span>又拔德陽。敬瑄遣使讓之，對曰：<span class="yinhao">「十軍阿父召我來，及門而拒之，重爲顧公所疑，<span class="jiazhu">重，直用翻。</span>進退無歸矣。」</span>田令孜登樓慰諭之，建與諸將於清遠橋上髡髮羅拜，<span class="jiazhu">成都南門樓，卽大玄樓也，樓前有清遠橋。</span>曰：<span class="yinhao">「今旣無歸，且辭阿父作賊矣！」</span>顧彥朗以其弟彥暉爲漢州刺史，發兵助建，急攻成都，<span class="jiazhu">《考異》曰：始，建宿衞之時，嘗領壁州刺史，光啓二年四月，已出爲利州刺史，而《舊紀》、薛居正《五代史》、《實錄》、《新紀》皆云以壁州刺史攻成都，誤也。張𩇕《耆舊傳》曰：「光啓四年戊申，十月十日，田軍容除西川監軍使，此月到。十一月一日，僖宗皇帝晏駕，昭宗卽位，改文德元年。文德二年己酉，太師有除未下。聞朝廷降使，三軍百姓僧道詣驛，就使車訴論二十年鐵券。有一人驛亭截耳，時有微雨，臥蹍於泥。天使視之無言，良久曰：『不必不必，』索馬揮鞭便發。太師軍容專差親信於人衆中，探使有何言。旣聞，二人神色俱喪，乃理兵講武，更創置三都，黃頭都以親密者管之，諸軍頻閱隊。十月，探知朝廷除韋相公授西川節度使，已宣麻。軍容甚有懼色，乃以書召閬州王司徒，計其過綿州，卽出兵拒之，令其怒，怒必攻諸州，所在發兵交戰。此是軍容計，恐韋相公來交代，以兵隔之，言王司徒來侵我，我所舉兵，蓋與王氏相敵，欲遮其反名。十二月二十日，驅人上城，一更，出兵數千人，排於城外北面堤上。二十一日，王司徒大軍已至城下，於城北街去來鬬數合。巳時，川軍被一時築過橋，堤上排者大走，並收入城。至暮，王司徒收軍，宿七里亭。二十二日早，又進軍逼城，至午又退，止七里亭。二十三日早，引軍入新繁、濛陽諸縣界，城內出軍，日有相持。此年十一月，改元龍紀元年己酉。二月二十五日，大戰三郊。（「郊」當作「交」。）乃各下數寨相守，所至縣邑，大遭焚燒，戶口逃竄。」《十國紀年》曰：「王建起兵攻成都，諸書歲月不同，蓋建事成之後，其徒以擅舉兵侵盜爲恥，爲之隱惡，襲據閬州，多言除移，尤諱光啓末寇西川攻陳敬瑄事。或移在文德年韋昭度鎭蜀敬瑄不受代後，或云朝廷削奪敬瑄官爵，建始會昭度討伐，皆若受命勤王之師。故李昊《蜀書》、毛文錫《紀事》、張𩇕《錦里耆舊傳》、楊堪《平蜀德政碑》、吳融《生祠堂碑》、馮涓《大廳壁記》、《收復邛州壁記》，皆當是時撰錄，而自相牴牾。吳融云：歲在作噩之年，相國韋公奉命伐蜀。又云：聖上卽位之明年，詔大丞相韋公鎭蜀，起兵屬丞相以討不庭。尋拜公永平節度兼都指揮使。」今按《舊·僖宗紀》：「光啓三年，十二月，東川顧彥朗、壁州刺史王建連兵五萬攻成都，陳敬瑄告難于朝，詔中使諭之。」《唐年補錄》：「光啓三年，十二月，以西川陳敬瑄、東川顧彥朗相持，詔李茂貞移書和解。」與《唐莊宗功臣列傳》、《唐烈祖實錄》、《五代史·王建傳》、《莊宗實錄》、范質《五代通錄·王衍傳》所載略同。韋昭度以文德元年六月始除西川節度使，十月至成都，陳敬瑄不受代。昭度表敬瑄叛，十二月丁亥，除昭度招討使，王建永平節度使。據《長曆》，是年十二月甲子朔，丁亥，二十四日也。龍紀元年丁酉歲正月，詔命始至成都。吳融據昭度受招討使歲月，故云作噩之年伐蜀，是歲乃昭宗卽位之明年，韋公鎭蜀在前一年，蓋融誤以伐蜀爲鎭蜀耳。《舊紀》云：「文德元年六月，以韋昭度爲西川節度、兩川招撫制置使。」《新書·昭宗本紀》：「文德元年十月，陳敬瑄反。十二月丁亥，韋昭度爲招討使。」皆是也。而《舊紀》誤云龍紀元年正月，除昭度東都留守。五月，王建陷成都，自稱留後。《新書·陳敬瑄傳》全用張𩇕《耆舊傳》，云先除昭度節度使，然後田令孜召建以限朝廷，與《本紀》及《韋昭度傳》自相違戾，最爲差繆。張𩇕自言年僅八十，追記爲兒童以來平生見聞，爲《耆舊傳》，故其敍事鄙俚倒錯，與《舊史》年月不相符合。今從《五代史·王建傳》。又《新紀》：「文德元年六月，王建陷漢州，執刺史張頊。」《實錄》：「龍紀元年正月，建破鹿頭關，張頊來拒戰，敗之。」按光啓三年十二月，韋昭度討陳敬瑄，以漢州刺史顧彥暉爲軍前指揮使，蓋其年冬，建破漢州，顧彥朗卽以彥暉爲刺史。《新紀》、《實錄》皆誤。今從《十國紀年》。</span>三日不克而退，還屯漢州。</p>
<p class="em2 strong">敬瑄告難於朝，<span class="jiazhu">難，乃旦翻。朝，直遙翻。</span>詔遣中使和解之；又令李茂貞以書諭之，皆不從。</p>
<p class="em2 strong"><span class="yinwen">41</span>楊行密欲遣高霸屯天長以拒孫儒，袁襲曰：<span class="yinhao">「霸，高氏舊將，常挾兩端，我勝則來，不勝則叛。今處之天長，<span class="jiazhu">處，昌呂翻。</span>是自絕其歸路也，不如殺之。」</span>己酉，行密伏甲執霸及丁從實、余繞山，皆殺之。<span class="jiazhu">高霸之死，猶張神劍之死也。</span>又遣千騎掩殺其黨於法雲寺，死者數千人。是日，大雪，寺外數坊地皆赤。高暀出走，明日，獲而殺之。</p>
<p class="em2 strong">呂用之之在天長也，<span class="jiazhu">是年五月，用之歸行密於天長。</span>紿楊行密曰：<span class="yinhao">「用之有銀五萬鋌，<span class="jiazhu">鋌，徒鼎翻。</span>埋於所居，克城之日，願備麾下一醉之資。」</span>庚戌，行密閱士卒，顧用之曰：<span class="yinhao">「僕射許此曹銀，何食言邪！」</span>因牽下械繫，命田頵鞫之，云：<span class="yinhao">「與鄭𣏌、董瑾謀因中元夜，邀高騈至其第建黃籙齋，<span class="jiazhu">道書以正月十五爲上元，七月十五爲中元，十月十五爲下元。黃籙大齋者，普召天神、地祇、人鬼而設醮焉，追懺罪根，冀升仙界，以爲功德不可思議，皆誕說也。</span>乘其入靜，<span class="jiazhu">道家所謂入靜，卽禪家入定而稍異。入靜者，靜處一室，屛去左右，澄神靜慮，無思無營，冀以接天神。</span>縊殺之，聲言上升。因令莫邪都帥諸軍推用之爲節度使。」</span><span class="jiazhu">帥，讀曰率。</span>是日，腰斬用之，怨家刳割立盡，幷誅其族黨。軍士發其中堂，得桐人，書騈姓名於胸，桎梏而釘之。<span class="jiazhu">釘，丁定翻。</span></p>
<p class="em2 strong">袁襲言於行密曰：<span class="yinhao">「廣陵飢弊已甚，蔡賊復來，民必重困，<span class="jiazhu">蔡賊，謂孫儒也。復，扶又翻。重，直用翻；下輜重同。</span>不如避之。」</span>甲寅，行密遣和州將延陵宗以其衆二千人歸和州，<span class="jiazhu">孫端所遣助楊行密者，今遣還。</span>乙卯，又命指揮使蔡儔將兵千人，輜重數千兩，歸于廬州。<span class="jiazhu">爲蔡儔背楊行密張本。</span></p>
<p class="em2 strong"><span class="yinwen">42</span>趙暉據上元，會周寶敗，浙西潰卒多歸之，<span class="jiazhu">周寶敗見上卷本年。上元縣近京口，故浙西潰卒多歸之。</span>衆至數萬。暉遂自驕大，治南朝臺城而居之，<span class="jiazhu">隋之平陳也，悉毀建康臺城，平蕩耕墾，更於石頭城置蔣州。唐廢蔣州，以其地隸潤州。光啓二年，復置昇州，治上元縣。蓋臺城之堙廢久矣。治，直之翻。</span>服用奢僭。張雄在東塘，暉不與通問；雄泝江而上，<span class="jiazhu">上，時掌翻。</span>暉以兵塞其中流。<span class="jiazhu">塞，悉則翻。</span>雄怒，戊午，攻上元，拔之。暉奔當塗，未至，爲其下所殺。餘衆降，雄悉阬之。<span class="jiazhu">是年夏，張雄遣趙暉入據上元，今忿其拒己而阬其降者。降，戶江翻。</span></p>
<p class="em2 strong"><span class="yinwen">43</span>朱全忠遣內客將張廷範致朝命於楊行密，<span class="jiazhu">致閏月之朝命也。</span>以行密爲淮南節度副使，又以宣武行軍司馬李璠爲淮南留後，遣牙將郭言將兵千人送之。</p>
<p class="em2 strong">感化節度使時溥自以於全忠爲先進，官爲都統，顧不得領淮南，而全忠得之，意甚恨望。全忠以書假道於溥，溥不許。璠至泗州，溥以兵襲之，郭言力戰得免而還，徐、汴始構怨。<span class="jiazhu">自此以後，豈特徐、汴構怨哉，朱全忠以得朝命，遂與楊行密爭淮南，再交兵而再不得志，然後息心耳。璠，孚袁翻。</span></p>
<p class="em2 strong"><span class="yinwen">44</span>十二月，<span class="jiazhu">《考異》曰：《長曆》，閏十一月庚子朔，十二月己巳朔。《新》、《舊紀》閏月無事，不見。《新紀》十二月癸巳在此月，是亦以十一月爲閏。《妖亂志》有後十一月。《十國紀年》亦閏十一月，惟薛居正《五代史·梁紀》十二月後有閏月。《實錄》，閏十二月庚子朔。今不取。</span>癸巳，秦宗權所署山南東道留後趙德諲陷荊南，節<span class="jiaozhusup">〖張：「節」上脫「殺」字。〗</span>度使張瓌，留其將王建肇守城而去，<span class="jiazhu">光啓元年，張瓌據荊南，至是而敗。《新書》：城陷，瓌死，人無識者，幷投於井。復州長史陳璠從瓌至江陵，密斷首置囊中，走京師獻之，授安州刺史。與此異。</span>遺民纔數百家。</p>
<p class="em2 strong"><span class="yinwen">45</span>饒州刺史陳儒陷衢州。<span class="jiazhu">按路振《九國志》：陳儒，同安賊也。《九域志》：饒州東南至衢州七百二十九里。宋白曰：衢州，春秋越西鄙之地，晉爲東陽之境。《輿地志》云：漢獻帝初平三年，分太末立新安縣，晉太康元年，以弘農有新安，改名信安；唐武德四年，析婺州西境於信安縣置衢州，先有洪水，派山爲三道，因曰三衢，州以是名。</span></p>
<p class="em2 strong"><span class="yinwen">46</span>上蔡賊帥馮敬章陷蘄州。<span class="jiazhu">帥，所類翻。《地名解》：蘄州，以水隈多蘄菜，因名。州北有蘄水，南入于江。蘄，渠希翻。</span></p>
<p class="em2 strong"><span class="yinwen">48</span>乙未，周寶卒於杭州。<span class="jiazhu">《考異》曰：《吳越備史》：「寶病卒。」《實錄》：「鏐迎至郡，氣卒於樟亭鐸。」《新紀》：「十月丁卯，鏐殺周寶。」《十國紀年》：「此月乙未，寶卒。或曰：鏐殺之。」《新傳》云：「鏐迎寶舍樟亭，未幾，殺之。」今從《吳越備史》。</span></p>
<p class="em2 strong"><span class="yinwen">48</span>錢鏐以杜稜爲常州制置使。命阮結等進攻潤州，丙申，克之；劉浩走，擒薛朗以歸。<span class="jiazhu">光啓三年，劉浩逐周寶而奉薛朗，至是而敗。又，自是而後，楊行密、孫儒之兵迭爭常、潤，二州之民死於兵荒，其存者什無一二矣。《考異》曰：《吳越備史》：「明年，正月丙寅，克潤州，斬薛朗。」按朗斬於杭州，必不同在一日。今從《十國紀年》。</span></p>
<p class="strong"><span class="section" id="title-4"><span data-head-description="" data-head-level="h4" data-head-title="文德元年">文德元年</span></span><span class="biaozhusup" data-rel="（戊申、西元八八八年）"></span><span class="jiazhu">是年二月改元。</span></p>
<p class="em2 strong"><span class="yinwen">1</span>春，正月，甲寅，孫儒殺秦彥、畢師鐸、鄭漢章。彥等之歸<span class="jiaozhusup">〖章：十二行本「歸」下有「秦」字；乙十一行本同；退齋校同；張校同，云無註本亦無。〗</span>宗衡也，其衆猶二千餘人，其後稍稍爲儒所奪；裨將唐宏知其必及禍，恐幷死，乃誣告彥等潛召汴軍。儒殺彥等，以宏爲馬軍使。</p>
<p class="em2 strong"><span class="yinwen">2</span>張守一與呂用之同歸楊行密，復爲諸將合仙丹，<span class="jiazhu">復，扶又翻。爲，于僞翻。合，音閤。</span>又欲干軍府之政，行密怒而殺之。<span class="jiazhu">張守一之死宜哉，嗜利而招權，弗可改也已。</span></p>
<p class="em2 strong"><span class="yinwen">3</span>蔡將石璠將萬餘人寇陳、亳，<span class="jiazhu">陳、亳二州。</span>朱全忠遣朱珍、葛從周將數千騎擊擒之。癸亥，以全忠爲蔡州四面行營都統，代時溥，<span class="jiazhu">《考異》曰：《新紀》：「正月癸亥，全忠爲蔡州都統。」《編遺錄》：「二月癸未，上以時溥阻我兼鎭，具事奏聞。丙戌，上奉唐帝正月二十五日制命，授蔡州四面行營都統。」則丙戌乃全忠受詔之日。《實錄》、薛居正《五代史》皆云二月丙戌，因此而誤也。《舊紀》：「五月丁酉朔，制以全忠爲蔡州都統。」月日尤誤。今從《編遺錄》、《新紀》。</span>諸鎭兵皆受全忠節度。</p>
<p class="em2 strong"><span class="yinwen">4</span>張廷範至廣陵，楊行密厚禮之；及聞李璠來爲留後，怒，有不受之色。廷範密使人白全忠，宜自以大軍赴鎭，全忠從之；至宋州，廷範自廣陵逃來，曰：<span class="yinhao">「行密未可圖也。」</span>甲子，李璠至，言徐軍遮道，<span class="jiazhu">除軍，謂時溥軍。</span>全忠乃止。</p>
<p class="em2 strong"><span class="yinwen">5</span>丙寅，錢鏐斬薛朗，<span class="jiazhu">《考異》曰：《新紀》：「丙寅，薛朗伏誅。鏐陷潤州。」《十國紀年》：「丁巳，斬朗。」今從《吳越備史》。</span>剖其心以祭周寶，<span class="jiazhu">薛朗逐周寶，見上卷上年。</span>以阮結爲潤州制置使。</p>
<p class="em2 strong"><span class="yinwen">6</span>二月，朱全忠奏以楊行密爲淮南留後。</p>
<p class="em2 strong"><span class="yinwen">7</span>乙亥，上不豫；壬午，發鳳翔，己丑，至長安。庚寅，赦天下，改元。以韋昭度兼中書令。</p>
<p class="em2 strong"><span class="yinwen">8</span>魏博節度使樂彥禎，驕泰不法，發六州民<span class="jiazhu">六州，魏、博、貝、相、澶、衞。</span>築羅城，方八十里，<span class="jiazhu">羅城，魏州羅城也。</span>人苦其役；其子從訓，尤凶險；旣殺王鐸，<span class="jiazhu">事見上卷中和四年。</span>魏人皆惡之。<span class="jiazhu">惡，烏路翻。</span>從訓聚亡命五百餘人爲親兵，謂之子將，牙兵疑之，籍籍不安；<span class="jiazhu">魏博牙兵始於田承嗣，廢置主帥率由之。今樂從訓復置親兵，牙兵疑其見圖，故不安。將，卽亮翻。</span>從訓懼，易服逃出，止於近縣，彥禎因以爲相州刺史。從訓遣人至魏運甲兵、金帛，交錯於路，牙兵益疑。彥禎懼，請避位，居龍興寺爲僧，<span class="jiazhu">中和三年，樂彥禎得魏博，至是而敗。《考異》曰：《舊傳》：「彥禎危懼而卒。」《實錄》：「彥禎懼，自求避位，退居龍興寺，軍衆迫令爲憎。」《舊紀》：「魏博軍亂，逐彥禎。」若卒，不應云逐。今從《實錄》。</span>衆推都將趙文㺹知留後事。<span class="jiazhu">㺹，皮變翻。</span></p>
<p class="em2 strong">從訓引兵三萬至城下；文㺹不出戰，衆復殺之，<span class="jiazhu">復，扶又翻。</span>推牙將貴鄕羅弘信知留後事。先是，人有言<span class="yinhao">「見白須翁，言弘信當爲地主者」</span>，<span class="jiazhu">先，悉薦翻。</span>文㺹旣死，衆羣聚呼曰：<span class="jiazhu">呼，火故翻。</span><span class="yinhao">「誰欲爲節度使者？」</span>弘信出應曰：<span class="yinhao">「白須翁已命我矣。」</span>衆環視曰：<span class="yinhao">「可也。」</span>遂立之。弘信引兵出與從訓戰，敗之。<span class="jiazhu">《舊書·帝紀》書是年魏博軍亂，逐其帥樂彥禎。彥禎子相州刺史從訓帥衆攻魏州，牙軍立其小校羅宗弁爲留後，出兵拒之。蓋幷趙文㺹、羅弘信姓名爲一人。敗，補邁翻。</span>從訓收餘衆保內黃，<span class="jiazhu">內黃，漢縣，時屬魏州。《九域志》：縣在州西南一百二十四里。宋白曰：魏以河北爲內，河南爲外，以陳留有外黃，此爲內黃。故縣城在今縣西北十九里。</span>魏人圍之。</p>
<p class="em2 strong">先是，朱全忠將討蔡州，遣押牙雷鄴以銀萬兩請糴於魏；<span class="jiazhu">先，悉薦翻。</span>牙兵旣逐彥禎，殺鄴於館。從訓旣敗，乃求救於全忠。</p>
<p class="em2 strong"><span class="yinwen">9</span>初，河陽節度使李罕之與<span class="jiaozhusup">〖章：十二行本「與」下有「河南尹」三字；乙十一行本同；孔本同；張校同。〗</span>張全義刻臂爲盟，相得歡甚。罕之勇而無謀，性復貪暴，<span class="jiazhu">復，扶又翻。</span>意輕全義，聞其勤儉力穡，笑曰：<span class="yinhao">「此田舍一夫耳！」</span>全義聞之，不以爲忤。<span class="jiazhu">忤，五故翻。</span>罕之屢求穀帛，全義皆與之；而罕之徵求無厭，<span class="jiazhu">厭，於鹽翻。</span>河南不能給，小不如所欲，輒械河南主吏至河陽杖之，<span class="jiazhu">《九域志》：河南東北至河陽八十五里。</span>河南將佐皆憤怒。全義曰：<span class="yinhao">「李太尉<span class="jiaozhusup">〖章：十二行本「尉」作「傅」；乙十一行本同。〗</span>所求，柰何不與！」</span>竭力奉之，狀若畏之者，罕之益驕。罕之所部不耕稼，專以剽掠爲資，啗人爲糧，<span class="jiazhu">剽，妙翻。啗，徒濫翻。</span>至是悉其衆攻絳州，絳州刺史王友遇降之；進攻晉州，護國節度使王重盈密結全義以圖之。全義潛發屯兵，<span class="jiazhu">張全義尹河南，十八縣各置屯將以領屯兵，屯兵卽民兵也。</span>夜，乘虛襲河陽，黎明，入三城，<span class="jiazhu">河陽有南城、北城、中潬城。</span>罕之踰垣步走，全義悉俘其家，遂兼領河陽節度使。罕之奔澤州，<span class="jiazhu">《九域志》：河陽北至澤州九十里。</span>求救於李克用。</p>
<p class="em2 strong"><span class="yinwen">10</span>三月，戊戌朔，日有食之，旣。<span class="jiazhu">《考異》曰：《舊紀》：「僖宗百僚上徽號曰聖文睿德光武弘孝皇帝。三月，戊戌朔，御正殿受册。」《昭宗紀》：「大順元年，正月，戊子朔，百僚上徽號曰聖文睿德光武弘孝皇帝。」豈有二帝徽號正同！今從《新紀》，止是昭宗尊號。</span></p>
<p class="em2 strong"><span class="yinwen">11</span>己亥，上疾復作，<span class="jiazhu">復，扶又翻。</span>壬寅，大漸。皇弟吉王保，長而賢，羣臣屬望。<span class="jiazhu">屬，之欲翻。</span>十軍觀軍容使楊復恭請立其弟壽王傑；是日，下詔，立傑爲皇太弟，監軍國事。<span class="jiazhu">《考異》曰：《唐年補錄》：「僖宗御樓後，疾復作，暴崩。楊復恭等祕喪不發，時十六宅諸王從行，乃於六宅中推帝爲監國。帝之上有盛王、儀王，皆懿宗之子，帝居六宅之第三人。」《舊紀》：「羣臣以吉王最賢，又在壽王之上，將立之，唯楊復恭請以壽王監國。」按昭宗，懿宗第七子。吉王保，第六。《新》、《舊傳》懿宗八子，無盛王、儀王。今從《舊紀》。</span>右軍中尉劉季述遣兵迎傑於六王宅，<span class="jiazhu">帝兄弟八人，侹早薨，見王六人，居六王宅。</span>入居少陽院，<span class="jiazhu">少，詩照翻。</span>宰相以下就見之。癸卯，上崩於靈符殿。<span class="jiazhu">年二十七。</span>遺制，太弟傑更名敏，<span class="jiazhu">更，工衡翻。</span>以韋昭度攝冢宰。</p>
<p class="em2 strong">昭宗卽位，體貌明粹，有英氣，喜文學，<span class="jiazhu">喜，許記翻。</span>以僖宗威令不振，朝廷日卑，有恢復前烈之志，尊禮大臣，夢想賢豪，踐阼之始，中外忻忻焉。<span class="jiazhu">人心厭亂思治，承僖宗之後，見昭宗之初政，意其足以有爲也。</span></p>
<p class="em2 strong"><span class="yinwen">12</span>朱全忠裹糧於宋州，將攻秦宗權；會樂從訓來告急，乃移軍屯滑州，遣都押牙李唐賓等將步騎三萬攻蔡州，遣都指揮使朱珍等分兵救樂從訓。<span class="jiazhu">《考異》曰：薛居正《五代史·珍傳》曰：「珍軍于內黃，敗樂從訓萬餘人。」按珍往救從訓而云敗從訓，誤也。《葛從周傳》曰：「從太祖渡河，拔黎陽、李固、臨河等鎭，至內黃，破魏軍萬餘衆。」據薛《史·紀》、《傳》，皆云太祖遣朱珍等救從訓，獨《從周傳》云從太祖，恐誤也。</span>自白馬濟河，下黎陽、臨河、李固三鎭；<span class="jiazhu">《元豐九域志》，澶州有臨河縣，在州西六十里。魏州魏縣有李固鎭。薛《史·晉紀》：鄴西有栅曰李固，清淇合流在其側。</span>進至內黃，敗魏軍萬餘人，獲其將周儒等十人。<span class="jiazhu">敗，補邁翻。</span></p>
<p class="em2 strong"><span class="yinwen">13</span>李克用以其將康君立爲南面招討使，督李存孝、薛阿檀、史儼、安金俊、安休休五將、騎七千，助李罕之攻河陽。張全義嬰城自守，城中食盡，求救於朱全忠，以妻子爲質。<span class="jiazhu">質，音致。</span></p>
<p class="em2 strong"><span class="yinwen">14</span>王建攻彭州，陳敬瑄救之，乃去。建大掠西川，十二州皆被其患。<span class="jiazhu">西川統益、彭、蜀、漢、嘉、眉、邛、簡、資、雅、黎、茂十二州。被，皮義翻。</span></p>
<p class="em2 strong"><span class="yinwen">15</span>夏，四月，庚午，追尊上母王氏曰恭憲皇后。</p>
<p class="em2 strong"><span class="yinwen">16</span>壬午，孫儒襲揚州，克之；<span class="jiazhu">《考異》曰：《實錄》儒陷揚州在五月，恐是約奏到日。今據《舊紀》云四月壬午朔，《新紀》云戊辰，《妖亂志》云四月癸未朔，甲申，儒陷揚州。《吳錄》、《十國紀年》無日，但云四月。今從《舊紀》、《紀年》。</span>楊行密出走，儒自稱淮南節度使。行密將奔海陵，袁襲勸歸廬州，再爲進取之計，從之。</p>
<p class="em2 strong"><span class="yinwen">17</span>朱全忠遣其將丁會、葛從周、牛存節將兵數萬救河陽。李存孝令李罕之以步兵攻城，自帥騎兵逆戰於溫，<span class="jiazhu">溫縣，屬孟州。孟州治河陽。《九域志》：溫在河陽東七十里。帥，讀曰率。</span>河東軍敗，安休休懼罪，奔蔡州。汴人分兵欲斷太行路，<span class="jiazhu">斷，都管翻。行，戶剛翻。太行路在河陽北，河東兵之歸路也。</span>康君立等懼，引兵還。全忠表丁會爲河陽留後，復以張全義爲河南尹。會，壽春人；存節，博昌人也。全義德全忠出己，由是盡心附之，<span class="jiazhu">朱全忠至此又併有洛、孟矣。</span>全忠每出戰，全義主給其糧仗無乏。</p>
<p class="em2 strong">李罕之爲澤州刺史，領河陽節度使。罕之留其子頎事克用，<span class="jiazhu">頎，渠希翻。</span>身還澤州，專以寇鈔爲事，<span class="jiazhu">鈔，楚交翻。</span>自懷、孟、晉、絳數百里間，州無刺史，縣無今長，田無麥禾，邑無煙火者，殆將十年。<span class="jiazhu">令，力正翻。長，知兩翻。</span>河中、絳州之間有摩雲山，絕高，民保聚其上，寇盜莫能近，<span class="jiazhu">近，其靳翻。</span>罕之攻拔之，時人謂之<span class="yinhao">「李摩雲」</span>。</p>
<p class="em2 strong"><span class="yinwen">18</span>樂從訓移軍洹水，羅弘信遣其將程公信擊從訓，斬之，與父彥禎皆梟首軍門。癸巳，遣使以厚幣犒全忠軍，請脩好，<span class="jiazhu">好，呼到翻。</span>全忠乃召軍還。詔以羅弘信權知魏博留後。</p>
<p class="em2 strong"><span class="yinwen">19</span>歸州刺史郭禹擊荊南，逐王建肇，<span class="jiazhu">王建肇去年據荊南。</span>建肇奔黔州。詔以禹爲荊南留後。荊南兵荒之餘，止有一十七家，禹勵精爲治，撫集彫殘，通商務農，晚年殆及萬戶。<span class="jiazhu">昭宗天復三年，成汭爲淮南將李神福所敗而死。所謂晚年，殆此時也。治，直吏翻。</span>時藩鎭各務兵力相殘，莫以養民爲事，獨華州刺史韓建招撫流散，勸課農桑，數年之間，民富軍贍。時人謂之北韓南郭。</p>
<p class="em2 strong">秦宗權別將常厚據夔州，禹與其將汝陽許存攻奪之。久之，朝廷以禹爲荊南節度使，建肇爲武泰節度使。<span class="jiazhu">黔州武泰軍。</span>禹奏復姓名爲成汭。<span class="jiazhu">禹奏姓名事見上卷光啓元年。</span></p>
<p class="em2 strong"><span class="yinwen">20</span>加李克用兼侍中。</p>
<p class="em2 strong"><span class="yinwen">21</span>五月，己亥，加朱全忠兼侍中。</p>
<p class="em2 strong"><span class="yinwen">22</span>趙德諲旣失荊南，<span class="jiazhu">荊南時爲成汭所奪。</span>且度秦宗權必敗，<span class="jiazhu">度，徒洛翻。</span>壬寅，舉山南東道來降，<span class="jiazhu">中和四年，秦宗權遣趙德諲據襄陽，至是來降。降，戶江翻。</span>且自託於朱全忠。全忠表請以德諲自副，制以山南東道爲忠義軍，以德諲爲節度使，充蔡州四面行營副都統。</p>
<p class="em2 strong"><span class="yinwen">23</span>朱全忠旣得洛、孟，無西顧之憂，乃大發兵擊秦宗權，大破宗權於蔡州之南，<span class="jiazhu">《舊書·帝紀》云：蔡州行營奏大破賊於龍陂，遂進兵以逼賊城。</span>克北關門；宗權屯守中州，<span class="jiazhu">中州，蔡州中城也。</span>全忠分諸將爲二十八寨以環之。<span class="jiazhu">環，音宦。</span></p>
<p class="em2 strong"><span class="yinwen">24</span>加鳳翔節度使李茂貞檢校侍中。</p>
<p class="em2 strong"><span class="yinwen">25</span>陳敬瑄方與王建相攻，貢賦中絕。<span class="jiazhu">言敬瑄前此常輸貢賦，中困於兵，以致斷絕，王建因以爲敬瑄罪而間之。</span>建以成都尙強，退無所掠，欲罷兵，周庠、綦毋諫以爲不可，庠曰：<span class="yinhao">「邛州城塹完固，食支數年，可據之以爲根本。」</span><span class="jiazhu">邛，渠容翻。</span>建曰：<span class="yinhao">「吾在軍中久，觀用兵者不倚天子之重，則衆心易離；<span class="jiazhu">易，以豉翻。</span>不若疏敬瑄之罪，表請朝廷，命大臣爲帥而佐之，則功庶可成。」</span><span class="jiazhu">帥，所類翻。</span>乃使庠草表，請討敬瑄以贖罪，因求邛州。顧彥朗亦表請赦建罪，移敬瑄他鎭以靖兩川。<span class="jiazhu">王建於東川巡內起兵以攻西川，連兵不決，兩川皆爲之不安。</span></p>
<p class="em2 strong">初，黃巢之亂，上爲壽王，從僖宗幸蜀。<span class="jiazhu">事見二百五十四卷僖宗廣明元年。</span>時事出倉猝，諸王多徒行至山谷中，壽王疲乏，不能前，臥磻石上；田令孜自後至，趣之行，<span class="jiazhu">璠，蒲官翻。趣，讀曰促。</span>王曰：<span class="yinhao">「足痛，幸軍容給一馬。」</span>令孜曰：<span class="yinhao">「此深山，安得馬！」</span>以鞭抶王使前，<span class="jiazhu">抶，丑栗翻，擊也。</span>王顧而不言，心銜之。及卽位，遣人監西川軍，令孜不奉詔。<span class="jiazhu">令孜倚陳敬瑄，不肯離西川。</span>上方憤藩鎭跋扈，欲以威制之。會得彥朗、建表，以令孜所恃者敬瑄耳，六月，以韋昭度兼中書令，充西川節度使，兼兩川招撫制置等使，徵敬瑄爲龍武統軍。</p>
<p class="em2 strong">王建軍新都，時綿竹土豪何義陽、安仁費師懃等<span class="jiazhu">武德三年，分臨邛、依政置安仁縣，屬邛州。《九域志》：在州東北三十八里。費，父沸翻。懃，巨斤翻。</span>所在擁兵自保，衆或萬人，少者千人；建遣王宗瑤說之，<span class="jiazhu">說，式芮翻。</span>皆帥衆附於建，<span class="jiazhu">帥，讀曰率。</span>給其資糧，建軍復振。<span class="jiazhu">復，扶又翻。</span></p>
<p class="em2 strong"><span class="yinwen">26</span>置佑國軍於河南府，以張全義爲節度使。</p>
<p class="em2 strong"><span class="yinwen">27</span>秋，七月，李罕之引河東兵寇河陽，丁會擊卻之。</p>
<p class="em2 strong"><span class="yinwen">28</span>升鳳州爲節度府，割興、利州隸之，以鳳州防禦使滿存爲節度使、同平章事。<span class="jiazhu">僖宗中和二年，以興、鳳二州置感義軍，楊晟爲節度使，以守散關，未及立軍府。晟旣敗走，不再除帥。今始立軍府於鳳州，就除滿存爲節度使。</span></p>
<p class="em2 strong"><span class="yinwen">29</span>以權知魏博留後羅弘信爲節度使。</p>
<p class="em2 strong"><span class="yinwen">30</span>八月，戊辰，朱全忠拔蔡州南城。</p>
<p class="em2 strong"><span class="yinwen">31</span>楊行密畏孫儒之逼，欲輕兵襲洪州，袁襲曰：<span class="yinhao">「鍾傳定江西已久，<span class="jiazhu">中和二年，鍾傳據洪州。</span>兵強食足，未易圖也。趙鍠新得宣州，<span class="jiazhu">去年趙鍠得宣州。鍠，戶𦨻翻。</span>怙亂殘暴，衆心不附。公宜卑辭厚幣，說和州孫端、上元張雄<span class="jiazhu">說，式芮翻。</span>使自採石濟江侵其境，彼必來逆戰，公自銅官濟江會之，<span class="jiazhu">今池州東北一百四十里銅陵縣有銅官渚。</span>破鍠必矣。」</span>行密從之，使蔡儔守廬州，帥諸將濟自糝潭。<span class="jiazhu">《九域志》：無爲軍無爲縣有糝潭鎭。今江行自糝潭口東過泥汊口，又東過栅江口。帥，讀曰率；下同。糝，桑感翻。</span></p>
<p class="em2 strong">孫端、張雄爲趙鍠所敗，<span class="jiazhu">敗，補邁翻。</span>鍠將蘇塘、漆朗將兵二萬屯曷山。<span class="jiazhu">宣州當塗縣西南有曷山，其東則東梁山。</span>袁襲曰：<span class="yinhao">「公引兵急趨曷山，<span class="jiazhu">趨，七喻翻。</span>堅壁自守，彼求戰不得，謂我畏怯，因其怠，可破也。」</span>行密從之。塘等大敗，遂圍宣州。鍠兄乾之自池州帥衆救宣州，<span class="jiazhu">武德四年，以宣州之秋浦、南陵二縣置池州，貞觀元年，州廢；永泰元年，復分宣州之秋浦·青陽、饒州之至德置池州。《九域志》：池州東至宣州三百二十五里。</span>行密使其將陶雅擊乾之于九華，破之。<span class="jiazhu">九華山在池州青陽縣界，舊名九子山，李白以峯有如蓮華，改曰九華。</span>乾之奔江西，以雅爲池州制置使。</p>
<p class="em2 strong"><span class="yinwen">32</span>九月，朱全忠以饋運不繼，且秦宗權殘破不足憂，引兵還。丙申，遣朱珍將兵五千送楚州刺史劉瓚之官。<span class="jiazhu">朱全忠自以兼領淮南，楚州其巡屬也，故自除刺史。</span></p>
<p class="em2 strong"><span class="yinwen">33</span>錢鏐遣其從弟銶將兵攻徐約于蘇州。<span class="jiazhu">銶，音求。</span></p>
<p class="em2 strong"><span class="yinwen">34</span>冬，十月，徐兵邀朱珍、劉瓚不聽前，<span class="jiazhu">徐兵，時溥之兵也。</span>珍等擊之，取沛、滕二縣，斬獲萬計。</p>
<p class="em2 strong"><span class="yinwen">35</span>孟方立遣其將奚忠信將兵三萬襲遼州，<span class="jiazhu">遼州本漢上艾、沾二縣之地，晉置樂平郡，武德三年，置遼州，八年，改曰箕州，先天元年，避玄宗名，改曰儀州，中和三年，復曰遼州。</span>李克脩邀擊，大破之，擒忠信送晉陽。</p>
<p class="em2 strong"><span class="yinwen">36</span>辛卯，葬惠聖恭定孝皇帝于靖陵，<span class="jiazhu">靖陵在京兆奉天縣東北十里。</span>廟號僖宗。</p>
<p class="em2 strong"><span class="yinwen">37</span>陳敬瑄、田令孜聞韋昭度將至，治兵完城以拒之。<span class="jiazhu">治，直之翻。</span></p>
<p class="em2 strong"><span class="yinwen">38</span>十一月，時溥自將步騎七萬屯吳康鎭，<span class="jiazhu">薛居正《五代史》，朱珍攻豐，下之，時溥以全師會戰豐南吳康里。</span>朱珍與戰，大破之。朱全忠又遣別將攻宿州，刺史張友降之。<span class="jiazhu">降，戶江翻；下同。</span></p>
<p class="em2 strong"><span class="yinwen">39</span>丙申，秦宗權別將攻陷許州，執忠武留後王蘊，復取許州。<span class="jiazhu">去年宗權爲全忠所敗，棄許州，王蘊蓋全忠所命也。</span></p>
<p class="em2 strong"><span class="yinwen">40</span>十二月，蔡將申叢執宗權，折其足而囚之，<span class="jiazhu">折，而設翻。</span>降於全忠，全忠表叢爲蔡州留後。</p>
<p class="em2 strong"><span class="yinwen">41</span>初，感義節度使楊晟旣失興、鳳，<span class="jiazhu">見上卷光啓二年。</span>走據文、龍、成、茂四州。王建攻西川，田令孜以晟己之故將，假威戎軍節度使，使守彭州。<span class="jiazhu">楊晟，故神策指揮使。</span>王建攻彭州，陳敬瑄眉州刺史山行章將兵五萬壁新繁以救之。<span class="jiazhu">新繁，漢繁縣，蜀後主加「新」字，唐屬成都府。《九域志》：在府西北二十五里。宋白曰：新繁本漢繁縣，蜀後主延熙十年，涼州胡率衆降禪，居之繁縣，移戶於此，俗謂之新繁。縣名因俗而改。</span></p>
<p class="em2 strong"><span class="yinwen">42</span>丁亥，以韋昭度爲行營招討使，山南西道節度使楊守亮副之，東川節度使顧彥朗爲行軍司馬；割邛、蜀、黎、雅置永平軍，以王建爲節度使，治邛州，充行營諸軍都指揮使。</p>
<p class="em2 strong">戊子，削陳敬瑄官爵。</p>
<p class="em2 strong"><span class="yinwen">43</span>山南西道節度使楊守厚<span class="jiaozhusup">〖張：「厚」作「亮」。〗</span>陷夔州。<span class="jiazhu">按《新書》，楊守亮時帥山南西道，守厚爲綿州刺史，無亦楊守亮遣守厚陷夔州歟？</span></p> 



</div></body></html>