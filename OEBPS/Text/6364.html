<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百二十·唐紀三十六·肅宗文明武德大聖大宣孝宣皇帝中之下</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="唐紀三十六">唐紀三十六</span></span></h1>
<p><span class="jiazhu">起強圉作噩<span class="biaozhusup" data-rel="（丁酉）"></span>九月，盡著雍閹茂<span class="biaozhusup" data-rel="（戊戌）"></span>，凡一年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="肅宗文明武德大聖大宣孝宣皇帝中之下">肅宗文明武德大聖大宣孝宣皇帝中之下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="至德二載">至德二載</span></span><span class="biaozhusup" data-rel="（丁酉、西元七五七年）"></span></p>
<p class="em2 strong"><span class="yinwen">1</span>九月，丁丑，希德以輕騎至城下挑戰，千里帥百騎開門突出，欲擒之；會救至，<span class="jiaozhusup">【章：十二行本「至」下有「千里」二字；乙十一行本同；孔本同；張校同。】</span>收騎退還，橋壞，墜塹中，反爲希德所擒。<span class="jiazhu">爲將者，不可恃勇輕脫。程千里欲擒蔡希德，反爲希德所擒，恃勇輕脫之禍也。騎，奇寄翻。挑，徒了翻。帥，讀曰率。</span>仰謂從騎曰：<span class="yinhao">「吾不幸至此，天也！歸語諸將，<span class="jiazhu">從，才用翻。語，牛倨翻。</span>善爲守備，寧失帥，不可失城。」</span><span class="jiazhu">帥，所類翻。</span>希德攻城，竟不克，送千里於洛陽，安慶緒以爲特進，囚之客省。</p>
<p class="em2 strong"><span class="yinwen">2</span>郭子儀以回紇兵精，勸上益徵其兵以擊賊。懷仁可汗遣其子葉護及將軍帝德等將精兵四千餘人來至鳳翔；上引見葉護，宴勞賜賚，惟其所欲。<span class="jiazhu">見，賢遍翻。勞，力到翻。</span>丁亥，元帥廣平王俶將朔方等軍及回紇、西域之衆十五萬，號二十萬，發鳳翔。俶見葉護，約爲兄弟，葉護大喜，謂俶爲兄。回紇至扶風，郭子儀留宴三日。葉護曰：<span class="yinhao">「國家有急，遠來相助，何以食爲！」</span>宴畢，旣行。日給其軍羊二百口，牛二十頭，米四十斛。</p>
<p class="em2 strong">庚子，諸軍俱發；壬寅，至長安西，陳於香積寺北澧水之東。<span class="jiazhu">此皆漢上林苑地也。《地說》云：豐水出鄠南豐谷，北流逕漢龍臺觀東南，與渭水會于短陰山。程大昌曰：香積寺，呂《圖》在子午谷正北微西。郭子儀收長安，陳于寺北，距澧水，臨大川。大川者，沈水、交水，唐永安渠也。蓋寺在澧水之東，交水之西也。呂《圖》云在鎬水發源之北，則近昆明池矣。子儀先敗于清渠，至此則循南山出都城後，據地勢以待之也。陳，讀曰陣；下陳於、其陳、於陳、陳乃、賊陳同。</span>李嗣業爲前軍，郭子儀爲中軍，王思禮爲後軍。賊衆十萬陳於其北，李歸仁出挑戰，官軍逐之，逼於其陳；賊軍齊進，官軍卻，爲賊所乘，軍中驚亂，賊爭趣輜重。<span class="jiazhu">重，直用翻。</span>李嗣業曰：<span class="yinhao">「今日不以身餌賊，軍無孑遺矣。」</span>乃肉袒、執長刀，立於陳前，大呼奮擊，<span class="jiazhu">呼，火故翻。</span>當其刀者，人馬俱碎，殺數十人，陳乃稍定。於是嗣業帥前軍各執長刀，如牆而進，身先士卒，<span class="jiazhu">先，悉薦翻。</span>所向摧靡。都知兵馬使王難得救其裨將，<span class="jiazhu">王難得爲鳳翔都知兵馬使，時上在鳳翔，蓋御營大將也。</span>賊射之中眉，皮垂鄣目。難得自拔箭，掣去其皮，血流被面，<span class="jiazhu">射，而亦翻。中，竹仲翻。掣，昌列翻。去，羌呂翻。被，皮義翻。</span>前戰不已。賊伏精騎於陳東，欲襲官軍之後，偵者知之，<span class="jiazhu">騎，奇寄翻。偵，丑鄭翻。</span>朔方左廂兵馬使僕固懷恩引回紇就擊之，翦滅殆盡，賊由是氣索。<span class="jiazhu">索，昔各翻，盡也。</span>李嗣業又與回紇出賊陳後，與大軍夾擊，自午及酉，斬首六萬級，塡溝塹死者甚衆，賊遂大潰。餘衆走入城，迨夜，囂聲不止。<span class="jiazhu">塹，七豔翻。囂，五羔翻。</span></p>
<p class="em2 strong">僕固懷恩言於廣平王俶曰：<span class="yinhao">「賊棄城走矣，請以二百騎追之，縛取安守忠、李歸仁等。」</span><span class="jiazhu">俶，昌六翻。騎，奇寄翻。</span>俶曰：<span class="yinhao">「將軍戰亦疲矣，且休息，俟明旦圖之。」</span>懷恩曰：<span class="yinhao">「歸仁、守忠，賊之驍將，驟勝而敗，此天賜我也，柰何縱之！使復得衆，<span class="jiazhu">驍，堅堯翻。將，卽亮翻。復，扶又翻；下而復、可復、復修、復爲、敢復同。</span>還爲我患，悔之無及！戰尙神速，何明旦也！」</span><span class="jiazhu">言何用俟明旦。</span>俶固止之，使還營。<span class="jiazhu">還，從宣翻，又音如字。</span>懷恩固請，往而復反，一夕四五起。遲明，諜至，<span class="jiazhu">遲，直二翻。諜，達叶翻。</span>守忠、歸仁與張通儒、田乾眞皆已遁矣。<span class="jiazhu">廣平王若用僕固懷恩之言，固不假新店之戰，可以徑取東京矣。</span>癸卯，大軍入西京。</p>
<p class="em2 strong">初，上欲速得京師，與回紇約曰：<span class="yinhao">「克城之日，土地、士庶歸唐，金帛、子女皆歸回紇。」</span>至是，葉護欲如約。廣平王俶拜於葉護馬前曰：<span class="yinhao">「今始得西京，若遽俘掠，則東京之人皆爲賊固守，<span class="jiazhu">紇，下沒翻。爲，于僞翻；下當爲同。</span>不可復取矣，願至東京乃如約。」</span>葉護驚躍下馬答拜，跪捧王足，<span class="jiazhu">夷禮以拜跪捧足爲敬。</span>曰：<span class="yinhao">「當爲殿下徑往東京。」</span>卽與僕固懷恩引回紇、西域之兵自城南過，營於滻水之東。<span class="jiazhu">過京城南，歷安化門、明德門、啓夏門外，遶京城東南角，轉北，歷延興、春明、通化三門之外，至滻水，出藍田縣境之西，北行過白鹿原西，又北入于霸水。滻，音產。</span>百姓、軍士、胡虜見俶拜，皆泣曰：<span class="yinhao">「廣平王眞華、夷之主！」</span>上聞之喜曰：<span class="yinhao">「朕不及也！」</span>俶整衆入城，百姓老幼夾道歡呼悲泣。俶留長安，鎭撫三日，引大軍東出。<span class="jiazhu">東出京城門，取洛陽。俶，昌六翻。</span>以太子少傅虢王巨爲西京留守。<span class="jiazhu">少，始照翻。守，式又翻。</span></p>
<p class="em2 strong">甲辰，捷書至鳳翔，百寮入賀。上涕泗交頤，卽日，遣中使啖庭瑤入蜀奏上皇；<span class="jiazhu">使，疏吏翻。啖，徒敢翻，姓也。</span>命左僕射裴冕入京師，告郊廟及宣慰百姓。</p>
<p class="em2 strong">上以駿馬召李泌於長安。<span class="jiazhu">射，寅謝翻。泌，毗必翻。李泌時從軍在長安。</span>卽至，上曰：<span class="yinhao">「朕已表請上皇東歸，朕當還東宮復脩臣子之職。」</span>泌曰：<span class="yinhao">「表可追乎？」</span>上曰：<span class="yinhao">「已遠矣。」</span>泌曰：<span class="yinhao">「上皇不來矣。」</span>上驚，問故。泌曰：<span class="yinhao">「理勢自然。」</span>上曰：<span class="yinhao">「爲之柰何？」</span>泌曰：<span class="yinhao">「今請更爲羣臣賀表，言自馬嵬請留，靈武勸進，<span class="jiazhu">更，古孟翻。嵬，五回翻。請留、勸進事並見二百十八卷至德元載。</span>及今成功，聖上思戀晨昏，請速還京以就孝養之意，則可矣。」</span><span class="jiazhu">養，羊尙翻。</span>上卽使泌草表。上讀之，泣曰：<span class="yinhao">「朕始以至誠願歸萬機。今聞先生之言，乃寤其失。」</span>立命中使奉表入蜀，因就泌飲酒，同榻而寢。而李輔國請取契鑰付泌，泌請使輔國掌之；上許之。<span class="jiazhu">泌掌契鑰，見二百十八卷上年九月。今付輔國，宮禁之權盡歸之矣。爲輔國專擅張本。</span></p>
<p class="em2 strong">泌曰：<span class="yinhao">「臣今報德足矣，復爲閒人，何樂如之！」</span>上曰：<span class="yinhao">「朕與先生累年同憂患，今方相同娛樂，<span class="jiazhu">樂，音洛。</span>柰何遽欲去乎！」</span>泌曰：<span class="yinhao">「臣有五不可留，願陛下聽臣去，免臣於死。」</span>上曰：<span class="yinhao">「何謂也？」</span>對曰：<span class="yinhao">「臣遇陛下太早，陛下任臣太重，寵臣太深，臣功太高，迹太奇，此其所以不可留也。」</span>上曰：<span class="yinhao">「且眠矣，異日議之。」</span>對曰：<span class="yinhao">「陛下今就臣榻臥，猶不得請，況異日香案之前乎！<span class="jiazhu">唐制，凡朝日，殿上設黼扆、躡席、熏爐、香案，皇帝升御座，宰執當香案前奏事。</span>陛下不聽臣去，是殺臣也。」</span>上曰：<span class="yinhao">「不意卿疑朕如此，豈有如朕而辦殺卿邪！是直以朕爲句踐也！」</span><span class="jiazhu">邪，音耶。范蠡旣與越王句踐報吳之恥，蠡乃扁舟五湖，遺大夫文種書，以爲句踐長頸鳥喙，可與同患難，不可與同安樂。文種見書，遂稱疾。句踐賜文種死。句，音鉤。</span>對曰：<span class="yinhao">「陛下不辦殺臣，故臣求歸；若其卽辦，臣安敢復言！<span class="jiazhu">復，扶又翻。</span>且殺臣者，非陛下也，乃『五不可』也。陛下曏日待臣如此，臣於事猶有不敢言者，況天下旣安，臣敢言乎！」</span></p>
<p class="em2 strong">上良久曰：<span class="yinhao">「卿以朕不從卿北伐之謀乎！」</span><span class="jiazhu">謂不從使建寧王自嬀、檀取范陽之策也。肅宗以意言之。</span>對曰：<span class="yinhao">「非也，所不敢言者，乃建寧耳。」</span>上曰：<span class="yinhao">「建寧，朕之愛子，性英果，艱難時有功，<span class="jiazhu">謂馬嵬勸留，及北赴靈武，血戰以衞上也。事見二百十八卷元載六月。</span>朕豈不知之！但因此爲小人所敎，欲害其兄，圖繼嗣，朕以社稷大計，不得已而除之，<span class="jiazhu">事見上卷本年正月。嗣，祥吏翻。</span>卿不細知其故邪？」</span>對曰：<span class="yinhao">「若有此心，廣平當怨之。廣平每與臣言其冤，輒流涕嗚咽。臣今必辭陛下去，始敢言之耳。」</span>上曰：<span class="yinhao">「渠嘗夜捫廣平，意欲加害。」</span>對曰：<span class="yinhao">「此皆出讒人之口，豈有建寧之孝友聰明，肯爲此乎！且陛下昔欲用建寧爲元帥，臣請用廣平。<span class="jiazhu">事見二百十八卷元載九月。帥，所類翻。</span>建寧若有此心，當深憾於臣；而以臣爲忠，益相親善，陛下以此可察其心矣。」</span>上乃泣下曰：<span class="yinhao">「先生言是也。旣往不咎，<span class="jiazhu">引《論語》孔子之言。</span>朕不欲聞之。」</span></p>
<p class="em2 strong">泌曰：<span class="yinhao">「臣所以言之者，非咎旣往，乃欲使陛下愼將來耳。昔天后有四子，長曰太子弘，天后方圖稱制，惡其聰明，酖殺之，<span class="jiazhu">見二百二卷高宗上元二年。</span>立次子雍王賢。賢內憂懼，作《黃臺瓜辭》，冀以感悟天后。天后不聽，賢卒死於黔中。<span class="jiazhu">賢廢見二百二卷永隆元年；死見二百三卷武后光宅元年。卒，子恤翻。黔，音禽。</span>其辭曰：『種瓜黃臺下，瓜熟子離離：一摘使瓜好，再摘使瓜稀，三摘猶爲可，四摘抱蔓歸！』今陛下已一摘矣，愼無再摘！」</span>上愕然曰：<span class="yinhao">「安有是哉！卿錄是辭，朕當書紳。」</span>對曰：<span class="yinhao">「陛下但識之於心，<span class="jiazhu">識，職吏翻，記也。</span>何必形於外也！」</span>是時廣平王有大功，良娣忌之，潛搆流言，故泌言及之。<span class="jiaozhusup">【章：十二行本「之」下有「泌復固請歸山，上曰俟將發此議之」十四字；乙十一行本同；退齋校同；張校同，云無註本亦無。】</span><span class="jiazhu">李泌歷事肅、代、德三朝，皆能言人所難言，奇士也。</span></p>
<p class="em2 strong"><span class="yinwen">3</span>郭子儀引蕃、漢兵追賊至潼關，斬首五十級，克華陰、弘農二郡。關東獻俘百餘人，敕皆斬之；監察御史李勉言於上曰：<span class="yinhao">「今元惡未除，爲賊所汚者半天下，<span class="jiazhu">汚，烏故翻。</span>聞陛下龍興，咸思洗心以承聖化，今悉誅之，是驅之使從賊也。」</span>上遽使赦之。</p>
<p class="em2 strong"><span class="yinwen">4</span>冬，十月，丁未，談<span class="jiaozhusup">【章：十二行本「談」作「啖」；乙十一行本同；孔本同。】</span>庭瑤至蜀。</p>
<p class="em2 strong"><span class="yinwen">5</span>壬子，興平軍奏破賊於武關，克上洛郡。<span class="jiazhu">時王難得領興平軍。</span></p>
<p class="em2 strong"><span class="yinwen">6</span>吐蕃陷西平。<span class="jiazhu">西平郡，鄯州。</span></p>
<p class="em2 strong"><span class="yinwen">7</span>尹子奇久圍睢陽，城中食盡，議棄城東走，張巡、許遠謀，以爲：<span class="yinhao">「睢陽，江、淮之保障，若棄之去，賊必乘勝長驅，是無江、淮也。<span class="jiazhu">《考異》曰：唐人皆以全江、淮爲巡、遠功。按睢陽雖當江、淮之路，城旣被圍，賊若欲取江、淮，繞出其外，睢陽豈能障之哉！蓋巡善用兵，賊畏巡爲後患，不滅巡則不敢越過其南耳。</span>且我衆飢羸，走必不達。古者戰國諸侯，尙相救恤，<span class="jiazhu">謂春秋列國，同盟有急則相救恤也。</span>況密邇羣帥乎！<span class="jiazhu">羣帥，謂張鎬、尙衡、許叔冀等。帥，所類翻。</span>不如堅守以待之。」</span>茶紙旣盡，遂食馬；馬盡，羅雀掘鼠；雀鼠又盡，巡出愛妾，殺以食士，<span class="jiazhu">食，祥吏翻。</span>遠亦殺其奴；然後括城中婦人食之，<span class="jiaozhusup">【章：十二行本「之」下有「旣盡」二字；乙十一行本同；孔本同；退齋校同。】</span>繼以男子老弱。人知必死，莫有叛者，所餘纔四百人。</p>
<p class="em2 strong">癸丑，賊登城，將士病，不能戰。巡西向再拜曰：<span class="yinhao">「臣力竭矣，不能全城，生旣無以報陛下，死當爲厲鬼以殺賊！」</span><span class="jiazhu">鬼無所歸者爲厲。</span>城遂陷，巡、遠俱被執。尹子奇問巡曰：<span class="yinhao">「聞君每戰眥裂齒碎，何也？」</span><span class="jiazhu">眥，疾智翻，又才詣也，目眥也。</span>巡曰：<span class="yinhao">「吾志吞逆賊，但力不能耳。」</span>子奇以刀抉其口視之，<span class="jiazhu">抉，一決翻。</span>所餘纔三四。子奇義其所爲，欲活之。其徒曰：<span class="yinhao">「彼守節者也，終不爲用。且得士心，存之，將爲後患。」</span>乃幷南霽雲、雷萬春等三十六人皆斬之。<span class="jiazhu">《考異》曰：《新傳》曰：<span class="yinhao">「虢王巨之走臨淮，巡有妹嫁陸氏，遮巨勸勿行；不納。賜百縑，弗受。爲巡補縫行間，軍中號陸家姑。先巡被害。」</span>按巨在彭城，若走臨淮，陸姊在睢陽城，何以得遮之！今不取。</span>巡且死，顏色不亂，揚揚如常。生致許遠於洛陽。</p>
<p class="em2 strong">巡初守睢陽時，卒僅萬人，城中居人亦且數萬，巡一見問姓名，其後無不識者。前後大小戰凡四百餘，殺賊卒十二萬人。巡行兵不依古法，敎戰陳，令本將各以其意敎之。<span class="jiazhu">本將，謂本部之將。陳，讀曰陣。</span>人或問其故，巡曰：<span class="yinhao">「今與胡虜戰，雲合鳥散，變態不恆，數步之間，勢有同異。臨機應猝，在於呼吸之間，而動詢大將，事不相及，非知兵之變者也。故吾使兵識將意，將識士情，投之而往，如手之使指。兵將相習，人自爲戰，不亦可乎！」</span>自興兵，器械、甲仗皆取之於敵，未嘗自脩。每戰，將士或退散，巡立於戰所，謂將士曰：<span class="yinhao">「我不離此，<span class="jiazhu">離，力智翻。</span>汝爲我還決之。」</span>將士莫敢不還，死戰，卒破敵。<span class="jiazhu">爲，于僞翻。卒，子恤翻。</span>又推誠待人，無所疑隱；臨敵應變，出奇無窮；號令明，賞罰信，與衆共甘苦寒暑，故下爭致死力。</p>
<p class="em2 strong">張鎬聞睢陽圍急，倍道亟進，<span class="jiazhu">張鎬代賀蘭進明，見上卷八月。</span>檄浙東、浙西、淮南、北海諸節度<span class="jiazhu">按《新書·方鎭表》，浙東、浙西明年方置節度使。時崔渙在浙東，李希言在浙西，皆非節度使。淮南則李成式，北海尙爲賊將能元皓所據。然去年已置北海節度使，是雖未復北海而已置北海帥矣。</span>及譙郡太守閭丘曉，使共救之。曉素傲很，不受鎬命。比鎬至，<span class="jiazhu">比，必利翻，及也。</span>睢陽城已陷三日。鎬召曉，杖殺之。<span class="jiazhu">《考異》曰：《舊傳》作<span class="yinhao">「豪州刺史」</span>，《新傳》作<span class="yinhao">「濠州刺史」</span>，《統紀》作<span class="yinhao">「亳州刺史」</span>。按濠州在淮南，去睢陽遠。亳州與睢陽接境，必亳州也。今從《統紀》。余按《通鑑》改《統紀》之亳州爲譙郡，以此時未復郡爲州也。讀者宜知之。</span></p>
<p class="em2 strong"><span class="yinwen">8</span>張通儒等收餘衆走保陝，<span class="jiazhu">自長安東走保陝。</span>安慶緒悉發洛陽兵，使其御史大夫嚴莊將之，就通儒以拒官軍，幷舊兵步騎猶十五萬。<span class="jiazhu">舊兵，謂張通儒等所領自西京東走之兵。</span>己未，廣平王至曲沃。<span class="jiazhu">此非春秋晉莊叔所封之曲沃，按其地在弘農、靈寶二縣之間。《水經註》：弘農縣東十三里有好陽亭，又東有曲沃城。</span>回紇葉護使其將軍鼻施吐撥裴羅等引軍旁南山搜伏，因駐軍領北。<span class="jiazhu">旁，步浪翻。</span>郭子儀等與賊遇於新店，<span class="jiazhu">據《舊書》，新店在陝城西。</span>賊依山而陳，子儀等初與之戰，不利，賊逐之下山。回紇自南山襲其背，於黃埃中發十餘矢。賊驚顧曰：<span class="yinhao">「回紇至矣！」</span>遂潰。官軍與回紇夾擊之，賊大敗，僵尸蔽野。嚴莊、張通儒等棄陝東走，廣平王俶、郭子儀入陝城，僕固懷恩等分道追之。</p>
<p class="em2 strong">嚴莊先入洛陽告安慶緒。庚申夜，慶緒帥其黨自苑門出，<span class="jiazhu">東都苑門也。</span>走河北；<span class="jiazhu">《考異》曰：《實錄》無新店戰日，但云：<span class="yinhao">「子儀與嗣業等至新店，遇賊，大破之，逐北五十餘里，人馬相枕藉，器械、戈甲自陝至洛城委棄道路無空地。庚申，慶緒走，其夜，自東都苑門帥其衆黨奔河北。壬戌，元帥廣平王與子儀收陝郡。」</span>《汾陽家傳》：<span class="yinhao">「九月，安慶緒自洛疾使諸將至陝，兼收敗卒，猶十五萬。十月四日，於陝西依山而陳，彼則憑高下擊，此乃進軍上衝，賊屹立不動。公使僞退，引令下山，使回紇驀澗走險以襲其背，賊乃敗績；斬九萬級，擒一萬人。」</span>《汾陽家傳》：<span class="yinhao">「十月四日，破賊於陝西。八日，收洛陽。」</span>《年代記》：<span class="yinhao">「十月，己未，破賊于新店。辛酉，慶緒聞軍敗，率其黨投相州。」</span>《舊紀》：<span class="yinhao">「庚申，慶緒奔河北。壬戌，廣平王入東京。」</span>《新紀》：<span class="yinhao">「戊申，敗賊新店，克陝郡。壬子，復東京。」</span>按陝、洛之間，幾三百里，《汾陽傳》、《新紀》太早，《實錄》壬戌收陝郡太晚，今從《年代記》、《幸蜀記》。</span>殺所獲唐將哥舒翰、程千里等三十餘人而去。許遠死於偃師。<span class="jiazhu">《考異》曰：《實錄》、《舊傳》皆曰：<span class="yinhao">「尹子奇執送洛陽，與哥舒翰、程千里俱囚於客省。及安慶緒敗，渡河北走，使嚴莊皆害之。」</span>《張中丞傳》：<span class="yinhao">「相里造誄曰：『唐故御史中丞張、許二君，以守城睢陽陷，張君遇害，許君爲羯賊所擒，求死不得，降逼至偃師縣，亦被兵焉。』」</span>今從之。</span></p>
<p class="em2 strong">壬戌，廣平王俶入東京。回紇意猶未厭，俶患之。父老請率羅錦萬匹以賂回紇，回紇乃止。</p>
<p class="em2 strong"><span class="yinwen">9</span>成都使還，<span class="jiazhu">此還者，啖庭瑤也。還，音旋。</span>上皇誥曰：<span class="yinhao">「當與我劍南一道自奉，不復來矣。」</span><span class="jiazhu">復，扶又翻；下嗣復同。</span>上憂懼，不知所爲。<span class="jiaozhusup">【章：十二行本「爲」下有「數日」二字；乙十一行本同；孔本同；張校同。】</span>後使者至，<span class="jiazhu">此奉羣臣賀表中使繼還也。</span>言：<span class="yinhao">「上皇初得上請歸東宮表，彷徨不能食，欲不歸；及羣臣表至，乃大喜，命食作樂，下誥定行日。」</span><span class="jiazhu">定東行歸京之日也。</span>上召李泌告之曰：<span class="yinhao">「皆卿力也！」</span></p>
<p class="em2 strong">泌求歸山不已，上固留之，不能得，乃聽歸衡山。<span class="jiazhu">衡山在衡陽郡衡山縣西三十里，南嶽也。漢武帝以霍山爲南嶽，隋文旁以衡山爲南嶽。按《泌傳》，泌願隱衡山，詔聽之。</span>敕郡縣爲之築室於山中，<span class="jiazhu">爲，于僞翻。</span>給三品料。</p>
<p class="em2 strong"><span class="yinwen">10</span>癸亥，上發鳳翔，遣太子太師韋見素入蜀，奉迎上皇。</p>
<p class="em2 strong"><span class="yinwen">11</span>乙丑，郭子儀遣左兵馬使張用濟、右武鋒使渾釋之將兵取河陽及河內；嚴莊來降。陳留人殺尹子奇，舉郡降。田承嗣圍來瑱於潁川，亦遣使來降；郭子儀應之緩，承嗣復叛，與武令珣皆走河北。<span class="jiazhu">走，音奏。《考異》曰：《舊·魯炅傳》云：<span class="yinhao">「炅保南陽，賊使武令珣攻之。令珣死，又令田承嗣攻之。」</span>下又云：<span class="yinhao">「王師收兩京，承嗣、令珣奔河北。」</span>《唐曆》：<span class="yinhao">「慶緒據鄴，武令珣自唐、鄧至。」</span>《炅傳》云武令珣死，誤也。</span>制以瑱爲河<span class="jiaozhusup">【章：十二行本「河」作「淮」；乙十一行本同；孔本同。】</span>南節度使。</p>
<p class="em2 strong"><span class="yinwen">12</span>丙寅，上至望賢宮，<span class="jiazhu">《雍錄》：望賢宮在咸陽縣東數里。</span>得東京捷奏。丁卯，上入西京。百姓出國門奉迎，二十里不絕，舞躍呼萬歲，有泣者。上入居大明宮。<span class="jiazhu">高宗咸亨元年，改蓬萊宮爲大明宮，卽東內。</span>御史中丞崔器令百官受賊官爵者皆脫巾徒跣立於含元殿前，<span class="jiazhu">含元殿，東內前殿也，當丹鳳門內。</span>搏膺頓首請罪，環之以兵，<span class="jiazhu">環，音宦。</span>使百官臨視之。太廟爲賊所焚，上素服向廟哭三日。是日，上皇發蜀郡。</p>
<p class="em2 strong"><span class="yinwen">13</span>安慶緒走保鄴郡，改鄴郡爲安成<span class="jiaozhusup">【嚴：「安成」改「成安」。】</span>府，改元天成；<span class="jiazhu">《考異》曰：《唐曆》曰改元天和。《薊門紀亂》曰改元至成，與《實錄》年號不同。《紀年通譜》兩存之。今從《實錄》。</span>從騎不過三百，步卒不過千人，諸將阿史那承慶等散投常山、趙郡、范陽。旬日間，蔡希德自上黨，田承嗣自潁川，武令珣自南陽，各帥所部兵歸之。又召募河北諸郡人，衆至六萬，軍聲復振。<span class="jiazhu">復，扶又翻。</span></p>
<p class="em2 strong"><span class="yinwen">14</span>廣平王俶之入東京也，百官受安祿山父子官者陳希烈等三百餘人，皆素服悲泣請罪。俶以上旨釋之，尋勒赴西京。己巳，崔器令詣朝堂請罪，<span class="jiazhu">此東內之朝堂也，在含元殿左右，左曰東朝堂，右曰西朝堂。朝，直遙翻。</span>如西京百官之儀，然後收繫大理、京兆獄。其府縣所由、祗承人等受賊驅使追捕者，皆收繫之。<span class="jiazhu">所由人，有所監典；祗承人，聽指呼給使令而已。</span></p>
<p class="em2 strong">初，汲郡甄濟，有操行，隱居青巖山，<span class="jiazhu">《五代志》：汲郡隋興縣有蒼巖山。隋興縣，唐時當省入汲縣。甄，之人翻。操，七到翻。行，下孟翻。</span>安祿山爲采訪使，奏掌書記。<span class="jiazhu">此天寶間事。</span>濟察祿山有異志，詐得風疾，舁歸家。祿山反，使蔡希德引行刑者二人，封刀召之，濟引首待刀；希德以實病白祿山。後安慶緒亦使人強舁至東京，<span class="jiazhu">強，其兩翻。</span>月餘，會廣平王俶平東京，濟起，詣軍門上謁。<span class="jiazhu">上，時掌翻。</span>俶遣詣京師，上命館之於三司，<span class="jiazhu">時令三司按受賊官爵者，因館濟於三司署舍，使受賊官爵者羅拜之。館，音貫。</span>令受賊官爵者列拜以愧其心，<span class="jiazhu">以愧受賊官爵者之心。</span>以濟爲祕書郎。國子司業蘇源明稱病不受祿山官，上擢爲考功郎中、知制誥。壬申，上御丹鳳門，下制：<span class="yinhao">「士庶受賊官祿，爲賊用者，令三司條件聞奏；其因戰被虜，或所居密近，因與賊往來者，皆聽自首除罪；其子女爲賊所汚者，勿問。」</span><span class="jiazhu">東內端門曰丹鳳門，樓曰丹鳳樓。首，手又翻。汚，烏故翻。</span></p>
<p class="em2 strong"><span class="yinwen">15</span>癸酉，回紇葉護自東京還，上命百官迎之於長樂驛，<span class="jiazhu">長樂驛在滻東長樂陂。</span>上與宴於宣政殿。<span class="jiazhu">自含元殿入宣政門爲宣政殿，東內之中朝也。</span>葉護奏以<span class="yinhao">「軍中馬少，請留其兵於沙苑，<span class="jiazhu">沙苑在馮翊渭曲。李吉甫《郡國圖》：沙苑，一名沙阜，在同州馮翊縣南十二里，東西八十里，南北三十里。余靖曰：唐沙苑監，今之同州。少，詩沼翻。</span>自歸取馬，還爲陛下掃除范陽餘孼。」</span><span class="jiazhu">爲，于僞翻。</span>上賜而遣之。</p>
<p class="em2 strong"><span class="yinwen">16</span>十一月，廣平王俶、郭子儀來自東京，上勞子儀曰：<span class="yinhao">「吾之家國，由卿再造。」</span><span class="jiazhu">勞，力到翻。</span></p>
<p class="em2 strong"><span class="yinwen">17</span>張鎬帥魯炅、來瑱、吳王祗、李嗣業、李奐五節度徇河南、河東郡縣，皆下之；惟能元皓據北海，高秀巖據大同未下。<span class="jiazhu">能，奴代翻，姓也。北海，屬河南道；大同，屬河東道。</span></p>
<p class="em2 strong"><span class="yinwen">18</span>己丑，以回紇葉護爲司空、忠義王；歲遺回紇絹二萬匹，<span class="jiazhu">遺，于季翻。</span>使就朔方軍受之。</p>
<p class="em2 strong"><span class="yinwen">19</span>以嚴莊爲司農卿。</p>
<p class="em2 strong"><span class="yinwen">20</span>上之在彭原也，更以栗爲九廟主；<span class="jiazhu">《禮》：虞，主用桑；練，主用栗。作栗主則埋桑主。上皇幸蜀，九廟之主委之賊手，故彭原更以栗爲之。</span>庚寅，朝享於長樂殿。<span class="jiazhu">長樂殿，考《雍錄》及呂《圖》皆無之。以下文上皇入大明宮，御含元殿見百官，次詣長樂殿謝九廟主，則是殿亦在大明宮中也。《大明宮圖》有長樂門，則長樂殿蓋在長樂門內。</span></p>
<p class="em2 strong"><span class="yinwen">21</span>丙申，上皇至鳳翔，從兵六百餘人，<span class="jiazhu">從，才用翻。</span>上皇命悉以甲兵輸郡庫。上發精騎三千奉迎。十二月，丙午，上皇至咸陽，上備法駕迎於望賢宮。上皇在宮南樓，上釋黃袍，著紫袍，望樓下馬，趨進，拜舞於樓下。上皇降樓，撫上而泣，上捧上皇足，嗚咽不自勝。上皇索黃袍，自爲上著之，<span class="jiazhu">著，陟略翻。勝，音升。索，山客翻。爲，于僞翻。</span>上伏地頓首固辭。上皇曰：<span class="yinhao">「天數、人心皆歸於汝，使朕得保養餘齒，汝之孝也！」</span>上不得已，受之。父老在仗外，歡呼且拜。上令開仗，<span class="jiazhu">車駕所在，衞士立仗。</span>縱千餘人入謁上皇，曰：<span class="yinhao">「臣等今日復睹二聖相見，死無恨矣！」</span><span class="jiazhu">復，扶又翻。</span>上皇不肯居正殿，<span class="jiazhu">此行宮正殿也。</span>曰：<span class="yinhao">「此天子之位也。」</span>上固請，自扶上皇登殿。尙食進食，上品嘗而薦之。<span class="jiazhu">品品必嘗而後進。</span>丁未，將發行宮，上親爲上皇習馬而進之上皇。上皇<span class="jiaozhusup">【章：十二行本「上皇」二字不重；乙十一行本同；張校同；熊校同。】</span>上馬，上親執鞚。行數步，<span class="jiazhu">爲，于僞翻。鞚，苦貢翻。《考異》曰：《幸蜀記》云：<span class="yinhao">「執轡鞚，出宮門，上皇令左右扶上馬。」</span>令從《實錄》。</span>上皇止之。上乘馬前引，不敢當馳道。上皇謂左右曰：<span class="yinhao">「吾爲天子五十年，未爲貴；今爲天子父，乃貴耳！」</span>左右皆呼萬歲。<span class="jiazhu">玄宗失國得反，宜痛自刻責以謝天下，乃以爲天子父之貴誇左右，是全無心腸矣。</span>上皇自開遠門入大明宮，<span class="jiazhu">開遠門，長安城西面北來第一門。</span>御含元殿慰撫百宮；乃詣長樂殿謝九廟主，慟哭久之；<span class="jiazhu">樂，音洛。</span>卽日，幸興慶宮，遂居之。上累表請避位還東宮，上皇不許。</p>
<p class="em2 strong"><span class="yinwen">22</span>辛亥，以禮部尙書李峴、兵部侍郎呂諲爲詳理使，<span class="jiazhu">因按獄，特置此官。</span>與御史大夫崔器共按陳希烈等獄。峴以殿中侍御史李栖筠爲詳理判官，栖筠多務平恕，故人皆怨諲、器之刻深，而峴獨得美譽。</p>
<p class="em2 strong"><span class="yinwen">23</span>戊午，上御丹鳳樓，赦天下，惟與安祿山同反及李林甫、王鉷、楊國忠子孫不在免例。立廣平王俶爲楚王，加郭子儀司徒，李光弼司空，<span class="jiazhu">鉷，戶公翻。俶，昌六翻。《考異》曰：《實錄》，光弼舊守司徒。按《舊傳》，光弼檢校司徒耳，《實錄》誤也。</span>自餘蜀郡、靈武扈從立功之臣，<span class="jiazhu">從，才用翻。</span>皆進階，賜爵，加食邑有差。李憕、盧奕、顏杲卿、袁履謙、許遠、張巡、張介然、蔣清、龐堅等皆加贈，官<span class="jiazhu">差，初加翻。憕，持陵翻。李憕、盧奕、蔣清以守洛死。顏杲卿、袁履謙以守常山死。許遠、張巡以守睢陽死。張介然以守滎陽死。龐堅以守潁川死。</span>其子孫。戰亡之家，給復二載。<span class="jiazhu">復，方目翻，除其賦役也。載，祖亥翻。</span>郡縣來載租、庸三分蠲一。<span class="jiazhu">蠲，圭淵翻。</span>近所改郡名、官名，一依故事。<span class="jiazhu">天寶元年，改兩省長官爲左、右相，州爲郡，刺史爲太守，十一載，又改吏部爲文部，兵部爲武部，刑部爲憲部，今皆復舊。</span>以蜀郡爲南京，鳳翔爲西京，西京爲中京。<span class="jiazhu">以長安在洛陽、鳳翔、蜀郡、太原之中，故爲中京。</span>以張良娣爲淑妃，立皇子南陽王係爲趙王，新城王僅爲彭王，潁川王僴爲兗王，東陽王侹爲涇王，僙爲襄王，倕爲𣏌王，偲爲召王，佋爲興王，侗爲定王。<span class="jiazhu">娣，大計翻。僴，戶簡翻。侹，他頂翻。僙，戶剛翻。召，讀曰邵。佋，時昭翻。侗，吐公翻。《考異》曰：《實錄》，<span class="yinhao">「係」</span>爲<span class="yinhao">「傑」</span>，<span class="yinhao">「僙」</span>爲<span class="yinhao">「傜」</span>，<span class="yinhao">「倕」</span>爲<span class="yinhao">「傀」</span>，今從《唐曆》、《統紀》、《新》《舊紀》、《傳》、《年代記》。</span></p>
<p class="em2 strong">議者或罪張巡以守睢陽不去，與其食人，曷若全人。其友人李翰爲之作傳，表上之，<span class="jiazhu">睢，音雖。爲，于僞翻。傳，直戀翻。上，時掌翻；下獻上同。</span>以爲：<span class="yinhao">「巡以寡擊衆，以弱制強，保江、淮以待陛下之師，師至而巡死，<span class="jiazhu">謂張鎬之師至，而睢陽之城已陷三日也。</span>巡之功大矣。而議者或罪巡以食人，愚巡以守死，<span class="jiazhu">以巡食人爲巡罪，守死爲巡愚。</span>善遏惡揚，錄瑕棄用，<span class="jiaozhusup">【張：「用」作「功」。】</span>臣竊痛之。巡所以固守者，以待諸軍之救，救不至而食盡，食旣盡而及人，乖其素志。設使巡守城之初已有食人之心，損數百之衆以全天下，臣猶曰功過相掩，況非其素志乎！今巡死大難，<span class="jiazhu">難，乃旦翻。</span>不睹休明，唯有令名是其榮祿。若不時紀錄，恐遠而不傳，使巡生死不遇，誠可悲焉。臣敢撰傳一卷獻上，乞編列史官。」</span>衆議由是始息。是後赦令無不及李憕等，而程千里獨以生執賊庭，不沾褒贈。<span class="jiazhu">史言唐褒忠之典有遺恨。</span></p>
<p class="em2 strong"><span class="yinwen">24</span>甲子，上皇御宣政殿，以傳國寶授上，上始涕泣而受之。<span class="jiazhu">上不敢受傳國寶，見二百一十八卷元載九月。</span></p>
<p class="em2 strong"><span class="yinwen">25</span>安慶緒之北走也，<span class="jiazhu">謂自東京北走渡河。</span>其大將北平王李歸仁及精兵曳落河、同羅、六州胡數萬人皆潰歸范陽，所過俘掠，人物無遺。史思明厚爲之備，且遣使逆招之范陽境，曳落河、六州胡皆降。同羅不從，思明縱兵擊之，同羅大敗，悉奪其所掠，餘衆走歸其國。</p>
<p class="em2 strong">慶緒忌思明之強，遣阿史那承慶、安守忠往徵兵，因密圖之。判官耿仁智<span class="jiazhu">耿仁智，蓋爲范陽節度判官。</span>說思明曰：<span class="yinhao">「大夫崇重，人莫敢言，仁智願一言而死。」</span>思明曰：<span class="yinhao">「何也？」</span>仁智曰：<span class="yinhao">「大夫所以盡力於安氏者，迫於凶威耳。今唐室中興，天子仁聖，大夫誠帥所部歸之，<span class="jiazhu">帥，讀曰率。</span>此轉禍爲福之計也。」</span>裨將烏承玼亦說思明曰：<span class="yinhao">「今唐室再造，慶緒葉上露耳。<span class="jiazhu">朝日一出，葉上之露卽晞，故以爲諭。說，式芮翻。</span>大夫柰何與之俱亡！若歸款朝廷，以自湔洗，易於反掌耳。」</span><span class="jiazhu">易，以豉翻。</span>思明以爲然。</p>
<p class="em2 strong">承慶、守忠以五千勁騎自隨，<span class="jiazhu">《考異》曰：《舊傳》云<span class="yinhao">「三千騎」</span>，今從《實錄》。</span>至范陽，思明悉衆數萬逆之，相距一里所，使人謂承慶等曰：<span class="yinhao">「相公及王遠至，將士不勝其喜，<span class="jiazhu">勝，音升。</span>然邊兵怯懦，懼相公之衆，不敢進，願弛弓以安之。」</span>承慶等從之。思明引承慶入內廳樂飲，<span class="jiazhu">樂，音洛。</span>別遣人收其甲兵，諸郡兵皆給糧縱遣之，願留者厚賜，分隸諸營。明日，囚承慶等，遣其將竇子昂奉表以所部十三郡及兵八萬來降，<span class="jiazhu">十三郡，范陽、北平、嬀川、密雲、漁陽、柳城、文安、河間、上谷、博陵、勃海、饒陽、常山。</span>幷帥其河東節度高秀巖亦以所部來降。乙丑，子昂至京師。<span class="jiazhu">《考異》曰：《河洛春秋》：<span class="yinhao">「乾元元年四月，烏承恩受命入幽州，陳禍福，思明乃有表。」</span>今從《實錄》。《實錄》曰：<span class="yinhao">「明日，遂拘承慶，斬守忠之首以徇。」</span>《舊傳》亦曰：<span class="yinhao">「遂拘承慶，斬守忠、李立節之首以徇。」</span>《新·烏承玼傳》曰：<span class="yinhao">「思明斬承慶。」</span>按《實錄》，明年二月，承慶、守忠遣人齎表狀歸順。《舊·郭子儀傳》，明年七月，破賊河上，擒安守忠。然則此際未死也。蓋二人旣被拘，則降於思明，復爲之用耳。</span>上大喜，以思明爲歸義王、范陽節度使，<span class="jiazhu">《考異》曰：《河洛春秋》及《舊傳》皆云<span class="yinhao">「河北節度使」</span>。按安祿山爲范陽節度使兼河北采訪使，思明蓋襲祿山舊官耳。今從《實錄》。</span>子七人皆除顯官。遣內侍李思敬與烏承恩往宣慰，<span class="jiazhu">句斷。</span>使將所部兵討慶緒。<span class="jiazhu">將，卽亮翻。</span></p>
<p class="em2 strong">先是，慶緒以張忠志爲常山太守，<span class="jiazhu">先，悉薦翻。</span>思明召忠志還范陽，以其將薛萼攝恆州刺史，開井陘路，<span class="jiazhu">開太原兵自井陘出常山之路。</span>招趙郡太守陸濟，降之；命其子朝義將兵五千人攝冀州刺史，以其將令狐彰爲博州刺史。烏承恩所至宣布詔旨，滄、瀛、安、深、德、棣等州皆降，<span class="jiazhu">後魏置安州，治方城，唐檀州卽其地也。唐無安州在河北，或者安、史以莫州文安郡爲安州歟？</span>雖相州未下，<span class="jiazhu">謂安慶緒據鄴也。</span>河北率爲唐有矣。<span class="jiazhu">因史思明降，史言一時之事。</span></p>
<p class="em2 strong"><span class="yinwen">26</span>上皇加上尊號曰光天文武大聖孝感皇帝。</p>
<p class="em2 strong"><span class="yinwen">27</span>郭子儀還東都，經營河北。</p>
<p class="em2 strong"><span class="yinwen">28</span>崔器、呂諲上言：<span class="yinhao">「諸陷賊官，背國從僞，準律皆應處死。」</span><span class="jiazhu">上，時掌翻。北，蒲妹翻。處，昌呂翻。</span>上欲從之。李峴以爲：<span class="yinhao">「賊陷兩京，天子南巡，人自逃生。此屬皆陛下親戚或勳舊子孫，今一槪以叛法處死，恐乖仁恕之道。且河北未平，羣臣陷賊者尙多，若寬之，足開自新之路；若盡誅，是堅其附賊之心也。《書》曰：『殲厥渠魁，脅從罔理。』<span class="jiazhu">《書·胤征》之辭。李峴避唐諱，改<span class="yinhao">「治」</span>爲<span class="yinhao">「理」</span>。</span>諲、器守文，不達大體。惟陛下圖之。」</span>爭之累日，上從峴議，以六等定罪，重者刑之於市，次賜自盡，次重杖一百，次三等流、貶。壬申，斬達奚珣等十八人於城西南獨柳樹下，<span class="jiazhu">劉昫曰：獨柳樹在長安子城西南隅。</span>陳希烈等七人賜自盡於大理寺；應受杖者於京兆府門。</p>
<p class="em2 strong">上欲免張均、張垍死，上皇曰：<span class="yinhao">「均、垍事賊，皆任權要。均仍爲賊毀吾家事，<span class="jiazhu">爲，于僞翻；下垍爲同。</span>罪不可赦。」</span>上叩頭再拜曰：<span class="yinhao">「臣非張說父子，無有今日。<span class="jiazhu">上皇之爲太子也，太平公主忌之，東宮左右持兩端，纖悉必聞於主。元獻楊后方娠，上皇不自安，密語侍讀張說曰：<span class="yinhao">「用事者不欲吾多子，柰何？」</span>命說挾劑而入，上皇於曲室自煮之。夢若有介而戈者環鼎三，而三煮盡覆，以告說。說曰：<span class="yinhao">「天命也！」</span>乃止。遂生帝。及帝在東宮，李林甫動搖者數矣，均、垍保護，得免。</span>臣不能活均、垍，使死者有知，何面目見說於九泉！」</span>因俯伏流涕。上皇命左右扶上起，曰：<span class="yinhao">「張垍爲汝長流嶺表，張均必不可活，汝更勿救。」</span>上泣而從命。<span class="jiazhu">《考異》曰：柳珵《常侍言旨》云：<span class="yinhao">「太上皇召肅宗謂曰：『張均弟兄皆與逆賊作權要官，就中張均更與賊毀阿奴、三哥家事，雖犬彘之不若也。其罪無赦。』肅宗下殿，叩頭再拜曰：『臣比在東宮，彼人誣譖，三度合死，皆張說保護，得全首領以至今日。說兩男一度合死，臣不能力爭，儻死者有知，臣將何面目見張說於地下！』嗚咽俯伏。太上皇命左右曰：『扶皇帝起。』乃曰：『與阿奴處置張垍，宜長流遠惡處；張均宜棄市。阿奴更不要苦救這賊也。』肅宗掩泣奉詔。」</span>按肅宗爲李林甫所危時，說已死，乃得均、垍之力。均、垍以說遺言盡心於肅宗耳。今略取其意。</span></p>
<p class="em2 strong">安祿山所署河南尹張萬頃獨以在賊中能保庇百姓不坐。頃之，有自賊中來者，言：<span class="yinhao">「唐羣臣從安慶緒在鄴者，聞廣平王赦陳希烈等，皆自悼，恨失身賊庭；及聞希烈等誅，乃止。」</span>上甚悔之。</p>
<p class="margin2">臣光曰：爲人臣者，策名委質，有死無貳。希烈等或貴爲卿相，或親連肺腑，於承平之日，無一言以規人主之失，救社稷之危，迎合苟容以竊富貴；及四海橫潰，乘輿播越，偷生苟免，顧戀妻子，媚賊稱臣，爲之陳力，<span class="jiazhu">爲，于僞翻。</span>此乃屠酤之所羞，犬馬之不如。儻各全其首領，復其官爵，是諂諛之臣無往而不得計也。彼顏杲卿、張巡之徒，世治則擯斥外方，沈抑下僚；<span class="jiazhu">治，直吏翻。沈，持林翻。</span>世亂則委棄孤城，齏粉寇手。<span class="jiazhu">齏，牋西翻。</span>何爲善者之不幸而爲惡者之幸，朝廷待忠義之薄而保姦邪之厚邪！至於微賤之臣，巡徼之隸，<span class="jiazhu">徼，吉弔翻。</span>謀議不預，號令不及，朝聞親征之詔，夕失警蹕之所，<span class="jiazhu">事見二百十八卷至德元載。</span>乃復責其不能扈從，不亦難哉！<span class="jiazhu">復，扶又翻。從，才用翻。</span>六等議刑，斯亦可矣，又何悔焉！</p>
<p class="em2 strong"><span class="yinwen">29</span>故妃韋氏旣廢爲尼，居禁中，是歲卒。<span class="jiazhu">韋妃廢見二百十五卷天寶六載。</span></p>
<p class="em2 strong"><span class="yinwen">30</span>置左、右神武軍，取元從子弟充，<span class="jiazhu">元從子弟，謂從帝馬嵬北行及自靈武還京師者。從，才用翻。</span>其制皆如四軍，總謂之北牙六軍。<span class="jiazhu">左、右羽林，左、右龍武，左、右神武，謂之北牙六軍。</span>又擇善騎射者千人爲殿前射生手，分左、右廂，號曰英武軍。<span class="jiazhu">騎，奇寄翻。</span></p>
<p class="em2 strong"><span class="yinwen">31</span>升河中防禦使爲節度，領蒲、絳等七州；<span class="jiazhu">至德元載，置河中防禦守捉蒲關使，今升爲節度，領蒲、絳、隰、慈、晉、虢、同七州，治蒲州。《考異》曰：諸地理書皆云某郡，乾元元年復爲某州，不見在何月日。是歲十二月戊午赦云：<span class="yinhao">「近日所改百官額及郡名、官名，一切依故事。」</span>蓋此卽復以郡爲州之文也。比頒下四方，已涉明年矣。故皆云乾元元年也。</span>分劍南爲東、西川節度，東川領梓、遂等十二州；<span class="jiazhu">東川領梓、遂、綿、劍、龍、閬、普、陵、瀘、榮、資、簡十二州，治梓州。</span>又置荊澧節度，領荊、澧等五州；夔峽節度，領夔、峽等五州；<span class="jiazhu">荊南節度本領十州，今分兩鎭。荊澧兼領朗、郢、復，共五州。夔峽兼領涪、忠、萬，共五州。</span>更安西曰鎭西。<span class="jiazhu">更，工衡翻。</span></p>
<p class="strong"><span class="section" id="title-4"><span data-head-description="" data-head-level="h4" data-head-title="乾元元年">乾元元年</span></span><span class="biaozhusup" data-rel="（戊戌、西元七五八年）"></span><span class="jiazhu">是年二月改元。</span></p>
<p class="em2 strong"><span class="yinwen">1</span>春，正月，戊寅，上皇御宣政殿，授册，加上尊號。<span class="jiazhu">《考異》曰：《實錄》：<span class="yinhao">「戊寅，玄宗御宣政殿，授上傳國寶。禮畢，册上加尊號。上上言讓曰：『伏奉聖旨，賜臣典册曰光天文武大聖孝感皇帝，授傳國寶符、受命寶符各一。』」</span>按去年十二月癸亥，上已受國璽，告太清宮。甲子，玄宗御宣政殿，授上傳國璽，於殿下涕泣拜受。今又云授寶，事似複重，《唐曆》、《統紀》、《年代記》、《舊紀》皆云去年十二月授傳國璽，此年正月戊寅册尊號，今從之。</span>上固辭<span class="yinhao">「大聖」</span>之號，上皇不許。上尊上皇曰太上至道聖皇天帝。<span class="jiazhu">寇逆未平，九廟未復，而父子之間迭加徽稱，此何爲者也！</span></p>
<p class="em2 strong">先是，官軍旣克京城，<span class="jiazhu">先，悉薦翻。</span>宗廟之器及府庫資財多散在民間，遣使檢括，頗有煩擾；乙酉，敕盡停之，乃命京兆尹李峴安撫坊市。</p>
<p class="em2 strong"><span class="yinwen">2</span>二月，癸卯朔，以殿中監李輔國兼太僕卿。輔國依附張淑妃，判元帥府行軍司馬，勢傾朝野。<span class="jiazhu">爲輔國得權與淑妃交惡張本。朝，直遙翻。</span></p>
<p class="em2 strong"><span class="yinwen">3</span>安慶緒所署北海節度使能元皓舉所部來降，<span class="jiazhu">能，奴代翻。</span>以爲鴻臚卿，充河北招討使。</p>
<p class="em2 strong"><span class="yinwen">4</span>丁未，上御明鳳門，<span class="jiazhu">《唐會要》曰：至德三載，改丹鳳門曰明鳳門，通化門爲達禮門，安上門爲先天門。凡坊名有<span class="yinhao">「安」</span>者悉改之，尋卻如舊。</span>赦天下，改元。<span class="jiazhu">改元乾元。</span>盡免百姓今載租、庸，復以載爲年。<span class="jiazhu">改年爲載，自上皇天寶三載始。復，扶又翻。</span></p>
<p class="em2 strong"><span class="yinwen">5</span>庚午，以安東副大都護王玄志爲營州刺史，充平盧節度使。</p>
<p class="em2 strong"><span class="yinwen">6</span>三月，甲戌，徙楚王俶爲成王。</p>
<p class="em2 strong"><span class="yinwen">7</span>戊寅，立張淑妃爲皇后。</p>
<p class="em2 strong"><span class="yinwen">8</span>鎭西、北庭行營節度使李嗣業屯河內。<span class="jiazhu">行營節度使始此。</span>癸巳，北庭兵馬使王惟良謀作亂，嗣業與裨將荔非元禮討誅之。<span class="jiazhu">荔非，虜複姓。《姓譜》：荔非，西羌種，隋有荔非雄，涇州人。</span></p>
<p class="em2 strong"><span class="yinwen">9</span>安慶緒之北走也，其平原太守王暕、<span class="jiazhu">暕，古限翻。</span>清河太守宇文寬皆殺其使者來降；慶緒使其將蔡希德、安太清攻拔之，生擒以歸，冎於鄴市。凡有謀歸者，<span class="jiazhu">冎，古瓦翻。<span class="yinhao">「歸」</span>字下當有<span class="yinhao">「國」</span>字。</span>誅及種、族，<span class="jiazhu">胡人種誅之，華人族誅之。種，章勇翻。</span>乃至部曲、州縣、官屬，連坐死者甚衆。又與其羣臣歃血盟於鄴南，而人心益離。慶緒聞李嗣業在河內，夏，四月，與蔡希德、崔乾祐將步騎二萬，涉沁水攻之，<span class="jiazhu">沁水出沁州沁源縣東南，出山而東，流過河內縣北。慶緒自鄴攻河內，須渡沁水。沁，七鴆翻。</span>不勝而還。<span class="jiazhu">還，從宣翻，又如字。</span></p>
<p class="em2 strong"><span class="yinwen">10</span>癸卯，以太子少師虢王巨爲河南尹，充東京留守。</p>
<p class="em2 strong"><span class="yinwen">11</span>辛卯，<span class="jiazhu"><span class="yinhao">「辛卯」</span>當作<span class="yinhao">「辛亥」</span>，傳寫誤也。《新書·肅宗紀》作<span class="yinhao">「四月辛亥」</span>，此又逸<span class="yinhao">「四月」</span>二字。</span>新主入太廟。<span class="jiazhu">奉栗主自長樂殿入太廟。</span>甲寅，上享太廟，遂祀昊天上帝；乙卯，御明鳳門，赦天下。</p>
<p class="em2 strong"><span class="yinwen">12</span>五月，壬午，制停采訪使，改黜陟使爲觀察使。<span class="jiazhu">觀察使始此。貞觀初，遣大使十人巡省天下諸州水旱，則有巡察、安撫、存撫之名。神龍二年，以五品以上二十人爲十道巡察使，按舉州、縣，再周而代。景雲二年，置都督二十四人，察刺史以下善惡。當時以爲權重難制，罷之，置十道按察使，開元二年曰十道按察采訪處置使。四年罷。八年復置按察使，秋冬巡視州縣。二十年曰採訪處置使，分十五道。天寶末，又兼黜陟使。是年改曰觀察處置使。</span></p>
<p class="em2 strong"><span class="yinwen">13</span>張鎬性簡澹，不事中要，<span class="jiazhu">中要，謂中人居權要者，如李輔國之類。</span>聞史思明請降，上言：<span class="yinhao">「思明凶險，因亂竊位，力強則衆附，勢奪則人離，彼雖人面，心如野獸，難以德懷，願勿假以威權。」</span>又言：<span class="yinhao">「滑州防禦使許叔冀，狡猾多詐，臨難必變，請徵入宿衞。」</span><span class="jiazhu">思明、叔冀後皆如鎬言。滑州，靈昌郡。使，疏吏翻。難，乃旦翻。</span>時上以<span class="jiaozhusup">【張：「以」作「已」。】</span>寵納思明，<span class="jiazhu"><span class="yinhao">「以」</span>當作<span class="yinhao">「已」</span>，唐人多通用以、已二字。但於此作<span class="yinhao">「以」</span>，文意不通。</span>會中使自范陽及白馬來，皆言思明、叔冀忠懇可信，<span class="jiazhu">思明在范陽。滑州治白馬縣，漢古縣也，許叔冀屯焉。</span>上以鎬爲不切事機，戊子，罷爲荊州防禦使；以禮部尙書崔光遠爲河南節度使。<span class="jiazhu">尙，辰羊翻。</span></p>
<p class="em2 strong"><span class="yinwen">14</span>張后生興王佋，<span class="jiazhu">佋，音韶。</span>纔數歲，欲以爲嗣，上疑未決，從容謂考功郎中、知制誥李揆曰：<span class="jiazhu">嗣，祥吏翻。從，千容翻。</span><span class="yinhao">「成王長，且有功，<span class="jiazhu">長，知兩翻。</span>朕欲立爲太子，卿意何如？」</span>揆再拜賀曰：<span class="yinhao">「此社稷之福，臣不勝大慶。」</span><span class="jiazhu">勝，音升。</span>上喜曰：<span class="yinhao">「朕意決矣。」</span>庚寅，立成王俶爲皇太子。揆，玄道之玄孫也。<span class="jiazhu">俶，昌六翻。李玄道，武德中爲天策府學士。</span></p>
<p class="em2 strong"><span class="yinwen">15</span>乙未，以崔圓爲太子少師，李麟爲少傅，皆罷政事。上頗好鬼神，<span class="jiazhu">少，始照翻。好，呼到翻。</span>太常少卿王璵<span class="jiazhu">璵，音余。</span>專依鬼神以求媚，每議禮儀，多雜以巫祝俚俗。上悅之，以璵爲中書侍郎、同平章事。<span class="jiazhu">俚，音里。《考異》曰：《舊傳》云<span class="yinhao">「三年七月」</span>，今從《實錄》。</span></p>
<p class="em2 strong"><span class="yinwen">16</span>贈故常山太守顏杲卿太子太保，諡曰忠節，以其子威明爲太僕丞。杲卿之死也，<span class="jiazhu">顏杲卿死事見二百十七卷至德元載。守，式又翻。</span>楊國忠用張通幽之譖，竟無褒贈。上在鳳翔，顏眞卿爲御史大夫，泣訴於上，上乃出通幽爲普安太守，<span class="jiazhu">劍州普安郡。</span>具奏其狀於上皇，上皇杖殺通幽。杲卿子泉明爲王承業所留，因寓居壽陽，<span class="jiazhu">晉置壽陽縣，屬樂平郡。後魏廢樂平郡，以壽陽縣屬太原郡。《九域志》：在太原府東一百八十里。然本朝太原府已移治陽曲。宋白曰：壽陽縣本漢榆次縣地。《後魏風土記》：晉末，山戎內侵，太原之民來向山東，戎卽居之。眞君十年，出徙壽陽之戶於大陵城南，置壽陽縣。隋開皇改壽陽爲文水縣，又於壽陽故城置壽陽縣，卽今縣是也。</span>爲史思明所虜，<span class="jiazhu">去年史思明攻太原，因虜泉明。</span>裹以牛革，送於范陽，會安慶緒初立，有赦，得免。思明降，乃得歸，求其父尸於東京，得之，遂幷袁履謙尸棺斂以歸。<span class="jiazhu">棺，古玩翻。斂，力贍翻。</span>杲卿姊、妹、女及泉明之子皆流落河北；眞卿時爲蒲州刺史，使泉明往求之，泉明號泣求訪，哀感路人，久乃得之。泉明詣親故乞索，<span class="jiazhu">號，戶高翻。索，山客翻。</span>隨所得多少贖之，先姑、姊、妹而後其子。姑女爲賊所掠，泉明有錢二百緡，欲贖己女，閔其姑愁悴，<span class="jiazhu">先，悉薦翻。後，戶遘翻。悴，秦醉翻。</span>先贖姑女；比更得錢，<span class="jiazhu">比，必例翻，及也。</span>求其女，已失所在。遇羣從姊妹<span class="jiazhu">從，才用翻。</span>及父時將吏袁履謙等妻女流落者，皆與之歸，凡五十餘家，三百餘口，均減資糧，<span class="jiazhu">資糧則均分之，其或有不足，則減常數而均之。</span>一如親戚。至蒲州，眞卿悉加贍給，久之，隨其所適而資送之。袁履謙妻疑履謙衣衾儉薄，發棺視之，與杲卿無異，乃始慚服。<span class="jiazhu">顏杲卿之忠節固照映千古，而其子之孝義亦非人所及也。</span></p>
<p class="em2 strong"><span class="yinwen">17</span>六月，己酉，立太一壇於南郊之東，<span class="jiazhu">漢武帝始祀太一，至唐，復祀之，蓋參用九宮貴神之說。項安世曰：中宮天極一星，其神太一，列宿之中最尊，所臨之方則嘉洊臻，漢武帝始祠之。</span>從王璵之請也。上嘗不豫，卜云山川爲祟，<span class="jiazhu">祟，雖遂翻，神禍也。</span>璵請遣中使與女巫乘驛分禱天下名山、大川。巫恃勢，所過煩擾州縣，干求受贓。黃州有巫，盛年美色，從無賴少年數十，爲蠹尤甚，<span class="jiazhu">使，疏吏翻。少，始照翻。</span>至黃州，宿於驛舍。刺史左震晨至驛，門扃鎖，不可啓，<span class="jiazhu">扃，古營翻。鎖，蘇果翻。</span>震怒，破鎖而入，曳巫於階下斬之，所從少年悉斃之。籍其贓，數十萬，具以狀聞，且請以其贓代貧民租，遣中使還京師，上無以罪也。</p>
<p class="em2 strong"><span class="yinwen">18</span>以開府儀同三司李嗣業爲懷州刺史，充鎭西、北庭行營節度使。<span class="jiazhu">李嗣業以鎭西、北庭兵屯懷州，就用爲刺史，征調以給軍。嗣，祥吏翻。</span></p>
<p class="em2 strong"><span class="yinwen">19</span>山人韓穎改造新曆，丁巳，初行穎曆。<span class="jiazhu">時韓穎上言：《大衍曆》或誤。帝疑之，以穎直司天臺，損益其術，每節增二日，更名《至德曆》。</span></p>
<p class="em2 strong"><span class="yinwen">20</span>戊午，敕兩京陷賊官，三司推究未畢者皆釋之；貶、降者續處分。<span class="jiazhu">去年十二月始命三司推究陷賊官。處，昌呂翻。分，扶問翻。</span></p>
<p class="em2 strong"><span class="yinwen">21</span>太子少師房琯旣失職，<span class="jiazhu">謂罷相也。</span>頗怏怏，多稱疾不朝，<span class="jiazhu">怏，於兩翻。朝，直遙翻。</span>而賓客朝夕盈門，其黨爲之揚言於朝云：<span class="yinhao">「琯有文武才，宜大用。」</span>上聞而惡之，下制數琯罪，貶豳州刺史。<span class="jiazhu">爲，于僞翻。惡，烏路翻。數，所具翻，又所主翻。</span>前祭酒劉秩貶閬州刺史，京兆尹嚴武貶巴州刺史，皆琯黨也。<span class="jiazhu">閬州，閬中郡。巴州，清化郡，漢巴郡宕渠縣地。閬，音浪。</span></p>
<p class="em2 strong"><span class="yinwen">22</span>初，史思明以列將事平盧軍使烏知義，<span class="jiazhu">《考異》曰：《舊傳》，知義爲節度使。按安祿山始爲平盧節度使。《舊傳》誤也。</span>知義善待之。知義子承恩爲信都太守，以郡降思明，<span class="jiazhu">事見上卷至德元載。</span>思明思舊恩而全之。及安慶緒敗，承恩勸思明降唐。<span class="jiazhu">去年十二月事。</span>李光弼以思明終當叛亂，而承恩爲思明所親信，陰使圖之；又勸上以承恩爲范陽節度副使，賜阿史那承慶鐵券，令共圖思明，上從之。</p>
<p class="em2 strong">承恩多以私財募部曲，又數衣婦人服詣諸將營說誘之，<span class="jiazhu">數，所角翻。衣，於旣翻。說，輸芮翻。誘，音酉。</span>諸將以白思明，思明疑未察。會承恩入京師，上使內侍李思敬與之俱至范陽宣慰。承恩旣宣旨，思明留承恩館於府中，<span class="jiazhu">按《經典釋文》，館，古玩翻。</span>帷其床，伏二人於床下。承恩少子在范陽，思明使省其父。<span class="jiazhu">少，詩照翻。省，悉景翻。思明雖伏二人以察承恩，然不使其子與父共處，則謀無自而露。姦雄之智數，固非人所及也。</span>夜中，承恩密謂其子曰：<span class="yinhao">「吾受命除此逆胡，當以吾爲節度使。」</span>二人於床下大呼而出。<span class="jiazhu">呼，火故翻。</span>思明乃執承恩，索其裝囊，<span class="jiazhu">凡行者之裝，盛以囊橐，故曰裝囊。有底曰囊，無底曰橐。索，山客翻。</span>得鐵券及光弼牒，牒云：<span class="yinhao">「承慶事成則付鐵券；不然，不可付也。」</span>又得簿書數百紙，皆先從思明反者將士名。<span class="jiazhu">烏承恩持鐵券入不測之虜，使阿吏那承慶之事不成，承恩其能奉鐵券以還天子乎！使思明果授首，則宜宥其同惡，而先籍其姓名，果能悉誅之乎！余謂李光弼之明智必不爲此。蓋思明因承恩言，僞爲此牒，抗表以罪狀光弼；又僞爲簿書，籍將士姓名以激怒之，使與己同反而無他志。</span>思明責之曰：<span class="yinhao">「我何負於汝而爲此！」</span>承恩謝曰：<span class="yinhao">「死罪，此皆李光弼之謀也。」</span>思明乃集將佐使民，西向大哭曰：<span class="yinhao">「臣以十三萬衆降朝廷，何負陛下，而欲殺臣！」</span>遂榜殺承恩父子，<span class="jiazhu">榜，音彭。《考異》曰：《唐曆》、《舊傳》皆云四月殺承恩。今據《河洛春秋》，四月始爲節度副使，六月死。</span>連坐死者二百餘人。承恩弟承玼走免。<span class="jiazhu">玼，音此，又且禮翻。</span>思明囚思敬，表上其狀。<span class="jiazhu">上，時掌翻。</span>上遣中使慰諭思明曰：<span class="yinhao">「此非朝廷與光弼之意，皆承恩所爲，殺之甚善。」</span></p>
<p class="em2 strong">會三司議陷賊官罪狀至范陽，思明謂諸將曰：<span class="yinhao">「陳希烈輩皆朝廷大臣，上皇自棄之幸蜀，今猶不免於死，況吾屬本從安祿山反乎！」</span><span class="jiazhu">思明又以此激怒其將士。</span>諸將請思明表求誅光弼，思明從之，命判官耿仁智與其僚張不矜爲表云：<span class="yinhao">「陛下不爲臣誅光弼，<span class="jiazhu">不爲，于僞翻。</span>臣當自引兵就太原誅之。」</span>不矜草表以示思明，及將入函，<span class="jiazhu">凡表皆函封。</span>仁智悉削去之。寫表者以白思明，思明命執二人斬之。仁智事思明久，思明憐，欲活之，復召入，<span class="jiazhu">去，羌呂翻。復，扶又翻。</span>謂曰：<span class="yinhao">「我任使汝垂三十年，今日非我負汝。」</span>仁智大呼曰：<span class="yinhao">「人生會有一死，得盡忠義，死之善者也。今從大夫反，不過延歲月，豈若速死之愈乎！」</span>思明怒，亂捶之，腦流于地。<span class="jiazhu">史言耿仁智去逆從順，以死全節。呼，火故翻。</span></p>
<p class="em2 strong">烏承玼奔太原，李光弼表爲昌化郡王，充石嶺軍使。<span class="jiazhu">石嶺軍在忻州秀容縣。</span></p>
<p class="em2 strong"><span class="yinwen">23</span>秋，七月，丙戌，初鑄當十大錢，文曰<span class="yinhao">「乾元重寶」</span>，<span class="jiazhu">乾元錢徑一寸，每緡重十斤，與開元通寶並行。</span>從御史中丞第五琦之謀也。</p>
<p class="em2 strong"><span class="yinwen">24</span>丁亥，册命回紇可汗曰英武威遠毗伽闕可汗，以上幼女寧國公主妻之。<span class="jiazhu">妻，七細翻。</span>以殿中監漢中王瑀爲册禮使，右司郎中李巽副之；命左僕射裴冕送公主至境上。戊子，又以司勳員外郎鮮于叔明爲瑀副。叔明，仲通之弟也。<span class="jiazhu">天寶中，鮮于仲通黨附楊國忠，致位通顯。</span>甲子，<span class="jiaozhusup">【嚴：「子」改「午」。】</span>上送寧國公主至咸陽，公主辭訣曰：<span class="yinhao">「國家事重，死且無恨。」</span>上流涕而還。</p>
<p class="em2 strong">瑀等至回紇牙帳，可汗衣赭袍胡帽，<span class="jiazhu">衣，於旣翻。</span>坐帳中榻上，儀衞甚嚴，引瑀等立於帳外。瑀不拜而立，可汗曰：<span class="yinhao">「我與天可汗兩國之君，君臣有禮，何得不拜？」</span>瑀與叔明對曰：<span class="yinhao">「曏者唐與諸國爲婚，皆以宗室女爲公主。今天子以可汗有功，自以所生女妻可汗。<span class="jiazhu">妻，七細翻。</span>恩禮至重，可汗柰何以子壻傲婦翁，坐榻上受册命邪！」</span>可汗改容，起受册命。明日，立公主爲可敦，<span class="jiazhu">自突厥有國以來，可汗號其正室曰可賀敦。</span>舉國皆喜。</p>
<p class="em2 strong"><span class="yinwen">25</span>乙未，郭子儀入朝。<span class="jiazhu">《考異》曰：《實錄》：<span class="yinhao">「郭子儀擒逆賊將安太清送闕下。」</span>按上元元年，李光弼拔懷州，始擒太清。《實錄》誤也。《唐曆》、《本紀》等皆無之。《舊·子儀傳》：<span class="yinhao">「七月，破賊河上，擒安守忠，以獻。」</span>諸書亦無之，今不取。</span></p>
<p class="em2 strong"><span class="yinwen">26</span>八月，壬寅，以青、登等五州節度使許叔冀爲滑、濮等六州節度使。<span class="jiazhu">《考異》曰：《實錄》云<span class="yinhao">「青、徐等五州節度使季廣琛，青、登等五州節度使許叔冀。」</span>按青州豈可屬兩節度！又廣琛先爲荊州長史，今年五月爲右常侍，九月討安慶緒時，《實錄》稱鄭蔡節度使。《汾陽家傳》稱淮西、荊、灃，《舊紀》稱荊州，未嘗鎭青、徐。《實錄》於此稱青、徐，恐誤也。余按《新書·方鎭表》，至德元載置青密節度使，領北海、高密、東牟、東萊四郡。乾元元年，青密節度增領滑、濮二州。青密節度，卽前所云北海節度也，領青、密、登、萊四州，增領滑、濮，是爲六州節度使。若以青、登五州增滑、濮二州，則七州矣，其數不合。</span></p>
<p class="em2 strong"><span class="yinwen">27</span>庚戌，李光弼入朝。丙辰，以郭子儀爲中書令，光弼爲侍中。丁巳，子儀詣行營。</p>
<p class="em2 strong"><span class="yinwen">28</span>回紇遣其臣骨啜特勒及帝德將驍騎三千助討安慶緒，上命朔方左武鋒使僕固懷恩領之。</p>
<p class="em2 strong"><span class="yinwen">29</span>九月，庚午朔，以右羽林大將軍趙泚爲蒲、同、虢三州節度使。<span class="jiazhu">去年置河中節度使，領蒲、絳等七州。今趙玼節度蒲、同、虢三州而已。蓋兵興之際，分命節帥以扼險要，其所統之增減離合，隨時制宜耳。</span></p>
<p class="em2 strong"><span class="yinwen">30</span>丙子，招討党項使王仲昇斬党項酋長拓跋戎德，傳首。<span class="jiazhu">貞觀以後，吐蕃浸盛，党項拓跋諸部畏逼，請內徙，詔慶州置靜邊軍州處之。又置芳池都督府於慶州懷安縣界，管小州十，以處党項野利氏部落。至德以來，中國亂，党項因寇邠、寧二州。</span></p>
<p class="em2 strong"><span class="yinwen">31</span>安慶緒之初至鄴也，雖枝黨離析，猶據七郡六十餘城，<span class="jiazhu">汲、鄴、趙、魏、平原、清河、博平，凡七郡。</span>甲兵資糧豐備。慶緒不親政事，專以繕臺沼樓船、酣飲爲事。其大臣高尙、張通儒等爭權不叶，無復綱紀。蔡希德有才略，部兵精銳，而性剛，好直言，通儒譖而殺之；<span class="jiazhu">復，扶又翻。好，呼到翻；下好殺同。《考異》曰：《河洛春秋》：<span class="yinhao">「十月，蔡希德有密款歸國，將襲殺慶緒以爲內應。左右泄之，慶緒斬希德於鄴中。」</span>又曰：<span class="yinhao">「慶緒旣殺希德，始有土崩之兆矣。」</span>《薊門紀亂》：<span class="yinhao">「史思明常畏希德，自知謀策、果斷、英武皆不及之。時希德在相州，爲慶緒竭節展効，思明未敢顯背。無何，希德爲慶緒所殺，思明初聞，驚疑不信，及知其實，大喜見於顏色焉。」</span>今從《實錄》。</span>麾下數千人皆逃散，諸將怨怒不爲用。以崔乾祐爲天下兵馬使，總中外兵。乾祐愎戾好殺，<span class="jiazhu">將，卽亮翻。愎，弼力翻，很也。</span>士卒不附。</p>
<p class="em2 strong">庚寅，命朔方郭子儀、淮西魯炅、興平李奐、滑濮許叔冀、鎭西·北庭李嗣業、鄭蔡季廣琛、河南崔光遠七節度使及平盧兵馬使董秦將步騎二十萬討慶緒；<span class="jiazhu">炅，古迥翻。濮，博木翻。嗣，祥吏翻。琛，丑林翻。將，卽亮翻，又音如字。騎，奇寄翻。</span>又命河東李光弼、關內·澤潞王思禮<span class="jiazhu">王思禮先爲關內節度使，時兼領澤潞節度使，鎭潞州。</span>二節度使將所部兵助之。<span class="jiazhu">《考異》曰：《實錄》有李奐，無崔光遠，而云凡九節度。《汾陽家傳》有光遠，無奐，又有河東兵馬使薛兼訓。蓋《實錄》脫光遠，《汾陽傳》脫奐名耳。兼訓蓋光弼裨將，光弼未至間，先遣赴鄴城也。《汾陽傳》又以炅爲襄鄧，廣琛爲淮西、荊澧。《舊本紀》，廣琛爲荊州。今從《實錄》。《汾陽傳》又云：<span class="yinhao">「公九月十二日出洛，師涉河而東。」</span>今從《實錄》，涉庚，二十一日也。余按<span class="yinhao">「涉庚」</span>當作<span class="yinhao">「庚寅」</span>。</span>上以子儀、光弼皆元勳，難相統屬，故不置元帥，<span class="jiazhu">諸軍並行，步騎數十萬，而不置元帥，號令不一，所以有安陽之敗。</span>但以宦開府儀同三司魚朝恩爲觀軍容宣慰處置使。<span class="jiazhu">處，昌呂翻。</span>觀軍容之名自此始。</p>
<p class="em2 strong"><span class="yinwen">32</span>癸巳，廣州奏：大食、波斯圍州城，<span class="jiazhu">廣州治南海縣，本漢番禺縣。</span>刺史韋利見踰城走，二國兵掠倉庫，焚廬舍，浮海而去。</p>
<p class="em2 strong"><span class="yinwen">33</span>冬，十月，甲辰，册太子，<span class="jiazhu">《考異》曰：《實錄》云：<span class="yinhao">「可大赦天下。頃者頻興大典，累洽殊私，率土之間，屢經蕩滌。猶慮近者或滯狴牢，其天下見禁囚徒已下罪，一切放免。」</span>按旣云大赦，則死罪皆免，豈有但免徒以下罪邪！恐<span class="yinhao">「可大赦天下」</span>是衍字耳。今不書赦。</span>更名曰豫。<span class="jiazhu">初，太子生之歲，豫州獻嘉禾，於是以爲祥，更名豫。更，工衡翻。</span>自中興以來，羣下無復賜物，<span class="jiazhu">復，扶又翻。</span>至是，始有新鑄大錢，<span class="jiazhu">乾元重寶錢也。</span>百官、六軍霑賚有差。</p>
<p class="em2 strong"><span class="yinwen">34</span>郭子儀引兵自杏園濟河，東至獲嘉，<span class="jiazhu">《九域志》：衞州汲縣有杏園鎭。獲嘉縣，本汲縣之新中鄕，漢武帝行幸至此，聞獲呂嘉，因置獲嘉縣；唐縣懷州。《九域志》：獲嘉縣在衞州西九十里。</span>破安太清，斬首四千級，捕虜五百人。太清走保衞州，子儀進圍之；丙午，遣使告捷。魯炅自陽武濟，季廣琛、崔光遠自酸棗濟，<span class="jiazhu">陽武縣，武德四年置於故原武城，屬鄭州。</span>與李嗣業兵皆會子儀於衞州。慶緒悉舉鄴中之衆七萬救衞州，分三軍，以崔乾祐將上軍，田承嗣將下軍，慶緒自將中軍。子儀使善射者三千人伏于壘垣之內，令曰：<span class="yinhao">「我退，賊必逐我，汝乃登壘，鼓譟而射之。」</span>旣而與慶緒戰，僞退，賊逐之，至壘下，伏兵起射之，<span class="jiazhu">射，而亦翻。</span>矢如雨注，賊還走，子儀復引兵逐之，<span class="jiazhu">復，扶又翻。</span>慶緒大敗。獲其弟慶和，殺之。逐拔衞州。慶緒走，子儀等追之至鄴，許叔冀、董秦、王思禮及河東兵馬使薛兼訓皆引兵繼至。慶緒收餘兵拒戰於愁思岡，<span class="jiazhu">愁思岡在鄴城西。據歐《史》，在相州湯陰縣。薛居正曰：湯陰縣界有一岡，土人謂之愁死岡。《考異》曰：《汾陽家傳》：<span class="yinhao">「十月五日，戰愁岡。」</span>據《實錄》，<span class="yinhao">「癸丑，子儀破賊，擒安慶和。」</span>癸丑，十四日也，蓋捷奏始到。</span>又敗。前後斬首三萬級，捕虜千人。慶緒乃入城固守，子儀等圍之。<span class="jiaozhusup">【章：十二行本「之」下有「李光弼引兵繼至」七字；乙十一行本同；孔本同；張校同。】</span>慶緒窘急，遣薛嵩求救於史思明，且請以位讓之。思明發范陽兵十三萬欲救鄴，觀望未敢進，先遣李歸仁將步騎一萬軍于滏陽，<span class="jiazhu">磁州治滏陽，南至鄴城六十里。</span>遙爲慶緒聲勢。</p>
<p class="em2 strong"><span class="yinwen">35</span>甲寅，上皇幸華清宮；十一月，丁丑，還京師。</p>
<p class="em2 strong"><span class="yinwen">36</span>崔光遠拔魏州；<span class="jiazhu">魏州，治漢元城縣郭下。又置貴鄕縣，與元城爲二縣。</span>丙戌，以前兵部侍郎蕭華爲魏州防禦使。會史思明分軍爲三，一出邢、洺，一出冀、貝，一自洹水趣魏州。<span class="jiazhu">洹水縣，漢長樂縣地。《魏·郡國志》曰：周建德六年，分臨漳縣東北置洹水縣，在魏州西。趣，七喻翻。</span>郭子儀奏以崔光遠代華，十二月，癸卯，敕以光遠領魏州刺史。</p>
<p class="em2 strong"><span class="yinwen">37</span>甲辰，置浙江西道節度使，領蘇、潤等十州，以昇州刺史韋黃裳爲之。<span class="jiazhu">浙西道節度使兼江寧軍使，領昇、潤、宣、歙、饒、江、蘇、常、杭、湖十州，治昇州。</span>庚戌，置浙江東道節度使，領越、睦等八州，以戶部尙書李峘爲之，<span class="jiazhu">浙東道節度使領越、睦、衢、婺、台、明、處、溫八州，治越州。</span>兼淮南節度使。<span class="jiazhu">此宜參考下卷上元元年都統李峘註。</span></p>
<p class="em2 strong"><span class="yinwen">38</span>己未，羣臣請上尊號曰乾元大聖光天文武孝感皇帝，許之。</p>
<p class="em2 strong"><span class="yinwen">39</span>史思明乘崔光遠初至，引兵大下，光遠使將軍李處崟拒之。<span class="jiazhu">崟，魚今翻。</span>賊勢盛，處崟連戰不利，還趣城。<span class="jiazhu">趣，七喻翻。</span>賊追至城下，揚言曰：<span class="yinhao">「處崟召我來，何爲不出！」</span>光遠信之，腰斬處崟。處崟，驍將，衆所恃，旣死，衆無鬬志，<span class="jiazhu">姚聳夫若在，未必能爲宋保守河南，而聳夫之死，宋人惜之。李處崟若在，未必能爲唐保守魏州，而處崟之死，唐人惜之。以兩敵相持而自戮鬬將，乃自翦其手足也。</span>光遠脫身走還汴州。丁卯，思明陷魏州，所殺三萬人。</p>
<p class="em2 strong"><span class="yinwen">40</span>平盧節度使王玄志薨，上遣中使往撫將士，且就察軍中所欲立者，授以旌節。高麗人李懷玉爲裨將，殺玄志之子，推侯希逸爲平盧軍使。希逸之母，懷玉姑也，故懷玉立之。<span class="jiazhu">立侯希逸者李懷玉，而逐侯希逸者亦李懷玉也。懷玉後賜名正己。</span>朝廷因以希逸爲節度副使。節度使由軍士廢立自此始。</p>
<p class="margin2">臣光曰：夫民生有欲，無主則亂。<span class="jiazhu">《書·仲虺之誥》之言。</span>是故聖人制禮以治之。<span class="jiazhu">治，直之翻。</span>自天子、諸侯至於卿、大夫、士、庶人，尊卑有分，<span class="jiazhu">分，扶問翻。</span>大小有倫，若綱條之相維，<span class="jiazhu">《書·說命》曰：<span class="yinhao">「若網在綱，有條而不紊」</span>。</span>臂指之相使，<span class="jiazhu">賈誼曰：<span class="yinhao">「如身之使臂，臂之使指，莫不制從。」</span></span>是以民服事其上，而下無覬覦。<span class="jiazhu">覬，音冀。覦，音俞。</span>其在《周易》，<span class="yinhao">「上天、下澤，履。」</span>象曰：<span class="yinhao">「君子以辨上下，定民志。」</span>此之謂也。凡人君所以能有其臣民者，以八柄存乎己也。<span class="jiazhu">《周禮》：<span class="yinhao">「王以八柄馭羣臣：一曰爵，以馭其貴；二曰祿，以馭其富；三曰予，以馭其幸；四月置，以馭其行；五曰生，以馭其福；六曰奪，以馭其貧；七曰廢，以馭其罪；八曰誅，以馭其過。」</span></span>苟或捨之，則彼此之勢均，何以使其下哉！</p>
<p class="margin2">肅宗遭唐中衰，幸而復國，是宜正上下之禮以綱紀四方；而偷取一時之安，不思永久之患。彼命將帥，統藩維，國之大事也，乃委一介之使，徇行伍之情，<span class="jiazhu">行，戶剛翻。</span>無問賢不肖，惟其所欲與者則授之。自是之後，積習爲常，君臣循守，以爲得策，謂之姑息。<span class="jiazhu">姑，且也；息，安也；且求目前之安也。</span>乃至偏裨士卒，殺逐主帥，亦不治其罪，因以其位任授之。然則爵祿、廢置、殺生、予奪，<span class="jiazhu">此卽《周禮》所謂八柄也。治，直之翻。予，讀曰與。</span>皆不出於上而出於下，亂之生也，庸有極乎！</p>
<p class="margin2">且夫有國家者，賞善而誅惡，故爲善者勸，爲惡者懲。彼爲人下而殺逐其上，惡孰大焉！乃使之擁旄秉鉞，師長一方，<span class="jiazhu">長，知兩翻。</span>是賞之也。賞以勸惡，惡其何所不至乎！《書》云：<span class="yinhao">「遠乃猷。」</span><span class="jiazhu">《書·康誥》之言。猷，謀也。</span>《詩》云：<span class="yinhao">「猷之未遠，是用大諫。」</span><span class="jiazhu">《詩·大雅·板》之辭。</span>孔子曰：<span class="yinhao">「人無遠慮，必有近憂。」</span><span class="jiazhu">見《論語》。</span>爲天下之政而專事姑息，其憂患可勝校乎！<span class="jiazhu">勝，音升。</span>由是爲下者常眄眄焉伺其上，<span class="jiazhu">眄，眠見翻，目偏合而衺視也。</span>苟得間則攻而族之；爲上者常惴惴焉畏其下，苟得間則掩而屠之；<span class="jiazhu">二言曲盡唐末藩鎭、將卒之情狀。間，古莧翻。惴，之睡翻，憂懼貌。</span>爭務先發以逞其志，非有相保養爲俱利久存之計也。如是而求天下之安，其可得乎！迹其厲階，肇於此矣。<span class="jiazhu">言其禍肇於命侯希逸帥平盧也。毛萇曰：厲，惡也。鄭氏曰：犯政爲惡曰厲。</span></p>
<p class="margin2">蓋古者治軍必本於禮，故晉文公城濮之戰，見其師少長有禮，知其可用。<span class="jiazhu">《左傳》：晉楚戰于城濮。晉侯登有莘之虛以觀師，曰：<span class="yinhao">「少長有禮，其可用也。」</span>遂戰，楚師敗績。治，直之翻；下同。少，詩照翻。長，知兩翻。</span>今唐治軍而不顧禮，使士卒得以陵偏裨，偏裨得以陵將帥，則將帥之陵天子，自然之勢也。<span class="jiazhu">賈誼廉陛之論，正此意。</span></p>
<p class="margin2">由是禍亂繼起，兵革不息，民墜塗炭，無所控訴，凡二百餘年，然後大宋受命。太祖始制軍法，使以階級相承，小有違犯，咸伏斧質。是以上下有敍，令行禁止，四征不庭，<span class="jiazhu">庭，直也。不庭，諸侯之不直者。近世儒者以不朝爲不庭，謂其不來庭也。</span>無思不服，宇內乂安，兆民允殖，以迄于今，皆由治軍以禮故也。豈非詒謀之遠哉！</p>
<p class="em2 strong"><span class="yinwen">41</span>是歲，置振武節度使，領鎭北大都護府、麟·勝二州；<span class="jiazhu">鎭北大都護府，領大同、長寧二縣。振武節度使，治單于都護府，因舊振武軍而建節鎭，兼押蕃落使。宋白曰：振武軍，舊爲單于都護府，卽漢定襄郡之盛樂縣也，在陰山之陽，黃河之北，後魏所都盛樂是也。唐平突厥，於此置雲中都督府，麟德三年，改爲單于大都護府；至德後，振武節度治焉。</span>又置陝、虢、華及豫、許、汝二節度使；安南經略使爲節度使，領交、陸等十一州。<span class="jiazhu">安南節度使，領交、陸、峯、愛、驩、長、福祿、芝、武莪、演、武安十一州，治交州。宋白曰：陸州玉山郡，本玉州，上元二年改爲陸州，以州界有陸水爲名。</span></p>
<p class="em2 strong"><span class="yinwen">42</span>吐蕃陷河源軍。</p> 



</div></body></html>