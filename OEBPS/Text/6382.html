<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百三十八·唐紀五十四·憲宗昭文章武大聖至神孝皇帝上之下</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="唐紀五十四">唐紀五十四</span></span></h1>
<p><span class="jiazhu">起屠維赤奮若<span class="biaozhusup" data-rel="（己丑）"></span>七月，盡玄默執徐<span class="biaozhusup" data-rel="（壬辰）"></span>九月，凡三年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="憲宗昭文章武大聖至神孝皇帝上之下">憲宗昭文章武大聖至神孝皇帝上之下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="元和四年">元和四年</span></span><span class="biaozhusup" data-rel="（己丑、西元八〇九年）"></span></p>
<p class="em2 strong"><span class="yinwen">1</span>秋，七月，壬戌，御史中丞李夷簡彈京兆尹楊憑，前爲江西觀察使貪汚僭侈；丁卯，貶憑臨賀尉。<span class="jiazhu">臨賀，漢縣，屬蒼梧郡，以臨賀水，故名。唐帶賀州。</span>夷簡，元懿之玄孫也。<span class="jiazhu">鄭王元懿，高祖之子。</span>上命盡籍憑資產，<span class="jiazhu">財物田園，人資以生，謂之資產。</span>李絳諫曰：<span class="yinhao">「舊制，非反逆不籍其家。」</span>上乃止。</p>
<p class="em2 strong">憑之親友無敢送者，櫟陽尉徐晦獨至藍田與別。<span class="jiazhu">櫟，音藥。</span>太常卿權德輿素與晦善，謂之曰：<span class="yinhao">「君送楊臨賀，誠爲厚矣，無乃爲累乎！」</span><span class="jiazhu">累，良瑞翻。</span>對曰：<span class="yinhao">「晦自布衣蒙楊公知獎，今日遠謫，豈得不與之別！借如明公他日爲讒人所逐，晦敢自同路人乎！」</span>德輿嗟嘆，稱之於朝。<span class="jiazhu">朝，直遙翻。</span>後數日，李夷簡奏爲監察御史。晦謝曰：<span class="yinhao">「晦平生未嘗得望公顏色，公何從而取之！」</span>夷簡曰：<span class="yinhao">「君不負楊臨賀，肯負國乎！」</span></p>
<p class="em2 strong"><span class="yinwen">2</span>上密問諸學士曰：<span class="yinhao">「今欲用王承宗爲成德留後，割德、棣二州更爲一鎭以離其勢，幷使承宗輸二稅，請官吏，一如師道，何如？」</span><span class="jiazhu">李師道事，見上卷元年。</span>李絳等對曰：<span class="yinhao">「德、棣之隸成德，爲日已久，<span class="jiazhu">貞元初，王武俊破朱滔，取德、棣。</span>今一旦割之，恐承宗及其將士憂疑怨望，得以爲辭。況其鄰道情狀一同，各慮他日分割，或潛相構扇；萬一旅拒，倍難處置，願更三思。<span class="jiazhu">旅，衆也。旅拒者，挾衆而拒上命也。處，昌呂翻。三，息暫翻，又如字。</span>所是二稅、官吏，願因弔祭使至彼，自以其意諭承宗，令上表陳乞如師道例，勿令知出陛下意。如此，則幸而聽命，於理固順，若其不聽，體亦無損。」</span></p>
<p class="em2 strong">上又問：<span class="yinhao">「今劉濟、田季安皆有疾，若其物故，<span class="jiazhu">物故註已見《漢紀》。史炤曰：顏師古曰：物故，死也，言其同於鬼物而故也。一曰，不欲斥言，但云其所服用之物皆已故也。</span>豈可盡如成德付授其子，天下何時當平！議者皆言『宜乘此際代之，不受則發兵討之，時不可失。』如何？」</span>對曰：<span class="yinhao">「羣臣見陛下西取蜀，東取吳，<span class="jiazhu">蜀，謂劉闢。吳，謂李錡。</span>易於反掌，<span class="jiazhu">易，以豉翻；下同。</span>故諂諛躁競之人<span class="jiazhu">躁，輕也。競，爭也。</span>爭獻策畫，勸開河北，不爲國家深謀遠慮，<span class="jiazhu">爲，于僞翻。</span>陛下亦以前日成功之易而信其言。臣等夙思之，河北之勢與二方異。何則？西川、浙西皆非反側之地，其四鄰皆國家臂指之臣。<span class="jiazhu">臂指，用賈誼語意，言其順使也。</span>劉闢、李錡獨生狂謀，其下皆莫之與，闢、錡徒以貨財啗之，大軍一臨，則渙然離耳。故臣等當時亦勸陛下誅之，以其萬全故也。成德則不然，內則膠固歲深，外則蔓連勢廣，<span class="jiazhu">膠固，如膠之附著堅固也。蔓連，如蔓草之曼衍連屬也。</span>其將士百姓懷其累代煦嫗之恩，<span class="jiazhu">煦，吁句翻。嫗，衣遇翻。鄭玄曰：氣曰煦，體曰嫗。</span>不知君臣逆順之理，諭之不從，威之不服，將爲朝廷羞。又，鄰道平居或相猜恨，及聞代易，必合爲一心，蓋各爲子孫之謀，亦慮他日及此故也。萬一餘道或相表裏，兵連禍結，財盡力竭，西戎、北狄乘間窺窬，<span class="jiazhu">西戎，謂吐蕃；北狄，謂回鶻。間，古莧翻；下同。</span>其爲憂患可勝道哉！<span class="jiazhu">勝，音升。</span>濟、季安與承宗事體不殊，若物故之際，有間可乘，當臨事圖之；於今用兵，則恐未可。太平之業，非朝夕可致，願陛下審處之。」</span><span class="jiazhu">處，昌呂翻。</span></p>
<p class="em2 strong">時吳少誠病甚，絳等復上言：<span class="yinhao">「少誠病必不起。<span class="jiazhu">復，扶又翻。上，時掌翻。</span>淮西事體與河北不同，四旁皆國家州縣，不與賊鄰，無黨援相助；朝廷命帥，<span class="jiazhu">帥，所類翻。</span>今正其時，萬一不從，可議征討。臣願捨恆冀難致之策，就申蔡易成之謀。脫或恆冀連兵，事未如意，蔡州有釁，勢可興師，南北之役俱興，財力之用不足。儻事不得已，須赦承宗，<span class="jiazhu">絳等之言，後無不驗。</span>則恩德虛施，威令頓廢。不如早賜處分，<span class="jiazhu">處，昌呂翻。分，扶問翻。</span>以收鎭冀之心，<span class="jiazhu">此時未改恆州爲鎭州，史以後來所改州名書之耳。</span>坐待機宜，必獲申蔡之利。」</span>旣而承宗久未得朝命，頗懼，累表自訴。八月，壬午，上乃遣京兆少尹裴武詣眞定宣慰，<span class="jiazhu">恆州，古眞定。</span>承宗受詔甚恭，曰：<span class="yinhao">「三軍見迫，不暇俟朝旨，請獻德、棣二州以明懇款。」</span></p>
<p class="em2 strong"><span class="yinwen">3</span>丙申，安南都護張舟奏破環王三萬衆。<span class="jiazhu">林邑國，至德後改號環王。</span></p>
<p class="em2 strong"><span class="yinwen">4</span>九月，甲辰朔，裴武復命。庚戌，以承宗爲成德節度使、恆·冀·深·趙州觀察使，德州刺史薛昌朝爲保信軍節度、德·棣二州觀察使。<span class="jiazhu">《考異》曰：《李司空論事》：<span class="yinhao">「初，武銜命使鎭州，令諭王承宗割德、棣兩州歸朝廷。武飛表上言，一如朝廷意旨，遂除昌朝德、棣節度。及旌節至德州，而昌朝尋已追到鎭州，朝命遂不行。比及武回，事宜與先上表參差。」</span>按《實錄》：<span class="yinhao">「甲辰，武至自鎭州。庚戌，除昌朝。」</span>非武未還，據所上表除之也。《論事集》誤，今從《實錄》。</span>昌朝，嵩之子，<span class="jiazhu">薛嵩亦安、史舊將，代宗初來降。</span>王氏之壻也，故就用之。田季安得飛報，先知之，使謂承宗曰：<span class="yinhao">「昌朝陰與朝廷通，故受節鉞。」</span>承宗遽遣數百騎馳入德州，執昌朝，至眞定，囚之。中使送昌朝節過魏州，季安陽爲宴勞，留使者累日，比至德州，已不及矣。<span class="jiazhu">勞，力到翻。比，必利翻，及也。</span></p>
<p class="em2 strong">上以裴武爲欺罔，又有譖之者曰：<span class="yinhao">「武使還，<span class="jiazhu">使，疏吏翻。還，音旋。</span>先宿裴垍家，明旦乃入見。」</span>上怒甚，以語李絳，<span class="jiazhu">見，賢遍翻。語，牛倨翻。</span>欲貶武於嶺南，絳曰：<span class="yinhao">「武昔陷李懷光軍中，守節不屈，<span class="jiazhu">蓋貞元初李懷光據河中時也。</span>豈容今日遽爲姦回！蓋賊多變詐，人未易盡其情。承宗始懼朝廷誅討，故請獻二州；旣蒙恩貸，而鄰道皆不欲成德開分割之端，計必有<span class="jiaozhusup">【章：甲十一行本「有」下有「陰行」二字；乙十一行本同；孔本同；張校同；退齋校同。】</span>間說誘而脅之，使不得守其初心者，<span class="jiazhu">李絳可謂洞見田季安、王承宗之情。間，古莧翻。說，式芮翻。誘，音酉。</span>非武之罪也。今陛下選武使入逆亂之地，使還，一語不相應，遽竄之遐荒，臣恐自今奉使賊庭者以武爲戒，苟求便身，率爲依阿兩可之言，<span class="jiazhu">史炤曰：依阿，謂不特立其說，常附順人言。兩可，謂無所可否。</span>莫肯盡誠具陳利害，如此，非國家之利也。且垍、武久處朝廷，<span class="jiazhu">處，昌呂翻。</span>諳練事體，<span class="jiazhu">諳，烏含翻。</span>豈有使還未見天子而先宿宰相家乎！臣敢爲陛下必保其不然，<span class="jiazhu">爲，于僞翻。</span>此殆有讒人欲傷武及垍者，願陛下察之。」</span>上良久曰：<span class="yinhao">「理或有此。」</span>遂不問。</p>
<p class="em2 strong"><span class="yinwen">5</span>丙辰，振武奏吐蕃五萬餘騎至拂梯泉。<span class="jiazhu">史炤曰：拂，薄勿切。梯，天黎切。本又作<span class="yinhao">「鸊鵜泉」</span>，在豐州西受降城北三百里。</span>辛未，豐州奏吐蕃萬餘騎至大石谷，掠回鶻入貢還國者。</p>
<p class="em2 strong"><span class="yinwen">6</span>左神策軍吏李昱貸長安富人錢八千緡，滿三歲不償，<span class="jiazhu">貸，吐得翻，假貸也。</span>京兆尹許孟容收捕械繫，立期使償，曰：<span class="yinhao">「期滿不足，當死。」</span>一軍大驚。中尉訴於上，上遣中使宣旨，付本軍，孟容不之遣。中使再至，孟容曰：<span class="yinhao">「臣不奉詔，當死。然臣爲陛下尹京畿，<span class="jiazhu">京兆以長安、萬年爲京縣，餘屬縣爲畿縣。</span>非抑制豪強，何以肅清輦下！錢未畢償，昱不可得。」</span>上嘉其剛直而許之，京城震栗。</p>
<p class="em2 strong"><span class="yinwen">7</span>上遣中使諭王承宗，使遣薛昌朝還鎭；<span class="jiazhu">使之遣還德州。</span>承宗不奉詔。冬，十月，癸未，制削奪承宗官爵，以左神策中尉吐突承璀爲左·右神策、河中、河陽、浙西、宣歙等道行營兵馬使、招討處置等使。<span class="jiazhu">歙，書涉翻。開元二十年置諸道採訪處置使，專以觀省風俗、黜陟幽明；其後伐叛討有罪，則置招討處置使。處，昌呂翻。</span></p>
<p class="em2 strong">翰林學士白居易上奏，以爲：<span class="yinhao">「國家征伐，當責成將帥，近歲始以中使爲監軍。自古及今，未有徵天下之兵，專令中使統領者也。今神策軍旣不置行營節度使，則承璀乃制將也；<span class="jiazhu">制將，言諸軍進退皆受制於承璀。將，卽亮翻。</span>又充諸軍招討處置使，則承璀乃都統也。<span class="jiazhu">都統，謂都統諸軍，唐中世以後，專征之任。</span>臣恐四方聞之，必窺<span class="jiaozhusup">【章：甲十一行本「窺」作「輕」；乙十一行本同；孔本同；張校同。】</span>朝廷；四夷聞之，必笑中國。<span class="jiazhu">白居易之言自《春秋》書<span class="yinhao">「多魚漏師」</span>，《左傳》<span class="yinhao">「夙沙衞殿齊師」</span>來。況吐突承璀以寺人專征乎！崇、觀間，金人有所侮而動正如此。</span>陛下忍令後代相傳云以中官爲制將、都統自陛下始乎！臣又恐劉濟、茂昭及希朝、從史乃至諸道將校皆恥受承璀指麾，心旣不齊，功何由立！此是資承宗之計而挫諸將之勢也。陛下念承璀勤勞，貴之可也；憐其忠赤，富之可也。至於軍國權柄，動關理亂，朝廷制度，出自祖宗，陛下寧忍徇下之情而自隳法制，從人之欲而自損聖明，何不思於一時之間而取笑於萬代之後乎！」</span>時諫官、御史論承璀職名太重者相屬，<span class="jiazhu">屬，之欲翻。</span>上皆不聽。戊子，上御延英殿，度支使李元素、鹽鐵使李鄘、京兆尹許孟容、御史中丞李夷簡、<span class="jiaozhusup">【章：甲十一行本「簡」下有「諫議大夫孟簡」六字；乙十一行本同；孔本同；張校同；退齋校同。】</span>給事中呂元膺、穆質、右補闕獨孤郁等極言其不可；<span class="jiazhu">《考異》曰：《舊·承璀傳》曰：<span class="yinhao">「諫官、御史上疏相屬，皆言自古無中貴人爲兵馬統帥者。補闕獨孤郁、段平仲尤激切。」</span>《呂元膺傳》：<span class="yinhao">「元膺與給事中穆質、孟簡、兵部侍郎許孟容等八人抗論不可。」</span>若據《承璀傳》，則是九人，又平仲時爲諫議大夫，非補闕，恐誤。今從《實錄》。</span>上不得已，明日，削承璀四道兵馬使，改處置爲宣慰而已。</p>
<p class="em2 strong">李絳嘗極言宦官驕橫，<span class="jiazhu">橫，戶孟翻。</span>侵害政事，讒毀忠貞，上曰：<span class="yinhao">「此屬安敢爲讒！就使爲之，朕亦不聽。」</span>絳曰：<span class="yinhao">「此屬大抵不知仁義，不分枉直，惟利是嗜，得賂則譽跖、蹻爲廉良，怫意則毀龔、黃爲貪暴，<span class="jiazhu">李奇曰：跖，秦大盜也。楚之大盜爲莊蹻。師古曰：莊周云：跖，柳下惠之弟。蓋寓言也。龔、黃，龔遂、黃霸也。譽，音余。蹻，居略翻。怫，符弗翻。</span>能用傾巧之智，構成疑似之端，朝夕左右浸潤以入之，陛下必有時而信之矣。自古宦官敗國者，<span class="jiazhu">敗，蒲邁翻。</span>備載方册，陛下豈得不防其漸乎！」</span></p>
<p class="em2 strong">己亥，吐突承璀將神策兵發長安，命恆州四面藩鎭各進兵招討。</p>
<p class="em2 strong"><span class="yinwen">8</span>初，吳少誠寵其大將吳少陽，名以從弟，<span class="jiazhu">從，才用翻。</span>署爲軍職，出入少誠家如至親，累遷申州刺史。少誠病，不知人，家僮鮮于熊兒詐以少誠命召少陽攝副使、知軍州事。少誠有子元慶，少陽殺之。十一月，己巳，少誠薨，少陽自爲留後。</p>
<p class="em2 strong"><span class="yinwen">9</span>是歲，雲南王尋閤勸卒，子勸龍晟立。</p>
<p class="em2 strong"><span class="yinwen">10</span>田季安聞吐突承璀將兵討王承宗，聚其徒曰：<span class="yinhao">「師不跨河二十五年矣，<span class="jiazhu">自德宗討田悅不克，王師不復跨河。</span>今一旦越魏伐趙；趙虜，魏亦虜矣，計爲之柰何？」</span>其將有超伍而言者，<span class="jiazhu">超伍，出位而言也。蓋超出儔伍之中而言。</span>曰：<span class="yinhao">「願借騎五千以除君憂。」</span>季安大呼曰：<span class="yinhao">「壯哉！兵決出，格沮者斬！」</span><span class="jiazhu">呼，火故翻。格，音閣。</span></p>
<p class="em2 strong">幽州牙將絳人譚忠爲劉濟使魏，<span class="jiazhu">爲，于僞翻。使，疏吏翻。</span>知其謀，入謂季安曰：<span class="yinhao">「如某之謀，是引天下之兵也。何者？今王師越魏伐趙，不使耆臣宿將而專付中臣，<span class="jiazhu">耆，老也。宿，舊也。</span>不輸天下之甲而多出秦甲，<span class="jiazhu">關中之地，古秦地也。故謂關中之兵爲秦甲。</span>君知誰爲之謀？此乃天子自爲之謀，欲將夸服於臣下也。<span class="jiazhu">夸服，謂欲自衒於算略，以服臣下之心。</span>若未叩趙而先碎於魏，是上之謀反不如下，且<span class="jiaozhusup">【張：「且」作「其」。】</span>能不恥於天下乎！旣恥且怒，必任智士畫長策，仗猛將練精兵，畢力再舉涉河，鑑前之敗，必不越魏而伐趙，校罪輕重，必不先趙而後魏，<span class="jiazhu">先，悉薦翻。後，戶遘翻。</span>是上不上，下不下，當魏而來也。」</span>季安曰：<span class="yinhao">「然則若之何？」</span>忠曰：<span class="yinhao">「王師入魏，君厚犒之。於是悉甲壓境，號曰伐趙；而可陰遺趙人書曰：<span class="jiazhu">犒，苦到翻。遺，唯季翻；下遺魏同。</span>『魏若伐趙，則河北義士謂魏賣友；魏若與趙，則河南忠臣謂魏反君。賣友反君之名，魏不忍受。執事若能陰解陴障，遺魏一城，魏得持之奏捷天子以爲符信，此乃使魏北得以奉趙，西得以爲臣，<span class="jiazhu">長安在魏西。爲臣，言能承上命，不悖臣道。</span>於趙有角尖之耗，<span class="jiazhu">角尖，言所耗者小。</span>於魏獲不世之利，執事豈能無意於魏乎！』趙人脫不拒君，是魏霸基安矣。」</span>季安曰：<span class="yinhao">「善！先生之來，是天眷魏也。」</span>遂用忠之謀，與趙陰計，得其堂陽。<span class="jiazhu">堂陽，漢縣，屬鉅鹿郡，唐屬冀州，在州西南。</span></p>
<p class="em2 strong">忠歸幽州，謀欲激劉濟討王承宗；會濟合諸將言曰：<span class="yinhao">「天子知我怨趙，今命我伐之，<span class="jiazhu"><span class="yinhao">「今」</span>，當作<span class="yinhao">「必」</span>。</span>趙亦必大備我。伐與不伐孰利？」</span>忠疾對曰：<span class="yinhao">「天子終不使我伐趙，趙亦不備燕。」</span>濟怒曰：<span class="yinhao">「爾何不直言濟與承宗反乎！」</span>命繫忠獄。使人視成德之境，果不爲備；後一日，詔果來，令濟<span class="yinhao">「專護北疆，勿使朕復掛胡憂，而得專心於承宗。」</span><span class="jiazhu">復，扶又翻。</span>濟乃解獄召忠曰：<span class="yinhao">「信如子斷矣；<span class="jiazhu">解獄，謂釋其囚也。斷，丁亂翻。</span>何以知之？」</span>忠曰：<span class="yinhao">「盧從史外親燕，內實忌之；外絕趙，內實與之。此爲趙畫曰：<span class="jiazhu">爲，于僞翻。</span>『燕以趙爲障，雖怨趙，必不殘趙，不必爲備。』一且示趙不敢抗燕，二且使燕獲疑天子。趙人旣不備燕，潞人則走告于天子曰：<span class="jiazhu">盧從史鎭潞州，故謂之潞人。</span>『燕厚怨趙，趙見伐而不備燕，是燕反與趙也。』此所以知天子終不使君伐趙，趙亦不備燕也。」</span>濟曰：<span class="yinhao">「今則柰何？」</span>忠曰：<span class="yinhao">「燕、趙爲怨，天下無不知。<span class="jiazhu">自朱滔以來，燕、趙交惡。</span>今天子伐趙，君坐全燕之甲，一人未濟易水，此正使潞人以燕賣恩於趙，敗忠於上，<span class="jiazhu">言燕本忠於上而盧從史以計敗之。敗，補邁翻。</span>兩皆售也。<span class="jiazhu">賣物去手曰售。</span>是燕貯忠義之心，卒染私趙之口，不見德於趙人，惡聲徒嘈嘈於天下耳。<span class="jiazhu">貯，丁呂翻。卒，子恤翻。嘈，昨勞翻。</span>惟君熟思之！」</span>濟曰：<span class="yinhao">「吾知之矣。」</span>乃下令軍中曰：<span class="yinhao">「五日畢出，後者醢以徇！」</span><span class="jiazhu">譚忠頗有戰國說士之風，而心爲唐。</span></p>
<p class="strong"><span class="section" id="title-4"><span data-head-description="" data-head-level="h4" data-head-title="元和五年">五年</span></span><span class="biaozhusup" data-rel="（庚寅、西元八一〇年）"></span></p>
<p class="em2 strong"><span class="yinwen">1</span>春，正月，劉濟自將兵七萬人擊王承宗，時諸軍皆未進，濟獨前奮擊，拔饒陽、束鹿。</p>
<p class="em2 strong">河東、河中、振武、義武四軍爲恆州北面招討，會于定州。會望夜，軍吏以有外軍，請罷張燈。張茂昭曰：<span class="yinhao">「三鎭，官軍也，<span class="jiazhu">三鎭，謂河中、河東、振武。</span>何謂外軍！」</span>命張燈，不禁行人，不閉里門，三夜如平日，亦無敢喧嘩者。<span class="jiazhu">唐制，兩京及諸州、縣街巷率置邏卒，曉暝傳呼，以禁夜行，惟元夕張燈，弛禁前後各一日。</span></p>
<p class="em2 strong">丁卯，河東將王榮拔王承宗洄湟鎭。吐突承璀至行營，威令不振，與承宗戰，屢敗；左神策大將軍酈定進戰死。定進，驍將也，<span class="jiazhu">酈定進擒劉闢，有驍名。</span>軍中奪氣。</p>
<p class="em2 strong"><span class="yinwen">2</span>河南尹房式有不法事，東臺監察御史元稹奏攝之，<span class="jiazhu">唐制，御史分司東都，謂之東臺。攝，收也。</span>擅令停務；朝廷以爲不可，罰一季俸，召還西京。至敷水驛，<span class="jiazhu">華州華陰縣西二十四里有敷水渠。《九域志》：華陰縣有敷水鎭。</span>有內侍後至，破驛門呼罵而入，以馬鞭擊稹傷面；<span class="jiazhu">《考異》曰：《實錄》云<span class="yinhao">「中使仇士良與稹爭廳」</span>。按《稹》及《白居易傳》皆云<span class="yinhao">「劉士元」</span>，而《實錄》云<span class="yinhao">「仇士良」</span>，恐誤。今止云內侍。</span>上復引稹前過，貶江陵士曹。<span class="jiazhu">復，扶又翻。前過，謂擅令河南尹停務。上知曲在中官，故引前過以貶稹。</span>翰林學士李絳、崔羣言稹無罪。白居易上言：<span class="yinhao">「中使陵辱朝士，中使不問而稹先貶，恐自今中使出外益暴橫，<span class="jiazhu">橫，戶孟翻。</span>人無敢言者。又，稹爲御史，多所舉奏，不避權勢，切齒者衆，恐自今無人肯爲陛下當官執法，疾惡繩愆，<span class="jiazhu">爲，于僞翻。</span>有大姦猾，陛下無從得知。」</span>上不聽。</p>
<p class="em2 strong"><span class="yinwen">3</span>上以河朔方用兵，不能討吳少陽。三月，己未，以少陽爲淮西留後。<span class="jiazhu">果如李絳之言。</span></p>
<p class="em2 strong"><span class="yinwen">4</span>諸軍討王承宗者久無功，白居易上言，以爲：<span class="yinhao">「河北本不當用兵，今旣出師，承璀未嘗苦戰，已失大將，<span class="jiazhu">謂酈定進戰死也。</span>與從史兩軍入賊境，遷延進退，不惟意在逗留，亦是力難支敵。希朝、茂昭至新市鎭，竟不能過；<span class="jiazhu">新市，漢縣名，屬中山郡。唐初，新市縣屬觀州，武德五年廢州，幷廢新市爲鎭，屬九門縣。</span>劉濟引全軍攻圍樂壽，久不能下。<span class="jiazhu">按劉濟時軍瀛州而攻樂壽。樂壽時屬深州，在瀛州南六十里。</span>師道、季安元不可保，察其情狀，似相計會，各收一縣，遂不進軍。<span class="jiazhu">譚忠之爲田季安計者，白居易已窺見之矣。</span>陛下觀此事勢，成功有何所望！以臣愚見，須速罷兵，若又遲疑，其害有四：可爲痛惜者二，可爲深憂者二。何則？</span></p>
<p class="em2 strong"><span class="yinhao">若保有成，卽不論用度多少；旣的知不可，卽不合虛費貲糧。<span class="jiazhu">貲，財也；或曰：當作資。</span>悟而後行，事亦非晚。今遲校一日則有一日之費，更延旬月，所費滋多，終須罷兵，何如早罷！以府庫錢帛、百姓脂膏資助河北諸侯，轉令強大。此臣爲陛下痛惜者一也。<span class="jiazhu">爲，于僞翻；下同。</span></span></p>
<p class="em2 strong"><span class="yinhao">臣又恐河北諸將見吳少陽已受制命，<span class="jiazhu">言制以吳少陽爲淮西留後。</span>必引事例輕重，同詞請雪。承宗若章表繼來，卽義無不許。請而後捨，體勢可知，轉令承宗膠固同類。如此，則與奪皆由鄰道，恩信不出朝廷，實恐威權盡歸河北。此爲陛下痛惜者二也。</span></p>
<p class="em2 strong"><span class="yinhao">今天時已熱，兵氣相蒸，至於飢渴疲勞，疾疫暴露，驅以就戰，人何以堪！縱不惜身，亦難忍苦。況神策烏雜城市之人，例皆不慣如此，忽思生路，<span class="jiaozhusup">【章：甲十一行本「路」下有「或有奔逃」四字；乙十一行本同；孔本同；張校同；退齋校同。】</span><span class="jiazhu">連兵不解，不死於戰，亦死於久屯，必思逃奔潰散爲求生之路。</span>一人若逃，百人相扇，一軍若散，諸軍必搖，事忽至此，悔將何及！此爲陛下深憂者一也。</span></p>
<p class="em2 strong"><span class="yinhao">臣聞回鶻、吐蕃皆有細作，<span class="jiazhu">細作，古之諜者。</span>中國之事，小大盡知。今聚天下之兵，唯討承宗一賊，自冬及夏，都未立功，則兵力之強弱，資費之多少，豈宜使西戎、北虜一一知之！忽見利生心，乘虛入寇，以今日之勢力，可能救其首尾哉！兵連禍生，何事不有！萬一及此，實關安危。此其爲陛下深憂者二也。」</span><span class="jiazhu"><span class="yinhao">「其」</span>字衍。《考異》曰：《白氏集》云<span class="yinhao">「五月十日進」</span>，據此疏云：<span class="yinhao">「從史雖經接戰，與賊勝負略均。」</span>則是未就縛也。此月戊戌，從史已流驩州，疑<span class="yinhao">「五月」</span>當爲<span class="yinhao">「四月」</span>。故移於此。</span></p>
<p class="em2 strong"><span class="yinwen">5</span>盧從史首建伐王承宗之謀，<span class="jiazhu">事見上卷上年五月。</span>及朝廷興師，從史逗留不進，陰與承宗通謀，令軍士潛懷承宗號；<span class="jiazhu">凡行軍各有號，以相識別。</span>又高芻粟之價以敗度支，<span class="jiazhu">時吐突承璀總行營兵屯邢、趙界。邢州，昭義巡屬也。度支芻粟，不能遠致以給行營，就昭義市糴，故盧從史得高其價以牟利。度，徒洛翻。</span>諷朝廷求平章事，誣奏諸道與賊通，不可進兵。上甚患之。</p>
<p class="em2 strong">會從史遣牙將王翊元入奏事，裴垍引與語，爲言爲臣之義，<span class="jiazhu">爲言，于僞翻。</span>微動其心，翊元遂輸誠，言從史陰謀及可取之狀。垍令翊元還本軍經營，復來京師，<span class="jiazhu">復，扶又翻。</span>遂得其都知兵馬使烏重胤等款要。<span class="jiazhu">款，誠也。</span>垍言於上曰：<span class="yinhao">「從史狡猾驕很，必將爲亂。今聞其與承璀對營，視承璀如嬰兒，往來都不設備；失今不取，後雖興大兵，未可以歲月平也。」</span>上初愕然，熟思良久，乃許之。</p>
<p class="em2 strong">從史性貪，承璀盛陳奇玩，視其所欲，稍以遺之；<span class="jiazhu">遺，唯季翻。</span>從史喜，益相昵狎。<span class="jiazhu">昵，尼質翻。</span>甲申，承璀與行營兵馬使李聽謀，召從史入營博，伏壯士於幕下，突出，擒詣帳後縛之，內車中，馳詣京師。<span class="jiazhu">《考異》曰：《承璀傳》曰：<span class="yinhao">「承璀出師經年無功，乃遣密人告王承宗，令上疏待罪，許以罷兵爲解；仍奏昭義節度使盧從史素與賊通，許爲承宗求節鉞。乃誘潞州牙將烏重胤謀，執從史送京師。」</span>今從《裴垍》等《傳》。</span>左右驚亂，<span class="jiazhu">從史之左右。</span>承璀斬十餘人，諭以詔旨。從史營中士<span class="jiaozhusup">【章：甲十一行本「士」有「卒」字；乙十一行本同。】</span>聞之，皆甲以出，操兵趨譁。<span class="jiazhu">操，七刀翻。趨譁，言趨走而喧譁也。</span>烏重胤當軍門叱之曰：<span class="yinhao">「天子有詔，從者賞，敢違者斬！」</span>士卒皆斂兵還部伍。會夜，車疾驅，未明，已出境。重胤，承洽之子；<span class="jiazhu">《新書》作<span class="yinhao">「承玼之子」</span>；韓愈《烏氏先廟碑》亦作<span class="yinhao">「承玼」</span>。一本云，<span class="yinhao">「玼」</span>或作<span class="yinhao">「洽」</span>。</span>聽，晟之子也。</p>
<p class="em2 strong"><span class="yinwen">6</span>丁亥，范希朝、張茂昭大破承宗之衆於木刀溝。<span class="jiazhu">《新唐書·地理志》：定州新樂縣東南二十里有木刀溝，有民木刀居溝旁，因名之。</span></p>
<p class="em2 strong"><span class="yinwen">7</span>上嘉烏重胤之功，欲卽授以昭義節度使；李絳以爲不可，請授重胤河陽，以河陽節度使孟元陽鎭昭義。會吐突承璀奏，已牒重胤句當昭義留後，<span class="jiazhu">句，古候翻。當，丁浪翻。</span>絳上言：<span class="yinhao">「昭義五州據山東要害，<span class="jiazhu">五州，澤、潞、邢、洺、磁。要害者，於我爲要，於敵爲害。</span>魏博、恆、幽諸鎭蟠結，<span class="jiazhu">魏博一鎭，恆一鎭，幽一鎭；謂之河朔三鎭。</span>朝廷惟恃此以制之。邢、磁、洺入其腹內，<span class="jiazhu">邢州臨趙境，磁、洺臨魏境，其界犬牙相入。</span>誠國之寶地，安危所繫也。曏爲從史所據，使朝廷旰食，今幸而得之，承璀復以與重胤，<span class="jiazhu">復，扶又翻。</span>臣聞之驚歎，實所痛心！昨國家誘執從史，雖爲長策，已失大體。<span class="jiazhu">不能明底從史之罪而行天討，乃誘執之，是爲失體。</span>今承璀又以文牒差人爲重鎭留後，爲之求旌節，<span class="jiazhu">爲，于僞翻。</span>無君之心，孰甚於此！陛下昨日得昭義，人神同慶，威令再立；今日忽以授本軍牙將，物情頓沮，紀綱大紊。校計利害，<span class="jiazhu">校，數也，考也。計，算也，度也。</span>更不若從史爲之。何則？從史雖蓄姦謀，已是朝廷牧伯。重胤出於列校，<span class="jiazhu">校，戶敎翻。</span>以承璀一牒代之，竊恐河南、北諸侯聞之，無不憤怒，恥與爲伍；且謂承璀誘重胤逐從史而代其位，彼人人麾下各有將校，能無自危乎！儻劉濟、茂昭、季安、執恭、韓弘、師道繼有章表陳其情狀，<span class="jiazhu">張茂昭、田季安、程執恭、李師道。</span>幷指承璀專命之罪，不知陛下何以處之？<span class="jiazhu">處，昌呂翻。</span>若皆不報，則衆怒益甚；若爲之改除，<span class="jiazhu">爲，于僞翻。</span>則朝廷之威重去矣。」</span>上復使樞密使梁守謙密謀於絳曰：<span class="jiazhu">復，扶又翻。</span><span class="yinhao">「今重胤已總軍務，事不得已，須應與節。」</span>對曰：<span class="yinhao">「從史爲帥不由朝廷，<span class="jiazhu">事見二百三十六卷德宗貞元二十年。帥，所類翻；下同。</span>故啓其邪心，終成逆節。今以重胤典兵，卽授之節，威福之柄不在朝廷，何以異於從史乎！重胤之得河陽，已爲望外之福，豈敢更爲旅拒！況重胤所以能執從史，本以杖順成功；一旦自逆詔命，安知同列不襲其跡而動乎！重胤軍中等夷甚多，必不願重胤獨爲主帥。移之他鎭，乃愜衆心，<span class="jiazhu">愜，苦叶翻。</span>憂其致亂乎！」</span>上悅，皆如其請。壬辰，以重胤爲河陽節度使，元陽爲昭義節度使。</p>
<p class="em2 strong">戊戌，貶盧從史驩州司馬。</p>
<p class="em2 strong"><span class="yinwen">8</span>五月，乙巳，昭義軍三千餘人夜潰，奔魏州。<span class="jiazhu">潰奔者，盧從史之黨也。</span>劉濟奏拔安平。</p>
<p class="em2 strong"><span class="yinwen">9</span>庚申，吐蕃遣其臣論思邪熱入見，<span class="jiazhu">見，賢遍翻。</span>且歸路泌、鄭叔矩之柩。<span class="jiazhu">平涼劫盟，泌、叔矩沒于吐蕃。柩，巨救翻。鄭《註》曰：在牀曰尸，在棺曰柩。</span></p>
<p class="em2 strong"><span class="yinwen">10</span>甲子，奚寇靈州。</p>
<p class="em2 strong"><span class="yinwen">11</span>六月，甲申，白居易復上奏，以爲：<span class="yinhao">「臣比請罷兵，<span class="jiazhu">易，以豉翻；下同。復，扶又翻；下同。上，時掌翻；下上言同。比，毗至翻。</span>今之事勢，又不如前，不知陛下復何所待！」</span>是時，上每有軍國大事，必與諸學士謀之；嘗踰月不見學士，李絳等上言：<span class="yinhao">「臣等飽食不言，其自爲計則得矣，如陛下何！陛下詢訪理道，<span class="jiazhu">理道，治道也。</span>開納直言，實天下之幸，豈臣等之幸！」</span>上遽令<span class="yinhao">「明日三殿對來」</span>。<span class="jiazhu">三殿，麟德殿也；殿有三面，故曰三殿。三殿之西卽翰林學士院。對來者，言明日當召對，可前來也。時召對廷臣，詔旨率有對來之語。</span></p>
<p class="em2 strong">白居易嘗因論事，言<span class="yinhao">「陛下錯」</span>，上色莊而罷，密召承旨李絳，<span class="jiazhu">唐置翰林學士之始，無承旨。永貞元年，上始命鄭絪爲承旨，大誥令、大廢置、丞相之密畫、內外之密奏、上之所甚注意者，莫不專受專對。翰林學士凡十廳，南廳五間，北廳五間，中隔花甎道，承旨居北廳東第一間。</span>謂<span class="yinhao">「白居易小臣不遜，<span class="jiazhu"><span class="yinhao">「白」</span>當作<span class="yinhao">「曰」</span>。</span><span class="jiaozhusup">【章：甲十一行本正作「曰」；張校同。】</span>須令出院。」</span><span class="jiazhu">欲出居易，不令復入翰林。</span>絳曰：<span class="yinhao">「陛下容納直言，故羣臣敢竭誠無隱。居易言雖少思，<span class="jiazhu">少思，猶今人言欠入思慮也。少，詩紹翻。</span>志在納忠。陛下今日罪之，臣恐天下各思箝口，<span class="jiazhu">箝，其廉翻。</span>非所以廣聰明，昭聖德也。」</span>上悅，待居易如初。<span class="jiazhu">《考異》曰：《舊·居易傳》曰：<span class="yinhao">「吐突承璀爲招討使，諫官上章者十七八。居易面論，辭情切至；旣而又請罷河北用兵，凡數千百言，皆人之所難言者，上多聽納。唯諫承璀事切，上頗不悅，謂李絳曰：『白居易小子是朕拔擢，而無禮於朕，朕實難柰。』絳對曰：『居易所以不避死亡之誅，事無巨細必言者，蓋欲酬陛下特力拔擢耳。陛下欲開諫諍之路，不宜阻居易言。』上曰：『卿言是也。』由是多見聽納。」</span>今從《李司空論事》。</span></p>
<p class="em2 strong">上嘗欲近獵苑中，至蓬萊池西，<span class="jiazhu">蓬萊池在蓬萊殿之北，一曰太液池，池中有蓬萊山。自蓬萊池西出玄武門，入重元門，卽苑中。重元門苑之南門，南對宮城玄武門。</span>謂左右曰：<span class="yinhao">「李絳必諫，不如且止。」</span></p>
<p class="em2 strong"><span class="yinwen">12</span>秋，七月，庚子，王承宗遣使自陳爲盧從史所離間，<span class="jiazhu">間，古莧翻。</span>乞輸貢賦，請官吏，許其自新。李師道等數上表請雪承宗，<span class="jiazhu">數，所角翻。《考異》曰：《實錄》：<span class="yinhao">「淄青、幽州累有章表，請赦承宗。」</span>按劉濟素與成德有怨，攻之最力。白居易《請罷兵狀》云：<span class="yinhao">「劉濟近日情似近忠，今忽罷兵，慮傷其意。又豈緣劉濟一人惆悵而不顧天下遠圖！」</span>然則濟豈肯請赦承宗！今不取。</span>朝廷亦以師久無功，丁未，制洗雪承宗，以爲成德軍節度使，復以德、棣二州與之；<span class="jiazhu">復，扶又翻。</span>悉罷諸道行營將士，共賜布帛二十八萬端匹；<span class="jiazhu">唐制，布帛六丈爲端，四丈爲匹。</span>加劉濟中書令。</p>
<p class="em2 strong"><span class="yinwen">13</span>劉濟之討王承宗也，以長子緄爲副大使，<span class="jiazhu">長，知兩翻。緄，古本翻。</span>掌幽州留務。濟軍瀛州，次子總爲瀛州刺史，濟署行營都知兵馬使，使屯饒陽。濟有疾，總與判官張𤣱、<span class="jiazhu">𤣱，墟里翻。</span>孔目官成國寶謀，詐使人從長安來，曰：<span class="yinhao">「朝廷以相公逗留無功，已除副大使爲節度使矣。」</span>明日，又使人來告曰：<span class="yinhao">「副大使旌節已至太原。」</span>又使人走而呼曰：<span class="jiazhu">呼，火故翻。</span><span class="yinhao">「旌節已過代州。」</span>舉軍驚駭。濟憤怒，不知所爲，殺大將素與緄厚者數十人，追緄詣行營，以張𤣱兄皋代知留務。濟自朝至日昃不食，渴索飲，<span class="jiazhu">索，山客翻。</span>總因置毒而進之。乙卯，濟薨。緄行至涿州，<span class="jiazhu">涿州南至莫州一百六十里。莫州南至瀛州八十里。</span>總矯以父命杖殺之，遂領軍務。</p>
<p class="em2 strong"><span class="yinwen">14</span>嶺南監軍許遂振以飛語毀節度使楊於陵於上，上命召於陵還，除冗官。<span class="jiazhu">楊於，音烏；召於同。冗官，散官也。冗，而隴翻。</span>裴垍曰：<span class="yinhao">「於陵性廉直，陛下以遂振故黜藩臣，不可。」</span>丁巳，以於陵爲吏部侍郎。遂振尋自抵罪。</p>
<p class="em2 strong"><span class="yinwen">15</span>八月，乙亥，上與宰相語及神仙，問：<span class="yinhao">「果有之乎？」</span><span class="jiazhu">憲宗信方士之心已露於此。</span>李藩對曰：<span class="yinhao">「秦始皇、漢武帝學仙之效，具載前史，<span class="jiazhu">事各見《本紀》。</span>太宗服天竺僧長年藥致疾，<span class="jiazhu">事見二百一卷高宗總章二年。</span>此古今之明戒也。陛下春秋鼎盛，方勵志太平，宜拒絕方士之說。苟道盛德充，人安國理，何憂無堯、舜之壽乎！」</span></p>
<p class="em2 strong"><span class="yinwen">16</span>九月，己亥，吐突承璀自行營還，<span class="jiazhu">自討王承宗還也。還，從宣翻，又如字。</span>辛亥，復爲左衞上將軍，充左軍中尉。裴垍曰：<span class="yinhao">「承璀首唱用兵，<span class="jiazhu">事見上卷上年四月。</span>疲弊天下，卒無成功，<span class="jiazhu">卒，子恤翻。</span>陛下縱以舊恩不加顯戮，<span class="jiazhu">吐突承璀事帝於東宮，故言舊恩。</span>豈得全不貶黜以謝天下乎！」</span>給事中段平仲、呂元膺言承璀可斬。李絳奏稱：<span class="yinhao">「陛下不責承璀，他日復有敗軍之將，何以處之？<span class="jiazhu">復，扶又翻。處，昌呂翻。</span>若或誅之，則同罪異罰，彼必不服；若或釋之，則誰不保身而玩寇乎！願陛下割不忍之恩，行不易之典，<span class="jiazhu">有功必賞，敗軍必誅，此古今不易之典。</span>使將帥有所懲勸。」</span>間二日，<span class="jiazhu">間，如字。</span>上罷承璀中尉，降爲軍器使；<span class="jiazhu">唐中世以後，置內諸司使，以宦官爲之，軍器庫使其一也。宋白曰：軍器本屬軍器監，中世置軍器使，貞元四年廢武庫，其器械隸於軍器使。</span>中外相賀。</p>
<p class="em2 strong"><span class="yinwen">17</span>裴垍得風疾，上甚惜之，中使候問旁午於道。<span class="jiazhu">一縱一橫爲旁午</span></p>
<p class="em2 strong"><span class="yinwen">18</span>丙寅，以太常卿權德輿爲禮部尙書、同平章事。</p>
<p class="em2 strong"><span class="yinwen">19</span>義武節度使張茂昭請除代人，欲舉族入朝。河北諸鎭互遣人說止之，<span class="jiazhu">說，輸芮翻。</span>茂昭不從，凡四上表；上乃許之。以左庶子任迪簡爲義武行軍司馬。茂昭悉以易、定二州簿書管鑰授迪簡，遣其妻子先行，曰：<span class="yinhao">「吾不欲子孫染於汚俗。」</span></p>
<p class="em2 strong">茂昭旣去，冬，十月，戊寅，虞候楊伯玉作亂，囚迪簡。辛巳，義武將士共殺伯玉。兵馬使張佐元又作亂，囚迪簡，迪簡乞歸朝。旣而將士復殺佐元，奉迪簡主軍務。<span class="jiazhu">復，扶又翻。</span>時易定府庫罄竭，閭閻亦空，<span class="jiazhu">《周禮》：五家爲比，五比爲閭。閻，里中門也。</span>迪簡無以犒士，乃設糲飯與士卒並食之，<span class="jiazhu">糲，盧達翻，脫粟飯也。</span>身居戟門下經月；<span class="jiazhu">藩鎭府門列戟，因謂之戟門。</span>將士感之，共請迪簡還寢，然後得安其位。上命以綾絹十萬匹賜易定將士；壬辰，以迪簡爲義武節度使。<span class="jiazhu">憲宗用任迪簡而得易定，穆宗用張弘靖而失幽燕，節鎭命代，可不謹哉！</span>甲午，以張茂昭爲河中、慈、隰、晉、絳節度使，從行將校皆拜官。</p>
<p class="em2 strong"><span class="yinwen">20</span>右金吾大將軍伊愼以錢三萬緡賂右軍中尉第五從直，求河中節度使；從直恐事泄，奏之。十一月，庚子，貶愼爲右衞將軍，坐死者三人。</p>
<p class="em2 strong">初，愼自安州入朝，<span class="jiazhu">入朝，見上卷元和元年。</span>留其子宥主留事，朝廷因以爲安州刺史，未能去也。<span class="jiazhu">去，羌呂翻。</span>會宥母卒於長安，宥利於兵權，不時發喪。鄂岳觀察使郗士美遣僚屬以事過其境，宥出迎，因告以凶問，<span class="jiazhu">凶問，母卒之問也。</span>先備籃輿，卽日遣之。<span class="jiazhu">籃輿，卽今之轎也。</span></p>
<p class="em2 strong"><span class="yinwen">21</span>甲辰，會王纁薨。<span class="jiazhu">纁，上弟也。薨，呼肱翻。</span></p>
<p class="em2 strong"><span class="yinwen">22</span>庚戌，以前河中節度使王鍔爲河東節度使。上左右受鍔厚賂，多稱譽之，<span class="jiazhu">譽，音余。</span>上命鍔兼平章事，李藩固執以爲不可。權德輿曰：<span class="yinhao">「宰相非序進之官。唐興以來，方鎭非大忠大勳，則跋扈者，朝廷或不得已而加之。今鍔旣無忠勳，朝廷又非不得已，何爲遽以此名假之！」</span>上乃止。<span class="jiazhu">《考異》曰：《舊·李藩傳》曰：<span class="yinhao">「鍔以錢數千萬賂遺權侍，求兼宰相。藩與權德輿在中書，有密旨曰：『王鍔可兼宰相，宜卽擬來。』藩遂以筆塗『兼宰相』字，卻奏上云：『不可。』德輿失色曰：『縱不可，宜別作奏，豈可以筆塗詔邪！』曰：『勢迫矣，出今日，便不可止，日又暮，何暇別作奏。』事果寢。」</span>《會要》：<span class="yinhao">「崔鉉曰：『此乃不諳故事者之妄傳，史官之謬記耳。旣稱奉密旨，宜擬狀中陳論，固不假以筆塗詔矣。凡欲降白麻，若商量於中書、門下，皆前一日進文書，然後付翰林草麻。又稱：藩曰：<span class="yinhao">「勢迫矣，出今日，便不可止。」</span>尤爲疏闊。蓋由史氏以藩有直亮之名，欲委曲成其美，豈所謂直筆哉！』」</span>《舊·德輿傳》曰：<span class="yinhao">「初，鍔來朝，貴倖多譽鍔者，上將加平章事，李藩堅執以爲不可，德輿繼奏云云，乃止。」</span>今從之。</span></p>
<p class="em2 strong">鍔有吏才，工於完聚。范希朝以河東全軍出屯河北，<span class="jiazhu">謂討王承宗也。</span>耗散甚衆；鍔到鎭之初，兵不滿三萬人，馬不過六百匹，歲餘，兵至五萬人，馬有五千匹，器械精利，倉庫充實。又進家財三十萬緡，上復欲加鍔平章事，李絳諫曰：<span class="yinhao">「鍔在太原，雖頗著績效，今因獻家財而命之，若後世何！」</span>上乃止。<span class="jiazhu">復，扶又翻。</span></p>
<p class="em2 strong"><span class="yinwen">23</span>中書侍郎<span class="jiaozhusup">【章：甲十一行本「郎」下有「同平章事」四字；乙十一行本同；張校同，云無註本亦無。】</span>裴垍數以疾辭位；<span class="jiazhu">數，所角翻。</span>庚申，罷爲兵部尙書。</p>
<p class="em2 strong"><span class="yinwen">24</span>十二月，戊寅，張茂昭入朝，請遷祖考之骨于京兆。<span class="jiazhu">張茂昭祖謐、父孝忠，皆葬河北。</span></p>
<p class="em2 strong"><span class="yinwen">25</span>壬午，以御史中丞呂元膺爲鄂岳觀察使。元膺嘗欲夜登城，門已鎖［鏁］，守者不爲開。<span class="jiazhu">鏁，蘇果翻。不爲，于僞翻。</span>左右曰：<span class="yinhao">「中丞也。」</span>對曰：<span class="yinhao">「夜中難辯眞僞，雖中丞亦不可。」</span>元膺乃還。<span class="jiazhu">還，音旋，又如字。</span>明日，擢爲重職。</p>
<p class="em2 strong"><span class="yinwen">26</span>翰林學士、司勳郎中李絳面陳吐突承璀專橫，語極懇切。<span class="jiazhu">橫，戶孟翻。懇，誠至也。</span>上作色曰：<span class="yinhao">「卿言太過！」</span>絳泣曰：<span class="yinhao">「陛下置臣於腹心耳目之地，若臣畏避左右，愛身不言，是臣負陛下；言之而陛下惡聞，<span class="jiazhu">惡，烏路翻。</span>乃陛下負臣也。」</span>上怒解，曰：<span class="yinhao">「卿所言皆人所不能言，使朕聞所不聞，眞忠臣也。他日盡言，皆應如是。」</span>己丑，以絳爲中書舍人，學士如故。</p>
<p class="em2 strong">絳嘗從容諫上聚財，<span class="jiazhu">從，千容翻。</span>上曰：<span class="yinhao">「今兩河數十州，皆國家政令所不及，河、湟數千里，淪於左衽，朕日夜思雪祖宗之恥，而財力不贍，故不得不蓄聚耳。不然，朕宮中用度極儉薄，多藏何用邪！」</span><span class="jiazhu">淮西旣平，帝之所聚，適爲驕侈之資耳。</span></p>
<p class="strong"><span class="section" id="title-5"><span data-head-description="" data-head-level="h4" data-head-title="元和六年">六年</span></span><span class="biaozhusup" data-rel="（辛卯、西元八一一年）"></span></p>
<p class="em2 strong"><span class="yinwen">1</span>春，正月，甲辰，以彰義留後吳少陽爲節度使。</p>
<p class="em2 strong"><span class="yinwen">2</span>庚申，以前淮南節度使李吉甫爲中書侍郎、同平章事。二月，壬申，李藩罷爲太子詹事。</p>
<p class="em2 strong"><span class="yinwen">3</span>己丑，忻王造薨。<span class="jiazhu">造，代宗之子，皇叔祖也。</span></p>
<p class="em2 strong"><span class="yinwen">4</span>宦官惡李絳在翰林，<span class="jiazhu">惡，烏路翻。</span>以爲戶部侍郎，判本司。<span class="jiazhu">判本司者，判戶部職事。唐自中世以後，戶部侍郎或判度支，故以判戶部爲判本司，此二十四司之司也。</span>上問：<span class="jiaozhusup">【章：甲十一行本「問」下有「絳」字；乙十一行本同；退齋校同。】</span><span class="yinhao">「故事，戶部侍郎皆進羨餘，<span class="jiazhu">羨，弋線翻。</span>卿獨無進，何也？」</span>對曰：<span class="yinhao">「守土之官，厚斂於人以市私恩，天下猶共非之；況戶部所掌，皆陛下府庫之物，給納有籍，安得羨餘！若自左藏輸之內藏<span class="jiazhu">斂，力贍翻。藏，徂浪翻。</span>以爲進奉，是猶東庫移之西庫，臣不敢踵此弊也。」</span><span class="jiazhu">自玄宗時，王鉷歲進錢以供天子燕私，至裴延齡而其弊極矣。</span>上嘉其直，益重之。</p>
<p class="em2 strong"><span class="yinwen">5</span>乙巳，上問宰相：<span class="yinhao">「爲政寬猛何先？」</span>權德輿對曰：<span class="yinhao">「秦以慘刻而亡，漢以寬大而興。太宗觀《明堂圖》，禁抶人背；<span class="jiazhu">事見一百九十三卷貞觀四年。抶，丑栗翻。</span>是故安、史以來，屢有悖逆之臣，皆旋踵自亡，<span class="jiazhu">悖，蒲內翻，又蒲沒翻。</span>由祖宗仁政結於人心，人不能忘故也。然則寬猛之先後可見矣。」</span>上善其言。</p>
<p class="em2 strong"><span class="yinwen">6</span>夏，四月，戊辰，以兵部尙書裴垍爲太子賓客，李吉甫惡之也。<span class="jiazhu">惡，烏路翻。</span></p>
<p class="em2 strong"><span class="yinwen">7</span>庚午，以刑部侍郎、鹽鐵轉運使盧坦爲戶部侍郎、判度支。或告泗州刺史薛謇爲代北水運使，有異馬不以獻；事下度支，<span class="jiazhu">謇，知輦翻。下，戶嫁翻。</span>使巡官往驗，未返，上遲之，使品官劉泰昕按其事。<span class="jiazhu">唐內侍省有品官，白身，二千九百三十一人。昕，許斤翻。</span>盧坦曰：<span class="yinhao">「陛下旣使有司驗之，又使品官繼往，豈大臣不足信於品官乎！臣請先就黜免。」</span>上召泰昕還。<span class="jiazhu">還，音旋，又如字。</span></p>
<p class="em2 strong"><span class="yinwen">8</span>五月，前行營糧料使于皋謨、董溪<span class="jiazhu">行營，謂前討恆州行營。</span>坐贓數千緡，敕貸其死；皋謨流春州，溪流封州，行至潭州，並追遣中使賜死。<span class="jiazhu">春州，漢合浦郡高涼縣地，隋爲高涼郡之陽春縣，唐置春州，京師東南六千四百四十八里。封州至京師水陸四千五百一十里。潭州，古長沙郡，晉置湘州，隋改潭州，京師南二千四百四十五里。</span>權德輿上言，以爲：<span class="yinhao">「皋謨等罪當死，陛下肆諸市朝，<span class="jiazhu">何晏曰：已刑而陳其尸曰肆。朝，直遙翻。</span>誰不懼法！不當已赦而殺之。」</span>溪，晉之子也。<span class="jiazhu">董晉相德宗，後鎭宣武，薨于鎭。</span></p>
<p class="em2 strong"><span class="yinwen">9</span>庚子，以金吾大將軍李惟簡爲鳳翔節度使。<span class="jiazhu">李惟簡，惟岳之弟也。</span>隴州地與吐蕃接，舊常朝夕相伺，<span class="jiazhu">伺，相吏翻。</span>更入攻抄，<span class="jiazhu">更，工衡翻。抄，楚交翻。</span>人不得息。惟簡以爲邊將當謹守備，蓄財穀以待寇，不當覩小利，起事盜恩，<span class="jiazhu">生事邀功，竊取官賞，是爲盜恩。</span>禁不得妄入其地；<span class="jiazhu">禁妄入吐蕃界。</span>益市耕牛，鑄農器，以給農之不能自具者，增墾田數十萬畝。屬歲屢稔，<span class="jiazhu">屬，之欲翻。屢，良遇翻，又如字。</span>公私有餘，販者流及他方。</p>
<p class="em2 strong"><span class="yinwen">10</span>賜振武節度使阿跌光進姓李氏。</p>
<p class="em2 strong"><span class="yinwen">11</span>六月，丁卯，李吉甫奏：<span class="yinhao">「自秦至隋十有三代，<span class="jiazhu">吉甫所謂十三代，以秦、漢、魏、晉、宋、齊、梁、陳、北魏、北齊、周、隋爲數也。</span>設官之多，無如國家者。天寶以後，中原宿兵，見在可計者八十餘萬，<span class="jiazhu">見，賢遍翻。</span>其餘爲商賈、僧、道不服田畝者什有五六，<span class="jiazhu">賈，音古。</span>是常以三分勞筋苦骨之人奉七分待衣坐食之輩也。今內外官以稅錢給俸者不下萬員，天下［千］三百餘縣，或以一縣之地而爲州，一鄕之民而爲縣者甚衆，請敕有司詳定廢置，吏員可省者省之，州縣可倂者倂之，入仕之塗可減者減之。又，國家舊章，依品制俸，官一品月俸錢三十緡；<span class="jiazhu">永徽之制，一品月俸八千。開元二十四年，令百官防閤庶僕俸食雜用，以月給之，總稱月俸，一品爲錢三萬一千。</span>職田祿米不過千斛。<span class="jiazhu">唐初給一品職田六十頃、祿七百石。</span>艱難以來，增置使額，厚給俸錢，<span class="jiazhu">自兵興後，權臣增領諸使，月給厚俸，比開元制祿數倍。</span>大曆中，權臣月俸至九千緡，州無大小，刺史皆千緡。<span class="jiazhu">《新志》云：權臣月俸有至九十萬者，刺史亦至十萬，卽此數也。</span>常袞爲相，始立限約，<span class="jiazhu">事見二百二十五卷代宗大曆十二年。</span>李泌又量其閒劇，隨事增加，<span class="jiazhu">事見二百三十三卷德宗貞元四年。量，音良；下同。</span>時謂通濟，理難減削。然猶有名存職廢，或額去俸存，閒刻之間，厚薄頓異。請敕有司詳考俸料、雜給，量定以聞。」</span><span class="jiazhu">按常袞爲相，增京官正員及諸道觀察使、都團練使、副使以下料錢。李泌爲相，又增百官及畿內官月俸，復置手力資課歲給錢。左、右衞上將軍以下又有六雜給：一曰糧米，二曰鹽，三曰私馬，四曰手力，五曰隨身，六曰春、冬服。私馬則有芻豆，手力則有資錢，隨身則有糧、米、鹽，春、冬服則有布、絹、絁、紬、綿。射生、神策大將軍增以鞋。州縣官有手力、雜給錢。李吉甫請就加詳校而量定之也。</span>於是命給事中段平仲、中書舍人韋貫之、兵部侍郎許孟容、戶部侍郎李絳同詳定。</p>
<p class="em2 strong"><span class="yinwen">12</span>秋，九月，富平人梁悅報父仇，殺秦杲，自詣縣請罪。敕：<span class="yinhao">「復讎，據《禮經》則義不同天，<span class="jiazhu">《禮記》曰：父之讎不與共戴天。</span>徵法令則殺人者死。禮、法二事，皆王敎之大端，有此異同，固資論辯，宜令都省集議聞奏。」</span><span class="jiazhu">都省，尙書都省。</span>職方員外郎韓愈議，以爲：<span class="yinhao">「律無其條，非闕文也。蓋以不許復讎，則傷孝子之心而乖先王之訓；許復讎，則人將倚法專殺，無以禁止其端矣。故聖人丁寧其義於經，而深沒其文於律，其意將使法吏一斷於法，<span class="jiazhu">斷，丁亂翻。</span>而經術之士得引經而議也。宜定其制曰：『凡復父讎者，事發，具申尙書省集議奏聞，酌其宜而處之。』<span class="jiazhu">處，昌呂翻。</span>則經律無失其指矣。」</span>敕：<span class="yinhao">「梁悅杖一百，流循州。」</span><span class="jiazhu">循州，古龍川縣地。《舊志》：至東都四千八百里。加東都至京師道里，從可知也。</span></p>
<p class="em2 strong"><span class="yinwen">13</span>甲寅，吏部奏準敕倂省內外官計八百八員，諸司流外一千七百六十九人。</p>
<p class="em2 strong"><span class="yinwen">14</span>黔州大水壞城郭，<span class="jiazhu">黔，音禽，又其廉翻。壞，音怪。</span>觀察使竇羣發溪洞蠻以治之；<span class="jiazhu">黔中觀察使領辰、錦、施、敍、獎、夷、播、思、費、南、溪、溱等州，又有羈縻州五十，大率皆溪洞蠻也。治，直之翻。</span>督役太急，於是辰、潊二州蠻反，<span class="jiazhu">敍州，本巫州，天授二年改沅州，開元十三年以沅、原聲相近，復爲巫州，大曆五年更名敍州。《考異》曰：《舊傳》作<span class="yinhao">「辰、錦二州」</span>，今從《實錄》。</span>羣討之，不能定。戊午，貶羣開州刺史。<span class="jiazhu">開州，治開江縣，因縣名州，京師南一千四百六十里。</span></p>
<p class="em2 strong"><span class="yinwen">15</span>冬，十一月，弓箭庫使劉希光<span class="jiazhu">唐內諸司使，弓箭庫使在軍器庫使之下。</span>受羽林大將軍孫璹錢二萬緡，爲求方鎭，<span class="jiazhu">璹，神六翻。爲，于僞翻。</span>事覺，賜死。事連左衞上將軍、知內侍省事吐突承璀，丙申，以承璀爲淮南監軍。上問李絳：<span class="yinhao">「朕出承璀何如？」</span>對曰：<span class="yinhao">「外人不意陛下遽能如是。」</span>上曰：<span class="yinhao">「此家奴耳，曏以其驅使之久，<span class="jiazhu">承璀事帝於東宮。</span>故假以恩私；若有違犯，朕去之輕如一毛耳！」</span><span class="jiazhu">去，羌呂翻。</span></p>
<p class="em2 strong"><span class="yinwen">16</span>十六宅諸王旣不出閤，<span class="jiazhu">《考異》曰：《新·李吉甫傳》作<span class="yinhao">「十宅」</span>。按《舊紀》，自此至唐末，皆云<span class="yinhao">「十六宅」</span>。《新傳》誤也。余按開元以來，皇子多居禁中，詔附苑城爲大宮，分院而處，號十王宅，中人押之；就夾城參天子起居。其後增爲十六宅。《舊史》曰：開元於安國寺東附苑城爲大宅，分院而居，號十王宅。十王，謂慶、忠、棣、鄂、儀、潁、永、榮、延、濟。其後盛、儀、壽、豐，恆、梁六王又就封入內宅，此十六宅得名之始也。</span>其女嫁不以時，選尙者皆由宦官，率以厚賂自達。李吉甫上言：<span class="yinhao">「自古尙主必擇其人，獨近世不然。」</span>十二月，壬申，詔封恩王等六女爲縣主，委中書、門下、宗正、吏部選門地人才稱可者嫁之。<span class="jiazhu">稱，尺證翻。</span></p>
<p class="em2 strong"><span class="yinwen">17</span>己丑，以戶部侍郎李絳爲中書侍郎、同平章事。<span class="jiazhu">《考異》曰：《舊傳》曰：<span class="yinhao">「吐突承璀恩寵莫二，是歲，將用絳爲宰相，前一日出璀爲淮南監軍；翌日降制，以絳同平章事。」</span>《新傳》曰：<span class="yinhao">「絳所言無不聽，帝欲遂以爲相。而承璀寵方盛，忌其進，陰有毀短，帝乃出承璀淮南監軍；翌日，拜絳同平章事。」</span>今據《實錄》，出承璀至絳入相五十四日。《舊傳》云<span class="yinhao">「翌日」</span>，誤也。</span>李吉甫爲相，多脩舊怨，上頗知之，故擢絳爲相。吉甫善逢迎上意，而絳鯁直，數爭論於前；<span class="jiazhu">數，所角翻。</span>上多直絳而從其言，由是二人有隙。</p>
<p class="em2 strong"><span class="yinwen">18</span>閏月，辛卯朔，黔州奏：辰、潊賊帥張伯靖寇播州、費州。<span class="jiazhu">潊，音敍。</span></p>
<p class="em2 strong"><span class="yinwen">19</span>試太子通事舍人李涉<span class="jiazhu">唐太子通事舍人屬右春坊，員八人，正七品下，掌導宮臣辭見、承令勞問。此職事官也。若李涉則試官。</span>知上於吐突承璀恩顧未衰，乃投匭上疏稱<span class="yinhao">「承璀有功，希光無罪。承璀久委心腹，不宜遽棄。」</span>知匭使、諫議大夫孔戣見其副章，詰責不受；涉乃行賂，詣光順門通之。<span class="jiazhu">戣，渠龜翻。武后垂拱四年，置匭四枚，共爲一室，列於朝堂：東方木位，主春，配仁，色青，仁者以亭育爲本，以青匭置於東，有能告養人及勸農之事者投之，銘曰延恩匭；南方火位，主夏，色赤，配信，信者風化之本，以丹匭置於南，有能正諫、論時政得失者投之，銘曰招諫匭；西方金位，主秋，色白，配義，義者以斷決爲本，以素匭置於西，有欲自陳抑屈者投之，銘曰申冤匭；北方水位，主冬，色玄，配智，智者謀慮之本，以玄匭置於此［北］，能告以謀智者投之，銘曰通玄匭。以諫議、補、拾充使於朝堂，知匭事。每日所有投書，至暮並卽進入；其詣光順門進狀者，閤門使收而進之。宋朝改知匭使爲理檢使。宋白曰：光順門外卽昭慶門。匭，居洧翻。</span>戣聞之，上疏極言<span class="yinhao">「涉姦險欺天，請加顯戮。」</span>戊申，貶涉峽州司倉。<span class="jiazhu">峽州，古夷陵地，蜀置宜都郡，梁置宜州，後魏改拓州；取開拓之義；周武帝以州扼三峽之口，改曰峽州。《舊志》：峽州，京師東南一千八百八十八里。</span>涉，渤之兄；<span class="jiazhu">李渤時隱於少室山。</span>戣，巢父之子也。<span class="jiazhu">孔巢父死於李懷光之難。</span></p>
<p class="em2 strong"><span class="yinwen">20</span>辛亥，惠昭太子寧薨。<span class="jiazhu">寧立爲太子，見上卷四年三月。</span></p>
<p class="em2 strong"><span class="yinwen">21</span>是歲，天下大稔，米斗有直二錢者。</p>
<p class="strong"><span class="section" id="title-6"><span data-head-description="" data-head-level="h4" data-head-title="元和七年">七年</span></span><span class="biaozhusup" data-rel="（壬辰、西元八一二年）"></span></p>
<p class="em2 strong"><span class="yinwen">1</span>春，正月，辛未，以京兆尹元義方爲鄜坊觀察使。初，義方媚事吐突承璀，李吉甫欲自託於承璀，擢義方爲京兆尹。李絳惡義方爲人，故出之。<span class="jiazhu">惡，烏路翻。</span>義方入謝，因言<span class="yinhao">「李絳私其同年許季，除京兆少尹，出臣鄜坊，專作威福，欺罔聰明。」</span>上曰：<span class="yinhao">「朕諳李絳不如是。<span class="jiazhu">諳，烏含翻。</span>明日，將問之。」</span>義方惶愧而出。明日，上以詰絳曰：<span class="yinhao">「人於同年固有情乎！」</span>對曰：<span class="yinhao">「同年乃九州四海之人偶同科第，或登科然後相識，情於何有！<span class="jiazhu">唐人謂同榜進士爲同年，至今猶然。</span>且陛下不以臣愚，備位宰相，宰相職在量才授任，若其人果才，雖在兄弟子姪之中猶將用之，況同年乎！避嫌而棄才，是乃便身，非徇公也。」</span>上曰：<span class="yinhao">「善，朕知卿必不爾。」</span>遂趣義方之官。<span class="jiazhu">趣，讀曰促。</span></p>
<p class="em2 strong"><span class="yinwen">2</span>振武河溢，毀東受降城。<span class="jiazhu">東受降城瀕河，河溢，故毀城。</span></p>
<p class="em2 strong"><span class="yinwen">3</span>三月，丙戌，上御延英殿，李吉甫言：<span class="yinhao">「天下已太平，陛下宜爲樂。」</span><span class="jiazhu">樂，音洛；下同。</span>李絳曰：<span class="yinhao">「漢文帝時兵木無刃，家給人足，賈誼猶以爲厝火積薪之下，不可謂安。<span class="jiazhu">見十四卷漢文帝六年。</span>今法令所不能制者，河南、北五十餘州；犬戎腥羶，近接涇、隴，烽火屢驚；<span class="jiazhu">《唐六典》：烽候所置，大率三十里。若有山岡隔絕，須逐便安置，得相望見，不必要限三十里。其逼邊境者，築城而置之，每烽置帥副各一人。其放烽有一炬、兩炬、三炬、四炬，隨賊多少爲差。</span>加之水旱時作，倉廩空虛，此正陛下宵衣旰食之時，豈得謂之太平，遽爲樂哉！」</span><span class="jiazhu">旰，古按翻。</span>上欣然曰：<span class="yinhao">「卿言正合朕意。」</span>退，謂左右曰：<span class="yinhao">「吉甫專爲悅媚；如李絳，眞宰相也！」</span></p>
<p class="em2 strong">上嘗問宰相：<span class="yinhao">「貞元中政事不理，何乃至此？」</span>李吉甫對曰：<span class="yinhao">「德宗自任聖智，不信宰相而信他人，是使姦臣得乘間弄威福。<span class="jiazhu">間，古莧翻。</span>政事不理，職此故也。」</span>上曰：<span class="yinhao">「然此亦未必皆德宗之過。朕幼在德宗左右，見事有得失，當時宰相亦未有再三執奏者，皆懷祿偷安，今日豈得專歸咎於德宗邪！卿輩宜用此爲戒，事有非是，當力陳不已，勿畏朕譴怒而遽止也。」</span></p>
<p class="em2 strong">李吉甫嘗言：<span class="yinhao">「人臣不當強諫，<span class="jiazhu">《左傳》：宮之奇之爲人也，懦而不能強諫。陸德明《音義》曰：強，其良翻，又其兩翻。</span>使君悅臣安，不亦美乎！」</span>李絳曰：<span class="yinhao">「人臣當犯顏苦口，指陳得失，若陷君於惡，豈得爲忠！」</span>上曰：<span class="yinhao">「絳言是也。」</span>吉甫至中書，臥不視事，長吁而已。李絳或久不諫，上輒詰之曰：<span class="yinhao">「豈朕不能容受邪，將無事可諫也？」</span></p>
<p class="em2 strong">李吉甫又嘗言於上曰：<span class="yinhao">「賞罰，人主之二柄，不可偏廢。陛下踐阼以來，惠澤深矣；而威刑未振，中外懈惰，<span class="jiazhu">懈，古隘翻，怠也。</span>願加嚴以振之。」</span>上顧李絳曰：<span class="yinhao">「何如？」</span>對曰：<span class="yinhao">「王者之政，尙德不尙刑，豈可捨成、康、文、景而效秦始皇父子乎！」</span>上曰：<span class="yinhao">「然。」</span>後旬餘，于頔入對，亦勸上峻刑。又數日，上謂宰相曰：<span class="yinhao">「于頔大是姦臣，勸朕峻刑，卿知其意乎？」</span>皆對曰：<span class="yinhao">「不知也。」</span>上曰：<span class="yinhao">「此欲使朕失人心耳。」</span>吉甫失色，退而抑首不言笑竟日。<span class="jiazhu">上以于頔峻刑之言爲姦，故吉甫愧前之失言。</span></p>
<p class="em2 strong"><span class="yinwen">4</span>夏，四月，丙辰，以庫部郎中、翰林學士崔羣爲中書舍人，學士如故。<span class="jiazhu">庫部郎，掌戎器、鹵簿、儀仗，屬兵部。</span>上嘉羣讜直，<span class="jiazhu">讜，音黨。</span>命學士<span class="yinhao">「自今奏事，必取崔羣連署，然後進之。」</span>羣曰：<span class="yinhao">「翰林舉動皆爲故事。必如是，後來萬一有阿媚之人爲之長，<span class="jiazhu">長，知丈翻。</span>則下位直言無從而進矣。」</span>固不奉詔。章三上，<span class="jiazhu">上，時掌翻。</span>上乃從之。</p>
<p class="em2 strong"><span class="yinwen">5</span>五月，庚申，上謂宰相曰：<span class="yinhao">「卿輩屢言淮、浙去歲水旱，近有御史自彼還，言不至爲災，事竟如何？」</span>李絳對曰：<span class="yinhao">「臣按淮南、浙西、浙東奏狀，皆云水旱，人多流亡，求設法招撫，<span class="jiazhu">設爲法制以招撫流亡之民。</span>其意似恐朝廷罪之者，豈肯無災而妄言有災邪！此蓋御史欲爲姦諛以悅上意耳，願得其主名，按致其法。」</span>上曰：<span class="yinhao">「卿言是也。國以人爲本，聞有災當亟救之，豈可尙復疑之邪！<span class="jiazhu">復，扶又翻。</span>朕適者不思，失言耳。」</span>命速蠲其租賦。上嘗與宰相論治道於延英殿，<span class="jiazhu">治，直吏翻。</span>日旰，暑甚，汗透御服，宰相恐上體倦，求退。上留之曰：<span class="yinhao">「朕入禁中，所與處者獨宮人、宦官耳，故樂與卿等且共談爲理之要，殊不知倦也。」</span><span class="jiazhu">爲理，猶言爲治。唐避高宗諱，改治爲理。處，昌呂翻。樂，音洛。</span></p>
<p class="em2 strong"><span class="yinwen">6</span>六月，癸巳，司徒、同平章事杜佑以太保致仕。</p>
<p class="em2 strong"><span class="yinwen">7</span>秋，七月，乙亥，立遂王宥爲太子，更名恆。<span class="jiazhu">更，工衡翻。恆，戶登翻。《考異》曰：《舊·澧王惲傳》曰：<span class="yinhao">「時吐突承璀恩寵特異，惠昭太子薨，議立儲副，承璀獨排羣議屬澧王，欲以威權自樹。賴上明斷不惑。」</span>《承璀傳》曰：<span class="yinhao">「八年，欲召承璀還，乃罷絳相位。承璀還，復爲神策中尉。惠昭太子薨，承璀建議請立澧王寬爲太子。憲宗不納，立遂王宥。」</span>《崔羣傳》曰：<span class="yinhao">「憲宗以澧王居長，又多內助。」</span>《新傳》亦曰：<span class="yinhao">「惠昭太子薨，承璀請立澧王，不從。」</span>據《實錄》：<span class="yinhao">「六年十一月，承璀監淮南軍。閏十二月，惠昭太子薨。明年，承璀乃召還。」</span>而《新》、《舊傳》皆如此。穆宗卒以此殺承璀。蓋憲宗末年，承璀欲廢太子，立澧王耳，非惠昭初薨時也。</span>恆，郭貴妃之子也。諸姬子澧王寬，長於恆；<span class="jiazhu">長，知兩翻。</span>上將立恆，命崔羣爲寬草讓表，<span class="jiazhu">爲，于僞翻。</span>羣曰：<span class="yinhao">「凡推己之有以與人謂之讓。<span class="jiazhu">推，吐雷翻。</span>遂王，嫡子也，寬何讓焉！」</span><span class="jiazhu">史言崔羣力爲憲宗言立子以嫡不以長之義。</span>上乃止。</p>
<p class="em2 strong"><span class="yinwen">8</span>八月，戊戌，魏博節度使田季安薨。</p>
<p class="em2 strong">初，季安娶洺州刺史元誼女，<span class="jiazhu">元誼奔魏見二百三十五卷德宗貞元十二年。</span>生子懷諫，爲節度副使。<span class="jiazhu">《新志》：節度副使在行軍司馬之下，節度副大使則在行軍司馬之上，河北三鎭以爲儲帥。</span>牙內兵馬使田興，庭玠之子也，<span class="jiazhu">田庭玠見二百二十六卷德宗建中二年。</span>有勇力，頗讀書，性恭遜。季安淫虐，興數規諫，<span class="jiazhu">數，所角翻。</span>軍中賴之。季安以爲收衆心，出爲臨清鎭將，將<span class="jiaozhusup">【章：甲十一行本不重「將」字；乙十一行本同。】</span>欲殺之。<span class="jiazhu">將欲，如字。</span>興陽爲風痹，<span class="jiazhu">痹，必至翻，冷濕病也。</span>灸灼滿身，<span class="jiazhu">灸，居又翻，灼艾也。</span>乃得免。季安病風，殺戮無度，軍政廢亂，夫人元氏召諸將立懷諫爲副大使，知軍務，時年十一；<span class="jiazhu">《考異》曰：《論事集》作<span class="yinhao">「十二」</span>，今從《實錄》及《舊傳》。</span>遷季安於別寢，月餘而薨。召田興爲步射都知兵馬使。</p>
<p class="em2 strong">辛亥，以左龍武大將軍薛平爲鄭滑節度使，欲以控制魏博。</p>
<p class="em2 strong">上與宰相議魏博事，李吉甫請興兵討之，李絳以爲魏博不必用兵，當自歸朝廷。吉甫盛陳不可不用兵之狀，上曰：<span class="yinhao">「朕意亦以爲然。」</span>絳曰：<span class="yinhao">「臣竊觀兩河藩鎭之跋扈者，皆分兵以隸諸將，不使專在一人，恐其權任太重，乘間而謀己故也。<span class="jiazhu">間，古莧翻。</span>諸將勢均力敵，莫能相制，欲廣相連結，則衆心不同，其謀必泄；欲獨起爲變，則兵少力微，勢必不成。加以購賞旣重，刑誅又峻，是以諸將互相顧忌，莫敢先發，跋扈者恃此以爲長策。然臣竊思之，若常得嚴明主帥能制諸將之死命者以臨之，則粗能自固矣。<span class="jiazhu">帥，所類翻。粗，坐五翻，今讀從去聲。</span>今懷諫乳臭子，不能自聽斷，<span class="jiazhu">斷，丁自翻。</span>軍府大權必有所歸，諸將厚薄不均，怨怒必起，不相服從，則曏日分兵之策，適足爲今日禍亂之階也。田氏不爲屠肆，<span class="jiazhu">謂舉家見屠，骨肉分裂，若屠家之屠羊豕然，掛肉於枅以爲列肆。</span>則悉爲俘囚矣，何煩天兵哉！<span class="jiazhu">天子之兵，謂之天兵。</span>彼自列將起代主帥，鄰道所惡，莫甚於此。<span class="jiazhu">惡，烏路翻。</span>彼不倚朝廷之援以自存，則立爲鄰道所韰粉矣。<span class="jiazhu">韰，與齏同，牋西翻，碎切薑蒜爲之。</span>故臣以爲不必用兵，可坐待魏博之自歸也。但願陛下按兵養威，嚴敕諸道選練士馬以須後敕。<span class="jiazhu">須，待也。</span>使賊中知之，不過數月，必有自效於軍中者矣。至時，惟在朝廷應之敏速，中其機會，<span class="jiazhu">中，竹仲翻。</span>不愛爵祿以賞其人，使兩河藩鎭聞之，恐其麾下效之以取朝廷之賞，必皆恐懼，爭爲恭順矣。此所謂不戰而屈人兵者也。」</span>上曰：<span class="yinhao">「善！」</span></p>
<p class="em2 strong">他日，吉甫復於延英盛陳用兵之利，<span class="jiazhu">復，扶又翻；下同。</span>且言芻糧金帛皆已有備。上顧問絳，<span class="jiazhu">顧，迴視也。</span>絳對曰：<span class="yinhao">「兵不可輕動。前年討恆州，<span class="jiazhu">恆，戶登翻。</span>四面發兵二十萬，又發兩神策兵自京赴之，天下騷動，所費七百餘萬緡，訖無成功，爲天下笑。<span class="jiazhu">謂吐突承璀討王承宗也。</span>今瘡痍未復，人皆憚戰；若又使敕命驅之，臣恐非直無功，或生他變。況魏博不必用兵，事勢明白，願陛下勿疑。」</span>上奮身撫案曰：<span class="yinhao">「朕不用兵決矣。」</span><span class="jiazhu">撫，拍也。《考異》曰：《新·吉甫傳》：<span class="yinhao">「魏博節度使田季安疾甚，吉甫請任薛平爲義成節度使，以重兵控邢、洺，因圖上河北險要所在，帝張於浴堂門壁，每議河北事，必指吉甫曰：『朕日按圖，信如卿料矣。』」</span>按憲宗竟用李絳之策不用兵而魏博平，不如《新傳》所言。今不取。</span>絳曰：<span class="yinhao">「陛下雖有是言，恐退朝之後，復有熒惑聖聽者。」</span>上正色厲聲曰：<span class="yinhao">「朕志已決，誰能惑之！」</span>絳乃拜賀曰：<span class="yinhao">「此社稷之福也。」</span></p>
<p class="em2 strong">旣而田懷諫幼弱，軍政皆決於家僮蔣士則，數以愛憎移易諸將，<span class="jiazhu">數，所角翻。</span>衆皆憤怒。朝命久不至，<span class="jiazhu">朝，直遙翻。</span>軍中不安。田興晨入府，士卒數千人大譟，環興而拜，<span class="jiazhu">環，音宦。</span>請爲留後。興驚仆於地，衆不散；久之，興度不免，<span class="jiazhu">度，徒洛翻。</span>乃謂曰：<span class="yinhao">「汝肯聽吾言乎！」</span>皆曰：<span class="yinhao">「惟命。」</span>興曰：<span class="yinhao">「勿犯副大使，守朝廷法令，申版籍，請官吏，然後可。」</span>皆曰：<span class="yinhao">「諾。」</span>興乃殺蔣士則等十餘人，遷懷諫於外。<span class="jiazhu">代宗廣德元年，田承嗣帥魏博，四世，四十九年而滅。</span></p> 



</div></body></html>