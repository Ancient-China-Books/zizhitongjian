<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百一十七·晉紀三十九·安皇帝壬</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="晉紀三十九">晉紀三十九</span></span></h1>
<p><span class="jiazhu">起旃蒙單閼<span class="biaozhusup" data-rel="（乙卯）"></span>，盡柔兆執徐<span class="biaozhusup" data-rel="（丙辰）"></span>，凡二年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="安皇帝壬">安皇帝壬</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="義熙十一年">義熙十一年</span></span><span class="biaozhusup" data-rel="（乙卯、西元四一五年）"></span></p>
<p class="em2 strong"><span class="yinwen">1</span>春，正月，丙辰，魏主嗣還平城。<span class="jiazhu">至自伐柔然也。</span></p>
<p class="em2 strong"><span class="yinwen">2</span>太尉裕收司馬休之次子文寶、兄子文祖，並賜死；發兵擊之。詔加裕黃鉞，領荊州刺史。庚午，大赦。</p>
<p class="em2 strong"><span class="yinwen">3</span>丁丑，以吏部尙書謝裕爲尙書左僕射。</p>
<p class="em2 strong"><span class="yinwen">4</span>辛巳，太尉裕發建康。以中軍將軍劉道憐監留府事，<span class="jiazhu">監，工銜翻。</span>劉穆之兼右僕射；事無大小，皆決於穆之。又以高陽內史劉鍾領石頭戍事，屯冶亭。<span class="jiazhu">冶亭，今謂之東冶亭，在半山寺後。自建康東門往蔣山，至此半道，因以爲名。王安石詩：<span class="yinhao">「遙望鍾山岑，因知冶城路。」</span>陸游曰：今天慶觀在冶城山之麓。</span>休之府司馬張裕、南平太守檀範之聞之，皆逃歸建康。<span class="jiazhu">守，式又翻。</span>裕，卲之兄也。<span class="jiazhu">張卲見一百十五卷五年。</span>雍州刺史魯宗之自疑不爲太尉裕所容，<span class="jiazhu">雍，於用翻。</span>與其子竟陵太守軌起兵應休之。二月，休之上表罪狀裕，勒兵拒之。</p>
<p class="em2 strong">裕密書招休之府錄事參軍南陽韓延之，延之復書曰：<span class="yinhao">「承親帥戎馬，遠履西畿，<span class="jiazhu">《周禮》：王畿千里之外曰侯畿、甸畿、男畿、采畿、衞畿、蠻畿、鎭畿、蕃畿。謂之畿者，責以共王稅貢爲職。韓延之以荊楚爲西畿，取此義。帥，讀曰率。</span>闔境士庶，莫不惶駭。辱疏，知以譙王前事，良增歎息。司馬平西體國忠貞，<span class="jiazhu">休之爲平西將軍，故稱之。</span>款懷待物。以公有匡復之勳，家國蒙賴，推德委誠，每事詢仰。譙王往以微事見劾，猶自表遜位；<span class="jiazhu">事見上卷上年。劾，戶槪翻，又戶得翻。</span>況以大過，而當嘿然邪！前已表奏廢之，所不盡者命耳。推寄相與，正當如此；<span class="jiazhu">推寄，謂推心置人腹中也。</span>而遽興兵甲，所謂『欲加之罪，其無辭乎！』<span class="jiazhu">《左傳》晉大夫里克之言。</span>劉裕足下，海內之人，誰不見足下此心，而復欲欺誑國士！<span class="jiazhu">誑，居況翻。</span>來示云『處懷期物，自有由來』，<span class="jiazhu">復，扶又翻。處，昌呂翻；下同。</span>今伐人之君，啗人以利，眞可謂『處懷期物，自有由來』者乎！<span class="jiazhu">啗，土濫翻，又土覽翻。</span>劉藩死於閶闔之門，諸葛斃於左右之手；<span class="jiazhu">劉藩事見上卷八年；諸葛事見九年。</span>甘言詫方伯，襲之以輕兵；<span class="jiazhu">謂襲劉毅也。事見上卷八年。詫，丑亞翻。</span>遂使席上靡款懷之士，閫外無自信諸侯，以是爲得算，良可恥也！貴府將佐及朝廷賢德，寄命過日。<span class="jiazhu">將，卽亮翻。朝，直遙翻。</span>吾誠鄙劣，嘗聞道於君子，以平西之至德，寧可無授命之臣乎！必未能自投虎口，比迹郗僧施之徒明矣。<span class="jiazhu">郗僧施事見上卷八年。郗，丑之翻。</span>假令天長喪亂，九流渾濁，<span class="jiazhu">太史談序九流。班固曰：儒家者流，蓋出於司徒之官，助人君順陰陽，明敎化者也。道家者流，蓋出於史官，歷紀成敗禍福古今之道，此人君南面之術也。法家者流，蓋出於理官，信賞必罰，以輔禮制。陰陽家者流，蓋出於羲和之官，敬順昊天，曆象日月星辰。名家者流，蓋出於禮官，古者名位不同，禮亦異數。孔子曰：<span class="yinhao">「必也正名乎！」</span>墨家者流，蓋出於清廟之守。茅屋、采椽，是以貴儉；養三老、五更，是以兼愛；選士、大射，是以尙賢；宗祀嚴父，是以右鬼。從橫家者流，蓋出於行人之官。雜家者流，蓋出於議官。農家者流，蓋出於農稷之官。皆《六經》之支與流裔，有益於治道，而不能無弊，使其渾濁，則無所取衷矣。長，知兩翻。喪，息浪翻。</span>當與臧洪遊於地下，<span class="jiazhu">臧洪事見六十一卷漢獻帝興平二年。</span>不復多言。」</span><span class="jiazhu">復，扶又翻。</span>裕視書歎息，以示將佐曰：<span class="yinhao">「事人當如此矣！」</span>延之以裕父名翹，字顯宗，乃更其字曰顯宗，<span class="jiazhu">更，工衡翻。</span>名其子曰翹，以示不臣劉氏。</p>
<p class="em2 strong"><span class="yinwen">5</span>琅邪太守劉郎帥二千餘家降魏。<span class="jiazhu">帥，讀曰率。降，戶江翻。</span></p>
<p class="em2 strong"><span class="yinwen">6</span>庚子，河西胡劉雲等帥數萬戶降魏。</p>
<p class="em2 strong"><span class="yinwen">7</span>太尉裕使參軍檀道濟、朱超石將步騎出襄陽。<span class="jiazhu">將，卽亮翻。騎，奇寄翻。</span>超石，齡石之弟也。江夏太守劉虔之將兵屯三連，<span class="jiazhu">夏，戶雅翻。</span>立橋聚糧以待，道濟等積日不至。魯軌襲擊虔之，殺之。裕使其壻振威將軍東海徐逵之統參軍蒯恩、王允之、沈淵子爲前鋒，出江夏口。<span class="jiazhu">《水經》：江水過江陵城南，又東至華容縣西，夏水出焉；又東過公安縣北，又東左合子夏口。《註》云：江水左迤北出，通於夏水，故曰子夏也。蒯，苦怪翻。</span>逵之等與魯軌戰於破冢，兵敗，逵之、允之、淵子皆死，獨蒯恩勒兵不動。<span class="jiazhu">蒯，苦怪翻。</span>軌乘勝力攻之，不能克，乃退。淵子，林子之兄也。</p>
<p class="em2 strong">裕軍於馬頭，<span class="jiazhu">據《水經註》，馬頭岸在大江之南，北對江陵之江津戍。</span>聞逵之死，怒甚；三月，壬午，帥諸將濟江。魯軌、司馬文思將休之兵四萬，臨峭岸置陳，<span class="jiazhu">峭，七笑翻。陳，讀曰陣。</span>軍士無能登者。裕自被甲欲登，<span class="jiazhu">被，皮義翻。</span>諸將諫，不從，怒愈甚。太尉主簿謝晦前抱持裕，裕抽劍指晦曰：<span class="yinhao">「我斬卿！」</span>晦曰：<span class="yinhao">「天下可無晦，不可無公！」</span><span class="jiazhu">此裕所謂晦頗識機變者也。</span>建武將軍胡藩領遊兵在江津，裕呼藩使登，藩有疑色。裕命左右錄來，欲斬之。<span class="jiazhu">錄，收也。</span>藩顧曰：<span class="yinhao">「正欲擊賊，不得奉敎！」</span>乃以刀頭穿岸，劣容足指，騰之而上；<span class="jiazhu">劣，少也。上，時掌翻。</span>隨之者稍多。旣登岸，直前力戰。休之兵不能當，稍引卻。<span class="jiazhu">當胡藩之初登也，精騎數十可以制之，休之之兵不動，故得以直前力戰，又人心素懾服裕，故藩旣進而不能當也。</span>裕兵因而乘之，休之兵大潰，遂克江陵。休之、宗之俱北走，軌留石城。裕命閬中侯下邳趙倫之、太尉參軍沈林子攻之；遣武陵內史王鎭惡以舟師追休之等。</p>
<p class="em2 strong">有羣盜數百夜襲冶亭，京師震駭；劉鍾討平之。</p>
<p class="em2 strong"><span class="yinwen">8</span>秦廣平公弼譖姚宣於秦王興，<span class="jiazhu">去年宣入朝，力言弼罪，弼銜而譖之。</span>宣司馬權丕至長安，興責以不能輔導，將誅之；丕懼，誣宣罪惡以求自免。興怒，遣使就杏城收宣下獄，命弼將三萬人鎭秦州。<span class="jiazhu">下，遐稼翻。將，卽亮翻；下同。</span>尹昭曰：<span class="yinhao">「廣平公與皇太子不平，今握強兵於外，陛下一旦不諱，社稷必危。『小不忍，亂大謀』，<span class="jiazhu">《論語》載孔子之言。</span>陛下之謂也。」</span>興不從。</p>
<p class="em2 strong"><span class="yinwen">9</span>夏王勃勃攻秦杏城，拔之，執守將姚逵，阬士卒二萬人。秦王興如北地，遣廣平公弼及輔國將軍斂曼嵬向新平，興還長安。</p>
<p class="em2 strong"><span class="yinwen">10</span>河西王蒙遜攻西秦廣武郡，拔之。西秦王熾磐遣將軍乞伏魋尼寅邀蒙遜於浩亹，蒙遜擊斬之；<span class="jiazhu">浩亹，音告門。</span>又遣將軍折斐等帥騎一萬據勒姐嶺，<span class="jiazhu">闞駰《志》，金城安夷縣東有勒姐河，與金城河合。勒姐嶺蓋勒姐河所出之山也。漢時，勒姐羌居之，因以爲名。姐，子也翻，又音紫。</span>蒙遜擊禽之。</p>
<p class="em2 strong"><span class="yinwen">11</span>河西饑胡相聚於上黨，推胡人白亞栗斯爲單于，<span class="jiazhu">單，音蟬。</span>改元建平。以司馬順宰爲謀主，<span class="jiazhu">順宰起兵，見上卷二年。</span>寇魏河內。夏，四月，魏主嗣命公孫表等五將討之。<span class="jiazhu">將，卽亮翻；下同。</span></p>
<p class="em2 strong"><span class="yinwen">12</span>青、冀二州刺史劉敬宣參軍司馬道賜，宗室之疏屬也。聞太尉裕攻司馬休之，道賜與同府辟閭道秀、<span class="jiazhu">道賜與道秀俱爲敬宣僚屬，故曰同府。</span>左右小將王猛子謀殺敬宣，據廣固以應休之。乙卯，敬宣召道秀，屛人語，<span class="jiazhu">屛，必郢翻。</span>左右悉出戶。猛子逡巡在後，取敬宣備身刀殺敬宣。文武佐吏卽時討道賜等，皆斬之。</p>
<p class="em2 strong"><span class="yinwen">13</span>己卯，魏主嗣北巡。</p>
<p class="em2 strong"><span class="yinwen">14</span>西秦王熾磐子元基自長安逃歸，<span class="jiazhu">元基蓋從熾磐入秦以朝，因留長安也。</span>熾磐以爲尙書左僕射。</p>
<p class="em2 strong"><span class="yinwen">15</span>五月，丁亥，魏主嗣如大甯。</p>
<p class="em2 strong"><span class="yinwen">16</span>趙倫之、沈林子破魯軌於石城，司馬休之、魯宗之救之不及，遂與軌奔襄陽，宗之參軍李應之閉門不納。甲午，休之、宗之、軌及譙王文思、新蔡王道賜、<span class="jiazhu">此又一司馬道賜也。新蔡王晃以武陵王晞事廢，後以道賜襲爵。</span>梁州刺史馬敬、南陽太守魯範俱奔秦。宗之素得士民心，爭爲之衞送出境。王鎭惡等追之，盡境而還。<span class="jiazhu">不敢窮兵追之，懼出境而遇伏也。</span></p>
<p class="em2 strong">初，休之等求救於秦、魏，秦征虜將軍姚成王及司馬國璠引兵至南陽，<span class="jiazhu">璠，孚袁翻。</span>魏長孫嵩至河東，聞休之等敗，皆引還。休之至長安，秦王興以爲揚州刺史，使侵擾襄陽。侍御史唐盛言於興曰：<span class="yinhao">「據符讖之文，司馬氏當復得河、洛。<span class="jiazhu">讖，楚譖翻。</span>今使休之擅兵於外，猶縱魚於淵也；不如以高爵厚禮，留之京師。」</span>興曰：<span class="yinhao">「昔文王卒免羑里，<span class="jiazhu">紂囚文王於羑里，旣而釋之。復，扶又翻。卒，子恤翻。</span>高祖不斃鴻門，<span class="jiazhu">見九卷漢高祖元年。</span>苟天命所在，誰能違之！脫如符讖之言，留之適足爲害。」</span>遂遣之。<span class="jiazhu">史言姚興知命。</span></p>
<p class="em2 strong"><span class="yinwen">17</span>詔加太尉裕太傅、揚州牧，劍履上殿，入朝不趨，贊拜不名。<span class="jiazhu">朝，直遙翻。</span>以兗、青二州刺史劉道憐爲都督荊·湘·益·秦·寧·梁·雍七州諸軍事、驃騎將軍、荊州刺史。<span class="jiazhu">雍，於用翻。驃，匹妙翻。騎，奇寄翻。</span>道憐貪鄙，無才能，裕以中軍長史晉陵太守謝方明爲驃騎長史、南郡相，道憐府中衆事皆諮決於方明。方明，沖之子也。<span class="jiazhu">謝沖，奕之從子。方明，裕之從祖弟也。</span></p>
<p class="em2 strong"><span class="yinwen">18</span>益州刺史朱齡石遣使詣河西王蒙遜，<span class="jiazhu">使，疏吏翻。</span>諭以朝廷威德。蒙遜遣舍人黃迅詣齡石，且上表言：<span class="yinhao">「伏聞車騎將軍裕欲清中原，願爲右翼，驅除戎虜。」</span></p>
<p class="em2 strong"><span class="yinwen">19</span>夏王勃勃遣御史中丞烏洛孤與蒙遜結盟，蒙遜遣其弟湟河太守漢平蒞盟于夏。<span class="jiazhu">夏，戶雅翻。</span></p>
<p class="em2 strong"><span class="yinwen">20</span>西秦王熾磐率衆三萬襲湟河，沮渠漢平拒之，遣司馬隗仁夜出擊熾磐，破之。<span class="jiazhu">沮，子余翻。隗，五罪翻。熾，昌志翻。</span>熾磐將引去，漢平長史焦昶、將軍段景潛召熾磐，熾磐復攻之；<span class="jiazhu">昶，丑兩翻。復，扶又翻。</span>昶、景因說漢平出降。<span class="jiazhu">說，輸芮翻。降，戶江翻；下同。</span>仁勒壯士百餘據南門樓，三日不下，力屈，爲熾磐所禽。熾磐欲斬之，散騎常侍武威段暉諫曰：<span class="yinhao">「仁臨難不畏死，<span class="jiazhu">散，悉亶翻。騎，奇寄翻。難，乃旦翻。</span>忠臣也，宜宥之以厲事君。」</span>乃囚之。熾磐以左衞將軍匹達爲湟河太守，擊乙弗窟乾，降其三千餘戶而歸。以尙書右僕射出連虔爲都督嶺北諸軍事、<span class="jiazhu">嶺北，洪池嶺北也。</span>涼州刺史；以涼州刺史謙屯爲鎭軍大將軍、河州牧。隗仁在西秦五年，段暉又爲之請，<span class="jiazhu">史書武威段暉，以別南燕之段暉也。又爲，于僞翻。</span>熾磐免之，使還姑臧。</p>
<p class="em2 strong"><span class="yinwen">21</span>戊午，魏主嗣行如濡源，遂至上谷、涿鹿、廣甯；<span class="jiazhu">涿鹿縣，漢屬上谷郡，晉分屬廣甯郡。《魏土地記》：下洛縣東南六十里有涿鹿城，西北百三十里有大甯城，卽漢廣甯縣也。蓋在唐嬀州界。濡，乃官翻。</span>秋，七月，癸未，還平城。</p>
<p class="em2 strong"><span class="yinwen">22</span>西秦王熾磐以秦州刺史曇達爲尙書令，<span class="jiazhu">曇，徒含翻。</span>光祿勳王松壽爲秦州刺史。</p>
<p class="em2 strong"><span class="yinwen">23</span>辛亥晦，日有食之。</p>
<p class="em2 strong"><span class="yinwen">24</span>八月，甲子，太尉裕還建康，固辭太傅、州牧，其餘受命。以豫章公世子義符爲兗州刺史。</p>
<p class="em2 strong"><span class="yinwen">25</span>丁未，謝裕卒；以劉穆之爲左僕射。</p>
<p class="em2 strong"><span class="yinwen">26</span>九月，己亥，大赦。</p>
<p class="em2 strong"><span class="yinwen">27</span>魏比歲霜旱，<span class="jiazhu">比，毗至翻。</span>雲、代之民多飢死。<span class="jiazhu">雲、代，雲中、代郡二郡之地。</span>太史令王亮、蘇坦言於魏主嗣曰：<span class="yinhao">「按讖書，魏當都鄴，可得豐樂。」</span><span class="jiazhu">樂，音洛。</span>嗣以問羣臣，博士祭酒崔浩、特進京兆周澹曰：<span class="jiazhu">澹，徒覽翻。</span><span class="yinhao">「遷都於鄴，可以救今年之饑，非久長之計也。山東之人，以國家居廣漢之地，<span class="jiazhu"><span class="yinhao">「廣漢」</span>，據《北史·崔浩傳》作<span class="yinhao">「廣漠」</span>，當從之。漠，大也。</span>謂其民畜無涯，號曰『牛毛之衆』。今留兵守舊都，<span class="jiazhu">謂平城也。</span>分家南徙，不能滿諸州之地，參居郡縣，情見事露，<span class="jiazhu">見，賢遍翻。</span>恐四方皆有輕侮之心；且百姓不便水土，疾疫死傷者必多。又，舊都守兵旣少，<span class="jiazhu">少，詩沼翻；下同。</span>屈丐、柔然將有窺窬之心，舉國而來，雲中、平城必危，朝廷隔恆、代千里之險，<span class="jiazhu">自恆山至代，有飛狐之口、倒馬之關，夏屋、廣昌、五迴之險。</span>難以赴救，此則聲實俱損也。今居北方，假令山東有變，我輕騎南下，布濩林薄之間，<span class="jiazhu">騎，奇寄翻。濩，胡故翻。郭璞曰：布濩，猶布露也。毛晃曰：布濩，流散也；草叢生曰薄。</span>孰能知其多少！百姓望塵懾服，此國家所以威制諸夏也。<span class="jiazhu">懾，之涉翻。夏，戶雅翻。</span>來春草生，湩酪將出，<span class="jiazhu">湩，覩勇翻，又多貢翻，乳汁也。酪，歷各翻，乳漿也。西漢太僕屬官有挏馬。應劭曰：主乳馬取其汁，挏治之，味酢可飲，因以名官。如淳曰：主乳馬以韋革爲夾兜，受數斗，盛馬乳，挏取其上肥，因名挏馬。今梁州名馬酪爲馬酒。師古曰：挏，音徒孔翻。</span>兼以菜果，得及秋熟，則事濟矣。」</span>嗣曰：<span class="yinhao">「今倉廩空竭，旣無以待來秋，若來秋又饑，將若之何？」</span>對曰：<span class="yinhao">「宜簡飢貧之戶，使就食山東；若來秋復饑，當更圖之，<span class="jiazhu">復，扶又翻。</span>但方今不可遷都耳。」</span>嗣悅曰：<span class="yinhao">「唯二人與朕意同。」</span>乃簡國人尤貧者詣山東三州就食，<span class="jiazhu">拓跋氏起於漠北，統國三十六，姓九十九。道武旣幷中原，徙其豪桀於雲、代，與北人雜居，以其北來部落爲國人。山東三州，定、相、冀也。</span>遣左部尙書代人周幾帥衆鎭魯口以安集之。<span class="jiazhu">魏初，四方四維置八部大人，分東、西、南、北、左、右、前、後，後又置八部尙書。《魏書·官氏志》：拓跋鄰以次兄爲普氏，後改爲周氏。蓋魏建代都，周幾遂爲代人。帥，讀曰率。</span>嗣躬耕藉田，且命有司勸課農桑；明年，大熟，民遂富安。</p>
<p class="em2 strong"><span class="yinwen">28</span>夏赫連建將兵擊秦，執平涼太守姚軍<span class="jiaozhusup">章：甲十一行本「軍」作「周」；乙十一行本同；退齋校同。</span>都，<span class="jiazhu">將，卽亮翻。</span>遂入新平。廣平公弼與戰於龍尾堡，<span class="jiazhu">劉昫《地理志》：鳳翔府岐山縣，唐武德七年，移治龍尾城。</span>禽之。</p>
<p class="em2 strong"><span class="yinwen">29</span>秦王興藥動。廣平公弼稱疾不朝，<span class="jiazhu">朝，直遙翻。</span>聚兵於第。興聞之，怒，收弼黨唐盛、孫玄等，殺之。太子泓請曰：<span class="yinhao">「臣不肖，不能緝諧兄弟，<span class="jiazhu">緝，當作輯。</span>使至於此，皆臣之罪也。若臣死而國家安，願賜臣死；若陛下不忍殺臣，乞退就藩。」</span>興惻然憫之，召姚讚、梁喜、尹昭、斂曼嵬與之謀，囚弼，將殺之，窮治黨與；<span class="jiazhu">嵬，五回翻。治，直之翻。</span>泓流涕固請，乃幷其黨赦之。泓待弼如初，無忿恨之色。</p>
<p class="em2 strong"><span class="yinwen">30</span>魏太史奏：<span class="yinhao">「熒惑在匏瓜中，<span class="jiazhu">據《晉書·天文志》：匏瓜在天津之南，天漢分流夾之。張淵《觀象賦註》曰：匏瓜五星在麗珠北，天津九星在匏瓜北。</span>忽亡不知所在，於法當入危亡之國，先爲童謠妖言，然後行其禍罰。」</span><span class="jiazhu">法，謂推占之常法。妖，於驕翻。</span>魏主嗣召名儒十餘人使與太史議熒惑所詣。崔浩對曰：<span class="yinhao">「按《春秋左氏傳》：『神降于莘』，以其至之日推知其物。<span class="jiazhu">浩蓋據《春秋左氏外傳》也。《外傳》曰：<span class="yinhao">「周惠王十五年，有神降于莘，王問於內史過。對曰：『其丹朱乎。』王曰：『其誰受之？』對曰：『在虢土。』王曰：『虢其幾何？』對曰：『昔堯臨民以五，今其冑見。神之見也，不過其物。若由是觀之，不過五年。』十九年，晉取虢。」</span>傳，直戀翻。</span>庚午之夕，辛未之朝，天有陰雲；熒惑之亡，當在二日。庚之與午，皆主於秦；辛爲西夷。<span class="jiazhu">《晉書·天文志》：自東井十六度至柳八度爲鶉首，於辰在未，秦之分野。自柳九度至張十二度爲鶉火，於辰在午，周之分野。時姚秦兼有關洛之地，故云皆主於秦。庚、辛西方也，故爲西夷。</span>今姚興據長安，熒惑必入秦矣。」</span>衆皆怒曰：<span class="yinhao">「天上失星，人間安知所詣！」</span>浩笑而不應。後八十餘日，熒惑出東井，留守句己，久之乃去。<span class="jiazhu">《新唐書·天文志》曰：<span class="yinhao">「去而復來，是謂句己。」</span>《晉書·天文志》曰：<span class="yinhao">「熒惑爲亂，爲賊，爲疾，爲喪，爲饑，爲兵，所居國受殃。環繞鉤己，芒角動搖變色，乍前乍後，乍左乍右，其殃愈甚。」</span>句，讀曰鉤。鉤己，謂環繞而行如鉤，又成己字也。</span>秦大旱，昆明池竭，童謠訛言，<span class="jiazhu">徒歌謂之謠。</span>國人不安，間一歲而秦亡。衆乃服浩之精妙。</p>
<p class="em2 strong"><span class="yinwen">31</span>冬，十月，壬子，秦王興使散騎常侍姚敞等送其女西平公主于魏，<span class="jiazhu">散，悉亶翻。騎，奇寄翻；下同，</span>魏主嗣以后禮納之；鑄金人不成，<span class="jiazhu">魏立嗣、立后，皆鑄金人以卜之。</span>乃以爲夫人，而寵遇甚厚。</p>
<p class="em2 strong"><span class="yinwen">32</span>辛酉，魏主嗣如沮洳城；<span class="jiazhu">沮，將豫翻。洳，呂庶翻。沮洳，漸濕之地。北方地高燥，此城蓋以下濕而得名。</span>癸亥，還平城。十一月，丁亥，復如豺山宮；<span class="jiazhu">復，扶又翻。</span>庚子，還。</p>
<p class="em2 strong"><span class="yinwen">33</span>西秦王熾磐遣襄武侯曇達等將騎一萬擊南羌彌姐、康薄于赤水，降之；<span class="jiazhu">《水經註》：赤亭水出南安郡東山赤谷，西流，逕城北，南入渭水。曇，徒含翻。將，卽亮翻。姐，子也翻，又音紫。降，戶江翻。</span>以王孟保爲略陽太守，鎭赤水。</p>
<p class="em2 strong"><span class="yinwen">34</span>燕尙書令孫護之弟伯仁爲昌黎尹，與其弟叱支乙拔皆有才勇，從燕王跋起兵有功，<span class="jiazhu">謂殺慕容熙時也，事見一百十四卷三年。</span>求開府不得，有怨言，跋皆殺之。進護開府儀同三司、錄尙書事，以慰其心，護怏怏不悅，跋酖殺之。<span class="jiazhu">怏，於兩翻。</span>遼東太守務銀提自以有功，出爲邊郡，怨望，謀外叛，跋亦殺之。<span class="jiazhu">萬泥、乳陳旣死，孫護兄弟及務銀提又誅，馮跋亦少恩矣。</span></p>
<p class="em2 strong"><span class="yinwen">35</span>林邑寇交州，州將擊敗之。<span class="jiazhu">將，卽亮翻。敗，補邁翻。</span></p>
<p class="strong"><span class="section" id="title-4"><span data-head-description="" data-head-level="h4" data-head-title="義熙十二年">十二年</span></span><span class="biaozhusup" data-rel="（丙辰、西元四一六年）"></span></p>
<p class="em2 strong"><span class="yinwen">1</span>春，正月，甲申，魏主嗣如豺山宮；戊子，還平城。</p>
<p class="em2 strong"><span class="yinwen">2</span>加太尉裕兗州刺史、都督南秦州，凡都督二十二州；<span class="jiazhu">二十二州：徐、南徐、豫、南豫、兗、南兗、青、冀、幽、幷、司、郢、荊、江、湘、雍、梁、益、寧、交、廣、南秦也。</span>以世子義符爲豫州刺史。</p>
<p class="em2 strong"><span class="yinwen">3</span>秦王興使魯宗之將兵寇襄陽，未至而卒。<span class="jiazhu">卒，子恤翻。</span>其子軌引兵入寇，雍州刺史趙倫之擊敗之。<span class="jiazhu">雍，於用翻。敗，補邁翻。</span></p>
<p class="em2 strong"><span class="yinwen">4</span>西秦王熾磐攻秦洮陽公彭利和於漒川，<span class="jiazhu">洮，土刀翻。漒，其良翻。</span>沮渠蒙遜攻石泉以救之。熾磐至沓中，引還。二月，熾磐遣襄武侯曇達救石泉，<span class="jiazhu">曇，徒含翻。</span>蒙遜亦引去。蒙遜遂與熾磐結和親。<span class="jiazhu">自熾磐滅禿髮氏，與蒙遜爲鄰敵，歲歲交兵，今乃結和。</span></p>
<p class="em2 strong"><span class="yinwen">5</span>秦王興如華陰，使太子泓監國，<span class="jiazhu">華，戶化翻。監，工銜翻。</span>入居西宮。<span class="jiazhu">太子居東宮；西宮，秦王所居也。</span>興疾篤，還長安。黃門侍郎尹沖謀因泓出迎而殺之。興至，泓將出迎，宮臣諫曰：<span class="jiazhu">凡東宮官屬皆曰宮臣。</span><span class="yinhao">「主上疾篤，姦臣在側，<span class="jiazhu">姦臣謂尹沖等。</span>殿下今出，進不得見主上，退有不測之禍。」</span>泓曰：<span class="yinhao">「臣子聞君父疾篤而端居不出，何以自安！」</span>對曰：<span class="yinhao">「全身以安社稷，孝之大者也。」</span>泓乃止。尙書姚沙彌謂尹沖曰：<span class="yinhao">「太子不出迎，宜奉乘輿幸廣平公第；宿衞將士聞乘輿所在，自當來集，<span class="jiazhu">乘，繩證翻。將，卽亮翻。</span>太子誰與守乎！且吾屬以廣平公之故，已陷名逆節，將何所自容！今奉乘輿以舉事，乃杖大順，不惟救廣平之禍，吾屬前罪亦盡雪矣。」</span><span class="jiazhu">乘，繩證翻。</span>沖以興死生未可知，欲隨興入宮作亂，不用沙彌之言。</p>
<p class="em2 strong">興入宮，命太子泓錄尙書事，東平公紹及右衞將軍胡翼度典兵禁中，防制內外。<span class="jiazhu">紹，興之弟也。</span>遣殿中上將軍斂曼嵬收弼第中甲仗，內之武庫。<span class="jiazhu">晉置殿中將軍，姚秦復有殿中上將軍，使統殿中諸主帥。</span></p>
<p class="em2 strong">興疾轉篤，其妹南安長公主問疾，不應。<span class="jiazhu">長，知兩翻。</span>幼子耕兒出，告其兄南陽公愔曰：<span class="yinhao">「上已崩矣，宜速決計。」</span>愔卽與尹沖帥甲士攻端門，<span class="jiazhu">愔，於今翻。帥，讀曰率。</span>斂曼嵬、胡翼度等勒兵閉門拒戰。愔等遣壯士登門，緣屋而入，及于馬道。泓侍疾在諮議堂，太子右衞率姚和都率東宮兵入屯馬道南。愔等不得進，遂燒端門，興力疾臨前殿，賜弼死。禁兵見興，喜躍，爭進赴賊，賊衆驚擾；和都以東宮兵自後擊之，愔等大敗。愔逃于驪山，其黨建康公呂隆奔雍，<span class="jiazhu">雍，於用翻。</span>尹沖及弟泓來奔。興引東平公紹及姚讚、梁喜、尹昭、斂曼嵬入內寢，受遺詔輔政。明日，興卒。<span class="jiazhu">年五十一。《考異》曰：《晉·本紀》、《三十國》、《晉春秋》皆云義熙十一年二月姚興卒；《魏·本紀》、《北史·本紀》，《姚興》、《姚泓載記》皆云十二年。按《後魏書·崔鴻傳》：太祖天興二年，姚興改號，鴻以爲元年，故《晉·本紀》、《三十國》、《晉春秋》凡弘始後事，皆在前一年，由鴻之誤也。</span>泓祕不發喪，捕南陽公愔及呂隆、大將軍尹元等，皆誅之，乃發喪，卽皇帝位，<span class="jiazhu">泓，字元子，興之長子也。</span>大赦，改元永和。泓命齊公恢殺安定太守呂超。<span class="jiazhu">隆、超，兄弟也，皆黨於弼。齊公恢時鎭安定。</span>恢猶豫久之，乃殺之。泓疑恢有貳心，恢由是懼，陰聚兵謀作亂。<span class="jiazhu">爲後姚恢舉兵張本。</span>泓葬興于偶陵，諡曰文桓皇帝，廟號高祖。</p>
<p class="em2 strong">初，興徙李閏羌三千戶於安定。興卒，羌酋党容叛，<span class="jiazhu">孫愐曰：党本去聲，今爲上聲，本出西羌。姚秦有將軍党耐虎，自云夏后氏之後，爲羌豪。酋，慈由翻；下同。党，底朗翻。</span>泓遣撫軍將軍姚讚討降之，<span class="jiazhu">降，戶江翻。</span>徙其酋豪于長安，餘遣還李閏。北地太守毛雍據趙氏塢以叛，<span class="jiazhu">趙氏塢，孝武太元九年秦主堅擊後秦所屯之地。</span>東平公紹討禽之。時姚宣鎭李閏，參軍韋宗聞毛雍叛，說宣曰：<span class="yinhao">「主上新立，威德未著，國家之難，未可量也，<span class="jiazhu">難，乃旦翻。</span>殿下不可不爲深慮。邢望險要，宜徙據之，此霸王之資也。」</span>宣從之，帥戶三萬八千，棄李閏，南保邢望。<span class="jiazhu">帥，讀曰率。</span>諸羌據李閏以叛，東平公紹進討，破之。宣詣紹歸罪，紹殺之。</p>
<p class="em2 strong"><span class="yinwen">6</span>二月，<span class="jiaozhusup">張：「二月」作「三月」。</span>加太尉裕中外大都督。裕戒嚴將伐秦，詔加裕領司、豫二州刺史，以其世子義符爲徐、兗二州刺史。琅邪王德文請啓行戎路，<span class="jiazhu">《詩》曰：元戎十乘，以先啓行。行，戶剛翻。</span>脩敬山陵；詔許之。</p>
<p class="em2 strong"><span class="yinwen">7</span>夏，四月，壬子，魏大赦，改元泰常。</p>
<p class="em2 strong"><span class="yinwen">8</span>西秦襄武侯曇達等擊秦秦州刺史姚艾於上邽，破之，徙其民五千餘戶於枹罕。<span class="jiazhu">曇，徒含翻。枹，音膚。</span></p>
<p class="em2 strong"><span class="yinwen">9</span>五月，癸巳，加太尉裕領北雍州刺史。<span class="jiazhu">晉初置雍州於長安，永嘉之亂，沒於劉、石。苻秦之亂，雍州流民南出樊沔，孝武始於襄陽僑立雍州。今裕欲取長安，故領北雍州刺史，以別襄陽之雍州也。雍，於用翻；下同。</span></p>
<p class="em2 strong"><span class="yinwen">10</span>六月，丁巳，魏主嗣北巡。</p>
<p class="em2 strong"><span class="yinwen">11</span>幷州胡數萬落叛秦，入于平陽，推匈奴曹弘爲大單于，<span class="jiazhu">弘蓋匈奴右賢王曹轂子寅之後，所謂東曹者也。單，音蟬。</span>攻立義將軍姚成都于匈奴堡。<span class="jiazhu">此匈奴種落相率保聚之地，因以爲名。</span>征東將軍姚懿自蒲坂討之，執弘，送長安，徙其豪右萬五千落于雍州。<span class="jiazhu">秦雍州治安定。</span></p>
<p class="em2 strong"><span class="yinwen">12</span>氐王楊盛攻秦祁山，拔之，進逼秦州。秦後將軍姚平救之；盛引兵退，平與上邽守將姚嵩追之。<span class="jiazhu">將，卽亮翻。</span>夏王勃勃帥騎四萬襲上邽，<span class="jiazhu">帥，讀曰率。騎，奇寄翻。</span>未至，嵩與盛戰於竹嶺，敗死。<span class="jiazhu">《水經註》：籍水歷當亭川，又東南流，與竹嶺水合，水出南山竹嶺，東北入籍水。籍水東北入上邽縣。</span>勃勃攻上邽，二旬，克之，殺秦州刺史姚軍都及將士五千餘人，因毀其城；進攻陰密，<span class="jiazhu">陰密，古密人之國，《詩》所謂<span class="yinhao">「密人不恭，敢拒大邦」</span>者也。自漢以來爲縣，屬安定郡。《括地志》：陰密故城，在涇州鶉觚縣西，其東接縣城，卽古密國。</span>又殺秦將姚良子及將士萬餘人，<span class="jiazhu">將，卽亮翻。</span>以其子昌爲雍州刺史，鎭陰密。征北將軍姚恢棄安定，奔還長安，安定人胡儼等帥戶五萬據城降於夏。<span class="jiazhu">帥，讀曰率。降，戶江翻。</span>勃勃使鎭東將軍羊苟兒將鮮卑五千鎭安定，進攻秦鎭西將軍姚諶于雍城，諶委鎭奔長安。勃勃據雍，進掠郿城。<span class="jiazhu">將鮮，卽亮翻。諶，氏壬翻。雍，於用翻。郿，音媚，又音眉。</span>秦東平公紹及征虜將軍尹昭等將步騎五萬擊之，勃勃退趨安定，<span class="jiazhu">趨，七喻翻。</span>胡儼閉門拒之，殺羊苟兒及所將鮮卑，復以安定降秦。<span class="jiazhu">復，扶又翻；下同。</span>紹進擊勃勃於馬鞍阪，破之，追至朝那，不及而還。<span class="jiazhu">還，從宣翻，又如字。</span>勃勃歸杏城。楊盛復遣兄子倦擊秦，至陳倉，秦歛曼嵬擊卻之。夏王勃勃復遣兄子提南侵泄陽，<span class="jiazhu">《晉書·載記》作<span class="yinhao">「池陽」</span>，當從之。池陽縣屬扶風郡，唐爲京兆雲陽縣。復，扶又翻。</span>秦車騎將軍姚裕等擊卻之。</p>
<p class="em2 strong"><span class="yinwen">13</span>涼司馬索承明上書勸涼公暠伐河西王蒙遜，<span class="jiazhu">索，昔各翻。暠，古老翻。</span>暠引見，謂之曰：<span class="yinhao">「蒙遜爲百姓患，孤豈忘之！顧勢力未能除耳。卿有必禽之策，當爲孤陳之；<span class="jiazhu">爲，于僞翻。</span>直唱大言，使孤東討，此與言『石虎小豎，宜肆諸市朝』者何異！」</span><span class="jiazhu">朝，直遙翻。</span>承明慚懼而退。</p>
<p class="em2 strong"><span class="yinwen">14</span>秋，七月，魏主嗣大獵於牛川，臨殷繁水而還；<span class="jiazhu">《北史》曰：登釜山，臨殷繁水。《括地志》曰：釜山在嬀州懷戎縣北三里。</span>戊戌，至平城。</p>
<p class="em2 strong"><span class="yinwen">15</span>八月，丙午，大赦。</p>
<p class="em2 strong"><span class="yinwen">16</span>寧州獻琥珀枕於太尉裕。<span class="jiazhu">琥珀出哀牢夷。《廣雅》曰：琥珀生地中，其上及旁不生草。深者八九尺，大如斛，削去皮，成琥珀如斗。初時如桃膠，凝堅乃成。《博物志》：松脂淪入地，千年化爲茯苓，茯苓千年化爲琥珀。今太山有茯苓而無琥珀，永昌有琥珀而無茯苓。</span>裕以琥珀治金創，<span class="jiazhu">治，直之翻。創，初良翻。</span>得之大喜，命碎擣分賜北征將士。</p>
<p class="em2 strong">裕以世子義符爲中軍將軍，監太尉留府事。劉穆之爲左僕射，領監軍、中軍二府軍司，<span class="jiazhu">監軍，謂義符，監太尉留府軍也。監，工銜翻。</span>入居東府，總攝內外；以太尉左司馬東海徐羨之爲穆之之副；左將軍朱齡石守衞殿省，徐州刺史劉懷愼守衞京師，揚州別駕從事史張裕任留州事。<span class="jiazhu">任留州事，任揚州留後事也。</span>懷愼，懷敬之弟也。</p>
<p class="em2 strong">劉穆之內總朝政，外供軍旅，決斷如流，事無擁滯。<span class="jiazhu">朝，直遙翻。斷，丁亂翻。</span>賓客輻湊，求訴百端，內外諮稟，盈階滿室；<span class="jiazhu">盈階滿室，謂諮稟之文書也。</span>目覽辭訟，手答牋書，耳行聽受，口並酬應，不相參涉，悉皆贍舉。又喜賓客，<span class="jiazhu">贍，時豔翻。喜，許記翻。</span>言談賞笑，彌日無倦。裁有閒暇，手自寫書，尋覽校定。性奢豪，食必方丈，旦輒爲十人饌，未嘗獨餐。<span class="jiazhu">饌，雛戀翻，又雛皖翻。</span>嘗白裕曰：<span class="yinhao">「穆之家本貧賤，贍生多闕。自叨忝以來，<span class="jiazhu">叨，土刀翻。</span>雖每存約損，而朝夕所須，微爲過豐，自此外一毫不以負公。」</span>中軍諮議參軍張卲言於裕曰：<span class="yinhao">「人生危脆，必當遠慮。穆之若邂逅不幸，<span class="jiazhu">脆，此芮翻。邂，戶隘翻。逅，胡茂翻。</span>誰可代之？尊業如此，<span class="jiazhu">尊業，言裕已成之功業也；尊者，尊稱之也。</span>苟有不諱，處分云何？」</span><span class="jiazhu">處，昌呂翻。分，扶問翻。</span>裕曰：<span class="yinhao">「此自委穆之及卿耳。」</span></p>
<p class="em2 strong">丁巳，裕發建康，遣龍驤將軍王鎭惡、冠軍將軍檀道濟將步軍自淮、淝向許、洛，<span class="jiazhu">驤，思將翻。冠，古玩翻。將步，卽亮翻。</span>新野太守朱超石、寧朔將軍胡藩趨陽城，振武將軍沈田子、建威將軍傅弘之趨武關，<span class="jiazhu">趨，七喻翻。</span>建武將軍沈林子、彭城內史劉遵考將水軍出石門，自汴入河，<span class="jiazhu">汴水首受濟，東南與淮通，《漢書·地理志》所謂狼湯渠是也。狼，音浪；湯，音宕。昔大禹塞滎澤，開此渠以通淮、泗，《禹貢》所謂<span class="yinhao">「導沇水，東流爲濟，入于河，溢爲滎，東出于陶丘北」</span>者也。漢脩河陽，始立石門以遏水；水盛則通於河，水耗則輟流。</span>以冀州刺史王仲德督前鋒諸軍，開鉅野入河。<span class="jiazhu">《水經》：濟水北至東燕縣，與河合。酈道元《註》曰：濟水自乘氏縣兩分，東北入于鉅野濟之故瀆，又北，右合洪水。洪水上承鉅野薛訓渚，自渚迄于北口一百二十里，名曰洪水。桓溫以太和四年率衆北入，掘渠通濟。義熙十三年，劉武帝西入長安，又廣其功。自洪口以上，又謂桓公瀆，濟自是北注也。</span>遵考，裕之族弟也。劉穆之謂王鎭惡曰：<span class="yinhao">「公今委卿以伐秦之任，卿其勉之！」</span>鎭惡曰：<span class="yinhao">「吾不克關中，誓不復濟江！」</span><span class="jiazhu">復，扶又翻。</span></p>
<p class="em2 strong">裕旣行，青州刺史檀祗自廣陵輒率衆至涂中掩討亡命。<span class="jiazhu">涂，讀曰滁。</span>劉穆之恐祗爲變，議欲遣軍。時檀韶爲江州刺史，張卲曰：<span class="yinhao">「今韶據中流，道濟爲軍首，<span class="jiazhu">謂爲伐秦諸軍之首。</span>若有相疑之跡，則大府立危，<span class="jiazhu">大府，謂太尉留府，其實指建康也。</span>不如逆遣慰勞以觀其意，必無患也。」</span><span class="jiazhu">勞，力到翻。</span>穆之乃止。</p>
<p class="em2 strong"><span class="yinwen">17</span>初，魏主嗣使公孫表討白亞栗斯，<span class="jiazhu">事見上年。</span>曰：<span class="yinhao">「必先與秦洛陽戍將相聞，使備河南岸，然後擊之。」</span>表未至，胡人廢白亞栗斯，更立劉虎爲率善王。表以胡人內自攜貳，勢必敗散，遂不告秦將而擊之，大爲虎所敗，<span class="jiazhu">將，卽亮翻。敗，補邁翻。</span>士卒死傷甚衆。</p>
<p class="em2 strong">嗣謀於羣臣曰：<span class="yinhao">「胡叛踰年，討之不克，其衆繁多，爲患日深。今盛秋不可復發兵，妨民農務，<span class="jiazhu">謂妨農收也。復，扶又翻。</span>將若之何？」</span>白馬侯崔宏曰：<span class="yinhao">「胡衆雖多，無健將御之，<span class="jiazhu">將御，卽亮翻；下同。</span>終不能成大患。表等諸軍，不爲不足，但法令不整，處分失宜，以致敗耳。<span class="jiazhu">處，昌呂翻。分，扶問翻。</span>得大將素有威望者將數百騎往攝表軍，無不克矣。<span class="jiazhu">攝，持也。</span>相州刺史叔孫建前在幷州，爲胡、魏所畏服，<span class="jiazhu">胡、魏，猶言胡、晉也。</span>諸將莫及，可遣也。」</span>嗣從之，以建爲中領軍，督表等討虎。九月，戊午，大破之，斬首萬餘級，虎及司馬順宰皆死，俘其衆十萬餘口。</p>
<p class="em2 strong"><span class="yinwen">18</span>太尉裕至彭城，加領徐州刺史；以太原王玄謨爲從事史。<span class="jiazhu">裕領徐州，以玄謨爲徐州從事史。漢制：諸州刺史皆有從事史、假佐。其後宋文帝用玄謨以喪師；至孝武之初，義宣、臧質之變，卒賴以寧。則裕之用人，猶有漢高祖、諸葛孔明之識；唐太宗託徐世勣，喜薛仁貴，未足以進此也。</span></p>
<p class="em2 strong">初，王廞之敗也，<span class="jiazhu">事見一百九卷隆安元年。廞，許今翻。</span>沙門曇永匿其幼子華，<span class="jiazhu">曇，徒含翻。</span>使提衣襆自隨。<span class="jiazhu">襆，防玉翻，帊也，以裹衣物。魏舒<span class="yinhao">「襆被而出」</span>，韓文<span class="yinhao">「襆被入直」</span>，皆此義也。</span>津邏疑之。曇永呵華曰：<span class="yinhao">「奴子何不速行！」</span>棰之數十，<span class="jiazhu">邏，郎佐翻。棰，止橤翻。</span>由是得免；遇赦，還吳。以其父存亡不測，布衣蔬食，絕交遊不仕，十餘年。裕聞華賢，欲用之，乃發廞喪，使華制服。服闋，辟爲徐州主簿。<span class="jiazhu">裕用王華，亦留以遺文帝。闋，若穴翻。</span></p>
<p class="em2 strong">王鎭惡、檀道濟入秦境，所向皆捷。秦將王苟生以漆丘降鎭惡，<span class="jiazhu">漆丘蓋在梁郡蒙縣。昔莊周爲蒙漆園吏，後人因以漆丘名城。將，卽亮翻。降，戶江翻；下同。</span>徐州刺史姚掌以項城降道濟，諸屯守皆望風款附。惟新蔡太守董遵不下，<span class="jiazhu">新蔡縣，漢屬汝南郡。蔡平侯自蔡徙此，故曰新蔡。魏分屬汝陰郡，晉惠帝分汝陰立新蔡郡。</span>道濟攻拔其城，執遵，殺之。進克許昌，獲秦潁川太守姚垣及大將楊業。沈林子自汴入河，襄邑董神虎聚衆千餘人來降，太尉裕版爲參軍。林子與神虎共攻倉垣，克之，秦兗州刺史韋華降。神虎擅還襄邑，林子殺之。</p>
<p class="em2 strong">秦東平公紹言於秦主泓曰：<span class="yinhao">「晉兵已過許昌；安定孤遠，難以救衞，宜遷其鎭戶，內實京畿，可得精兵十萬，<span class="jiazhu">姚萇之興也，以安定爲根本；後得關中，以安定爲重鎭，徙民以實之，謂之鎭戶。</span>雖晉、夏交侵，猶不亡國。不然，晉攻豫州，夏攻安定，將若之何？<span class="jiazhu">夏，戶雅翻。</span>事機已至，宜在速決。」</span>左僕射梁喜曰：<span class="yinhao">「齊公恢有威名，爲嶺北所憚，鎭人已與勃勃深仇，<span class="jiazhu">謂鎭兵常與勃勃血戰，有父兄子弟之仇。</span>理應守死無貳。勃勃終不能越安定遠寇京畿；若無安定，虜馬必至於郿。<span class="jiazhu">郿，音媚，又音眉。</span>今關中兵足以拒晉，無爲豫自損削也。」</span>泓從之。吏部郎懿橫密言於泓曰：<span class="yinhao">「恢於廣平之難，有忠勳於陛下。<span class="jiazhu">《姓譜》曰：懿以諡爲氏。謂殺呂超也。難，乃旦翻。</span>自陛下龍飛紹統，未有殊賞以答其意。今外則置之死地，內則不豫朝權，<span class="jiazhu">朝，直遙翻。</span>安定人自以孤危逼寇，思南遷者十室而九，若恢擁精兵數萬，鼓行而向京師，得不爲社稷之累乎！<span class="jiazhu">累，力瑞翻。</span>宜徵還朝廷以慰其心。」</span>泓曰：<span class="yinhao">「恢若懷不逞之心，徵之適所以速禍耳。」</span>又不從。</p>
<p class="em2 strong">王仲德水軍入河，將逼滑臺。魏兗州刺史尉建畏懦，帥衆棄城，北渡河。<span class="jiazhu">帥，讀曰率。</span>仲德入滑臺，宣言曰：<span class="yinhao">「晉本欲以布帛七萬匹假道於魏，不謂魏之守將棄城遽去。」</span><span class="jiazhu">將，卽亮翻。</span>魏主嗣聞之，遣叔孫建、公孫表自河內向枋頭，<span class="jiazhu">旣破劉虎，因遣建等引兵南向。枋，音方。</span>濟河，斬尉建於城下，投尸于河。呼仲德軍人，問以侵寇之狀；仲德使司馬竺和之對曰：<span class="yinhao">「劉太尉使王征虜自河入洛，清掃山陵，非敢爲寇於魏也。魏之守將自棄滑臺去，王征虜借空城以息兵，行當西引，於晉、魏之好無廢也；<span class="jiazhu">好，呼到翻；下好持同。</span>何必揚旗鳴鼓以曜威乎！」</span>嗣使建以問太尉裕。裕遜辭謝之曰：<span class="yinhao">「洛陽，晉之舊都，而羌據之；晉欲脩復山陵久矣。諸桓宗族，司馬休之、國璠兄弟，魯宗之父子，皆晉之蠹也，而羌收之以爲晉患。<span class="jiazhu">義熙元年，桓謙等奔秦，六年，入寇。十一年，司馬休之、魯宗之等奔秦，秦使將兵擾襄陽。六年，司馬國璠等奔秦，數帥衆擾邊。璠，孚袁翻。</span>今晉將伐之，欲假道於魏，非敢爲不利也。」</span>魏河內鎭將于栗磾有勇名，築壘於河上以備侵軼。<span class="jiazhu">將，卽亮翻。磾，丁奚翻。軼，直結翻，突也。陸德明曰：又音逸。</span>裕以書與之，題曰<span class="yinhao">「黑矟公麾下」</span>。栗磾好操黑矟以自標，故裕以此目之。魏因拜栗磾爲黑矟將軍。<span class="jiazhu">矟，色角翻。《通俗文》：矛長丈八者謂之矟。</span></p>
<p class="em2 strong"><span class="yinwen">19</span>冬，十月，壬戌，魏主嗣如豺山宮。</p>
<p class="em2 strong"><span class="yinwen">20</span>初，燕將庫傉官斌降魏，旣而復叛歸燕。<span class="jiazhu">將，卽亮翻。傉，奴沃翻。斌，音彬。降，戶江翻；下同。復，扶又翻。</span>魏主嗣遣驍騎將軍延普渡濡水擊斌，斬之；<span class="jiazhu">《水經》：濡水從塞外來，過遼西令支縣北，又東南過海陽縣西南，入于海。驍，堅堯翻。騎，奇寄翻。《魏書·官氏志》：神元時，餘部諸姓內入者可地延氏，孝文時改爲延氏。濡，乃官翻。</span>遂攻燕幽州刺史庫傉官昌、征北將軍庫傉官提，皆斬之。</p>
<p class="em2 strong"><span class="yinwen">21</span>秦陽城、滎陽二城皆降，晉兵進至成皋。秦征南將軍陳留公洸鎭洛陽，<span class="jiazhu">洸，姑黃翻。</span>遣使求救於長安。秦主泓遣越騎校尉閻生帥騎三千救之，<span class="jiazhu">使，疏吏翻。帥，讀曰率。</span>武衞將軍姚益男將步卒一萬助守洛陽，又遣幷州牧姚懿南屯陝津，<span class="jiazhu">陝縣在大河之南，考之《水經》，則陝縣故城在大河之北，二城之間，謂之陝津。《左傳》：秦伯伐晉，自茅津濟，封殽尸而還。茅津卽陝津也。姚秦幷、冀二州治蒲阪。陝，式冉翻。</span>爲之聲援。寧朔將軍趙玄言於洸曰：<span class="yinhao">「今晉寇益深，人情駭動；衆寡不敵，若出戰不捷，則大事去矣。宜攝諸戍之兵，固守金墉，以待西師之救。金墉不下，晉必不敢越我而西，是我不戰而坐收其弊也。」</span>司馬姚禹陰與檀道濟通，主簿閻恢、楊虔，皆禹之黨也，共嫉玄，言於洸曰：<span class="yinhao">「殿下以英武之略，受任方面；今嬰城示弱，得無爲朝廷所責乎！」</span>洸以爲然，乃遣趙玄將兵千餘南守柏谷塢，<span class="jiazhu">《水經註》：洛水東逕偃師縣南，又東逕百谷塢北。戴延之《西征記》曰：塢在川南，因高爲塢，高一十餘丈。杜佑曰：柏谷塢在緱氏縣東北。</span>廣武將軍石無諱東戍鞏城。玄泣謂洸曰：<span class="yinhao">「玄受三帝重恩，所守正有死耳。<span class="jiazhu">萇、興、泓爲三帝。</span>但明公不用忠臣之言，爲姦人所誤，後必悔之。」</span>旣而成皋、虎牢皆來降，<span class="jiazhu">降，戶江翻；下同。</span>檀道濟等長驅而進，無諱至石關，奔還。<span class="jiazhu">自洛城東至偃師四十五里。偃師西山有漢廣野君酈食其廟，廟東有二石闕。</span>龍驤司馬滎陽毛德祖與玄戰於柏谷，玄兵敗，被十餘創，據地大呼。<span class="jiazhu">驤，思將翻。被，皮義翻。創，初良翻。呼，火故翻。</span>玄司馬蹇鑒冒刃抱玄而泣，玄曰：<span class="yinhao">「吾創已重，<span class="jiazhu">創，初良翻。</span>君宜速去！」</span>鑒曰：<span class="yinhao">「將軍不濟，鑒去安之！」</span>與之皆死。姚禹踰城奔道濟。甲子，道濟進逼洛陽，丙寅，洸出降。道濟獲秦人四千餘人，議者欲盡阬之以爲京觀。<span class="jiazhu">杜預曰：積尸封土其上，謂之京觀。觀，古亂翻。</span>道濟曰：<span class="yinhao">「伐罪弔民，正在今日！」</span>皆釋而遣之。於是夷、夏感悅，歸之者甚衆。<span class="jiazhu">夏，戶雅翻。</span>閻生、姚益男未至，聞洛陽已沒，不敢進。</p>
<p class="em2 strong">己丑，詔遣兼司空高密王恢之脩謁五陵，置守衞。<span class="jiazhu">彭城王紘之子俊嗣高密王略國，恢之，其孫也。五陵，宣帝陵在河陰曰高原；景帝陵曰峻平，文帝陵曰崇陽，武帝陵曰峻陽，惠帝陵曰太陽。</span>太尉裕以冠軍將軍毛脩之爲河南、河內二郡太守，行司州事，戍洛陽。<span class="jiazhu">冠，古玩翻。</span></p>
<p class="em2 strong"><span class="yinwen">22</span>西秦王熾磐使秦州刺史王松壽鎭馬頭，以逼秦之上邽。<span class="jiazhu">丁度曰：嶓冢山在古上邽縣，西有神馬山。</span></p>
<p class="em2 strong"><span class="yinwen">23</span>十一月，甲戌，魏主嗣還平城。</p>
<p class="em2 strong"><span class="yinwen">24</span>太尉裕遣左長史王弘還建康，諷朝廷求九錫。時劉穆之掌留任，而旨從北來，穆之由是愧懼發病。<span class="jiazhu">劉穆之輔劉裕，豈惟才智不及荀彧，而識又不及焉。</span>弘，珣之子也。<span class="jiazhu">王珣始見重於桓溫，後爲孝武所親任。</span>十二月，壬申，詔以裕爲相國、總百揆、揚州牧，封十郡爲宋公，備九錫之禮，位在諸侯王上，領征西將軍、司·豫·北徐·雍四州刺史如故。<span class="jiazhu">雍，於用翻。</span>裕辭不受。</p>
<p class="em2 strong"><span class="yinwen">25</span>西秦王熾磐遣使詣太尉裕，<span class="jiazhu">使，疏吏翻；下同。</span>求擊秦以自効。裕拜熾磐平西將軍、河南公。</p>
<p class="em2 strong"><span class="yinwen">26</span>秦姚懿司馬孫暢說懿使襲長安，<span class="jiazhu">說，輸芮翻。</span>誅東平公紹，廢秦主泓而代之。懿以爲然，乃散穀以賜河北夷、夏，<span class="jiazhu">河北縣，自漢以來屬河東郡，在蒲阪東，時夷、夏之民錯居之。懿至陝津，因散穀以賜焉。夏，戶雅翻。</span>欲樹私恩。左常侍張敞、侍郎左雅諫曰：<span class="jiazhu">左常侍、侍郎，皆懿國官。</span><span class="yinhao">「殿下以母弟居方面，安危休戚，與國同之。今吳寇內侵，四州傾沒，<span class="jiazhu">秦徐州鎭項城，兗州鎭倉垣，豫州鎭洛陽，荊州當鎭上洛，時悉爲晉所取。</span>西虜擾邊，秦、涼覆敗，<span class="jiazhu">謂赫連勃勃克上邽，沮渠蒙遜入姑臧。</span>朝廷之危，有如累卵。穀者，國之本也，而殿下無故散之，虛損國儲，將若之何？」</span>懿怒，笞殺之。</p>
<p class="em2 strong">泓聞之，召東平公紹密與之謀。紹曰：<span class="yinhao">「懿性識鄙淺，從物推移，造此謀者，必孫暢也。但馳使徵暢，遣撫軍將軍讚據陝城，臣向潼關爲諸軍節度。若暢奉詔而至，臣當遣懿帥河東見兵共禦晉師；<span class="jiazhu">帥，讀曰率。見，賢遍翻。</span>若不受詔命，便當聲其罪而討之。」</span>泓曰：<span class="yinhao">「叔父之言，社稷之計也。」</span>乃遣姚讚及冠軍將軍司馬國璠、建義將軍虵玄屯陝津，<span class="jiazhu">冠，古玩翻。璠，孚袁翻。虵，以者翻，又如字。</span>武衞將軍姚驢屯潼關。</p>
<p class="em2 strong">懿遂舉兵稱帝，傳檄州郡，欲運匈奴堡穀以給鎭人。<span class="jiazhu">匈奴堡在平陽。鎭人，懿鎭蒲阪所領之衆也。</span>寧東將軍姚成都拒之，懿卑辭誘之，送佩刀爲誓，成都不從。<span class="jiazhu">誘，音酉。</span>懿遣驍騎將軍王國帥甲士數百攻成都，成都擊禽之，遣使讓懿曰：<span class="yinhao">「明公以至親當重任，國危不能救，而更圖非望；三祖之靈，其肯佑明公乎！<span class="jiazhu">姚弋仲廟號始祖，萇廟號太祖，興廟號高祖，所謂三祖也。</span>成都將糾合義兵，往見明公於河上耳。」</span><span class="jiazhu">蒲阪臨河，故曰河上。</span>於是傳檄諸城，諭以逆順，徵兵調食以討懿。<span class="jiazhu">調，徒釣翻。</span>懿亦發諸城兵，莫有應者，惟臨晉數千戶應懿。成都引兵濟河，擊臨晉叛者，破之。鎭人安定郭純等起兵圍懿。東平公紹入蒲阪，執懿，誅孫暢等。</p>
<p class="em2 strong"><span class="yinwen">27</span>是歲，魏衞將軍安城孝元王叔孫俊卒。魏主嗣甚惜之，謂其妻桓氏曰：<span class="yinhao">「生同其榮，能沒同其戚乎？」</span>桓氏乃縊而祔焉。<span class="jiazhu">嗣之立也，叔孫俊有功，事見一百一十五卷四年。</span></p>
<p class="em2 strong"><span class="yinwen">28</span>丁零翟猛雀驅掠吏民，入白澗山爲亂；<span class="jiazhu">白澗山當在漢河東濩澤縣西。《水經註》：濩澤水出濩澤城西白澗嶺，東逕濩澤。濩澤，唐澤州陽城縣卽其地。師古曰：濩，音烏虢翻。</span>魏內都大官河內張蒲與冀州刺史長孫道生討之。道生，嵩之從子也。<span class="jiazhu">長，知兩翻。從，才用翻。</span>道生欲進兵擊猛雀，蒲曰：<span class="yinhao">「吏民非樂爲亂，爲猛雀所迫脅耳。今不分別，幷擊之，<span class="jiazhu">樂，音洛。別，彼列翻。</span>雖欲返善，其道無由，必同心協力，據險以拒官軍，未易猝平也。<span class="jiazhu">易，以豉翻。</span>不如先遣使諭之，以不與猛雀同謀者皆不坐，則必喜而離散矣。」</span><span class="jiazhu">使，疏吏翻。</span>道生從之，降者數千家，使復舊業。猛雀與其黨百餘人出走，蒲等追斬猛雀首；左部尙書周幾窮討餘黨，悉誅之。</p> 



</div></body></html>