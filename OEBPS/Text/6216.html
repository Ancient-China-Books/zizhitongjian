<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>資治通鑑-卷第七十二・魏紀四・烈祖明皇帝中之上</title><meta content="width=device-width initial-scale=1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="魏紀四">魏紀四</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">起重光大淵獻<span class="biaozhusup" data-rel="">（辛亥）</span>，盡閼逢攝提格<span class="biaozhusup" data-rel="">（甲寅）</span>，凡四年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="烈祖明皇帝中之上">烈祖明皇帝中之上</span></span></h5>
<div class="yt" id="y231"><p class="strong" id="p1"><a class="gg-link" href="#p1" onclick="return changeColor(this);"></a><span class="section" id="title-3"><span data-head-description="烈祖明皇帝中之上" data-head-level="h4" data-head-title="太和五年">太和五年</span></span><span class="biaozhusup" data-rel="">（辛亥、二三一年）</span></p></div>
<p class="em2 strong" id="p2"><a class="gg-link" href="#p2" onclick="return changeColor(this);"></a><span class="yinwen">1</span>春，二月，吳主假太常潘濬節，使與呂岱督軍五萬人討五溪蠻。濬姨兄蔣琬爲諸葛亮長史，<span class="jiazhu">同出爲姨，母之姊妹曰姨，妻之姊妹亦曰姨。若母之兄弟則當呼爲舅，此蓋妻之兄弟也。長，知兩翻。</span>武陵太守衞旍奏濬遣密使與琬相聞，<span class="jiazhu">旍，與旌同。使，疏吏翻。</span>欲有自託之計。吳主曰：<span class="yinhao">「承明不爲此也。」</span><span class="jiazhu">潘濬，字承明。</span>卽封旍表以示濬，而召旍還，免官。</p>
<p class="em2 strong" id="p3"><a class="gg-link" href="#p3" onclick="return changeColor(this);"></a><span class="yinwen">2</span>衞溫、諸葛直軍行經歲，士卒疾疫死者什八九，亶洲絕遠，卒不可得至，<span class="jiazhu">卒，子恤翻。</span>得夷洲數千人還。溫、直坐無功，誅。<span class="jiazhu">吳遣溫、直，見上卷上年。</span></p>
<p class="em2 strong" id="p4"><a class="gg-link" href="#p4" onclick="return changeColor(this);"></a><span class="yinwen">3</span>漢丞相亮命李嚴以中都護署府事。<span class="jiazhu">蜀置左、右、中三都護。署府事，署漢中留府事也。</span>嚴更名平。<span class="jiazhu">更，工衡翻。</span>亮帥諸軍入寇，圍祁山，以木牛運。<span class="jiazhu"><span class="shu-ming">亮集</span>曰：木牛者，方腹曲頭，一腳四足。頭入領中，舌著於腹，載多而行少，宜可大用，不可少使。特行者數十里，羣行者二十里也。曲者爲牛頭，雙者爲牛腳，橫者爲牛領，轉者爲牛足，覆者爲牛背，方者爲牛腹，垂者爲牛舌，曲者爲牛肋，刻者爲牛齒，立者爲牛角，細者爲牛鞅，攝者爲牛鞦䩜。牛仰雙轅，人行六尺，牛行四步，載一歲糧，日行二十里，而人不大勞。帥，讀曰率。</span>於是大司馬曹眞有疾，帝命司馬懿西屯長安，督將軍張郃、費曜、戴陵、郭淮等以禦之。<span class="jiazhu">郃，古合翻，又曷閣翻。費，父沸翻。</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a><span class="yinwen">4</span>三月，邵陵元侯曹眞卒。</p>
<p class="em2 strong" id="p6"><a class="gg-link" href="#p6" onclick="return changeColor(this);"></a><span class="yinwen">5</span>自十月不雨，至于是月。</p>
<p class="em2 strong" id="p7"><a class="gg-link" href="#p7" onclick="return changeColor(this);"></a><span class="yinwen">6</span>司馬懿使費曜、戴陵留精兵四千守上邽，<span class="jiazhu">上邽縣，前漢屬隴西郡，後漢以來屬漢陽郡。</span>餘衆悉出，西救祁山。張郃欲分兵駐雍、郿，<span class="jiazhu">雍、郿二縣皆屬扶風郡。雍，於用翻。郿，音媚，又音眉。</span>懿曰：<span class="yinhao">「料前軍能獨當之者，將軍言是也。若不能當而分爲前後，此楚之三軍所以爲黥布禽也。」</span><span class="jiazhu">事見十二卷漢高帝十一年。觀懿此言，蓋自知其才不足以敵亮矣。</span>遂進。亮分兵留攻祁山，自逆懿于上邽。郭淮、費曜等徼亮，<span class="jiazhu">徼，讀曰邀。</span>亮破之，因大芟刈其麥，<span class="jiazhu">芟，所銜翻。</span>與懿遇於上邽之東。懿斂軍依險，兵不得交，亮引還。</p>
<p class="em2 strong" id="p8"><a class="gg-link" href="#p8" onclick="return changeColor(this);"></a>懿等尋亮後至于鹵城。張郃曰：<span class="yinhao">「彼遠來逆我，請戰不得，謂我利在不戰，欲以長計制之也。且祁山知大軍已在近，人情自固，可止屯於此，分爲奇兵，示出其後，不宜進前而不敢偪，坐失民望也。今亮孤軍食少，<span class="jiazhu">少，詩沼翻。</span>亦行去矣。」</span>懿不從，故尋亮。<span class="jiazhu">有意爲之曰故。尋者，隨而躡其後。</span>旣至，又登山掘營，不肯戰。賈栩、魏平數請戰，<span class="jiazhu">數，所角翻。</span>因曰：<span class="yinhao">「公畏蜀如虎，柰天下笑何！」</span>懿病之。<span class="jiazhu">懿實畏亮，又以張郃嘗再拒亮，名著關右，不欲從其計，及進而不敢戰，情見勢屈，爲諸將所笑。栩，況羽翻。</span>諸將咸請戰，夏，五月，辛巳，懿乃使張郃攻無當監何平於南圍，<span class="jiazhu">無當，蓋蜀軍部之號，言其軍精勇，敵人無能當者；使平監護之，故名官曰無當監。南圍，蜀兵圍祁山之南屯。監，古暫翻。</span>自按中道向亮。<span class="jiazhu">按，據也。懿分道進兵，欲以解祁山之圍；自據中道，與亮旗鼓相向也。</span>亮使魏延、高翔、吳班逆戰，魏兵大敗，漢人獲甲首三千，懿還保營。</p>
<p class="em2 strong" id="p9"><a class="gg-link" href="#p9" onclick="return changeColor(this);"></a>六月，亮以糧盡退軍，司馬懿遣張郃追之。郃進至木門，<span class="jiazhu">木門去今天水軍天水縣十里。<span class="shu-ming">水經註</span>：籍水出上邽當亭西山，東歷當亭川，又東入上邽縣，左佩五水，右帶五水；木門谷之水其一也。導源南山，北流入籍水。</span>與亮戰，蜀人乘高布伏，弓弩亂發，飛矢中郃右厀而卒。<span class="jiazhu">中，竹仲翻。厀，與膝同。卒，子恤翻。</span></p>
<p class="em2 strong" id="p10"><a class="gg-link" href="#p10" onclick="return changeColor(this);"></a><span class="yinwen">7</span>秋，七月，乙酉，皇子殷生，大赦。</p>
<p class="em2 strong" id="p11"><a class="gg-link" href="#p11" onclick="return changeColor(this);"></a><span class="yinwen">8</span>黃初以來，諸侯王法禁嚴切，<span class="jiaozhusup">〔章：甲十六行本「切」下有「吏察之急」四字；乙十一行本同；孔本同。〕</span>至于親姻皆不敢相通問。東阿王植上疏曰：<span class="yinhao">「堯之爲敎，先親後疏，自近及遠。<span class="jiazhu">堯親九族，九族旣睦，平章百姓；百姓昭明，協和萬邦。</span>周文王刑于寡妻，至于兄弟，以御于家邦。<span class="jiazhu"><span class="shu-ming">詩·大雅·思齊</span>之辭。毛氏<span class="shu-ming">註</span>曰：刑，法也，寡妻，嫡妻也。御，迎也。鄭氏曰：寡妻，寡有之妻，言賢也。御，治也。文王以禮法接待其妻，至于宗族，以此又能爲政治于家邦也。</span>伏惟陛下資帝唐欽明之德，體文王翼翼之仁，惠洽椒房，恩昭九族，羣后百寮，番休遞上，<span class="jiazhu">上，時掌翻。李周翰曰：遞，迭也。言百寮宿衞以次休息，更遞上直。</span>執政不廢於公朝，<span class="jiazhu">朝，直遙翻；下同。</span>下情得展於私室，親姻之路通，慶弔之情展，誠可謂恕己治人，推惠施恩者矣。<span class="jiazhu">治，直之翻。</span>至於臣者，人道絕緒，禁錮明時，臣竊自傷也。不敢乃望交氣類，<span class="jiazhu"><span class="shu-ming">易</span>曰：同聲相應，同氣相求。此言志同道合者，謂疇昔文會之友也。</span>脩人事，敍人倫，近且婚媾不通，兄弟乖絕，吉凶之問塞，<span class="jiazhu">塞，悉則翻。</span>慶弔之禮廢，恩紀之違，甚於路人；隔閡之異，殊於胡、越。<span class="jiazhu">殊，絕也。閡，五慨翻。</span>今臣以一切之制，<span class="jiazhu">一切，謂權宜也。一說：一切，謂不問可否，一切整齊之也。</span>永無朝覲之望，至於注心皇極，<span class="jiazhu">皇極，宅中之位，人君居之。</span>結情紫闥，神明知之矣。然天實爲之，謂之何哉！<span class="jiazhu"><span class="shu-ming">詩·邶風·北門</span>之詩也。鄭氏曰：詩人事君無二志，故歸之於天。余謂植之意，蓋謂君者天也，天可違乎！</span>退惟諸王常有戚戚具爾之心，<span class="jiazhu"><span class="shu-ming">詩</span>曰：戚戚兄弟，莫遠具爾。爾，義與邇同。</span>願陛下沛然垂詔，使諸國慶問，四節得展，<span class="jiazhu">四節，謂四時之節。展，舒也。</span>以敍骨肉之歡恩，全怡怡之篤義。<span class="jiazhu"><span class="shu-ming">論語</span>，孔子曰：兄弟怡怡。</span>妃妾之家，膏沐之遺，歲得再通，<span class="jiazhu">呂延濟曰：膏，脂也。沐，甘漿之屬也。遺，于季翻。</span>齊義於貴宗，等惠於百司，<span class="jiazhu">貴宗，謂貴戚及公卿之族也。百司，謂百官也。</span>如此，則古人之所歎，風雅之所詠，復存於聖世矣！臣伏自惟省，無錐刀之用；<span class="jiazhu">思，惟也。省，悉景翻。</span>及觀陛下之所拔授，若以臣爲異姓，竊自料度，不後於朝士矣。<span class="jiazhu">度，徒洛翻。</span>若得辭遠游，戴武弁，解朱組，佩青紱，<span class="jiazhu">諸王冠遠游冠，佩朱紱。三都尉、諸侍中、常侍皆戴武弁，佩青紱。</span>駙馬、奉車，趣得一號，安宅京室，<span class="jiazhu">駙馬、奉車都尉及騎都尉爲三都尉，皆漢武帝置，魏、晉以下多以宗至及外戚爲之。</span>執鞭珥筆，出從華蓋，入侍輦轂，承答聖問，拾遺左右，<span class="jiazhu">珥，仍吏翻。珥筆，插筆也。古者侍臣持橐簪筆。華蓋，乘輿車上施之。魏、晉之制，侍中與散騎常侍，或乘輿御殿及出游幸、祭祀、治兵，侍中居左，常侍居右，備切問近對，拾遺補闕。</span>乃臣丹誠之至願，不離於夢想者也。<span class="jiazhu">離，力智翻。</span>遠慕<span class="shu-ming">鹿鳴</span>君臣之宴，中詠<span class="shu-ming">常棣</span>匪他之誡，<span class="jiazhu"><span class="shu-ming">詩·鹿鳴</span>，宴羣臣、嘉賓；<span class="shu-ming">常棣</span>，燕兄弟也，其詩曰：凡今之人，莫如兄弟，所謂匪他也；又<span class="shu-ming">頍弁</span>詩：豈伊異人，兄弟匪他。</span>下思<span class="shu-ming">伐木</span>友生之義，終懷<span class="shu-ming">蓼莪</span>罔極之哀，<span class="jiazhu"><span class="shu-ming">伐木</span>，燕朋友故舊，其詩曰：相彼鳥矣，猶求有聲，矧伊人矣，不求友生。<span class="shu-ming">蓼莪</span>之詩曰：哀哀父母，生我劬勞。欲報之德，昊天罔極。知念其父母，必念其同氣矣。蓼，音六。</span>每四節之會，塊然獨處，<span class="jiazhu">處，昌呂翻。</span>左右惟僕隸，所對惟妻子，高談無所與陳，精義無所與展，未嘗不聞樂而拊心，臨觴而歎息也。臣伏以犬馬之誠不能動人，譬人之誠不能動天，崩城、隕霜，<span class="jiazhu">齊大夫杞梁戰死於莒城，其妻向城而哭，城爲之崩。鄒衍盡忠於君，燕惠王信讒而繫之，鄒子仰天而哭，正夏而天降霜。</span>臣初信之，以臣心況，徒虛語耳！<span class="jiazhu">況，譬也。</span>若葵藿之傾太陽，雖不爲回光，然向之者誠也。<span class="jiazhu">言葵藿草也，傾葉於日，日雖不爲回光，終是誠心向日也。爲，于僞翻。</span>竊自比葵藿，若降天地之施，垂三光之明者，實在陛下。<span class="jiazhu">施，式智翻；下同。</span>臣聞<span class="shu-ming">文子</span>曰：『不爲福始，不爲禍先。』<span class="jiazhu"><span class="shu-ming">文子</span>九篇。班固曰：文子，老子弟子。李周翰曰：福始禍先，謂諸王皆不表，植獨先表也。</span>今之否隔，友于同憂，<span class="jiazhu">否隔，不通也。友于，兄弟也。否，皮鄙翻。</span>而臣獨倡言者，實不願於聖世有不蒙施之物，欲陛下崇光被時雍之美，宣緝熙章明之德也！」</span><span class="jiazhu">光被時雍，言帝堯睦族之效。<span class="shu-ming">詩·周頌</span>曰：維清緝熙，文王之典。鄭氏<span class="shu-ming">箋</span>曰：緝熙，光明也。故植以言文王之治。被，皮義翻。</span>詔報曰：<span class="yinhao">「蓋敎化所由，各有隆敝，非皆善始而惡終也，事使之然。<span class="jiazhu">隆，崇也，謂立敎之始，各有所崇，其流之敝，則事勢使之然也。惡，如字。</span>今令諸國兄弟情禮簡怠，妃妾之家膏沐疏略，本無禁錮諸國通問之詔也；矯枉過正，下吏懼譴，以至於此耳。已敕有司，如王所訴。」</span></p>
<p class="em2 strong" id="p12"><a class="gg-link" href="#p12" onclick="return changeColor(this);"></a>植復上疏曰：<span class="yinhao">「昔漢文發代，疑朝有變，<span class="jiazhu">復，扶又翻。朝，直遙翻。</span>宋昌曰：『內有朱虛、東牟之親，外有齊、楚、淮南、琅邪，此則磐石之宗，願王勿疑。』<span class="jiazhu">事見十三卷漢高后八年。</span>臣伏惟陛下遠覽姬文二虢之援，<span class="jiazhu">虢仲虢叔，文王之母弟，文王咨于二虢，以成王業。</span>中慮周成召、畢之輔，<span class="jiazhu">召公、畢公，周同姓也。二伯分治，輔成王以成太平之功。召，讀曰邵；下同。</span>下存宋昌磐石之固。臣聞羊質虎皮，見草則悅，見豺則戰，忘其皮之虎也。<span class="jiazhu">揚子之言。</span>今置將不良，有似於此。<span class="jiazhu">將，卽亮翻。</span>故語曰：『患爲之者不知，知之者不得爲也。』昔管、蔡放誅，周、召作弼；<span class="jiazhu">成王幼，管叔、蔡叔以武庚畔。成王誅管叔，放蔡叔，以周公爲師，召公爲保，而相左右。</span>叔魚陷刑，叔向贊國。<span class="jiazhu"><span class="shu-ming">左傳</span>：晉邢侯與雍子爭田，久而無成。韓宣子使叔魚斷舊獄，罪在雍子。雍子納其女於叔魚，叔魚蔽罪於邢侯。邢侯怒，殺叔魚及雍子於朝。宣子問其罪於叔向，不以叔向爲私其親而從之決平也。</span>三監之釁，臣自當之；二南之輔，求必不遠。華宗貴族藩王之中，必有應斯舉者。夫能使天下傾耳注目者，當權者是也，故謀能移主，威能懾下，<span class="jiazhu">懾，之涉翻。</span>豪右執政，不在親戚，權之所在，雖疏必重，勢之所去，雖親必輕。蓋取齊者田族，非呂宗也；分晉者趙、魏，非姬姓也。<span class="jiazhu">齊太公姓呂；其後爲田成子所取，非呂族也。晉唐叔，姬姓；其後爲趙籍、魏斯、韓虔所分，此不言韓，以韓亦姬姓。</span>惟陛下察之。苟吉專其位，凶離其患者，異姓之臣也。<span class="jiazhu">離，力智翻；下得離同。</span>欲國之安，祈家之貴，存共其榮，歿同其禍者，公族之臣也。今反公族疏而異姓親，臣竊惑焉。今臣與陛下踐冰履炭，登山浮澗，寒溫燥濕，高下共之，豈得離陛下哉！不勝憤懣，<span class="jiazhu">勝，音升。懣，音悶。</span>拜表陳情。若有不合，乞且藏之書府，不便滅棄，臣死之後，事或可思。若有毫釐少挂聖意者，乞出之朝堂，<span class="jiazhu">朝，直遙翻；下同。</span>使夫博古之士，糾臣表之不合義者，如是則臣願足矣。」</span>帝但以優文答報而已。<span class="jiazhu">植求自試，而但以優詔答之，終疑之也。</span></p>
<p class="em2 strong" id="p13"><a class="gg-link" href="#p13" onclick="return changeColor(this);"></a>八月，詔曰：<span class="yinhao">「先帝著令，不欲使諸王在京都者，謂幼主在位，母后攝政，防微以漸，關諸盛衰也。朕惟不見諸王十有二載，<span class="jiazhu">自文帝黃初元年遣植等就國，至是十二年。惟，思也。載，子亥翻。</span>悠悠之懷，能不興思！其令諸王及宗室公侯各將適子一人朝明年正月，<span class="jiazhu">適，讀曰嫡。</span>後有少主、母后在宮者，自如先帝令。」</span></p>
<p class="em2 strong" id="p14"><a class="gg-link" href="#p14" onclick="return changeColor(this);"></a><span class="yinwen">9</span>漢丞相亮之攻祁山也，李平留後，主督運事。<span class="jiazhu">李平卽李嚴，改名曰平。</span>會天霖雨，平恐運糧不繼，遣參軍狐忠、<span class="jiazhu">狐忠，卽馬忠也，少養外家，姓狐，名篤，後復姓馬，改名忠。此姓從先，名從後。<span class="shu-ming">姓譜</span>：狐，周王子狐之後；又晉有狐突。</span>督軍成藩喻指，呼亮來還；<span class="jiazhu">喻以後主指言運糧不繼。</span>亮承以退軍。平聞軍退，乃更陽驚，說<span class="yinhao">「軍糧饒足，何以便歸！」</span>又欲殺督運岑述以解己不辦之責。又表漢主，說<span class="yinhao">「軍僞退，欲以誘賊。」</span><span class="jiaozhusup">〔章：甲十六行本「賊」下有「與戰」二字；乙十一行本同；孔本同；張校同；退齋校同。〕</span><span class="jiazhu">此又欲解以上指喻亮之罪也。誘，音酉。</span>亮具出其前後手筆書疏，本末違錯。平辭窮情竭，首謝罪負。<span class="jiazhu">首，式救翻。</span>於是亮表平前後過惡，免官，削爵土，徙梓潼郡。<span class="jiazhu">平蓋嘗封侯也。</span>復以平子豐爲中郎將、參軍事，出敎敕之曰：<span class="jiazhu">敕，戒也。</span><span class="yinhao">「吾與君父子勠力以奬漢室，表都護典漢中，委君於東關，<span class="jiazhu">東關謂江州。</span>謂至心感動，終始可保，何圖中乖乎！若都護思負一意，<span class="jiazhu">思負，謂思其罪負也。一意，謂一意於爲國，無復詭變以自營也。</span>君與公琰推心從事，否可復通，<span class="jiazhu">否，皮鄙翻。</span>逝可復還也。詳思斯戒，明吾用心！」</span></p>
<p class="em2 strong" id="p15"><a class="gg-link" href="#p15" onclick="return changeColor(this);"></a>亮又與蔣琬、董允書曰：<span class="yinhao">「孝起前爲吾說正方腹中有鱗甲，<span class="jiazhu">李嚴，字正方。爲，于僞翻；下同。</span>鄕黨以爲不可近。<span class="jiazhu">近，其靳翻。</span>吾以爲鱗甲但不當犯之耳，不圖復有蘇、張之事出於不意，<span class="jiazhu">謂蘇秦、張儀捭闔其說，以反覆諸侯之間，今李平復爲之。復，扶又翻。</span>可使孝起知之。」</span>孝起者，衞尉南陽陳震也。</p>
<p class="em2 strong" id="p16"><a class="gg-link" href="#p16" onclick="return changeColor(this);"></a><span class="yinwen">10</span>冬，十月，吳主使中郎將孫布詐降以誘揚州刺史王淩，吳主伏兵於阜陵以俟之。<span class="jiazhu">阜陵縣，漢屬九江郡；魏改九江爲淮南郡。<span class="shu-ming">晉志</span>曰：阜陵縣，漢明帝時淪爲麻湖。在今和州歷陽縣西三十里。杜佑曰：漢阜陵縣在滁州全椒縣南。</span>布遣人告淩云：<span class="yinhao">「道遠不能自致，乞兵見迎。」</span>淩騰布書，<span class="jiazhu">騰，傳也，上也。</span>請兵馬迎之。征東將軍滿寵以爲必詐，不與兵，而爲淩作報書曰：<span class="yinhao">「知識邪正，欲避禍就順，去暴歸道，甚相嘉尙。今欲遣兵相迎，然計兵少則不足相衞，多則事必遠聞。<span class="jiazhu">聞，音問。</span>且先密計以成本志，臨時節度其宜。」</span>會寵被書入朝，<span class="jiazhu">被，皮義翻。朝，直遙翻。</span>敕留府長史，<span class="yinhao">「若淩欲往迎，勿與兵也。」</span>淩於後索兵不得，<span class="jiazhu">索，山客翻。</span>乃單遣一督將步騎七百人往迎之，布夜掩擊，督將迸走，死傷過半。<span class="jiazhu">迸，北孟翻。孫權自量其國之力，不足以斃魏，不過時於疆埸之間，設詐用奇，以誘敵人之來而陷之耳，非如孔明眞有用蜀以爭天下之心也。</span>淩，允之兄子也。<span class="jiazhu">王允，獻帝時誅董卓。</span></p>
<p class="em2 strong" id="p17"><a class="gg-link" href="#p17" onclick="return changeColor(this);"></a>先是淩表寵年過耽酒，不可居方任。<span class="jiazhu">方任，方面之任也。先，悉薦翻。</span>帝將召寵，給事中郭謀曰：<span class="yinhao">「寵爲汝南太守、豫州刺史<span class="jiazhu">漢建安中，武王操以寵爲汝南太守，太和三年，刺豫州，是年都督揚州。</span>二十餘年，有勳方岳；<span class="jiazhu">自魏以下，以督州爲方岳之任，謂其職猶古之方伯、岳牧也。</span>及鎭淮南，吳人憚之。若不如所表，將爲所闚，可令還朝，<span class="jiazhu">朝，直遙翻。</span>問以東方事以察之。」</span>旣至，體氣康強，帝慰勞遣還。<span class="jiazhu">勞，力到翻。</span></p>
<p class="em2 strong" id="p18"><a class="gg-link" href="#p18" onclick="return changeColor(this);"></a><span class="yinwen">11</span>十一月，戊戌晦，日有食之。</p>
<p class="em2 strong" id="p19"><a class="gg-link" href="#p19" onclick="return changeColor(this);"></a><span class="yinwen">12</span>十二月，戊午，博平敬侯華歆卒。<span class="jiazhu"><span class="shu-ming">諡法</span>：夙夜警戒曰敬；合善典法曰敬。華，戶化翻。</span></p>
<p class="em2 strong" id="p20"><a class="gg-link" href="#p20" onclick="return changeColor(this);"></a><span class="yinwen">13</span>丁卯，吳大赦，改明年元曰嘉禾。<span class="jiazhu">會稽南始平言嘉禾生，故以改元。</span></p>
<div class="yt" id="y232"><p class="strong" id="p21"><a class="gg-link" href="#p21" onclick="return changeColor(this);"></a><span class="section" id="title-4"><span data-head-description="烈祖明皇帝中之上" data-head-level="h4" data-head-title="太和六年">六年</span></span><span class="biaozhusup" data-rel="">（壬子、二三二年）</span></p></div>
<p class="em2 strong" id="p22"><a class="gg-link" href="#p22" onclick="return changeColor(this);"></a><span class="yinwen">1</span>春，正月，吳主少子建昌侯慮卒。太子登自武昌入省吳主，因自陳久離定省，子道有闕；<span class="jiazhu"><span class="shu-ming">記·曲禮</span>曰：凡爲人子之禮，冬溫而夏凊，昏定而晨省。省，悉景翻。離，力智翻。</span>又陳陸遜忠勤，無所顧憂。乃留建業。</p>
<p class="em2 strong" id="p23"><a class="gg-link" href="#p23" onclick="return changeColor(this);"></a><span class="yinwen">2</span>二月，詔改封諸侯王，皆以郡爲國。</p>
<p class="em2 strong" id="p24"><a class="gg-link" href="#p24" onclick="return changeColor(this);"></a><span class="yinwen">3</span>帝愛女淑卒，帝痛之甚，追諡平原懿公主，立廟洛陽，葬於南陵，取甄后從孫黃與之合葬，<span class="jiazhu">甄，之人翻。從，才用翻。</span>追封黃爲列侯，爲之置後，襲爵。<span class="jiazhu">爲，于僞翻；下同。</span>帝欲自臨送葬，又欲幸許。司空陳羣諫曰：<span class="yinhao">「八歲下殤，禮所不備，<span class="jiazhu"><span class="shu-ming">記·檀弓</span>曰：周人以殷人之棺椁葬長殤，以夏后氏之堲周葬中殤、下殤，以有虞氏之瓦棺葬無服之殤。鄭玄<span class="shu-ming">註</span>云：略未成人。陸德明曰：十六至十九爲長殤，十二至十五爲中殤，八歲至十一爲下殤，七歲以下爲無服之殤，生未三月不爲殤。</span>況未朞月，而以成人禮送之，加爲制服，舉朝素衣，朝夕哭臨，自古以來，未有此比。<span class="jiazhu">朝，直遙翻；下同。臨，力鴆翻。比，毗寐翻。</span>而乃復自往視陵，<span class="jiazhu">復，扶又翻。</span>親臨祖載。願陛下抑割無益有損之事，此萬國之至望也。又聞車駕欲幸許昌，二宮上下，皆悉居東，舉朝大小，莫不驚怪。或言欲以避衰，或言欲以便移殿舍，<span class="jiazhu">避衰，謂五行之氣，有王有衰，徙舍以避之也。今人謂之避災。便移殿舍，謂欲營繕宮室，故出幸許以便移殿舍也。</span>或不知何故。臣以爲吉凶有命，禍福由人，移走求安，則亦無益。若必當移避，繕治金墉城西宮<span class="jiazhu"><span class="shu-ming">水經註</span>：金墉城在洛陽城西北角。治，直之翻。</span>及孟津別宮，皆可權時分止，何爲舉宮暴露野次，公私煩費，不可計量。<span class="jiazhu">量，音良。</span>且吉士賢人，猶不妄徙其家，以寧鄕邑，使無恐懼之心，<span class="jiazhu">子思居於衞，有齊寇。或曰：<span class="yinhao">「寇至，盍去諸？」</span>子思曰：<span class="yinhao">「如伋去，君誰與守！」</span></span>況乃帝王萬國之主，行止動靜，豈可輕脫哉！」</span>少府楊阜曰：<span class="yinhao">「文皇帝、武宣皇后崩，陛下皆不送葬，所以重社稷，備不虞也；何至孩抱之赤子而送葬也哉！」</span>帝皆不聽。三月，癸酉，行東巡。</p>
<p class="em2 strong" id="p25"><a class="gg-link" href="#p25" onclick="return changeColor(this);"></a><span class="yinwen">4</span>吳主遣將軍周賀、校尉裴潛乘海之遼東，從公孫淵求馬。</p>
<p class="em2 strong" id="p26"><a class="gg-link" href="#p26" onclick="return changeColor(this);"></a>初，虞翻性疏直，數有酒失，又好抵忤人，<span class="jiazhu">抵，觸也。數，所角翻。好，呼到翻。</span>多見謗毀。吳主嘗與張昭論及神仙，翻指昭曰：<span class="yinhao">「彼皆死人而語神仙，世豈有仙人也！」</span>吳主積怒非一，遂徙翻交州。及周賀等之遼東，翻聞之，以爲五谿宜討；遼東絕遠，聽使來屬，尙不足取，今去人財以求馬，<span class="jiazhu">去，猶棄也。去，羌呂翻。</span>旣非國利，又恐無獲。欲諫不敢，作表以示呂岱，岱不報。爲愛憎所白，<span class="jiazhu">讒佞之人，有愛有憎，而無公是非，故謂之愛憎。白，陳奏也。</span>復徙蒼梧猛陵。<span class="jiazhu">猛陵縣屬蒼梧郡。劉昫曰：唐梧州孟陵縣。藤州鐔津縣、龔州南平·武林·隋建三縣，皆漢猛陵縣地。復，扶又翻。</span></p>
<p class="em2 strong" id="p27"><a class="gg-link" href="#p27" onclick="return changeColor(this);"></a><span class="yinwen">5</span>夏，四月，壬寅，帝如許昌。</p>
<p class="em2 strong" id="p28"><a class="gg-link" href="#p28" onclick="return changeColor(this);"></a><span class="yinwen">6</span>五月，皇子殷卒。</p>
<p class="em2 strong" id="p29"><a class="gg-link" href="#p29" onclick="return changeColor(this);"></a><span class="yinwen">7</span>秋，七月，以衞尉董昭爲司徒。</p>
<p class="em2 strong" id="p30"><a class="gg-link" href="#p30" onclick="return changeColor(this);"></a><span class="yinwen">8</span>九月，帝行如摩陂，治許昌宮，起景福、承光殿。<span class="jiazhu">治，直之翻。</span></p>
<p class="em2 strong" id="p31"><a class="gg-link" href="#p31" onclick="return changeColor(this);"></a><span class="yinwen">9</span>公孫淵陰懷貳心，數與吳通。<span class="jiazhu">數，所角翻。</span>帝使汝南太守田豫督青州諸軍自海道，幽州刺史王雄自陸道討之，<span class="jiazhu">海道自東萊浮海，陸道自遼西渡遼水。</span>散騎常侍蔣濟諫曰：<span class="yinhao">「凡非相吞之國，不侵叛之臣，<span class="jiazhu">光武報竇融書曰：吾與爾，非相吞之國。<span class="shu-ming">左傳</span>：戎子駒支對范宣子曰：爲不侵不叛之臣。</span>不宜輕伐。伐之而不能制，是驅使爲賊也。故曰：『虎狼當路，不治狐狸。』<span class="jiazhu">治，直之翻。</span>先除大害，小害自已。今海表之地，累世委質，<span class="jiazhu">質，如字。</span>歲選計、孝，<span class="jiazhu">計、孝，謂每歲上計及舉孝廉也。</span>不乏職貢，議者先之。<span class="jiazhu">先，悉薦翻。</span>正使一舉便克，得其民不足益國，得其財不足爲富；儻不如意，是爲結怨失信也。」</span>帝不聽。豫等往皆無功，詔令罷軍。</p>
<p class="em2 strong" id="p32"><a class="gg-link" href="#p32" onclick="return changeColor(this);"></a>豫以吳使周賀等垂還，歲晚風急，必畏漂浪，東道無岸，當赴成山，成山無藏船之處，遂輒以兵屯據成山。賀等還至成山，<span class="jiazhu">班<span class="shu-ming">志</span>：成山在東萊郡不夜縣；後漢省不夜縣。<span class="shu-ming">括地志</span>：成山在萊州文登縣西北百九十里。</span>遇風，豫勒兵擊賀等，斬之。吳主聞之，始思虞翻之言，乃召翻於交州。會翻已卒，以其喪還。<span class="jiazhu">還，從宣翻，又如字。</span></p>
<p class="em2 strong" id="p33"><a class="gg-link" href="#p33" onclick="return changeColor(this);"></a><span class="yinwen">10</span>十一月，庚寅，陳思王植卒。<span class="jiazhu"><span class="shu-ming">諡法</span>：追悔前過曰思。</span></p>
<p class="em2 strong" id="p34"><a class="gg-link" href="#p34" onclick="return changeColor(this);"></a><span class="yinwen">11</span>十二月，帝還許昌宮。</p>
<p class="em2 strong" id="p35"><a class="gg-link" href="#p35" onclick="return changeColor(this);"></a><span class="yinwen">12</span>侍中劉曄爲帝所親重。帝將伐蜀，朝臣內外皆曰<span class="yinhao">「不可」</span>。<span class="jiazhu">朝，直遙翻。</span>曄入與帝議，則曰<span class="yinhao">「可伐」</span>；出與朝臣言，則曰<span class="yinhao">「不可」</span>。曄有膽智，言之皆有形。<span class="jiazhu">謂言蜀之可伐與不可伐，皆有勝負之形，可以動人之聽。</span>中領軍楊曁，<span class="jiazhu">中領軍，主中壘、五校、武衞等三營。漢建安四年，魏武丞相府，自置中領軍；文帝踐阼，始置領軍將軍。其後以資重者爲領軍將軍，資輕者則爲中領軍。</span>帝之親臣，又重曄，執不可伐之議最堅，每從內出，輒過曄，<span class="jiazhu">過，工禾翻。</span>曄講不可之意。後曁與帝論伐蜀事，曁切諫，帝曰：<span class="yinhao">「卿書生，焉知兵事！」</span><span class="jiazhu">焉，於虔翻；下同。</span>曁謝曰：<span class="yinhao">「臣言誠不足采，侍中劉曄先帝謀臣，常曰蜀不可伐。」</span>帝曰：<span class="yinhao">「曄與吾言蜀可伐。」</span>曁曰：<span class="yinhao">「曄可召質也。」</span><span class="jiazhu">質，證也，驗也，對問也。</span>詔召曄至，帝問曄，終不言。後獨見，<span class="jiazhu">見，賢遍翻；下同。</span>曄責帝曰：<span class="yinhao">「伐國，大謀也，臣得與聞大謀，<span class="jiazhu">與，讀曰預。</span>常恐眯夢漏泄以益臣罪，<span class="jiazhu">眯，毋禮翻，一作<span class="yinhao">「寐」</span>。<span class="shu-ming">說文</span>曰：寐而眯，厭。厭，讀曰魘。</span>焉敢向人言之！夫兵詭道也，軍事未發，不厭其密。陛下顯然露之，臣恐敵國已聞之矣。」</span>於是帝謝之。曄見，責曁曰：<span class="yinhao">「夫釣者中大魚，<span class="jiazhu">見，賢遍翻。中，竹仲翻。</span>則縱而隨之，須可制而後牽，則無不得也。人主之威，豈徒大魚而已！子誠直臣，然計不足采，不可不精思也。」</span>曁亦謝之。</p>
<p class="em2 strong" id="p36"><a class="gg-link" href="#p36" onclick="return changeColor(this);"></a>或謂帝曰：<span class="yinhao">「曄不盡忠，善伺上意所趨而合之，<span class="jiazhu">伺，相吏翻。趨，七喻翻。</span>陛下試與曄言，皆反意而問之，若皆與所問反者，是曄常與聖意合也。每問皆同者，曄之情必無所逃矣。」</span><span class="jiazhu">言者謂曄善迎合上意，上若有所問，試反上意而問之，曄之對必與上所問者反，而與上意所向者合，每問皆然，則可以見曄迎合之情矣。</span>帝如言以驗之，果得其情，從此疏焉。<span class="jiazhu">疏，與疎同。</span>曄遂發狂，出爲大鴻臚，以憂死。<span class="jiazhu">侍中，在天子左右。大鴻臚，外朝官也。臚，陵如翻。</span></p>
<p class="margin2" id="p37"><a class="gg-link" href="#p37" onclick="return changeColor(this);"></a><span class="shu-ming">傅子</span>曰：巧詐不如拙誠，信矣。<span class="jiazhu">晉傅玄著書，號<span class="shu-ming">傅子</span>。</span>以曄之明智權計，若居之以德義，行之以忠信，古之上賢，何以加諸！獨任才智，不敦誠慤，<span class="jiazhu">敦，厚也，崇尙也。</span>內失君心，外困於俗，卒以自危，<span class="jiazhu">卒，子恤翻。</span>豈不惜哉！</p>
<p class="em2 strong" id="p38"><a class="gg-link" href="#p38" onclick="return changeColor(this);"></a><span class="yinwen">13</span>曄嘗譖尙書令陳矯專權，矯懼，以告其子騫。騫曰：<span class="yinhao">「主上明聖，大人大臣，今若不合，不過不作公耳。」</span>後數日，帝意果解。</p>
<p class="em2 strong" id="p39"><a class="gg-link" href="#p39" onclick="return changeColor(this);"></a>尙書郎樂安廉昭以才能得幸，好抉擿羣臣細過以求媚於上。<span class="jiazhu">好，呼到翻。抉，一決翻，挑也。擿，他歷翻，發動也。</span>黃門侍郎杜恕上疏曰：<span class="yinhao">「伏見廉昭奏左丞曹璠以罰當關不依詔，坐判問。<span class="jiazhu"><span class="shu-ming">續漢志</span>：尙書左右丞各一人，掌錄文書期會；左丞主吏民章報及騶伯史，右丞主假署印綬及紙筆墨諸財用庫藏。蔡質<span class="shu-ming">漢儀</span>曰：左丞總典臺中綱紀，無所不統。魏、晉之制，左丞主臺內禁令，宗廟祠祀，朝儀禮制，選用署吏急假；右丞掌臺內庫藏、廬舍，凡諸器用之物及廩振人租布、刑獄、兵器，督錄遠道文書章表奏事。罰，罪罰也。關，白也。言有罪罰當關白，而不依詔書，故坐以判問。判，剖也，析也；問，責問也；剖析其事而責問之也。璠，孚袁翻。</span>又云：『諸當坐者別奏。』<span class="jiazhu">廉昭又云諸當坐者，別奏，意欲幷奏令僕坐之。</span>尙書令陳矯自奏不敢辭罰，亦不敢陳理，意懇惻。臣竊愍然爲朝廷惜之！<span class="jiazhu">爲，于僞翻。</span>古之帝王所以能輔世長民者，<span class="jiazhu">長，知兩翻。</span>莫不遠得百姓之懽心，近盡羣臣之智力。今陛下憂勞萬機，或親燈火，而庶事不康，刑禁日弛。原其所由，非獨臣不盡忠，亦其主不能使也。百里奚愚於虞而智於秦，<span class="jiazhu">韓信之言，見十卷漢高帝三年。</span>豫讓苟容中行而著節智伯，<span class="jiazhu">豫讓事范、中行氏，智伯伐而滅之，移事智伯。後趙襄子滅智伯，豫讓漆身吞炭，必報襄子，五起而不中。人問豫讓，豫讓曰：<span class="yinhao">「范、中行衆人遇我，我故衆人報之；智伯國士遇我，我故國士報之。」</span>行，戶剛翻。</span>斯則古人之明驗矣。若陛下以爲今世無良才，朝廷乏賢佐，豈可追望稷、契之遐蹤，<span class="jiazhu">契，息列翻。</span>坐待來世之俊乂乎！今之所謂賢者，盡有大官而享厚祿矣，然而奉上之節未立，向公之心不一者，委任之責不專，而俗多忌諱故也。臣以爲忠臣不必親，親臣不必忠。今有疏者毀人而陛下疑其私報所憎，譽人而陛下疑其私愛所親，左右或因之以進憎愛之說，遂使疏者不敢毀譽，<span class="jiazhu">此言帝信其所親而疑其所疏，遂使在遠之臣不敢言，以至是非失其眞也。疏，與疎同。譽，音余。</span>以至政事損益，亦皆有嫌。陛下當思所以闡廣朝臣之心，篤厲有道之節，<span class="jiazhu">有道，謂有道之士也。</span>使之自同古人，垂名竹帛，反使如廉昭者擾亂其間，臣懼大臣將遂容身保位，坐觀得失，爲來世戒也。昔周公戒魯侯曰：『無使大臣怨乎不以。』<span class="jiazhu">以，用也；見<span class="shu-ming">論語</span>。</span>言不賢則不可爲大臣，爲大臣則不可不用也。<span class="shu-ming">書</span>數舜之功，稱去四凶，<span class="jiazhu">共工、驩兜、鯀、三苗，世濟其惡，然後去之。數，所具翻。去，羌呂翻。</span>不言有罪無問大小則去也。<span class="jiazhu">言小過當略而不問。</span>今者朝臣不自以爲不能，以陛下爲不任也；不自以爲不知，以陛下爲不問也。<span class="jiazhu">知，讀曰智。</span>陛下何不遵周公之所以用，大舜之所以去，使侍中、尙書坐則侍帷幄，行則從華輦，親對詔問，各陳所有，則羣臣之行皆可得而知，<span class="jiazhu">行，下孟翻。</span>忠能者進，闇劣者退，誰敢依違而不自盡。以陛下之聖明，親與羣臣論議政事，使羣臣人得自盡，賢愚能否，在陛下之所用。以此治事，何事不辦；<span class="jiazhu">治，直之翻；下同。</span>以此建功，何功不成！每有軍事，<span class="jiazhu">謂二邊有警急之時也。</span>詔書常曰：『誰當憂此者邪？吾當自憂耳。』近詔又曰：『憂公忘私者必不然，但先公後私卽自辦也。』<span class="jiazhu">近詔，謂近日所下詔也。先，悉薦翻。後，戶遘翻。</span>伏讀明詔，乃知聖思究盡下情，然亦怪陛下不治其本而憂其末也。<span class="jiazhu">爲治之本在於任賢，事之治不治，乃其末也。</span>人之能否，實有本性，雖臣亦以爲朝臣不盡稱職也。<span class="jiazhu">稱，尺證翻。</span>明主之用人也，使能者不敢遺其力，而不能者不得處非其任。<span class="jiazhu">處，昌呂翻。</span>選舉非其人，未必爲有罪也；舉朝共容非其人，乃爲怪耳。<span class="jiazhu">朝，直遙翻。</span>陛下知其不盡力而代之憂其職，知其不能也而敎之治其事，豈徒主勞而臣逸哉，雖聖賢並世，終不能以此爲治也。<span class="jiazhu">爲治，直吏翻。</span>陛下又患臺閣禁令之不密，人事請屬之不絕，<span class="jiazhu">屬，之欲翻；下同。</span>作迎客出入之制，以惡吏守寺門，<span class="jiazhu">寺門，官寺之門也。</span>斯實未得爲禁之本也。昔漢安帝時，少府竇嘉辟廷尉郭躬無罪之兄子，猶見舉奏，章劾紛紛。<span class="jiazhu">按范<span class="shu-ming">書</span>：郭躬，章帝元和三年拜廷尉，和帝永元六年卒，不及安帝時。蓋躬死後，竇嘉方辟其兄子也。劾，戶槪翻，又戶得翻。</span>近司隸校尉孔羨辟大將軍狂悖之弟，<span class="jiazhu">裴松之曰：按大將軍，司馬宣王也；<span class="shu-ming">晉書</span>云：宣帝第五弟名通，爲司隸從事，疑恕所云狂悖者。悖，蒲內翻，又蒲沒翻。</span>而有司嘿爾，望風希指，甚於受屬，<span class="jiazhu">屬，之欲翻。</span>選舉不以實者也。嘉有親戚之寵，躬非社稷重臣，猶尙如此；以今況古，陛下自不督必行之罰以絕阿黨之原耳。出入之制，與惡吏守門，非治世之具也。<span class="jiazhu">治，直之翻。</span>使臣之言少蒙察納，<span class="jiazhu">少，詩沼翻。</span>何患於姦不削滅，而養若廉昭等乎！夫糾擿姦宄，忠事也；<span class="jiazhu">擿，他狄翻。</span>然而世憎小人行之者，以其不顧道理而苟求容進也。若陛下不復考其終始，<span class="jiazhu">復，扶又翻。</span>必以違衆迕世爲奉公，<span class="jiazhu">迕，五故翻。</span>密行白人爲盡節；<span class="jiazhu">謂潛伺人之過失以白上，及以爲盡節也。</span>焉有通人大才而更不能爲此邪？<span class="jiazhu">焉，於虔翻。</span>誠顧道理而弗爲耳。使天下皆背道而趨利，則人主之所最病者也，陛下將何樂焉！」</span><span class="jiazhu">背，蒲妹翻。趨，七喻翻；下同。樂，音洛。</span>恕，畿之子也。<span class="jiazhu">建安中，畿守河東，有能名。</span></p>
<p class="em2 strong" id="p40"><a class="gg-link" href="#p40" onclick="return changeColor(this);"></a>帝嘗卒至尙書門，<span class="jiazhu">卒，讀曰猝。尙書門，尙書臺門也。</span>陳矯跪問帝曰：<span class="yinhao">「陛下欲何之？」</span>帝曰：<span class="yinhao">「欲按行文書耳。」</span>矯曰：<span class="yinhao">「此自臣職分，非陛下所宜臨也。若臣不稱其職，則請就黜退，<span class="jiazhu">行，下孟翻。分，扶問翻。稱，尺證翻。</span>陛下宜還。」</span>帝慙，回車而反。帝嘗問矯：<span class="yinhao">「司馬公忠貞，可謂社稷之臣乎！」</span>矯曰：<span class="yinhao">「朝廷之望也；社稷則未知也。」</span><span class="jiazhu">陳矯、賈逵皆忠於魏，而二人之子皆爲晉初佐命；豈但利祿之移人哉？非故家喬木而敎忠不先也。</span></p>
<p class="em2 strong" id="p41"><a class="gg-link" href="#p41" onclick="return changeColor(this);"></a><span class="yinwen">14</span>吳陸遜引兵向廬江；論者以爲宜速救之。滿寵曰：<span class="yinhao">「廬江雖小，將勁兵精，<span class="jiazhu">將，卽亮翻。</span>守則經時。<span class="jiazhu">謂陸遜若以兵圍守，必經時而不能拔。</span>又，賊舍船二百里來，<span class="jiazhu">句絕。舍，讀曰捨。</span>後尾空絕，不來尙欲誘致，今宜聽其遂進，但恐走不可及耳。」</span>乃整軍趨楊宜口，<span class="jiazhu">魏廬江郡治陽泉縣。<span class="shu-ming">續漢志</span>：陽泉縣有陽泉湖，故陽泉鄕也，漢靈帝封黃琬爲侯國。<span class="shu-ming">水經註</span>：陽泉水受決水，東北流，逕陽泉縣故城東，又西北入決水，謂之陽泉口。趨，七喻翻。</span>吳人聞之，夜遁。</p>
<p class="em2 strong" id="p42"><a class="gg-link" href="#p42" onclick="return changeColor(this);"></a>是時，吳人歲有來計。滿寵上疏曰：<span class="yinhao">「合肥城南臨江湖，北遠壽春，<span class="jiazhu">魏揚州治壽春，距合肥二百餘里。遠，于願翻；下同。</span>賊攻圍之，得據水爲勢；官兵救之，當先破賊大輩，然後圍乃得解。賊往甚易，<span class="jiazhu">易，以豉翻。</span>而兵往救之甚難，宜移城內之兵，其西三十里，有奇險可依，更立城以固守，此爲引賊平地而掎其歸路，<span class="jiazhu">掎，居蟻翻。</span>於計爲便。」</span>護軍將軍蔣濟議以爲：<span class="yinhao">「旣示天下以弱，且望賊煙火而壞城，<span class="jiazhu">壞，音怪。</span>此爲未攻而自拔；一至於此，劫略無限，必淮北爲守。」</span><span class="jiazhu">濟言望風移戍，吳必劫掠無限，將限淮以自守也。</span>帝未許。寵重表曰：<span class="jiazhu">重，直用翻。</span><span class="yinhao">「孫子言『兵者，詭道也，故能而示之不能，驕之以利，示之以懾，』<span class="jiazhu">懾，懼也。懾，之涉翻。</span>此爲形實不必相應也。又曰：『善動敵者形之。』今賊未至而移城卻內，所謂形而誘之也。引賊遠水，<span class="jiazhu">遠，于願翻。</span>擇利而動，舉得於外，則福生於內矣！」</span>尙書趙咨以寵策爲長，<span class="jiazhu">趙咨蓋必黃初初自吳使于魏者也。文帝重其辯給，遂臣於魏。</span>詔遂報聽。</p>
<div class="yt" id="y233"><p class="strong" id="p43"><a class="gg-link" href="#p43" onclick="return changeColor(this);"></a><span class="section" id="title-5"><span data-head-description="烈祖明皇帝中之上" data-head-level="h4" data-head-title="青龍元年">青龍元年</span></span><span class="biaozhusup" data-rel="">（癸丑、二三三年）</span></p></div>
<p class="em2 strong" id="p44"><a class="gg-link" href="#p44" onclick="return changeColor(this);"></a><span class="yinwen">1</span>春，正月，甲申，青龍見摩陂井中。二月，帝如摩陂觀龍，改元。<span class="jiazhu">自是改摩陂曰龍陂。</span></p>
<p class="em2 strong" id="p45"><a class="gg-link" href="#p45" onclick="return changeColor(this);"></a><span class="yinwen">2</span>公孫淵遣校尉宿舒、<span class="jiazhu"><span class="shu-ming">姓譜</span>：宿本風姓，伏羲之後，封於宿。<span class="shu-ming">風俗通</span>：漢有鴈門太守宿詳。</span>郎中令孫綜<span class="jiazhu"><span class="shu-ming">晉志</span>：王國置郎中令，淵未封王，僭置之也。</span>奉表稱臣於吳；吳主大悅，爲之大赦。<span class="jiazhu">爲，于僞翻。</span>三月，吳主遣太常張彌、執金吾許晏、將軍賀達將兵萬人，金寶珍貨，九錫備物，乘海授淵，封淵爲燕王。舉朝大臣自顧雍以下皆諫，以爲<span class="yinhao">「淵未可信而寵待太厚，但可遣吏兵護送舒、綜而已；」</span>吳主不聽。張昭曰：<span class="yinhao">「淵背魏懼討，<span class="jiazhu">背，蒲妹翻。</span>遠來求援，非本志也。若淵改圖，欲自明於魏，兩使不反，<span class="jiazhu">使，疏吏翻。</span>不亦取笑於天下乎！」</span>吳主反覆難昭，<span class="jiazhu">難，乃旦翻。</span>昭意彌切。吳主不能堪，按劍<span class="jiaozhusup">〔章：甲十六行本「劍」作「刀」；乙十一行本同。〕</span>而怒曰：<span class="yinhao">「吳國士人入宮則拜孤，出宮則拜君，孤之敬君亦爲至矣，而數於衆中折孤，<span class="jiazhu">數，所角翻。折，之舌翻。</span>孤常恐失計。」</span><span class="jiazhu">失計，謂不能容昭而殺之也。</span>昭孰視吳主<span class="jiazhu">古孰、熟字通。</span>曰：<span class="yinhao">「臣雖知言不用，每竭愚忠者，誠以太后臨崩，呼老臣於牀下，遺詔顧命之言故在耳。」</span><span class="jiazhu">事見六十五卷漢獻帝建安十二年。</span>因涕泣橫流；吳主擲刀於地，與之對泣。然卒遣彌、晏往。<span class="jiazhu">卒，子恤翻。</span>昭忿言之不用，稱疾示朝；<span class="jiazhu">朝，直遙翻。</span>吳主恨之，土塞其門，<span class="jiazhu">塞，悉則翻。</span>昭又於內以土封之。<span class="jiazhu">張昭事吳，有古大臣之節。</span></p>
<p class="em2 strong" id="p46"><a class="gg-link" href="#p46" onclick="return changeColor(this);"></a><span class="yinwen">3</span>夏，五月，戊寅，北海王蕤卒。</p>
<p class="em2 strong" id="p47"><a class="gg-link" href="#p47" onclick="return changeColor(this);"></a><span class="yinwen">4</span>閏月，庚寅朔，日有食之。</p>
<p class="em2 strong" id="p48"><a class="gg-link" href="#p48" onclick="return changeColor(this);"></a><span class="yinwen">5</span>六月，洛陽宮鞠室災。<span class="jiazhu">鞠室者，畫地爲域以蹴鞠，因以名室。</span></p>
<p class="em2 strong" id="p49"><a class="gg-link" href="#p49" onclick="return changeColor(this);"></a><span class="yinwen">6</span>鮮卑軻比能誘保塞鮮卑步度根與深結和親，<span class="jiazhu">步度根保塞，見七十卷文帝黃初五年。誘，音酉。</span>自勒萬騎迎其累重於陘北。<span class="jiazhu">累，力瑞翻。重，直用翻。陘，音刑。陘北，陘嶺之北也，唐代州鴈門縣有東陘關、西陘州。</span>荊<span class="jiaozhusup">〔章：甲十六行本「荊」作「幷」；乙十一行本同；孔本同。〕</span>州刺史畢軌表輒出軍，以外威比能，內鎭步度根。帝省表曰：<span class="jiazhu">省，悉景翻。</span><span class="yinhao">「步度根已爲比能所誘，有自疑心。今軌出軍，愼勿越塞過句注也。」</span><span class="jiazhu">漢靈帝末，羌、胡大擾定襄、雲中、五原、朔方、上郡，並流徙分散。建安二十年，集塞下荒地，置新興郡，自陘嶺以北並棄之，故以句注爲塞。</span>比詔書到，<span class="jiazhu">比，必寐翻。</span>軌已進軍屯陰館，<span class="jiazhu">應劭曰：句注，山名，在鴈門陰館縣。杜佑曰：句注山，卽鴈門縣西陘嶺。句，伏儼音俱，包愷音鉤。</span>遣將軍蘇尙、董弼追鮮卑。軻比能遣子將千餘騎迎步度根部落，與尙、弼相遇，戰於樓煩，<span class="jiazhu">陰館、樓煩二縣，漢皆屬鴈門郡，而<span class="shu-ming">晉志</span>無之，蓋已棄之荒外矣。</span>二將沒，步度根與泄歸泥部落皆叛出塞，<span class="jiazhu">泄歸泥，扶羅韓之子。</span>與軻比能合寇邊。帝遣驍騎將軍秦朗將中軍討之，<span class="jiazhu"><span class="shu-ming">晉·職官志</span>：驍騎將軍、游擊將軍，並漢雜號將軍也，魏置爲中軍。</span>軻比能乃走幕北，泄歸泥將其部衆來降。步度根尋爲軻比能所殺。</p>
<p class="em2 strong" id="p50"><a class="gg-link" href="#p50" onclick="return changeColor(this);"></a><span class="yinwen">7</span>公孫淵知吳遠難恃，乃斬張彌、許晏等首，傳送京師，悉沒其兵資珍寶。<span class="jiazhu">卒如張昭之言。傳，直戀翻。</span>冬，十二月，詔拜淵大司馬，封樂浪公。<span class="jiazhu">樂浪，音洛琅。</span></p>
<p class="em2 strong" id="p51"><a class="gg-link" href="#p51" onclick="return changeColor(this);"></a>吳主聞之，大怒曰：<span class="yinhao">「朕年六十，世事難易，靡所不嘗。<span class="jiazhu">嘗，試也。易，以豉翻。</span>近爲鼠子所前卻，<span class="jiazhu">謂稱臣以誘吳使使前，旣又斬其使以卻之也。</span>令人氣踊如山。不自截鼠子頭以擲于海，無顏復臨萬國，<span class="jiazhu">復，扶又翻。</span>就令顚沛，不以爲恨！」</span><span class="jiazhu">知其不可，而欲興忿兵也。</span></p>
<p class="em2 strong" id="p52"><a class="gg-link" href="#p52" onclick="return changeColor(this);"></a>陸遜上疏曰：<span class="yinhao">「陛下以神武之資，誕膺期運，破操烏林，<span class="jiazhu">事見六十五卷漢獻帝建安十二年。</span>敗備西陵，<span class="jiazhu">事見六十九卷文帝黃初三年。敗，補邁翻。</span>禽羽荊州；<span class="jiazhu">事見六十八卷建安二十四年。</span>斯三虜者，當世雄傑，皆摧其鋒。聖化所綏，萬里草偃，<span class="jiazhu">言如風行而草偃也。</span>方蕩平華夏，總一大猷。<span class="jiazhu">猷，道也，謀也。夏，戶雅翻。</span>今不忍小忿而發雷霆之怒，違垂堂之戒，<span class="jiazhu">千金之子，坐不垂堂，以喻權不當自越海而加兵於遼東。</span>輕萬乘之重，<span class="jiazhu">乘，繩證翻。</span>此臣之所惑也。臣聞之，行萬里者不中道而輟足，圖四海者不懷細而害大。強寇在境，荒服未庭，陛下乘桴遠征，<span class="jiazhu">桴，芳無翻。編竹木渡水，大者曰栰，小者曰桴。</span>必致闚𨵦，慼至而憂，悔之無及。若使大事時捷，則淵不討自服。今乃遠惜遼東衆之與馬，<span class="jiazhu">謂權所以遠惜遼東而不忍棄絕之者，以其民衆與其地產馬也。</span>柰何獨欲捐江東萬安之本業而不惜乎！」</span></p>
<p class="em2 strong" id="p53"><a class="gg-link" href="#p53" onclick="return changeColor(this);"></a>尙書僕射薛綜上疏曰：<span class="yinhao">「昔漢元帝欲御樓船，薛廣德請刎頸以血染車。<span class="jiazhu">事見二十八卷永光元年。刎，武粉翻。</span>何則？水火之險至危，非帝王所宜涉也。今遼東戎貊小國，<span class="jiazhu">貊，莫百翻。</span>無城隍之固，備禦之術，器械銖鈍，<span class="jiazhu">銖者，十分黍之重，言其輕也。</span>犬羊無政，往必禽克，誠如明詔。然其方土寒埆，<span class="jiazhu">埆，克角翻，墝瘠也。</span>穀稼不殖，民習鞍馬，轉徙無常，卒聞大軍之至，自度不敵，<span class="jiazhu">卒，讀曰猝。度，徒洛翻。</span>鳥驚獸駭，長驅奔竄，一人匹馬，不可得見，唯獲空地，守之無益，此不可一也。加又洪流滉瀁，<span class="jiazhu">滉瀁，水深廣貌。滉，戶廣翻。瀁，以兩翻，又余亮翻。</span>有成山之難，海行無常，風波難免，倐忽之間，人船異勢，雖有堯、舜之德，智無所施，賁、育之勇，力不得設，此不可二也。<span class="jiazhu">賁，音奔。</span>加以鬱霧冥其上，鹹水蒸其下，善生流腫，轉相洿染，<span class="jiazhu">洿，烏故翻。流腫者，謂毒氣下流，足爲之腫，古人謂之重膇，今人謂之腳氣。</span>凡行海者，稀無此患，此不可三也。天生神聖，當乘時平亂，康此民物。今逆虜將滅，海內垂定，乃違必然之圖，尋至危之阻，忽九州之固，肆一朝之忿，旣非社稷之重計，又開闢以來所未嘗有，斯誠羣僚所以傾身側息，<span class="jiazhu">謂傾身而臥，側鼻而息，不得展布四體，安於偃仰也。</span>食不甘味，寢不安席者也。」</span></p>
<p class="em2 strong" id="p54"><a class="gg-link" href="#p54" onclick="return changeColor(this);"></a>選曹尙書陸瑁上疏曰：<span class="jiazhu">吳選曹尙書，卽魏選部尙書。瑁，音冒。</span><span class="yinhao">「北寇與國，壤地連接，苟有間隙，<span class="jiazhu">間，古莧翻；下同。</span>應機而至。夫所以爲越海求馬，曲意於淵者，爲赴目前之急，除腹心之疾也。<span class="jiazhu">爲，于僞翻。</span>而更棄本追末，捐近治遠，<span class="jiazhu">治，直之翻。</span>忿以改規，激以動衆，斯乃猾虜所願聞，非大吳之至計也。<span class="jiazhu">北寇、猾虜，皆謂魏也。</span>又兵家之術，以功役相疲，勞逸相待，得失之間，所覺輒多。<span class="jiazhu"><span class="shu-ming">兵法</span>：以逸待勞，又曰：逸則能勞之。言敵人用智以疲我，苦不自覺，比我覺知，則得失之間相去多矣。</span>且沓渚去淵，道里尙遠，<span class="jiazhu">遼東郡有沓氏縣，西南臨海渚。應劭曰：沓，長答翻。又據陳壽<span class="shu-ming">志</span>：景初三年，以遼東東沓縣吏民渡海，居齊郡界爲新沓縣，卽沓渚之民也。</span>今到其岸，兵勢三分，使強者進取，次當守船，又次運糧，行人雖多，難得悉用。加以單步負糧，經遠深入，賊地多馬，邀截無常。若淵狙詐，與北未絕，動衆之日，脣齒相濟；<span class="jiazhu">此慮魏乘吳伐遼之間而南侵也。狙，千余翻。</span>若實了然無所憑賴，<span class="jiazhu">了然，猶言曉然也。蜀本作<span class="yinhao">「孑然」</span>，文義尤長。孑，孤孑也。謂淵孤立孑然無援也。</span>其畏怖遠迸，或難卒滅，<span class="jiazhu">怖，普布翻。迸，北孟翻。卒，讀曰猝。</span>使天誅稽於朔野，山虜乘間而起，<span class="jiazhu">山虜，謂丹陽、豫章、鄱陽、廬陵、新都等郡山越也。<span class="yinhao">「乘」</span>，蜀本作<span class="yinhao">「承」</span>。間，古莧翻。</span>恐非萬安之長慮也！」</span>吳主未許。</p>
<p class="em2 strong" id="p55"><a class="gg-link" href="#p55" onclick="return changeColor(this);"></a>瑁重上疏曰：<span class="jiazhu">重，直龍翻。</span><span class="yinhao">「夫兵革者，固前代所以誅暴亂、威四夷也。然其役皆在姦雄已除，天下無事，從容廟堂之上，<span class="jiazhu">從，千容翻。</span>以餘議議之耳。至於中夏鼎沸，九域盤互之時，<span class="jiazhu">盤互，謂各盤據而互爲敵也。夏，戶雅翻。</span>率須深根固本，愛力惜費，未有正於此時舍近治遠，以疲軍旅者也。<span class="jiazhu">舍，讀曰捨。治，直之翻。</span>昔尉佗叛逆，僭號稱帝，于時天下乂安，百姓康阜，然漢文猶以遠征不易，告喻而已。<span class="jiazhu">佗，徒河翻。事見十二卷漢文帝元年。易，以豉翻。</span>今凶桀未殄，疆埸猶警，<span class="jiazhu">埸，音亦。</span>未宜以淵爲先。願陛下抑威任計，暫寧六師，潛神嘿規，以爲後圖，天下幸甚！」</span>吳主乃止。</p>
<p class="em2 strong" id="p56"><a class="gg-link" href="#p56" onclick="return changeColor(this);"></a>吳主數遣人慰謝張昭，<span class="jiazhu">數，所角翻。</span>昭固不起。吳主因出，過其門呼昭，<span class="jiazhu">過，工禾翻。</span>昭辭疾篤。吳主燒其門，欲以恐之，<span class="jiazhu">恐，丘共翻。</span>昭亦不出。吳主使人滅火，住門良久，昭諸子共扶昭起，吳主載以還宮，深自克責，昭不得已，然後朝會。<span class="jiazhu">朝，直遙翻。</span></p>
<p class="em2 strong" id="p57"><a class="gg-link" href="#p57" onclick="return changeColor(this);"></a>初，張彌、許晏等至襄平，<span class="jiazhu">襄平縣，遼東郡治所，淵所都也。</span>公孫淵欲圖之，乃先分散其吏兵，中使秦旦、張羣、杜德、黃強等及吏兵六十人置玄菟。<span class="jiazhu">中使，中節人使也。使，疏吏翻。陳壽曰：漢武帝開玄菟郡，治沃沮城；後爲夷貊所侵，徙郡句驪西北。菟，同都翻。</span>玄菟在遼東北二百里，<span class="jiazhu">此非玄菟郡舊治也。</span>太守王贊，領戶二百，旦等皆舍於民家，仰其飲食，<span class="jiazhu">仰，牛向翻。</span>積四十許日。旦與羣等議曰：<span class="yinhao">「吾人遠辱國命，自棄於此，與死無異。今觀此郡，形勢甚弱，若一旦同心，焚燒城郭，殺其長吏，爲國報恥，<span class="jiazhu">長，知兩翻。爲，于僞翻。</span>然後伏死，足以無恨。孰與偷生苟活，長爲囚虜乎！」</span>羣等然之。於是陰相結約，當用八月十九日夜發，其日中時，爲郡中張松所告，贊便會士衆，閉城門，旦、羣、德、強皆踰城得走。時羣病疽瘡著厀，<span class="jiazhu">疽，千余翻。著，直略翻。厀，與膝同。</span>不及輩旅，德常扶接與俱，崎嶇山谷，<span class="jiazhu">崎，丘宜翻。嶇，音區。</span>行六七百里，創益困，不復能前，<span class="jiazhu">創，初良翻；下同。</span>臥草中，相守悲泣。羣曰：<span class="yinhao">「吾不幸創甚，死亡無日，卿諸人宜速進道，冀有所達，空相守俱死於窮谷之中，何益也！」</span>德曰：<span class="yinhao">「萬里流離，死生共之，不忍相委。」</span><span class="jiazhu">委，棄也。</span>於是推旦、強使前，<span class="jiazhu">推，吐雷翻。</span>德獨留守羣，採菜果食之。<span class="jiazhu">食，讀曰飤。</span>旦、強別數日，得達句麗，因宣吳主詔於句麗王位宮及其主簿，<span class="jiazhu">高句麗國，在遼東之東千里。位宮，漢高句麗王宮之曾孫也。宮生而開目能視，及長，勇壯，數犯漢邊。位宮生墮地，亦能開目視人。句麗呼相似爲<span class="yinhao">「位」</span>，以似其祖，故名曰位宮。句麗有相加、對盧、沛者、古鄒大加、主簿、優台、使者、帛衣、先人。<span class="yinhao">「帛衣」</span>，<span class="shu-ming">三國志</span>作<span class="yinhao">「皁衣」</span>。句，音如字，又音駒。驪，力知翻。</span>紿言有賜，爲遼東所劫奪。<span class="jiazhu">紿，徒亥翻。</span>位宮等大喜，卽受詔，命使人隨旦還迎羣，<span class="jiaozhusup">〔章：甲十六行本「羣」下有「德」字；乙十一行本同。〕</span>遣皁衣二十五人，送旦等還吳，奉表稱臣，貢貂皮千枚，鶡雞皮十具。<span class="jiazhu">郭璞註<span class="shu-ming">山海經</span>曰：鶡雞似雉而大，青色，有毛，鬭敵死乃止。鶡，何葛翻。</span>旦等見吳主，悲喜不能自勝。<span class="jiazhu">勝，音升。</span>吳主壯之，皆拜校尉。</p>
<p class="em2 strong" id="p58"><a class="gg-link" href="#p58" onclick="return changeColor(this);"></a><span class="yinwen">8</span>是歲，吳主出兵欲圍新城，<span class="jiazhu">合肥新城也。</span>以其遠水，積二十餘日，不敢下船。<span class="jiazhu">大船向岸，船高岸卑，故謂舍船就岸曰下船，以自船而下也。遠，于願翻。</span>滿寵謂諸將曰：<span class="yinhao">「孫權得吾移城，必於其衆中有自大之言，今大舉來，欲要一切之功，<span class="jiazhu">要，一遙翻。</span>雖不敢至，必當上岸耀兵以示有餘。」</span><span class="jiazhu">上，時掌翻。</span>乃潛遣步騎六千，伏肥水隱處以待之。吳主果上岸耀兵，寵伏兵卒起擊之，<span class="jiazhu">卒，讀曰猝。</span>斬首數百，或有赴水死者。吳主使全琮攻六安，亦不克。</p>
<p class="em2 strong" id="p59"><a class="gg-link" href="#p59" onclick="return changeColor(this);"></a><span class="yinwen">9</span>蜀庲降都督張翼<span class="jiazhu"><span class="shu-ming">水經註</span>：寧州建寧縣，故庲降都督屯，蜀後主建興三年，分益州郡置之。</span>用法嚴峻，南夷豪帥劉胄叛。<span class="jiazhu">帥，所類翻。</span>丞相亮以參軍巴西馬忠代翼，召翼令還。其人謂翼宜速歸卽罪。<span class="jiazhu">其人，謂召翼者也。卽，就也。</span>翼曰：<span class="yinhao">「不然，吾以蠻夷蠢動，不稱職，故還耳。<span class="jiazhu">稱，尺證翻。</span>然代人未至，吾方臨戰場，當運糧積穀，爲滅賊之資，豈可以黜退之故而廢公家之務乎！」</span>於是統攝不懈，<span class="jiazhu">懈，古隘翻。</span>代到乃發。馬忠因其成基，破胄，斬之。</p>
<p class="em2 strong" id="p60"><a class="gg-link" href="#p60" onclick="return changeColor(this);"></a><span class="yinwen">10</span>諸葛亮勸農講武，作木牛、流馬，<span class="jiazhu"><span class="shu-ming">亮集</span>日：流馬尺寸之數，肋長三尺五寸，廣三寸，厚二寸二分，左右同。前軸孔分墨去頭四寸，徑中二寸。前腳孔分墨去前軸孔四寸五分，廣一寸。前杠孔分墨去前腳孔分墨三寸七分，孔長二寸，廣一寸。後軸孔去前杠孔分墨一尺五分，大小與前同。後腳孔分墨去後軸孔三寸五分，大小與前同。後杠孔去後腳孔分墨二寸七分，後載尅去後杠孔分墨四寸五分。前杠長一尺八寸，廣二寸，厚一寸五分；後杠與等。板方，囊一板厚八分，長二尺七寸，高一尺六寸五分，廣一尺六寸。每枚受米二斛三斗，從上杠孔去肋下七寸，前後同。上杠孔去下杠孔分墨一尺三寸，孔長一寸五分，廣七分，八孔同。前後四腳廣二寸，厚一寸五分。形制如象靬，長四寸，徑面四寸三分，孔徑中二腳杠長二尺一寸，廣二寸五分，厚一寸四分，同杠耳。</span>運米集斜谷口，治斜谷邸閣；息民休士，三年而後用之。<span class="jiazhu">按明年亮卽出料谷，所謂<span class="yinhao">「息民休士，三年而後用之」</span>，通自再攻祁山之後，至是凡三年也。斜，昌遮翻。谷，音浴，又古祿翻。</span></p>
<div class="yt" id="y234"><p class="strong" id="p61"><a class="gg-link" href="#p61" onclick="return changeColor(this);"></a><span class="section" id="title-6"><span data-head-description="烈祖明皇帝中之上" data-head-level="h4" data-head-title="青龍二年">二年</span></span><span class="biaozhusup" data-rel="">（甲寅、二三四年）</span><span class="jiazhu"><span class="shu-ming">考異</span>曰：唐太宗<span class="shu-ming">晉書·景懷夏侯后傳</span>，后以此年死，云<span class="yinhao">「宣帝居上將之重，諸子並有雄才大略，后知帝非魏之純臣，而后旣魏氏之甥，帝深忌之，遂以鴆崩。」</span>按是時司馬懿方信任於明帝，未有不臣之迹，況其諸子乎！徒以魏甥之故，猥鴆其妻，都非事實，蓋甚之之辭。不然，師自以他故鴆之也。今不取。</span></p></div>
<p class="em2 strong" id="p62"><a class="gg-link" href="#p62" onclick="return changeColor(this);"></a><span class="yinwen">1</span>春，二月，亮悉大衆十萬由斜谷入寇，遣使約吳同時大舉。</p>
<p class="em2 strong" id="p63"><a class="gg-link" href="#p63" onclick="return changeColor(this);"></a><span class="yinwen">2</span>三月，庚寅，山陽公卒，<span class="jiazhu">獻帝自禪位至卒，十有四年，年五十四。</span>帝素服發喪。</p>
<p class="em2 strong" id="p64"><a class="gg-link" href="#p64" onclick="return changeColor(this);"></a><span class="yinwen">3</span>己酉，大赦。</p>
<p class="em2 strong" id="p65"><a class="gg-link" href="#p65" onclick="return changeColor(this);"></a><span class="yinwen">4</span>夏，四月，大疫。</p>
<p class="em2 strong" id="p66"><a class="gg-link" href="#p66" onclick="return changeColor(this);"></a><span class="yinwen">5</span>崇華殿災。<span class="jiazhu">是歲，復修改崇華曰九龍殿，引穀水過九龍前，爲玉井綺欄，蟾蜍含受，神龍吐出。</span></p>
<p class="em2 strong" id="p67"><a class="gg-link" href="#p67" onclick="return changeColor(this);"></a><span class="yinwen">6</span>諸葛亮至郿，<span class="jiazhu">郿，音媚，又音眉。</span>軍於渭水之南。司馬懿引軍渡渭，背水爲壘拒之，<span class="jiazhu">背，蒲妹翻。</span>謂諸將曰：<span class="yinhao">「亮若出武功，依山而東，誠爲可憂；若西上五丈原，<span class="jiazhu"><span class="shu-ming">水經註</span>：五丈原在郿縣西，渭水逕其北。又亮與步騭書曰：原在武功西十里。上，時掌翻。</span>諸將無事矣。」</span>亮果屯五丈原。</p>
<p class="em2 strong" id="p68"><a class="gg-link" href="#p68" onclick="return changeColor(this);"></a>雍州刺史郭淮言於懿曰：<span class="jiazhu">雍，於用翻。</span><span class="yinhao">「亮必爭北原，宜先據之。」</span>議者多謂不然，淮曰：<span class="yinhao">「若亮跨渭登原，連兵北山，隔絕隴道，搖盪民夷，<span class="jiazhu">盪，徒朗翻。</span>此非國之利也。」</span>懿乃使淮屯北原。塹壘未成，<span class="jiazhu">塹，七豔翻。</span>漢兵大至，淮逆擊卻之。</p>
<p class="em2 strong" id="p69"><a class="gg-link" href="#p69" onclick="return changeColor(this);"></a>亮以前者數出，<span class="jiazhu">數，所角翻。</span>皆以運糧不繼，使己志不伸，乃分兵屯田爲久駐之基，耕者雜於渭濱居民之間，而百姓安堵，軍無私焉。</p>
<p class="em2 strong" id="p70"><a class="gg-link" href="#p70" onclick="return changeColor(this);"></a><span class="yinwen">7</span>五月，吳主入居巢湖口，<span class="jiazhu">巢湖口卽今栅江口也，在和州歷陽縣西南百五十里，水導源巢湖。裴松之曰：巢，祖了翻。今巢湖與焦湖通，焦、勦音近，故有勦音，今讀如字。</span>向合肥新城，<span class="jiazhu">卽太和六年滿寵所築新城也。<span class="shu-ming">華夷對境圖</span>：魏合肥新城，今爲廬州謝步鎭。</span>衆號十萬；又遣陸遜、諸葛瑾將萬餘人入江夏、沔口，向襄陽；<span class="jiazhu">瑾，渠吝翻。沔，彌兗翻。</span>將軍孫韶、張承入淮，向廣陵、淮陰。六月，滿寵欲率諸軍救新城，殄夷將軍田豫曰：<span class="jiazhu">殄夷將軍，蓋魏所置，然不在沈約<span class="shu-ming">志</span>所謂四十號將軍之數。</span><span class="yinhao">「賊悉衆大舉，非圖小利，欲質新城以致大軍耳。<span class="jiazhu">質，音致。</span>宜聽使攻城，挫其銳氣，不當與爭鋒也。城不可拔，衆必罷怠；罷怠然後擊之，可大克也。<span class="jiazhu">罷，讀曰疲。</span>若賊見計，<span class="jiazhu">言窺見吾所以待敵之計也。</span>必不攻城，勢將自走。若便進兵，適入其計矣。」</span></p>
<p class="em2 strong" id="p71"><a class="gg-link" href="#p71" onclick="return changeColor(this);"></a>時東方吏士皆分休，寵表請召中軍兵，幷召所休將士，<span class="jiazhu">分休，猶番休也。</span>須集擊之。散騎常侍廣平劉劭議以爲：<span class="yinhao">「賊衆新至，心專氣銳，寵以少人自戰其地，<span class="jiazhu">少，詩沼翻。</span>若便進擊，必不能制。寵請待兵，未有所失也，以爲可先遣步兵五千，精騎三千，先軍前發，<span class="jiazhu">先，悉薦翻。</span>揚聲進道，震曜形勢。騎到合肥，疏其行隊，<span class="jiazhu">疏，讀曰疎。行，戶剛翻。</span>多其旌鼓，曜兵城下，引出賊後，擬其歸路，要其糧道。賊聞大軍來，騎斷其後，必震怖遁走，<span class="jiazhu">要，一遙翻。斷，丁管翻。怖，普布翻。</span>不戰自破矣。」</span>帝從之。</p>
<p class="em2 strong" id="p72"><a class="gg-link" href="#p72" onclick="return changeColor(this);"></a>寵欲拔新城守，致賊壽春，帝不聽，曰：<span class="yinhao">「昔漢光武遣兵據略陽，終以破隗囂，<span class="jiazhu">事見四十二卷建武八年。</span>先帝東置合肥，南守襄陽，西固祁山，賊來輒破於三城之下者，地有所必爭也。<span class="jiazhu">合肥、襄陽以備吳，祁山以備蜀也。</span>縱權攻新城，必不能拔。敕諸將堅守，吾將自往征之，比至，恐權走也。」</span><span class="jiazhu">比，必寐翻。</span>乃使征蜀護軍秦朗督步騎二萬助司馬懿禦諸葛亮，敕懿：<span class="yinhao">「但堅壁拒守以挫其鋒，彼進不得志，退無與戰，久停則糧盡，虜略無所獲，則必走；走而追之，全勝之道也。」</span>秋，七月，<span class="jiaozhusup">〔章：甲十六行本「月」下有「壬寅」二字；乙十一行本同。〕</span>帝御龍舟東征。</p>
<p class="em2 strong" id="p73"><a class="gg-link" href="#p73" onclick="return changeColor(this);"></a>滿寵募壯士焚吳攻具，射殺吳主之弟子泰；<span class="jiazhu">射，而亦翻。</span>又吳吏士多疾病。帝未至數百里，疑兵先至。吳主始謂帝不能出，聞大軍至，遂遁，孫韶亦退。</p>
<p class="em2 strong" id="p74"><a class="gg-link" href="#p74" onclick="return changeColor(this);"></a>陸遜遣親人韓扁奉表詣吳主，邏者得之。<span class="jiazhu">扁，補典翻，又音篇。邏，郎佐翻。</span>諸葛瑾聞之甚懼，書與遜云：<span class="yinhao">「大駕已還，賊得韓扁，具知吾闊狹，且水乾，宜當急去。」</span><span class="jiazhu">乾，音干。</span>遜未答，方催人種葑、豆，<span class="jiazhu">葑，菜也；謂之蔓菁。豆，菽也。</span>與諸將弈棋、射戲如常。瑾曰：<span class="yinhao">「伯言多智略，<span class="jiazhu">陸遜，一名議，字伯言。</span>其必當有以。」</span>乃自來見遜。遜曰：<span class="yinhao">「賊知大駕已還，無所復憂，得專力於吾。又已守要害之處，兵將意動，<span class="jiazhu">謂敵旣知權還，料遜兵當退，已分守要害之處，欲以遮截遜所部兵，旣無進取之氣，而有遮截之慮，則其意恐動，將至於或降或潰也。復，扶又翻。</span>且當自定安之，施設變術，然後出耳。今便示退，賊當謂吾怖，<span class="jiazhu">怖，普布翻。</span>仍來相蹙，必敗之勢也。」</span>乃密與瑾立計，令瑾督舟船，遜悉上兵馬以向襄陽城；<span class="jiazhu">上，時掌翻。</span>魏人素憚遜名，遽還赴城。瑾便引船出，遜徐整部伍，張拓聲勢，步趣船，<span class="jiazhu">趣，七喻翻。</span>魏人不敢逼。行到白圍，<span class="jiazhu">蓋立圍屯於白河口，因以爲名。</span>託言住獵，潛遣將軍周峻、張梁等擊江夏、新市、安陸、石陽，<span class="jiazhu">新市、安陸二縣，皆屬江夏郡。魏初以文聘爲江夏太守，屯石陽，舟車湊焉，頗爲繁富。沈約曰：江夏曲陵縣本名石陽，晉武帝太康元年，改曰曲陵；宋明帝泰始六年，併曲陵入安陸縣。</span>斬獲千餘人而還。</p>
<p class="em2 strong" id="p75"><a class="gg-link" href="#p75" onclick="return changeColor(this);"></a>羣臣以爲司馬懿方與諸葛亮相守未解，車駕可西幸長安。帝曰：<span class="yinhao">「權走，亮膽破，大軍足以制之，吾無憂矣。」</span>遂進軍至壽春，錄諸將功，封賞各有差。</p>
<p class="em2 strong" id="p76"><a class="gg-link" href="#p76" onclick="return changeColor(this);"></a><span class="yinwen">8</span>八月，壬申，葬漢孝獻皇帝于禪陵。<span class="jiazhu"><span class="shu-ming">帝王紀</span>曰：禪陵在濁鹿城西北十里。賢曰：在今懷州脩武縣北二十五里。劉澄之<span class="shu-ming">地記</span>曰：以漢禪魏，因以名焉。</span></p>
<p class="em2 strong" id="p77"><a class="gg-link" href="#p77" onclick="return changeColor(this);"></a><span class="yinwen">9</span>辛巳，帝還許昌。</p>
<p class="em2 strong" id="p78"><a class="gg-link" href="#p78" onclick="return changeColor(this);"></a><span class="yinwen">10</span>司馬懿與諸葛亮相守百餘日，亮數挑戰，<span class="jiazhu">數，所角翻。挑，徒了翻。</span>懿不出。亮乃遺懿巾幗婦人之服；<span class="jiazhu"><span class="shu-ming">字書</span>：幗，古獲翻，婦人喪冠也；又古對翻。據劉昭註補<span class="shu-ming">輿服志</span>，公卿、列侯夫人紺繪幗。蓋婦人首飾之稱，不特喪冠也。遺，于季翻。</span>懿怒，上表請戰，帝使衞尉辛毗杖節爲軍師以制之。護軍姜維謂亮曰：<span class="yinhao">「辛佐治杖節而到，賊不復出矣。」</span><span class="jiazhu">治，直吏翻。復，扶又翻。</span>亮曰：<span class="yinhao">「彼本無戰情，所以固請戰者，以示武於其衆耳。將在軍，君命有所不受，<span class="jiazhu">孫武子及司馬穰苴之言也。將，卽亮翻。</span>苟能制吾，豈千里而請戰邪！」</span></p>
<p class="em2 strong" id="p79"><a class="gg-link" href="#p79" onclick="return changeColor(this);"></a>亮遣使者至懿軍，懿問其寢食及事之煩簡，不問戎事。<span class="jiazhu">懿所憚者亮也，問其寢食及事之煩簡，以覘壽命之久近耳，戎事何必問邪！</span>使者對曰：<span class="yinhao">「諸葛公夙興夜寐，罰二十以上，皆親覽焉；所噉食不至數升。」</span>懿告人曰：<span class="yinhao">「諸葛孔明食少事煩，其能久乎！」</span><span class="jiazhu">噉，徒濫翻。少，詩沼翻。</span></p>
<p class="em2 strong" id="p80"><a class="gg-link" href="#p80" onclick="return changeColor(this);"></a>亮病篤，漢<span class="jiaozhusup">〔章：甲十六行本「漢」下有「主」字；乙十一行本同。〕</span>使尙書僕射李福省侍，<span class="jiazhu">省，悉景翻。</span>因諮以國家大計。福至，與亮語已，別去，<span class="jiazhu">已，竟也，語竟而別也。</span>數日復還。<span class="jiazhu">復，扶又翻；下同。</span>亮曰：<span class="yinhao">「孤知君還意，近日言語雖彌日，有所不盡，更來求決耳。公所問者，公琰其宜也。」</span>福謝：<span class="yinhao">「前實失不諮請，如公百年後，誰可任大事者，故輒還耳。乞復請蔣琬之後，誰可任者？」</span>亮曰：<span class="yinhao">「文偉可以繼之。」</span>又問其次，亮不答。<span class="jiazhu">費禕，字文偉。亮不答繼禕之人，非高帝<span class="yinhao">「此後亦非乃所知」</span>之意，蓋亦見蜀之人士無足以繼禕者矣。嗚呼！</span></p>
<p class="em2 strong" id="p81"><a class="gg-link" href="#p81" onclick="return changeColor(this);"></a>是月，亮卒于軍中。長史楊儀整軍而出。百姓奔告司馬懿，懿追之。姜維令儀反旗鳴鼓，若將向懿者，懿斂軍退，不敢偪。<span class="jiazhu">猶恐亮未死也。</span>於是儀結陳而去，<span class="jiazhu">陳，讀曰陣。</span>入谷然後發喪。<span class="jiazhu">入斜谷也。</span>百姓爲之諺曰：<span class="yinhao">「死諸葛走生仲達。」</span><span class="jiazhu">司馬懿，字仲達。以當時百姓之諺觀之，時人之於孔明何如也！</span>懿聞之，笑曰：<span class="yinhao">「吾能料生，不能料死故也。」</span>懿按行亮之營壘處所，歎曰：<span class="yinhao">「天下奇才也！」</span><span class="jiazhu">方亮之出也，懿以爲若西上五丈原，諸將無事矣。及亮旣死退軍，懿按行其營壘處所，以爲天下奇才。觀此，則知懿已料亮之必屯五丈原，而力不能制，姑爲此言以安諸將之心耳。行，下孟翻。</span>追至赤岸，不及而還。<span class="jiazhu">還，從宣翻。又如字。</span></p>
<p class="em2 strong" id="p82"><a class="gg-link" href="#p82" onclick="return changeColor(this);"></a>初，漢前軍師魏延，<span class="jiazhu">蜀置中軍師、前軍師、後軍師。</span>勇猛過人，善養士卒。每隨亮出，輒欲請兵萬人，與亮異道會于潼關，如韓信故事，<span class="jiazhu">韓信請兵故事，見九卷漢高帝二年。</span>亮制而不許。延常謂亮爲怯，歎恨己才用之不盡。楊儀爲人幹敏，亮每出軍，儀常規畫分部，籌度糧穀，不稽思慮，斯須便了，<span class="jiazhu">斯，此也，須待也；言卽此待之，便可辦事。分，扶問翻。度，徒洛翻。</span>軍戎節度，取辦於儀。延性矜高，當時皆避下之，<span class="jiazhu">下，遐稼翻。</span>唯儀不假借延，延以爲至忿，有如水火。<span class="jiazhu">言不可同處也。</span>亮深惜二人之才，不忍有所偏廢也。</p>
<p class="em2 strong" id="p83"><a class="gg-link" href="#p83" onclick="return changeColor(this);"></a>費禕使吳，<span class="jiazhu">費，父沸翻。使，疏吏翻。</span>吳主醉，問禕曰：<span class="yinhao">「楊儀、魏延，牧豎小人也，雖嘗有鳴吠之益於時務，然旣已任之，勢不得輕。若一朝無諸葛亮，必爲禍亂矣，諸君憒憒，<span class="jiazhu">憒，古對翻；釋云：心亂也。</span>不知防慮於此，豈所謂貽厥孫謀乎！」</span>禕對曰：<span class="yinhao">「儀、延之不協，起於私忿耳，而無黥、韓難御之心也。<span class="jiazhu">黥布、韓信也。</span>今方掃除強賊，混一函夏，<span class="jiazhu">夏，戶雅翻。</span>功以才成，業由才廣，若捨此不任，防其後患，是猶備有風波而逆廢舟檝，非長計也。」</span><span class="jiazhu">檝，與楫同。</span></p>
<p class="em2 strong" id="p84"><a class="gg-link" href="#p84" onclick="return changeColor(this);"></a>亮病困，與儀及司馬費禕等作身歿之後退軍節度，令延斷後，<span class="jiazhu">斷，讀曰短。</span>姜維次之；若延不從命，軍便自發。<span class="jiazhu">亮固知延非儀所能令矣。</span>亮卒，儀祕不發喪，令禕往揣延意指。<span class="jiazhu">揣，初委翻。</span>延曰：<span class="yinhao">「丞相雖亡，吾自見在。<span class="jiazhu">此魏延矜高之語也。見，賢遍翻。</span>府親官屬，便可將喪還葬，<span class="jiazhu">府親官屬，謂長史以下也。</span>吾當自率諸軍擊賊；云何以一人死廢天下之事邪！且魏延何人，當爲楊儀之所部勒，作斷後將乎！」</span><span class="jiazhu">將，卽亮翻。</span>自與禕共作行留部分，<span class="jiazhu">分，扶問翻。</span>令禕手書與己連名，告下諸將。<span class="jiazhu">時禕爲亮司馬，延知儀必不己從，故因禕來，劫與共作行留處分。行，謂當從亮喪還者，留，謂當留拒敵者，延欲令禕手書處分之語，告其下諸將也。</span>禕紿延曰：<span class="yinhao">「當爲君還解楊長史，長史文吏，稀更軍事，<span class="jiazhu">紿，徒亥翻。爲，于僞翻。更，工衡翻。</span>必不違命也。」</span>禕出，奔馬而去。延尋悔之，已不及矣。<span class="jiazhu">尋，繼也，言繼時而悔也。</span></p>
<p class="em2 strong" id="p85"><a class="gg-link" href="#p85" onclick="return changeColor(this);"></a>延遣人覘儀等，欲按亮成規，諸營相次引軍還，<span class="jiazhu">覘，丑廉翻。還，從宣翻，又如字；下同。</span>延大怒，攙儀未發，<span class="jiazhu">攙，初銜翻。自後爭前曰攙，今人猶言攙先。</span>率所領徑先南歸，所過燒絕閣道。延、儀各相表叛逆，一日之中，羽檄交至。漢主以問侍中董允、留府長史蔣琬，琬、允咸保儀而疑延。儀等令槎山通道，<span class="jiazhu">槎，仕下翻，邪斫木也。</span>晝夜兼行，亦繼延後。延先至，據南谷口，<span class="jiazhu">南谷，卽褒谷也。南谷曰褒，北谷曰斜，長四百七十里，同爲一谷。</span>遣兵逆擊儀等，儀等令將軍何平於前禦延。<span class="jiazhu">何平，卽王平也，本養外家何氏，後復姓王，此從其初姓。</span>平叱先登曰：<span class="yinhao">「公亡，身尙未寒，汝輩何敢乃爾！」</span>延士衆知曲在延，莫爲用命，<span class="jiazhu">爲，于僞翻。</span>皆散。延獨與其子數人逃亡，奔漢中，儀遣將馬岱追斬之，遂夷延三族。蔣琬率宿衞諸營北行赴難，<span class="jiazhu">難，乃旦翻。</span>行數十里，延死問至，乃還。<span class="jiazhu">問，音訊也。</span>始，延欲殺儀等，冀時論以己代諸葛輔政，故不降魏而南還擊儀，實無反意也。<span class="jiazhu">延雖無反意，使其輔政，是速蜀之亡也。降，戶江翻。</span></p>
<p class="em2 strong" id="p86"><a class="gg-link" href="#p86" onclick="return changeColor(this);"></a>諸軍還成都，大赦，諡諸葛亮曰忠武侯。初，亮表於漢主曰：<span class="yinhao">「成都有桑八百株，薄田十五頃，子弟衣食，自有餘饒，臣不別治生以長尺寸。<span class="jiazhu">治，直之翻。長，知兩翻。</span>若臣死之日，不使內有餘帛，外有贏財，以負陛下。」</span>卒如其所言。<span class="jiazhu">卒，子恤翻。</span></p>
<p class="em2 strong" id="p87"><a class="gg-link" href="#p87" onclick="return changeColor(this);"></a>丞相長史張裔常稱亮曰：<span class="yinhao">「公賞不遺遠，罰不阿近，爵不可以無功取，刑不可以貴勢免，此賢愚所以僉忘其身者也！」</span></p>
<p class="margin2" id="p88"><a class="gg-link" href="#p88" onclick="return changeColor(this);"></a>陳壽評曰：諸葛亮之爲相國也，撫百姓，示儀軌，<span class="jiazhu">儀，度也。軌，法也。</span>約官職，從權制，開誠心，布公道；盡忠益時者，雖讎必賞，犯法怠慢者，雖親必罰，服罪輸情者，雖重必釋，游辭巧飾者，雖輕必戮，善無微而不賞，惡無纖而不貶；庶事精練，物理其本，<span class="jiazhu">言事事物物必從其本而治之。</span>循名責實，虛僞不齒；終於邦域之內，咸畏而愛之，刑政雖峻而無怨者，以其用心平而勸戒明也。可謂識治之良才，管、蕭之亞匹矣。<span class="jiazhu">治，直吏翻。亞，次也。匹，偶也。</span></p>
<p class="em2 strong" id="p89"><a class="gg-link" href="#p89" onclick="return changeColor(this);"></a><span class="yinwen">11</span>初，長水校尉廖立，<span class="jiazhu">廖，力弔翻，姓也。裴松之音理救翻。<span class="shu-ming">姓譜</span>：廖姓，周文王子伯廖之後，後漢有廖湛。<span class="shu-ming">風俗通</span>曰：古有廖叔安，<span class="shu-ming">左傳</span>作飂，蓋其後也。</span>自謂才名宜爲諸葛亮之副，常以職位游散，<span class="jiazhu">散，悉亶翻。</span>怏怏怨謗無已，亮廢立爲民，徙之汶山。<span class="jiazhu">據<span class="shu-ming">立傳</span>，廢徙汶山，後主初立之時也。汶山，漢武帝開爲郡，宣帝地節三年，合於蜀郡，蜀又分置汶山郡；唐爲茂州汶山縣。汶，音㟭。</span>及亮卒，立垂泣曰：<span class="yinhao">「吾終爲左衽矣！」</span>李平聞之，亦發病死。<span class="jiazhu">平廢徙，見上太和五年。</span>平常冀亮復收己，得自補復，策後人不能故也。<span class="jiazhu">復，扶又翻。</span></p>
<p class="margin2" id="p90"><a class="gg-link" href="#p90" onclick="return changeColor(this);"></a>習鑿齒論曰：昔管仲奪伯氏騈邑三百，沒齒而無怨言，聖人以爲難。<span class="jiazhu">見<span class="shu-ming">論語</span>。鄭氏曰：小國之下大夫，采地方一成，其定稅三百家，故三百戶也。其實大國下大夫亦三百戶，故<span class="shu-ming">論語</span>云：管仲奪伯氏騈邑三百。一成所以三百家者，一成九百夫，宮室、塗巷、山澤，三分去一，餘有六百夫，又不易再易，通率一家受二夫之田，是定稅三百家也。</span>諸葛亮之使廖立垂泣，李嚴致死，豈徒無怨言而已哉！夫水至平而邪者取法，鑑至明而醜者忘怒；水鑑之所以能窮物而無怨者，以其無私也。水鑑無私，猶以免謗；況大人君子懷樂生之心，<span class="jiazhu">樂，音洛。</span>流矜恕之德，法行於不可不用，刑加乎自犯之罪，爵之而非私，誅之而不怒，天下有不服者乎！</p>
<p class="em2 strong" id="p91"><a class="gg-link" href="#p91" onclick="return changeColor(this);"></a><span class="yinwen">12</span>蜀人所在求爲諸葛亮立廟，漢主不聽；<span class="jiazhu">爲，于僞翻。</span>百姓遂因時節私祭之於道陌上。步兵校尉習隆等<span class="jiazhu"><span class="shu-ming">姓譜</span>：習，國名，後以爲姓。<span class="shu-ming">風俗通</span>：漢有習響，爲陳相。</span>上言：<span class="yinhao">「請近其墓，立一廟於沔陽，<span class="jiazhu">近，其靳翻。</span>斷其私祀。」</span><span class="jiazhu">斷，音短。</span>漢主從之。</p>
<p class="em2 strong" id="p92"><a class="gg-link" href="#p92" onclick="return changeColor(this);"></a>漢主以左將軍吳懿爲車騎將軍，假節，督漢中，<span class="jiazhu">代魏延也。</span>以丞相長史蔣琬爲尙書令，總統國事，尋加琬行都護，假節，領益州刺史。時新喪元帥，<span class="jiazhu">喪，息浪翻。</span>遠近危悚，琬出類拔萃，<span class="jiazhu">類，倫也。萃，聚也。</span>處羣僚之右，<span class="jiazhu">處，昌呂翻。</span>旣無戚容，又無喜色，神守舉止，有如平日，由是衆望漸服。</p>
<p class="em2 strong" id="p93"><a class="gg-link" href="#p93" onclick="return changeColor(this);"></a>吳人聞諸葛亮卒，恐魏承衰取蜀，增巴丘守兵萬人，<span class="jiazhu">此巴丘卽巴陵也。今岳州巴陵縣有天岳山，臨大江，一名幕阜，前有培塿，謂之巴蛇冢，相傳以爲羿屠巴蛇於洞庭，其骨若陵，因謂之巴陵。</span>一欲以爲救援，二欲以事分割。漢人聞之，亦增永安之守以防非常。漢主使右中郎將宗預使吳，<span class="jiazhu">使，疏吏翻。</span>吳主問曰：<span class="yinhao">「東之與西，譬猶一家，而聞西更增白帝之守，何也？」</span>對曰：<span class="yinhao">「臣以爲東益巴丘之戍，西增白帝之守，皆事勢宜然，俱不足以相問也。」</span>吳主大笑，嘉其抗盡。<span class="jiazhu">謂抗言不爲吳屈，又盡情無所隱也。</span>禮之亞於鄧芝。<span class="jiazhu">蜀先主殂，諸葛亮當國，始遣鄧芝使吳。</span></p>
<p class="em2 strong" id="p94"><a class="gg-link" href="#p94" onclick="return changeColor(this);"></a><span class="yinwen">13</span>吳諸葛恪以丹陽山險，民多果勁，雖前發兵，徒得外縣平民而已，<span class="jiazhu">陸遜先嘗部伍山越爲兵，事見六十八卷漢獻帝建安二十四年。</span>其餘深遠，莫能禽盡，屢自求爲官出之，<span class="jiazhu">爲，于僞翻。</span>三年可得甲士四萬。衆議咸以爲：<span class="yinhao">「丹陽地勢險阻，與吳郡、會稽、新都、番陽四郡鄰接，<span class="jiazhu">會，工外翻。番，蒲何翻。</span>周旋數千里，山谷萬重。<span class="jiazhu">重，直龍翻。</span>其幽邃人民，未嘗入城邑，對長吏，<span class="jiazhu">長，知兩翻。</span>皆仗兵野逸，白首於林莽；<span class="jiazhu">莽，莫補翻，又母黨翻；草深曰莽。</span>逋亡宿惡，咸共逃竄。山出銅鐵，自鑄甲兵。俗好武習戰，<span class="jiazhu">好，呼到翻。</span>高尙氣力；其升山越險，抵突叢棘，若魚之走淵，猿狖之騰木也。<span class="jiazhu">走，音奏。狖，余救翻。<span class="shu-ming">說文</span>曰：狖，鼠屬，善旋。</span>時觀間隙，<span class="jiazhu">間，古莧翻。</span>出爲寇盜，每致兵征伐，尋其窟藏。其戰則蠭至，敗則鳥竄，自前世以來，不能羈也。」</span>皆以為難。恪父瑾聞之，亦以事終不逮，<span class="jiazhu">逮，及也；謂恪所出山民終不能及四萬之數也。</span>歎曰：<span class="yinhao">「恪不大興吾家，將赤吾族也！」</span>恪盛陳其必捷，吳主乃拜恪撫越將軍，<span class="jiazhu">以招撫山越爲將軍號。</span>領丹陽太守，使行其策。</p>
<p class="em2 strong" id="p95"><a class="gg-link" href="#p95" onclick="return changeColor(this);"></a><span class="yinwen">14</span>冬，十一月，洛陽地震。</p>
<p class="em2 strong" id="p96"><a class="gg-link" href="#p96" onclick="return changeColor(this);"></a><span class="yinwen">15</span>吳潘濬討武陵蠻，數年，斬獲數萬。自是羣蠻衰弱，一方寧靜。十一月，濬還武昌。<span class="jiazhu">太和五年，吳遣潘濬討武陵蠻。</span></p>
</div></body></html>