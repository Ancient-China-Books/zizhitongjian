<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>資治通鑑-卷第六十三・漢紀五十五・孝獻皇帝戊</title><meta content="width=device-width" initial-scale="1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀五十五">漢紀五十五</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">起屠維單閼<span class="biaozhusup" data-rel="">（己卯）</span>，盡上章執徐<span class="biaozhusup" data-rel="">（庚辰）</span>，凡二年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="孝獻皇帝戊">孝獻皇帝戊</span></span></h5>
<div class="yt" id="y199"><p class="strong" id="p1"><a class="gg-link" href="#p1" onclick="return changeColor(this);"></a><span class="section" id="title-3"><span data-head-description="孝獻皇帝戊" data-head-level="h4" data-head-title="建安四年">建安四年</span></span><span class="biaozhusup" data-rel="">（己卯、一九九年）</span></p></div>
<p class="em2 strong" id="p2"><a class="gg-link" href="#p2" onclick="return changeColor(this);"></a><span class="yinwen">1</span>春，<span class="jiaozhusup">【章：甲十一行本「春」下有「三月」二字；乙十一行本同；張校同。】</span>黑山賊帥張燕與公孫續率兵十三萬，三道救之。<span class="jiazhu">帥，所類翻。</span>未至，瓚密使行人齎書告續，使引五千鐵騎於北隰之中，<span class="jiazhu">賢曰：下溼曰隰。孔穎達曰：下溼，謂土地窊下，常沮洳，名爲隰也。</span>起火爲應，瓚欲自內出戰。紹候得其書，如期舉火。瓚以爲救至，遂出戰。紹設伏擊之，瓚大敗，復還自守。<span class="jiazhu">復，扶又翻。</span>紹爲地道，穿其樓下，施木柱之，度足達半，便燒之，樓輒傾倒，稍至京中。<span class="jiazhu">柱，拄也。易之中京，瓚所居也。度，徒洛翻。</span>瓚自計必無全，乃悉縊其姊妹、妻子，然後引火自焚。紹趣兵登臺，斬之。<span class="jiazhu">縊，於賜翻，又於計翻。趣，讀曰促。</span>田楷戰死。關靖歎曰：<span class="yinhao">「前若不止將軍自行，未必不濟。吾聞君子陷人危，必同其難，<span class="jiazhu">難，乃旦翻。</span>豈可以獨生乎！」</span>策馬赴紹軍而死。<span class="jiazhu">公孫瓚之計與陳宮之計，一也。陳宮之計，呂布不能用；公孫瓚之計，關靖止之：是知不惟決計之難，贊決者亦難也。</span>續爲屠各所殺。<span class="jiazhu">屠各，胡也。屠，直於翻。</span></p>
<p class="em2 strong" id="p3"><a class="gg-link" href="#p3" onclick="return changeColor(this);"></a>漁陽田豫說太守鮮于輔曰：<span class="jiazhu">輔旣斬鄒丹，遂領漁陽太守。說，輸芮翻。守，式又翻。</span><span class="yinhao">「曹氏奉天子以令諸侯，終能定天下，宜早從之。」</span>輔乃率其衆以奉王命。詔以輔爲建忠將軍，都督幽州六郡。</p>
<p class="em2 strong" id="p4"><a class="gg-link" href="#p4" onclick="return changeColor(this);"></a>初，烏桓王丘力居死，子樓班年少，從子蹋頓有武略，代立，<span class="jiazhu">少，詩照翻。從，才用翻；下同。賢曰：蹋，音大蠟翻。楊正衡<span class="shu-ming">晉書音義</span>：蹋，徒合翻。</span>總攝上谷大人難樓、遼東大人蘇僕延、右北平大人烏延等。袁紹攻公孫瓚，蹋頓以烏桓助之。瓚滅，紹承制皆賜蹋頓、難樓、蘇僕延、烏延等單于印綬；又以閻柔得烏桓心，因加寵慰，以安北邊。其後難樓、蘇僕延奉樓班爲單于，以蹋頓爲王，然蹋頓猶秉計策。</p>
<p class="em2 strong" id="p5"><a class="gg-link" href="#p5" onclick="return changeColor(this);"></a><span class="yinwen">2</span>眭固屯射犬，<span class="jiazhu"><span class="shu-ming">郡國志</span>：河內野王縣有射犬聚。唐懷州河內縣有漢射犬故城。眭，息隨翻。</span>夏，四月，曹操進軍臨河，使將軍史渙、曹仁渡河擊之。仁，操從弟也。固自將兵北詣袁紹求救，與渙、仁遇於犬城，渙、仁擊斬之。操遂濟河，圍射犬；射犬降，<span class="jiazhu">降，戶江翻。</span>操還軍敖倉。</p>
<p class="em2 strong" id="p6"><a class="gg-link" href="#p6" onclick="return changeColor(this);"></a>初，操在兗州舉魏种孝廉。<span class="jiazhu">种，音沖。</span>兗州叛，<span class="jiazhu">張邈舉兗州附呂布事見六十一卷興平元年。</span>操曰：<span class="yinhao">「唯魏种且不棄孤。」</span>及聞种走，操怒曰：<span class="yinhao">「种不南走越、北走胡，不置汝也！」</span>旣下射犬，生禽种，操曰：<span class="yinhao">「唯其才也！」</span>釋其縛而用之，以爲河內太守，屬以河北事。<span class="jiazhu">屬，之欲翻。</span></p>
<p class="em2 strong" id="p7"><a class="gg-link" href="#p7" onclick="return changeColor(this);"></a><span class="yinwen">3</span>以衞將軍董承爲車騎將軍。</p>
<p class="em2 strong" id="p8"><a class="gg-link" href="#p8" onclick="return changeColor(this);"></a><span class="yinwen">4</span>袁術旣稱帝，淫侈滋甚，媵御數百，<span class="jiazhu">媵，以證翻。</span>無不兼羅紈，厭粱肉，自下飢困，莫之收恤。旣而資實空盡，不能自立，乃燒宮室，奔其部曲陳簡、雷薄於灊山，<span class="jiazhu">灊縣，屬廬江郡，有天柱山。賢曰：灊縣之山也。灊，今壽州霍山縣也。灊，音潛。</span>復爲簡等所拒，遂大窮，士卒散走，憂懣不知所爲。<span class="jiazhu">復，扶又翻。懣，音悶。</span>乃遣使歸帝號於從兄紹<span class="jiazhu">紹與術同祖袁湯，以親則從，以年則兄也。</span>曰：<span class="yinhao">「祿去漢室久矣，袁氏受命當王，符瑞炳然。今君擁有四州，<span class="jiazhu">賢曰：青、冀、幽、幷。</span>人戶百萬，謹歸大命，君其興之！」</span>袁譚自青州迎術，欲從下邳北過。曹操遣劉備及將軍清河朱靈邀之，術不得過，復走壽春。六月，至江亭，坐簀床而歎曰：<span class="yinhao">「袁術乃至是乎！」</span><span class="jiazhu">賢曰：簀，笫也；謂無茵席也。</span>因憤慨結病，歐血死。術從弟胤畏曹操，不敢居壽春，率其部曲奉術柩及妻子奔廬江太守劉勳於皖城。<span class="jiazhu">皖縣，屬廬江郡，今舒州也。師古曰：皖，胡管翻；杜佑曰：音患。<span class="shu-ming">考異</span>曰：<span class="shu-ming">吳志·孫策傳</span>曰：<span class="yinhao">「術死，長史楊弘、大將張勳等將其衆，欲就策，廬江太守劉勳邀擊，悉虜之，收其珍寶以歸。」</span>與諸書不同。今從范<span class="shu-ming">書</span>、陳<span class="shu-ming">志·術傳</span>及<span class="shu-ming">江表傳</span>。</span>故廣陵太守徐璆得傳國璽，獻之。<span class="jiazhu">璆，渠尤翻。傳國璽，術拘孫堅妻所奪者。璽，斯氏翻。</span></p>
<p class="em2 strong" id="p9"><a class="gg-link" href="#p9" onclick="return changeColor(this);"></a><span class="yinwen">5</span>袁紹旣克公孫瓚，心益驕，貢御稀簡。主簿耿包密白紹，宜應天人，稱尊號。紹以包白事示軍府。<span class="jiazhu">白事，所白之事也。</span>僚屬皆言包妖妄，宜誅，<span class="jiazhu">妖，於驕翻。</span>紹不得已，殺包以自解。</p>
<p class="em2 strong" id="p10"><a class="gg-link" href="#p10" onclick="return changeColor(this);"></a>紹簡精兵十萬、騎萬匹，欲以攻許。沮授諫曰：<span class="yinhao">「近討公孫瓚，師出歷年，百姓疲敝，倉庫無積，未可動也。宜務農息民，先遣使獻捷天子；若不得通，乃表曹操隔我王路，<span class="jiazhu">沮，子余翻。王路，謂尊王之路也。</span>然後進屯黎陽，漸營河南，益作舟船，繕修器械，分遣精騎抄其邊鄙，令彼不得安，我取其逸，如此，可坐定也。」</span><span class="jiazhu">使紹能用授言，曹其殆乎！抄，楚交翻。</span>郭圖、審配曰：<span class="yinhao">「以明公之神武，引河朔之強衆，以伐曹操，易如覆手，<span class="jiazhu">易，以豉翻。</span>何必乃爾！」</span>授曰：<span class="yinhao">「夫救亂誅暴，謂之義兵；恃衆憑強，謂之驕兵；義者無敵，驕者先滅。<span class="jiazhu"><span class="shu-ming">前漢</span>魏相上書曰：兵義者王，兵驕者滅。</span>曹操奉天子以令天下，今舉師南向，於義則違。且廟勝之策，不在強弱。曹操法令旣行，士卒精練，非公孫瓚坐而受攻者也。今棄萬安之術而興無名之師，<span class="jiazhu"><span class="shu-ming">前漢</span>董公曰：兵出無名，事故不成。</span>竊爲公懼之！」</span><span class="jiazhu">爲，于僞翻；下爲之同。</span>圖、配曰：<span class="yinhao">「武王伐紂，不爲不義；況兵加曹操，而云無名！且以公今日之強，將士思奮，不及時以定大業，所謂『天與不取，反受其咎』，<span class="jiazhu"><span class="shu-ming">史記</span>范蠡之言。</span>此越之所以霸，吳之所以滅也。監軍之計在於持牢，<span class="jiazhu">紹使授監護諸將，故稱爲監軍。持牢，猶今南人言把穩也。監，古銜翻。</span>而非見時知幾之變也。」</span><span class="jiazhu">幾，居衣翻。</span>紹納圖言。圖等因是譖授曰：<span class="yinhao">「授監統內外，<span class="jiazhu">監，古銜翻。</span>威震三軍，若其寖盛，何以制之！夫臣與主同者亡，此<span class="shu-ming">黃石</span>之所忌也。<span class="jiazhu">臣與主同，言作威作福與主無別也。<span class="shu-ming">黃石</span>，卽張良於下邳圯上所得之書也。</span>且御衆於外，不宜知內。」</span>紹乃分授所統爲都督，使授及郭圖、淳于瓊各典一軍。騎都尉清河崔琰諫曰：<span class="yinhao">「天子在許，民望助順，不可攻也！」</span>紹不從。</p>
<p class="em2 strong" id="p11"><a class="gg-link" href="#p11" onclick="return changeColor(this);"></a>許下諸將聞紹將攻許，皆懼，曹操曰：<span class="yinhao">「吾知紹之爲人，志大而智小，色厲而膽薄，忌克而少威，<span class="jiazhu">少，詩沼翻；下以少同。</span>兵多而分畫不明，將驕而政令不壹，<span class="jiazhu">將，卽亮翻。</span>土地雖廣，糧食雖豐，適足以爲吾奉也。」</span>孔融謂荀彧曰：<span class="yinhao">「紹地廣兵強，田豐、許攸智士也爲之謀，審配、逢紀忠臣也<span class="jiazhu">逢，皮江翻。</span>任其事，<span class="jiazhu">任，音壬。</span>顏良、文醜勇將也統其兵，殆難克乎！」</span>彧曰：<span class="yinhao">「紹兵雖多而法不整，田豐剛而犯上，許攸貪而不治，審配專而無謀，逢紀果而自用；此數人者，勢不相容，必生內變。顏良、文醜，一夫之勇耳，可一戰而禽也。」</span></p>
<p class="em2 strong" id="p12"><a class="gg-link" href="#p12" onclick="return changeColor(this);"></a>秋，八月，操進軍黎陽，使臧霸等將精兵入青州以扞東方，<span class="jiazhu">臧霸起於泰山，稱雄於東方者也，故使之爲扞；袁氏雖欲自平原而東，無能爲矣。</span>留于禁屯河上。九月，操還許，分兵守官渡。<span class="jiazhu">賢曰：裴松之<span class="shu-ming">北征記</span>曰：中牟臺，下臨汴水，是爲官渡，袁紹、曹操壘尙存焉。在今鄭州中牟縣北。據<span class="shu-ming">水經註</span>，汴水卽莨蕩渠也。杜佑曰：鄭州中牟縣北十二里，有中牟臺，是爲官渡城，袁、曹相持之所。</span></p>
<p class="em2 strong" id="p13"><a class="gg-link" href="#p13" onclick="return changeColor(this);"></a>袁紹遣人招張繡，幷與賈詡書結好。繡欲許之，詡於繡坐上<span class="jiazhu">好，呼到翻。坐，徂臥翻。</span>顯謂紹使曰：<span class="yinhao">「歸謝袁本初，兄弟不能相容，<span class="jiazhu">謂與袁術有隙，各結黨與以相圖也。顯者，明言之於稠人中也。</span>而能容天下國士乎！」</span>繡驚懼曰：<span class="yinhao">「何至於此！」</span>竊謂詡曰：<span class="yinhao">「若此，當何歸？」</span>詡曰：<span class="yinhao">「不如從曹公。」</span>繡曰：<span class="yinhao">「袁強曹弱，又先與曹爲讎，<span class="jiazhu">謂淯水之戰，殺其子也。</span>從之如何？」</span>詡曰：<span class="yinhao">「此乃所以宜從也。夫曹公奉天子以令天下，其宜從一也；紹強盛，我以少衆從之，<span class="jiazhu">少，詩沼翻；下同。</span>必不以我爲重，曹公衆弱，其得我必喜，其宜從二也；夫有霸王之志者，固將釋私怨以明德於四海，其宜從三也。願將軍無疑！」</span>冬，十一月，繡率衆降曹操，<span class="jiazhu">降，戶江翻。</span>操執繡手，與歡宴，爲子均取繡女，<span class="jiazhu">爲，于僞翻。取，讀曰娶。</span>拜揚武將軍；表詡爲執金吾，封都亭侯。<span class="jiazhu">凡郡、國、縣、道治所，皆有都亭。</span></p>
<p class="em2 strong" id="p14"><a class="gg-link" href="#p14" onclick="return changeColor(this);"></a>關中諸將以袁、曹方爭，皆中立顧望。涼州牧韋端使從事天水楊阜詣許，阜還，關右諸將問：<span class="yinhao">「袁、曹勝敗孰在？」</span>阜曰：<span class="yinhao">「袁公寬而不斷，好謀而少決；不斷則無威，<span class="jiazhu">斷，丁亂翻；下同。</span>少決則後事，今雖強，終不能成大業。曹公有雄才遠略，決機無疑，法一而兵精，能用度外之人，所任各盡其力，必能濟大事者也。」</span></p>
<p class="em2 strong" id="p15"><a class="gg-link" href="#p15" onclick="return changeColor(this);"></a>曹操使治書侍御史河東衞覬鎭撫關中，<span class="jiazhu">治，直之翻。覬，音冀。</span>時四方大有還民，關中諸將多引爲部曲。覬書與荀彧曰：<span class="yinhao">「關中膏腴之地，頃遭荒亂，人民流入荊州者十萬餘家，聞本土安寧，皆企望思歸；<span class="jiazhu">企，去智翻，舉踵也。</span>而歸者無以自業，諸將各競招懷以爲部曲，郡縣貧弱，不能與爭，兵家遂強，一旦變動，必有後憂。夫鹽，國之大寶也，亂來放散，宜如舊置使者監賣，<span class="jiazhu">監，古銜翻；下同。</span>以其直益市犂牛，若有歸民，以供給之，勤耕積粟以豐殖關中，遠民聞之，必日夜競還。又使司隸校尉留治關中以爲之主，<span class="jiazhu">治，直之翻。</span>則諸將日削，官民日盛，此強本弱敵之利也。」</span>彧以白操，操從之。始遣謁者僕射監鹽官，<span class="jiazhu">河東安邑鹽池，舊有鹽官。鹽之爲利厚矣，齊用管子鬻筴而霸；晉之定都，諸大夫必欲其近鹽；至漢武之世，斡之以佐軍興；及唐安、史之亂，第五琦榷鹽以贍國用；自此遂爲經賦，其利居天下歲入之半，監，工銜翻。</span>司隸校尉治弘農。<span class="jiazhu">時以鍾繇爲司隸校尉。據<span class="shu-ming">魏略</span>及<span class="shu-ming">三國志</span>，繇實治洛陽，蓋暫治弘農，以招撫關中也。</span>關中由是服從。</p>
<p class="em2 strong" id="p16"><a class="gg-link" href="#p16" onclick="return changeColor(this);"></a>袁紹使人求助於劉表，表許之而竟不至，亦不援曹操。從事中郎南陽韓嵩、<span class="jiazhu">漢制，惟司隸校尉有從事中郎，至漢末，則州牧亦有從事中郎矣。</span>別駕零陵劉先說表曰：<span class="jiazhu">說，輸芮翻。</span><span class="yinhao">「今兩雄相持，天下之重在於將軍。若欲有爲，起乘其敝可也；如其不然，固將擇所宜從。豈可擁甲十萬，坐觀成敗，求援而不能助，見賢而不肯歸！此兩怨必集於將軍，恐不得中立矣。曹操善用兵，賢俊多歸之，其勢必舉袁紹，然後移兵以向江、漢，恐將軍不能禦也。今之勝計，<span class="jiazhu">勝計，謂諸計之中，此計爲勝也。</span>莫若舉荊州以附曹操，操必重德將軍；長享福祚，垂之後嗣，此萬全之策也。」</span>蒯越亦勸之，<span class="jiazhu">蒯，苦怪翻。</span>表狐疑不斷，乃遣嵩詣許曰：<span class="yinhao">「今天下未知所定，而曹操擁天子都許，君爲我觀其釁。」</span><span class="jiazhu">爲，于僞翻；下同。</span>嵩曰：<span class="yinhao">「聖達節；次守節。<span class="jiazhu"><span class="shu-ming">左傳</span>曹公子欣時之言。</span>嵩，守節者也。夫君臣名定，以死守之；今策名委質，<span class="jiazhu">質，如字。</span>唯將軍所命，雖赴湯蹈火，死無辭也。以嵩觀之，曹公必得志於天下。將軍能上順天子，下歸曹公，使嵩可也；如其猶豫，嵩至京師，天子假嵩一職，不獲辭命，則成天子之臣，將軍之故吏耳。在君爲君，則嵩守天子之命，義不得復爲將軍死也。惟加重思，<span class="jiazhu">爲，于僞翻。重，除用翻。重思，猶言三思也。</span>無爲負嵩！」</span>表以爲憚使，強之。<span class="jiazhu">以其憚於使許，強之使行。使，疏吏翻。</span>至許，詔拜嵩侍中、零陵太守。及還，盛稱朝廷、曹公之德，勸表遣子入侍。表大怒，以爲懷貳，大會寮屬，陳兵，持節，將斬之，<span class="jiazhu">持節，以示將斬，猶不敢專殺，存漢制也。</span>數曰：<span class="yinhao">「韓嵩敢懷貳邪！」</span>衆皆恐，欲令嵩謝。嵩不爲動容，<span class="jiazhu">數，所具翻。爲，于僞翻。</span>徐謂表曰：<span class="yinhao">「將軍負嵩，嵩不負將軍！」</span>且陳前言。表妻蔡氏諫曰：<span class="yinhao">「韓嵩，楚國之望也；且其言直，誅之無辭。」</span>表猶怒，考殺從行者，<span class="jiazhu">從，才用翻；下同。</span>知無他意，乃弗誅而囚之。</p>
<p class="em2 strong" id="p17"><a class="gg-link" href="#p17" onclick="return changeColor(this);"></a><span class="yinwen">6</span>揚州賊帥鄭寶欲略居民以赴江表，<span class="jiazhu">帥，所類翻；下同。</span>以淮南劉曄，高族名人，<span class="jiazhu">曄出於漢之宗室，與蔣濟、胡質俱爲揚州名士。</span>欲劫之使唱此謀，曄患之。會曹操遣使詣州，有所案問，曄要與歸家。<span class="jiazhu">要，讀曰邀。</span>寶來候使者，曄留與宴飲，手刃殺之，斬其首以令寶軍曰：<span class="yinhao">「曹公有令，敢有動者，與寶同罪！」</span>其衆數千人皆讋服，<span class="jiazhu">讋，卽涉翻，失氣也。</span>推曄爲主。曄以其衆與廬江太守劉勳，勳怪其故，曄曰：<span class="yinhao">「寶無法制，其衆素以鈔略爲利；僕宿無資，<span class="jiazhu">謂先無名位爲之資也。鈔，楚交翻。</span>而整齊之，必懷怨難久，故以相與耳！」</span><span class="jiazhu">天下殽亂之時，設有不幸爲衆推，當以劉曄爲法。</span>勳以袁術部曲衆多，不能贍，遣從弟偕求米於上繚諸宗帥，不能滿數，<span class="jiazhu">不滿其所求之數也。繚，讀曰僚。</span>偕召勳使襲之。</p>
<p class="em2 strong" id="p18"><a class="gg-link" href="#p18" onclick="return changeColor(this);"></a>孫策惡勳兵強，僞卑辭以事勳曰：<span class="yinhao">「上繚宗民數欺鄙郡，<span class="jiazhu">惡，烏路翻。數，所角翻。</span>欲擊之，路不便。上繚甚富實，願君伐之，請出兵以爲外援。」</span>且以珠寶、葛越賂勳。<span class="jiazhu"><span class="shu-ming">文選註</span>曰：葛越，草布也。今葛布謂之葛越，白布謂之白越。</span>勳大喜，外內盡賀，劉曄獨否，勳問其故，對曰：<span class="yinhao">「上繚雖小，城堅池深，攻難守易，<span class="jiazhu">易，以豉翻。</span>不可旬日而舉也。兵疲於外而國內虛，策乘虛襲我，則後不能獨守。是將軍進屈於敵，退無所歸，若軍必出，禍今至矣。」</span>勳不聽，遂伐上繚；至海昏，宗帥知之，皆空壁逃遷，勳了無所得。時策引兵西擊黃祖，行及石城，<span class="jiazhu">海昏縣，屬豫章郡，當豫章大江之口，有地名慨口。永元中，分海昏置建昌縣。上繚，在建昌界。石城縣，屬丹楊郡。賢曰：在今蘇州西南。余據<span class="shu-ming">水經</span>：石城縣在牛渚東。酈道元<span class="shu-ming">註</span>又云：牛渚在石城東減五百里。未知孰是。又據<span class="shu-ming">五代志</span>，宣城秋浦縣，舊曰石城。宋白曰：池州貴池、石埭二縣，皆漢石城縣之地。</span>聞勳在海昏，策乃分遣從兄賁、輔將八千人屯彭澤，<span class="jiazhu">宋白曰：彭澤縣，取彭蠡澤爲名，漢屬豫章郡，今江州彭澤縣、南康軍都昌縣皆漢彭澤縣地。</span>自與領江夏太守周瑜將二萬人襲皖城，克之，<span class="jiazhu">夏，戶雅翻。皖，戶版翻。</span>得術、勳妻子及部曲三萬餘人；表汝南李術爲廬江太守，給兵三千人以守皖城，<span class="jiazhu">爲李術不附孫氏張本。</span>皆徙所得民東詣吳。勳還至彭澤，孫賁、孫輔邀擊，破之。勳走保流沂，<span class="jiazhu">流沂，地名，近西塞。西塞山，在今壽昌軍東北三十里。</span>求救於黃祖，祖遣其子射率船軍五千人助勳。<span class="jiazhu">船軍，卽舟師也。</span>策復就攻勳，<span class="jiazhu">復，扶又翻；下同。</span>大破之。勳北歸曹操，射亦遁走。</p>
<p class="em2 strong" id="p19"><a class="gg-link" href="#p19" onclick="return changeColor(this);"></a>策收得勳兵二千餘人，船千艘，遂進擊黃祖。十二月，辛亥，策軍至沙羡，<span class="jiazhu">沙羡縣，屬江夏郡。晉灼曰：羡，音夷。<span class="shu-ming">水經註</span>：蒲圻，江中有沙陽洲，沙陽縣治。縣本江夏之沙羡，晉太康中，改曰沙陽縣。</span>劉表遣從子虎及南陽韓晞，將長矛五千來救祖。<span class="jiazhu">從，才用翻。將，卽亮翻。</span>甲寅，策與戰，大破之，斬晞。祖脫身走，獲其妻子及船六千艘，<span class="jiazhu">艘，蘇刀翻。</span>士卒殺溺死者數萬人。</p>
<p class="em2 strong" id="p20"><a class="gg-link" href="#p20" onclick="return changeColor(this);"></a>策盛兵將徇豫章，屯于椒丘，<span class="jiazhu">椒丘，去豫章南昌縣數十里。</span>謂功曹虞翻曰：<span class="yinhao">「華子魚自有名字，<span class="jiazhu">華歆，字子魚。自有名字，言其名聞當時也。</span>然非吾敵也。若不開門讓城，金鼓一震，不得無所傷害。卿便在前，具宣孤意。」</span>翻乃往見華歆曰：<span class="yinhao">「竊聞明府與鄙郡故王府君齊名中州，海內所宗，雖在東垂，常懷瞻仰。」</span>歆曰：<span class="yinhao">「孤不如王會稽。」</span><span class="jiazhu">王朗爲會稽太守，爲策所破。會，工外翻。</span>翻復曰：<span class="yinhao">「不審豫章資糧器仗，士民勇果，孰與鄙郡？」</span><span class="jiazhu">復，扶又翻。</span>歆曰：<span class="yinhao">「大不如也。」</span>翻曰：<span class="yinhao">「明府言不如王會稽，謙光之譚耳；<span class="jiazhu"><span class="shu-ming">易</span>曰：謙尊而光。譚，與談同。</span>精兵不如會稽，實如尊敎。孫討逆智略超世，用兵如神，前走劉揚州，君所親見；<span class="jiazhu">劉揚州，謂劉繇。</span>南定鄙郡，亦君所聞也。<span class="jiazhu">鄙郡，卽謂會稽。</span>今欲守孤城，自料資糧，已知不足，不早爲計，悔無及也。今大軍已次椒丘，僕便還去，明日日中迎檄不到者，與君辭矣。」</span>歆曰：<span class="yinhao">「久在江表，常欲北歸；孫會稽來，吾便去也。」</span>乃夜作檄，明旦，遣吏齎迎。策便進軍，歆葛巾迎策。<span class="jiazhu"><span class="shu-ming">考異</span>曰：華嶠<span class="shu-ming">譜叙</span>曰：<span class="yinhao">「孫策略有揚州，盛兵徇豫章，一郡大恐，官屬請出郊迎。歆曰：『無然。』策稍進，復白發兵。又不聽。及策至，一府皆造閣，請出避之，乃笑曰：『今將自來，何遽避之！』有頃，門下白曰：『孫將軍至』，請見，乃前與歆共坐，談議良久，夜乃別去。義士聞之，皆長歎而心自服也。」</span>此說太不近人情，今不取。</span>策謂歆曰：<span class="yinhao">「府君年德名望，遠近所歸；策年幼稚，<span class="jiazhu">稚，直利翻。</span>宜脩子弟之禮。」</span>便向歆拜，禮爲上賓。</p>
<p class="margin2" id="p21"><a class="gg-link" href="#p21" onclick="return changeColor(this);"></a>孫盛曰：歆旣無夷、皓韜邈之風，又失王臣匪躬之操，<span class="jiazhu">夷、皓，謂伯夷、四皓也。<span class="shu-ming">易</span>曰：<span class="yinhao">「王臣蹇蹇，匪躬之故。」</span>言華不能高尙其志，又失蹇蹇匪躬之節也。</span>橈心於邪儒之說，交臂於陵肆之徒，位奪節墮，咎孰大焉！<span class="jiazhu">邪儒，謂虞翻；陵肆，謂孫策也。橈，奴敎翻。墮，讀曰隳。</span></p>
<p class="em2 strong" id="p22"><a class="gg-link" href="#p22" onclick="return changeColor(this);"></a><span class="yinwen">7</span>策分豫章爲廬陵郡，以孫賁爲豫章太守，孫輔爲廬陵太守。會僮芝病，輔遂進取廬陵，<span class="jiazhu">僮芝據廬陵事見上卷上年。</span>留周瑜鎭巴丘。<span class="jiazhu">裴松之曰：按孫策于時始得豫章、廬陵，尙未能得定江夏。瑜之所鎭，應在今巴丘縣也，與後所屯巴丘處不同。余據<span class="shu-ming">晉·地理志</span>，廬陵郡有巴丘縣。沈約曰：晉立。今撫州崇仁縣卽其地。梁改巴丘曰巴山。</span></p>
<p class="em2 strong" id="p23"><a class="gg-link" href="#p23" onclick="return changeColor(this);"></a>孫策之克皖城也，撫視袁術妻子；及入豫章，收載劉繇喪，善遇其家。士大夫以是稱之。</p>
<p class="em2 strong" id="p24"><a class="gg-link" href="#p24" onclick="return changeColor(this);"></a>會稽功曹魏騰嘗迕策意，<span class="jiazhu">迕，五故翻。</span>策將殺之，衆憂恐，計無所出。策母吳夫人倚大井謂策曰：<span class="yinhao">「汝新造江南，其事未集，方當優賢禮士，捨過錄功。魏功曹在公盡規，汝今日殺之，則明日人皆叛汝。吾不忍見禍之及，當先投此井中耳！」</span>策大驚，遽釋騰。</p>
<p class="em2 strong" id="p25"><a class="gg-link" href="#p25" onclick="return changeColor(this);"></a>初，吳郡太守會稽盛憲舉高岱孝廉，許貢來領郡，岱將憲避難於營帥許昭家。烏程鄒佗、錢銅及嘉興王晟等<span class="jiazhu">難，乃旦翻。帥，所類翻。<span class="shu-ming">姓譜</span>：彭祖裔孫孚，爲周錢府上士，因官命氏。佗，徒河翻。沈約曰：嘉興縣，本名長水，秦改曰由拳；吳孫權黃龍四年，由拳縣生嘉禾，改曰禾興，孫皓避父名，改曰嘉興縣，屬吳郡。晟，承正翻。</span>各聚衆萬餘或數千人，不附孫策。策引兵撲討，皆破之，<span class="jiazhu">撲，普卜翻。</span>進攻嚴白虎。白虎兵敗，奔餘杭，<span class="jiazhu">餘杭縣，前漢屬會稽郡，後漢分屬吳郡。</span>投許昭。程普請擊昭，策曰：<span class="yinhao">「許昭有義於舊君，有誠於故友，此丈夫之志也。」</span><span class="jiazhu">裴松之曰：許昭有義於舊君，謂濟盛憲也；有誠於故友，則受嚴白虎也。</span>乃舍之。<span class="jiazhu">舍，讀曰捨。</span></p>
<p class="em2 strong" id="p26"><a class="gg-link" href="#p26" onclick="return changeColor(this);"></a><span class="yinwen">8</span>曹操復屯官渡。<span class="jiazhu">復，扶又翻。</span>操常從士徐他等謀殺操，<span class="jiazhu">常從士，常隨從在左右者也。從，才用翻。他，徒何翻。</span>入操帳，見校尉許褚，色變，褚覺而殺之。</p>
<p class="em2 strong" id="p27"><a class="gg-link" href="#p27" onclick="return changeColor(this);"></a><span class="yinwen">9</span>初，車騎將軍董承稱受帝衣帶中密詔，與劉備謀誅曹操。操從容謂備曰：<span class="jiazhu">從，千容翻。</span><span class="yinhao">「今天下英雄，惟使君與操耳，本初之徒，不足數也！」</span>備方食，失匕箸；<span class="jiazhu">備以操知其英雄，懼將圖己，故驚失匕筋也。匕，匙也；箸，挾也。箸，遲助翻。</span>值天雷震，備因曰：<span class="yinhao">「聖人云『迅雷風烈必變』，<span class="jiazhu"><span class="shu-ming">論語</span>記孔子之容。</span>良有以也。」</span>遂與承及長水校尉种輯、將軍吳子蘭、王服等同謀。會操遣備與朱靈邀袁術，程昱、郭嘉、董昭皆諫曰：<span class="yinhao">「備不可遣也！」</span>操悔，追之，不及。術旣南走，朱靈等還。備遂殺徐州刺史車冑，留關羽守下邳，行太守事，身還小沛。<span class="jiazhu">車，尺遮翻。<span class="shu-ming">考異</span>曰：<span class="shu-ming">蜀志</span>先敍董承謀洩誅死，備乃殺車冑。<span class="shu-ming">魏志</span>，備殺車冑後，明年，董承乃死。袁<span class="shu-ming">紀</span>，備據下邳亦在承死前。<span class="shu-ming">蜀志</span>誤也。</span>東海賊昌豨及郡縣多叛操爲備。<span class="jiazhu">據<span class="shu-ming">蜀志</span>，昌豨卽昌霸。豨，許豈翻，又音希。呂布之敗，太山諸屯帥皆降於曹操，獨豨反側於其間，蓋自恃其才略過於臧霸之徒也。</span>備衆數萬人，遣使與袁紹連兵，操遣司空長史沛國劉岱、中郎將扶風王忠擊之，不克。備謂岱等曰：<span class="yinhao">「使汝百人來，無如我何；曹公自來，未可知耳！」</span></p>
<div class="yt" id="y200"><p class="strong" id="p28"><a class="gg-link" href="#p28" onclick="return changeColor(this);"></a><span class="section" id="title-4"><span data-head-description="孝獻皇帝戊" data-head-level="h4" data-head-title="建安五年">五年</span></span><span class="biaozhusup" data-rel="">（庚辰、二○○年）</span></p></div>
<p class="em2 strong" id="p29"><a class="gg-link" href="#p29" onclick="return changeColor(this);"></a><span class="yinwen">1</span>春，正月，董承謀洩；壬子，曹操殺承及王服、种輯，皆夷三族。</p>
<p class="em2 strong" id="p30"><a class="gg-link" href="#p30" onclick="return changeColor(this);"></a>操欲自討劉備，諸將皆曰：<span class="yinhao">「與公爭天下者，袁紹也。今紹方來而棄之東，<span class="jiazhu">言紹方來寇，乃棄而不顧而東征備也。</span>紹乘人後，若何？」</span>操曰：<span class="yinhao">「劉備，人傑也，今不擊，必爲後患。」</span>郭嘉曰：<span class="yinhao">「紹性遲而多疑，來必不速。備新起，衆心未附，急擊之，必敗。」</span>操師遂東。冀州別駕田豐說袁紹曰：<span class="yinhao">「曹操與劉備連兵，未可卒解。<span class="jiazhu">說，輸芮翻。卒，讀曰猝。</span>公舉軍而襲其後，可一往而定。」</span>紹辭以子疾，未得行。豐舉杖擊地曰：<span class="yinhao">「嗟乎！遭難遇之時，而以嬰兒病失其會，惜哉，事去矣！」</span></p>
<p class="em2 strong" id="p31"><a class="gg-link" href="#p31" onclick="return changeColor(this);"></a>曹操擊劉備，破之，<span class="jiazhu"><span class="shu-ming">考異</span>曰：<span class="shu-ming">魏書</span>曰：<span class="yinhao">「備謂操與大敵連，不得東；而候騎卒至，言曹公來，備大驚，然猶未信。自將數十騎出望公軍，見麾旌，便棄衆而走。」</span>計備必不至此，<span class="shu-ming">魏書</span>多妄。</span>獲其妻子；進拔下邳，禽關羽；又擊昌豨，破之。備奔青州，因袁譚以歸袁紹。紹聞備至，去鄴二百里迎之；<span class="jiazhu">紹遠出迎備，重敬之也。</span>駐月餘，所亡士卒稍稍歸之。</p>
<p class="em2 strong" id="p32"><a class="gg-link" href="#p32" onclick="return changeColor(this);"></a>曹操還軍官渡，紹乃議攻許，田豐曰：<span class="yinhao">「曹操旣破劉備，則許下非復空虛。<span class="jiazhu">復，扶又翻。</span>且操善用兵，變化無方，衆雖少，<span class="jiazhu">少，詩沼翻；下同。</span>未可輕也，今不如以久持之。將軍據山河之固，擁四州之衆，外結英雄，內修農戰，然後簡其精銳，分爲奇兵，<span class="jiazhu"><span class="shu-ming">孫子兵法</span>曰：凡戰，以正合，以奇勝。<span class="shu-ming">註</span>曰：正者，當敵；奇者，擊其不備。</span>乘虛迭出以擾河南，救右則擊其左，救左則擊其右，使敵疲於奔命，民不得安業，我未勞而彼已困，不及三年，可坐克也。今釋廟勝之策<span class="jiazhu">定策於廟堂之上而決勝於千里之外，謂之廟勝。孫子曰：未戰而廟勝，得算多也；未戰而廟不勝，得算少也。</span>而決成敗於一戰，若不如志，悔無及也。」</span>紹不從。豐強諫忤紹，紹以爲沮衆，械繫之。<span class="jiazhu">忤，五故翻。沮，在呂翻。</span>於是移檄州郡，數操罪惡。<span class="jiazhu">數，所具翻。</span>二月，進軍黎陽。</p>
<p class="em2 strong" id="p33"><a class="gg-link" href="#p33" onclick="return changeColor(this);"></a>沮授臨行，會其宗族，散資財以與之，<span class="jiazhu">沮，子余翻。</span>曰：<span class="yinhao">「勢存則威無不加，勢亡則不保一身，哀哉！」</span>其弟宗曰：<span class="yinhao">「曹操士馬不敵，君何懼焉！」</span>授曰：<span class="yinhao">「以曹操之明略，又挾天子以爲資，我雖克伯珪，<span class="jiazhu">公孫瓚，字伯珪。</span>衆實疲敝而主驕將忲，<span class="jiazhu">將，卽亮翻。忲，他蓋翻，侈也。</span>軍之破敗，在此舉矣。揚雄有言：『六國蚩蚩，爲嬴弱姬。』其今之謂乎！」</span><span class="jiazhu">賢曰：<span class="shu-ming">法言</span>之文也。嬴，秦姓；姬，周姓。<span class="shu-ming">方言</span>曰：蚩，悖也。六國悖惑，侵弱周室，終爲秦所併也。爲，于僞翻。</span></p>
<p class="em2 strong" id="p34"><a class="gg-link" href="#p34" onclick="return changeColor(this);"></a>振威將軍程昱<span class="jiazhu">沈約曰：振威將軍，始於後漢初，宋登爲之。</span>以七百兵守鄄城。<span class="jiazhu">鄄，音絹。</span>曹操欲益昱兵二千，昱不肯，曰：<span class="yinhao">「袁紹擁十萬衆，自以所向無前，今見昱少兵，必輕易，<span class="jiazhu">少，詩沼翻；下同。易，以豉翻。</span>不來攻。若益昱兵，過則不可不攻，攻之必克，徒兩損其勢，願公無疑。」</span>紹聞昱兵少，果不往。操謂賈詡曰：<span class="yinhao">「程昱之膽，過於賁、育矣！」</span><span class="jiazhu">賁，音奔。</span></p>
<p class="em2 strong" id="p35"><a class="gg-link" href="#p35" onclick="return changeColor(this);"></a>袁紹遣其將顏良攻東郡太守劉延於白馬。<span class="jiazhu">賢曰：白馬縣，屬東郡，今滑州縣也，故城在今縣東。</span>沮授曰：<span class="yinhao">「良性促狹，雖驍勇，不可獨任。」</span>紹不聽。<span class="jiazhu">驍，堅堯翻。</span>夏，四月，曹操北救劉延。荀攸曰：<span class="yinhao">「今兵少不敵，必分其勢乃可。公到延津，<span class="jiazhu">杜預曰：陳留酸棗縣北，有延津。唐衞州新鄕縣有延津關。關蓋在延津北岸，曹操所向，乃延津南岸。</span>若將渡兵向其後者，紹必西應之，然後輕兵襲白馬，掩其不備，顏良可禽也。」</span>操從之。紹聞兵渡，卽分兵西邀之。操乃引軍兼行趣白馬，<span class="jiazhu">趣，七喻翻。</span>未至十餘里，良大驚，來逆戰。操使張遼、關羽先登擊之。羽望見良麾蓋，<span class="jiazhu">戎車，大將所乘者，設幢麾，張蓋。</span>策馬刺良於萬衆之中，<span class="jiazhu">刺，七亦翻。</span>斬其首而還，<span class="jiazhu">還，從宣翻，又如字。</span>紹軍莫能當者。遂解白馬之圍，徙其民，循河而西。</p>
<p class="em2 strong" id="p36"><a class="gg-link" href="#p36" onclick="return changeColor(this);"></a>紹渡河追之，沮授諫曰：<span class="yinhao">「勝負變化，不可不詳。今宜留屯延津，分兵官渡，若其克獲，還迎不晚，<span class="jiazhu">還迎留屯大軍也。</span>設其有難，<span class="jiazhu">難，乃旦翻。</span>衆弗可還。」</span>紹弗從。授臨濟歎曰：<span class="yinhao">「上盈其志，下務其功，悠悠黃河，吾其濟乎！」</span>遂以疾辭。紹不許而意恨之，復省其所部，幷屬郭圖。</p>
<p class="em2 strong" id="p37"><a class="gg-link" href="#p37" onclick="return changeColor(this);"></a>紹軍至延津南，操勒兵駐營南阪下，<span class="jiazhu"><span class="shu-ming">水經註</span>：白馬縣有神馬亭，實中層峙，南北二百步，東西五十餘步，自外耕耘墾斫，削落平盡。正南有陟躔，陛下方軌，西去白馬津可二十里，南距白馬縣故城可五十里，卽<span class="shu-ming">開山圖</span>所謂白馬山也。南陂其在山之南歟！此時操兵循河已入酸棗界，當攷。</span>使登壘望之，曰：<span class="yinhao">「可五六百騎。」</span>有頃，復白：<span class="yinhao">「騎稍多，步兵不可勝數。」</span><span class="jiazhu">復，扶又翻；下同。勝，音升。數，所具翻。</span>操曰：<span class="yinhao">「勿復白。」</span>令騎解鞍放馬。是時，白馬輜重就道。諸將以爲敵騎多，不如還保營。荀攸曰：<span class="yinhao">「此所以餌敵，如何去之！」</span>操顧攸而笑。紹騎將文醜與劉備將五六千騎前後至。諸將復白：<span class="yinhao">「可上馬。」</span>操曰：<span class="yinhao">「未也。」</span>有頃，騎至稍多，或分趣輜重。<span class="jiazhu">趣，七喻翻。重，直用翻。</span>操曰：<span class="yinhao">「可矣。」</span>乃皆上馬。時騎不滿六百，遂縱兵擊，大破之，斬醜。醜與顏良，皆紹名將也，再戰，悉禽之，紹軍奪氣。<span class="jiazhu">三軍以氣爲主，氣奪則其軍不振。</span></p>
<p class="em2 strong" id="p38"><a class="gg-link" href="#p38" onclick="return changeColor(this);"></a>初，操壯關羽之爲人，而察其心神無久留之意，使張遼以其情問之，羽歎曰：<span class="yinhao">「吾極知曹公待我厚；然吾受劉將軍恩，誓以共死，不可背之。<span class="jiazhu">背，蒲妹翻。</span>吾終不留，要當立效以報曹公乃去耳。」</span>遼以羽言報操，操義之。及羽殺顏良，操知其必去，重加賞賜。羽盡封其所賜，拜書告辭，而奔劉備於袁軍。<span class="jiazhu">袁紹軍也。</span>左右欲追之，操曰：<span class="yinhao">「彼各爲其主，<span class="jiazhu">爲，于僞翻。</span>勿追也。」</span></p>
<p class="em2 strong" id="p39"><a class="gg-link" href="#p39" onclick="return changeColor(this);"></a>操還軍官渡，閻柔遣使詣操，操以柔爲烏桓校尉。鮮于輔身見操於官渡，操以輔爲右度遼將軍，還鎭幽土。<span class="jiazhu">當是時，幽州爲紹所統，與許隔遠，而柔、輔已歸心於操矣。漢度遼將軍，始於范明友；中興之後，置度遼將軍以護南匈奴，屯於西河。今使鮮于輔還鎭幽土，故以爲右度遼將軍。自中國而北，向以西河爲左，幽土爲右也。</span></p>
<p class="em2 strong" id="p40"><a class="gg-link" href="#p40" onclick="return changeColor(this);"></a><span class="yinwen">2</span>廣陵太守陳登治射陽，<span class="jiazhu">射陽縣，前漢屬臨淮郡，後漢屬廣陵郡。應劭曰：在射水之陽。今楚州山陽縣有射陽湖，卽其地。賢曰：射陽在今楚州安宜縣東。</span>孫策西擊黃祖，登誘嚴白虎餘黨，圖爲後害。策還擊登，軍到丹徒，<span class="jiazhu">丹徒縣，前漢屬會稽郡，後漢分屬吳郡，春秋之朱方也。秦時望氣者云，其地有天子氣。始皇使赭徒二千人鑿城以敗其勢，改曰丹徒。<span class="shu-ming">考異</span>曰：此事出<span class="shu-ming">江表傳</span>。據<span class="shu-ming">策傳</span>云：<span class="yinhao">「策謀襲許，未發而死。」</span><span class="shu-ming">陳矯傳</span>云：<span class="yinhao">「登爲孫權所圍於匡奇。登令矯求救於太祖，太祖遣赴救。吳軍旣退，登設伏追奔，大破之。」</span><span class="shu-ming">先賢行狀</span>云：<span class="yinhao">「登有吞滅江南之志，孫策遣軍攻登於匡奇城，登大破之，斬虜以萬數。賊忿喪軍，尋復大興兵向登。登使功曹陳矯求救於太祖。」</span>此數者，參差不同。孫盛<span class="shu-ming">異同評</span>云：<span class="yinhao">「按袁紹以建安五年至黎陽，策以四月遇害。而<span class="shu-ming">志</span>云：策聞曹公與紹相拒於官渡，謬矣。伐登之言爲有證也。」</span>今從之。</span>須待運糧。初，策殺吳郡太守許貢，<span class="jiazhu"><span class="shu-ming">考異</span>曰：<span class="shu-ming">江表傳</span>曰：<span class="yinhao">「初，貢上表於漢帝，言策驍雄，宜召還京邑，若放於外，必作世患。候吏得表以示策，策以讓貢，貢辭無表，策令武士絞殺之。」</span>按貢先爲朱治所迫，已去郡依嚴白虎，安能復爾，蓋策破白虎時殺貢耳。</span>貢奴客潛民間，欲爲貢報讎。策性好獵，數出驅馳，<span class="jiazhu">爲，于僞翻。好，呼到翻。數，所角翻。</span>所乘馬精駿，從騎絕不能及，<span class="jiazhu">從，才用翻。</span>卒遇貢客三人，<span class="jiazhu">卒，讀曰猝。</span>射策中頰，後騎尋至，皆刺殺之。策創甚，<span class="jiazhu">射，而亦翻。中，竹仲翻。刺，七亦翻。創，初良翻。</span>召張昭等謂曰：<span class="yinhao">「中國方亂，以吳、越之衆，三江之固，<span class="jiazhu">韋昭曰：三江，謂吳松江、錢塘江、浦陽江也。<span class="shu-ming">吳地記</span>云：松江東北行七十里，得三江口，東北入海爲婁江，東南入海爲東江，幷松江爲三江。</span>足以觀成敗，公等善相吾弟！」</span><span class="jiazhu">相，息亮翻。</span>呼權，佩以印綬，謂曰：<span class="yinhao">「舉江東之衆，決機於兩陳之間，<span class="jiazhu">陳，讀曰陣，</span>與天下爭衡，<span class="jiazhu">衡，所以平輕重也；爭衡，言分爭之世，兵力所加，天下大勢爲之輕重也。</span>卿不如我；舉賢任能，各盡其心以保江東，我不如卿。」</span>丙午，策卒，<span class="jiazhu"><span class="shu-ming">考異</span>曰：虞喜<span class="shu-ming">志林</span>云策以四月四日死，故置此。陳<span class="shu-ming">志·策傳</span>：<span class="yinhao">「策陰欲襲許，迎漢帝，密治兵。部署未發，爲許貢客所殺。」</span><span class="shu-ming">郭嘉傳</span>曰：<span class="yinhao">「策渡江，北襲許，衆聞皆懼。嘉料之曰：『策輕而無備，必死於匹夫之手。』果爲貢客所殺。」</span>嘉雖先見，安能知策死於未襲許之前乎！蓋時人見策臨江治兵，疑其襲許，嘉料其不能爲耳。</span>時年二十六。</p>
<p class="em2 strong" id="p41"><a class="gg-link" href="#p41" onclick="return changeColor(this);"></a>權悲號，未視事，<span class="jiazhu">號，戶刀翻。</span>張昭曰：<span class="yinhao">「孝廉！此寧哭時邪！」</span><span class="jiazhu">孫權先爲陽羨長，郡察孝廉，故以稱之。</span>乃改易權服，扶令上馬，使出巡軍。昭率僚屬，上表朝廷，下移屬城，中外將校，各令奉職。周瑜自巴丘將兵赴喪，遂留吳，以中護軍與張昭共掌衆事。<span class="jiazhu">秦置護軍都尉，漢因之。高祖以陳平爲護軍中尉。武帝復以爲護軍都尉，屬大司馬。三國虎爭，始有中護軍之官。<span class="shu-ming">東觀記</span>曰：漢大將軍出征，置中護軍一人。魏、晉以後，資輕者爲中護軍，資重者爲護軍將軍。然吳又有左右護軍，則吳制自是分中、左、右爲三部。</span>時策雖有會稽、吳郡、丹陽、豫章、廬江、廬陵，然深險之地，猶未盡從，流寓之士，皆以安危去就爲意，未有君臣之固，而張昭、周瑜等謂權可與共成大業，遂委心而服事焉。</p>
<p class="em2 strong" id="p42"><a class="gg-link" href="#p42" onclick="return changeColor(this);"></a><span class="yinwen">3</span>秋，七月，立皇子馮爲南陽王；壬午，馮薨。</p>
<p class="em2 strong" id="p43"><a class="gg-link" href="#p43" onclick="return changeColor(this);"></a><span class="yinwen">4</span>汝南黃巾劉辟等叛曹操應袁紹，紹遣劉備將兵助辟，郡縣多應之。紹遣使拜陽安都尉李通爲征南將軍，劉表亦陰招之，通皆拒焉。或勸通從紹，通按劍叱之曰：<span class="yinhao">「曹公明哲，必定天下；紹雖強盛，終爲之虜耳。吾以死不貳。」</span>卽斬紹使，<span class="jiazhu">使，疏吏翻。</span>送印綬詣操。</p>
<p class="em2 strong" id="p44"><a class="gg-link" href="#p44" onclick="return changeColor(this);"></a>通急錄戶調，<span class="jiazhu">調，徒釣翻；下同。戶出緜絹謂之調。錄，收拾也。</span>朗陵長趙儼見通曰：<span class="yinhao">「方今諸郡並叛，獨陽安懷附，復趣收其緜絹，<span class="jiazhu">復，扶又翻。趣，讀曰促。</span>小人樂亂，<span class="jiazhu">樂，音洛。</span>無乃不可乎？」</span>通曰：<span class="yinhao">「公與袁紹相持甚急，左右郡縣背叛乃爾，<span class="jiazhu">背，蒲妹翻；下同。</span>若緜絹不調送，觀聽者必謂我顧望，有所須待也。」</span>儼曰：<span class="yinhao">「誠亦如君慮，然當權其輕重。小緩調，當爲君釋此患。」</span><span class="jiazhu">爲，于僞翻。</span>乃書與荀彧曰：<span class="yinhao">「今陽安郡百姓困窮，鄰城並叛，易用傾蕩，<span class="jiazhu">易，以豉翻。</span>乃一方安危之機也。且此郡人執守忠節，在險不貳，以爲國家宜垂慰撫；而更急斂緜絹，<span class="jiazhu">斂，力贍翻。</span>何以勸善！」</span>彧卽白操，悉以緜絹還民，上下歡喜，郡內遂安。通擊羣賊瞿恭等，皆破之，<span class="jiazhu">瞿，姓也；王僧孺<span class="shu-ming">百家譜</span>有蒼梧瞿寶。</span>遂定淮、汝之地。</p>
<p class="em2 strong" id="p45"><a class="gg-link" href="#p45" onclick="return changeColor(this);"></a>時操制新科，下州郡，頗增嚴峻，而調緜絹方急。長廣太守何夔<span class="jiazhu">長廣縣，前漢屬琅邪郡，後漢屬東萊郡。此蓋操遣樂進入青州，新收以爲郡。</span>言於操曰：<span class="yinhao">「先王辨九服之賦以殊遠近；<span class="jiazhu"><span class="shu-ming">周官·職方氏</span>辨九服之邦國：方千里曰王畿，其外方五百里曰侯服，又其外方五百里曰甸服，又其外方五百里曰男服，又其外方五百里曰采服，又其外方五百里曰衞服，又其外方五百里曰蠻服，又其外方五百里曰夷服，又其外方五百里曰鎭服，又其外方五百里曰藩服。</span>制三典之刑以平治亂。<span class="jiazhu"><span class="shu-ming">周官·大司寇</span>：掌建邦之三典，以佐王刑邦國：一曰刑新國用輕典，二曰刑平國用中典，三曰刑亂國用重典。治，直吏翻。</span>愚以爲此郡宜依遠域新邦之典，其民間小事，使長吏臨時隨宜，上不背正法，下以順百姓之心。<span class="jiazhu">背，蒲妹翻；下同。</span>比及三年，<span class="jiazhu">比，必寐翻。</span>民安其業，然後乃可齊之以法也。」</span>操從之。</p>
<p class="em2 strong" id="p46"><a class="gg-link" href="#p46" onclick="return changeColor(this);"></a>劉備略汝、潁之間，自許以南，吏民不安，曹操患之。曹仁曰：<span class="yinhao">「南方以大將<span class="jiaozhusup">【章：甲十一行本無「將」字；乙十一行本同。】</span>軍方有目前急，其勢不能相救，劉備以強兵臨之，其背叛故宜也。備新將紹兵，未能得其用，擊之，可破也。」</span>操乃使仁將騎擊備，破走之，<span class="jiazhu">將，卽亮翻。</span>盡復收諸叛縣而還。</p>
<p class="em2 strong" id="p47"><a class="gg-link" href="#p47" onclick="return changeColor(this);"></a>備還至紹，陰欲離紹，<span class="jiazhu">還，從宣翻，又如字。離，力智翻，去也。</span>乃說紹南連劉表。紹遣備將本兵復至汝南，<span class="jiazhu">說，輸芮翻。復，扶又翻；下同。</span>與賊龔都等合，衆數千人。曹操遣將蔡楊擊之，爲備所殺。</p>
<p class="em2 strong" id="p48"><a class="gg-link" href="#p48" onclick="return changeColor(this);"></a>袁紹軍陽武，<span class="jiazhu">陽武縣，屬河南尹，在官渡水北。</span>沮授說紹曰：<span class="yinhao">「北兵雖衆而勁果不及南，南軍穀少而資儲不如北；南幸於急戰，北利在緩師。宜徐持久，曠以日月。」</span>紹不從。八月，紹進營稍前，依沙塠爲屯，<span class="jiazhu">塠，都回翻。</span>東西數十里。操亦分營與相當。</p>
<p class="em2 strong" id="p49"><a class="gg-link" href="#p49" onclick="return changeColor(this);"></a><span class="yinwen">5</span>九月，庚午朔，日有食之。</p>
<p class="em2 strong" id="p50"><a class="gg-link" href="#p50" onclick="return changeColor(this);"></a><span class="yinwen">6</span>曹操出兵與袁紹戰，不勝，復還，堅壁。紹爲高櫓，<span class="jiazhu">賢曰：<span class="shu-ming">釋名</span>曰：櫓者，露上無覆屋也。</span>起土山，射營中，<span class="jiazhu">射，而亦翻。</span>營中皆蒙楯而行。<span class="jiazhu">楯，食尹翻。賢曰：今之旁排也。</span>操乃爲霹靂車，<span class="jiazhu">賢曰：以其發石聲烈震，呼之爲霹靂，卽今之砲車也。張晏曰：<span class="shu-ming">范蠡兵法</span>，飛石重十二斤，爲機發，行三百步。操蓋祖其遺法耳。<span class="shu-ming">魏氏春秋</span>曰：以古有矢石。又<span class="shu-ming">傳</span>云：旝動而鼓。<span class="shu-ming">說</span>曰：旝，發石也，於是造發石車。車，尺遮翻。</span>發石以擊紹樓，皆破；紹復爲地道攻操，操輒於內爲長塹以拒之。操衆少糧盡，<span class="jiazhu">少，詩沼翻；下同。</span>士卒疲乏，百姓困於征賦，多叛歸紹者。操患之，與荀彧書，議欲還許，以致紹師。<span class="jiazhu">賢曰：致，猶至也。兵法：善戰者，致人，不致於人。</span>彧報曰：<span class="yinhao">「紹悉衆聚官渡，欲與公決勝敗。公以至弱當至強，若不能制，必爲所乘，是天下之大機也。且紹，布衣之雄耳，能聚人而不能用。以公之神武明哲而輔以大順，何向而不濟！今穀食雖少，未若楚、漢在滎陽、成皋間也。是時劉、項莫肯先退者，以爲先退則勢屈也。公以十分居一之衆，<span class="jiazhu">賢曰：言與紹衆相懸也。</span>畫地而守之，<span class="jiazhu">賢曰：言畫地作限隔也。</span>搤其喉而不得進，已半年矣。<span class="jiazhu">搤，於革翻。</span>情見勢竭，必將有變。<span class="jiazhu">見，賢遍翻。</span>此用奇之時，不可失也。」</span>操從之，乃堅壁持之。</p>
<p class="em2 strong" id="p51"><a class="gg-link" href="#p51" onclick="return changeColor(this);"></a>操見運者，撫之曰：<span class="yinhao">「卻十五日<span class="jiazhu">卻，後也；晉人帖中多用<span class="yinhao">「少卻」</span>字，其意猶言<span class="yinhao">「少退」</span>也。</span>爲汝破紹，不復勞汝矣。」</span><span class="jiazhu">爲，于僞翻。復，扶又翻；下同。</span>紹運穀車數千乘至官渡。<span class="jiazhu">乘，繩證翻；下同。</span>荀攸言於操曰：<span class="yinhao">「紹運車旦暮至，其將韓猛銳而輕敵，擊，可破也！」</span>操曰：<span class="yinhao">「誰可使者？」</span>攸曰：<span class="yinhao">「徐晃可。」</span>乃遣偏將軍河東徐晃<span class="jiazhu">按沈約<span class="shu-ming">志</span>，曹魏置將軍四十號，偏將軍、裨將軍居其末。</span>與史渙邀擊猛，破走之，燒其輜重。<span class="jiazhu">重，直用翻；下同。</span></p>
<p class="em2 strong" id="p52"><a class="gg-link" href="#p52" onclick="return changeColor(this);"></a>冬，十月，紹復遣車運穀，使其將淳于瓊等將兵萬餘人送之，宿紹營北四十里。沮授說紹：<span class="yinhao">「可遣蔣奇別爲支軍於表，<span class="jiazhu">說，輸芮翻。支，別也；表，外也。</span>以絕曹操之鈔。」</span><span class="jiazhu">鈔，楚交翻。</span>紹不從。</p>
<p class="em2 strong" id="p53"><a class="gg-link" href="#p53" onclick="return changeColor(this);"></a>許攸曰：<span class="yinhao">「曹操兵少而悉師拒我，許下餘守，勢必空弱。若分遣輕軍，星行掩襲，<span class="jiazhu">星行，戴星而行也。</span>許可拔也。許拔，則奉迎天子以討操，操成禽矣。如其未潰，可令首尾奔命，破之必也。」</span>紹不從，曰：<span class="yinhao">「吾要當先取操。」</span>會攸家犯法，審配收繫之，攸怒，遂奔操。<span class="jiazhu"><span class="shu-ming">考異</span>曰：<span class="shu-ming">魏志·武紀</span>曰：<span class="yinhao">「攸貪財，袁紹不能足，來奔。」</span>今從范<span class="shu-ming">書·紹傳</span>。</span></p>
<p class="em2 strong" id="p54"><a class="gg-link" href="#p54" onclick="return changeColor(this);"></a>操聞攸來，跣出迎之，撫掌笑曰：<span class="yinhao">「子卿遠來，吾事濟矣！」</span><span class="jiazhu">許攸，字子遠，今呼爲子卿，貴之也。或曰：操字攸曰：<span class="yinhao">「子遠，卿來，吾事濟矣。」</span>於文爲順。</span>旣入坐，<span class="jiazhu">坐，徂臥翻。</span>謂操曰：<span class="yinhao">「袁氏軍盛，何以待之？今有幾糧乎？」</span>操曰：<span class="yinhao">「尙可支一歲。」</span>攸曰：<span class="yinhao">「無是，更言之！」</span>又曰：<span class="yinhao">「可支半歲。」</span>攸曰：<span class="yinhao">「足下不欲破袁氏邪，何言之不實也！」</span>操曰：<span class="yinhao">「向言戲之耳。其實可一月，爲之柰何？」</span>攸曰：<span class="yinhao">「公孤軍獨守，外無救援而糧穀已盡，此危急之日也。袁氏輜重萬餘乘，在故市、烏巢，<span class="jiazhu">據<span class="shu-ming">水經</span>，烏巢澤，在陳留酸棗縣東南。乘，繩證翻。</span>屯軍無嚴備，若以輕兵襲之，不意而至，燔其積聚，<span class="jiazhu">積，七賜翻。聚，慈喻翻。</span>不過三日，袁氏自敗也。」</span>操大喜，乃留曹洪、荀攸守營，自將步騎五千人，皆用袁軍旗幟，<span class="jiazhu">幟，赤志翻。</span>銜枚縛馬口，夜從間道出，<span class="jiazhu">間，古莧翻。</span>人抱束薪，所歷道有問者，語之曰：<span class="jiazhu">語，牛倨翻。</span><span class="yinhao">「袁公恐曹操鈔略後軍，遣兵以益備。」</span>聞者信以爲然，皆自若。旣至，圍屯，大放火，營中驚亂。會明，瓊等望見操兵少，出陳門外，<span class="jiazhu">陳，讀曰陣。</span>操急擊之，瓊退保營，操遂攻之。</p>
<p class="em2 strong" id="p55"><a class="gg-link" href="#p55" onclick="return changeColor(this);"></a>紹聞操擊瓊，謂其子譚曰：<span class="yinhao">「就操破瓊，吾拔其營，彼固無所歸矣！」</span><span class="jiazhu">就，卽也；言卽使操破淳于瓊，而我攻拔其營，將無所歸也。</span>乃使其將高覽、張郃等攻操營。<span class="jiazhu">郃，曷閤翻，又古盍翻。</span>郃曰：<span class="yinhao">「曹公精兵往，必破瓊等，瓊等破，則事去矣，請先往救之。」</span>郭圖固請攻操營。郃曰：<span class="yinhao">「曹公營固，攻之必不拔。若瓊等見禽，吾屬盡爲虜矣。」</span>紹但遣輕騎救瓊，而以重兵攻操營，不能下。</p>
<p class="em2 strong" id="p56"><a class="gg-link" href="#p56" onclick="return changeColor(this);"></a>紹騎至烏巢，操左右或言：<span class="yinhao">「賊騎稍近，請分兵拒之。」</span>操怒曰：<span class="yinhao">「賊在背後，乃白！」</span>士卒皆殊死戰，遂大破之，斬瓊等，盡燔其糧穀，士<span class="jiaozhusup">【章：甲十一行本「士」上有「殺」字；乙十一行本同；孔本同；張校同。】</span>卒千餘人，皆取其鼻，牛馬割脣舌，以示紹軍。紹軍將士皆恟懼。<span class="jiazhu">恟，許勇翻。</span>郭圖慙其計之失，復譖張郃於紹曰：<span class="jiazhu">復，扶又翻。</span><span class="yinhao">「郃快軍敗。」</span>郃忿懼，遂與高覽焚攻具，詣操營降。<span class="jiazhu">降，戶江翻；下同。</span>曹洪疑不敢受，荀攸曰：<span class="yinhao">「郃計畫不用，怒而來奔，君有何疑！」</span>乃受之。</p>
<p class="em2 strong" id="p57"><a class="gg-link" href="#p57" onclick="return changeColor(this);"></a>於是紹軍驚擾，大潰。紹及譚等幅巾乘馬，<span class="jiazhu"><span class="shu-ming">傅子</span>曰：漢末，王公多委正服，以幅巾爲雅，是以袁紹、崔豹之徒，雖爲將帥，皆著縑巾。魏太祖以天下凶荒，資財乏匱，擬古皮弁，裁縑帛以爲帢，合乎簡易隨時之義，以色別其貴賤，于今施行。可謂軍容，非國容也。</span>與八百騎渡河。操追之不及，盡收其輜重、圖書、珍寶。餘衆降者，操盡阬之，前後所殺七萬餘人。<span class="jiazhu"><span class="shu-ming">考異</span>曰：范<span class="shu-ming">書·紹傳</span>曰：<span class="yinhao">「所殺八萬人。」</span>按<span class="shu-ming">獻帝起居注</span>：曹公上言，凡斬首七萬餘級。</span></p>
<p class="em2 strong" id="p58"><a class="gg-link" href="#p58" onclick="return changeColor(this);"></a>沮授不及紹渡，爲操軍所執，乃大呼曰：<span class="jiazhu">呼，火故翻。</span><span class="yinhao">「授不降也，爲所執耳！」</span>操與之有舊，迎謂曰：<span class="yinhao">「分野殊異，遂用圮紹，<span class="jiazhu">二十八宿布列於天，各有躔度。周天三百六十六度四分度之一，分爲十二次。班固取<span class="shu-ming">三統曆</span>十二次配十二野，而分野之說行焉。費直說<span class="shu-ming">周易</span>、蔡邕<span class="shu-ming">月令章句</span>所言頗有先後，魏太史令陳卓更言郡國所入宿度，而分野之說詳矣。皇甫謐曰：黃帝推分星次以定律度，天有十二次，日月之所躔也；地有十二分，王侯之所國也。分，扶問翻。<span class="yinhao">「圮」</span>，當作<span class="yinhao">「否」</span>；否，隔也。</span>不圖今日乃相禽也！」</span>授曰：<span class="yinhao">「冀州失策，自取奔北。<span class="jiazhu">紹牧冀州，故稱之，猶劉備以牧豫州，稱之爲劉豫州。</span>授知力俱困，宜其見禽。」</span>操曰：<span class="yinhao">「本初無謀，不相用計，今喪亂未定，<span class="jiazhu">知，讀曰智。喪，息浪翻。</span>方當與君圖之。」</span>授曰：<span class="yinhao">「叔父、母弟，縣命袁氏，<span class="jiazhu">縣，讀曰懸。</span>若蒙公靈，速死爲福。」</span>操歎曰：<span class="yinhao">「孤早相得，天下不足慮也。」</span>遂赦而厚遇焉。授尋謀歸袁氏，操乃殺之。</p>
<p class="em2 strong" id="p59"><a class="gg-link" href="#p59" onclick="return changeColor(this);"></a>操收紹書中，得許下及軍中人書，皆焚之，曰：<span class="yinhao">「當紹之強，孤猶不能自保，況衆人乎！」</span><span class="jiazhu">此光武安反側之意。英雄處事，世雖相遠，若合符節。</span></p>
<p class="em2 strong" id="p60"><a class="gg-link" href="#p60" onclick="return changeColor(this);"></a>冀州城邑多降於操。<span class="jiazhu">降，戶江翻。</span>袁紹走至黎陽北岸，入其將軍蔣義渠營，把其手曰：<span class="yinhao">「孤以首領相付矣！」</span>義渠避帳而處之，<span class="jiazhu">處，昌呂翻。</span>使宣號令。衆聞紹在，稍復歸之。</p>
<p class="em2 strong" id="p61"><a class="gg-link" href="#p61" onclick="return changeColor(this);"></a>或謂田豐曰：<span class="yinhao">「君必見重矣。」</span>豐曰：<span class="yinhao">「公貌寬而內忌，不亮吾忠，<span class="jiazhu">亮，信也，明也。</span>而吾數以至言迕之，<span class="jiazhu">數，所角翻。迕，五故翻。</span>若勝而喜，猶能救<span class="jiaozhusup">【章：乙十一行本「救」作「赦」；孔本同；張校同。】</span>我，今戰敗而恚，<span class="jiazhu">恚，於避翻。</span>內忌將發，吾不望生。」</span>紹軍士皆拊膺泣曰：<span class="yinhao">「向令田豐在此，必不至於敗。」</span>紹謂逢紀曰：<span class="jiazhu">逢，皮江翻。</span><span class="yinhao">「冀州諸人聞吾軍敗，皆當念吾，惟田別駕前諫止吾，與衆不同，吾亦慙之。」</span>紀曰：<span class="yinhao">「豐聞將軍之退，拊手大笑，喜其言之中也。」</span><span class="jiazhu">中，竹仲翻。</span>紹於是謂僚屬曰：<span class="yinhao">「吾不用田豐言，果爲所笑。」</span>遂殺之。初，曹操聞豐不從戎，<span class="jiazhu">謂紹囚之，不使從軍也。</span>喜曰：<span class="yinhao">「紹必敗矣。」</span>及紹奔遁，復曰：<span class="jiazhu">復，扶又翻；下同。</span><span class="yinhao">「向使紹用其別駕計，尙未可知也。」</span></p>
<p class="em2 strong" id="p62"><a class="gg-link" href="#p62" onclick="return changeColor(this);"></a>審配二子爲操所禽，紹將孟岱言於紹曰：<span class="yinhao">「配在位專政，族大兵強，且二子在南，必懷反計。」</span>郭圖、辛評亦以爲然。紹遂以岱爲監軍，代配守鄴。<span class="jiazhu">監，古銜翻。</span>護軍逢紀素與配不睦，紹以問之，紀曰：<span class="yinhao">「配天性烈直，每慕古人之節，必不以二子在南爲不義也。願公勿疑。」</span>紹曰：<span class="yinhao">「君不惡之邪？」</span><span class="jiazhu">惡，烏路翻。</span>紀曰：<span class="yinhao">「先所爭者，私情也；今所陳者，國事也。」</span>紹曰：<span class="yinhao">「善！」</span>乃不廢配，配由是更與紀親。<span class="jiazhu">逢紀能爲審配言，而不肯救田豐之死，果爲國事乎！</span>冀州城邑叛紹者，紹稍復擊定之。</p>
<p class="em2 strong" id="p63"><a class="gg-link" href="#p63" onclick="return changeColor(this);"></a>紹爲人寬雅，有局度，喜怒不形於色，而性矜愎自高，<span class="jiazhu">愎，平逼翻；戾也，狠也。</span>短於從善，故至於敗。</p>
<p class="em2 strong" id="p64"><a class="gg-link" href="#p64" onclick="return changeColor(this);"></a><span class="yinwen">7</span>冬，十月，辛亥，有星孛于大梁。<span class="jiazhu">賢曰：大梁，酉之分。蔡邕曰：自胃一度至畢六度，謂之大梁之次。皇甫謐曰：自胃七度至畢十度曰大梁之次。<span class="shu-ming">晉書·天文志</span>從謐。孛，蒲內翻。</span></p>
<p class="em2 strong" id="p65"><a class="gg-link" href="#p65" onclick="return changeColor(this);"></a><span class="yinwen">8</span>廬江太守李術攻殺揚州刺史嚴象，廬江梅乾、雷緒、陳蘭等各聚衆數萬在江淮間，曹操表沛國劉馥爲揚州刺史。時揚州獨有九江，<span class="jiazhu">時廬江、丹陽、會稽、吳郡、豫章，皆屬孫氏；馥刺揚州，獨有九江耳。</span>馥單馬造合肥空城，建立州治，<span class="jiazhu"><span class="shu-ming">郡國志</span>：漢揚州刺史治歷陽。今馥移合肥，後又移治壽春，而江左揚州治建業，揚州分矣。造，七到翻。</span>招懷乾、緒等，皆貢獻相繼。數年中，恩化大行，流民歸者以萬數。於是廣屯田，興陂堨；<span class="jiazhu">堨，於葛翻。以土壅水曰堨。</span>官民有畜，乃聚諸生，立學校；又高爲城壘，多積木石，以脩戰守之備。<span class="jiazhu">爲孫權攻合肥不能下張本。</span></p>
<p class="em2 strong" id="p66"><a class="gg-link" href="#p66" onclick="return changeColor(this);"></a><span class="yinwen">9</span>曹操聞孫策死，欲因喪伐之。侍御史張紘諫曰：<span class="jiazhu">三年，策遣紘獻方物至許，拜侍御史。</span><span class="yinhao">「乘人之喪，旣非古義，<span class="jiazhu">古不伐喪。</span>若其不克，成讎棄好，<span class="jiazhu">好，呼到翻。</span>不如因而厚之。」</span>操卽表權爲討虜將軍，<span class="jiazhu">討虜將軍之號，創置於此。</span>領會稽太守。<span class="jiazhu">會，工外翻。</span></p>
<p class="em2 strong" id="p67"><a class="gg-link" href="#p67" onclick="return changeColor(this);"></a>操欲令紘輔權內附，乃以紘爲會稽東部都尉。<span class="jiazhu">沈約曰：臨海太守，本會稽東部都尉治。前漢都尉治鄞，後漢分會稽爲吳郡，疑是都尉徙治章安也。</span>紘至吳，太夫人以權年少，<span class="jiazhu">少，詩照翻。</span>委紘與張昭共輔之。紘思惟補察，知無不爲。太夫人問揚武都尉會稽董襲曰：<span class="yinhao">「江東可保不？」</span><span class="jiazhu">不，讀曰否。</span>襲曰：<span class="yinhao">「江東有山川之固，而討逆明府恩德在民，討虜承基，大小用命，<span class="jiazhu">討逆，策也；討虜，權也。</span>張昭秉衆事，襲等爲爪牙，此地利人和之時也，萬無所憂。」</span>權遣張紘之部，或以紘本受北任，嫌其志趣不止於此，權不以介意。<span class="jiazhu">介，間也，纖微也；言其意不以纖微嫌間也。</span></p>
<p class="em2 strong" id="p68"><a class="gg-link" href="#p68" onclick="return changeColor(this);"></a>魯肅將北還，<span class="jiazhu">肅從孫策事，見上卷三年。</span>周瑜止之，<span class="jiazhu"><span class="shu-ming">考異</span>曰：<span class="shu-ming">肅傳</span>曰：<span class="yinhao">「劉子揚招肅往依鄭寶，肅將從之。瑜以權可輔，止肅。」</span>按劉曄殺鄭寶，以其衆與劉勳，勳爲策所滅，寶安得及權時也。</span>因薦肅於權曰：<span class="yinhao">「肅才宜佐時，當廣求其比以成功業。」</span>權卽見肅，與語，悅之。賓退，獨引肅合榻對飲，<span class="jiazhu">榻，牀也。有坐榻，有臥榻。今江南又呼几案之屬爲卓牀。卓，高也；以其比坐榻、臥榻爲高也。合榻，猶言合卓也。</span>曰：<span class="yinhao">「今漢室傾危，孤思有桓、文之功，君何以佐之？」</span>肅曰：<span class="yinhao">「昔高帝欲尊事義帝而不獲者，以項羽爲害也。今之曹操，猶昔項羽，將軍何由得爲桓、文乎！肅竊料之，漢室不可復興，曹操不可卒除，<span class="jiazhu">復，扶又翻。卒，讀曰猝。</span>爲將軍計，惟有保守江東以觀天下之釁耳。若因北方多務，勦除黃祖，進伐劉表，竟長江所極，據而有之，此王業也。」</span><span class="jiazhu">江東君臣上下，本謀不過此耳。</span>權曰：<span class="yinhao">「今盡力一方，冀以輔漢耳，此言非所及也。」</span>張昭毀肅年少粗疏，<span class="jiazhu">少，詩照翻。</span>權益貴重之，賞賜儲偫，富擬其舊。<span class="jiazhu">魯肅家本饒富，先嘗指囷以資周瑜矣。偫，直里翻。</span></p>
<p class="em2 strong" id="p69"><a class="gg-link" href="#p69" onclick="return changeColor(this);"></a>權料諸小將兵少而用薄者，幷合之。<span class="jiazhu">料，力條翻，量也；又力弔翻。</span>別部司馬汝南呂蒙，<span class="jiazhu"><span class="shu-ming">續漢志</span>：大將軍營五部，部各有校尉一人，軍司馬一人，其別營領屬爲別部司馬，其兵多少，各隨時宜。</span>軍容鮮整，士卒練習。權大悅，增其兵，寵任之。</p>
<p class="em2 strong" id="p70"><a class="gg-link" href="#p70" onclick="return changeColor(this);"></a>功曹駱統勸權尊賢接士，勤求損益，饗賜之日，人人別進，問其燥濕，<span class="jiazhu">人之居處，避濕就燥。問其燥濕者，問其居處何如也。</span>加以密意，誘諭使言，察其志趣。權納用焉。統，俊之子也。<span class="jiazhu">駱俊見上卷二年。誘，音酉。</span></p>
<p class="em2 strong" id="p71"><a class="gg-link" href="#p71" onclick="return changeColor(this);"></a>廬陵太守孫輔恐權不能保江東，陰遣人齎書呼曹操。行人以告，權悉斬輔親近，分其部曲，徙輔置東。<span class="jiazhu">置之吳東也。</span></p>
<p class="em2 strong" id="p72"><a class="gg-link" href="#p72" onclick="return changeColor(this);"></a>曹操表徵華歆爲議郎、參司空軍事。廬江太守李術不肯事權，而多納其亡叛。<span class="jiazhu">術本權兄策所樹置也。</span>權以狀白曹操曰：<span class="yinhao">「嚴刺史昔爲公所用，而李術害之，肆其無道，宜速誅滅。今術必復詭說求救。明公居阿衡之任，<span class="jiazhu">以伊尹況操。復，扶又翻；下同。</span>海內所瞻，願敕執事，勿復聽受。」</span>因舉兵攻術於皖城。<span class="jiazhu">皖，戶板翻。</span>術求救於操，操不救。遂屠其城，梟術首，<span class="jiazhu">梟，堅堯翻。</span>徙其部曲二萬餘人。</p>
<p class="em2 strong" id="p73"><a class="gg-link" href="#p73" onclick="return changeColor(this);"></a><span class="yinwen">10</span>劉表攻張羨，連年不下。<span class="jiazhu">羨叛表事始上卷三年。</span>曹操方與袁紹相拒，未暇救之。羨病死，長沙復立其子懌。表攻懌及零、桂，皆平之。於是表地方數千里，帶甲十餘萬，遂不供職貢，郊祀天地，居處服用，僭擬乘輿焉。<span class="jiazhu">處，昌呂翻。</span></p>
<p class="em2 strong" id="p74"><a class="gg-link" href="#p74" onclick="return changeColor(this);"></a><span class="yinwen">11</span>張魯以劉璋闇懦，不復承順，襲別部司馬張脩，殺之而幷其衆。<span class="jiazhu">魯初與脩取漢中，事見六十卷初平二年。</span>璋怒，殺魯母及弟，魯遂據漢中，與璋爲敵。璋遣中郎將龐羲擊之，不克。璋以羲爲巴郡太守，屯閬中以禦魯。<span class="jiazhu">閬中縣，屬巴郡。</span>羲輒召漢昌賨民爲兵，<span class="jiazhu">譙周<span class="shu-ming">巴記</span>曰：和帝永元中，分宕渠之地置漢昌縣，屬巴郡。夷人歲入賨錢，口四十，謂之賨民。賨，徂宗翻。</span>或構羲於璋，璋疑之。趙韙數諫不從，亦恚恨。<span class="jiazhu">數，所角翻。</span></p>
<p class="em2 strong" id="p75"><a class="gg-link" href="#p75" onclick="return changeColor(this);"></a>初，南陽、三輔民流入益州者數萬家，劉焉悉收以爲兵，名曰東州兵。璋性寬柔，無威略，東州人侵暴舊民，璋不能禁。趙韙素得人心，<span class="jiazhu">趙韙從焉入蜀，璋又韙所立，益州之大吏也。</span>因益州士民之怨，遂作亂，引兵數萬攻璋；厚賂荊州，<span class="jiazhu">荊州，劉表也。</span>與之連和；蜀郡、廣漢、犍爲皆應之。<span class="jiazhu">犍，居言翻。</span></p>
</div></body></html>