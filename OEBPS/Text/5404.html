<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二十五・漢紀十七・中宗孝宣皇帝上之下</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀十七">漢紀十七</span></span></h1>
<p id="online_toc_0"><a class="gg-link" href="#online_toc_0"></a><span class="jiazhu">起閼逢攝提格<span class="biaozhusup" data-rel="">（甲寅）</span>，盡屠維協洽<span class="biaozhusup" data-rel="">（己未）</span>，凡六年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="中宗孝宣皇帝上之下">中宗孝宣皇帝上之下</span></span></h5>
<div class="yeartoc" id="year_toc_067"><p class="strong" id="online_toc_1"><a class="gg-link" href="#online_toc_1"></a><span class="section" id="title-3"><span data-head-description="中宗孝宣皇帝上之下" data-head-level="h4" data-head-title="地節三年">地節三年</span></span><span class="biaozhusup" data-rel="">（甲寅、前六七年）</span></p></div>
<p class="em2 strong" id="online_toc_2"><a class="gg-link" href="#online_toc_2"></a><span class="yinwen">1</span>春，三月，詔曰：<span class="yinhao">「蓋聞有功不賞，有罪不誅，雖唐、虞不能<span class="jiaozhusup">【章：甲十五行本「能」下有「以」字；乙十一行本同；孔本同。】</span>化天下。今膠東相王成，勞來不怠，<span class="jiazhu">師古曰：謂勸勉招懷百姓。勞，郎到翻。來，郎代翻。</span>流民自占八萬餘口，<span class="jiazhu">師古曰：隱度名數而來附業也。占，音之贍翻。</span>治有異等之效。<span class="jiazhu">師古曰：異於常等。治，直吏翻。</span>其賜成爵關內侯，秩中二千石。」</span>未及徵用，會病卒官。<span class="jiazhu">卒，子恤翻。</span>後詔使丞相、御史問郡、國上計長史、守丞以政令得失。<span class="jiazhu">貢父曰：郡使守丞，國使長史，皆一物也，故總言郡、國上計長史、守丞。<span class="shu-ming">後漢·百官志</span>：諸侯王相如太守，長史如郡丞。又邊郡有丞，元有長史；長史上計無疑矣。上，時掌翻。</span>或對言：<span class="yinhao">「前膠東相成僞自增加以蒙顯賞。」</span>是後俗吏多爲虛名云。</p>
<p class="em2 strong" id="online_toc_3"><a class="gg-link" href="#online_toc_3"></a><span class="yinwen">2</span>夏，四月，戊申，立子奭爲皇太子，以丙吉爲太傅，太中大夫疏廣爲少傅。<span class="jiazhu">疏，姓也。<span class="shu-ming">考異</span>曰：荀<span class="shu-ming">紀</span>立皇太子在去年四月戊申，<span class="shu-ming">漢書</span>舊本亦然。顏師古據<span class="shu-ming">疏廣</span>及<span class="shu-ming">丙吉傳</span>，並云<span class="yinhao">「地節三年立皇太子」</span>，知在此年者是也。</span>封太子外祖父許廣漢爲平恩侯。<span class="jiazhu">平恩，侯國，屬魏郡。宋白曰：魏爲縣，屬廣平郡；唐屬洺州；有平恩川。</span>又封霍光兄孫中郎將雲爲冠陽侯。<span class="jiazhu"><span class="shu-ming">恩澤侯表</span>，冠陽侯食邑於南陽郡。</span></p>
<p class="em2 strong" id="online_toc_4"><a class="gg-link" href="#online_toc_4"></a>霍顯聞立太子，怒恚不食，歐血，曰：<span class="jiazhu">恚，於避翻。歐，烏口翻。</span><span class="yinhao">「此乃民間時子，安得立！卽后有子，反爲王邪？」</span>復敎皇后令毒太子。皇后數召太子賜食，保、阿輒先嘗之；<span class="jiazhu">保母、阿母也。復，扶又翻。數，所角翻。</span>后挾毒不得行。</p>
<p class="em2 strong" id="online_toc_5"><a class="gg-link" href="#online_toc_5"></a><span class="yinwen">3</span>五月，甲申，丞相賢以老病乞骸骨；賜黃金百斤、安車、駟馬，罷就第。丞相致仕自賢始。</p>
<p class="em2 strong" id="online_toc_6"><a class="gg-link" href="#online_toc_6"></a><span class="yinwen">4</span>六月，壬辰，以魏相爲丞相。辛丑，丙吉爲御史大夫，疏廣爲太子太傅，廣兄子受爲少傅。</p>
<p class="em2 strong" id="online_toc_7"><a class="gg-link" href="#online_toc_7"></a>太子外祖父平恩侯許伯，以爲太子少，白使其弟中郎將舜監護太子家。<span class="jiazhu">許伯，卽許廣漢，稱伯者，蓋尊之也。少，詩照翻。監，古銜翻。</span>上以問廣，廣對曰：<span class="yinhao">「太子，國儲副君，師友必於天下英俊，不宜獨親外家許氏。且太子自有太傅、少傅，官屬已備，今復使舜護太子家，示陋，<span class="jiazhu">師古曰：言獨親外家，示天下以淺陋。復，扶又翻。</span>非所以廣太子德於天下也。」</span>上善其言，以語魏相，<span class="jiazhu">語，牛倨翻。</span>相免冠謝曰：<span class="yinhao">「此非臣等所能及。」</span>廣由是見器重。</p>
<p class="em2 strong" id="online_toc_8"><a class="gg-link" href="#online_toc_8"></a><span class="yinwen">5</span>京師大雨雹，大行丞東海蕭望之上疏，言大臣任政，一姓專權之所致。<span class="jiazhu">據<span class="shu-ming">望之傳</span>，爲大行治禮丞。</span>上素聞望之名，拜爲謁者。時上博延賢俊，民多上書言便宜，輒下望之問狀；<span class="jiazhu">下，遐稼翻。</span>高者請丞相、御史、<span class="jiazhu">師古曰：望之以其人所言之狀請於丞相、御史，或以奏聞，卽見超擢。</span>次者中二千石試事，滿歲以狀聞；<span class="jiazhu">師古曰：試令行其所言之事，或以諸他職事試之。劉仲馮曰：觀其意共是一條，不當中分，卻煩解說也，顏說非也。高者則令丞相、御史試事，歲滿各以狀聞，誤斷其文爾。余謂高者則請丞相、御史試事，次者中二千石試事，文意固是一貫，而分高、次，則非誤斷也。</span>下者報聞，罷。<span class="jiazhu">其言不可用，故報聞而罷歸田里也。</span>所白處奏皆可。<span class="jiazhu">師古曰：當主上之意也。處，昌呂翻。</span></p>
<p class="em2 strong" id="online_toc_9"><a class="gg-link" href="#online_toc_9"></a><span class="yinwen">6</span>冬，十月，詔曰：<span class="yinhao">「乃者九月壬申地震，朕甚懼焉。有能箴朕過失，及賢良方正直言極諫之士，以匡朕之不逮，毋諱有司！<span class="jiazhu">師古曰：箴，戒也。匡，正也。李奇曰：諱，避也。雖有司在顯職，皆言其過，勿避之。</span>朕旣不德，不能附遠，是以邊境屯戍未息。今復飭兵重屯，久勞百姓，<span class="jiazhu">師古曰：飭，整也。復，扶又翻；下同。</span>非所以綏天下也。其罷車騎將軍、右將軍屯兵！」</span>又詔：<span class="yinhao">「池籞未御幸者，假與貧民。<span class="jiazhu">蘇林曰：折竹，以繩綿連禁禦，使人不得往來，律名爲籞。服虔曰：籞在池水中作室，可用棲鳥，鳥入中則捕之。應劭曰：池者，陂池也。籞者，禁苑也。臣瓚曰：籞者，所以養鳥也。設爲藩落，周覆其上，令鳥不得出，猶苑之畜獸、池之畜魚也。師古曰：蘇、應二說是。</span>郡國宮館勿復修治。<span class="jiazhu">治，直之翻；下同。</span>流民還歸者，假公田，貸種食，<span class="jiazhu">師古曰：貸，音吐戴翻。種，五穀種也，音之勇翻。</span>且勿算事。」</span><span class="jiazhu">師古曰：不出算賦及給徭役。</span></p>
<p class="em2 strong" id="online_toc_10"><a class="gg-link" href="#online_toc_10"></a><span class="yinwen">7</span>霍氏驕侈縱橫。<span class="jiazhu">橫，戶孟翻。</span>太夫人顯，廣治第室，作乘輿輦，加畫，繡絪馮，黃金塗；韋絮薦輪，<span class="jiazhu">如淳曰：絪，亦茵。馮，謂所馮者也；以黃金塗飾之。師古曰：茵，蓐也。以繡爲茵馮，而黃金塗于輦也。晉灼曰：御輦以韋緣輪，著之以絮。師古曰：取其行安，不搖動也。馮，與憑同。著，音張呂翻。</span>侍婢以五采絲輓顯游戲第中；<span class="jiazhu">師古曰：輓，謂牽引車輦也，音晚。</span>與監奴馮子都亂。<span class="jiazhu">師古曰：監奴，謂奴之監知家務者。</span>而禹、山亦並繕治第宅，走馬馳逐平樂館。雲當朝請，數稱病私出，<span class="jiazhu">樂，音洛。朝，直遙翻。請，才性翻。數，所角翻；下同。</span>多從賓客，張圍獵黃山苑中，使倉頭奴上朝謁，<span class="jiazhu">文穎曰：朝當用謁，不自行而令奴上謁者也。師古曰：上謁，若今參見尊貴而通人也。孔穎達曰：漢家僕隸謂之蒼頭，以蒼巾爲飾，異於民也。上，時掌翻。</span>莫敢譴者。顯及諸女晝夜出入長信宮殿中，亡期度。<span class="jiazhu">師古曰：長信宮，上官太后所居。亡，古無字通。</span></p>
<p class="em2 strong" id="online_toc_11"><a class="gg-link" href="#online_toc_11"></a>帝自在民間，聞知霍氏尊盛日久，內不能善。旣躬親朝政，御史大夫魏相給事中。顯謂禹、雲、山：<span class="yinhao">「女曹不務奉大將軍餘業，<span class="jiazhu">師古曰：女，音汝。曹，輩也。</span>今大夫給事中，他人壹間女，能復自救邪！」</span><span class="jiazhu">間，古莧翻。復，扶又翻；下同。</span>後兩家奴爭道，<span class="jiazhu">師古曰：謂霍氏及御史家。</span>霍氏奴入御史府，欲躢大夫門；御史爲叩頭謝，乃去。<span class="jiazhu">躢，與蹋同。爲，于僞翻。</span>人以謂霍氏，<span class="jiazhu">師古曰：告語也。</span>顯等始知憂。</p>
<p class="em2 strong" id="online_toc_12"><a class="gg-link" href="#online_toc_12"></a>會魏大夫爲丞相，數燕見言事；<span class="jiazhu">見，賢遍翻；下同。</span>平恩侯與侍中金安上等徑出入省中。時霍山領尙書，上令吏民得奏封事，不關尙書，羣臣進見獨往來，<span class="jiazhu">師古曰：謂各各得盡言於上也。</span>於是霍氏甚惡之。<span class="jiazhu">惡，烏路翻。</span>上頗聞霍氏毒殺許后而未察，乃徙光女壻度遼將軍、未央衞尉、平陵侯范明友爲光祿勳，<span class="jiazhu"><span class="shu-ming">功臣侯表</span>，平陵侯食邑於南陽郡之武當縣。</span>出次壻諸吏、中郎將、羽林監任勝爲安定太守。<span class="jiazhu">任，音壬。守，式又翻；下同。</span>數月，復出光姊壻給事中、光祿大夫張朔爲蜀郡太守，羣孫壻中郎將王漢爲武威太守。頃之，復徙光長女壻長樂衞尉鄧廣漢爲少府。戊戌，更以張安世爲衞將軍，兩宮衞尉、城門、北軍兵屬焉。<span class="jiazhu">兩宮，未央、長樂也。城門，京城十二門屯兵也。北軍，北軍八校兵也。更，工衡翻。</span>以霍禹爲大司馬，冠小冠，<span class="jiazhu">大司馬大將軍，冠武弁大冠。今貶禹，故使冠小冠。冠小之冠，古玩翻。</span>亡印綬；<span class="jiazhu">亡，古無字通。</span>罷其屯兵官屬，特使禹官名與光俱大司馬者。<span class="jiazhu">蘇林曰：特，但也。</span>又收范明友度遼將軍印綬，但爲光祿勳；及光中女壻趙平爲散騎、騎<span class="jiaozhusup">【章：甲十五行本「騎」字不重；乙十一行本同；孔本同。】</span>都尉、光祿大夫，將屯兵，又收平騎都尉印綬。<span class="jiazhu">散騎、騎都尉，以騎都尉而加散騎官也。<span class="shu-ming">百官表</span>云：散騎、中常侍，皆加官；中常侍得入禁中，散騎騎並乘輿車。如淳曰：自列侯下至郎中，皆得有散騎及中常侍加官，是時散騎及中常侍各自一官，無員也。中，讀曰仲。</span>諸領胡、越騎、羽林及兩宮衞將屯兵，悉易以所親信許、史子弟代之。</p>
<p class="em2 strong" id="online_toc_13"><a class="gg-link" href="#online_toc_13"></a><span class="yinwen">8</span>初，孝武之世，徵發煩數，百姓貧耗，窮民犯法，姦軌不勝，<span class="jiazhu">數，所角翻。勝，音升，又如字。</span>於是使張湯、趙禹之屬，條定法令，作見知故縱、監臨部主之法，<span class="jiazhu">師古曰：見知人犯法不舉告，爲故縱；而所監臨部主有罪，併連坐之也。監，古銜翻。</span>緩深、故之罪，<span class="jiazhu">孟康曰：孝武欲急刑，吏深害及故入人罪者，皆寬緩之也。</span>急縱、出之誅。<span class="jiazhu">師古曰：吏釋罪人，疑以爲縱，出則急誅之，亦言尙酷。</span>其後姦猾巧法轉相比況，禁罔寖密，律令煩苛，文書盈於几閣，典者不能徧睹。是以郡國承用者駮，<span class="jiazhu">師古曰：不曉其指，用意不同也。</span>或罪同而論異，姦吏因緣爲市，<span class="jiazhu">師古曰：弄法而受財，若市賈之交易。</span>所欲活則傅生議，<span class="jiazhu">傅，讀曰附。</span>所欲陷則予死比，<span class="jiazhu">師古曰：比，以例相比況也。</span>議者咸冤傷之。</p>
<p class="em2 strong" id="online_toc_14"><a class="gg-link" href="#online_toc_14"></a>廷尉史鉅鹿路溫舒上書曰：<span class="yinhao">「臣聞齊有無知之禍而桓公以興，<span class="jiazhu">齊襄公爲公子無知所殺，雍廩復殺無知，齊國大亂，桓公自莒入立。</span>晉有驪姬之難而文公用伯；<span class="jiazhu">晉獻公信驪姬之讒，殺世子申生，逐公子重耳、夷吾，而立驪姬之子奚齊、卓子，皆爲里克所殺。夷吾入立，復爲秦所執，旣而歸之，卒，而子圉嗣。秦納重耳，子圉死，而文公遂霸諸侯。難，乃旦翻。伯，讀曰霸。</span>近世趙王不終，諸呂作亂，而孝文爲太宗。<span class="jiazhu">事見十三卷。</span>繇是觀之，禍亂之作，將以開聖人也。夫繼變亂之後，必有異舊之恩，此賢聖所以昭天命也。往者昭帝卽世無嗣，昌邑淫亂，乃皇天所以開至聖也。臣聞<span class="shu-ming">春秋</span>正卽位，大一統而愼始也。<span class="jiazhu"><span class="shu-ming">春秋</span>之法，繼弑君不言卽位，繼正卽位，正也。</span>陛下初登至尊，與天合符，宜改前世之失，正始受命之統，滌煩文，除民疾，以應天意。臣聞秦有十失，其一尙存，治獄之吏是也。<span class="jiazhu">治，直之翻。</span>夫獄者，天下之大命也，死者不可復生，絕者不可復屬。<span class="jiazhu">復，扶又翻。師古曰：屬，連也，音之欲翻。</span><span class="shu-ming">書</span>曰：『與其殺不辜，寧失不經。』<span class="jiazhu">師古曰：<span class="shu-ming">虞書·大禹謨</span>載咎繇之言。辜，罪也。經，常也。言人命至重，治獄宜愼，寧失不常之過，不濫殺無罪之人，所以崇寬恕也。</span>今治獄吏則不然，上下相敺，<span class="jiazhu">敺，與驅同。</span>以刻爲明，深者獲公名，平者多後患。故治獄之吏皆欲人死，非憎人也，自安之道在人之死。是以死人之血，流離於市，被刑之徒，比肩而立，<span class="jiazhu">被，皮義翻。</span>大辟之計，歲以萬數。<span class="jiazhu">辟，毗亦翻。</span>此仁聖之所以傷也，太平之未洽，凡以此也。夫人情，安則樂生，<span class="jiazhu">樂，音洛。</span>痛則思死，棰楚之下，何求而不得！故囚人不勝痛，則飾辭以示之；<span class="jiazhu">勝，音升。</span>吏治者利其然，則指導以明之；<span class="jiazhu">治，直吏翻。</span>上奏畏卻，則鍛練而周內之。<span class="jiazhu">上，時掌翻。晉灼曰：精熟周悉，致之法中也。師古曰：卻，退也。畏爲上所卻退。卻，丘略翻。</span>蓋奏當之成，<span class="jiazhu">師古曰：當，謂處其罪也。</span>雖皋陶聽之，猶以爲死有餘辜。<span class="jiazhu">師古曰：皋陶作士，善聽獄訟，故以爲喻也。陶，音遙。</span>何則？成練者衆，文致之罪明也。故俗語曰：『畫地爲獄，議不入；刻木爲吏，期不對。』<span class="jiazhu">師古曰：畫獄、木吏，尙不入對，況眞實乎！期，猶必也。議必不入對。</span>此皆疾吏之風，悲痛之辭也。唯陛下省法制，寬刑罰，則太平之風可興於世。」</span>上善其言。</p>
<p class="em2 strong" id="online_toc_15"><a class="gg-link" href="#online_toc_15"></a><span class="yinwen">9</span>十二月，詔曰：<span class="yinhao">「間者吏用法巧文寖深，是朕之不德也。夫決獄不當，使有罪興邪，不辜蒙戮，<span class="jiazhu">晉灼曰：當重而輕，使有罪者起邪惡之心也。師古曰：有罪者更興邪惡，無辜者反陷重刑，是決獄不平故也。當，丁浪翻。</span>父子悲恨，朕甚傷之！今遣廷史與郡鞠獄，任輕祿薄，<span class="jiazhu">如淳曰：廷史，廷尉史也。以囚辭決獄事爲鞠，謂疑獄也。李奇曰：鞠，窮也。獄事窮竟也。師古曰：李說是也。</span>其爲置廷尉平，秩六百石，員四人。其務平之，以稱朕意！」</span>於是每季秋後請讞時，<span class="jiazhu">爲，于僞翻。稱，尺證翻。讞，語蹇翻，又魚戰翻，又魚列翻，議獄也。</span>上常幸宣室，齋居而決事，<span class="jiazhu">如淳曰：宣室，布政敎之室也。重用刑，故齋戒以決事。晉灼曰：未央宮中有宣室殿。師古曰：晉說是也。<span class="shu-ming">賈誼傳</span>亦云<span class="yinhao">「受釐坐宣室」</span>，蓋其殿在前殿之側也，齋則居之。</span>獄刑號爲平矣。</p>
<p class="em2 strong" id="online_toc_16"><a class="gg-link" href="#online_toc_16"></a>涿郡太守鄭昌上疏言：<span class="yinhao">「今明主躬垂明聽，雖不置廷平，獄將自正；若開後嗣，不若删定律令。<span class="jiazhu">師古曰：删，刊也；有不便者則刊而除之。</span>律令一定，愚民知所避，姦吏無所弄矣。今不正其本，而置廷平以理其末，政衰聽怠，則廷平將召權而爲亂首矣。」</span><span class="jiazhu">孟康曰：召，求也。招致權著己也，猶賣弄也。師古曰：孟說是也。</span></p>
<p class="em2 strong" id="online_toc_17"><a class="gg-link" href="#online_toc_17"></a><span class="yinwen">10</span>昭帝時，匈奴使四千騎田車師。及五將軍擊匈奴，<span class="jiazhu">事見上卷本始三年。</span>車師田者驚去，車師復通於漢；匈奴怒，召其太子軍宿，欲以爲質。軍宿，焉耆外孫，不欲質匈奴，亡走焉耆，車師王更立子烏貴爲太子。<span class="jiazhu">復，扶又翻；下同。質，音致。走，音奏。更，工衡翻。</span>及烏貴立爲王，與匈奴結婚姻，敎匈奴遮漢道通烏孫者。</p>
<p class="em2 strong" id="online_toc_18"><a class="gg-link" href="#online_toc_18"></a>是歲，侍郎會稽鄭吉與校尉司馬憙，<span class="jiazhu">會，古外翻。憙，許吏翻。</span>將免刑罪人田渠犂，積穀，<span class="jiazhu">罪人免其刑，使屯田。</span>發城郭諸國兵萬餘人<span class="jiazhu">西域諸國，有逐水草與匈奴同俗者，謂之行國；其城居者，謂之城郭諸國也。</span>與所將田士千五百人共擊車師，破之；車師王請降。<span class="jiazhu">降，戶江翻。</span>匈奴發兵攻車師；吉、憙引兵北逢之，匈奴不敢前。吉、憙卽留一候與卒二十人留守王，吉等引兵歸渠犂。<span class="jiazhu"><span class="shu-ming">考異</span>曰：<span class="shu-ming">西域傳</span>云<span class="yinhao">「地節二年」</span>；以<span class="shu-ming">匈奴傳</span>校之，知在三年。</span>車師王恐匈奴兵復至而見殺也，乃輕騎奔烏孫。吉卽迎其妻子，傳送長安。<span class="jiazhu">傳，知戀翻。</span>匈奴更以車師王昆弟兜莫爲車師王，收其餘民東徙，不敢居故地；而鄭吉始使吏卒三百人往田車師地以實之。<span class="jiazhu">爲下元康二年匈奴爭車師張本。</span></p>
<p class="em2 strong" id="online_toc_19"><a class="gg-link" href="#online_toc_19"></a><span class="yinwen">11</span>上自初卽位，數遣使者求外家；<span class="jiazhu">數，所角翻。</span>久遠，多似類而非是。是歲，求得外祖母王媼<span class="jiazhu">文穎曰：幽州及漢中皆謂老嫗曰媼。師古曰：媼，女老稱也；音烏老翻。</span>及媼男無故、武。<span class="jiazhu">無故及武，皆媼子也。</span>上賜無故、武爵關內侯。旬日<span class="jiaozhusup">【章：甲十五行本「日」作「月」；乙十一行本同；孔本同。】</span>間，賞賜以鉅萬計。</p>
<div class="yeartoc" id="year_toc_066"><p class="strong" id="online_toc_20"><a class="gg-link" href="#online_toc_20"></a><span class="section" id="title-4"><span data-head-description="中宗孝宣皇帝上之下" data-head-level="h4" data-head-title="地節四年">四年</span></span><span class="biaozhusup" data-rel="">（乙卯、前六六年）</span></p></div>
<p class="em2 strong" id="online_toc_21"><a class="gg-link" href="#online_toc_21"></a><span class="yinwen">1</span>春，二月，賜外祖母號爲博平君；<span class="jiazhu">據<span class="shu-ming">外戚傳</span>，<span class="yinhao">「以博平、蠡吾二縣爲湯沐邑」</span>；而<span class="shu-ming">地理志</span>，博平縣屬東郡。</span>封舅無故爲平昌侯，<span class="jiazhu">平昌，侯國，屬平原郡。</span>武爲樂昌侯。<span class="jiazhu">樂昌，侯國，屬東郡。<span class="shu-ming">恩澤侯表</span>，武封樂昌侯，食邑於汝南。</span></p>
<p class="em2 strong" id="online_toc_22"><a class="gg-link" href="#online_toc_22"></a><span class="yinwen">2</span>夏，五月，山陽、濟陰雹如雞子，深二尺五寸，<span class="jiazhu">深，式浸翻。</span>殺二十餘人，飛鳥皆死。</p>
<p class="em2 strong" id="online_toc_23"><a class="gg-link" href="#online_toc_23"></a><span class="yinwen">3</span>詔：<span class="yinhao">「自今子有匿父母、妻匿夫、孫匿大父母，皆勿治。」</span></p>
<p class="em2 strong" id="online_toc_24"><a class="gg-link" href="#online_toc_24"></a><span class="yinwen">4</span>立廣川惠王孫文爲廣川王。<span class="jiazhu">本始四年，廣川王去以罪自殺；今復立文，嗣封王。</span></p>
<p class="em2 strong" id="online_toc_25"><a class="gg-link" href="#online_toc_25"></a><span class="yinwen">5</span>霍顯及禹、山、雲自見日侵削，數相對啼泣自怨。<span class="jiazhu">數，所角翻。</span>山曰：<span class="yinhao">「今丞相用事，縣官信之，盡變易大將軍時法令，發揚大將軍過失。又，諸儒生多窶人子，<span class="jiazhu">師古曰：窶，貧而無禮。孔穎達曰：貧無可爲禮謂之窶，音其羽翻。</span>遠客飢寒，喜妄說狂言，<span class="jiazhu">喜，許吏翻。</span>不避忌諱，大將軍常讎之。<span class="jiazhu">師古曰：言嫉之如仇讎也。</span>今陛下好與諸儒生語，<span class="jiazhu">好，呼到翻。</span>人人自書對事，多言我家者。嘗有上書言我家昆弟驕恣，其言絕痛；山屛不奏。後上書者益黠，盡<span class="jiazhu">屛，必郢翻。黠，下八翻。</span>奏封事，輒使中書令出取之，不關尙書，益不信人。又聞民間讙言『霍氏毒殺許皇后』，<span class="jiazhu">師古曰：讙，衆聲也；音許爰翻。毒許后事見上卷本始三年。</span>寧有是邪？」</span>顯恐急，卽具以實告禹、山、雲。禹、山、雲驚曰：<span class="yinhao">「如是，何不早告禹等！縣官離散、斥逐諸壻，用是故也。此大事，誅罰不小，柰何？」</span>於是始有邪謀矣。</p>
<p class="em2 strong" id="online_toc_26"><a class="gg-link" href="#online_toc_26"></a>雲舅李竟所善張赦，見雲家卒卒，<span class="jiazhu">師古曰：卒，讀曰猝，怱遽之貌也。</span>謂竟曰：<span class="yinhao">「今丞相與平恩侯用事，可令太夫人言太后，<span class="jiazhu">太夫人，謂霍顯。上官太后，霍氏外孫也。</span>先誅此兩人；移徙陛下，在太后耳。」</span>長安男子張章告之，事下廷尉、<span class="jiazhu">下，遐稼翻。</span>執金吾，捕張赦等。後有詔，止勿捕。山等愈恐，相謂曰：<span class="yinhao">「此縣官重太后，故不竟也。<span class="jiazhu">師古曰：重，難也。竟，窮竟其事也。</span>然惡端已見，<span class="jiazhu">見，賢遍翻。</span>久之猶發，發卽族矣，不如先也。」</span><span class="jiazhu">師古曰：言先反。</span>遂令諸女各歸報其夫，皆曰：<span class="yinhao">「安所相避！」</span><span class="jiazhu">師古曰：言無處相避，當受禍也。</span></p>
<p class="em2 strong" id="online_toc_27"><a class="gg-link" href="#online_toc_27"></a>會李竟坐與諸侯王交通，辭語及霍氏，有詔：<span class="yinhao">「雲、山不宜宿衞，免就第。」</span>山陽太守張敞上封事曰：<span class="yinhao">「臣聞公子季友有功於魯，趙衰有功於晉，田完有功於齊，皆疇其庸，延及子孫。終後田氏篡齊，趙氏分晉，季氏顓魯。<span class="jiazhu">魯公子季友，殺慶父，立僖公，以安魯國，遂世爲上卿，專魯國之政。晉公子重耳出亡，趙衰從，及其反國，伯諸侯，衰皆有功，遂世爲晉卿，有軍行；至趙鞅，遂與智、韓、魏分晉國。田完自陳奔齊，桓公禮而用之，桓公之伯，完與有功；其後陳成子得齊國之政，至田和，遂篡齊而有之。</span>故仲尼作<span class="shu-ming">春秋</span>，迹盛衰，譏世卿最甚。乃者大將軍決大計，安宗廟，定天下，功亦不細矣。夫周公七年耳，<span class="jiazhu">周公輔成王七年而反政於成王。</span>而大將軍二十歲，<span class="jiazhu">自武帝後元二年至地節二年，適二十歲。</span>海內之命斷於掌握。<span class="jiazhu">斷，丁亂翻。</span>方其隆盛時，感動天地，侵迫陰陽。朝臣宜有明言曰：『陛下褒寵故大將軍以報功德足矣。間者輔臣顓政，貴戚太盛，君臣之分不明，<span class="jiazhu">分，扶問翻。</span>請罷霍氏三侯皆就第；及衞將軍張安世，宜賜几杖歸休，時存問召見，<span class="jiazhu">見，賢遍翻。</span>以列侯爲天子師。』明詔以恩不聽，羣臣以義固爭而後許之，天下必以陛下爲不忘功德而朝臣爲知禮，<span class="jiazhu">朝，直遙翻；下同。</span>霍氏世世無所患苦。今朝廷不聞直聲，<span class="jiazhu">師古曰：言朝臣不進直言以陳其事。</span>而令明詔自親其文，非策之得者也。<span class="jiazhu">師古曰：言失計也。</span>今兩侯已出，人情不相遠，以臣心度之，<span class="jiazhu">度，徒洛翻。</span>大司馬及其枝屬必有畏懼之心。夫近臣自危，非完計也。臣敞願於廣朝白發其端，直守遠郡，<span class="jiazhu">師古曰：直，讀曰值。朝，直遙翻。</span>其路無由。唯陛下省察！」</span><span class="jiazhu">省，悉井翻。</span>上甚善其計，然不召也。</p>
<p class="em2 strong" id="online_toc_28"><a class="gg-link" href="#online_toc_28"></a>禹、山等家數有妖怪，<span class="jiazhu">數，所角翻。妖，於驕翻。</span>舉家憂愁。山曰：<span class="yinhao">「丞相擅減宗廟羔、菟、鼃，可以此罪也！」</span><span class="jiazhu">如淳曰：高后時定令，輒有擅議宗廟者棄市。師古曰：羔、菟、鼃，所以供祭也。菟，吐故翻。鼃，古蛙字。</span>謀令太后爲博平君置酒，<span class="jiazhu">爲，于僞翻。</span>召丞相、平恩侯以下，使范明友、鄧廣漢承太后制引斬之，因廢天子而立禹。約定，未發，雲拜爲玄菟太守，<span class="jiazhu">菟，同都翻。</span>太中大夫任宣爲代郡太守。會事發覺，秋，七月，雲、山、明友自殺。顯、禹、廣漢等捕得；禹要斬，<span class="jiazhu">要，古腰字通。</span>顯及諸女昆弟皆棄市；與霍氏相連坐誅滅者數十家。太僕杜延年以霍氏舊人，亦坐免官。八月，己酉，皇后霍氏廢，處昭臺宮。<span class="jiazhu">師古曰：在上苑中。處，昌呂翻。</span>乙丑，詔封告霍氏反謀者男子張章、期門董忠、左曹楊惲、<span class="jiazhu"><span class="shu-ming">百官表</span>：侍中、左·右曹皆加官。晉灼曰：<span class="shu-ming">漢儀注</span>：諸吏、給事中日上朝謁，平尙書奏事，分爲左、右曹。惲，於粉翻。</span>侍中金安上、史高皆爲列侯。<span class="jiazhu">章爲博成侯。忠，高昌侯。惲，平通侯。安上，都成侯。高爲樂陵侯。</span>惲，丞相敞子；安上，車騎將軍日磾弟子；高，史良娣兄子也。</p>
<p class="em2 strong" id="online_toc_29"><a class="gg-link" href="#online_toc_29"></a>初，霍氏奢侈，茂陵徐生曰：<span class="yinhao">「霍氏必亡。夫奢則不遜，不遜則<span class="jiaozhusup">【章：甲十五行本「則」作「必」；乙十一行本同；張校同。】</span>侮上。侮上者，逆道也，在人之右，<span class="jiazhu">師古曰：右，上也。</span>衆必害之。霍氏秉權日久，害之者多矣；天下害之，而又行以逆道，不亡何待！」</span>乃上疏言：<span class="yinhao">「霍氏泰盛，陛下卽愛厚之，宜以時抑制，無使至亡！」</span>書三上，輒報聞。<span class="jiazhu">漢制：上書不行者，輒報聞，罷。</span>其後霍氏誅滅，而告霍氏者皆封，人爲徐生上書曰：<span class="yinhao">「臣聞客有過主者，<span class="jiazhu">爲，于僞翻。過，古禾翻。</span>見其竈直突，傍有積薪，客謂主人：『更爲曲突，<span class="jiazhu">突，竈突囪也。更，工衡翻。</span>遠徙其薪，不者且有火患！』主人嘿然不應。俄而家果失火，鄰里共救之，幸而得息。於是殺牛置酒，謝其鄰人，灼爛者在於上行，<span class="jiazhu">師古曰：灼，謂被燒炙者也。行，戶郎翻。</span>餘各以功次坐，而不錄言曲突者。人謂主人曰：『鄕使聽客之言，不費牛酒，終亡人患。<span class="jiazhu">鄕，讀曰嚮。亡，古無字通。</span>今論功而請賓，曲突徙薪無恩澤，焦頭爛額爲上客邪？』主人乃寤而請之。今茂陵徐福，數上書言霍氏且有變，宜防絕之。鄕使福說得行，<span class="jiazhu">數，所角翻。鄕，讀曰嚮。</span>則國無裂土出爵之費，臣無逆亂誅滅之敗。往事旣已，而福獨不蒙其功，唯陛下察之，貴徙薪曲突之策，使居焦髮灼爛之右！」</span>上乃賜福帛十匹，後以爲郎。</p>
<p class="em2 strong" id="online_toc_30"><a class="gg-link" href="#online_toc_30"></a>帝初立，謁見高廟，<span class="jiazhu">見，賢遍翻。</span>大將軍光驂乘，<span class="jiazhu">漢制，大駕，大將軍驂乘。乘，繩證翻；下同。</span>上內嚴憚之，若有芒刺在背。後車騎將軍張安世代光驂乘，天子從容肆體，甚安近焉。<span class="jiazhu">從，千容翻。師古曰：肆，放也，展也。近，其靳翻。</span>及光身死而宗族竟誅，故俗傳霍氏之禍萌於驂乘。<span class="jiazhu">師古曰：萌，謂始生也。</span>後十二歲，霍后復徙雲林館，<span class="jiazhu">復，扶又翻；下同。</span>乃自殺。</p>
<p class="margin2" id="online_toc_31"><a class="gg-link" href="#online_toc_31"></a>班固贊曰：霍光受繈褓之託，任漢室之寄，匡國家，安社稷，擁昭，立宣，雖周公、阿衡何以加此！<span class="jiazhu">師古曰：阿衡，伊尹官號也。阿，倚也。衡，平也。言天子所倚，羣下取平也。</span>然光不學亡術，<span class="jiazhu">亡，古無字通。</span>闇於大理；陰妻邪謀，<span class="jiazhu">晉灼曰：不揚其過也。</span>立女爲后，湛溺盈溢之欲，<span class="jiazhu">湛，讀曰沈。</span>以增顚覆之禍，死財三年，宗族誅夷，哀哉！</p>
<p class="margin2" id="online_toc_32"><a class="gg-link" href="#online_toc_32"></a>臣光曰：霍光之輔漢室，可謂忠矣；然卒不能庇其宗，何也？<span class="jiazhu">卒，子恤翻。</span>夫威福者，人君之器也；人臣執之，久而不歸，鮮不及矣。<span class="jiazhu">鮮，息淺翻。</span>以孝昭之明，十四而知上官桀之詐，固可以親政矣。況孝宣十九卽位，聰明剛毅，知民疾苦，而光久專大柄，不知避去，多置私<span class="jiaozhusup">【章：甲十五行本「私」作「親」；乙十一行本同；孔本同。】</span>黨，充塞朝廷，<span class="jiazhu">塞，悉則翻。</span>使人主蓄憤於上，吏民積怨於下，切齒側目，待時而發，其得免於身幸矣，況子孫以驕侈趣之哉！<span class="jiazhu">趣，讀曰促。</span>雖然，曏使孝宣專以祿秩賞賜富其子孫，使之食大縣，奉朝請，亦足以報盛德矣；乃復任之以政，授之以兵，及事叢釁積，更加裁奪，遂至怨懼以生邪謀，豈徒霍氏之自禍哉？亦孝宣醞釀以成之也。昔鬭椒作亂於楚，<span class="jiazhu">楚若敖之支庶爲鬭氏。</span>莊王滅其族而赦箴尹克黃，以爲子文無後，何以勸善。<span class="jiazhu">事見<span class="shu-ming">左傳</span>宣四年。子文，鬬穀於菟也。箴尹，楚官名。克黃，子文之孫。箴，之金翻。</span>夫以顯、禹、雲、山之罪，雖應夷滅，而光之忠勳不可不祀；遂使家無噍類，<span class="jiazhu">噍，才肖翻。</span>孝宣亦少恩哉！</p>
<p class="em2 strong" id="online_toc_33"><a class="gg-link" href="#online_toc_33"></a><span class="yinwen">6</span>九月，詔減天下鹽賈。<span class="jiazhu">賈，讀曰價。</span>又令郡國歲上繫囚以掠笞若瘐死者，<span class="jiazhu">上，時掌翻。蘇林曰：瘐，病也。囚徒病，律名爲瘐。如淳曰：律，囚以飢寒而死曰瘐。師古曰：瘐，病，是也；此言囚或以掠笞及飢寒及疾病而死，如說非也。瘐，音庾，或作<span class="yinhao">「瘉」</span>，其音亦同。或讀作<span class="yinhao">「瘦」</span>，誤。據<span class="shu-ming">本紀</span>，<span class="yinhao">「瘐死」</span>上有<span class="yinhao">「飢寒」</span>二字。掠，音亮。</span>所坐縣、名、爵、里，<span class="jiazhu"><span class="shu-ming">漢書·本紀</span>作<span class="yinhao">「名縣爵里」</span>。師古曰：名者，其人名也；縣，所屬縣也；爵，其身之官爵也；里，所居邑里也。</span>丞相、御史課殿最以聞。<span class="jiazhu">師古曰：凡言殿最者，殿，後也，課居後也；最，凡要之首也，課居先也。殿，音丁見翻。</span></p>
<p class="em2 strong" id="online_toc_34"><a class="gg-link" href="#online_toc_34"></a><span class="yinwen">7</span>十二月，清河王年坐內亂廢，遷房陵。<span class="jiazhu">武帝元光二年，立清河王義以嗣代孝王後。年，義之孫也。</span></p>
<p class="em2 strong" id="online_toc_35"><a class="gg-link" href="#online_toc_35"></a><span class="yinwen">8</span>是歲，北海太守廬江朱邑以治行第一入爲大司農，<span class="jiazhu">行，下孟翻。</span>勃海太守龔遂入爲水衡都尉。先是，勃海左右郡歲饑，<span class="jiazhu">師古曰：左右，謂側近相次者。先，悉薦翻。</span>盜賊並起，二千石不能禽制。上選能治者，<span class="jiazhu">治，直之翻；下同。</span>丞相、御史舉故昌邑郎中令龔遂，上拜爲勃海太守。召見，<span class="jiazhu">見，賢遍翻。</span>問：<span class="yinhao">「何以治勃海，息其盜賊？」</span>對曰：<span class="yinhao">「海瀕遐遠，<span class="jiazhu">師古曰：瀕，涯也，音頻，又音賓。</span>不霑聖化，其民困於飢寒而吏不恤，故使陛下赤子盜弄陛下之兵於潢池中耳。<span class="jiazhu">師古曰：赤子，猶言初生，幼小之意也。嬰孩初生體赤，故曰赤子。積水曰潢，音黃。</span>今欲使臣勝之邪，將安之也？」</span><span class="jiazhu">師古曰：勝，謂以威力克而殺之。安，謂以德化撫而安之。</span>上曰：<span class="yinhao">「選用賢良，固欲安之也。」</span>遂曰：<span class="yinhao">「臣聞治亂民猶治亂繩，不可急也；唯緩之，然後可治。<span class="jiazhu">治，直之翻。</span>臣願丞相、御史且無拘臣以文法，得一切便宜從事。」</span>上許焉，加賜黃金贈遣。乘傳至勃海界，<span class="jiazhu">傳，知戀翻。</span>郡聞新太守至，發兵以迎。遂皆遣還。移書敕屬縣：<span class="yinhao">「悉罷逐捕盜賊吏，諸持鉏、鉤、田器者<span class="jiazhu">師古曰：鉤，鐮也。</span>皆爲良民，吏毋得問；持兵者乃爲賊。」</span>遂單車獨行至府。盜賊聞遂敎令，卽時解散，棄其兵弩而持鉤、鉏，於是悉平，民安土樂業。<span class="jiazhu">樂，音洛。</span>遂乃開倉廩假貧民，<span class="jiazhu">師古曰：假，謂給與。</span>選用良吏尉安牧養焉。遂見齊俗奢侈，好末技，<span class="jiazhu">好，呼到翻。技，渠綺翻。</span>不田作，乃躬率以儉約，勸民務農桑，各以口率種樹畜養。<span class="jiazhu">遂令民口種一樹榆，百本䪥，五十本葱，一畦韭；家三母彘，五雞。畜，許六翻。</span>民有帶持刀劍者，使賣劍買牛，賣刀買犢，曰：<span class="yinhao">「何爲帶牛佩犢！」</span>勞來循行，<span class="jiazhu">勞，力到翻。來，力代翻。行，下孟翻。</span>郡中皆有畜積，獄訟止息。<span class="jiazhu"><span class="shu-ming">通鑑</span>書龔遂自勃海入爲列卿，因敍其政績。</span></p>
<p class="em2 strong" id="online_toc_36"><a class="gg-link" href="#online_toc_36"></a><span class="yinwen">9</span>烏孫公主女爲龜茲王絳賓夫人。絳賓上書言：<span class="yinhao">「得尙漢外孫，願與公主女俱入朝。」</span><span class="jiazhu">朝，直遙翻。</span></p>
<div class="yeartoc" id="year_toc_065"><p class="strong" id="online_toc_37"><a class="gg-link" href="#online_toc_37"></a><span class="section" id="title-5"><span data-head-description="中宗孝宣皇帝上之下" data-head-level="h4" data-head-title="元康元年">元康元年</span></span><span class="biaozhusup" data-rel="">（丙辰、前六五年）</span></p></div>
<p class="em2 strong" id="online_toc_38"><a class="gg-link" href="#online_toc_38"></a><span class="yinwen">1</span>春，正月，龜茲王及其夫人來朝；皆賜印綬，夫人號稱公主，賞賜甚厚。</p>
<p class="em2 strong" id="online_toc_39"><a class="gg-link" href="#online_toc_39"></a><span class="yinwen">2</span>初作杜陵。徙丞相、將軍、列侯、吏二千石、訾百萬者杜陵。<span class="jiazhu">時以京兆杜縣東原上爲初陵，更名杜縣曰杜陵。訾，讀曰貲。</span></p>
<p class="em2 strong" id="online_toc_40"><a class="gg-link" href="#online_toc_40"></a><span class="yinwen">3</span>三月，詔以鳳皇集泰山、陳留，甘露降未央宮，赦天下。</p>
<p class="em2 strong" id="online_toc_41"><a class="gg-link" href="#online_toc_41"></a><span class="yinwen">4</span>有司復言悼園宜稱尊號曰皇考；<span class="jiazhu">本始元年，諡親曰悼，置園邑。復，扶又翻。</span>夏，五月，立皇考廟。</p>
<p class="em2 strong" id="online_toc_42"><a class="gg-link" href="#online_toc_42"></a><span class="yinwen">5</span>冬，置建章衞尉。<span class="jiazhu">未央、長樂、建章、甘泉皆有衞尉，各掌其宮門衞屯兵。</span></p>
<p class="em2 strong" id="online_toc_43"><a class="gg-link" href="#online_toc_43"></a><span class="yinwen">6</span>趙廣漢好用世吏子孫新進年少者，<span class="jiazhu">師古曰：言舊吏家子孫，而其人後出求進，又年少也。好，呼到翻。少，詩照翻。</span>專厲強壯蠭氣，<span class="jiazhu">師古曰：蠭與鋒同，言鋒銳之氣。</span>見事風生，無所回避，<span class="jiazhu">師古曰：風生，言其速疾不可當也。回，曲也。</span>率多果敢之計，莫爲持難，終以此敗。廣漢以私怨論殺男子榮畜，<span class="jiazhu">初，廣漢客私酤酒長安市，丞相吏逐去。客疑男子蘇賢言之，以語廣漢，案賢。賢父上書訟罪，廣漢坐貶秩；疑其邑子榮畜敎令，以他法論殺畜。榮，姓也；周有榮公，子孫以爲氏。</span>人上書言之，事下丞相、御史按驗。<span class="jiazhu">下，遐稼翻；下同。</span>廣漢疑丞相夫人殺侍婢，欲以此脅丞相，丞相按之愈急。廣漢乃將吏卒入丞相府，召其夫人跪庭下受辭，<span class="jiazhu">師古曰：受其對辭也。</span>收奴婢十餘人去。丞相上書自陳，事下廷尉治，實丞相自以過譴笞傅婢，出至外第乃死，不如廣漢言。帝惡之，<span class="jiazhu">惡，烏路翻。</span>下廣漢廷尉獄。吏民守闕號泣者數萬人：<span class="jiazhu">號，戶刀翻。</span><span class="yinhao">「臣生無益縣官，願代趙京兆死，使牧養小民！」</span><span class="jiazhu"><span class="shu-ming">漢書·本傳</span>，<span class="yinhao">「臣生」</span>之上有<span class="yinhao">「或言」</span>二字。<span class="jiaozhusup">【章：甲十五行本「臣」上正有「或言」二字；乙十一行本同；孔本同；退齋校同。】</span></span>廣漢竟坐要斬。<span class="jiazhu">要，與腰同。<span class="shu-ming">考異</span>曰：<span class="shu-ming">本紀</span>：<span class="yinhao">「元康二年，冬，廣漢有罪要斬。」</span><span class="shu-ming">百官表</span>：<span class="yinhao">「本始三年，廣漢爲京兆尹；六年，要斬。元康元年，守京兆尹、彭城太守遺。」</span>按<span class="shu-ming">廣漢傳</span>，司直蕭望之劾奏廣漢摧辱大臣，望之自司直爲平原太守。元康元年，自平原太守爲少府。然則廣漢死當在元康元年，<span class="shu-ming">本紀</span>誤也。<span class="shu-ming">廣漢傳</span>又云：<span class="yinhao">「地節三年七月，丞相婢自絞死。」</span>蓋婢死已數年，而廣漢追發其事也。</span>廣漢爲京兆尹，廉明，威制豪強，小民得職，<span class="jiazhu">師古曰：得職，各得其常所也。</span>百姓追思歌之。</p>
<p class="em2 strong" id="online_toc_44"><a class="gg-link" href="#online_toc_44"></a><span class="yinwen">7</span>是歲，少府宋疇坐議<span class="yinhao">「鳳皇下彭城，未至京師，不足美」</span>，貶爲泗水太傅。<span class="jiazhu">傅泗水王綜。</span></p>
<p class="em2 strong" id="online_toc_45"><a class="gg-link" href="#online_toc_45"></a><span class="yinwen">8</span>上選博士、諫大夫通政事者補郡國守相，以蕭望之爲平原太守。望之上疏曰：<span class="yinhao">「陛下哀愍百姓，恐德之不究，<span class="jiazhu">師古曰：究，竟也。謂周徧於天下。</span>悉出諫官以補郡吏。朝無爭臣，則不知過，<span class="jiazhu">朝，直遙翻。爭，讀曰諍。</span>所謂憂其末而忘其本者也。」</span>上迺徵望之入守少府。</p>
<p class="em2 strong" id="online_toc_46"><a class="gg-link" href="#online_toc_46"></a><span class="yinwen">9</span>東海太守河東尹翁歸，以治郡高第入爲右扶風。翁歸爲人，公廉明察，郡中吏民賢、不肖及姦邪罪名盡知之。縣縣各有記籍，自聽其政；<span class="jiazhu">師古曰：言決斷諸縣姦邪之事不委令、長也。</span>有急名則少緩之。吏民小解，輒披籍。<span class="jiazhu">服虔曰：披有罪者籍也。師古曰：解，讀曰懈。</span>取人必於秋冬課吏大會中及出行縣，<span class="jiazhu">師古曰：於大會之中及行縣時，則取罪人以警衆。行，下孟翻。下改行、以行，同。</span>不以無事時。其有所取也，以一警百。吏民皆服，恐懼，改行自新。其爲扶風，選用廉平疾姦吏以爲右職，<span class="jiazhu">職居諸吏之上，爲右職。</span>接待有<span class="jiaozhusup">【章：甲十五行本「有」作「以」；乙十一行本同；孔本同。】</span>禮，好惡與同之；<span class="jiazhu">好，呼到翻。惡，烏路翻。</span>其負翁歸，罰亦必行。然溫良謙退，不以行能驕人，故尤得名譽於朝廷。</p>
<p class="em2 strong" id="online_toc_47"><a class="gg-link" href="#online_toc_47"></a><span class="yinwen">10</span>初，烏孫公主少子萬年有寵於莎車王。<span class="jiazhu">班<span class="shu-ming">書</span>，莎車國王治莎車城，去長安九千九百五十里。莎，蘇禾翻。</span>莎車王死而無子，時萬年在漢，莎車國人計，欲自託於漢，又欲得烏孫心，上書請萬年爲莎車王。漢許之，遣使者奚充國送萬年。<span class="jiazhu"><span class="shu-ming">姓譜</span>：奚姓，夏車正奚仲之後。</span>萬年初立，暴惡，國人不說。<span class="jiazhu">說，讀曰悅；下同。</span></p>
<p class="em2 strong" id="online_toc_48"><a class="gg-link" href="#online_toc_48"></a>上令羣臣舉可使西域者，前將軍韓增舉上黨馮奉世以衞候使持節送大宛諸國客至伊循城。<span class="jiazhu">衞候，衞士候也。伊循城在鄯善國，漢於其中置屯田吏士。使，疏吏翻。</span>會故莎車王弟呼屠徵與旁國共殺其王萬年及漢使者奚充國，自立爲王。時匈奴又發兵攻車師城，不能下而去。莎車遣使揚言<span class="yinhao">「北道諸國已屬匈奴矣」</span>，<span class="jiazhu">揚言，謂宣揚其言於外也。</span>於是攻劫南道，與歃盟畔漢，從鄯善以西皆絕不通。<span class="jiazhu">歃，色甲翻。鄯，上扇翻。</span>都護鄭吉、校尉司馬憙皆在北道諸國間，奉世與其副嚴昌計，以爲不亟擊之，則莎車日強，其勢難制，必危西域，遂以節諭告諸國王，因發其兵，南北道合萬五千人，進擊莎車，攻拔其城。莎車王自殺，傳其首詣長安，更立他昆弟子爲莎車王。<span class="jiazhu">更，工衡翻。</span>諸國悉平，威振西域，奉世乃罷兵以聞。帝召見韓增曰：<span class="yinhao">「賀將軍所舉得其人。」</span></p>
<p class="em2 strong" id="online_toc_49"><a class="gg-link" href="#online_toc_49"></a>奉世遂西至大宛；大宛聞其斬莎車王，敬之異於他使，得其名馬象龍而還。<span class="jiazhu">師古曰：言馬形似龍者。仲馮曰：此馬名曰象龍也。宛，於元翻。還，從宣翻，又如字。</span>上甚說，<span class="jiazhu">說，讀曰悅。</span>議封奉世。丞相、將軍皆以爲可，獨少府蕭望之以爲<span class="yinhao">「奉世奉使有指，<span class="jiazhu">師古曰：本爲送諸國客。</span>而擅<span class="jiaozhusup">【章：甲十五行本「擅」下有「矯」字；乙十一行本同；孔本同。】</span>制違命，發諸國兵，雖有功效，不可以爲後法。卽封奉世，開後奉使者利以奉世爲比，<span class="jiazhu">師古曰：比，必寐翻。余謂當音毗寐翻。</span>爭逐發兵，要功萬里之外，<span class="jiazhu">師古曰：逐，競也。要，一遙翻。</span>爲國家生事於夷狄，漸不可長。<span class="jiazhu">爲，于僞翻。長，知兩翻。</span>奉世不宜受封。」</span>上善望之議，以奉世爲光祿大夫。</p>
<div class="yeartoc" id="year_toc_064"><p class="strong" id="online_toc_50"><a class="gg-link" href="#online_toc_50"></a><span class="section" id="title-6"><span data-head-description="中宗孝宣皇帝上之下" data-head-level="h4" data-head-title="元康二年">二年</span></span><span class="biaozhusup" data-rel="">（丁巳、前六四年）</span></p></div>
<p class="em2 strong" id="online_toc_51"><a class="gg-link" href="#online_toc_51"></a><span class="yinwen">1</span>春，正月，赦天下。</p>
<p class="em2 strong" id="online_toc_52"><a class="gg-link" href="#online_toc_52"></a><span class="yinwen">2</span>上欲立皇后，時館陶主母華倢伃<span class="jiazhu">館陶縣屬魏郡。華，戶化翻。倢伃，音接予；下同。</span>及淮陽憲王母張倢伃、楚孝王母衞倢伃皆愛幸。<span class="jiazhu">淮陽憲王，欽。楚孝王，囂。</span>上欲立張倢伃爲后；久之，懲艾霍氏欲害皇太子，<span class="jiazhu">艾，音乂。</span>乃更選後宮無子而謹愼者，二月，乙丑，立長陵王倢伃爲皇后，令母養太子；封其父奉光爲邛成侯。<span class="jiazhu"><span class="shu-ming">恩澤侯表</span>，邛成侯食邑於濟陰。邛，渠容翻。</span>后無寵，希得進見。<span class="jiazhu">見，賢遍翻。</span></p>
<p class="em2 strong" id="online_toc_53"><a class="gg-link" href="#online_toc_53"></a><span class="yinwen">3</span>五月，詔曰：<span class="yinhao">「獄者，萬民之命。能使生者不怨，死者不恨，則可謂文吏矣。今則不然。用法或持巧心，析律貳端，深淺不平，<span class="jiazhu">師古曰：析，分也。謂分破律條，妄生端緒，以出入人罪。</span>奏不如實，上亦亡由知，<span class="jiazhu">師古曰：上者，天子自謂也。亡，古無字通。</span>四方黎民將何仰哉！二千石各察官屬，勿用此人。吏或擅興傜役，飾廚傳，稱過使客，<span class="jiazhu">韋昭曰：廚，謂飲食。傳，謂傳舍。言修飾意氣，以稱過使而已。師古曰：使人及賓客來者，稱其意而遣之，令過去也。傳，知戀翻。稱，音尺孕翻。過者，過度之過也。</span>越職踰法以取名譽，譬如踐薄冰以待白日，豈不殆哉！<span class="jiazhu">師古曰：殆，危也。</span>今天下頗被疾疫之災，朕甚愍之，其令郡國被災甚者<span class="jiazhu">被，皮義翻。</span>毋出今年租賦。」</span></p>
<p class="em2 strong" id="online_toc_54"><a class="gg-link" href="#online_toc_54"></a><span class="yinwen">4</span>又曰：<span class="yinhao">「聞古天子之名，難知而易諱也；其更諱詢。」</span><span class="jiazhu">易，以豉翻。更，工衡翻。</span></p>
<p class="em2 strong" id="online_toc_55"><a class="gg-link" href="#online_toc_55"></a><span class="yinwen">5</span>匈奴大臣皆以爲<span class="yinhao">「車師地肥美，近匈奴，<span class="jiazhu">近，其靳翻。</span>使漢得之，多田積穀，必害人國，不可不爭」</span>，由是數遣兵擊車師田者。<span class="jiazhu">數，所角翻。</span>鄭吉將渠犂田卒七千餘人救之，爲匈奴所圍。吉上言：<span class="yinhao">「車師去渠犂千餘里，漢兵在渠犂者少，勢不能相救，願益田卒。」</span>上與後將軍趙充國等議，欲因匈奴衰弱，出兵擊其右地，使不得<span class="jiaozhusup">【章：甲十五行本「得」作「敢」；乙十一行本同；孔本同。】</span>復擾西域。<span class="jiazhu">復，扶又翻。</span></p>
<p class="em2 strong" id="online_toc_56"><a class="gg-link" href="#online_toc_56"></a>魏相上書諫曰：<span class="yinhao">「臣聞之：救亂誅暴，謂之義兵，兵義者王。敵加於己，不得已而起者，謂之應兵，兵應者勝；爭恨小故，不忍憤怒者，謂之忿兵，兵忿者敗；利人土地、貨寶者，謂之貪兵，兵貪者破；恃國家之大，務<span class="jiaozhusup">【章：甲十五行本「務」作「矜」；乙十一行本同；孔本同；熊校同。】</span>民人之衆，欲見威於敵者，<span class="jiazhu">見，賢遍翻。</span>謂之驕兵，兵驕者滅。此五者，非但人事，乃天道也。間者匈奴嘗有善意，所得漢民，輒奉歸之，未有犯於邊境；雖爭屯田車師，不足致意中。<span class="jiazhu">謂不足介意也。</span>今聞諸將軍欲興兵入其地，<span class="jiazhu">丞相不預中朝之議，故言聞諸將軍。大將軍、車騎將軍、前、後、左、右將軍，皆中朝官。</span>臣愚不知此兵何名者也！今邊郡困乏，父子共犬羊之裘，食草萊之實，常恐不能自存，難以動兵。<span class="jiazhu">師古曰：不可以兵事動之也。</span>『軍旅之後，必有凶年，』<span class="jiazhu">師古曰：此引<span class="shu-ming">老子·道經</span>之語。</span>言民以其愁苦之氣傷陰陽之和也。出兵雖勝，猶有後憂，恐災害之變因此以生。今郡國守相多不實選，<span class="jiazhu">師古曰：言不得其人。</span>風俗尤薄，水旱不時。按今年<span class="jiaozhusup">【章：甲十五行本「年」下有「計」字；乙十一行本同；孔本同。】</span>子弟殺父兄、妻殺夫者凡二百二十二人，臣愚以爲非小變也。今左右不憂此，<span class="jiazhu">師古曰：左右，謂近臣在天子左右者。</span>乃欲發兵報纖介之忿於遠夷，殆孔子所謂『吾恐季孫之憂不在顓臾而在蕭牆之內也』。」</span><span class="jiazhu">師古曰：<span class="shu-ming">論語</span>，季氏將伐顓臾，孔子謂冉有、季路曰云云，故相引之。顓臾，魯附庸國。蕭牆者，屛牆也。</span>上從相言，止遣長羅侯常惠將張掖、酒泉騎往車師，迎鄭吉及其吏士還渠犂。召故車師太子軍宿在焉耆者，立以爲王；盡徙車師國民令居渠犂，遂以車師故地與匈奴。以鄭吉爲衞司馬，使護鄯善以西南道。</p>
<p class="em2 strong" id="online_toc_57"><a class="gg-link" href="#online_toc_57"></a><span class="yinwen">6</span>魏相好觀漢故事及便宜章奏，<span class="jiazhu">師古曰：旣觀國家故事，又觀前人所奏便宜之章也。好，呼到翻。</span>數條漢興已來國家便宜行事及賢臣賈誼、鼂錯、董仲舒等所言，奏請施行之。<span class="jiazhu">數，所角翻。</span>相敕掾史按事郡國，及休告，從家還至府，輒白四方異聞。或有逆賊、風雨災變，郡不上，相輒奏言之。<span class="jiazhu">上，時掌翻。</span>與御史大夫丙吉同心輔政，上皆重之。</p>
<p class="em2 strong" id="online_toc_58"><a class="gg-link" href="#online_toc_58"></a>丙吉爲人深厚，不伐善。自曾孫遭遇，<span class="jiazhu">師古曰：遭遇，謂升大位也。</span>言<span class="jiaozhusup">【章：甲十五行本「言」作「吉」；乙十一行本同；孔本同；熊校同。】</span>絕口不道前恩，故朝廷莫能明其功也。會掖庭宮婢則令民夫上書，自陳嘗有阿保之功，<span class="jiazhu">師古曰：謂未爲宮婢時有舊夫，見在俗間者。</span>章下掖庭令考問，<span class="jiazhu">下，遐稼翻。</span>則辭引使者丙吉知狀。掖庭令將則詣御史府以視吉，<span class="jiazhu">師古曰：視，讀曰示。</span>吉識，謂則曰：<span class="yinhao">「汝嘗坐養皇曾孫不謹，督笞汝，<span class="jiazhu">師古曰：督，謂視察之。</span>汝安得有功！獨渭城胡組、淮陽郭徵卿有恩耳。」</span>分別奏組等共養勞苦狀。<span class="jiazhu">別，彼列翻。共，居用翻。養，弋亮翻。</span>詔吉求組、徵卿；已死，有子孫，皆受厚賞。詔免則爲庶人，賜錢十萬。上親見問，然後知吉有舊恩而終不言，上大賢之。</p>
<p class="em2 strong" id="online_toc_59"><a class="gg-link" href="#online_toc_59"></a><span class="yinwen">7</span>帝以蕭望之經明持重，議論有餘，材任宰相，<span class="jiazhu">師古曰：任，堪也。</span>欲詳試其政事，復以爲左馮翊。<span class="jiazhu">宋白曰：馮，輔也。翊，佐也。義取輔佐京師。復，扶又翻；下同。</span>望之從少府出爲左遷，<span class="jiazhu">少府，正九卿；三輔祿秩視九卿，故爲左遷。</span>恐有不合意，卽移病。<span class="jiazhu">師古曰：移病，謂移書言病。一曰：以病而移居。余謂前說是。</span>上聞之，使侍中成都侯金安上諭意曰：<span class="yinhao">「所用皆更治民以考功。<span class="jiazhu"><span class="shu-ming">功臣表</span>及<span class="shu-ming">霍光傳</span>皆作<span class="yinhao">「都成侯」</span>，此承<span class="shu-ming">望之本傳</span>之誤。師古曰：更，猶經歷也。更，工衡翻。治，直之翻。</span>君前爲平原太守日淺，故復試之於三輔，非有所聞也。」</span>望之卽起視事。<span class="jiazhu">師古曰：所聞，謂聞其短失。</span></p>
<p class="em2 strong" id="online_toc_60"><a class="gg-link" href="#online_toc_60"></a><span class="yinwen">8</span>初，掖庭令張賀數爲弟車騎將軍安世稱皇曾孫之材美及徵怪；<span class="jiazhu">師古曰：徵，證也。數，所角翻。爲，于僞翻。</span>安世輒絕止，以爲少主在上，<span class="jiazhu">少，詩照翻。</span>不宜稱述曾孫。及帝卽位而賀已死，上謂安世曰：<span class="yinhao">「掖庭令平生稱我，將軍止之，是也。」</span>上追思賀恩，欲封其冢爲恩德侯，<span class="jiazhu">師古曰：身死追封，故曰封冢也。</span>置守冢二百家。賀有子蚤死，子安世小男彭祖。<span class="jiazhu">師古曰：子者，言養以爲子也。</span>彭祖又小與上同席研書指，欲封之，先賜爵關內侯。安世深辭賀封；又求損守冢戶數，稍減至三十戶。上曰：<span class="yinhao">「吾自爲掖庭令，非爲將軍也！」</span><span class="jiazhu">爲，于僞翻。</span>安世乃止，不敢復言。</p>
<p class="em2 strong" id="online_toc_61"><a class="gg-link" href="#online_toc_61"></a><span class="yinwen">9</span>上心忌故昌邑王賀，賜山陽太守張敞璽書，令謹備盜賊，察往來過客；<span class="jiazhu">昌邑王廢歸昌邑，國除，爲山陽郡，故令太守謹察之。</span>毋下所賜書。<span class="jiazhu">師古曰：密令警察，不欲宣露也。下，遐稼翻。</span>敞於是條奏賀居處，<span class="jiazhu">處，昌呂翻。</span>著其廢亡之效<span class="jiazhu">師古曰：著，明也。</span>曰：<span class="yinhao">「故昌邑王爲人，青黑色，小目，鼻末銳卑，少須眉，身體長大，疾痿，行步不便。<span class="jiazhu">少，詩沼翻。師古曰：痿，風痹疾也，音人隹翻。</span>臣敞嘗與之言，欲動觀其意，卽以惡鳥感之曰：『昌邑多梟。』故王應曰：『然。前賀西至長安，殊無梟；復來，東至濟陽，乃復聞梟聲。』<span class="jiazhu">梟，不孝鳥，一名流離。<span class="shu-ming">詩註</span>：少好而長醜。<span class="shu-ming">爾雅</span>作<span class="yinhao">「𪅳<span class="zuzi">{黎鳥}</span>」</span>；<span class="shu-ming">草木疏</span>曰：梟也，大則食其母。<span class="shu-ming">劉子</span>曰：炎州有鳥曰梟，傴伏其子，百日而長；羽翼旣成，食母而飛。蓋稍長從母索食，母無以應，從是而死。漢使東郡送梟，五月五日作梟羹以賜百官。音堅堯翻，又于驕翻。乃復，扶又翻。</span>察故王衣服、言語、跪起，清狂不惠。<span class="jiazhu">蘇林曰：凡狂者陰陽脈盡濁；今此人不狂似狂者，故言清狂也。或曰：色理清徐而心不慧曰清狂；清狂，如今白癡者也。韓子曰：心不能審得失之地，則謂之狂。</span>臣敞前言：『哀王歌舞者張脩等十人無子，留守哀王園，<span class="jiazhu">賀父髆，諡哀王。</span>請罷歸。』故王聞之曰：『中人守園，疾者當勿治，<span class="jiazhu">治，直之翻。</span>相殺傷者當勿法，欲令亟死。太守柰何而欲罷之？』其天資喜由亂亡，終不見仁義如此。」</span><span class="jiazhu">師古曰：喜，好也。由，從也。喜，許吏翻。</span>上乃知賀不足忌也。</p>
<div class="yeartoc" id="year_toc_063"><p class="strong" id="online_toc_62"><a class="gg-link" href="#online_toc_62"></a><span class="section" id="title-7"><span data-head-description="中宗孝宣皇帝上之下" data-head-level="h4" data-head-title="元康三年">三年</span></span><span class="biaozhusup" data-rel="">（戊午、前六三年）</span></p></div>
<p class="em2 strong" id="online_toc_63"><a class="gg-link" href="#online_toc_63"></a><span class="yinwen">1</span>春，三月，詔封故昌邑王賀爲海昏侯。<span class="jiazhu">海昏縣屬豫章郡，後漢分立建昌縣。宋白曰：今建昌縣，舊海昏縣也；宋元嘉二年，廢海昏縣，移建昌居焉。<span class="shu-ming">考異</span>曰：<span class="shu-ming">王子侯表</span>，賀以四月壬子封。<span class="shu-ming">宣紀</span>，賀封在丙吉之前。按是歲四月癸亥朔，無壬子，<span class="shu-ming">表</span>誤。</span></p>
<p class="em2 strong" id="online_toc_64"><a class="gg-link" href="#online_toc_64"></a><span class="yinwen">2</span>乙未，詔曰：<span class="yinhao">「朕微眇時，御史大夫丙吉、中郎將史曾、史玄、長樂衞尉許舜、侍中、光祿大夫許延壽皆與朕有舊恩，及故掖庭令張賀，輔導朕躬，修文學經術，恩惠卓異，厥功茂焉。<span class="shu-ming">詩</span>不云乎：『無德不報』，<span class="jiazhu">師古曰：<span class="shu-ming">大雅·抑</span>之詩。</span>封賀所子弟子侍中、中郎將彭祖爲陽都侯，追賜賀諡曰陽都哀侯，吉爲博陽侯，曾爲將陵侯，玄爲平臺侯，舜爲博望侯，延壽爲樂成侯。」</span><span class="jiazhu"><span class="shu-ming">地理志</span>，城陽國有陽都縣。<span class="shu-ming">恩澤侯表</span>，博陽食邑於汝南郡之南頓縣。平臺屬常山郡。博望屬南陽郡。樂成侯食邑於南陽平氏。</span>賀有孤孫霸，年七歲，拜爲散騎、中郎將，賜爵關內侯。<span class="jiazhu">散，悉亶翻。騎，奇寄翻。</span>故人下至郡邸獄復作<span class="jiazhu">師古曰：復，扶目翻。</span>嘗有阿保之功者，皆受官祿、田宅、財物，各以恩深淺報之。</p>
<p class="em2 strong" id="online_toc_65"><a class="gg-link" href="#online_toc_65"></a>吉臨當封，病；上憂其不起，將使人就加印紼而封之，及其生存也。<span class="jiazhu">應劭曰：吉時疾不能起，欲如君視疾，加朝服拖紳，就封之也。師古曰：紼，繫印之組也；音弗。</span>太子太傅夏侯勝曰：<span class="yinhao">「此未死也！臣聞有陰德者必饗其樂，以及子孫。<span class="jiazhu">樂，音洛。</span>今吉未獲報而疾甚，非其死疾也。」</span>後病果愈。</p>
<p class="em2 strong" id="online_toc_66"><a class="gg-link" href="#online_toc_66"></a>張安世自以父子封侯，在位太盛，乃辭祿，詔都內別藏張氏無名錢以百萬數。<span class="jiazhu">文穎曰：都內，主藏官也。張晏曰：安世以還官，官不簿也。<span class="shu-ming">百官表</span>：大司農屬官有都內令、丞。</span>安世謹愼周密，每定大政，已決，輒移病出。聞有詔令，乃驚，使吏之丞相府問焉。自朝廷大臣，莫知其與議也。<span class="jiazhu">與，讀曰豫。</span>嘗有所薦，其人來謝，安世大恨，以爲<span class="yinhao">「舉賢達能，豈有私謝邪！」</span>絕弗復爲通。<span class="jiazhu">師古曰：有欲謝者皆不通也。一曰：告此人而絕之，更不與相見也。復，扶又翻；下同。爲，于僞翻。余謂絕弗爲通者，安世敕其閽人之辭也。</span>有郎功高不調，<span class="jiazhu">師古曰：調，選也，音徒釣翻。</span>自言安世，安世應曰：<span class="yinhao">「君之功高，明主所知，人臣執事何長短，而自言乎！」</span>絕不許。已而郎果遷。<span class="jiazhu">師古曰：安世外陽距之而實令其遷。</span>安世自見父子尊顯，懷不自安，爲子延壽求出補吏，<span class="jiazhu">爲，于僞翻；下同。</span>上以爲北地太守；歲餘，上閔安世年老，復徵延壽爲左曹、太僕。<span class="jiazhu">以太僕而加左曹官也。</span></p>
<p class="em2 strong" id="online_toc_67"><a class="gg-link" href="#online_toc_67"></a><span class="yinwen">3</span>夏，四月，丙子，立皇子欽爲淮陽王。皇太子年十二，通<span class="shu-ming">論語</span>、<span class="shu-ming">孝經</span>。太傅疏廣謂少傅受曰：<span class="yinhao">「吾聞『知足不辱，知止不殆。』<span class="jiazhu">師古曰：此<span class="shu-ming">老子</span>之言而廣引之。</span>今仕宦至二千石，官成名立，如此不去，懼有後悔。」</span>卽日，父子俱移病，上疏乞骸骨。上皆許之，加賜黃金二十斤，皇太子贈以五十斤。公卿故人設祖道供張東都門外，<span class="jiazhu">供，居共翻。張，竹亮翻。</span>送者車數百兩。<span class="jiazhu">兩，音亮。</span>道路觀者皆曰：<span class="yinhao">「賢哉二大夫！」</span>或歎息爲之下泣。</p>
<p class="em2 strong" id="online_toc_68"><a class="gg-link" href="#online_toc_68"></a>廣、受歸鄕里，<span class="jiazhu">廣、受，東海蘭陵人。</span>日令其家賣金共具，<span class="jiazhu">師古曰：日日設之也。共，讀曰供；下同。</span>請族人、故舊、賓客，與相娛樂。<span class="jiazhu">樂，音洛；下同。</span>或勸廣以金爲子孫頗立產業者，<span class="jiazhu">爲，于僞翻。</span>廣曰：<span class="yinhao">「吾豈老誖不念子孫哉！<span class="jiazhu">師古曰：誖，惑也，音布內翻。</span>顧自有舊田廬，<span class="jiazhu">師古曰：顧，思念也。</span>令子孫勤力其中，足以共衣食，與凡人齊。今復增益之以爲贏餘，但敎子孫怠墮耳。賢而多財，則損其志；愚而多財，則益其過。且夫富者衆之怨也，吾旣無以敎化子孫，不欲益其過而生怨。又此金者，聖主所以惠養老臣也，故樂與鄕黨、宗族共饗其賜，以盡吾餘日，不亦可乎！」</span>於是族人悅服。</p>
<p class="em2 strong" id="online_toc_69"><a class="gg-link" href="#online_toc_69"></a><span class="yinwen">4</span>潁川太守黃霸使郵亭、鄕官皆畜雞、豚，<span class="jiazhu">師古曰：郵亭，書舍，謂傳送文書所止處，亦如今之驛館矣。鄕官者，鄕所治處也。沈約曰：漢制：五家爲伍，伍長主之；二五爲什，什長主之；十什爲里，里魁主之；十里爲亭，亭長主之；十亭爲鄕，有鄕佐、三老、有秩、嗇夫、游徼各一人：鄕佐、有秩主賦稅；三老主敎化；嗇夫主爭訟；游徼主姦非。畜，吁玉翻；下同。</span>以贍鰥、寡、窮者；然後爲條敎，置父老、師帥、伍長，<span class="jiazhu">帥，所類翻。長，知兩翻；下同。</span>班行之於民間，勸以爲善防姦之意，及務耕桑、節用、殖財、種樹、畜養，去浮淫之費。<span class="jiazhu">去，羌呂翻；下同。</span>其治，米鹽靡密，<span class="jiazhu">師古曰：米鹽，言雜而且細。</span>初若煩碎，然霸精力能推行之。吏民見者，語次尋繹，<span class="jiazhu">師古曰：繹，謂抽引而出也。</span>問他陰伏以相參考，聰明識事，吏不知所出，<span class="jiazhu">師古曰：不知其用何術也。</span>咸稱神明，豪釐不敢有所欺。姦人去入他郡，盜賊日少。霸力行敎化而後誅罰，<span class="jiazhu">師古曰：力，猶勤也。言先以德化於下，若有弗從，然後用到罰也。後，戶遘翻。</span>務在成就全安長吏。<span class="jiazhu">師古曰：不欲易代及損傷之也。</span>許丞老，病聾，督郵白欲逐之。<span class="jiazhu">如淳曰：許縣丞。據<span class="shu-ming">地理志</span>，許縣屬潁川郡。郡有郡督郵，分部屬縣。</span>霸曰：<span class="yinhao">「許丞廉吏，雖老，尙能拜起送迎，正頗重聽何傷！且善助之，毋失賢者意！」</span>或問其故，霸曰：<span class="yinhao">「數易長吏，<span class="jiazhu">數，所角翻。</span>送故迎新之費，及姦吏因緣，絕簿書，盜財物，<span class="jiazhu">師古曰：緣，因也。因交代之際而棄匿簿書，以盜官物。</span>公私費耗甚多，皆當出於民。所易新吏又未必賢，或不如其故，徒相益爲亂。凡治道，去其泰甚者耳。」</span>霸以外寬內明，得吏民心，戶口歲增，治爲天下第一，<span class="jiazhu">治，直之翻。</span>徵守京兆尹。頃之，坐法，連貶秩；有詔復歸潁川爲太守，以八百石居。<span class="jiazhu">太守秩二千石；連貶，故以八百石居。</span></p>
<div class="yeartoc" id="year_toc_062"><p class="strong" id="online_toc_70"><a class="gg-link" href="#online_toc_70"></a><span class="section" id="title-8"><span data-head-description="中宗孝宣皇帝上之下" data-head-level="h4" data-head-title="元康四年">四年</span></span><span class="biaozhusup" data-rel="">（己未、前六二年）</span></p></div>
<p class="em2 strong" id="online_toc_71"><a class="gg-link" href="#online_toc_71"></a><span class="yinwen">1</span>春，正月，詔：<span class="yinhao">「年八十以上，非誣告、殺傷人，他皆勿坐。」</span><span class="jiazhu">師古曰：誣告人及殺傷人，皆如舊法；其餘則不論。</span></p>
<p class="em2 strong" id="online_toc_72"><a class="gg-link" href="#online_toc_72"></a><span class="yinwen">2</span>右扶風尹翁歸卒，家無餘財。秋，八月，詔曰：<span class="yinhao">「翁歸廉平鄕正，<span class="jiazhu">鄕，讀曰嚮。</span>治民異等。<span class="jiazhu">治，直之翻。</span>其賜翁歸子黃金百斤，以奉祭祀。」</span></p>
<p class="em2 strong" id="online_toc_73"><a class="gg-link" href="#online_toc_73"></a><span class="yinwen">3</span>上令有司求高祖功臣子孫失侯者，得槐里公乘周廣漢等百三十六人，皆賜黃金二十斤，復其家，令奉祭祀，世世勿絕，<span class="jiazhu">公乘，爵第八。復，方目翻。<span class="shu-ming">考異</span>曰：<span class="shu-ming">宣紀</span>：<span class="yinhao">「元康元年，五月，復高皇帝功臣絳侯周勃等百三十六人家子孫。四年，又賜功臣適後黃金人二十斤。」</span>按<span class="shu-ming">功臣表</span>，詔復家者皆云<span class="yinhao">「元康四年」</span>，其數非一，不容盡誤；蓋<span class="shu-ming">紀</span>誤耳。</span></p>
<p class="em2 strong" id="online_toc_74"><a class="gg-link" href="#online_toc_74"></a><span class="yinwen">4</span>丙寅，富平敬侯張安世薨。</p>
<p class="em2 strong" id="online_toc_75"><a class="gg-link" href="#online_toc_75"></a><span class="yinwen">5</span>初，扶陽節侯韋賢薨，<span class="jiazhu"><span class="shu-ming">恩澤侯表</span>，扶陽侯食邑於沛郡蕭縣。<span class="shu-ming">諡法</span>：好廉自克曰節。</span>長子弘有罪繫獄，<span class="jiazhu">弘爲太常，坐宗廟事繫獄。</span>家人矯賢令，以次子大河都尉玄成爲後。<span class="jiazhu">服虔曰：今東平郡也。本爲濟東國，國除，爲大河郡。師古曰：矯，託也。</span>玄成深知其非賢雅意，卽陽爲病狂，臥便利，妄笑語，昏亂。<span class="jiazhu">師古曰：便利，大、小便，音毗連翻。</span>旣葬，當襲爵，以狂不應召。大鴻臚奏狀，章下丞相、御史按驗。<span class="jiazhu">下，遐稼翻。</span>按事丞相史迺與玄成書<span class="jiazhu">師古曰：卽按驗玄成事者。</span>曰：<span class="yinhao">「古之辭讓，必有文義可觀，故能垂榮於後。今子獨壞容貌，蒙恥辱爲狂癡，光曜晻而不宣，<span class="jiazhu">壞，音怪。晻，讀與暗同。</span>微哉子之所託名也！<span class="jiazhu">李奇曰：名，聲名也。</span>僕素愚陋，過爲丞相執事，<span class="jiazhu">師古曰：過，猶謬也。</span>願少聞風聲；不然，恐子傷而僕爲小人也。」</span>玄成友人侍郎章<span class="jiazhu">侍郎名章，史逸其姓。</span>亦上疏言：<span class="yinhao">「聖王貴以禮讓爲國，宜優養玄成，勿枉其志，<span class="jiazhu">師古曰：枉，屈也。</span>使得自安衡門之下。」</span><span class="jiazhu">師古曰：衡門，謂橫一木於門上，貧者之所居也。</span>而丞相、御史遂以玄成實不病，劾奏之，<span class="jiazhu">劾，戶槪翻；下同。</span>有詔勿劾，引拜；玄成不得已，受爵。帝高其節，以玄成爲河南太守。</p>
<p class="em2 strong" id="online_toc_76"><a class="gg-link" href="#online_toc_76"></a><span class="yinwen">6</span>車師王烏貴之走烏孫也，烏孫留不遣。漢遣使責烏孫，烏孫送烏貴詣闕。</p>
<p class="em2 strong" id="online_toc_77"><a class="gg-link" href="#online_toc_77"></a><span class="yinwen">7</span>初，武帝開河西四郡，隔絕羌與匈奴相通之路，斥逐諸羌，不使居湟中地。<span class="jiazhu">河西武威、張掖、酒泉、敦煌四郡，本匈奴昆邪、休屠王地，武帝開之，置郡縣，羌與匈奴隔遠，不復得通。湟中，湟水左右地也，其地肥美，故斥逐諸羌，不使居之。<span class="shu-ming">水經註</span>：金城郡臨羌縣西北至塞外，有西王母石室、仙海鹽池；北則湟水所出，東流逕湟中城北，故小月氏之地也；又東逕臨羌、破羌、允街、枝陽、金城而合于大河。</span>及帝卽位，光祿大夫義渠安國使行諸羌；<span class="jiazhu">戰國時，西戎有義渠君，爲秦所滅；子孫以國爲姓。</span>先零豪言：<span class="yinhao">「願時渡湟水北，逐民所不田處畜牧。」</span><span class="jiazhu">師古曰：湟水出金城臨羌塞外，東入河。湟水之北是漢地。仲馮曰：湟北非謂漢地也。羌意欲稍北遷，與匈奴合而爲寇。安國不知其情，故受其詞，詳下文可見。余謂羌依南山，渡湟水而北，固欲與匈奴合，而湟北則漢地，所以隔絕羌與匈奴通之路正在此。零，音憐。</span>安國以聞。後將軍趙充國劾安國奉使不敬。<span class="jiazhu">劾，戶槪翻。</span>是後羌人旁緣前言，抵冒渡湟水，<span class="jiazhu">師古曰：旁，依心。抵冒，犯突而前也。旁，音步浪翻。冒，音莫北翻。</span>郡縣不能禁。</p>
<p class="em2 strong" id="online_toc_78"><a class="gg-link" href="#online_toc_78"></a>旣而先零與諸羌種豪二百餘人解仇、交質、盟詛，<span class="jiazhu">師古曰：羌人無大君長，而諸種豪遞相殺伐，故每有仇讎，往來相報。今解仇交質者，自相親結，欲入漢爲寇也。零，音憐。種，章勇翻。詛，莊助翻。</span>上聞之，以問趙充國，對曰：<span class="yinhao">「羌人所以易制者，<span class="jiazhu">易，以豉翻。</span>以其種自有豪，數相攻擊，勢不壹也。<span class="jiazhu">數，所角翻；下同。</span>往三十餘歲西羌反時，亦先解仇合約攻令居，與漢相距，五六年乃定。<span class="jiazhu">武帝元鼎五年，西羌反，攻故安枹罕，次年卽平，至是五十一年。師古曰：合約，共爲要契也。令，音鈴。</span>匈奴數誘羌人，欲與之共擊張掖、酒泉地，使羌居之。<span class="jiazhu">數，所角翻。誘，音酉。</span>間者匈奴困於西方，<span class="jiazhu">謂本始三年爲烏孫所破。</span>疑其更遣使至羌中與相結。臣恐羌變未止此，且復結聯他種，<span class="jiazhu">復，扶又翻。</span>宜及未然爲之備。」</span><span class="jiazhu">師古曰：未然者，其計未成。</span>後月餘，羌侯狼何果遣使至匈奴藉兵，<span class="jiazhu">師古曰：藉，借也。據<span class="shu-ming">充國傳</span>，狼何，小月氏種。</span>欲擊鄯善、燉煌以絕漢道。<span class="jiazhu">鄯，上扇翻。燉，音屯。</span>充國以爲<span class="yinhao">「狼何勢不能獨造此計，疑匈奴使已至羌中，先零、䍐、幵乃解仇作約。<span class="jiazhu">蘇林曰：䍐、幵在金城南。師古曰：䍐、幵，羌之別種也。此下言<span class="yinhao">「遣幵豪雕庫宣天子至德，䍐、幵之屬皆聞知明詔」</span>，其下又云：<span class="yinhao">「河南大幵、小幵」</span>，則䍐羌、幵羌姓族殊矣。幵，音口堅翻。而<span class="shu-ming">地理志</span>，天水有䍐幵縣，蓋以此二種羌來降，處之此地，因以名縣也。而今之羌有姓有䍐幵者，總是䍐、幵之類，合而言之，因爲姓耳。變<span class="yinhao">「幵」</span>爲<span class="yinhao">「井」</span>，字之訛也。零，音憐。䍐，卽罕字。</span>到秋馬肥，變必起矣。宜遣使者行邊兵，<span class="jiazhu">行，下孟翻；下同。</span>豫爲備敕，視諸羌毋令解仇，<span class="jiazhu">師古曰：視，讀曰示；示，語之也。</span>以發覺其謀。」</span>於是兩府復白遣義渠安國行視諸羌，<span class="jiazhu">兩府，丞相、御史府也。此視，觀也。</span>分別善惡。<span class="jiazhu">別，彼列翻。</span></p>
<p class="em2 strong" id="online_toc_79"><a class="gg-link" href="#online_toc_79"></a><span class="yinwen">8</span>是時，比年豐稔，穀石五錢。<span class="jiazhu">比，毗至翻。</span></p>
</div></body></html>