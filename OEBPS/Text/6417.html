<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百七十三・後唐紀二・莊宗光聖神閔孝皇帝中</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="後唐紀二">後唐紀二</span></span></h1>
<p><span class="jiazhu">起閼逢涒灘<span class="biaozhusup" data-rel="">（甲申）</span>，盡旃蒙作噩<span class="biaozhusup" data-rel="">（乙酉）</span>十月，凡一年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="莊宗光聖神閔孝皇帝中">莊宗光聖神閔孝皇帝中</span></span></h5>
<div class="yeartoc" id="year_toc_924"><p class="strong"><span class="section" id="title-3"><span data-head-description="莊宗光聖神閔孝皇帝中" data-head-level="h4" data-head-title="同光二年">同光二年</span></span><span class="biaozhusup" data-rel="">（甲申、九二四年）</span></p></div>
<p class="em2 strong"><span class="yinwen">1</span>春，正月，甲辰，幽州奏契丹入寇，至瓦橋。<span class="jiazhu">李存審奏也。</span>以天平軍節度使李嗣源爲北面行營都招討使，陝州留後霍彥威副之，宣徽使李紹宏爲監軍，將兵救幽州。<span class="jiazhu">陝，失冉翻。監，古銜翻。將，卽亮翻。</span></p>
<p class="em2 strong"><span class="yinwen">2</span>孔謙復言於郭崇韜曰：<span class="yinhao">「首座相公萬機事繁，居第且遠，<span class="jiazhu">復，扶又翻。豆盧革時爲首相，故稱之爲首座相公。</span>租庸簿書多留滯，宜更圖之。」</span><span class="jiazhu">請改用人爲租庸使，孔謙意欲自得之也。更，工衡翻。</span>豆盧革嘗以手書便［假］省庫錢數十萬，<span class="jiazhu">今俗謂借錢爲便錢，言借貸以便用也。時租庸錢皆入省庫。</span>謙以手書示崇韜，崇韜微以諷革。革懼，奏請崇韜專判租庸，崇韜固辭。上曰：<span class="yinhao">「然則誰可者？」</span>崇韜曰：<span class="yinhao">「孔謙雖久典金穀，<span class="jiazhu">自帝得魏博，孔謙卽爲支度務使。</span>若遽委大任，恐不叶物望，請復用張憲。」</span>帝卽命召之。謙彌失望。<span class="jiazhu">謙自去年四月帝卽位之初卽望爲租庸使，事見上卷。</span></p>
<p class="em2 strong"><span class="yinwen">3</span>岐王聞帝入洛，內不自安，<span class="jiazhu">聞帝自大梁入洛，懼移兵西伐也。</span>遣其子行軍司馬彰義節度使兼侍中繼曮入貢，<span class="jiazhu">李繼曮以鳳翔行軍司馬領涇州節。</span>始上表稱臣。帝以其前朝耆舊，與太祖比肩，<span class="jiazhu">前朝，謂唐僖、昭之朝。帝卽位，追尊考晉王克用曰武皇帝，廟號太祖。上，時掌翻。朝，直遙翻；下同。</span>特加優禮，每賜詔但稱岐王而不名。庚戌，加繼曮中<span class="jiaozhusup">【章：十二行本「中」上有「兼」字；乙十一行本同。】</span>書令，遣還。<span class="jiazhu">曮，魚險翻。還，從宣翻，又如字。</span></p>
<p class="em2 strong"><span class="yinwen">4</span>敕：<span class="yinhao">「內官不應居外，應前朝內官及諸道監軍幷私家先所畜者，不以貴賤，並遣詣闕。」</span><span class="jiazhu">唐末誅宦官，其有逃逸者，散投外鎭及爲私家所養。畜，旴玉翻。</span>時在上左右者已五百人，至是殆及千人，皆給贍優厚，委之事任，以爲腹心。內諸司使，自天祐以來以士人代之，<span class="jiazhu">唐昭宗天復三年誅宦官，以士人爲內諸司使，時所存者九使而已。至梁有客省使，改小馬坊使爲天驥使，飛龍使，莊宅使，儀鸞使，文思使，五坊使，如京使，尙食使，改御食使爲司膳使，洛苑使，敎坊使，東上閤門使，西上閤門使，內園栽接使，弓箭庫使，大內皇牆使，武備庫使，引進使，左藏庫使，閑廐使，宮苑使，翰林使，大和庫使，豐德庫使，乾文院使。後唐雖不用梁制，而復唐之舊，內諸司使其官亦多。</span>至是復用宦者，浸干政事。旣而復置諸道監軍，節度使出征或留闕下，軍府之政皆監軍決之，陵忽主帥，怙勢爭權，由是藩鎭皆憤怒。<span class="jiazhu">爲後諸藩鎭乘變殺監軍張本。</span></p>
<p class="em2 strong"><span class="yinwen">5</span>契丹出塞。召李嗣源旋師，命泰寧節度使李紹欽、澤州刺史董璋戍瓦橋。</p>
<p class="em2 strong"><span class="yinwen">6</span>李繼曮見唐甲兵之盛，歸，語岐王，<span class="jiazhu">語，牛倨翻。</span>岐王益懼，癸丑，表請正藩臣之禮；優詔不許。</p>
<p class="em2 strong"><span class="yinwen">7</span>孔謙惡張憲之來，<span class="jiazhu">時自魏召張憲復爲租庸使，憲方正，故謙惡其來。惡，烏路翻。</span>言於豆盧革曰：<span class="yinhao">「錢穀細事，一健吏可辦耳。魏都根本之地，顧不重乎！興唐尹王正言操守有餘，智力不足，必不得已，使之居朝廷，衆人輔之，猶愈於專委方面也。」</span>革爲之言於崇韜，<span class="jiazhu">爲，于僞翻。</span>崇韜乃奏留張憲於東京。甲寅，以正言爲租庸使。正言昏懦，謙利其易制故也。<span class="jiazhu">易，以豉翻。</span></p>
<p class="em2 strong"><span class="yinwen">8</span>李存審奏契丹去，復得新州。<span class="jiazhu">新州陷見二百六十九卷梁均王貞明三年。</span></p>
<p class="em2 strong"><span class="yinwen">9</span>戊午，敕鹽鐵、度支、戶部三司並隸租庸使。<span class="jiazhu">租庸使之權愈重矣。</span></p>
<p class="em2 strong"><span class="yinwen">10</span>上遣皇弟存渥、皇子繼岌迎太后、太妃於晉陽，太妃曰：<span class="yinhao">「陵廟在此，若相與俱行，歲時何人奉祀！」</span>遂留不來。<span class="jiazhu">帝卽位，尊曾祖執宜廟號懿祖，陵曰永興；國昌廟號獻祖，陵曰長寧；克用廟號太祖，陵曰建極。三陵皆在代州鴈門縣，親廟在晉陽。太妃之不來，夫豈專陵廟之爲，其心固有所見也，且其辭義甚正。爲太后、太妃俱以憂邑成疾張本。</span>太后至，庚申，上出迎於河陽；辛酉，從太后入洛陽。</p>
<p class="em2 strong"><span class="yinwen">11</span>二月，己巳朔，上祀南郊，大赦。孔謙欲聚斂以求媚，<span class="jiazhu">斂，力贍翻。</span>凡赦文所蠲者，謙復徵之。<span class="jiazhu">蠲，圭淵翻，除也。復，扶又翻。</span>自是每有詔令，人皆不信，百姓愁怨。</p>
<p class="em2 strong">郭崇韜初至汴、洛，頗受藩鎭饋遺，<span class="jiazhu">遺，唯季翻。</span>所親或諫之，崇韜曰：<span class="yinhao">「吾位兼將相，<span class="jiazhu">郭崇韜爲樞密使，加侍中，領成德節。樞密使，天下事無所不關；侍中，三省長官，又領節鎭，故言位兼將相。</span>祿賜巨萬，豈藉外材！<span class="jiaozhusup">【章：十二行本「材」作「財」；乙十一行本同；孔本同；熊校同。】</span>但以僞梁之季，賄賂成風，今河南藩鎭，皆梁之舊臣，主上之仇讎也，若拒，其意能無懼乎！吾特爲國家藏之私室耳。」</span><span class="jiazhu">爲，于僞翻。郭崇韜受饋遺，未足以安藩鎭疑懼之心，乃所以成其主好貨之惡。</span>及將祀南郊，崇韜首獻勞軍錢十萬緡。先是，宦官勸帝分天下財賦爲內外府，<span class="jiazhu">勞，力到翻。先，悉薦翻。</span>州縣上供者入外府，充經費，<span class="jiazhu">供，居用翻。</span>方鎭貢獻者入內府，充宴遊及給賜左右。於是外府常虛竭無餘而內府山積。及有司辦郊祀，乏勞軍錢，崇韜言於上曰：<span class="yinhao">「臣已傾家所有以助大禮，願陛下亦出內府之財以助有司。」</span>上默然久之，曰：<span class="yinhao">「吾晉陽自有儲積，<span class="jiazhu">積，子賜翻，又如字。</span>可令租庸輦取以相助。」</span>於是取李繼韜私第金帛數十萬以益之，<span class="jiazhu">李繼韜父嗣昭從晉王克用起於晉陽，故私第在焉。繼韜以反誅，其家貲沒官。</span>軍士皆不滿望，始怨恨，有離心矣。<span class="jiazhu">爲後諸軍離叛張本。</span></p>
<p class="em2 strong"><span class="yinwen">12</span>河中節度使李繼麟請榷安邑、解縣鹽，每季輸省課。<span class="jiazhu">每三月一輸鹽課於省也。榷，古岳翻。解，戶買翻。</span>己卯，以繼麟充制置兩池榷鹽使。</p>
<p class="em2 strong"><span class="yinwen">13</span>辛巳，進岐王爵爲秦王，<span class="jiazhu"><span class="shu-ming">考異</span>曰：茂貞改封秦王，薛<span class="shu-ming">史</span>無的確年月。<span class="shu-ming">實錄</span>，同光元年十一月壬寅，已稱<span class="yinhao">「秦王茂貞遣使賀收復」</span>，自後皆稱秦王。至二年辛巳制，<span class="yinhao">「秦王李茂貞可封秦王」</span>，豈有秦王封秦王之理！必是至是時始自岐王封秦王也。<span class="shu-ming">通鑑考異</span>正本在二年正月岐王上表稱臣之下，今移置於此。</span>仍不名、不拜。</p>
<p class="em2 strong"><span class="yinwen">14</span>郭崇韜知李紹宏怏怏，乃置內句使，掌句三司財賦，以紹宏爲之，冀弭其意，而始宏終不悅，<span class="jiazhu">李紹宏恨郭崇韜，見上卷元年。句，音鉤。</span>徒使州縣增移報之煩。<span class="jiazhu">按薛<span class="shu-ming">史</span>云：同光元年十一月，以李紹宏兼內句，凡天下錢穀簿書悉委裁遣，自是州縣供帳煩費，議者非之。與此有歲月之差。</span></p>
<p class="em2 strong">崇韜位兼將相，復領節旄，以天下爲己任，權侔人主，旦夕車馬塡門。性剛急，遇事輒發，嬖倖僥求，多所摧抑，<span class="jiazhu">嬖，卑義翻，又必計翻。僥，堅堯翻。</span>宦官疾之，朝夕短之於上；崇韜扼腕，欲制之不能。<span class="jiazhu">腕，烏貫翻。</span>豆盧革、韋說嘗問之曰：<span class="yinhao">「汾陽王本太原人徙華陰，<span class="jiazhu">說，讀曰悅。華，戶化翻。</span>公世家鴈門，豈其枝派邪？」</span>崇韜因曰：<span class="yinhao">「遭亂，亡失譜諜，嘗聞先人言，上距汾陽四世耳。」</span><span class="jiazhu">譜，博古翻，籍錄也。諜，徒協翻。漢<span class="shu-ming">郊祀歌</span>：披圖按諜。蘇林<span class="shu-ming">註</span>曰：諜，譜第也。汾陽王，謂郭子儀也。</span>革曰：<span class="yinhao">「然則固從祖也。」</span><span class="jiazhu">從，才用翻。</span>崇韜由是以膏粱自處，多甄別流品，<span class="jiazhu">處，昌呂翻。別，彼列翻。</span>引拔浮華，鄙棄勳舊。有求官者，崇韜曰：<span class="yinhao">「深知公功能，然門地寒素，不敢相用，恐爲名流所嗤。」</span><span class="jiazhu">嗤，丑之翻，笑也。</span>由是嬖倖疾之於內，勳舊怨之於外。崇韜屢請以樞密使讓李紹宏，上不許；又請分樞密院事歸內諸司以輕其權，而宦官謗之不已。崇韜鬱鬱不得志，與所親謀赴本鎭以避之，其人曰：<span class="yinhao">「不可。蛟龍失水，螻蟻足以制之。」</span></p>
<p class="em2 strong">先是，上欲以劉夫人爲皇后，<span class="jiazhu">先，悉薦翻。</span>而有正妃韓夫人在，<span class="jiazhu">歐<span class="shu-ming">史</span>曰：莊宗正室曰衞國夫人韓氏，其次曰燕國夫人伊氏，次魏國夫人劉氏。</span>太后素惡劉夫人，<span class="jiazhu">按歐<span class="shu-ming">史</span>，劉氏爲袁建豐所得，內之太后宮，敎以吹笙歌舞，莊宗悅之，太后以賜莊宗。然而惡之者，以其所出微而妬悍也。</span>崇韜亦屢諫，上以是不果。於是所親說崇韜曰：<span class="jiazhu">說，式芮翻。</span><span class="yinhao">「公若請立劉夫人爲皇后，上必喜。內有皇后之助，則伶宦輩不能爲患矣。」</span>崇韜從之，與宰相帥百官共奏劉夫人宜正位中宮。癸未，立魏國夫人劉氏爲皇后。<span class="jiazhu">郭崇韜以是求自全，乃所以自禍也。爲殺郭從韜張本。帥，讀曰率；下同。</span>皇后生於寒微，旣貴，專務蓄財，其在魏州，薪蘇果茹皆販鬻之。<span class="jiazhu">採木爲薪，採草爲蘇。果，覈也。茹，菜也。</span>及爲后，四方貢獻皆分爲二，一上天子，一上中宮。<span class="jiazhu">上，時掌翻。</span>以是寶貨山積，惟用寫佛經，施尼師而已。<span class="jiazhu">施，式豉翻。</span></p>
<p class="em2 strong">是時皇太后誥，皇后敎，與制敕交行於藩鎭，奉之如一。<span class="jiazhu">婦言與王言並行，自古亂政未有如同光之甚者也。</span></p>
<p class="em2 strong"><span class="yinwen">15</span>詔蔡州刺史朱勍浚索水，通漕運。<span class="jiazhu"><span class="shu-ming">水經註</span>：車關水出于嵩渚之山，發于層阜之上，一源兩枝，分流瀉注，世謂之石泉水，東流爲索水，西注爲車關水。索水在成皋北。勍，渠京翻。索，山客翻。</span></p>
<p class="em2 strong"><span class="yinwen">16</span>三月，己亥朔，蜀主宴近臣於怡神亭，酒酣，君臣及宮人皆脫冠露髻，喧譁自恣。知制誥京兆李龜禎諫曰：<span class="yinhao">「君臣沈湎，不憂國政，<span class="jiazhu">沈，持林翻。</span>臣恐啓北敵之謀。」</span><span class="jiazhu">北敵，謂唐也。</span>不聽。</p>
<p class="em2 strong"><span class="yinwen">17</span>乙巳，鎭州言契丹將犯塞，<span class="jiazhu">此據諜報而上言也。</span>詔橫海節度使李紹斌、北京左廂馬軍指揮使李從珂帥騎兵分道備之；天平節度使李嗣源屯邢州。紹斌本姓趙，名行實，幽州人也。<span class="jiazhu">斌，悲巾翻。</span></p>
<p class="em2 strong"><span class="yinwen">18</span>丙午，加高季興兼尙書令，進封南平王。</p>
<p class="em2 strong"><span class="yinwen">19</span>李存審自以身爲諸將之首，<span class="jiazhu">李存審時爲蕃漢馬步軍都總管。</span>不得預克汴之功，感憤，疾益甚，<span class="jiazhu">李存審自滄徙幽，時已寢疾。</span>屢表求入覲，郭崇韜抑而不許。存審疾亟，表乞生覩龍顏，乃許之。初，帝嘗與右武衞上將軍李存賢手搏，存賢不盡其技，<span class="jiazhu">存賢本許州王賢，少爲軍卒，善角觝。晉王克用得之，賜以姓名，養爲子。技，渠綺翻。</span>帝曰：<span class="yinhao">「汝能勝我，當授藩鎭。」</span>存賢乃奉詔，僅仆帝而止。及許存審入覲，帝以存賢爲盧龍行軍司馬，旬日除節度使，曰：<span class="yinhao">「手搏之約，吾不食言矣。」</span><span class="jiazhu">以手搏而得大藩，是節鎭可以戲取矣。</span></p>
<p class="em2 strong"><span class="yinwen">20</span>庚戌，幽州奏契丹寇新城。<span class="jiazhu">新城縣屬涿州，唐太和六年以故督亢地置。<span class="shu-ming">匈奴須知</span>：新城縣北至涿州六十里。</span></p>
<p class="em2 strong"><span class="yinwen">21</span>勳臣畏伶官<span class="jiaozhusup">【宦】</span>之讒，皆不自安。蕃漢內外馬步副總管李嗣源求解兵柄；帝不許。</p>
<p class="em2 strong"><span class="yinwen">22</span>自唐末喪亂，<span class="jiazhu">喪，息浪翻。</span>搢紳之家或以告赤鬻於族姻，<span class="jiazhu"><span class="yinhao">「赤」</span>，當作<span class="yinhao">「敕」</span>。鬻於族姻則旣非矣，安知後世有鬻於非其族類者乎！</span>遂亂昭穆，<span class="jiazhu">昭，上招翻。</span>至有舅、叔拜甥、姪者，<span class="jiazhu">言舅拜其甥，叔拜其姪也。</span>選人僞濫者衆。郭崇韜欲革其弊，請令銓司精加考覈。<span class="jiazhu">銓司，吏部也。選，須絹翻。覈，下革翻。</span>時南郊行事官千二百人，<span class="jiazhu">凡郊祀，預執事者皆謂之行事官。</span>注官者纔數十人，塗毀告身者十之九。選人或號哭道路，<span class="jiazhu">號，戶刀翻。</span>或餒死逆旅。</p>
<p class="em2 strong"><span class="yinwen">23</span>唐室諸陵先爲溫韜所發，<span class="jiazhu">帝不能正溫韜之罪，見上卷上年。</span>庚申，以工部郎中李途爲長安按視諸陵使。</p>
<p class="em2 strong"><span class="yinwen">24</span>皇子繼岌代張全義判六軍諸衞事。</p>
<p class="em2 strong"><span class="yinwen">25</span>夏，四月，己巳朔，羣臣上尊號曰昭文睿武至德光孝皇帝。<span class="jiazhu">唐諸帝尊號皆有<span class="yinhao">「孝」</span>字，蓋因漢制，今此又因唐制也。</span></p>
<p class="em2 strong"><span class="yinwen">26</span>帝遣客省使李嚴使于蜀，嚴盛稱帝威德，有混一天下之志。且言朱氏篡竊，諸侯曾無勤王之舉。王宗儔以其語侵蜀，請斬之，蜀主不從。宣徽北院使宋光葆上言：<span class="yinhao">「晉王有憑陵我國家之志，宜選將練兵，屯戍邊鄙，積糗糧，治戰艦以待之。」</span><span class="jiazhu">上，時掌翻。糗，去久翻。治，直之翻。艦，戶黯翻。言治戰艦，欲以防峽江。</span>蜀主乃以光葆爲梓州觀察使，充武德節度留後。<span class="jiazhu">蜀置武德軍於梓州。</span></p>
<p class="em2 strong"><span class="yinwen">27</span>乙亥，加楚王殷兼尙書令。</p>
<p class="em2 strong"><span class="yinwen">28</span>庚辰，賜前保義留後霍彥威姓名李紹眞。<span class="jiazhu">唐旣滅梁，改陝州鎭國軍爲保義軍。</span></p>
<p class="em2 strong"><span class="yinwen">29</span>秦忠敬王李茂貞卒，遺奏以其子繼曮權知鳳翔軍府事。</p>
<p class="em2 strong"><span class="yinwen">30</span>初，安義牙將楊立有寵於李繼韜，<span class="jiazhu">李繼韜之求世襲也，改昭義軍爲安義軍。</span>繼韜誅，<span class="jiazhu">見上卷上年。</span>常邑邑思亂。會發安義兵三千戍涿州，立謂其衆曰：<span class="yinhao">「前此潞兵未嘗戍邊，<span class="jiazhu">晉與梁兵爭，潞兵未嘗北戍，蓋以備梁耳。</span>今朝廷驅我輩投之絕塞，蓋不欲置之潞州耳。與其暴骨沙場，不若據城自守，<span class="jiazhu">涿州在幽州之南，未爲絕塞也。唐人謂沙漠之地爲沙場，豈涿州之地乎！楊立以此言激怒潞兵耳。</span>事成富貴，不成爲羣盜耳。」</span>因聚譟攻子城東門，焚掠市肆；節度副使李繼珂、監軍張弘祚棄城走，立自稱留後，遣將士表求旌節。詔以天平節度使李嗣源爲招討使，武寧節度使李紹榮爲部署，<span class="jiazhu">部署之官始見于<span class="shu-ming">通鑑</span>，本在招討使之下；其後有都部署，遂爲專任主帥之任。</span>帳前都指揮使張廷蘊爲馬步都指揮使以討之。</p>
<p class="em2 strong"><span class="yinwen">31</span>孔謙貸民錢，使以賤估償絲，<span class="jiazhu">估，音古，價也。以錢貸民，而以賤價徵絲，償所貸錢。</span>屢檄州縣督之。翰林學士承旨、權知汴州盧質上言：<span class="yinhao">「梁趙巖爲租庸使，舉貸誅斂，結怨于人。<span class="jiazhu">斂，力贍翻。</span>陛下革故鼎新，爲人除害，<span class="jiazhu"><span class="shu-ming">易·雜卦</span>曰：革，去故也。鼎，取新也。爲，于僞翻。</span>而有司未改其所爲，是趙巖復生也。<span class="jiazhu">復，扶又翻。</span>今春霜害稼，<span class="jiaozhusup">【章：十二行本「稼」作「桑」；乙十一行本同；張校同，云無註本亦誤「稼」。】</span>繭絲甚薄，但輸正稅，猶懼流移，況益以稱貸，<span class="jiazhu">稱，舉也。貸，借也。</span>人何以堪！臣惟事天子，不事租庸，敕旨未頒，省牒頻下，<span class="jiazhu">省牒，謂租庸使所下文書。下，戶嫁翻。</span>願早降明命！」</span>帝不報。</p>
<p class="em2 strong"><span class="yinwen">32</span>漢主引兵侵閩，屯於汀、漳境上；<span class="jiazhu">閩之汀、漳二州，皆與漢之潮州接境。</span>閩人擊之，漢主敗走。</p>
<p class="em2 strong"><span class="yinwen">33</span>初，胡柳之役，<span class="jiazhu">見二百七十卷梁均王貞明四年。</span>伶人周匝爲梁所得，帝每思之；<span class="jiazhu">帝思周匝而不思周德威，此其所以亡也。</span>入汴之日，匝謁見於馬前，<span class="jiazhu">入汴見上卷上年。見，賢遍翻。</span>帝甚喜。匝涕泣言曰：<span class="yinhao">「臣之所以得生全者，皆梁敎坊使陳俊、內園栽接使儲德源之力也，<span class="jiazhu">梁內園栽接使，猶唐之內園使也。宋白曰：栽接使，貞元中已有之。<span class="shu-ming">職官分紀</span>：五代有內園栽接使，國朝止名內園使。</span>願就陛下乞二州以報之。」</span>帝許之。郭崇韜諫曰：<span class="yinhao">「陛下所與共取天下者，皆英豪忠勇之士。今大功始就，封賞未及一人，而先以伶人爲刺史，恐失天下心。」</span>以是不行。踰年，伶人屢以爲言，帝謂崇韜曰：<span class="yinhao">「吾已許周匝矣，使吾慚見此三人。<span class="jiazhu">三人，謂周匝、陳俊、儲德源也。周匝、李存賢之事，帝自以爲踐言矣，可以爲政乎！</span>公言雖正，當<span class="jiaozhusup">【章：十二行本「當」上有「然」字；乙十一行本同。】</span>爲我屈意行之。」</span><span class="jiazhu">爲，于僞翻。</span>五月，壬寅，以俊爲景州刺史，德源爲憲州刺史。<span class="jiazhu">憲州本樓煩監牧，唐昭宗龍紀元年晉王克用表置憲州。</span>時親軍有從帝百戰未得刺史者，莫不憤歎。<span class="jiazhu">宜其離叛也。</span></p>
<p class="em2 strong"><span class="yinwen">34</span>乙巳，右諫議大夫薛昭文上疏，以爲：<span class="yinhao">「諸道僭竊者尙多，<span class="jiazhu">當是時，諸道奉貢者有所不論，如蜀、如吳、如漢，皆唐之諸道也。</span>征伐之謀，未可遽息。又，士卒久從征伐，賞給未豐，貧乏者多，<span class="jiazhu">此正時病也。</span>宜以四方貢獻及南郊羨餘，<span class="jiazhu">羨，弋戰翻。</span>更加頒賚。又，河南諸軍皆梁之精銳，恐僭竊之國潛以厚利誘之，宜加收撫。又，戶口流亡者，宜寬傜薄賦以安集之。又，土木不急之役，宜加裁省。又請擇隙地牧馬，勿使踐京畿民田。」</span>皆不從。</p>
<p class="em2 strong"><span class="yinwen">35</span>戊申，蜀主遣李嚴還。<span class="jiazhu">李嚴四月入蜀，至是而還。還，從宣翻，又如字。<span class="shu-ming">考異</span>曰：<span class="shu-ming">實錄</span>：<span class="yinhao">「七月，戊午，蜀遣歐陽彬朝貢。十月，癸巳，遣客省使李嚴充蜀川回信使。三年，八月，戊辰，嚴自西川回。」</span><span class="shu-ming">蜀書</span>：<span class="yinhao">「四月，己巳朔，唐使李嚴來聘。五月，戊申，遣嚴歸本國。十一月，己未朔，遣彬爲唐國通好使。」</span>按<span class="shu-ming">錦里耆舊傳</span>：<span class="yinhao">「是歲遣歐陽彬通聘洛京，莊宗遣李嚴來脩好。」</span><span class="shu-ming">笏記</span>云：<span class="yinhao">「豈謂大蜀皇帝，特遣蘇、張之士，來追唐、蜀之歡！吾皇廻感於蜀皇，復禮遠酬於厚禮。」</span>然則嚴爲回信使也。或者歐陽彬之前，蜀已有入洛之使乎？若如<span class="shu-ming">實錄</span>年月，則李嚴以二年十月奉使，至三年八月方歸，何留之久乎！<span class="shu-ming">十國紀年·蜀史</span>又云：<span class="yinhao">「九月，己亥，唐帝遣李彥稠來使。十一月，辛丑，遣彥稠東還。」</span>又，八月以後遣王宗鍔等戍洋、利以備東師，似用宋光葆之言；十一月以後以唐國通好，召諸軍還，似因彥稠來而罷之。今並從<span class="shu-ming">蜀書</span>年月。</span>初，帝因嚴入蜀，令以馬市宮中珍玩，而蜀法禁錦綺珍奇不得入中國，其粗惡者乃聽入中國，謂之<span class="yinhao">「入草物」</span>。<span class="jiazhu">粗，讀曰麤。自盛唐以來，蜀貢賦歲至京師。此法乃王衍之法也。</span>嚴還，以聞，帝怒曰：<span class="yinhao">「王衍寧免爲入草之人乎！」</span>嚴因言於帝曰：<span class="yinhao">「衍童騃荒縱，不親政務，斥遠故老，昵比小人。<span class="jiazhu">騃，語駭翻。遠，丁願翻。昵，尼質翻。比，毗至翻。</span>其用事之臣王宗弼、宋光嗣等，諂諛專恣，黷貨無厭，賢愚易位，刑賞紊亂，<span class="jiazhu">厭，於鹽翻。紊，音問。</span>君臣上下專以奢淫相尙。以臣觀之，大兵一臨，瓦解土崩，可翹足而待也。」</span>帝深以爲然。<span class="jiazhu">爲伐蜀張本。</span></p>
<p class="em2 strong"><span class="yinwen">36</span>帝以潞州叛故，庚戌，詔天下州鎭無得脩城濬隍，悉毀防城之具。<span class="jiazhu">毀防城之具，慮天下將卒有憑城而拒命者耳。然趙在禮攻魏而魏不能守，趙在禮據魏而攻不能拔，而帝由是亦死於亂兵，防患之道固不在此也。</span></p>
<p class="em2 strong"><span class="yinwen">37</span>壬子，新宣武節度使兼中書令、蕃漢馬步總管李存審卒于幽州。<span class="jiazhu">李存審受宣武之命而未離幽州也。</span>存審出於寒微，常戒諸子曰：<span class="yinhao">「爾父少提一劍去鄕里，<span class="jiazhu">少，詩照翻。存審，陳州宛丘人，從李罕之歸晉王。</span>四十年間，位極將相，<span class="jiazhu">言以節度使同平章事也。</span>其間出萬死獲一生者非一，破骨出鏃者凡百餘。」</span>因授以所出鏃，命藏之，曰：<span class="yinhao">「爾曹生於膏粱，當知爾父起家如此也。」</span></p>
<p class="em2 strong"><span class="yinwen">38</span>幽州言契丹將入寇，甲寅，以橫海節度使李紹斌充東北面行營招討使，將大軍渡河而北。契丹屯幽州東南城門之外，虜騎充斥，饋運多爲所掠。</p>
<p class="em2 strong"><span class="yinwen">39</span>壬戌，以李繼曮爲鳳翔節度使。<span class="jiazhu">嗣李茂貞帥岐。</span></p>
<p class="em2 strong"><span class="yinwen">40</span>乙丑，以權知歸義留後曹義金爲節度使。時瓜、沙與吐蕃雜居，義金遣使間道入貢，故命之。<span class="jiazhu">唐懿宗咸通八年，張義潮入朝，以族子惟深守歸義。十三年，惟深卒，以義金權知留後。自咸通十三年至是五十四年，蓋曹義金亦已老矣。間，古莧翻。</span></p>
<p class="em2 strong"><span class="yinwen">41</span>李嗣源大軍前鋒至潞州，日已暝；<span class="jiazhu">暝，莫定翻，夕也。</span>泊軍方定，張廷蘊帥麾下壯士百餘輩踰塹坎城而上，<span class="jiazhu">帥，讀曰率。上，時掌翻。</span>守者不能禦，卽斬關延諸軍入。比明，<span class="jiazhu">比，必利翻，及也；下比起同。</span>嗣源及李紹榮至，城已下矣，嗣源等不悅。<span class="jiazhu">以張廷蘊不待其至而先取城也。</span>丙寅，嗣源奏潞州平。六月，丙子，磔楊立及其黨於鎭國橋。<span class="jiazhu">磔，陟格翻。</span>潞州城池高深，帝命夷之。<span class="jiazhu">夷，平也。</span></p>
<p class="em2 strong"><span class="yinwen">42</span>丙戌，以武寧節度使李紹榮爲歸德節度使、同平章事，<span class="jiazhu">梁都汴，移宣武軍於宋州；唐滅梁，復以汴州爲宣武軍，以宋州爲歸德軍。</span>留宿衞，寵遇甚厚。帝或時與太后、皇后同至其家。帝有幸姬，色美，嘗生子矣，劉后妬之。會紹榮喪妻，<span class="jiazhu">喪，息浪翻。</span>一日，侍禁中，帝問紹榮：<span class="yinhao">「汝復娶乎？<span class="jiazhu">復，扶又翻。</span>爲汝求婚。」</span><span class="jiazhu">爲，于僞翻；下爲之同。</span>后因指幸姬曰：<span class="yinhao">「大家憐紹榮，何不以此賜之！」</span>帝難言不可，微許之。后趣紹榮拜謝，<span class="jiazhu">趣，讀曰促。</span>比起，顧幸姬，已肩輿出宮矣。帝爲之託疾不食者累日。<span class="jiazhu">史言帝憚劉后之妬悍。</span></p>
<p class="em2 strong"><span class="yinwen">43</span>壬辰，以天平節度使李嗣源爲宣武節度使，代李存審爲蕃漢內外馬步總管。<span class="jiazhu">自副總管陞都總管。</span></p>
<p class="em2 strong"><span class="yinwen">44</span>秋，七月，壬寅，蜀以禮部尙書許寂爲中書侍郎、同平章事。</p>
<p class="em2 strong"><span class="yinwen">45</span>孔謙復短王正言於郭崇韜，<span class="jiazhu">復，扶又翻。</span>又厚賂伶官，<span class="jiaozhusup">【章：十二行本「官」作「宦」；乙十一行本同。】</span>求租庸使，終不獲，意怏怏，癸卯，表求解職；帝怒，以爲避事，將置於法，景進救之，得免。</p>
<p class="em2 strong"><span class="yinwen">46</span>梁所決河連年爲曹、濮患，<span class="jiazhu">梁決河見二百七十卷均王貞明四年。濮，博木翻。</span>甲辰，命右監門上將軍婁繼英督汴、滑兵塞之。未幾，復壞。<span class="jiazhu">塞，悉則翻。幾，居豈翻。</span></p>
<p class="em2 strong"><span class="yinwen">47</span>庚申，置威塞軍於新州。</p>
<p class="em2 strong"><span class="yinwen">48</span>契丹恃其強盛，遣使就帝求幽州以處盧文進。<span class="jiazhu">處，昌呂翻。</span>時東北諸夷皆役屬契丹，惟勃海未服；契丹主謀入寇，恐勃海掎其後，<span class="jiazhu">勃海時爲海東盛國，置五京、十五府、六十二州，盡有高麗、肅愼之地。掎，居蟻翻。</span>乃先舉兵擊勃海之遼東，遣其將禿餒及盧文進據營、平等州以擾燕地。<span class="jiazhu">燕，於賢翻。</span></p>
<p class="em2 strong"><span class="yinwen">49</span>八月，戊辰，蜀主以右定遠軍使王宗鍔爲招討馬步使，帥二十一軍屯洋州；<span class="jiazhu">帥，讀曰率。</span>乙亥，以長直馬軍使林思鍔爲昭武節度使，戍利州以備唐。</p>
<p class="em2 strong"><span class="yinwen">50</span>租庸使王正言病風，恍惚不能治事，<span class="jiazhu">恍，許昉翻。惚，音忽。治，直之翻。</span>景進屢以爲言。癸酉，以副使、衞尉卿孔謙爲租庸使，右威衞大將軍孔循爲副使。循卽趙殷衡也，梁亡，復其姓名。<span class="jiazhu">歐<span class="shu-ming">史</span>曰：孔循不知其家世何人也，少孤，流落於汴州，富人李讓闌得之，養以爲子。梁太祖以李讓爲養子，循乃冒姓朱氏，給事太祖帳中。太祖諸兒乳母有愛之者，養循爲子；乳母之夫姓趙，又冒姓趙，名殷衡。梁亡，事唐，始改孔名循。按唐天祐二年趙殷衡已權判宣徽院事，見二百六十五卷。</span>謙自是得行其志，重斂急徵以充帝欲，民不聊生。癸未，賜謙號豐財贍國功臣。<span class="jiazhu"><span class="shu-ming">記</span>曰：與其有聚斂之臣，寧有盜臣。而以是爲功臣之號以寵孔謙，唐之君臣不知其非也。民困軍怨，其能久乎！爲明宗誅謙張本。</span></p>
<p class="em2 strong"><span class="yinwen">51</span>帝復遣使者李彥稠入蜀，九月，己亥，至成都。<span class="jiazhu">復，扶又翻；下復蹂同。</span></p>
<p class="em2 strong"><span class="yinwen">52</span>癸卯，帝獵于近郊。時帝屢出遊獵，從騎傷民禾稼，洛陽令何澤伏於叢薄，<span class="jiazhu">草聚生曰叢；草木交錯曰薄。</span>俟帝至，遮馬諫曰：<span class="yinhao">「陛下賦斂旣急，今稼穡將成，復蹂踐之，<span class="jiazhu">蹂，人九翻，又如又翻。踐，慈演翻。</span>使吏何以爲理，民何以爲生！臣願先賜死。」</span>帝慰而遣之。<span class="jiazhu">諫獵一也，中牟令幾不免於死，洛陽令乃蒙勞遣者，意必有伶官爲之容也。夷考何澤終身之行，實非亮直之士。</span>澤，廣州人也。<span class="jiazhu">薛<span class="shu-ming">史</span>：何澤，廣州人，梁貞明中清海節度使劉陟薦其才，以進士擢第。</span></p>
<p class="em2 strong"><span class="yinwen">53</span>契丹攻渤海，無功而還。<span class="jiazhu">還，從宣翻，又如字。</span></p>
<p class="em2 strong"><span class="yinwen">54</span>蜀前山南節度使兼中書令王宗儔以蜀主失德，與王宗弼謀廢立，宗弼猶豫未決。庚戌，宗儔憂憤而卒。宗弼謂樞密使宋光嗣、景潤澄等曰：<span class="yinhao">「宗儔敎我殺爾曹，今日無患矣。」</span>光嗣輩俯伏泣謝。宗弼子承班聞之，謂人曰：<span class="yinhao">「吾家難乎免矣。」</span></p>
<p class="em2 strong"><span class="yinwen">55</span>乙卯，蜀主以前鎭江軍節度使張武爲峽路應援招討使。<span class="jiazhu">蜀置鎭江軍於夔州。</span></p>
<p class="em2 strong"><span class="yinwen">56</span>丁巳，幽州言契丹入寇。</p>
<p class="em2 strong"><span class="yinwen">57</span>冬，十月，辛未，天平節度使李存霸、平盧節度使符習言：<span class="yinhao">「屬州多稱直奉租庸使帖指揮公事，使司殊不知，有紊規程。」</span><span class="jiazhu">使司，謂節度使司也。紊，音問。</span>租庸使奏，近例皆直下。<span class="jiazhu">時租庸使帖下諸州調發，不關節度觀察使，謂之直下。下，戶嫁翻。</span>敕：<span class="yinhao">「朝廷故事，制敕不下支郡，<span class="jiazhu">節鎭爲會府，巡屬諸州爲支郡。</span>牧守不專奏陳。今兩道所奏，乃本朝舊規；租庸所陳，是僞廷近事。<span class="jiazhu">時以梁爲僞廷，黜之也。</span>自今支郡自非進奉，皆須本道騰奏，租庸徵催亦須牒觀察使。」</span><span class="jiazhu">唐制：節度使掌兵事，觀察使掌民事，故敕租庸徵催止牒觀察使司。</span>雖有此敕，竟不行。<span class="jiazhu">史言徵斂嚴急，但期趣辦，竟不奉敕而行。</span></p>
<p class="em2 strong"><span class="yinwen">58</span>易定言契丹入寇。</p>
<p class="em2 strong"><span class="yinwen">59</span>蜀宣徽北院使王承休請擇諸軍驍勇者萬二千人，置駕下左、右龍武步騎四十軍，兵械給賜皆優異於他軍，以承休爲龍武軍馬步都指揮使，以裨將安重霸副之，舊將無不憤恥。重霸，雲州人，以狡佞賄賂事承休，故承休悅之。<span class="jiazhu">爲安重霸背王承休而降唐張本。</span></p>
<p class="em2 strong"><span class="yinwen">60</span>吳越王鏐復脩本朝職貢，<span class="jiazhu">錢鏐本唐臣，唐亡事梁，梁亡復事唐，故云復脩本朝職貢。</span>壬午，帝因梁官爵而命之。鏐厚貢獻，幷賂權要，求金印、玉册、賜詔不名、稱國王。有司言：<span class="yinhao">「故事惟天子用玉册，王公皆用竹册；<span class="jiazhu">竹册，編竹爲之，以存古意。</span>又，非四夷無封國王者。」</span>帝皆曲從鏐意。</p>
<p class="em2 strong"><span class="yinwen">61</span>吳王如白沙觀樓船，更命白沙曰迎鑾鎭。<span class="jiazhu">路振<span class="shu-ming">九國志</span>曰：楊溥巡白沙，太學博士王穀上書請改白沙爲迎鑾，其略曰：<span class="yinhao">「日月所經，星辰盡爲黃道；鑾輿所止，井邑皆爲赤縣。」</span></span>徐溫自金陵來朝。<span class="jiazhu">白沙，楊子縣地。五季之末改楊子爲永貞縣，宋朝乾德二年以揚州永貞縣迎鑾鎭爲建安軍，大中祥符六年升爲眞州，而永貞縣先是復改爲楊子。其地東至揚州六十里，南臨大江，渡江而南至金陵亦六十里。更，工衡翻。</span>先是，溫以親吏翟虔爲閤門、宮城、武備等使，使察王起居，<span class="jiazhu">先，悉薦翻。</span>虔防制王甚急。<span class="jiazhu">使鍾泰章殺張顥、閉牙城門討朱瑾，皆翟虔也，故徐溫親任之。翟，直格翻。</span>至是，王對溫名雨爲水，溫請其故。王曰：<span class="yinhao">「翟虔父名，吾諱之熟矣。」</span>因謂溫曰：<span class="yinhao">「公之忠誠，我所知也，然翟虔無禮，宮中及宗室所須多不獲。」</span><span class="jiazhu">須者，意所欲也，求也。</span>溫頓首謝罪，請斬之，王曰：<span class="yinhao">「斬則太過，遠徙可也。」</span>乃徙撫州。</p>
<p class="em2 strong"><span class="yinwen">62</span>十一月，蜀主遣其翰林學士歐陽彬來聘。<span class="jiazhu"><span class="shu-ming">考異</span>曰：<span class="shu-ming">實錄</span>：<span class="yinhao">「七月，戊午，蜀主遣戶部侍郎歐陽彬來使，致書用敵國禮。」</span><span class="shu-ming">蜀書·後主紀</span>：<span class="yinhao">「十一月，乙未，命翰林學士、兵部侍郎歐陽彬爲唐國通好使。」</span>今從之。</span>彬，衡山人也。又遣李彥稠東還。<span class="jiazhu">李彥稠至蜀見上九月。還，從宣翻，又如字。</span></p>
<p class="em2 strong"><span class="yinwen">63</span>癸卯，帝帥親軍獵于伊闕，<span class="jiazhu">伊闕縣在洛陽南二百餘里，有伊闕山，大禹所鑿也。宋朝省伊闕縣爲鎭，入伊陽縣。帥，讀曰率。</span>命從官拜梁太祖墓。<span class="jiazhu">梁祖，帝之仇讎，前欲發墓斲棺，今使從官拜之，何前後之相違也！從，才用翻。</span>涉歷山險，連日不止，或夜合圍；士卒墜崖谷死及折傷者甚衆。<span class="jiazhu">史言帝荒於從禽而不恤士卒。折，而設翻。</span>丙午，還宮。</p>
<p class="em2 strong"><span class="yinwen">64</span>蜀以唐脩好，罷威武城戍，召關宏業等二十四軍還成都。戊申，又罷武定、武興招討劉潛等三十七軍。</p>
<p class="em2 strong"><span class="yinwen">65</span>丁巳，賜護國節度使李繼麟鐵券，以其子令德、令錫皆爲節度使，諸子勝衣者卽拜官，<span class="jiazhu">勝，音升。</span>寵冠列藩。<span class="jiazhu">朱友謙之寵，乃所以速禍也。是其反覆多矣，能無及乎！冠，工喚翻。</span></p>
<p class="em2 strong"><span class="yinwen">66</span>庚申，蔚州言契丹入寇。</p>
<p class="em2 strong"><span class="yinwen">67</span>辛酉，蜀主罷天雄軍招討，命王承騫等二十九軍還成都。</p>
<p class="em2 strong"><span class="yinwen">68</span>十二月，乙丑朔，蜀主以右僕射張格兼中書侍郎、同平章事。初，格之得罪，<span class="jiazhu">事見二百七十卷梁均王貞明四年。</span>中書吏王魯柔乘危窘之；<span class="jiazhu">窘，渠隕翻。</span>及再爲相用事，杖殺之。許寂謂人曰：<span class="yinhao">「張公才高而識淺，戮一魯柔，他人誰敢自保！此取禍之端也。」</span><span class="jiazhu">張格則失矣，許寂同在相位，不知蜀有垂亡之勢，但知張格有取禍之端，蜀亡，爲相者得免禍乎！</span></p>
<p class="em2 strong"><span class="yinwen">69</span>蜀主罷金州屯戍，命王承勳等七軍還成都。<span class="jiazhu">蜀主恃與唐和而徹邊備，是馴狎虎豹而不嚴設圈檻也。</span></p>
<p class="em2 strong"><span class="yinwen">70</span>己巳，命宣武節度使李嗣源將宿衞兵三萬七千人赴汴州，遂如幽州禦契丹。<span class="jiazhu">命李嗣源將兵赴鎭，因而北出備邊。</span></p>
<p class="em2 strong"><span class="yinwen">71</span>庚午，帝及皇后如張全義第，全義大陳貢獻；酒酣，皇后奏稱：<span class="yinhao">「妾幼失父母，見老者輒思之，請父事全義。」</span>帝許之。全義惶恐固辭，再三強之，竟受皇后拜，復貢獻謝恩。<span class="jiazhu">劉后利張全義之財，此如倡婢屈膝於人，志在求貨耳，惡可以母天下乎！強，其兩翻。復，扶又翻。</span>明日，后命翰林學士趙鳳草書謝全義，鳳密奏：<span class="yinhao">「自古無天下之母拜人臣爲父者。」</span>帝嘉其直，然卒行之。<span class="jiazhu">卒，子恤翻。</span>自是后與全義日遣使往來問遺不絕。<span class="jiazhu">遺，唯季翻。</span></p>
<p class="em2 strong"><span class="yinwen">72</span>初，唐僖、昭之世，宦官雖盛，未嘗有建節者。蜀安重霸勸王承休求秦州節度使，承休言於蜀主曰：<span class="yinhao">「秦州多美婦人，請爲陛下采擇以獻。」</span><span class="jiazhu">爲，于僞翻。</span>蜀主許之，庚午，以承休爲天雄節度使，封魯國公；<span class="jiazhu">史言蜀政之亂有唐末之所無者。</span>以龍武軍爲承休牙兵。<span class="jiazhu">是年十月，蜀方置龍武軍。</span></p>
<p class="em2 strong"><span class="yinwen">73</span>乙亥，蜀主以前武德節度使兼中書令徐延瓊爲京城內外馬步都指揮使。<span class="jiazhu">蜀以成都城爲京城。</span>延瓊以外戚代王宗弼居舊將之右，衆皆不平。<span class="jiazhu">蜀主之母、之妃，皆徐氏也。蜀主建遺命不以徐氏兄弟典兵，雖王衍昏縱，而蜀之臣亦無以建遺命爲衍言者。王宗弼亦何足任！衆之所以不平徐延瓊者，但以非次耳。</span></p>
<p class="em2 strong"><span class="yinwen">74</span>壬午，北京言契丹寇嵐州。<span class="jiazhu">同光之初，以鎭州爲北都，太原爲西京；尋廢北都復爲鎭州，以太原爲北京。嵐，盧含翻。</span></p>
<p class="em2 strong"><span class="yinwen">75</span>辛卯，蜀主改明年元曰咸康。</p>
<p class="em2 strong"><span class="yinwen">76</span>盧龍節度使李存賢卒。</p>
<p class="em2 strong"><span class="yinwen">77</span>是歲，蜀主徙普王宗仁爲衞王，雅王宗輅爲豳王，褒王宗紀爲趙王，榮王宗智爲韓王，興王宗澤爲宋王，彭王宗鼎爲魯王，忠王宗平爲薛王，資王宗特爲莒王；宗輅、宗智、宗平皆罷軍役。<span class="jiaozhusup">【章：十二行本「役」作「使」；乙十一行本同。】</span><span class="jiazhu">蜀以諸王爲軍使，見二百七十卷梁均王貞明四年。</span></p>
<div class="yeartoc" id="year_toc_925"><p class="strong"><span class="section" id="title-4"><span data-head-description="莊宗光聖神閔孝皇帝中" data-head-level="h4" data-head-title="同光三年">三年</span></span><span class="biaozhusup" data-rel="">（乙酉、九二五年）</span></p></div>
<p class="em2 strong"><span class="yinwen">1</span>春，正月，甲午朔，蜀大赦。</p>
<p class="em2 strong"><span class="yinwen">2</span>丙申，敕有司改葬昭宗及少帝，<span class="jiazhu">以其遭朱溫之弒，葬故多闕也。少，詩照翻。</span>竟以用度不足而止。<span class="jiazhu">後唐自以爲承唐後，終不能改葬昭宗、少帝；後漢自以爲纂漢緒，而長陵、原陵終乾祐之世不沾一奠。史書之以見譏。</span></p>
<p class="em2 strong"><span class="yinwen">3</span>契丹寇幽州。</p>
<p class="em2 strong"><span class="yinwen">4</span>庚子，帝發洛陽；庚戌，至興唐。<span class="jiazhu">時以魏州爲興唐府。</span></p>
<p class="em2 strong"><span class="yinwen">5</span>詔平盧節度使符習治酸棗遙隄以禦決河。<span class="jiazhu">遙隄者，遠於平地爲之以捍水。治，直之翻。</span></p>
<p class="em2 strong"><span class="yinwen">6</span>初，李嗣源北征，<span class="jiazhu">謂去年北禦契丹時也。</span>過興唐，東京庫有供御細鎧，嗣源牒副留守張憲取五百領，憲以軍興，不暇奏而給之；帝怒曰：<span class="yinhao">「憲不奉詔，擅以吾鎧給嗣源，何意也！」</span>罰憲俸一月，令自往軍中取之。<span class="jiazhu">往嗣源軍中取細鎧。</span></p>
<p class="em2 strong">帝以義武節度使王都將入朝，欲闢毬場，憲曰：<span class="yinhao">「比以行宮闕廷爲毬場，前年陛下卽位於此，其壇不可毀，<span class="jiazhu">比，毗至翻。同光元年帝築壇於魏州牙城之南，告天卽位。</span>請闢毬場於宮西。」</span>數日，未成，帝命毀卽位壇。憲謂郭崇韜曰：<span class="yinhao">「此壇，主上所以禮上帝，始受命之地也，若之何毀之！」</span>崇韜從容言於帝，<span class="jiazhu">從，千容翻。</span>帝立命兩虞候毀之。<span class="jiazhu">兩虞候，馬軍虞候及步軍虞候，一曰：左、右兩虞候。</span>憲私於崇韜曰：<span class="yinhao">「忘天背本，不祥莫大焉。」</span><span class="jiazhu">背，蒲妹翻。張憲、郭崇韜相與私議而不敢廷爭，以帝之騺悍而不可回也。</span></p>
<p class="em2 strong"><span class="yinwen">7</span>二月，甲戌，以橫海節度使李紹斌爲盧龍節度使。<span class="jiazhu">李紹斌至明宗時復姓趙，賜名德鈞。德鈞守幽州不爲無功；其後乘危以邀君，外與契丹爲市，不但父子爲虜，幽州亦爲虜有矣。</span></p>
<p class="em2 strong"><span class="yinwen">8</span>丙子，李嗣源奏敗契丹於涿州。<span class="jiazhu">敗，補邁翻。</span></p>
<p class="em2 strong"><span class="yinwen">9</span>上以契丹爲憂，與郭崇韜謀，以威名宿將零落殆盡，李紹斌位望素輕，欲徙李嗣源鎭眞定，爲紹斌聲援，崇韜深以爲便。時崇韜領眞定，上欲徙崇韜鎭汴州，<span class="jiazhu">欲使二人兩易節鎭。</span>崇韜辭曰：<span class="yinhao">「臣內典樞機，外預大政，富貴極矣，何必更領藩方？且羣臣或從陛下歲久，身經百戰，所得不過一州。臣無汗馬之勞，徒以侍從左右，<span class="jiazhu">侍從，才用翻。</span>時贊聖謨，致位至此，常不自安；今因委任勳賢，使臣得解旄節，乃大願也。且汴州關東衝要，<span class="jiazhu">汴州在成皋關之東，南通淮、泗，北接滑、魏，衝要之地也。</span>地富人繁，臣旣不至治所，徒令他人攝職，何異空城！非所以固國基也。」</span>上曰：<span class="yinhao">「深知卿忠盡，然卿爲朕畫策，襲取汶陽，保固河津，旣而自此路直<span class="jiaozhusup">【章：十二行本「直」上有「乘虛」二字；乙十一行本同。】</span>趨大梁，成朕帝業，<span class="jiazhu">爲，于僞翻。取汶陽，謂取鄆州；保固河津，謂築壘馬家口與取大梁。事並見上卷元年。汶，音問。趨，七喻翻。</span>豈百戰之功可比乎！今朕貴爲天子，豈可使卿曾無尺寸之地乎！」</span>崇韜固辭不已，上乃許之。庚辰，徙李嗣源爲成德節度使。</p>
<p class="em2 strong"><span class="yinwen">10</span>漢主聞帝滅梁而懼，遣宮苑使何詞入貢，且覘中國強弱。<span class="jiazhu">覘，丑廉翻，又丑豔翻。</span>甲申，詞至魏。<span class="jiazhu">時帝在魏都。</span>及還，<span class="jiazhu">還，從宣翻，又如字。</span>言帝驕淫無政，不足畏也。漢主大悅，自是不復通中國。<span class="jiazhu">復，扶又翻。無敵國外患者國恆亡。漢主旣知唐之不足畏，奢虐亦由是滋矣。</span></p>
<p class="em2 strong"><span class="yinwen">11</span>帝性剛好勝，<span class="jiazhu">好，呼到翻。</span>不欲權在臣下，入洛之後，信伶宦之讒，頗疏忌宿將。李嗣源家在太原，三月，丁酉，表衞州刺史李從珂爲北京內牙馬步都指揮使以便其家，帝怒曰：<span class="yinhao">「嗣源握兵權，居大鎭，軍政在吾，安得爲其子奏請！」</span><span class="jiazhu">得爲，于僞翻。</span>乃黜從珂爲突騎指揮使，帥數百人戍石門鎭。<span class="jiazhu">石門鎭卽唐之橫水栅。帥，讀曰率。</span>嗣源憂恐，上章申理，久之方解。<span class="jiazhu">上，時掌翻。申者重也，重自理說。</span>辛丑，嗣源乞至東京朝覲，不許。郭崇韜以嗣源功高位重，亦忌之，私謂人曰：<span class="yinhao">「總管令公非久爲人下者，<span class="jiazhu">李嗣源爲中書令、蕃漢內外馬步軍都總管，故以稱之。</span>皇家子弟皆不及也。」</span>密勸帝召之宿衞，罷其兵權，又勸帝除之，帝皆不從。<span class="jiazhu">爲李嗣源疑懼張本。郭崇韜其亦自知爲伶宦所忌乎。</span></p>
<p class="em2 strong"><span class="yinwen">12</span>己酉，帝發興唐，自德勝濟河，歷楊村、戚城，觀昔時戰處，指示羣臣以爲樂。<span class="jiazhu">此卽帝自言<span class="yinhao">「我於十指上得天下」</span>之故態也。樂，音洛。</span></p>
<p class="em2 strong"><span class="yinwen">13</span>洛陽宮殿宏邃，宦者欲上增廣嬪御，詐言宮中夜見鬼物，上欲使符呪者攘之，<span class="jiazhu">符水厭祝，巫覡挾術以欺世者爲之。攘，卻也。</span>宦者曰：<span class="yinhao">「臣昔逮事咸通、乾符天子，<span class="jiazhu">逮，及也。咸通，唐懿宗年號；乾符，僖宗年號。</span>當是時，六宮貴賤不減萬人。今掖庭太半空虛，故鬼物遊之耳。」</span>上乃命宦者王允平、伶人景進采擇民間女子，遠至太原、幽、鎭，以充後庭，不啻三千人，不問所從來。上還自興唐，<span class="jiazhu">還，從宣翻，又如字。</span>載以牛車，纍纍盈路。張憲奏：<span class="yinhao">「諸營婦女亡逸者千餘人，慮扈從諸軍挾匿以行。」</span>其實皆入宮矣。<span class="jiazhu">諸營，謂魏州諸營也。史言帝之結怨於魏卒者非一事。從，才用翻。</span></p>
<p class="em2 strong">庚辰，帝至洛陽；辛酉，詔復以洛陽爲東都，興唐府爲鄴都。<span class="jiazhu">唐之盛時，以洛陽爲東都。同光之初，以晉陽爲西京，魏州爲東京，尋以洛陽爲洛都，今復唐舊以洛陽爲東都，則亦復以長安爲西京矣。晉陽之西京先已改爲北都，洛陽旣復東京之舊，又改魏州之東京爲鄴都。然相州乃古鄴地，魏州治元城，非鄴地也。鄴，戰國時爲魏邑，漢爲鄴縣，魏郡治焉。漢末曹操爲魏王，居鄴。前燕慕容暐都鄴，置貴鄕縣，屬昌樂郡。<span class="shu-ming">水經註</span>所謂沙丘堰有費鄕者也。隋開皇三年罷昌樂郡，貴鄕縣屬魏州，遂爲州治所。此時與興唐縣並置於郭下。興唐本元城，莊宗以魏州爲鄴都，特以漢魏郡治鄴、曹操以魏王都鄴而名之耳。然相州自隋以來治安陽，而鄴爲屬縣，魏州、相州治所皆非古鄴也。</span></p>
<p class="em2 strong"><span class="yinwen">14</span>夏，四月，癸亥朔，日有食之。</p>
<p class="em2 strong"><span class="yinwen">15</span>初，五臺僧誠惠以妖妄惑人，自言能降伏天龍，<span class="jiazhu">降，戶江翻。</span>命風召雨；帝尊信之，親帥后妃及皇弟、皇子拜之，<span class="jiazhu">帥，讀曰率。</span>誠惠安坐不起，羣臣莫敢不拜。<span class="jiaozhusup">【章：十二行本「拜」下有「獨郭崇韜不拜」六字；乙十一行本同。】</span>時大旱，帝自鄴都迎誠惠至洛陽，使祈雨，士民朝夕瞻仰，數旬不雨。或謂誠惠：<span class="jiazhu">謂者，告語之也。</span><span class="yinhao">「官以師祈雨無驗，將焚之。」</span><span class="jiazhu">官，謂莊宗；師，謂誠惠。</span>誠惠逃去，慚懼而卒。<span class="jiazhu">史言異端率妖妄不足信。</span></p>
<p class="em2 strong"><span class="yinwen">16</span>庚寅，中書侍郎、同平章事趙光胤卒。</p>
<p class="em2 strong"><span class="yinwen">17</span>太后自與太妃別，<span class="jiazhu">二年正月，太后離晉陽。</span>常忽忽不樂，<span class="jiazhu">樂，音洛。</span>雖娛玩盈前，未嘗解顏；太妃旣別太后，亦邑邑成疾。太后遣中使醫藥相繼於道，聞疾稍加，輒不食，又謂帝曰：<span class="yinhao">「吾與太妃恩如兄弟，欲自往省之。」</span><span class="jiazhu">省，悉景翻。</span>帝以天暑道遠，苦諫，久之乃止，但遣皇弟存渥等往迎侍。五月，丁酉，北都奏太妃薨。太后悲哀不食者累日，帝寬譬不離左右。太后自是得疾，又欲自往會太妃葬，帝力諫而止。<span class="jiazhu">離，力智翻。太后之悲慕，以太妃有以得其心耳。</span></p>
<p class="em2 strong"><span class="yinwen">18</span>閩王審知寢疾，命其子節度副使延翰權知軍府事。</p>
<p class="em2 strong"><span class="yinwen">19</span>自春夏大旱，六月，壬申，始雨。</p>
<p class="em2 strong"><span class="yinwen">20</span>帝苦溽暑，<span class="jiazhu">溽，儒欲翻。溽暑，濕熱也。</span>於禁中擇高涼之所，皆不稱旨。<span class="jiazhu">稱，尺證翻。</span>宦者因言：<span class="yinhao">「臣見長安全盛時，大明、興慶宮樓觀以百數。<span class="jiazhu">唐都長安，大明宮東內也，興慶宮南內也。觀，工喚翻。</span>今日宅家曾無避暑之所，宮殿之盛曾不及當時公卿第舍耳。」</span>帝乃命宮苑使王允平別建一樓以清暑。宦者曰：<span class="yinhao">「郭崇韜常不伸眉，爲孔謙論用度不足，<span class="jiazhu">爲，于僞翻。</span>恐陛下雖欲營繕，終不可得。」</span>上曰：<span class="yinhao">「吾自用內府錢，無關經費。」</span><span class="jiazhu">經費，謂國之經常調度，其費仰於租庸使者。</span>然猶慮崇韜諫，遣中使語之曰：<span class="jiazhu">語，牛倨翻。</span><span class="yinhao">「今歲盛暑異常，朕昔在河上，與梁人相拒，行營卑濕，被甲乘馬，<span class="jiazhu">被，皮義翻。</span>親當矢石，猶無此暑。今居深宮之中而暑不可度，柰何？」</span>對曰：<span class="yinhao">「陛下昔在河上，勍敵未滅，<span class="jiazhu">勍，渠京翻。</span>深念讎恥，雖有盛暑，不介聖懷。今外患已除，海內賓服，故雖珍臺閒館猶覺鬱蒸也。陛下儻不忘艱難之時，則暑氣自消矣。」</span><span class="jiazhu">郭崇韜之言，其指明居養之移人，可謂婉切，其如帝不聽何！</span>帝默然。宦者曰：<span class="yinhao">「崇韜之第，無異皇居，宜其不知至尊之熱也。」</span>帝卒命允平營樓，<span class="jiazhu">卒，子恤翻。</span>日役萬人，所費巨萬。崇韜諫曰：<span class="yinhao">「今兩河水旱，軍食不充，願且息役，以俟豐年。」</span>帝不聽。</p>
<p class="em2 strong"><span class="yinwen">21</span>帝將伐蜀，辛卯，詔天下括市戰馬。</p>
<p class="em2 strong"><span class="yinwen">22</span>吳鎭海節度判官、楚州團練使陳彥謙有疾，<span class="jiazhu">陳彥謙，徐溫所親信者也。</span>徐知誥恐其遺言及繼嗣事，遺之醫藥金帛，相屬於道。<span class="jiazhu">遺，唯季翻；下同。屬，之欲翻。</span>彥謙臨終，密留書遺徐溫，請以所生子爲嗣。<span class="jiazhu">以父子血氣所屬之親感動徐溫。</span></p>
<p class="em2 strong"><span class="yinwen">23</span>太后疾甚。秋，七月，甲午，成德節度使李嗣源以邊事稍弭，表求入朝省太后，<span class="jiazhu">省，悉景翻。</span>帝不許。壬寅，太后殂。帝哀毀過甚，五日方食。</p>
<p class="em2 strong"><span class="yinwen">24</span>八月，癸未，杖殺河南令羅貫。初，貫爲禮部員外郎，性強直，爲郭崇韜所知，用爲河南令。爲政不避權豪，伶宦請託，書積几案，一不報，皆以示崇韜，崇韜奏之，由是伶宦切齒。河南尹張全義亦以貫高伉，惡之，<span class="jiazhu">伉，苦浪翻。惡，烏路翻。</span>遣婢訴於皇后，<span class="jiazhu">劉后以父事張全義，故得遣婢出入宮掖。</span>后與伶宦共毀之，帝含怒未發。會帝自往壽安視坤陵役者，<span class="jiazhu"><span class="shu-ming">九域志</span>：壽安縣在洛陽西南七十里。<span class="shu-ming">五代會要</span>曰：上欲祔太后於代州太祖園陵，中書門下奏議曰：<span class="yinhao">「人君以四海爲家，不當分南北。洛陽是帝王之宅，四時朝拜，理須便近，不能遠幸代州。漢朝諸陵皆近秦雍；國家園寢布列京畿。後魏文帝自代遷洛之後，園陵皆在河南，兼敕應勳臣之家不許北葬，今魏氏諸陵尙在京畿。祔葬代州，理未爲允。」</span>於是作坤陵。</span>道路泥濘，<span class="jiazhu">濘，乃定翻，淖也。</span>橋多壞。帝問主者爲誰，宦官對屬河南。帝怒，下貫獄；獄吏榜掠，<span class="jiazhu">下，戶嫁翻。榜，音彭。掠，音亮。</span>體無完膚，明日，傳詔殺之。崇韜諫曰：<span class="yinhao">「貫坐橋道不脩，法不至死。」</span>帝怒曰：<span class="yinhao">「太后靈駕將發，天子朝夕往來，橋道不脩，卿言無罪，是黨也！」</span>崇韜曰：<span class="yinhao">「陛下以萬乘之尊，怒一縣令，使天下謂陛下用法不平，臣之罪也。」</span>帝曰：<span class="yinhao">「旣公所愛，任公裁之。」</span>拂衣起入宮，崇韜隨之，論奏不已；帝自闔殿門，崇韜不得入。貫竟死，暴尸府門，遠近冤之。<span class="jiazhu">羅貫之死，崇韜可以去而不能去，自致夷滅，哀哉！</span></p>
<p class="em2 strong"><span class="yinwen">25</span>丁亥，遣吏部侍郎李德休等賜吳越國王玉册、金印，紅袍御衣。</p>
<p class="em2 strong"><span class="yinwen">26</span>九月，蜀主與太后、太妃遊青城山，歷丈人觀、上清宮，<span class="jiazhu">青城山在蜀州青城縣北三十三里。杜光庭曰：岷山連峯接岫，千里不絕，青城山乃第一峯也。丈人觀在青城北二十里。上清宮在高臺山丈人祠之側。高臺山在岷山上，有天池，晉朝立天宮於上，號上清宮。</span>遂至彭州陽平化、<span class="jiazhu">彭州濛陽縣北四十里有葛仙山，二十四化之第五化也。</span>漢州三學山而還。<span class="jiazhu">還，從宣翻，又如字。</span></p>
<p class="em2 strong"><span class="yinwen">27</span>乙未，立皇子繼岌爲魏王。</p>
<p class="em2 strong"><span class="yinwen">28</span>丁酉，帝與宰相議伐蜀，威勝節度使李紹欽素諂事宣徽使李紹宏，紹宏薦<span class="yinhao">「紹欽有蓋世奇才，雖孫、吳不如，可以大任。」</span>郭崇韜曰：<span class="yinhao">「段凝亡國之將，姦諂絕倫，不可信也。」</span><span class="jiazhu">改鄧州宣化軍爲威勝軍。段凝降，賜姓名李紹欽，事並見上卷元年。</span>衆舉李嗣源，崇韜曰：<span class="yinhao">「契丹方熾，總管不可離河朔。<span class="jiazhu">離，力智翻。</span>魏王地當儲副，未立殊功，請依故事，以爲伐蜀都統，<span class="jiazhu">安祿山之亂，玄宗分命諸子爲諸道都統，此唐故事也。</span>成其威名。」</span>帝曰：<span class="yinhao">「兒幼，豈能獨往，當求其副。」</span>旣而曰：<span class="yinhao">「無以易卿。」</span>庚子，以魏王繼岌充西川四面行營都統，崇韜充東北面行營都招討制置等使，軍事悉以委之。又以荊南節度使高季興充東南面行營都招討使，鳳翔節度使李繼曮充都供軍轉運應接等使，同州節度使李令德充行營副招討使，陝州節度使李紹琛充蕃漢馬步軍都排陳斬斫使兼馬步軍都指揮使，<span class="jiazhu">李令德，朱友謙之子也；李紹琛，康延孝也；皆降唐賜姓名。陳，讀曰陣。</span>西京留守張筠充西川管內安撫應接使，華州節度使毛璋充左廂馬步都虞候，邠州節度使董璋充右廂馬步都虞候，客省使李嚴充西川管內招撫使，將兵六萬伐蜀，仍詔季興自取夔、忠、萬三州爲巡屬。<span class="jiazhu">唐時夔、忠、萬三州本屬荊南節度，唐末之亂，王建據蜀，併而有之。</span>都統置中軍，以供奉官李從襲充中軍馬步都指揮監押，高品李廷安、呂知柔充魏王府通謁。<span class="jiazhu">李從襲等皆宦官也。</span>辛丑，以工部尙書任圜、翰林學士李愚並參預都統軍機。</p>
<p class="em2 strong"><span class="yinwen">29</span>自六月甲午雨，罕見日星，江河百川皆溢，凡七十五日乃霽。</p>
<p class="em2 strong"><span class="yinwen">30</span>郭崇韜以北都留守孟知祥有薦引舊恩，<span class="jiazhu">事見二百七十卷梁均王貞明五年。</span>將行，言於上曰：<span class="yinhao">「孟知祥信厚有謀，若得西川而求帥，無踰此人者。」</span><span class="jiazhu">帥，所類翻。</span>又薦鄴都副留守張憲謹重有識，可爲相。戊申，大軍西行。</p>
<p class="em2 strong"><span class="yinwen">31</span>蜀安重霸勸王承休請蜀主東遊秦州。承休到官，卽毀府署，作行宮，大興力役，強取民間女子敎歌舞，圖形遺韓昭，<span class="jiazhu">遺，唯季翻。韓昭諛佞，蜀主狎而信之。</span>使言於蜀主；又獻花木圖，盛稱秦州山川土風之美。蜀主將如秦州，羣臣諫者甚衆，皆不聽；王宗弼上表諫，蜀主投其表於地；太后涕泣不食，止之，亦不能得。前秦州節度判官蒲禹卿上表幾二千言，<span class="jiazhu">上，時掌翻。幾，居依翻。</span>其略曰：<span class="yinhao">「先帝艱難創業，欲傳之萬世。陛下少長富貴，<span class="jiazhu">少，詩照翻。長，知兩翻。</span>荒色惑酒。秦州人雜羌、胡，地多瘴癘，萬衆困於奔馳，郡縣罷於供億。<span class="jiazhu">瘴，之亮翻。罷，讀曰疲。</span>鳳翔久爲仇讎，必生釁隙；唐國方通歡好，恐懷疑貳。<span class="jiazhu">好，呼到翻。言無事舉兵東出，恐因而致寇。</span>先皇未嘗無故盤游，陛下率意頻離宮闕。<span class="jiazhu">離，力智翻。</span>秦皇東狩，鑾駕不還；<span class="jiazhu">見<span class="shu-ming">秦紀</span>。</span>煬帝南巡，龍舟不返。<span class="jiazhu">見<span class="shu-ming">隋紀</span>。</span>蜀都強盛，雄視鄰邦，邊庭無烽火之虞，境內有腹心之疾，百姓失業，盜賊公行。昔李勢屈於桓溫，<span class="jiazhu">見九十七卷晉孝宗永和三年。</span>劉禪降於鄧艾，<span class="jiazhu">見七十七卷魏元帝景元四年。降，戶江翻。</span>山河險固，不足憑恃。」</span>韓昭謂禹卿曰：<span class="yinhao">「吾收汝表，俟主上西歸，<span class="jiazhu">自秦州歸成都曰西歸。</span>當使獄吏字字問汝！」</span><span class="jiazhu">蜀主歸，未及以問蒲禹卿，而韓昭身首已異處矣。</span>王承休妻嚴氏美，蜀主私焉，故銳意欲行。</p>
<p class="em2 strong"><span class="yinwen">32</span>冬，十月，排陳斬斫使李紹琛與李嚴將驍騎三千、步兵萬人爲前鋒，招討判官陳乂至寶雞，稱疾乞留。李愚厲聲曰：<span class="yinhao">「陳乂見利則進，懼難則止。今大軍涉險，<span class="jiazhu">自寶雞入散關，則涉棧閣之險。</span>人心易搖，<span class="jiazhu">易，以豉翻。</span>宜斬以徇！」</span>由是軍中無敢顧望者。乂，薊州人也。<span class="jiazhu">薊，音計。</span></p>
<p class="em2 strong"><span class="yinwen">33</span>癸亥，蜀主引兵數萬發成都，甲子，至漢州。武興節度使王承捷告唐兵西上，<span class="jiazhu">蜀置武興軍於鳳州。唐自關東進兵攻蜀爲西上。上，時掌翻。</span>蜀主以爲羣臣同謀沮己，<span class="jiazhu">沮，在呂翻。</span>猶不信，大言曰：<span class="yinhao">「吾方欲耀武。」</span>遂東行。在道與羣臣賦詩，殊不爲意。</p>
<p class="em2 strong"><span class="yinwen">34</span>丁丑，李紹琛攻蜀威武城，蜀指揮使唐景思將兵出降；城使周彥禋等知不能守，亦降，<span class="jiazhu"><span class="shu-ming">考異</span>曰：<span class="shu-ming">實錄</span>：<span class="yinhao">「十月，戊寅，魏王繼岌至鳳州，王承捷以鳳、興、文、成四州降。前一日，康延孝、李嚴至故鎭威武城，唐景思等降。」</span>按今故鎭在鳳州西四程，延孝未下鳳州，何能先至故鎭！又蜀之守禦必在鳳州之東，或者當時鳳州之東別有威武城亦名故鎭、非今之故鎭歟？</span>景思，秦州人也。得城中糧二十萬斛。紹琛縱其敗兵萬餘人逸去，因倍道趣鳳州。<span class="jiazhu">縱敗兵先去以懼蜀人，而倍道踵其後以趣鳳州。趣，七喻翻。</span>李嚴飛書以諭王承捷。李繼曮竭鳳翔蓄積以饋軍，不能充，人情憂恐。郭崇韜入散關，指其山曰：<span class="yinhao">「吾輩進無成功，不得復還此矣。當盡力一決。<span class="jiazhu">一決者，一決戰也。復，扶又翻；下同。</span>今饋運將竭，宜先取鳳州，因其糧。」</span>諸將皆言蜀地險固，未可長驅，宜按兵觀釁。崇韜以問李愚，愚曰：<span class="yinhao">「蜀人苦其主荒淫，莫爲之用。宜乘其人心崩離，風驅霆擊，彼皆破膽，雖有險阻，誰與守之！兵勢不可緩也。」</span>是日，李紹琛告捷，<span class="jiazhu">是日，崇韜入散關之日也，蓋卽丁丑。</span>崇韜喜，謂李愚曰：<span class="yinhao">「公料敵如此，吾復何憂！」</span>乃倍道而進。<span class="jiazhu">復，扶又翻。</span>戊寅，王承捷以鳳、興、文、扶四州印節迎降，<span class="jiazhu">四州州印及武興節度使印及旌節也。</span>得兵八千，糧四十萬斛。崇韜曰：<span class="yinhao">「平蜀必矣。」</span><span class="jiazhu">兵威已振，有糧可因，知功必成。</span>卽以都統牒命承捷攝武興節度使。</p>
<p class="em2 strong">己卯，蜀主至利州，威武敗卒奔還，始信唐兵之來。王宗弼、宋光嗣言於蜀主曰：<span class="yinhao">「東川、山南兵力尙完，<span class="jiazhu">東川謂梓、遂諸州；山南謂興元諸州。</span>陛下但以大軍扼利州，唐人安敢懸兵深入！」</span>從之。庚辰，以隨駕清道指揮使王宗勳、王宗儼、兼侍中王宗昱爲三招討，將兵三萬逆戰。從駕兵自綿、漢至深渡，<span class="jiazhu">從，才用翻。深渡在利州綿谷縣北大漫天、小漫天之間。</span>千里相屬，<span class="jiazhu">屬，之欲翻。</span>皆怨憤，曰：<span class="yinhao">「龍武軍糧賜倍於他軍，<span class="jiazhu">龍武糧賜優厚事見上年。</span>他軍安能禦敵！」</span></p>
<p class="em2 strong">李紹琛等過長舉，<span class="jiazhu">長舉，漢沮縣地，西魏置盤頭郡，隋置長舉縣，唐屬興州。<span class="shu-ming">九域志</span>：在州西一百里。</span>興州都指揮使程奉璉將所部兵五百來降，且請先治橋棧以俟唐軍，<span class="jiazhu">璉，力展翻。治，直之翻。棧，士限翻。</span>由是軍行無險阻之虞。辛巳，興州刺史王承鑒棄城走，紹琛等克興州，<span class="jiazhu"><span class="shu-ming">考異</span>曰：<span class="shu-ming">實錄</span>：<span class="yinhao">「甲申，魏王至故鎭，康延孝收興州。」</span><span class="shu-ming">十國紀年</span>：<span class="yinhao">「辛巳，承鑒出奔，甲申，繼岌、郭崇韜至威武城。」</span>今從之。</span>郭崇韜以唐景思攝興州刺史。乙酉，成州刺史王承朴棄城走。<span class="jiazhu"><span class="shu-ming">九域志</span>：興州西至成州二百一十五里。</span>李紹琛等與蜀三招討戰于三泉，<span class="jiazhu">三泉縣，唐屬興元府。<span class="shu-ming">九域志</span>：興州東南至三泉一百四十五里，有百牢關、金牛道之險。</span>蜀兵大敗，斬首五千級，餘衆潰走。又得糧十五萬斛於三泉，由是軍食優足。<span class="jiazhu">優，饒也。</span></p>
<p class="em2 strong"><span class="yinwen">35</span>戊子，葬貞簡太后于坤陵。</p>
<p class="em2 strong"><span class="yinwen">36</span>蜀主聞王宗勳等敗，自利州倍道西走，斷桔柏津浮梁；<span class="jiazhu">桔，古屑翻。斷，音短。</span>命中書令、判六軍諸衞事王宗弼將大軍守利州，且令斬王宗勳等三招討。<span class="jiazhu">以三泉之敗也。</span></p>
<p class="em2 strong">李紹琛晝夜兼行趣利州。<span class="jiazhu"><span class="shu-ming">九域志</span>：三泉西至利州一百八十九里。趣，七喻翻。</span>蜀武德留後宋光葆遺郭崇韜書，<span class="jiazhu">遺，唯季翻。</span><span class="yinhao">「請唐兵不入境，當舉巡屬內附；苟不如約，則背城決戰以報本朝。」</span><span class="jiazhu">背，蒲昧翻。宋光葆謂蜀爲本朝。朝，直遙翻。</span>崇韜復書撫納之。乙<span class="jiaozhusup">【章：十二行本「乙」作「己」；乙十一行本同；張校同，云無註本亦誤「乙」。】</span>丑，魏王繼岌至興州，光葆以梓、綿、劍、龍、普五州，武定節度使王承肇以洋、蓬、壁三州，山南節度使<span class="jiaozhusup">【章：十二行本「使」下有「兼侍中」三字；乙十一行本同。】</span>王宗威以梁、開、通、渠、麟五州，<span class="jiazhu">渠州潾山縣，唐武德元年置潾州，八年州廢，以潾山縣屬渠州；當是蜀復置潾州也。<span class="yinhao">「麟」</span>，當作<span class="yinhao">「潾」</span>，音力珍翻。又唐貞觀中置麟州以處生羌歸附者，屬松州都督府，唐至德後淪沒久矣，當以渠潾之潾爲是。</span>階州刺史王承岳以階州，皆降。承肇，宗侃之子也。自餘城鎭皆望風款附。</p>
<p class="em2 strong">天雄節度使王承休與副使安重霸謀掩擊唐軍，<span class="jiazhu">欲自秦州掩擊唐軍之後。</span>重霸曰：<span class="yinhao">「擊之不勝，則大事去矣。蜀中精兵十萬，天下險固，唐兵雖勇，安能直度劍門邪！然公受國恩，聞難不可不赴，<span class="jiazhu">難，乃旦翻。</span>願與公俱西。」</span><span class="jiazhu">言自秦州西赴成都。</span>承休素親信之，以爲然。重霸請賂羌人買文、扶州路以歸；承休從之，使重霸將龍武軍及所募兵萬二千人以從。將行，州人餞於城外。承休上道，<span class="jiazhu">以從，才用翻。上，時掌翻。</span>重霸拜於馬前曰：<span class="yinhao">「國家竭力以得秦、隴，<span class="jiazhu">蜀得秦、隴，見二百六十九卷梁均王貞明元年。</span>若從開府還朝，<span class="jiazhu">朝，直遙翻。</span>誰當守之！開府行矣，重霸請爲公留守。」</span><span class="jiazhu">蜀蓋加王承休開府儀同三司，故稱之。爲，于僞翻；下爲陳同。守，式又翻。</span>承休業已上道，無如之何，遂與招討副使王宗汭自扶、文而南；其地皆不毛，羌人抄之，<span class="jiazhu">抄，楚交翻。</span>且戰且行，士卒凍餒，比至茂州，餘衆二千而已。<span class="jiazhu">此自秦州取道文、扶，循山至茂州也。爲王承休、宗汭爲魏王繼岌所誅張本。比，必利翻。</span>重霸遂以秦、隴來降。</p>
<p class="em2 strong"><span class="yinwen">37</span>高季興常欲取三峽，畏蜀峽路招討使張武威名，不敢進。至是，乘唐兵勢，使其子行軍司馬從誨權軍府事，自將水軍上峽取施州。張武以鐵鎖斷江路，<span class="jiazhu">斷，音短。</span>季興遣勇士乘舟斫之。會風大起，舟絓於鎖，不能進退，<span class="jiazhu">絓，音掛。</span>矢石交下，壞其戰艦，<span class="jiazhu">壞，音怪。</span>季興輕舟遁去。<span class="jiazhu">使蜀之邊帥盡如張武，散關豈易入哉。爲後孟知祥復用張武張本。</span>旣而聞北路陷敗，以夔、忠、萬三州遣使詣魏王降。</p>
<p class="em2 strong"><span class="yinwen">38</span>郭崇韜遺王宗弼等書，爲陳利害；<span class="jiazhu">遺，唯季翻。</span>李紹琛未至利州，宗弼棄城引兵西歸。王宗勳等三招討追及宗弼於白芀，<span class="jiazhu"><span class="shu-ming">九域志</span>，簡州金水縣有白芀鎭。芀，都聊翻。</span>宗弼懷中探詔書示之曰：<span class="jiazhu">探，吐南翻。</span><span class="yinhao">「宋光嗣令我殺爾曹。」</span>因相持而泣，遂合謀送款於唐。</p>
</div></body></html>