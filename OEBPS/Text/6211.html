<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第六十七·漢紀五十九·孝獻皇帝壬</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="漢紀五十九">漢紀五十九</span></span></h1>
<p><span class="jiazhu">起閼逢敦牂<span class="biaozhusup" data-rel="（甲午）"></span>，盡柔北涒灘<span class="biaozhusup" data-rel="（丙申）"></span>，凡三年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="孝獻皇帝壬">孝獻皇帝壬</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="建安十九年">建安十九年</span></span><span class="biaozhusup" data-rel="（甲午、西元二一四年）"></span></p>
<p class="em2 strong"><span class="yinwen">1</span>春，馬超從張魯求兵，北取涼州，魯遣超還圍祁山。姜敍<span class="jiaozhusup">【章：甲十一行本「敍」下有「等」字；乙十一行本同；孔本同。】</span>告急於夏侯淵，諸將議欲須魏公操節度。淵曰：<span class="yinhao">「公在鄴，反覆四千里，比報，敍等必敗，非救急也。」</span><span class="jiazhu">比，必寐翻。</span>遂行，使張郃督步騎五千爲前軍。<span class="jiazhu">郃，古合翻，又曷閤翻。</span>超敗走。</p>
<p class="em2 strong">韓遂在顯親，<span class="jiazhu">顯親縣屬漢陽郡，班《志》無之，蓋光武所置，以封竇友。賢曰：顯親故城，在今秦州成紀縣東。</span>淵欲襲取之，遂走。淵追至略陽城，去遂三十餘里，諸將欲攻之，或言當攻興國氐。<span class="jiazhu">《魏略》曰：建安中，興國氐王阿貴，百頃氐王千萬，各有部落萬餘，從馬超爲亂。超破之後，阿貴爲夏侯淵所攻滅，千萬南入蜀。</span>淵以爲：<span class="yinhao">「遂兵精，興國城固，攻不可卒拔，不如擊長離諸羌。<span class="jiazhu">《水經註》：瓦亭水，南逕隴西成紀縣，東歷長離川，謂之長離水；燒當等羌居之。卒，讀曰猝。</span>長離諸羌多在遂軍，必歸救其家。若捨羌獨守則孤，<span class="jiazhu">謂遂若捨羌而不救，獨擁兵自守，則其勢孤。</span>救長離則官兵得與野戰，必可虜也。」</span>淵乃留督將守輜重，<span class="jiazhu">重，直用翻。</span>自將輕兵到長離，攻燒羌屯，遂果救長離。諸將見遂兵衆，欲結營作塹乃與戰。<span class="jiazhu">塹，七豔翻。</span>淵曰：<span class="yinhao">「我轉鬬千里，今復作營塹，則士衆罷敝，不可復用。<span class="jiazhu">復，扶又翻。罷，讀曰疲。</span>賊雖衆，易與耳。」</span><span class="jiazhu">易，以豉翻。</span>乃鼓之，大破遂軍，進圍興國。氐王千萬奔馬超，餘衆悉降。轉擊高平、屠各，皆破之。<span class="jiazhu">屠，直如翻。</span></p>
<p class="em2 strong"><span class="yinwen">2</span>三月，詔魏公操位在諸侯王上，改授金璽、赤紱、遠游冠。<span class="jiazhu">漢制：諸侯王金印、赤紱、遠游冠。董巴曰：遠游冠，制如通天，高九寸，正豎、頂少邪，乃直下爲鐵卷梁，有展筩橫之於前，無山述。</span></p>
<p class="em2 strong"><span class="yinwen">3</span>夏，四月，旱。五月，雨水。</p>
<p class="em2 strong"><span class="yinwen">4</span>初，魏公操遣廬江太守朱光屯皖，<span class="jiazhu">皖，戶板翻。</span>大開稻田。呂蒙言於孫權曰：<span class="yinhao">「皖田肥美，若一收孰，彼衆必增；<span class="jiazhu">收孰，謂稻成熟而收之也。有糧則可以增衆。孰，古熟字通。</span>宜早除之。」</span>閏月，權親攻皖城。諸將欲作土山，添攻具，呂蒙曰：<span class="yinhao">「治攻具及土山，必歷日乃成；<span class="jiazhu">治，直之翻。</span>城備旣脩，外救必至，不可圖也。且吾乘雨水以入，若留經日，水必向盡，還道艱難，蒙竊危之。今觀此城，不能甚固，以三軍銳氣，四面並攻，不移時可拔；及水以歸，全勝之道也。」</span>權從之。蒙薦甘寧爲升城督，寧手持練，身緣城，爲士卒先；蒙以精銳繼之，手執枹鼓，<span class="jiazhu">枹，音膚。</span>士卒皆騰踊。侵晨進攻，食時破之，獲朱光及男女數萬口。旣而張遼至夾石，<span class="jiazhu">夾石在今安慶府桐城縣北四十七里，今名西峽山。</span>聞城已拔，乃退。權拜呂蒙爲廬江太守，<span class="jiazhu">守，式又翻。</span>還屯尋陽。</p>
<p class="em2 strong"><span class="yinwen">5</span>諸葛亮留關羽守荊州，與張飛、趙雲將兵泝流克巴東。<span class="jiazhu">譙周《巴記》曰：初平六年，趙韙分巴郡安漢以下爲永寧郡。建安六年，劉璋以永寧爲巴東郡。唐夔州、開州之地也。</span>至江州，破巴郡太守嚴顏，生獲之。飛呵顏曰：<span class="jiazhu">呵，虎何翻。</span><span class="yinhao">「大軍旣至，何以不降，而敢拒戰！」</span>顏曰：<span class="yinhao">「卿等無狀，侵奪我州。我州但有斷頭將軍，無降將軍也！」</span><span class="jiazhu">降，戶江翻；下同。我州，謂益州也。</span>飛怒，令左右牽去斫頭。顏容止不變，曰：<span class="yinhao">「斫頭便斫頭，何爲怒邪！」</span>飛壯而釋之，引爲賓客。分遣趙雲從外水定江陽、犍爲，<span class="jiazhu">江陽縣，本屬犍爲郡，劉璋分立江陽郡；唐爲瀘州。犍爲郡，唐爲資、簡、嘉、眉之地。今渝州亦漢巴郡地也，對二水口，右則涪內水，左則蜀外水。自渝上合州至綿州者，謂之內水；自渝上戎、瀘至蜀者，謂之外水。犍，居言翻。</span>飛定巴西、德陽。<span class="jiazhu">譙周《巴記》：建安六年，劉璋分巴郡墊江以上爲巴西。德陽縣屬廣漢郡，唐遂州地。</span></p>
<p class="em2 strong">劉備圍雒城且一年，龐統爲流矢所中，卒。法正牋與劉璋，爲陳形勢強弱，<span class="jiazhu">中，竹仲翻。卒，子恤翻。爲，于僞翻。</span>且曰：<span class="yinhao">「左將軍從舉兵以來，舊心依依，實無薄意。<span class="jiazhu">蓋時人以璋倚備爲用，備反襲璋，議備之薄也。</span>愚以爲可圖變化，以保尊門。」</span><span class="jiazhu">尊門，謂璋家門。</span>璋不答。雒城潰，備進圍成都。諸葛亮、張飛、趙雲引兵來會。</p>
<p class="em2 strong">馬超知張魯不足與計事，又魯將楊昂等數害其能，超內懷於邑。<span class="jiazhu">數，所角翻。師古曰：於邑，短氣貌，讀並如字。又，於，音烏；邑，音烏合翻。</span>備使建寧督郵李恢往說之，<span class="jiazhu">《蜀志》：後主建興三年，改益州郡爲建寧郡。恢此時蓋爲益州郡督郵，史因後改郡名而書之耳。說，輸芮翻；下同。</span>超遂從武都逃入氐中，密書請降於備。備使人止超，而潛以兵資之。超到，令引軍屯城北，城中震怖。<span class="jiazhu">怖，普布翻。</span></p>
<p class="em2 strong">備圍城數十日，使從事中郎涿郡簡雍入說劉璋。<span class="jiazhu">簡，姓也。魯有大夫簡叔。《蜀志》曰：簡雍姓耿，後音訛爲簡。</span>時城中尙有精兵三萬人，穀帛支一年，吏民咸欲死戰。璋言：<span class="yinhao">「父子在州二十餘年，<span class="jiazhu">靈帝中平五年，劉焉牧益州，至是二十七年。</span>無恩德以加百姓。百姓攻戰三年，肌膏草野者，以璋故也，<span class="jiazhu">膏，古報翻。</span>何心能安！」</span>遂開城，與簡雍同輿出降，<span class="jiazhu">降，戶江翻。</span>羣下莫不流涕。備遷璋于公安，盡歸其財物，佩振威將軍印綬。<span class="jiazhu">曹公先加璋振威將軍，故仍佩其印綬。</span></p>
<p class="em2 strong">備入成都，置酒，大饗士卒。取蜀城中金銀，分賜將士，還其穀帛。<span class="jiazhu">凡城中公私所有金銀，悉取以分賜將士，至於穀帛，則各還所主也。</span>備領益州牧，以軍師中郎將諸葛亮爲軍師將軍，益州太守，<span class="jiazhu">此益州太守非漢武帝所開置之益州郡也。武帝所置之益州郡，劉蜀爲南中地宅<span class="jiaozhusup">【郭立暄：按此注“南中地宅”語意欠通，元刻初印本以下各本均同，吳本“宅”作“此”，屬下讀。嚴氏引作“此”。知嚴衍所據爲吳勉學刻初印本。】</span>。蓋劉璋置益州太守與蜀郡太守並治成都郭下。</span>南郡董和爲掌軍中郎將，並署左將軍府事，<span class="jiazhu">署府事者，總錄軍府事也。</span>偏將軍馬超爲平西將軍，<span class="jiazhu">《晉·百官志》：四平立於喪亂。謂平東、平西、平南、平北四將軍也。</span>軍議校尉法正爲蜀郡太守、揚武將軍，裨將軍南陽黃忠爲討虜將軍，從事中郎麋竺爲安漢將軍，<span class="jiazhu">漢大將軍府有從事中郎，職參謀議。</span>簡雍爲昭德將軍，北海孫乾爲秉忠將軍，<span class="jiazhu">安漢、昭德、秉忠，皆備所置將軍號也。</span>廣漢長黃權爲偏將軍，<span class="jiazhu">長，知兩翻。</span>汝南許靖爲左將軍長史，龐羲爲司馬，<span class="jiazhu">龐，皮江翻。</span>李嚴爲犍爲太守，<span class="jiazhu">犍，居言翻。</span>費觀爲巴郡太守，<span class="jiazhu">費，父沸翻。</span>山陽伊籍爲從事中郎，零陵劉巴爲西曹掾，<span class="jiazhu">掾，俞絹翻。</span>廣漢彭羕爲益州治中從事。<span class="jiazhu">羕，餘亮翻。</span></p>
<p class="em2 strong">初，董和在郡，清儉公直，爲民夷所愛信，蜀中推爲循吏，故備舉而用之。備之自新野奔江南也，<span class="jiazhu">事見六十五卷十三年。</span>荊楚羣士從之如雲，而劉巴獨北詣魏公操。操辟爲掾，遣招納長沙、零陵、桂陽。會備略有三郡，巴事不成，欲由交州道還京師。時諸葛亮在臨蒸，<span class="jiazhu">沈約曰：吳立衡陽郡，臨蒸縣屬焉。蓋吳所置也。《水經註》：蒸水出衡陽重安縣西邵陵縣界耶薑山，東北流過臨蒸縣北，東注于湘，謂之蒸口。</span>以書招之，巴不從，備深以爲恨。巴遂自交趾入蜀依劉璋。及璋迎備，巴諫曰：<span class="yinhao">「備，雄人也，入必爲害。」</span>旣入，巴復諫曰：<span class="jiazhu">復，扶又翻。</span><span class="yinhao">「若使備討張魯，是放虎於山林也。」</span>璋不聽，巴閉門稱疾。備攻成都，令軍中曰：<span class="yinhao">「有害巴者，誅及三族。」</span>及得巴，甚喜。是時益州郡縣皆望風景附，獨黃權閉城堅守，須璋稽服，乃降。<span class="jiazhu">稽，音啓；言稽顙服從也。降，戶江翻；下同。</span>於是董和、黃權、李嚴等，本璋之所授用也；<span class="jiazhu">璋以和爲益州太守，權爲府主簿，嚴爲護軍。</span>吳懿、費觀等，璋之婚親也；<span class="jiazhu">璋兄瑁娶吳懿妹，璋母費氏。</span>彭羕，璋之所擯棄也；<span class="jiazhu">羕仕益州不過書佐，人毀之於璋，髡鉗爲徒隸。</span>劉巴，宿昔之所忌恨也；備皆處之顯任，<span class="jiazhu">處，昌呂翻。</span>盡其器能，有志之士，無不競勸，益州之民，是以大和。初，劉璋以許靖爲蜀郡太守。成都將潰，靖謀踰城降備，備以此薄靖，不用也。法正曰：<span class="yinhao">「天下有獲虛譽而無其實者，許靖是也。<span class="jiazhu">許靖與弟劭並有高名，汝南月旦評，二人者爲之也。</span>然今主公始創大業，<span class="jiazhu">主公之稱，始於東都。改明公稱主公，尊事之爲主也。</span>天下之人，不可戶說，<span class="jiazhu">不可戶戶而說之也。說，如字。</span>宜加敬重，以慰遠近之望。」</span>備乃禮而用之。</p>
<p class="em2 strong">成都之圍也，備與士衆約：<span class="yinhao">「若事定，府庫百物，孤無預焉。」</span>及拔成都，士衆皆捨干戈赴諸藏，<span class="jiazhu">藏，徂浪翻。</span>競取寶物。軍用不足，備甚憂之，劉巴曰：<span class="yinhao">「此易耳。<span class="jiazhu">易，以豉翻。</span>但當鑄直百錢，<span class="jiazhu">直百錢，一錢直百也。杜佑曰：蜀鑄直百錢，文曰<span class="yinhao">「直百」</span>。亦有勒爲五銖者，大小稱兩如一焉，並徑七分，重四銖。</span>平諸物價，令吏爲官市。」</span>備從之。數月之間，府庫充實。</p>
<p class="em2 strong">時議者欲以成都名田宅分賜諸將。趙雲曰：<span class="yinhao">「霍去病以匈奴未滅，無用家爲。<span class="jiazhu">事見十九卷武帝元狩四年。</span>今國賊非但匈奴，未可求安也。須天下都定，各反桑梓，<span class="jiazhu">都定，猶言皆定也。桑梓，謂其故鄕祖父之所樹者。《詩》云：維桑與梓，必恭敬止。</span>歸耕本土，乃其宜耳。益州人民，初罹兵革，田宅皆可歸還，令安居復業，然後可役調，<span class="jiazhu">調，徒弔翻。</span>得其歡心；不宜奪之，以私所愛也。」</span>備從之。</p>
<p class="em2 strong">備之襲劉璋也，留中郎將南郡霍峻守葭萌城。張魯遣楊昂誘峻求共守城。峻曰：<span class="yinhao">「小人頭可得，城不可得！」</span>昂乃退。後璋將扶禁、向存等帥萬餘人由閬水上，<span class="jiazhu">扶，姓；禁，名。帥，讀曰率。閬水卽西漢水，《禹貢》所謂<span class="yinhao">「嶓冢導漾，東流爲漢」</span>者也。《水經註》：漾水出隴西氐道縣嶓冢山，謂之西漢水；東南至廣漢白水縣西，又東南至葭萌縣，又東南過巴郡閬中縣與閬水會。水出閬陽縣而東，逕其縣南，又東注漢水。昔劉璋攻霍峻於葭萌也，自此水上。又東南入漢州江津縣東南入于江。余據此水，今謂之嘉陵江。</span>攻圍峻，且一年。峻城中兵纔數百人，伺其怠隙，選精銳出擊，大破之，斬存。<span class="jiazhu">伺，相吏翻。</span>備旣定蜀，乃分廣漢爲梓潼郡，<span class="jiazhu">唐梓州之地。宋白曰：綿州巴西縣，本漢涪縣，屬廣漢郡。《華陽國志》：漢元初二年，廣漢自繩鄕移治涪，後治雒；劉備立梓潼郡，以縣屬焉。隋改爲巴西縣。唐梓州治郪，天寶方改爲梓潼郡。</span>以峻爲梓潼太守。</p>
<p class="em2 strong">法正外統都畿，<span class="jiazhu">備都成都，以蜀郡爲都畿。</span>內爲謀主，一餐之德、睚眦之怨，無不報復，<span class="jiazhu">餐，千安翻。睚，五懈翻。眦，士懈翻。</span>擅殺毀傷己者數人。或謂諸葛亮曰：<span class="yinhao">「法正太縱橫，<span class="jiazhu">橫，戶孟翻。</span>將軍宜啓主公，抑其威福。」</span>亮曰：<span class="yinhao">「主公之在公安也，北畏曹操之強，東憚孫權之逼，近則懼孫夫人生變於肘腋。<span class="jiazhu">事見上卷十四年。</span>法孝直爲之輔翼，令翻然翱翔，不可復制。<span class="jiazhu">謂迎備入益州也。復，扶又翻。</span>如何禁止孝直，使不得少行其意邪！」</span><span class="jiazhu">法正，字孝直。少，詩沼翻。</span></p>
<p class="em2 strong">諸葛亮佐備治蜀，頗尙嚴峻，人多怨歎者。<span class="jiazhu">治，直之翻。</span>法正謂亮曰：<span class="yinhao">「昔高祖入關，約法三章，秦民知德。<span class="jiazhu">事見九卷高帝元年。</span>今君假借威力，跨據一州，初有其國，未垂惠撫；且客主之義，宜相降下，<span class="jiazhu">下，遐稼翻。</span>願緩刑弛禁以慰其望。」</span><span class="jiazhu">以亮等初至爲客，益州人士則主也。</span>亮曰：<span class="yinhao">「君知其一，未知其二。秦以無道，政苛民怨，匹夫大呼，<span class="jiazhu">呼，火故翻。</span>天下土崩；高祖因之，可以弘濟。<span class="jiazhu">弘，大也。</span>劉璋暗弱，自焉以來，<span class="jiazhu">焉，璋父也。</span>有累世之恩，文法羈縻，互相承奉，德政不舉，威刑不肅。蜀土人士，專權自恣，君臣之道，漸以陵替。寵之以位，位極則賤；順之以恩，恩竭則慢。所以致敝，實由於此。吾今威之以法，法行則知恩；限之以爵，爵加則知榮。榮恩並濟，上下有節。爲治之要，於斯而著矣。」</span><span class="jiazhu">孔子曰：政寬則濟之以猛，孔明其知之。治，直吏翻。</span></p>
<p class="em2 strong">劉備以零陵蔣琬爲廣都長。<span class="jiazhu">長，知兩翻。</span>備嘗因游觀，奄至廣都，見琬衆事不治，時又沈醉。<span class="jiazhu">沈，持林翻。沈醉，言爲酒所沈滯也。</span>備大怒，將加罪戮。諸葛亮請曰：<span class="yinhao">「蔣琬社稷之器，非百里之才也。其爲政以安民爲本，不以脩飾爲先，願主公重加察之。」</span><span class="jiazhu">重，直用翻，言再三加察也。</span>備雅敬亮，乃不加罪，倉卒但免官而已。</p>
<p class="em2 strong"><span class="yinwen">6</span>秋，七月，魏公操擊孫權，留少子臨菑侯植守鄴。<span class="jiazhu">少，詩照翻。《考異》曰：《植傳》云：<span class="yinhao">「太祖戒之曰：『吾昔爲頓丘令，年二十三，思此時所行，無悔於今。今汝年亦二十三矣。』」</span>又云：<span class="yinhao">「植，太和六年薨，年三十一。」</span>按植今年年二十三，則死時當年四十一矣。《本傳》誤也。</span>操爲諸子高選官屬，<span class="jiazhu">爲，于僞翻。</span>以邢顒爲植家丞；顒防閑以禮，無所屈橈，<span class="jiazhu">顒，魚容翻。防，隄也。閑，闌也。防以制水，閑以制獸，皆禁止之義也。橈，奴敎翻。</span>由是不合。庶子劉楨美文辭，植親愛之。<span class="jiazhu">漢制：列侯置家丞、庶子各一人，主侍侯，使理家事。楨，音貞。</span>楨以書諫植曰：<span class="yinhao">「君侯採庶子之春華，忘家丞之秋實，爲上招謗，其罪不小，愚實懼焉。」</span></p>
<p class="em2 strong"><span class="yinwen">7</span>魏尙書令荀攸卒。攸深密有智防，<span class="jiazhu">智以料事，防以保身。</span>自從魏公操攻討，常謀謨帷幄，時人及子弟莫知其所言。操嘗稱，<span class="yinhao">「荀文若之進善，不進不休；荀公達之去惡，不去不止。」</span><span class="jiazhu">去惡之去，羌呂翻。荀彧，字文若；荀攸，字公達。</span>又稱：<span class="yinhao">「二荀令之論人，久而益信，吾沒世不忘。」</span><span class="jiazhu">彧爲漢尙書令，攸爲魏尙書令。</span></p>
<p class="em2 strong"><span class="yinwen">8</span>初，枹罕宋建因涼州亂，自號河首平漢王，<span class="jiazhu">枹罕縣，前漢屬金城郡，後漢屬隴西郡。枹，音膚。賜支河首在金城河關之西，建自以居河上流，故以爲號。</span>改元，置百官，三十餘年。冬，十月，魏公操使夏侯淵自興國討建，圍枹罕，拔之，斬建。淵別遣張郃等渡河，入小湟中，<span class="jiazhu">湟水源出西海鹽池之西北，東至金城允吾縣入河。夾湟兩岸之地，通謂之湟中。又有湟中城，在西平、張掖之間，小月氏之地也，故謂之小湟中。</span>河西諸羌皆降，<span class="jiazhu">降，戶江翻。</span>隴右平。</p>
<p class="em2 strong"><span class="yinwen">9</span>帝自都許以來，守位而已，左右侍衞莫非曹氏之人者。議郎趙彥常爲帝陳言時策，魏公操惡而殺之。<span class="jiazhu">爲，于僞翻。惡，烏路翻。</span>操後以事入見殿中，帝不任其懼，<span class="jiazhu">見，賢遍翻；下同。任，音壬，勝也；不任，猶言不勝也。</span>因曰：<span class="yinhao">「君若能相輔，則厚；不爾，幸垂恩相捨。」</span>操失色，俛仰求出。舊儀：三公領兵，朝見，令虎賁執刃挾之。<span class="jiazhu">以其領兵，懼其爲變，故防之也。朝，直遙翻，下同。見，賢遍翻。</span>操出，顧左右，汗流浹背；<span class="jiazhu">浹，卽協翻。</span>自後不復朝請。<span class="jiazhu">復，扶又翻。</span></p>
<p class="em2 strong">董承女爲貴人，操誅承，求貴人殺之。帝以貴人有姙，<span class="jiazhu">姙，如林翻，孕也。</span>累爲請，不能得。<span class="jiazhu">爲，于僞翻。</span>伏皇后由是懷懼，乃與父完書，言曹操殘逼之狀，<span class="jiazhu">賊人者謂之殘。逼，言其逼上也。</span>令密圖之，完不敢發。至是，事乃泄，<span class="jiazhu">董承誅事見六十三卷五年。</span>操大怒，十一月，使御史大夫郗慮持節策收皇后璽綬，<span class="jiazhu">郗，丑之翻。璽，斯氏翻。綬，音受。</span>以尙書令華歆爲副，勒兵入宮，收后。后閉戶，藏壁中。歆壞戶發壁，就牽后出。<span class="jiazhu">華子魚有名稱於時，與邴原、管寧號三人爲一龍，歆爲龍頭，原爲龍腹，寧爲龍尾。歆所爲乃爾；邴原亦爲操爵所縻；高尙其事，獨管寧耳。當時頭尾之論，蓋以名位言也。嗚呼！壞，音怪。</span>時帝在外殿，引慮於坐，<span class="jiazhu">坐，徂臥翻。</span>后被髮、徒跣、行泣，過訣曰：<span class="yinhao">「不能復相活邪？」</span><span class="jiazhu">被，皮義翻。復，扶又翻。</span>帝曰：<span class="yinhao">「我亦不知命在何時！」</span>顧謂慮曰：<span class="yinhao">「郗公，<span class="jiazhu">漢御史大夫，三公也，故以呼之。</span>天下寧有是邪！」</span>遂將后下暴室，以幽死；<span class="jiazhu">下，遐稼翻。</span>所生二皇子，皆酖殺之，兄弟及宗族死者百餘人。</p>
<p class="em2 strong"><span class="yinwen">10</span>十二月，魏公操至孟津。</p>
<p class="em2 strong"><span class="yinwen">11</span>操以尙書郎高柔爲理曹掾。<span class="jiazhu">理曹，漢公府無之，蓋操所置。掾，俞絹翻。</span>舊法：軍征士亡，考竟其妻子。<span class="jiazhu">考覈而窮竟之也。</span>而亡者猶不息。操欲更重其刑，幷及父母、兄弟，柔啓曰：<span class="yinhao">「士卒亡軍，誠在可疾，<span class="jiazhu">疾，惡也。《書》曰：爾毋忿疾于頑。</span>然竊聞其中時有悔者。愚謂乃宜貸其妻子，一可使誘其還心。<span class="jiazhu">誘，音酉。</span>正如前科，固已絕其意望；而猥復重之，<span class="jiazhu">復，扶又翻，下同。</span>柔恐自今在軍之士，見一人亡逃，誅將及己，亦且相隨而走，不可復得殺也。此重刑非所以止亡，乃所以益走耳！」</span>操曰：<span class="yinhao">「善！」</span>卽止不殺。</p>
<p class="strong"><span class="section" id="title-4"><span data-head-description="" data-head-level="h4" data-head-title="建安二十年">二十年</span></span><span class="biaozhusup" data-rel="（乙未、西元二一五年）"></span></p>
<p class="em2 strong"><span class="yinwen">1</span>春，正月，甲子，立貴人曹氏爲皇后；魏公操之女<span class="jiaozhusup">【章：「女」上脫「中」字。】</span>也。</p>
<p class="em2 strong"><span class="yinwen">2</span>三月，魏公操自將擊張魯，將自武都入氐，<span class="jiazhu">武都，本白馬氐所居之地，武帝開以爲郡。</span>氐人塞道，<span class="jiazhu">塞，悉則翻。</span>遣張郃、朱靈等攻破之。<span class="jiazhu">郃，古合翻，又曷閤翻。</span>夏，四月，操自陳倉出散關至河池，<span class="jiazhu">陳倉縣，屬右扶風，唐岐州寶雞縣是。大散關，在其西南。河池縣，屬武都郡。余據大散關在今鳳州梁泉縣。</span>氐王竇茂衆萬餘人，恃險不服，五月，攻屠之。西平、金城諸將麴演、蔣石等共斬送韓遂首。<span class="jiazhu">漢末分金城爲西平郡。</span></p>
<p class="em2 strong"><span class="yinwen">3</span>初，劉備在荊州，周瑜、甘寧等數勸孫權取蜀。<span class="jiazhu">數，所角翻。</span>權遣使謂備曰：<span class="jiazhu">使，疏吏翻。</span><span class="yinhao">「劉璋不武，不能自守，若使曹操得蜀，則荊州危矣。今欲先取璋，次取張魯，一統南方，雖有十操，無所憂也。」</span>備報曰：<span class="yinhao">「益州民富地險，劉璋雖弱，足以自守。今暴師於蜀、漢，轉運於萬里，欲使戰克攻取，舉不失利，此孫、吳所難也。<span class="jiazhu">孫、吳，謂孫武、吳起也。</span>議者見曹操失利於赤壁，謂其力屈，無復遠念；<span class="jiazhu">復，扶又翻。</span>今操三分天下已有其二，將欲飲馬於滄海，觀兵於吳會，<span class="jiazhu">吳會，謂吳地爲一都會。會，讀如字。一說，吳、會，謂吳、會稽二郡之地。會，音工外翻。</span>何肯守此坐須老乎！而同盟無故自相攻伐，借樞於操，<span class="jiazhu">樞者，門戶所由以運動也。言操欲搖動吳、蜀而未得其樞，若自相攻伐，是借之以可動之樞也。</span>使敵乘其隙，非長計也。且備與璋託爲宗室，冀憑威靈以匡漢朝。<span class="jiazhu">朝，直遙翻。</span>今璋得罪於左右，備獨悚懼，非所敢聞，願加寬貸。」</span>權不聽，遣孫瑜率水軍住夏口。備不聽軍過，謂瑜曰：<span class="yinhao">「汝欲取蜀，吾當被髮入山，不失信於天下也。」</span><span class="jiazhu">言宗室被攻而不能救，無面目以立於天下也。被，皮義翻。</span>使關羽屯江陵，張飛屯秭歸，<span class="jiazhu">秭歸縣，屬南郡，唐之歸州。</span>諸葛亮據南郡，<span class="jiazhu">南郡，本治江陵，吳得荊州，置南郡於江南；晉平吳，以江陵爲南郡，以江南之南郡爲南平郡。亮所據蓋江南之南郡也。</span>備自住孱陵，<span class="jiazhu">孱，應劭音踐；師古士連翻。</span>權不得已召瑜還。及備西攻劉璋，權曰：<span class="yinhao">「猾虜，乃敢挾詐如此！」</span>備留關羽守江陵，魯肅與羽鄰界；羽數生疑貳，肅常以歡好撫之。<span class="jiazhu">數，所角翻。好，呼到翻。</span></p>
<p class="em2 strong">及備已得益州，權令中司馬諸葛瑾從備求荊州諸郡。<span class="jiazhu">時權署置諸將有別部司馬；則中司馬者，蓋中軍司馬也。瑾自長史轉中司馬，位任蓋不輕矣。瑾，渠吝翻。</span>備不許，曰：<span class="yinhao">「吾方圖涼州，涼州定，乃盡以荊州相與耳。」</span>權曰：<span class="yinhao">「此假而不反，乃欲以虛辭引歲也。」</span><span class="jiazhu">謂延引歲時也。《孟子》曰：久假而不歸，焉知其非有也。</span>遂置長沙、零陵、桂陽三郡長吏。<span class="jiazhu">長，知兩翻。</span>關羽盡逐之。權大怒，遣呂蒙督兵二萬以取三郡。</p>
<p class="em2 strong">蒙移書長沙、桂陽，皆望風歸服，惟零陵太守郝普城守不降。<span class="jiazhu">降，戶江翻；下同。</span>劉備聞之，自蜀親至公安，遣關羽爭三郡。孫權進住陸口，爲諸軍節度；使魯肅將萬人屯益陽以拒羽；<span class="jiazhu">益陽縣屬長沙郡。應劭曰：在益水之陽。《輿地志》：今潭州安化縣，本漢益陽縣。杜佑曰：潭州益陽縣，漢故城在今縣東。宋白曰：益陽故城在今益陽縣東八十里，其城魯肅所築。</span>飛書召呂蒙，使捨零陵急還助肅。蒙得書，祕之，夜，召諸將授以方略；晨，當攻零陵，顧謂郝普故人南陽鄧玄之曰：<span class="yinhao">「郝子太聞世間有忠義事，亦欲爲之，而不知時也。<span class="jiazhu">郝普，字子太。郝，呼各翻。</span>今左將軍在漢中爲夏侯淵所圍，關羽在南郡，至尊身自臨之。彼方首尾倒縣，<span class="jiazhu">縣，讀曰懸。</span>救死不給，豈有餘力復營此哉！今吾計力度慮而以攻此，<span class="jiazhu">復，扶又翻。度，徒洛翻；下同。</span>曾不移日而城必破，城破之後，身死，何益於事，而令百歲老母戴白受誅，豈不痛哉！度此家不得外問，<span class="jiazhu">此家，謂郝普也。</span>謂援可恃，故至於此耳。君可見之，爲陳禍福。」</span><span class="jiazhu">爲，于僞翻。</span>玄之見普，具宣蒙意；普懼而出降。蒙迎，執其手與俱下船，語畢，出書示之，因拊手大笑。普見書，知備在公安而羽在益陽，慙恨入地。蒙留孫河，委以後事，<span class="jiazhu">《考異》曰：按孫河已死，或他人同姓名耳。</span>卽日引軍赴益陽。</p>
<p class="em2 strong">魯肅欲與關羽會語，諸將疑恐有變，議不可往。肅曰：<span class="yinhao">「今日之事，宜相開譬。劉備負國，是非未決，羽亦何敢重欲干命！」</span>乃邀羽相見，各駐兵馬百步上，但諸將軍單刀俱會。肅因責數羽以不返三郡，<span class="jiazhu">數，所具翻。</span>羽曰：<span class="yinhao">「烏林之役，左將軍身在行間，戮力破敵，<span class="jiazhu">卽謂赤壁之戰也。行，戶剛翻。</span>豈得徒勞，無一塊土，而足下來欲收地邪！」</span><span class="jiazhu">塊，苦潰翻。</span>肅曰：<span class="yinhao">「不然。始與豫州覲於長阪，<span class="jiazhu">事並見六十五卷十三年。</span>豫州之衆不當一校，<span class="jiazhu">校，戶敎翻。</span>計窮慮極，志勢摧弱，圖欲遠竄，<span class="jiazhu">謂欲投吳巨也。</span>望不及此。主上矜愍豫州之身無有處所，不愛土地士民之力，使有所庇蔭以濟其患；而豫州私獨飾情，愆德墮好。<span class="jiazhu">私獨，謂私其一己之所獨也。墮，讀曰隳。好，呼到翻；下同。</span>今已藉手於西州矣，<span class="jiazhu">謂得益州，有以藉手也。</span>又欲翦幷荊州之土，斯蓋凡夫所不忍行，而況整領人物之主乎！」</span>羽無以答。會聞魏公操將攻漢中，<span class="jiazhu">《考異》曰：《備傳》云<span class="yinhao">「曹公定漢中」</span>，《孫權傳》云<span class="yinhao">「入漢中」</span>，按操以七月入漢中，備未應卽聞之，而八月權已攻合肥，蓋聞曹公兵始欲向漢中，卽引兵還耳。</span>劉備懼失益州，使使求和於權。權令諸葛瑾報命，更尋盟好。遂分荊州，以湘水爲界：長沙、江夏、桂陽以東屬權，南郡、零陵、武陵以西屬備。<span class="jiazhu">班《志》，湘水出零陵陽海山，至酃入江，過郡二，行二千五百三十里。吳、蜀分荊州，長沙、桂陽、零陵、武陵以湘水爲界耳；南郡、江夏各自依其郡界。夏，戶雅翻。</span>諸葛瑾每奉使至蜀，<span class="jiazhu">使，疏吏翻。</span>與其弟亮但公會相見，退無私面。</p>
<p class="em2 strong"><span class="yinwen">4</span>秋，七月，魏公操至陽平。<span class="jiazhu">《水經註》：濜水發武都氐中，南逕張魯城東。城因崤嶺，周迴五里；東臨峻谷，杳然百尋；西、北二面，連峯接崖，莫究其極；從南爲盤道，登陟二里有餘。庾仲雍謂山爲白馬塞，東對白馬城，一名陽平關。濜水南流入沔，謂之濜口。或曰：陽平關，卽今興元百牢關是也。杜佑曰：陽平關，在漢中褒城縣西北。</span>張魯欲舉漢中降，<span class="jiazhu">降，戶江翻；下同。</span>其弟衞不肯，率衆數萬人拒關堅守，橫山築城十餘里。初，操承涼州從事及武都降人之辭，說<span class="yinhao">「張魯易攻，<span class="jiazhu">易，以豉翻。</span>陽平城下南北山相遠，<span class="jiazhu">遠，于願翻。</span>不可守也」</span>，信以爲然。及往臨履，不如所聞，乃歎曰；<span class="yinhao">「他人商度，<span class="jiazhu">度，徒洛翻。</span>少如人意。」</span><span class="jiazhu">少，詩沼翻。</span>攻陽平山上諸屯，山峻難登，旣不時拔，士卒傷夷者多，軍食且盡，操意沮，便欲拔軍截山而還，<span class="jiazhu">沮，在呂翻。截山者，防其追尾也。還，從宣翻，又如字；下同。</span>遣大將軍夏侯惇、將軍許褚呼山上兵還。會前軍夜迷惑，誤入張衞別營，營中大驚退散。侍中辛毗、主簿劉曄等在兵後，語惇、褚，<span class="jiazhu">語，牛倨翻。</span>言<span class="yinhao">「官兵已據得賊要屯，賊已散走」</span>，猶不信之。惇前自見，乃還白操，進兵攻衞，衞等夜遁。<span class="jiazhu">《考異》曰：《武帝紀》曰：<span class="yinhao">「公至陽平，張魯使弟衞等據關，攻之不拔，乃引還。賊守備解散，公乃密遣解𢶏等乘險夜襲，大破之。」</span>《劉曄傳》曰：<span class="yinhao">「太祖欲還，令曄督後諸軍。曄策魯可克，馳白太祖，不如致攻，遂進兵，魯乃奔走。」</span>郭頒《世語》：<span class="yinhao">「魯遣五官掾降，弟衞拒王師不得進。魯走巴中。軍糧盡，太祖將還。西曹掾郭諶曰：『魯已降，留使旣未反，衞雖不同，偏攜可攻。縣軍深入以進必克，退必不免。』太祖疑之。夜有野麋數千，突壞衞營，軍大驚，高祚等誤與衞衆遇，衞以爲大軍見掩，遂降。」</span>《魏名臣奏》載楊曁表曰：<span class="yinhao">「武皇帝征張魯，以十萬之衆，身親臨履。張衞之守，蓋不足言。地險守易，雖有精兵虎將，勢不能施。對兵三日，欲抽軍還。天祚大魏，魯守自壞，因以定之。」</span>又載董昭《表》。其<span class="yinhao">「承涼州」</span>以下，皆昭《表》所述，必得實。今從之。</span></p>
<p class="em2 strong">張魯聞陽平已陷，欲降，閻圃曰：<span class="yinhao">「今以迫往，功必輕；不如依杜濩赴朴胡，<span class="jiazhu">杜濩，賨邑侯也。朴胡，巴七姓夷王也。余據板楯蠻渠帥有羅、朴、督、鄂、度、夕、龔七姓，不輸租賦，此所謂七姓夷王也。其餘戶歲入賨錢，口四十，故有賨侯。孫盛曰：朴，音浮；濩，音戶。</span>與相拒，然後委質，<span class="jiazhu">質，如字。</span>功必多。」</span>乃奔南山入巴中。<span class="jiazhu">今興元府，古漢中之地也。興元之南有大行路，通於巴州。其路險峻，三日而達于山頂。其絕高處謂之<span class="yinhao">「孤雲、兩角，去天一握。」</span>孤雲、兩角，二山名也；今巴州漢巴郡宕渠縣之北界也。三巴之地，此居其中，謂之中巴。巴之北境有米倉山，下視興元，實孔道也。</span>左右欲悉燒寶貨倉庫，魯曰：<span class="yinhao">「本欲歸命國家，而意未得達。今之走避銳鋒，非有惡意。寶貨倉庫，國家之有。」</span>遂封藏而去。操入南鄭，<span class="jiazhu">南鄭縣，漢中郡治所。</span>甚嘉之，又以魯本有善意，遣人慰喻之。</p>
<p class="em2 strong">丞相主簿司馬懿言於操曰：<span class="yinhao">「劉備以詐力虜劉璋，蜀人未附，而遠爭江陵，此機不可失也。今克漢中，益州震動，進兵臨之，勢必瓦解。聖人不能違時，亦不可失時也。」</span>操曰：<span class="yinhao">「人苦無足，旣得隴，復望蜀邪！」</span><span class="jiazhu">光武詔岑彭等曰：<span class="yinhao">「人苦不知足，旣得隴，復望蜀。」</span></span>劉曄曰：<span class="yinhao">「劉備，人傑也，有度而遲；得蜀日淺，蜀人未恃也。今破漢中，蜀人震恐，其勢自傾。以公之神明，因其傾而壓之，無不克也。若少緩之，諸葛亮明於治國而爲相，關羽、張飛勇冠三軍而爲將，<span class="jiazhu">少，詩沼翻。治，直之翻。相，息亮翻。冠，古玩翻。將，卽亮翻；下同。</span>蜀民旣定，據險守要，則不可犯矣。今不取，必爲後憂。」</span>操不從。居七日，蜀降者說<span class="yinhao">「蜀中一日數十驚，守將雖斬之而不能安也。」</span><span class="jiazhu">《考異》曰：《劉曄傳》云<span class="yinhao">「備雖斬之」</span>，按《備傳》云：<span class="yinhao">「備下公安，聞曹公定漢中，乃還。」</span>如此，則備時猶在公安也。</span>操問曄曰：<span class="yinhao">「今尙可擊不？」</span><span class="jiazhu">不，讀曰否。</span>曄曰：<span class="yinhao">「今已小定，未可擊也。」</span><span class="jiazhu">七日之間，何以遽謂之小定？曄蓋窺覘備之守蜀有不可犯者，故爲此言以對操焉耳。</span>乃還。以夏侯淵爲都護將軍，<span class="jiazhu">都護將軍，以盡護諸將而立號；光武始以命賈復。</span>督張郃、徐晃等守漢中；以丞相長史杜襲爲駙馬都尉，留督漢中事。襲綏懷開導，百姓自樂出徙洛、鄴者八萬餘口。<span class="jiazhu">樂，音洛。</span></p>
<p class="em2 strong"><span class="yinwen">5</span>八月，孫權率衆十萬圍合肥。時張遼、李典、樂進將七千餘人屯合肥；魏公操之征張魯也，爲敎與合肥護軍薛悌，署函邊曰：<span class="yinhao">「賊至，乃發。」</span>及權至，發敎，敎曰：<span class="yinhao">「若孫權至者，張、李將軍出戰，樂將軍守，護軍勿得與戰。」</span><span class="jiazhu">操以遼、典勇銳，使之戰；樂進持重，使之守；薛悌文吏也，使勿得與戰。</span>諸將以衆寡不敵，疑之。張遼曰：<span class="yinhao">「公遠征在外，比救至，彼破我必矣。<span class="jiazhu">比，必寐翻。</span>是以敎指及其未合逆擊之，折其盛勢，以安衆心，然後可守也。」</span>進等莫對。遼怒曰：<span class="yinhao">「成敗之機，在此一戰。諸君若疑，遼將獨決之。」</span><span class="jiazhu">欲獨出戰也。</span>李典素與遼不睦，慨然曰：<span class="yinhao">「此國家大事，顧君計何如耳，吾可以私憾而忘公義乎！請從君而出。」</span>於是遼夜募敢從之士，得八百人，椎牛犒饗。<span class="jiazhu">犒，苦到翻。</span>明旦，遼被甲持戟，先登陷陳，殺數十人，斬二大將，大呼自名，<span class="jiazhu">陳，讀曰陣。呼，火故翻。</span>衝壘入至權麾下。權大驚，不知所爲，走登高冢，以長戟自守。遼叱權下戰，權不敢動，望見遼所將衆少，乃聚圍遼數重。<span class="jiazhu">少，詩沼翻。重，直龍翻。</span>遼急擊圍開，將麾下數十人得出。餘衆號呼曰：<span class="yinhao">「將軍棄我乎？」</span><span class="jiazhu">號，戶高翻。</span>遼復前<span class="jiaozhusup">【章：甲十一行本「前」作「還」；乙十一行本同；退齋校同。】</span>突圍，拔出餘衆。<span class="jiazhu">復，扶又翻；下同。</span>權人馬皆披靡，無敢當者。<span class="jiazhu">披，普靡翻。</span>自旦戰至日中，吳人奪氣。乃還脩守備，衆心遂安。</p>
<p class="em2 strong">權守合肥十餘日，城不可拔，徹軍還。兵皆就路，權與諸將在逍遙津北，<span class="jiazhu">《水經註》：合肥東有逍遙津，水上舊有梁。</span>張遼覘望知之，<span class="jiazhu">覘，丑廉翻，又丑艷翻。</span>卽將步騎奄至。甘寧與呂蒙等力戰扞敵，凌統率親近扶權出圍，復還與遼戰，左右盡死，身亦被創，度權已免，乃還，<span class="jiazhu">被，皮義翻。創，初良翻。度，徒洛翻。</span>權乘駿馬上津橋，<span class="jiazhu">上，時掌翻。</span>橋南已徹，丈餘無板；親近監谷利在馬後，<span class="jiazhu">親近監，官也。谷，姓也；利，名也。《江表傳》曰：谷利者，本左右給使也，以謹直爲親近監。</span>使權持鞍緩控，<span class="jiazhu">控，卽馬鞚。</span>利於後著鞭以助馬勢，<span class="jiazhu">著，陟略翻。</span>遂得超渡。賀齊率三千人在津南迎權，權由是得免。</p>
<p class="em2 strong">權入大船宴飲，賀齊下席涕泣曰：<span class="yinhao">「至尊人主，常當持重，今日之事，幾致禍敗。羣下震怖，<span class="jiazhu">幾，居希翻。怖，普布翻。</span>若無天地，願以此爲終身之誡！」</span>權自前收其淚曰：<span class="yinhao">「大慙，<span class="jiazhu">權慙謝賀齊也。</span>謹已刻心，非但書紳也。」</span><span class="jiazhu">《論語》，子張問於孔子，以孔子之言書諸紳。故以答賀齊。</span></p>
<p class="em2 strong"><span class="yinwen">6</span>九月，巴、賨夷帥朴胡、杜濩、任約，各舉其衆來附。<span class="jiazhu">賨，臧宗翻。帥，所類翻。</span>於是分巴郡，以胡爲巴東太守，濩爲巴西太守，約爲巴郡太守，皆封列侯。<span class="jiazhu">後三人皆爲劉備所破。</span></p>
<p class="em2 strong"><span class="yinwen">7</span>冬，十月，始置名號侯以賞軍功。<span class="jiazhu">《魏書》曰：置名號爵十八級，關中侯爵十七級，皆金印、紫綬。又置關內外侯十六級，銅印、龜紐、墨綬。皆不食租。裴松之曰：今之虛封，蓋自此始。</span></p>
<p class="em2 strong"><span class="yinwen">8</span>十一月，張魯將家屬出降。<span class="jiazhu">降，戶江翻；下同。</span>魏公操逆拜魯鎭南將軍，待以客禮，封閬中侯，<span class="jiazhu">賢曰：閬中縣，屬巴郡，今隆州。余據隆州後避唐玄宗諱改爲閬州。杜佑曰：閬中，今閬州城。閬，音浪。</span>邑萬戶。封魯五子及閻圃等皆爲列侯。</p>
<p class="margin2">習鑿齒論曰：<span class="yinhao">「閻圃諫魯勿王，<span class="jiazhu">事見六十四卷建安六年。</span>而曹公追封之，將來之人，孰不思順！塞其本源而末流自止，<span class="jiazhu">塞，悉則翻。</span>其此之謂歟！若乃不明於此而重焦爛之功，<span class="jiazhu">此引《前書》徐福焦頭爛額事，見二十五卷漢宣帝地節四年。</span>豐爵厚賞止於死戰之士，則民利於有亂，俗競於殺伐，阻兵杖力，<span class="jiazhu">杖，除兩翻。</span>干戈不戢矣。曹公之此封，可謂知賞罰之本矣。」</span></p>
<p class="em2 strong"><span class="yinwen">9</span>程銀、侯選、龐悳皆隨魯降。<span class="jiazhu">程銀、侯選，關中部帥也；龐悳，馬超將也：渭南、冀城之敗，皆奔張魯。悳，古德字。</span>魏公操復銀、選官爵，拜悳立義將軍。</p>
<p class="em2 strong"><span class="yinwen">10</span>張魯之走巴中也，黃權言於劉備曰：<span class="yinhao">「若失漢中，則三巴不振，此爲割蜀之股臂也。」</span><span class="jiazhu">三巴，巴東、巴西、巴郡也。</span>備乃以權爲護軍，率諸將迎魯；魯已降，權遂擊朴胡、杜濩、任約，破之。魏公操使張郃督諸軍徇三巴，欲徙其民於漢中，進軍宕渠。<span class="jiazhu">宕渠縣，本屬巴郡，時屬巴西郡。賢曰：宕渠故城，在今渠州流江縣東北。杜佑曰：俗號車騎城是也。宋白曰：宕渠城，漢車騎將軍馮緄增修，俗名車騎城。師古曰：宕，音徒浪翻。</span>劉備使巴西太守張飛與郃相拒，五十餘日，飛襲擊郃，大破之。郃走還南鄭，備亦還成都。</p>
<p class="em2 strong">操徙出故韓遂、馬超等兵五千餘人，使平難將軍殷署等督領，<span class="jiazhu">平難將軍，曹氏所置。難，乃旦翻。</span>以扶風太守趙儼爲關中護軍。操使儼發千二百兵助漢中守禦，殷署督送之，行者不樂。<span class="jiazhu">樂，音洛。</span>儼護送至斜谷口，<span class="jiazhu">斜，余遮翻。谷，音浴，又古祿翻。</span>還，未至營，署軍叛亂。儼自隨步騎百五十人，皆叛者親黨也，聞之，各驚，被甲持兵，<span class="jiazhu">被，皮義翻。</span>不復自安。<span class="jiazhu">復，扶又翻。</span>儼徐喻以成敗，慰勵懇切，皆慷慨曰：<span class="yinhao">「死生當隨護軍，不敢有二！」</span>前到諸營，各召料簡諸姦結叛者<span class="jiazhu">料，音聊，量度也，理也。</span>八百餘人，散在原野。儼下令：惟取其造謀魁率治之，<span class="jiazhu">率，讀曰帥，所類翻。治，直之翻。</span>餘一不問；郡縣所收送皆放遣，乃卽相率還降。儼密白：<span class="yinhao">「宜遣將詣大營，<span class="jiazhu">大營，謂操營也。將，讀如字，送也。</span>請舊兵鎭守關中。」</span>魏公操遣將軍劉柱將二千人往，當須到乃發遣。俄而事露，諸營大駭，不可安諭。<span class="jiazhu">不可以言語諭之使安帖也。</span>儼遂宣言：<span class="yinhao">「當差留新兵之溫厚者千人，鎭守關中，<span class="jiazhu">差，初皆翻，擇也。</span>其餘悉遣東。」</span><span class="jiazhu">遣之東赴操營。</span>便見主者內諸營兵名籍，立差別之。<span class="jiazhu">主者，主兵籍者也。差，初皆翻，擇也，又初加翻，言以等差別異之也。別，彼列翻，分也，異也。</span>留者意定，與儼同心，其當去者亦不敢動。儼一日盡遣上道，<span class="jiazhu">上，時掌翻。</span>因使所留千人分布羅落之。<span class="jiazhu">分布於行者之間，羅列而遮落之也。</span>東兵尋至，<span class="jiazhu">東兵，劉柱所將之兵也。</span>乃復脅諭，<span class="jiazhu">復，扶又翻。</span>幷徙千人，令相及共東。凡所全致二萬餘口。</p>
<p class="strong"><span class="section" id="title-5"><span data-head-description="" data-head-level="h4" data-head-title="建安二十一年">二十一年</span></span><span class="biaozhusup" data-rel="（丙申、西元二一六年）"></span></p>
<p class="em2 strong"><span class="yinwen">1</span>春，二月，魏公操還鄴。</p>
<p class="em2 strong"><span class="yinwen">2</span>夏，五月，進魏公操爵爲王。</p>
<p class="em2 strong">初，中尉崔琰薦鉅鹿楊訓於操，<span class="jiazhu">中尉，秦官，漢因之，至武帝改爲執金吾。今操復置中尉，實則漢執金吾之職也。</span>操禮辟之。及操進爵，訓發表稱頌功德。或笑訓希世浮僞，謂琰爲失所舉。琰從訓取表草視之，與訓書曰：<span class="yinhao">「省表，事佳耳，<span class="jiazhu">省，悉景翻。</span>時乎，時乎！會當有變時。」</span>琰本意，譏論者好譴呵而不尋情理也。<span class="jiazhu">好，呼到翻。</span>時有與琰宿不平者，白琰<span class="yinhao">「傲世怨謗，意旨不遜」</span>，<span class="jiazhu">以<span class="yinhao">「會當有變」</span>爲意旨不遜。</span>操怒，收琰付獄，髡爲徒隸。前白琰者復白之云：<span class="yinhao">「琰爲徒，對賓客虬須直視，<span class="jiazhu">虬須，卷鬚也；直視者，目不他矚也。復，扶又翻；下同。</span>若有所瞋。」</span><span class="jiazhu">瞋，昌眞翻，怒目也。</span>遂賜琰死。</p>
<p class="em2 strong">尙書僕射毛玠傷琰無辜，心不悅。人復白玠怨謗，操收玠付獄，侍中桓階、和洽皆爲陳理，<span class="jiazhu">爲，于僞翻。</span>操不聽。階求按實其事。王曰：<span class="yinhao">「言事者白，玠不但謗吾也，乃復爲崔琰觖望。<span class="jiazhu">觖有二音：音窺瑞翻者，望也，言有所覬望也；音古穴翻者，怨望也。此當從入聲。</span>此捐君臣恩義，妄爲死友怨歎，<span class="jiazhu">死友，言其背公而相爲死也。爲，于僞翻。</span>殆不可忍也。」</span>洽曰：<span class="yinhao">「如言事者言，玠罪過深重，非天地所覆載，<span class="jiazhu">覆，敷又翻。</span>臣非敢曲理玠以枉大倫也，<span class="jiazhu">《孟子》曰：內則父子，外則君臣，人之大倫也。</span>以玠歷年荷寵，<span class="jiazhu">荷，下可翻。</span>剛直忠公，爲衆所憚，不宜有此。然人情難保，要宜考覈，兩驗其實。今聖恩不忍致之于理，更使曲直之分不明。」</span><span class="jiazhu">分，扶問翻。</span>操曰：<span class="yinhao">「所以不考，欲兩全玠及言事者耳。」</span>洽對曰：<span class="yinhao">「玠信有謗主之言，當肆之市朝；<span class="jiazhu">《論語》：子服景伯曰：吾力猶能肆諸市朝。應劭曰：大夫以上尸諸朝，士以下尸諸市。朝，直遙翻。</span>若玠無此言，言事者加誣大臣以誤主聽，不加檢覈，臣竊不安。」</span>操卒不窮治，<span class="jiazhu">卒，子恤翻。治，直之翻；下同。</span>玠遂免黜，終於家。</p>
<p class="em2 strong">是時西曹掾沛國丁儀用事，玠之獲罪，儀有力焉；羣下畏之側目。尙書僕射何夔及東曹屬東莞徐奕<span class="jiazhu">東莞縣屬琅琊國，春秋之鄆邑也；晉置東莞郡；唐密州莒縣卽其地也。莞，姑丸翻。</span>獨不事儀，儀譖奕，出爲魏郡太守，<span class="jiazhu">操旣居鄴，建安十七年，割河內之蕩陰、朝歌、林慮，東郡之衞國、頓丘、東武陽、發干，鉅鹿之癭陶、曲陽、南和，廣平之廣平、任，趙國之襄國、邯鄲、易陽，以益魏郡。十八年，分置東、西都尉。此以自相府掾屬補郡爲出。</span>賴桓階左右之得免。<span class="jiazhu">左右，讀曰佐佑。</span>尙書傅選謂何夔曰：<span class="yinhao">「儀已害毛玠，子宜少下之。」</span>夔曰：<span class="yinhao">「爲不義，適足害其身，焉能害人！<span class="jiazhu">少，詩沼翻。下，遐稼翻。焉，於虔翻。</span>且懷姦佞之心，立於明朝，其得久乎！」</span><span class="jiazhu">爲丁儀被誅張本。朝，直遙翻。</span></p>
<p class="em2 strong">崔琰從弟林，<span class="jiazhu">從，才用翻。</span>嘗與陳羣共論冀州人士，稱琰爲首，羣以智不存身貶之。林曰：<span class="yinhao">「大丈夫爲有邂逅耳，<span class="jiazhu">邂，下懈翻。逅，戶茂翻。</span>卽如卿諸人，良足貴乎！」</span></p>
<p class="em2 strong"><span class="yinwen">3</span>五月，己亥朔，日有食之。</p>
<p class="em2 strong"><span class="yinwen">4</span>代郡烏桓三大人皆稱單于，<span class="jiazhu">代郡烏桓單于：其一曰普盧，其二曰無臣氐，其三則未之聞也。</span>恃力驕恣，太守不能治。魏王操以丞相倉曹屬裴潛爲太守，<span class="jiazhu">漢公府有倉曹，有掾，有屬，主倉穀事。</span>欲授以精兵。潛曰：<span class="yinhao">「單于自知放橫日久，<span class="jiazhu">橫，戶孟翻。</span>今多將兵往，必懼而拒境，少將則不見憚，宜以計謀圖之。」</span>遂單車之郡，單于驚喜。潛撫以恩威，單于讋服。<span class="jiazhu">讋，質涉翻。</span></p>
<p class="em2 strong"><span class="yinwen">5</span>初，南匈奴久居塞內，<span class="jiazhu">南匈奴自光武建武二十六年卽入居塞內。</span>與編戶大同而不輸貢賦。議者恐其戶口滋蔓，浸難禁制，宜豫爲之防。秋，七月，南單于呼廚泉入朝于魏，<span class="jiazhu">朝，直遙翻。</span>魏王操因留之於鄴，使右賢王去卑監其國。<span class="jiazhu">監，古銜翻；下同。</span>單于歲給綿、絹、錢、穀如列侯，子孫傳襲其號。分其衆爲五部，各立其貴人爲帥，<span class="jiazhu">分爲左、右、前、後、中五部，分居幷州諸郡，而監國者居平陽。帥，所類翻。</span>選漢人爲司馬以監督之。</p>
<p class="em2 strong"><span class="yinwen">6</span>八月，魏以大理鍾繇爲相國。</p>
<p class="em2 strong"><span class="yinwen">7</span>冬，十月，魏王操治兵擊孫權；十一月，至譙。</p> 



</div></body></html>