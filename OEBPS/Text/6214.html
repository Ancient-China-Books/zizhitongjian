<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第七十·魏紀二·世祖文皇帝下·烈祖明皇帝上之上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="魏紀二">魏紀二</span></span></h1>
<p><span class="jiazhu">起昭陽單閼<span class="biaozhusup" data-rel="（癸卯）"></span>，盡強圉協洽<span class="biaozhusup" data-rel="（丁未）"></span>，凡五年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="世祖文皇帝下">世祖文皇帝下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="黃初四年">黃初四年</span></span><span class="biaozhusup" data-rel="（癸卯、二二三年）"></span></p>
<p class="em2 strong"><span class="yinwen">1</span>春，正月，曹眞使張郃擊破吳兵，遂奪據江陵中洲。<span class="jiazhu">去年吳將孫盛據中洲。郃，古合翻，又曷閤翻。</span></p>
<p class="em2 strong"><span class="yinwen">2</span>二月，諸葛亮至永安。<span class="jiazhu">《水經註》：蜀先主爲吳所敗，退屯白帝，改白帝爲永安，巴東郡治也。</span></p>
<p class="em2 strong"><span class="yinwen">3</span>曹仁以步騎數萬向濡須，先揚聲欲東攻羨溪，<span class="jiazhu">羨溪在濡須東，而蜀本《註》以爲沙羨，誤矣。杜佑曰：羨溪在濡須東三十里。</span>朱桓分兵赴之；<span class="jiazhu">去年吳王以朱桓爲濡須督。</span>旣行，仁以大軍徑進，桓聞之，追還羨溪兵，兵未到而仁奄至。時桓手下及所部兵在者纔五千人，諸將業業各有懼心，<span class="jiazhu">孔安國曰：業業，危懼意。</span>桓喻之曰：<span class="yinhao">「凡兩軍交對，勝負在將，<span class="jiazhu">將，卽亮翻。</span>不在衆寡。諸君聞曹仁用兵行師，孰與桓邪？《兵法》所以稱『客倍而主人半』者，謂俱在平原無城隍之守，又謂士卒勇怯齊等故耳。今仁旣非智勇，加其士卒甚怯，又千里步涉，人馬罷困。<span class="jiazhu">罷，讀曰疲。</span>桓與諸君共據高城，南臨大江，北背山陵，<span class="jiazhu">背，蒲妹翻。</span>以逸待勞，爲主制客，此百戰百勝之勢，雖曹丕自來，尙不足憂，況仁等邪！」</span>桓乃偃旗鼓，外示虛弱以誘致仁。<span class="jiazhu">誘，音酉。</span>仁遣其子泰攻濡須城，分遣將軍常雕、王雙等乘油船別襲中洲。<span class="jiazhu">油船，蓋以牛皮爲之，外施油以扞水。</span>中洲者，桓部曲妻子所在也。蔣濟曰：<span class="yinhao">「賊據西岸，列船上流，而兵入洲中，是爲自內地獄，<span class="jiazhu">內，與納同。</span>危亡之道也。」</span>仁不從，自將萬人留橐皋，<span class="jiazhu">橐皋，在廬江居巢縣，《春秋》會吳于橐皋，卽其地。今曰柘皋，在濡須北。余按班《志》，橐皋縣屬九江郡。孟康音拓姑。杜預曰：橐皋在淮南逡遒縣東南。陸德明曰：橐，章夜翻，又音託。</span>爲泰等後援。桓遣別將擊雕等而身自拒泰，泰燒營退；桓遂斬常雕，生虜王雙，臨陳殺溺死者千餘人。<span class="jiazhu">陳，讀曰陣。</span></p>
<p class="em2 strong">初，呂蒙病篤，吳王問曰：<span class="yinhao">「卿如不起，誰可代者？」</span>蒙對曰：<span class="yinhao">「朱然膽守有餘，愚以爲可任。」</span>朱然者，九眞太守朱治姊子也；本姓施氏，治養以爲子，時爲昭武將軍。<span class="jiazhu">昭武將軍，吳所置也。</span>蒙卒，吳王假然節，鎭江陵。及曹眞等圍江陵，破孫盛，吳王遣諸葛瑾等將兵往解圍，<span class="jiazhu">瑾，渠吝翻。</span>夏侯尙擊卻之。江陵中外斷絕，城中兵多腫病，堪戰者裁五千人。眞等起土山，鑿地道，立樓櫓臨城，弓矢雨注，將士皆失色；然晏如無恐意，<span class="jiazhu">呂蒙所謂膽守，於此見之。</span>方厲吏士，伺間隙，<span class="jiazhu">伺，相吏翻。間，古莧翻。</span>攻破魏兩屯。魏兵圍然凡六月，江陵令姚泰領兵備城北門，見外兵盛，城中人少，<span class="jiazhu">少，詩沼翻。</span>穀食且盡，懼不濟，謀爲內應，然覺而殺之。</p>
<p class="em2 strong">時江水淺陿，<span class="jiazhu">陿，與狹同。</span>夏侯尙欲乘船將步騎入渚中安屯，<span class="jiazhu">渚，洲也，卽江陵之中洲也。</span>作浮橋，南北往來，議者多以爲城必可拔。董昭上疏曰：<span class="yinhao">「武皇帝智勇過人，而用兵畏敵，不敢輕之若此也。<span class="jiazhu">言行兵不敢履危道。</span>夫兵好進惡退，<span class="jiazhu">好，呼到翻。惡，烏路翻。</span>常然之數。平地無險，猶尙艱難，就當深入，還道宜利，兵有進退，不可如意。今屯渚中，至深也；浮橋而濟，至危也；一道而行，至陿也。三者，兵家所忌，而今行之。賊頻攻橋，誤有漏失，<span class="jiazhu">謂橋或爲敵所斷也。</span>渚中精銳非魏之有，將轉化爲吳矣。臣私慼之，忘寢與食，<span class="jiazhu">慼，憂也。</span>而議者怡然不以爲憂，豈不惑哉！加江水向長，<span class="jiazhu">長，知兩翻。</span>一旦暴增，何以防禦！就不破賊，尙當自完，柰何乘危，不以爲懼！惟陛下察之。」</span>帝卽詔尙等促出。吳人兩頭並前，魏兵一道引去，不時得泄，<span class="jiazhu">泄，去也。</span>僅而獲濟。吳將潘璋已作荻筏，欲以燒浮橋，會尙退而止。後旬日，江水大漲，帝謂董昭曰：<span class="yinhao">「君論此事，何其審也！」</span>會天大疫，帝悉召諸軍還。</p>
<p class="em2 strong">三月，丙申，車駕還洛陽。</p>
<p class="em2 strong">初，帝問賈詡曰：<span class="yinhao">「吾欲伐不從命以一天下，吳、蜀何先？」</span>對曰：<span class="yinhao">「攻取者先兵權，建本者尙德化。陛下應期受禪，撫臨率土，若綏之以文德而俟其變，則平之不難矣。吳、蜀雖蕞爾小國，依山阻水。劉備有雄才，諸葛亮善治國；<span class="jiazhu">蕞，徂外翻。治，直之翻。</span>孫權識虛實，陸議見兵勢；<span class="jiazhu">陸議，卽陸遜。《遜傳》云：遜本名議。</span>據險守要，汎舟江湖，皆難卒謀也。<span class="jiazhu">據險守要謂蜀，汎舟江湖謂吳。卒，讀曰猝。</span>用兵之道，先勝後戰，量敵論將，<span class="jiazhu">量，音良。將，卽亮翻。</span>故舉無遺策。臣竊料羣臣無備、權對，雖以天威臨之，未見萬全之勢也。昔舜舞干戚而有苗服，<span class="jiazhu">舜誕敷文德，舞干羽于兩階，七旬有苗格。</span>臣以爲當今宜先文後武。」</span>帝不納，軍竟無功。</p>
<p class="em2 strong"><span class="yinwen">4</span>丁未，陳忠侯曹仁卒。</p>
<p class="em2 strong"><span class="yinwen">5</span>初，黃元爲諸葛亮所不善，聞漢主疾病，懼有後患，故舉郡反，燒臨邛城。<span class="jiazhu">臨邛縣，漢屬蜀郡。蜀旣分置漢嘉郡，則此時當屬漢嘉。邛，渠容翻。</span>時亮東行省疾，<span class="jiazhu">省，悉景翻。</span>成都單虛，元益無所憚。益州治中從事楊洪，啓太子遣將軍陳曶、鄭綽討元。<span class="jiazhu">曶，呼骨翻。</span>衆議以爲元若不能圍成都，當由越巂據南中。<span class="jiazhu">南中，漢益州、永昌二郡之地。</span>洪曰：<span class="yinhao">「元素性凶暴，無他恩信，何能辦此！不過乘水東下，冀主上平安，面縛歸死；如其有異，奔吳求活耳。但敕曶、綽於南安峽口邀遮，卽便得矣。」</span>元軍敗，果順江東下，曶、綽生獲，斬之。<span class="jiazhu">此順蜀青衣水東下也。《水經註》：青衣水出青衣縣西蒙山，東至蜀郡臨邛縣與沫水合，又東至犍爲南安縣入于江，所謂南安峽口也。</span></p>
<p class="em2 strong"><span class="yinwen">6</span>漢主病篤，命丞相亮輔太子，以尙書令李嚴爲副。漢主謂亮曰：<span class="yinhao">「君才十倍曹丕，必能安國，終定大事。若嗣子可輔，輔之；如其不才，君可自取。」</span><span class="jiazhu">自古託孤之主，無如昭烈之明白洞達者。</span>亮涕泣曰：<span class="yinhao">「臣敢不竭股肱之力，效忠貞之節，繼之以死！」</span><span class="jiazhu">用晉荀息答獻公語意。</span>漢主又爲詔敕太子曰：<span class="yinhao">「人五十不稱夭，<span class="jiazhu">夭，於兆翻；短折曰夭。</span>吾年已六十有餘，何所復恨，<span class="jiazhu">復，扶又翻。</span>但以卿兄弟爲念耳。勉之，勉之！勿以惡小而爲之，勿以善小而不爲！惟賢惟德，可以服人。汝父德薄，不足效也。<span class="jiazhu">自漢以下，所以詔敕嗣君者，能有此言否？</span>汝與丞相從事，事之如父。」</span>夏，四月，癸巳，漢主殂於永安，<span class="jiazhu">年六十三。</span>諡曰昭烈。<span class="jiazhu">《諡法》：昭德有勞曰昭，有功安民曰烈。</span></p>
<p class="em2 strong">丞相亮奉喪還成都，以李嚴爲中都護，留鎭永安。</p>
<p class="em2 strong">五月，太子禪卽位，時年十七。<span class="jiazhu">蜀後主諱禪，字公嗣。</span>尊皇后曰皇太后，大赦，改元建興。封丞相亮爲武鄕侯，領益州牧，政事無巨細，咸決於亮。亮乃約官職，脩法制，<span class="jiazhu">以先主、孔明君臣之相得，而約官職、脩法制乃行於輔後主之時，此《易》之戒浚恆也。</span>發敎與羣下曰：<span class="yinhao">「夫參署者，集衆思，廣忠益也。<span class="jiazhu">參署，謂所行之事，參其同異，署而行之也。</span>若遠小嫌，難相違覆，曠闕損矣。<span class="jiazhu">違，異也；覆，審也。難於違異，難於覆審，則事有曠闕損矣。遠，于願翻。</span>違覆而得中，猶棄敝蹻而獲珠玉。<span class="jiazhu">蹻，訖約翻，屐也，草履也。</span>然人心苦不能盡，惟徐元直處茲不惑。又，董幼宰參署七年，<span class="jiazhu">徐庶，字元直。董和，字幼宰。處，昌呂翻。</span>事有不至，至于十反，來相啓告。<span class="jiazhu">此所謂相違覆也。</span>苟能慕元直之十一，幼宰之勤渠，有忠於國，則亮可以少過矣。」</span><span class="jiazhu">少，詩沼翻。</span>又曰：<span class="yinhao">「昔初交州平，<span class="jiazhu">亮躬耕隴畝，與崔州平、徐庶等友善。州平，崔烈子，均之弟也。</span>屢聞得失；後交元直，勤見啓誨；前參事於幼宰，每言則盡；後從事於偉度，數有諫止。<span class="jiazhu">數，所角翻。</span>雖資性鄙暗，不能悉納，然與此四子終始好合，<span class="jiazhu">好，呼到翻。</span>亦足以明其不疑於直言也。」</span>偉度者，亮主簿義陽胡濟也。</p>
<p class="em2 strong">亮嘗自校簿書，主簿楊顒直入，<span class="jiazhu">顒，魚容翻。</span>諫曰：<span class="yinhao">「爲治有體，<span class="jiazhu">治，直吏翻。</span>上下不可相侵。請爲明公以作家譬之：<span class="jiazhu">爲，于僞翻。</span>今有人，使奴執耕稼，婢典炊爨，雞主司晨，犬主吠盜，牛負重載，<span class="jiazhu">載，才再翻。</span>馬涉遠路；私業無曠，所求皆足，雍容高枕，<span class="jiazhu">枕，職任翻。</span>飲食而已。忽一旦盡欲以身親其役，不復付任，<span class="jiazhu">復，扶又翻。</span>勞其體力，爲此碎務，形疲神困，終無一成。豈其智之不如奴婢雞狗哉？失爲家主之法也。是故古人稱『坐而論道，謂之王公；作而行之，謂之士大夫。』<span class="jiazhu">《周官·考工記》之言。</span>故丙吉不問橫道死人而憂牛喘，<span class="jiazhu">丙吉相漢宣帝，嘗出逢清道，羣鬭者死傷橫道，吉過之不問。前行逢人逐牛，牛喘吐舌。吉使騎吏問：<span class="yinhao">「逐牛行幾里矣？」</span>掾史謂丞相前後失問。吉曰：<span class="yinhao">「民鬭相殺傷，長安令、京兆尹職也。方春少陽用事，未可大熱，恐牛近行，用暑故喘，此時氣失節，有所傷害。三公調和陰陽，職當憂，是以問之。」</span>掾史乃服，以吉知大體。</span>陳平不肯知穀之數，云『自有主者』，<span class="jiazhu">事見十三卷漢文帝元年。</span>彼誠達於位分之體也。<span class="jiazhu">分，扶問翻。</span>今明公爲治，乃躬自校簿書，流汗終日，不亦勞乎！」</span>亮謝之。及顒卒，亮垂泣三日。</p>
<p class="em2 strong"><span class="yinwen">7</span>六月，甲戌，任城威王彰卒。<span class="jiazhu">《諡法》：猛以強果曰威；服叛定功曰威。</span></p>
<p class="em2 strong"><span class="yinwen">8</span>甲申，魏壽肅侯賈詡卒。<span class="jiazhu">魏壽，亭名。《諡法》：剛德克就曰肅；執心決斷曰肅。</span></p>
<p class="em2 strong"><span class="yinwen">9</span>大水。</p>
<p class="em2 strong"><span class="yinwen">10</span>吳賀齊襲蘄春，虜太守晉宗以歸。<span class="jiazhu">蘄春縣，漢屬江夏郡；吳分立蘄春郡，卽蘄陽也，東晉避諱改焉。《水經》：蘄水出江夏蘄春縣北山。《註》云：卽蘄山也，西南流逕蘄山，又南對蘄陽，會于大江，亦謂之蘄河口。據《賀齊傳》：晉宗，吳將也，叛降魏，還爲蘄春太守，齊襲而虜之。</span></p>
<p class="em2 strong"><span class="yinwen">11</span>初，益州郡耆帥雍闓殺太守正昂，因士燮以求附於吳，<span class="jiazhu">耆，渠伊翻，長也，老也。今嵊、剡之間，猶謂閭里之長曰耆。帥，所類翻。雍，於用翻，姓也。闓，音開，又可亥翻。闓自交州道求附於吳。正，姓也。秦有正先。</span>又執太守成都張裔以與吳，吳以闓爲永昌太守。永昌功曹呂凱、府丞王伉<span class="jiazhu">伉，口浪翻。</span>率吏士閉境拒守，闓不能進，使郡人孟獲誘扇諸夷，<span class="jiazhu">誘，音酉。</span>諸夷皆從之；牂柯太守朱褒、越巂夷王高定皆叛應闓。<span class="jiazhu">牂柯，音臧哥。巂，音髓。</span>諸葛亮以新遭大喪，皆撫而不討，務農殖穀，閉關息民，<span class="jiazhu">閉越巂之靈關也。</span>民安食足而後用之。</p>
<p class="em2 strong"><span class="yinwen">12</span>秋，八月，丁卯，以廷尉鍾繇爲太尉，治書執法高柔代爲廷尉。<span class="jiazhu">漢宣帝幸宣室，齋居決事，令侍御史二人治書侍側，後因別置，謂之治書侍御史。及魏又置治書執法，掌奏劾，而治書侍御史掌律令，二官俱置。及晉，唯置治書侍御史四人。治，直之翻。</span>是時三公無事，又希與朝政，<span class="jiazhu">與，讀曰預。</span>柔上疏曰：<span class="yinhao">「公輔之臣，皆國之棟梁，民所具瞻；<span class="jiazhu">《詩》曰：赫赫師尹，民具爾瞻。</span>而置之三事，不使知政，<span class="jiazhu">古者謂三公爲三事。《詩》曰：三事大夫。謂三公也。</span>遂各偃息養高，<span class="jiazhu">偃息，言偃臥以自安也。</span>鮮有進納，<span class="jiazhu">鮮，息淺翻。</span>誠非朝廷崇用大臣之義，大臣獻可替否之謂也。<span class="jiazhu">《左傳》：齊晏子曰：君所謂可而有否焉，臣獻其否以成其可；君所謂否而有可焉，臣獻其可而去其否。</span>古者刑政有疑，輒議於槐、棘之下。<span class="jiazhu">《周禮》：朝士掌外朝之法，面三槐，三公位焉；左九棘，孤卿大夫位焉。鄭《註》云：樹棘以爲位者，取其赤心而外刺，象以赤心三刺也。槐之言懷也；懷來人於此，欲與之謀。《王制》曰：成獄辭，史以獄成告于正，正聽之；正以獄成告于大司寇，大司寇聽之于棘木之下；大司寇以獄之成告于王，王命三公參聽之。</span>自今之後，朝有疑議及刑獄大事，宜數以咨訪三公。<span class="jiazhu">朝，直遙翻；下同。數，所角翻。</span>三公朝朔、望之日，又可特延入講論得失，博盡事情，庶有補起天聽，光益大化。」</span>帝嘉納焉。</p>
<p class="em2 strong"><span class="yinwen">13</span>辛未，帝校獵于滎陽，遂東巡。九月，甲辰，如許昌。</p>
<p class="em2 strong"><span class="yinwen">14</span>漢尙書義陽鄧芝言於諸葛亮曰：<span class="yinhao">「今主上幼弱，初卽尊位，宜遣大使重申吳好。」</span><span class="jiazhu">使，疏吏翻；下同。申，亦重也；所以申固盟約也。重，直用翻。好，呼到翻；下同。</span>亮曰：<span class="yinhao">「吾思之久矣，未得其人耳，今日始得之。」</span>芝問：<span class="yinhao">「其人爲誰？」</span>亮曰：<span class="yinhao">「卽使君也。」</span>乃遣芝以中郎將脩好於吳。冬，十月，芝至吳，時吳王猶未與魏絕，狐疑，不時見芝。芝乃自表請見曰：<span class="yinhao">「臣今來，亦欲爲吳，非但爲蜀也。」</span><span class="jiazhu">爲，于僞翻。</span>吳王見之，曰：<span class="yinhao">「孤誠願與蜀和親，然恐蜀主幼弱，國小勢偪，爲魏所乘，不自保全耳。」</span>芝對曰：<span class="yinhao">「吳、蜀二國，四州之地。<span class="jiazhu">四州，荊、揚、梁、益也。</span>大王命世之英，諸葛亮亦一時之傑也。蜀有重險之固，<span class="jiazhu">重險，謂外有斜、駱、子午之險，內有劍閣之險也。重，直龍翻。</span>吳有三江之阻。<span class="jiazhu">韋昭曰：三江，吳松江、錢塘江、浦陽江也。《吳地記》云：松江東北行七十里得三江口，東北入海爲婁江，東南入海爲東江，幷松江爲三江。</span>合此二長，共爲脣齒，進可幷兼天下，退可鼎足而立，此理之自然也。大王今若委質於魏，<span class="jiazhu">質，如字。</span>魏必上望大王之入朝，<span class="jiazhu">朝，直遙翻。</span>下求太子之內侍，若不從命，則奉辭伐叛，蜀亦順流見可而進，如此，江南之地非復大王之有也。」</span>吳王默然良久曰：<span class="yinhao">「君言是也。」</span>遂絕魏，專與漢連和。</p>
<p class="em2 strong"><span class="yinwen">15</span>是歲，漢主立妃張氏爲皇后。<span class="jiazhu">后，張飛之女也。</span></p>
<p class="strong"><span class="section" id="title-4"><span data-head-description="" data-head-level="h4" data-head-title="黃初五年">五年</span></span><span class="biaozhusup" data-rel="（甲辰、二二四年）"></span></p>
<p class="em2 strong"><span class="yinwen">1</span>春，二<span class="jiaozhusup">【章：甲十六行本「二」作「三」；乙十一行本同。】</span>月，帝自許昌還洛陽。</p>
<p class="em2 strong"><span class="yinwen">2</span>初平以來，學道廢墜。夏，四月，初立太學；置博士，依漢制設《五經》課試之法。<span class="jiazhu">博士課試之法，始於漢武帝，事見十九卷元朔五年。平帝時，歲課甲科四十人爲郎中，乙科二十八人爲太子舍人，丙科四十人補文學掌故。東都《五經》立十四博士，皆以家法敎授。《古文尙書》、《毛詩》、《穀梁》、《左氏春秋》雖不立學官，然皆擢高第爲講郎，給事近署。順帝增甲乙之科，員各十人。</span></p>
<p class="em2 strong"><span class="yinwen">3</span>吳王使輔義中郎將吳郡張溫聘于漢，自是吳、蜀信使不絕。<span class="jiazhu">使，疏吏翻。</span>時事所宜，吳主常令陸遜語諸葛亮；<span class="jiazhu">語，牛倨翻。</span>又刻印置遜所，王每與漢主及諸葛亮書，常過示遜，<span class="jiazhu">過，工禾翻。</span>輕重、可否有所不安，每令改定，以印封之。<span class="jiazhu">《釋名》曰：印，信也，所以封物以爲驗也；亦曰因也，封物相因付也。</span></p>
<p class="em2 strong">漢復遣鄧芝聘于吳，<span class="jiazhu">復，扶又翻。</span>吳主謂之曰：<span class="yinhao">「若天下太平，二主分治，不亦樂乎？」</span><span class="jiazhu">樂，音洛。</span>芝對曰：<span class="yinhao">「天無二日，土無二王。<span class="jiazhu">《孟子》載孔子之言。</span>如幷魏之後，大王未深識天命，君各茂其德，臣各盡其忠，將提枹鼓，則戰爭方始耳。」</span><span class="jiazhu">枹，音膚。</span>吳王大笑曰：<span class="yinhao">「君之誠款乃當爾邪！」</span></p>
<p class="em2 strong"><span class="yinwen">4</span>秋，七月，帝東巡，如許昌。帝欲大興軍伐吳，侍中辛毗諫曰：<span class="yinhao">「方今天下新定，土廣民稀，而欲用之，臣誠未見其利也。先帝屢起銳師，臨江而旋。今六軍不增於故，而復脩之，此未易也。<span class="jiazhu">脩之，謂脩怨也。《左傳》曰：將脩先君之怨。復，扶又翻。易，以豉翻。</span>今日之計，莫若養民屯田，十年然後用之，則役不再舉矣。」</span>帝曰：<span class="yinhao">「如卿意，更當以虜遺子孫邪？」</span><span class="jiazhu">遺，于季翻；下同。</span>對曰：<span class="yinhao">「昔周文王以紂遺武王，惟知時也。」</span>帝不從，留尙書僕射司馬懿鎭許昌。八月，爲水軍，親御龍舟，循蔡、潁，浮淮如壽春。<span class="jiazhu">魏收《地形志》：陳留扶溝縣有蔡河。《水經》：蔡河自陳留浚儀東南流而入於潁。潁水出潁川陽城縣少室山，東南流至新陽，與蔡河合，又東南至愼縣東南，入于淮。</span>九月，至廣陵。</p>
<p class="em2 strong">吳安東將軍徐盛建計，植木衣葦，爲疑城假樓，自石頭至于江乘，<span class="jiazhu">植木於內，以蘆䕠遮其外，爲疑城假樓。今淮甸諸郡城敵樓，皆以蘆䕠遮護之。江乘縣屬丹陽郡，吳省爲典農都尉治，其地在建業東北。衣，於旣翻。</span>聯緜相接數百里，一夕而成；又大浮舟艦於江。<span class="jiazhu">艦，戶黯翻。</span></p>
<p class="em2 strong">時江水盛長，<span class="jiazhu">長，知兩翻。</span>帝臨望，歎曰：<span class="yinhao">「魏雖有武騎千羣，無所用之，未可圖也。」</span><span class="jiazhu">騎，奇寄翻。</span>帝御龍舟，會暴風漂蕩，幾至覆沒。<span class="jiazhu">幾，居希翻。</span>帝問羣臣：<span class="yinhao">「權當自來否？」</span>咸曰：<span class="yinhao">「陛下親征，權恐怖，必舉國而應。<span class="jiazhu">怖，普布翻。</span>又不敢以大衆委之臣下，必當自來。」</span>劉曄曰：<span class="yinhao">「彼謂陛下欲以萬乘之重牽己，而超越江湖者在於別將，<span class="jiazhu">乘，繩證翻。將，卽亮翻；下同。</span>必勒兵待事，未有進退也。」</span>大駕停住積日，吳王不至，帝乃旋師。是時，曹休表得降賊辭：<span class="yinhao">「孫權已在濡須口。」</span><span class="jiazhu">降，戶江翻；下同。</span>中領軍衞臻曰：<span class="jiazhu">《晉·百官志》曰：漢建安四年，魏武丞相府置中領軍。文帝踐阼，始置領軍將軍，置長史、司馬；江左以後，資重者爲領軍將軍，資輕者爲中領軍。沈約《志》曰：領軍掌內軍，漢武帝置中壘校尉，掌北軍營。光武省，置北軍中候，監五校營。魏武爲丞相，相府自置領軍，非漢官也。文帝以領軍主五校、中壘、武衞三營。晉武帝初，省；使中軍將軍羊祜統二衞、前、後、左、右、驍騎七軍，卽領軍之任也。祜遷，復置北軍中候。懷帝永嘉中，又改曰中領軍。</span><span class="yinhao">「權恃長江，未敢亢衡，<span class="jiazhu">亢，與抗同。</span>此必畏怖僞辭耳！」</span>考核降者，果守將所作也。</p>
<p class="em2 strong"><span class="yinwen">5</span>吳張溫少以俊才有盛名，<span class="jiazhu">少，詩照翻。</span>顧雍以爲當今無輩，諸葛亮亦重之。溫薦引同郡曁豔爲選部尙書。<span class="jiazhu">曁，居乙翻，姓也。葉夢得《石林燕語》曰：元豐五年，黃冕仲榜，唱名，有曁陶者，主司初以洎音呼之，三呼不應。蘇子容時爲試官，神宗顧蘇，蘇曰：<span class="yinhao">「當以入聲呼之。」</span>果出應。上曰：<span class="yinhao">「何以知爲入聲？」</span>蘇言：<span class="yinhao">「《三國志》，吳有曁豔。陶恐其後。」</span>遂問陶鄕貫。曰：<span class="yinhao">「崇安人。」</span>上喜曰：<span class="yinhao">「果吳人也。」</span>漢置四曹尙書，其一曰常侍曹，主丞相、御史、公卿事。光武改常侍爲吏部曹，主選舉祠祀。靈帝以梁鵠爲選部尙書，魏復改選部爲吏部。吳蓋循東都之制。</span>豔好爲清議，<span class="jiazhu">好，呼到翻。</span>彈射百僚，覈奏三署，<span class="jiazhu">三署，謂五官、左、右三署郎也。射，食亦翻。</span>率皆貶高就下，降損數等，其守故者，十未能一；其居位貪鄙，志節汙卑者，皆以爲軍吏，置營府以處之；<span class="jiazhu">處，昌呂翻。</span>多揚人闇昧之失以顯其謫。<span class="jiazhu">謫，罰也。</span>同郡陸遜、遜弟瑁及侍御史朱據皆諫止之。瑁與豔書曰：<span class="yinhao">「夫聖人嘉善矜愚，<span class="jiazhu">《論語》，子游曰：君子嘉善而矜不能。瑁，音冒。</span>忘過記功，以成美化。加今王業始建，將一大統，此乃漢高棄瑕錄用之時也。<span class="jiazhu">謂棄其瑕玷而錄其材用。</span>若令善惡異流，貴汝、潁月旦之評，<span class="jiazhu">漢末，汝南許劭與從兄靖，俱有高名，好共覈論鄕黨人物，每月輒更其品題，故汝南俗有月旦評。</span>誠可以厲俗明敎，然恐未易行也。<span class="jiazhu">易，以豉翻。</span>宜遠模仲尼之汎愛，<span class="jiazhu">《論語》載孔子之言曰：汎愛衆，而親仁。</span>近則郭泰之容濟，<span class="jiazhu">郭泰善人倫，而不爲危言覈論。獎拔士人，成名者甚衆，而不絕左原、賈淑之險惡，所謂容濟也。</span>庶有益於大道也。」</span>據謂豔曰：<span class="yinhao">「天下未定，舉清厲濁，足以沮勸；<span class="jiazhu">沮，在呂翻。</span>若一時貶黜，懼有後咎。」</span>豔皆不聽。於是怨憤盈路，爭言豔及選曹郎徐彪專用私情，憎愛不由公理；豔、彪皆坐自殺。<span class="jiazhu">坐自殺，謂賜死也。</span>溫素與豔、彪同意，亦坐斥還本郡以給廝吏，<span class="jiazhu">廝，音斯，賤也。</span>卒於家。始，溫方盛用事，餘姚虞俊歎曰：<span class="yinhao">「張惠恕才多智少，<span class="jiazhu">餘姚縣，屬會稽郡，在今越州上虞縣東。張溫，字惠恕。</span>華而不實，怨之所聚，有覆家之禍；吾見其兆矣。」</span>無幾何而敗。<span class="jiazhu">幾，居豈翻。</span></p>
<p class="em2 strong"><span class="yinwen">6</span>冬，十月，帝還許昌。</p>
<p class="em2 strong"><span class="yinwen">7</span>十一月，戊申晦，日有食之。</p>
<p class="em2 strong"><span class="yinwen">8</span>鮮卑軻比能誘步度根兄扶羅韓殺之，<span class="jiazhu">誘，音酉。</span>步度根由是怨軻比能，更相攻擊。<span class="jiazhu">更，工衡翻。</span>步度根部衆稍弱，將其衆萬餘落保太原、鴈門；是歲，詣闕貢獻。<span class="jiazhu">步度根，檀石槐之孫也。</span>而軻比能衆遂強盛，出擊東部大人素利，護烏丸校尉田豫乘虛掎其後；<span class="jiazhu">掎，魚豈翻。</span>軻比能使別帥瑣奴拒豫，<span class="jiazhu">帥，所類翻。</span>豫擊破之。軻比能由是攜貳，數爲邊寇，幽、幷苦之。<span class="jiazhu">數，所角翻。</span></p>
<p class="strong"><span class="section" id="title-5"><span data-head-description="" data-head-level="h4" data-head-title="黃初六年">六年</span></span><span class="biaozhusup" data-rel="（乙巳、二二五年）"></span></p>
<p class="em2 strong"><span class="yinwen">1</span>春，二月，詔以陳羣爲鎭軍大將軍，隨車駕董督衆軍，錄行尙書事；司馬懿爲撫軍大將軍，留許昌，督後臺文書。<span class="jiazhu">魏、晉之制，大將軍不開府者，品秩第二，其祿與特進同，置長史、司馬、主簿、諸曹官屬。行尙書，謂尙書之隨駕者；後臺，謂尙書臺之留許昌者也。</span>三月，帝行如召陵，通討虜渠；<span class="jiazhu">召陵縣，漢屬汝南郡；《晉志》屬潁川郡。賢曰：召陵故城在今豫州郾城縣東，通討虜渠以伐吳也。召，讀曰邵。</span>乙巳，還許昌。</p>
<p class="em2 strong"><span class="yinwen">2</span>幷州刺史梁習討軻比能，大破之。</p>
<p class="em2 strong"><span class="yinwen">3</span>漢諸葛亮率衆討雍闓，參軍馬謖送之數十里。<span class="jiazhu">謖，所六翻。</span>亮曰：<span class="yinhao">「雖共謀之歷年，今可更惠良規。」</span>謖曰：<span class="yinhao">「南中恃其險遠，不服久矣；今日破之，明日復反耳。<span class="jiazhu">復，扶又翻；下同。</span>今公方傾國北伐以事強賊，彼知官勢內虛，<span class="jiazhu">漢俗謂天子爲縣官，亦謂爲國家。官勢，猶言國勢也。</span>其叛亦速。若殄盡遺類以除後患，旣非仁者之情，且又不可倉卒也。<span class="jiazhu">卒，讀曰猝。</span>夫用兵之道，攻心爲上，攻城爲下，心戰爲上，兵戰爲下，願公服其心而已。」</span><span class="jiazhu">此馬謖所以爲善論軍計也。</span>亮納其言。謖，良之弟也。</p>
<p class="em2 strong"><span class="yinwen">4</span>辛未，帝以舟師復征吳，羣臣大議。宮正鮑勛諫曰：<span class="jiazhu">據《勛傳》，宮正，卽御史中丞也。</span><span class="yinhao">「王師屢征而未有所克者，蓋以吳、蜀脣齒相依，憑阻山水，有難拔之勢故也。往年龍舟飄蕩，隔在南岸，<span class="jiazhu">事見上。</span>聖躬蹈危，臣下破膽，此時宗廟幾至傾覆，<span class="jiazhu">幾，居希翻。</span>爲百世之戒。今又勞兵襲遠，日費千金，<span class="jiazhu">《兵法》曰：興師十萬，日費千金。</span>中國虛耗，今<span class="jiaozhusup">【章：甲十六行本「今」作「令」；乙十一行本同；退齋校同。】</span>黠虜玩威，<span class="jiazhu">《國語》，祭公謀父曰：先王耀德不觀兵。夫兵戢而時動，動則威，觀則玩，玩則無震。黠，下八翻。</span>臣竊以爲不可。」</span>帝怒，左遷勛爲治書執法。勛，信之子也。<span class="jiazhu">鮑信從武帝戰死。</span>夏，五月，戊申，帝如譙。</p>
<p class="em2 strong"><span class="yinwen">5</span>吳丞相北海孫劭卒。初，吳當置丞相，衆議歸張昭，吳王曰：<span class="yinhao">「方今多事，職大者責重，非所以優之也。」</span>及劭卒，百僚復舉昭，吳王曰：<span class="yinhao">「孤豈爲子布有愛乎！<span class="jiazhu">爲，于僞翻。</span>領丞相事煩，而此公性剛，所言不從，怨咎將興，非所以益之也。」</span>六月，以太常顧雍爲丞相、平尙書事。雍爲人寡言，舉動時當，<span class="jiazhu">當，丁浪翻。</span>吳王嘗歎曰：<span class="yinhao">「顧君不言，言必有中。」</span>至飲宴歡樂之際，<span class="jiazhu">中，竹仲翻。樂，音洛；下同。</span>左右恐有酒失，而雍必見之，是以不敢肆情。吳王亦曰：<span class="yinhao">「顧公在坐，<span class="jiazhu">坐，沮臥翻。</span>使人不樂。」</span>其見憚如此。初領尙書令，封陽遂鄕侯；拜侯還寺，<span class="jiazhu">寺，官舍也。</span>而家人不知，後聞，乃驚。及爲相，其所選用文武將吏，各隨能所任，心無適莫。<span class="jiazhu">適，音的。心之所主爲適，心之所否爲莫。</span>時訪逮民間及政職所宜，輒密以聞，若見納用，則歸之於上；不用，終不宣泄；<span class="jiazhu">宣，明也，布也。泄，漏也。</span>吳王以此重之。然於公朝有所陳及，辭色雖順而所執者正；軍國得失，自非面見，口未嘗言。王常令中書郎<span class="jiazhu">中書郎，魏曰通事郎，晉爲中書侍郎。</span>詣雍有所咨訪，若合雍意，事可施行，卽相與反覆究而論之，爲設酒食；<span class="jiazhu">爲，于僞翻；下同。</span>如不合意，雍卽正色改容，默然不言，無所施設。郎退告王，王曰：<span class="yinhao">「顧公歡悅，是事合宜也；其不言者，是事未平也。孤當重思之。」</span><span class="jiazhu">重，直用翻。</span>江邊諸將，各欲立功自效，多陳便宜，有所掩襲。王以訪雍。雍曰；<span class="yinhao">「臣聞兵法戒於小利，此等所陳，欲邀功名爲其身，非爲國也。<span class="jiazhu">爲，于僞翻。</span>陛下宜禁制，苟不足以曜威損敵，所不宜聽也。」</span>王從之。</p>
<p class="em2 strong"><span class="yinwen">6</span>利成郡兵蔡方等反，<span class="jiazhu">利成縣，漢屬東海郡，魏武始分置利成郡。</span>殺太守徐質，推郡人唐咨爲主，詔屯騎校尉任福等討平之。<span class="jiazhu">任，音壬。</span>咨自海道亡入吳，吳人以爲將軍。</p>
<p class="em2 strong"><span class="yinwen">7</span>秋，七月，立皇子鑒爲東武陽王。</p>
<p class="em2 strong"><span class="yinwen">8</span>漢諸葛亮至南中，所在戰捷。亮由越巂入，<span class="jiazhu">巂，音髓。</span>斬雍闓及高定。使庲降督益州李恢由益州入，<span class="jiazhu">裴松之曰：訊之蜀人云：庲降，地名，去蜀三千餘里。時未有寧州，號爲南中，立此職以總攝之；晉泰始中，始分爲寧州平夷縣，屬牂柯郡。余據《蜀志》，庲降督住平夷，蓋僑治，非庲降之本地也。至馬忠爲庲降督，乃自平夷移住建寧味縣，後遂爲寧州治所。</span>門下督巴西馬忠由牂柯入，擊破諸縣，復與亮合。<span class="jiazhu">牂柯，音臧哥。復，如字，又扶又翻。</span>孟獲收闓餘衆以拒亮。獲素爲夷、漢所服，亮募生致之，旣得，使觀於營陳之間，<span class="jiazhu">陳，讀曰陣；下同。</span>問曰：<span class="yinhao">「此軍何如？」</span>獲曰：<span class="yinhao">「向者不知虛實，故敗。今蒙賜觀營陳，若祇如此，卽定易勝耳。」</span><span class="jiazhu">易，以豉翻；下同。</span>亮笑，縱使更戰。七縱七禽而亮猶遣獲，獲止不去，曰：<span class="yinhao">「公，天威也，南人不復反矣！」</span><span class="jiazhu">復，扶又翻。</span>亮遂至滇池，<span class="jiazhu">滇池縣屬益州郡。池周回二百餘里，水源深廣，而末更淺狹，有似倒流，故謂之滇池。滇，音顚。</span></p>
<p class="em2 strong">益州、永昌、牂柯、越巂四郡皆平，亮卽其渠率而用之。<span class="jiazhu">卽，就也。渠，大也。渠率，大率也。率，與帥同，音所類翻。</span>或以諫亮，亮曰：<span class="yinhao">「若留外人，則當留兵，兵留則無所食，一不易也；加夷新傷破，父兄死喪，留外人而無兵者，必成禍患，二不易也；又，夷累有廢殺之罪，<span class="jiazhu">喪，息浪翻。易，以豉翻；下同。殺，讀曰弒；殺其郡將，是亦弒也。</span>自嫌釁重，若留外人，終不相信，三不易也。今吾欲使不留兵，不運糧，而綱紀粗定，夷、漢粗安故耳。」</span><span class="jiazhu">粗，坐五翻。</span>亮於是悉收其俊傑孟獲等以爲官屬，出其金、銀、丹、漆、耕牛、戰馬以給軍國之用。自是終亮之世，夷不復反。<span class="jiazhu">復，扶又翻。</span></p>
<p class="em2 strong"><span class="yinwen">9</span>八月，帝以舟師自譙循渦入淮。<span class="jiazhu">《水經》：陰溝水，出河南陽武縣蒗𦿆渠，東南至沛爲渦水，渦水東逕譙郡，又東南至下邳淮陵縣入于淮。杜佑曰：亳州治譙縣，有渦水，渦音戈。</span>尙書蔣濟表言水道難通，帝不從。冬，十月，如廣陵故城，<span class="jiazhu">廣陵故城謂之蕪城，今其處不可考。</span>臨江觀兵，戎卒十餘萬，旌旗數百里，有渡江之志。吳人嚴兵固守。時天寒，冰，舟不得入江。帝見波濤洶湧，<span class="jiazhu">洶，許拱翻。</span>歎曰：<span class="yinhao">「嗟乎，固天所以限南北也！」</span>遂歸。孫韶遣將高壽等率敢死之士五百人，於逕路夜要帝，<span class="jiazhu">要，一遙翻。</span>帝大驚。壽等獲副車、羽蓋以還。<span class="jiazhu">還，從宣翻，又如字；下同。</span>於是戰船數千皆滯不得行，議者欲就留兵屯田，蔣濟以爲：<span class="yinhao">「東近湖，北臨淮，若水盛時，賊易爲寇，不可安屯。」</span><span class="jiazhu">近，其靳翻。易，以豉翻。</span>帝從之，車駕卽發。還，到精湖，<span class="jiazhu">據《蔣濟傳》，精湖在山陽；山陽在下邳淮陰縣界，今楚州山陽縣。</span>水稍盡，盡留船付濟。船連延在數百里中，濟更鑿地作四五道，蹴船令聚；豫作土豚<span class="jiazhu">《目錄》作<span class="yinhao">「土塍」</span>；《廣韻》作<span class="yinhao">「土坉」</span>，《註》云：以草裹土築城及填水也。</span>遏斷湖水，<span class="jiazhu">斷，丁管翻。</span>皆引後船，一時開遏入淮中，乃得還。</p>
<p class="em2 strong"><span class="yinwen">10</span>十一月，東武陽王鑒薨。</p>
<p class="em2 strong"><span class="yinwen">11</span>十二月，吳番陽賊彭綺攻沒郡縣，衆數萬人。<span class="jiazhu">番，蒲河翻。</span></p>
<p class="strong"><span class="section" id="title-6"><span data-head-description="" data-head-level="h4" data-head-title="黃初七年">七年</span></span><span class="biaozhusup" data-rel="（丙午、二二六年）"></span></p>
<p class="em2 strong"><span class="yinwen">1</span>春，正月，壬子，帝還洛陽，謂蔣濟曰：<span class="yinhao">「事不可不曉。吾前決謂分半燒船於山陽湖中，<span class="jiazhu">謂到精湖，水盡，船不得過，欲分半船也。宋白曰：楚州山陽縣本射陽縣地，晉義熙置山陽郡及山陽縣，以境內有地名山陽，因以爲名。戴延之《西征記》：山陽，津名。</span>卿於後致之，略與吾俱至譙。又每得所陳，實入吾意。自今討賊計畫，善思論之。」</span></p>
<p class="em2 strong"><span class="yinwen">2</span>漢丞相亮欲出軍漢中，前將軍李嚴當知後事，移屯江州，留護軍陳到駐永安，而統屬於嚴。</p>
<p class="em2 strong"><span class="yinwen">3</span>吳陸遜以所在少穀，<span class="jiazhu">少，詩沼翻。</span>表令諸將增廣農畝。吳王報曰：<span class="yinhao">「甚善！令孤父子親受田，車中八牛，以爲四耦，<span class="jiazhu">耒廣五寸爲伐，二伐爲耦。漢制，后稷始甽田，以二耜爲耦。《註》云：幷兩耜而耕也。</span>雖未及古人，亦欲令與衆均等其勞也。」</span></p>
<p class="em2 strong"><span class="yinwen">4</span>帝之爲太子也，郭夫人弟有罪，魏郡西部都尉鮑勛治之；<span class="jiazhu">漢獻帝建安十八年，魏武分魏郡置東、西部都尉；後以東部都尉立陽平郡，西部都尉立廣平郡，謂之三魏，皆屬司州。治，直之翻；下同。</span>太子請，不能得，由是恨勛。及卽位，勛數直諫，<span class="jiazhu">數，所角翻。</span>帝益忿之。帝伐吳還，屯陳留界。勛爲治書執法，太守孫邕見出，過勛；<span class="jiazhu">見，賢遍翻。過，古禾翻。</span>時營壘未成，但立標埒，<span class="jiazhu">標，表也。埒，《說文》曰，庳垣也；又封道曰埒。埒，龍輟翻。</span>邕邪行，不從正道，軍營令史劉曜欲推之，勛以塹壘未成，解止不舉。<span class="jiazhu">塹，七豔翻。</span>帝聞之，詔曰：<span class="yinhao">「勛指鹿作馬，<span class="jiazhu">用趙高事。</span>收付廷尉。」</span>廷尉法議，<span class="yinhao">「正刑五歲」</span>，<span class="jiazhu">法議，引法而議也。正，結正也。五歲刑，髡鉗爲城旦舂。</span>三官駮，<span class="yinhao">「依律，罰金二斤」</span>，<span class="jiazhu">三官，廷尉正、監、平也。駮，北角翻。</span>帝大怒曰：<span class="yinhao">「勛無活分，<span class="jiazhu">分，扶問翻。</span>而汝等欲縱之！收三官已下付刺姦，當令十鼠同穴！」</span>鍾繇、華歆、陳羣、辛毗、高柔、衞臻等並表<span class="yinhao">「勛父信有功於太祖」</span>，<span class="jiazhu">事見五十九卷漢獻帝初平元年，六十卷二年、三年。華，戶化翻。</span>求請勛罪，帝不許。高柔固執不從詔命，帝怒甚，召柔詣臺，<span class="jiazhu">召詣尙書臺也。</span>遣使者承指至廷尉誅勛。勛死，乃遣柔還寺。</p>
<p class="em2 strong">票騎將軍都陽侯曹洪，家富而性吝嗇，<span class="jiazhu">票，匹妙翻。</span>帝在東宮，嘗從洪貸絹百匹，不稱意，恨之；遂以舍客犯法，下獄當死，<span class="jiazhu">稱，尺證翻。下，遐稼翻。</span>羣臣並救，莫能得。卞太后責怒帝曰：<span class="yinhao">「梁、沛之間，非子廉無有今日。」</span><span class="jiazhu">曹洪，字子廉。洪脫武帝事見五十九卷初平元年。</span>又謂郭后曰：<span class="yinhao">「令曹洪今日死，吾明日敕帝廢后矣！」</span>於是郭后泣涕屢請，乃得免官，削爵土。</p>
<p class="em2 strong"><span class="yinwen">5</span>初，郭后無子，帝使母養平原王叡；以叡母甄夫人被誅，<span class="jiazhu">事見上卷元年。</span>故未建爲嗣。叡事后甚謹，后亦愛之。帝與叡獵，見子母鹿，帝親射殺其母，命叡射其子；<span class="jiazhu">射，而亦翻。</span>叡泣曰：<span class="yinhao">「陛下已殺其母，臣不忍復殺其子。」</span><span class="jiazhu">復，扶又翻。</span>帝卽放弓矢，爲之惻然。<span class="jiazhu">爲，于僞翻。</span>夏，五月，帝疾篤，乃立叡爲太子。丙辰，召中軍大將軍曹眞、鎭軍大將軍陳羣、撫軍大將軍司馬懿，<span class="jiazhu">沈約《志》曰：中軍將軍，漢武帝以公孫敖爲之，時爲雜號。鎭軍、撫軍，皆始於此。中、鎭、撫三號，比四鎭。《晉志》，諸大將軍開府位從公者，爲武官公，皆著武冠，平上黑幘。</span>並受遺詔輔政。丁巳，帝殂。<span class="jiazhu">年四十。《通鑑》書法，天子奄有四海者書<span class="yinhao">「崩」</span>，分治者書<span class="yinhao">「殂」</span>。惟東晉諸帝，以先嘗混一，書<span class="yinhao">「崩」</span>。《說文》曰：殂，往死也。</span></p>
<p class="margin2">陳壽評曰：文帝天資文藻，下筆成章，博聞強識，才藝兼該。若加之曠大之度，勵以公平之誠，邁志存道，克廣德心，則古之賢主，何遠之有哉！</p>
<p class="em2 strong"><span class="yinwen">6</span>太子卽皇帝位，尊皇太后曰太皇太后，皇后曰皇太后。</p>
<p class="em2 strong">初，明帝在東宮，不交朝臣，不問政事，惟潛思書籍；<span class="jiazhu">思，相吏翻。</span>卽位之後，羣下想聞風采。居數日，獨見侍中劉曄，語盡日，衆人側聽，曄旣出，問：<span class="yinhao">「何如？」</span>曰：<span class="yinhao">「秦始皇、漢孝武之儔，才具微不及耳。」</span></p>
<p class="em2 strong">帝初蒞政，陳羣上疏曰：<span class="yinhao">「夫臣下雷同，是非相蔽，國之大患也。若不和睦則有讎黨，<span class="jiazhu">《左傳》：晉郤芮曰：有黨必有讎。</span>有讎黨則毀譽無端，毀譽無端則眞僞失實，<span class="jiazhu">譽，音余。</span>此皆不可不深察也。」</span></p>
<p class="em2 strong"><span class="yinwen">7</span>癸未，追諡甄夫人曰文昭皇后。<span class="jiazhu">甄，之人翻。</span></p>
<p class="em2 strong"><span class="yinwen">8</span>壬辰，立皇弟蕤爲陽平王。<span class="jiazhu">蕤，如隹翻。</span></p>
<p class="em2 strong"><span class="yinwen">9</span>六月，戊寅，葬文帝于首陽陵。<span class="jiazhu">葬於洛陽東北首陽山，因以名陵。</span></p>
<p class="em2 strong"><span class="yinwen">10</span>吳王聞魏有大喪，秋，八月，自將攻江夏郡，太守文聘堅守。<span class="jiazhu">文聘時屯石陽。祝穆曰：魏初定荊州，屯沔陽爲重鎭。晉立沔陽縣，江夏郡自上昶移理焉。今臨嶂山在漢陽軍西六十里，晉沔陽縣治也，意石陽卽此地。夏，戶雅翻。</span>朝議欲發兵救之。<span class="jiazhu">朝，直遙翻。</span>帝曰：<span class="yinhao">「權習水戰，所以敢下船陸攻者，冀掩不備也。今已與聘相拒；夫攻守勢倍，終不敢久也。」</span>先是，朝廷遣治書侍御史荀禹慰勞邊方，<span class="jiazhu">先，悉薦翻。治，直之翻。勞，力到翻。</span>禹到江夏，發所經縣兵及所從步騎千人乘山舉火，<span class="jiazhu">乘，登也。</span>吳王遁走。</p>
<p class="em2 strong"><span class="yinwen">11</span>辛巳，立皇子冏爲清河王。</p>
<p class="em2 strong"><span class="yinwen">12</span>吳左將軍諸葛瑾等寇襄陽，司馬懿擊破之，斬其部將張霸；曹眞又破其別將於尋陽。<span class="jiazhu">此江北之尋陽，漢故縣地。</span></p>
<p class="em2 strong"><span class="yinwen">13</span>吳丹陽、吳、會山民復爲寇，<span class="jiazhu">吳、會，吳郡、會稽也。會，工外翻。復，扶又翻。</span>攻沒屬縣。吳王分三郡險地爲東安郡，<span class="jiazhu">三郡，豫章、丹陽、新都也。《吳錄》曰：東安郡治富春。或曰：三郡，丹陽、吳、會稽也。項安世《家說》曰：丹楊，以多赤柳，在丹楊山。《晉書》、《南史》並用<span class="yinhao">「楊」</span>字。若丹陽則今江陵府枝江縣，楚之始封。余按二《漢志》，丹陽郡，本秦鄣郡，漢武帝更名丹陽郡。若丹陽縣，班《志註》誤，誠如項氏所云。晉、宋以後，以丹陽郡爲丹陽尹，治秣陵。二漢之丹楊郡，治宛陵。宛陵，晉、宋屬宣城郡。治所旣異漢、魏之時，自當依二《漢志》爲丹陽郡。</span>以綏南將軍全琮領太守。<span class="jiazhu">綏南將軍，吳所創置。</span>琮至，明賞罰，招誘降附，<span class="jiazhu">誘，音酉。降，戶江翻。</span>數年，得萬餘人。吳王召琮還牛渚，罷東安郡。</p>
<p class="em2 strong"><span class="yinwen">14</span>冬，十月，清河王冏卒。</p>
<p class="em2 strong"><span class="yinwen">15</span>吳陸遜陳便宜，勸吳王以施德緩刑，寬賦息調。<span class="jiazhu">調，徒弔翻。</span>又云：<span class="yinhao">「忠讜之言，<span class="jiazhu">讜，音黨，善言也。</span>不能極陳；求容小臣，數以利聞。」</span><span class="jiazhu">求，猶乞也。數，所角翻。</span>王報曰：<span class="yinhao">「《書》載『予違汝弼』，而云不敢極陳，何得爲忠讜哉！」</span><span class="jiazhu">舜曰：予違汝弼，汝無面從，退有後言。讜，音黨。</span>於是令有司盡寫科條，使郎中褚逢齎以就遜及諸葛瑾，意所不安，令損益之。</p>
<p class="em2 strong"><span class="yinwen">16</span>十二月，以鍾繇爲太傅，曹休爲大司馬，都督揚州如故，<span class="jiazhu">《晉志》曰：黃初三年，始置都督諸州軍事。</span>曹眞爲大將軍，華歆爲太尉，王朗爲司徒，陳羣爲司空，司馬懿爲票騎大將軍。<span class="jiazhu">華，戶化翻。票，匹妙翻。</span>歆讓位於管寧，帝不許。徵寧爲光祿大夫，敕青州給安車吏從，以禮發遣，<span class="jiazhu">寧，北海朱虛人，青州所部。從，才用翻。</span>寧復不至。<span class="jiazhu">復，扶又翻。</span></p>
<p class="em2 strong"><span class="yinwen">17</span>是歲，吳交趾太守士燮卒，吳王以燮子徽爲安遠將軍，領九眞太守，以校尉陳時代燮。交州刺史呂岱以交趾絕遠，表分海南三郡爲交州，以將軍戴良爲刺史；海東四郡爲廣州，岱自爲刺史；<span class="jiazhu">海南三郡，交趾、九眞、日南也。海東四郡，蒼梧、南海、鬱林、合浦也。</span>遣良與時南入。而徽自署交趾太守，發宗兵拒良，<span class="jiazhu">自漢末之亂，南方之人率宗黨相聚爲兵以自衞。</span>良留合浦。交趾栢鄰，<span class="jiaozhusup">【章：甲十六行本「栢」作「桓」；乙十一行本同；孔本同；熊校同；下同。】</span>燮舉吏也，叩頭諫徽，使迎良。徽怒，笞殺鄰，鄰兄治合宗兵擊，不克。呂岱上疏請討徽，督兵三千人，晨夜浮海而往。或謂岱曰：<span class="yinhao">「徽藉累世之恩，爲一州所附，未易輕也。」</span><span class="jiazhu">易，以豉翻。</span>岱曰：<span class="yinhao">「今徽雖懷逆計，未知吾之卒至；<span class="jiazhu">卒，讀曰猝。</span>若我潛軍輕舉，掩其無備，破之必也。稽留不速，使得生心，嬰城固守，七郡百蠻，雲合響應，雖有智者，誰能圖之！」</span>遂行，過合浦，<span class="jiazhu">過，工禾翻。</span>與良俱進。岱以燮弟子輔爲師友從事，<span class="jiazhu">師友從事者，署爲從事，而待以師友之禮。</span>遣往說徽。<span class="jiazhu">說，輸芮翻。</span>徽率其兄弟六人出降，<span class="jiazhu">降，戶江翻。</span>岱皆斬之。</p>
<p class="margin2">孫盛論曰：夫柔遠能邇，莫善於信。呂岱師友士輔，使通信誓；徽兄弟肉袒，推心委命，岱因滅之以要功利，<span class="jiazhu">要，讀曰邀。</span>君子是以知呂氏之祚不延者也。<span class="jiazhu">呂岱子孫無聞。</span></p>
<p class="em2 strong"><span class="yinwen">18</span>徽大將甘醴及栢治率吏民共攻岱，岱奮擊，破之。於是除廣州，復爲交州如故。岱進討九眞，斬獲以萬數；又遣從事南宣威命，曁徼外扶南、林邑、堂明諸王，各遣使入貢於吳。<span class="jiazhu">扶南在海大灣中，北距日南七千里。林邑國本漢象林縣地，直交趾海行三千里。堂明卽道明國，在眞臘北。徼，吉弔翻。</span></p>
<h5><span class="section" id="title-7"><span data-head-description="" data-head-level="h3" data-head-title="烈祖明皇帝上之上">烈祖明皇帝上之上</span></span></h5>
<p class=""><span class="jiazhu">諱叡，字元仲，文帝長子也。《諡法》：照臨四方曰明。</span></p>
<p class="strong"><span class="section" id="title-8"><span data-head-description="" data-head-level="h4" data-head-title="太和元年">太和元年</span></span><span class="biaozhusup" data-rel="（丁未、二二七年）"></span></p>
<p class="em2 strong"><span class="yinwen">1</span>春，吳解煩督胡綜、<span class="jiazhu">據《綜傳》，劉備下白帝，權以見兵少，使綜料諸縣，得六千人，立解煩兩部督。督，督將也。</span>番陽太守周魴擊彭綺，生獲之。<span class="jiazhu">番，蒲何翻。魴，音房。</span></p>
<p class="em2 strong">初，綺自言舉義兵，爲魏討吳，<span class="jiazhu">爲，于僞翻。</span>議者以爲因此伐吳，必有所克。帝以問中書令太原孫資，<span class="jiazhu">沈約《志》：魏武帝爲王，置祕書令，典尙書奏事。文帝黃初初，改爲中書令，置監。</span>資曰：<span class="yinhao">「番陽宗人，前後數有舉義者，<span class="jiazhu">數，所角翻。</span>衆弱謀淺，旋輒乖散。昔文皇帝嘗密論賊形勢，言洞浦殺萬人，得船千數，數日間，船人復會；<span class="jiazhu">事見上卷文帝黃初三年。</span>江陵被圍歷月，<span class="jiazhu">被，皮義翻。</span>權裁以千數百兵住東門，而其土地無崩解者；是其法禁上下相維之明驗也。以此推綺，懼未能爲權腹心大疾也。」</span>至是，綺果敗亡。</p>
<p class="em2 strong"><span class="yinwen">2</span>二月，立文昭皇后寢園於鄴。<span class="jiazhu">甄后賜死於鄴，因葬焉。</span>王朗往視園陵，見百姓多貧困，而帝方營脩宮室，朗上疏諫曰：<span class="yinhao">「昔大禹欲拯天下之大患，故先卑其宮室，儉其衣食；<span class="jiazhu">《論語》：孔子曰：禹卑宮室，菲飲食，而盡力乎溝洫。</span>句踐欲廣其禦兒之疆，亦約其身以及家，儉其家以施國；<span class="jiazhu">句，音鉤。《國語》：句踐旣獲成於吳，其地北至于禦兒。非其身之所種則不食；非其夫人之所織則不衣。十年不收於國，卒以報吳。禦兒，吳、越分界之所，今嘉興府卽其地，今有語兒鄕。施，弋智翻。</span>漢之文、景，欲恢弘祖業，故割意於百金之臺，昭儉於弋綈之服；<span class="jiazhu">事見十五卷漢文帝後七年。</span>霍去病中才之將，猶以匈奴未滅，不治第宅。<span class="jiazhu">事見十九卷漢武帝元狩四年。治，直之翻。</span>明卹遠者略近，事外者簡內也。今建始之前，足用列朝會；崇華之後，足用序內官；華林、天淵，足用展遊宴。<span class="jiazhu">建始、崇華二殿，皆在洛陽北宮。《水經註》：穀水逕洛陽故城北，東歷大夏門下，枝分渠水，東入華林園，又東爲天淵池。《世語》曰：魏武自漢中還洛陽，起建始殿，近漢濯龍祠。朝，直遙翻。華，如字。</span>若且先成象魏，<span class="jiazhu">象魏，觀闕也。象者，法象也；魏者，高巍也。</span>脩城池，其餘一切須豐年，專以勤耕農爲務，習戎備爲事，則民充兵強而寇戎賓服矣。」</span></p>
<p class="em2 strong"><span class="yinwen">3</span>三月，蜀丞相亮率諸軍北駐漢中，使長史張裔、參軍蔣琬統留府事。臨發，上疏曰：<span class="yinhao">「先帝創業未半而中道崩殂，今天下三分，益州疲敝，此誠危急存亡之秋也。然侍衞之臣不懈於內，忠志之士忘身於外者，蓋追先帝之殊遇，欲報之於陛下也。誠宜開張聖聽，以光先帝遺德，恢弘志士之氣；不宜妄自菲薄，引喻失義，以塞忠諫之路也。<span class="jiazhu">塞，悉則翻。</span></span></p>
<p class="em2 strong"><span class="yinhao">宮中、府中，俱爲一體，<span class="jiazhu">蜀後主建興元年命亮開府治事。所謂府中，蓋丞相府也。</span>陟罰臧否，不宜異同。<span class="jiazhu">否，皮鄙翻。</span>若有作姦犯科，<span class="jiazhu">科，律條也。</span>及爲忠善者，宜付有司論其刑賞，以昭陛下平明之理，不宜偏私，使內外異法也。<span class="jiazhu">觀孔明所謂兩不宜，則後主之爲君可知矣。</span></span></p>
<p class="em2 strong"><span class="yinhao">侍中、侍郎郭攸之、費禕、董允等，<span class="jiazhu">時攸之、禕爲侍中，允爲黃門侍郎。費，父沸翻。禕，吁韋翻。</span>此皆良實，志慮忠純，是以先帝簡拔以遺陛下。<span class="jiazhu">遺，于季翻。</span>愚以爲宮中之事，事無大小，悉以咨之，然後施行，必能裨補闕漏，有所廣益。將軍向寵，<span class="jiazhu">向，式亮翻，姓也。</span>性行淑均，<span class="jiazhu">行，下孟翻。</span>曉暢軍事，試用於昔日，先帝稱之曰能，是以衆議舉寵爲督。愚以爲營中之事，悉以咨之，必能使行陳和睦，優劣得所。<span class="jiazhu">行，戶剛翻。陳，讀曰陣。</span></span></p>
<p class="em2 strong"><span class="yinhao">親賢臣，遠小人，此先漢所以興隆也；親小人，遠賢臣，此後漢所以傾頹也。<span class="jiazhu">遠，于願翻。</span>先帝在時，每與臣論此事，未嘗不歎息痛恨於桓、靈也。侍中、尙書、長史、參軍，此悉端良、死節之臣，願陛下親之、信之，則漢室之隆，可計日而待也。</span></p>
<p class="em2 strong"><span class="yinhao">臣本布衣，躬耕南陽，苟全性命於亂世，不求聞達於諸侯。先帝不以臣卑鄙，猥自枉屈，三顧臣於草廬之中，諮臣以當世之事；<span class="jiazhu">事見六十五卷漢獻帝建安十二年。</span>由是感激，遂許先帝以驅馳。後值傾覆，受任於敗軍之際，奉命於危難之間，<span class="jiazhu">事見上卷文帝黃初四年。難，乃旦翻。</span>爾來二十有一年矣。<span class="jiazhu">自建安十二年至是年，凡二十一年。</span>先帝知臣謹愼，故臨崩寄臣以大事也。</span></p>
<p class="em2 strong"><span class="yinhao">受命以來，夙夜憂歎，恐託付不效，以傷先帝之明。故五月渡瀘，<span class="jiazhu">《水經註》：犍爲朱提縣西八十里，有瀘津水，廣六七百步，深十數丈，多瘴氣，鮮有行者。《益州記》曰：瀘水兩峯有殺氣，暑月舊不行，故武侯以夏渡爲難。賢曰：瀘水，一名若水，出旄牛徼外，經朱提至僰道入江，在今巂州南。特有瘴氣，三月、四月經之必死，五月以後行者得無害。故諸葛亮表云<span class="yinhao">「五月渡瀘」</span>，言其艱苦也。</span>深入不毛。<span class="jiazhu">地不生草木爲不毛。</span>今南方已定，甲兵已足，當獎率三軍，北定中原，庶竭駑鈍，<span class="jiazhu">駑，音奴。</span>攘除姦凶，興復漢室，還于舊都，此臣所以報先帝，而忠陛下之職分也。<span class="jiazhu">分，扶問翻。</span>至於斟酌損益，進盡忠言，則攸之、禕、允之任也。願陛下託臣以討賊興復之效，不效，則治臣之罪以告先帝之靈，<span class="jiazhu">治，直之翻。</span>責攸之、禕、允等之慢以章其咎。陛下亦宜自謀，以諮諏善道，<span class="jiazhu">諏，遵須翻。諮事爲諏。</span>察納雅言，<span class="jiazhu">雅，正也。</span>深追先帝遺詔，臣不勝受恩感激。今當遠離，<span class="jiazhu">勝，音升。離，力智翻。</span>臨表涕零，不知所言。」</span>遂行，屯于沔北陽平石馬。<span class="jiazhu">《水經註》：沔水逕白馬戍南，謂之白馬城，一名陽平關。又有白馬山，山石似馬，望之逼眞。後魏分沔陽置嶓冢縣，屬華陽郡；隋罷郡，置白馬鎭於古諸葛城，縣治不改；大業二年，改嶓冢爲西縣；縣，唐屬梁州。</span></p>
<p class="em2 strong">亮辟廣漢太守姚伷爲掾，<span class="jiazhu">伷，音冑。掾，丞相掾也，音于絹翻。</span>伷並進文武之士，亮稱之曰：<span class="yinhao">「忠益者莫大於進人，進人者各務其所尙。今姚掾並存剛柔以廣文武之用，可謂博雅矣。願諸掾各希此事以屬其望。」</span><span class="jiazhu">希，慕也。鄭氏《周禮註》：屬，合也。</span></p>
<p class="em2 strong">帝聞諸葛亮在漢中，欲大發兵就攻之，以問散騎常侍孫資，資曰：<span class="yinhao">「昔武皇帝征南鄭，取張魯，陽平之役，危而後濟，<span class="jiazhu">事見六十七卷建安二十年。</span>又自往拔出夏侯淵軍，<span class="jiazhu">事見六十八卷建安二十四年。</span>數言『南鄭直爲天獄，中斜谷道爲五百里石穴耳，』言其深險，喜出淵軍之辭也。又，武皇帝聖於用兵，察蜀賊棲於山巖，視吳虜竄於江湖，皆橈而避之，<span class="jiazhu">數，所角翻。斜，余遮翻。谷，音浴。橈，如敎翻，曲也，屈也。</span>不責將士之力，不爭一朝之忿，誠所謂見勝而戰，知難而退也。今若進軍就南鄭討亮，道旣險阻，計用精兵及轉運、鎭守南方四州，遏禦水賊，凡用十五六萬人，<span class="jiazhu">四州，荊、徐、揚、豫也。</span>必當復更有所發興，<span class="jiazhu">復，扶又翻。</span>天下騷動，費力廣大，此誠陛下所宜深慮。夫守戰之力，力役參倍。但以今日見兵<span class="jiazhu">見，賢遍翻。</span>分命大將據諸要險，威足以震攝強寇，鎭靜疆埸，<span class="jiazhu">埸，音亦。</span>將士虎睡，百姓無事。數年之間，中國日盛，吳、蜀二虜必自罷敝。」</span><span class="jiazhu">罷，讀曰疲。</span>帝乃止。</p>
<p class="em2 strong"><span class="yinwen">4</span>初，文帝罷五銖錢，<span class="jiazhu">事見六十九卷黃初元年。</span>使以穀帛爲用，人間巧僞漸多，競濕穀以要利，薄絹以爲市，雖處以嚴刑，不能禁也。<span class="jiazhu">要，一遙翻。處，昌呂翻。</span>司馬芝等舉朝大議，<span class="jiazhu">朝，直遙翻。</span>以爲：<span class="yinhao">「用錢非徒豐國，亦所以省刑，今不若更鑄五銖爲便。」</span>夏，四月，乙亥，復行五銖錢。</p>
<p class="em2 strong"><span class="yinwen">5</span>甲申，初營宗廟於洛陽。</p>
<p class="em2 strong"><span class="yinwen">6</span>六月，以司馬懿都督荊、豫州諸軍事，率所領鎭宛。<span class="jiazhu">宛，於元翻。</span></p>
<p class="em2 strong"><span class="yinwen">7</span>冬，十二月，立貴嬪河內毛氏爲皇后。<span class="jiazhu">后，典虞工卒毛嘉之女也。</span>初，帝爲平原王，納河內虞氏爲妃；及卽位，虞氏不得立爲后，太皇卞太后慰勉焉。虞氏曰：<span class="yinhao">「曹氏自好立賤，未有能以義舉者也。<span class="jiazhu">武帝立卞后，文帝立郭后，皆非正室。好，呼到翻。</span>然后職內事，君聽外政，<span class="jiazhu">《禮記·昏義》：古者，天子后立六宮、三夫人、九嬪、二十七世婦、八十一御妻，以聽天下之內治，以明章婦順，故天下內和而家理。天子立六官、三公、九卿、二十七大夫、八十一元士，以聽天下之外治，以明章天下之男敎，故外和而國治。</span>其道相由而成；苟不能以善始，未有能令終者也，殆必由此亡國喪祀矣！」</span><span class="jiazhu">喪，息浪翻。</span>虞氏遂絀還鄴宮。<span class="jiazhu">絀，敕律翻。</span></p>
<p class="em2 strong"><span class="yinwen">8</span>初，太祖、世祖皆議復肉刑，以軍事不果。<span class="jiazhu">太祖議復肉刑事見六十六卷漢獻帝建安十八年。其後文帝臨饗羣臣，詔謂大理欲復肉刑，此誠聖王之法，公卿當共善議。議未定，會有軍事，復寢。</span>及帝卽位，太傅鍾繇上言：<span class="yinhao">「宜如孝景之令，其當棄市欲斬右趾者，許之；其黥、劓、左趾、宮刑者，<span class="jiazhu">劓，魚器翻。</span>自如孝文易以髡笞，可以歲生三千人。」</span>詔公卿已下議，司徒朗以爲：<span class="yinhao">「肉刑不用已來，歷年數百；今復行之，恐所減之文未彰於萬民之目，而肉刑之問已宣於寇讎之耳，非所以來遠人也。今可按繇所欲輕之死罪，使減死髡刑，嫌其輕者，可倍其居作之歲數，<span class="jiazhu">魏制，髡刑居作五歲。</span>內有以生易死不訾之恩，外無以刖易釱駭耳之聲。」</span><span class="jiazhu">訾，津私翻。釱，大計翻。在頸曰鉗，在足曰釱。臣瓚曰：漢文帝除肉刑，以完易髡，以笞代劓，以釱左右趾代刖。</span>議者百餘人，與朗同者多。帝以吳、蜀未平，且寢。</p>
<p class="em2 strong"><span class="yinwen">9</span>是歲，吳昭武將軍韓當卒，其子綜淫亂不軌，懼得罪，閏月，將其家屬、部曲來奔。<span class="jiazhu">爲韓綜爲吳所禽張本。</span></p>
<p class="em2 strong"><span class="yinwen">10</span>初，孟達旣爲文帝所寵，又與桓階、夏侯尙親善；及文帝殂，階、尙皆卒，<span class="jiazhu">卒，子恤翻。</span>達心不自安。諸葛亮聞而誘之，<span class="jiazhu">誘，音酉。</span>達數與通書，陰許歸蜀；<span class="jiazhu">數，所角翻。</span>達與魏興太守申儀有隙，<span class="jiazhu">魏興，蜀之西城郡也，文帝曰魏興。</span>儀密表告之。達聞之，惶懼，欲舉兵叛；司馬懿以書慰解之，達猶豫未決，懿乃潛軍進討。諸將言：<span class="yinhao">「達與吳、漢交通，宜觀望而後動。」</span>懿曰：<span class="yinhao">「達無信義，此其相疑之時也。當及其未定促決之。」</span>乃倍道兼行，八日到其城下。吳、漢各遣偏將向西城安橋、木闌塞以救達，<span class="jiazhu">《水經註》：魏興安陽縣西北，有高橋溪口，文水入漢之口也。漢水又東逕西城縣故城南，又東逕木蘭塞南，右岸有城，名陵城，周回數里；左岸壘石數十行，重壘數十里，中謂之木蘭塞，蜀軍救孟達之所。</span>懿分諸將以距之。初，達與亮書曰：<span class="yinhao">「宛去洛八百里，<span class="jiazhu">司馬懿時屯宛。</span>去吾一千二百里。聞吾舉事，當表上天子，比相反覆，一月間也，<span class="jiazhu">上，必寐翻。</span>則吾城已固，諸軍足辦。吾所在深險，司馬公必不自來；諸將來，吾無患矣。」</span>及兵到，達又告亮曰：<span class="yinhao">「吾舉事八日而兵至城下，何其神速也！」</span></p>
</div></body></html>