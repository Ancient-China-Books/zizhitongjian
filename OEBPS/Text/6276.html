<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百三十二・宋紀十四・太宗明皇帝中</title><meta content="width=device-width" initial-scale="1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="宋紀十四">宋紀十四</span></span></h1>
<p id="online_toc_0"><a class="gg-link" href="#online_toc_0" onclick="return changeColor(this);"></a><span class="jiazhu">起強圉協洽<span class="biaozhusup" data-rel="">（丁未）</span>，盡上章閹茂<span class="biaozhusup" data-rel="">（庚戌）</span>，凡四年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="太宗明皇帝中">太宗明皇帝中</span></span></h5>
<div class="yeartoc" id="year_toc_467"><p class="strong" id="online_toc_1"><a class="gg-link" href="#online_toc_1" onclick="return changeColor(this);"></a><span class="section" id="title-3"><span data-head-description="太宗明皇帝中" data-head-level="h4" data-head-title="泰始三年">泰始三年</span></span><span class="biaozhusup" data-rel="">（丁未、四六七年）</span></p></div>
<p class="em2 strong" id="online_toc_2"><a class="gg-link" href="#online_toc_2" onclick="return changeColor(this);"></a><span class="yinwen">1</span>春，正月，張永等棄城夜遁。<span class="jiazhu"><span class="shu-ming">考異</span>曰：<span class="shu-ming">宋·本紀</span>，去年冬，<span class="yinhao">「永、攸之大敗，遂失淮北四州及豫州淮西地。」</span><span class="shu-ming">宋略</span>，今年正月，<span class="yinhao">「永、攸之師次彭城，虜掩其輜重，敗王穆之於武原，薛安都開彭城以納虜，永等引退；虜追之，王師敗績；畢捺亦舉兗州歸虜，遂失淮北之地。」</span><span class="shu-ming">魏·帝紀</span>，去年九月，<span class="yinhao">「常珍奇、薛安都內屬，張永、沈攸之擊安都，詔尉元救彭城，西河公石救懸瓠。十一月，畢衆敬內屬。十二月己未，次于秺，周凱、張永、沈攸之相繼退走。」</span>今年正月癸巳，<span class="yinhao">「尉元破永、攸之於呂梁東。閏月，沈文秀、崔道固舉州內屬。」</span>按青冀今歲始叛宋，去年豈得已失淮北！安都爲永、攸之所逼，故降魏，豈得今年永、攸之始次彭城，安都始納魏兵乎！蓋去冬穆之等已敗退，今春永大敗耳。今從<span class="shu-ming">後魏·帝紀</span>。</span>會天大雪，泗水冰合，永等棄船步走，士卒凍死者太半，手足斷者什七八。尉元邀其前，薛安都乘其後，大破永等於呂梁之東，<span class="jiazhu"><span class="shu-ming">水經註</span>：泗水自彭城東南過呂縣南。泗水之上有石梁焉，故曰呂梁。尉，紆勿翻。</span>死者以萬數，枕尸六十餘里，<span class="jiazhu">枕，職任翻。</span>委棄軍資器械不可勝計；<span class="jiazhu">勝，音升。</span>永足指亦墮，與沈攸之僅以身免，梁、南秦二州刺史垣恭祖等爲魏所虜。上聞之，召蔡興宗，以敗書示之曰：<span class="yinhao">「我愧卿甚！」</span>永降號左將軍；攸之免官，以貞陽公領職，還屯淮陰。<span class="jiazhu"><span class="shu-ming">漢志</span>，桂陽郡有湞陽縣。沈約<span class="shu-ming">志</span>，宋泰始三年改湞爲貞，屬廣興公相。</span>由是失淮北四州及豫州淮西之地。<span class="jiazhu">淮北四州，青、冀、徐、兗。豫州淮西，汝南、新蔡、譙、梁、陳、南頓、潁川、汝南、汝陰諸郡也。<span class="shu-ming">考異</span>曰：<span class="shu-ming">後魏·帝紀</span>：閏月，<span class="yinhao">「沈文秀、崔道固舉州內屬。」</span><span class="shu-ming">宋·索虜傳</span>曰：<span class="yinhao">「永、攸之敗退，虜攻青、冀二州，執文秀、道固。又下書曰：『淮北三州民，自天安二年正月三十日壬寅昧爽已前罪，一切原免。』」</span>按青州破在五年，淮北三州，蓋謂徐、司、豫。壬寅二十日，壬子三十日也。</span></p>
<p class="margin2" id="online_toc_3"><a class="gg-link" href="#online_toc_3" onclick="return changeColor(this);"></a>裴子野論曰：昔齊桓矜於葵丘而九國叛；<span class="jiazhu"><span class="shu-ming">公羊傳</span>曰：貫澤之會，齊桓公有憂中國之心，不召而至者，江人、黃人也。葵丘之會，桓公震而矜之，叛者九國。</span>曹公不禮張松而天下分。<span class="jiazhu">見六十五卷漢獻帝建安十三年。</span>一失豪釐，其差遠矣。太宗之初，威令所被，不滿百里，<span class="jiazhu">被，皮義翻。</span>卒有離心，士無固色，而能開誠心，布款實，莫不感恩服德，致命效恐，故西摧北蕩，㝢內褰開。旣而六軍獻捷，方隅束手，天子欲賈其餘威，<span class="jiazhu">賈，音古。</span>師出無名，長淮以北，倐忽爲戎。惜乎！若以嚮之虛懷，不驕不伐，則三叛奚爲而起哉！<span class="jiazhu">三叛，薛安都、畢衆敬、常珍奇也。</span>高祖蟣虱生介冑，<span class="jiazhu">蟣，居豨翻。蝨，色櫛翻。</span>經啓疆埸；<span class="jiazhu">埸，音亦。</span>後之子孫，日蹙百里。<span class="jiazhu"><span class="shu-ming">大雅·召旻</span>之詩曰：昔先王受命，有如召公，日辟國百里；今也日蹙國百里。</span>播穫堂構，豈云易哉！<span class="jiazhu"><span class="shu-ming">書·大誥</span>曰：若考作室，旣底法，厥子乃弗肯堂，矧肯構！厥父菑，厥子乃弗肯播，矧肯穫！易，以豉翻。</span></p>
<p class="em2 strong" id="online_toc_4"><a class="gg-link" href="#online_toc_4" onclick="return changeColor(this);"></a><span class="yinwen">2</span>魏尉元以彭城兵荒之後，公私困竭，請發冀、相、濟、兗四州粟，<span class="jiazhu">相，息亮翻。濟，子禮翻。</span>取張永所棄船九百艘，沿清運載，以賑新民；<span class="jiazhu">新民，謂新取徐州之民；謂沿清水而運載也。艘，蘇遭翻。賑，津忍翻。</span>魏朝從之。<span class="jiazhu">朝，直遙翻。</span></p>
<p class="em2 strong" id="online_toc_5"><a class="gg-link" href="#online_toc_5" onclick="return changeColor(this);"></a><span class="yinwen">3</span>魏東平王道符反於長安，殺副將駙馬都尉萬古眞等，<span class="jiazhu">副將，副鎭將也。將，卽亮翻；下同。</span>丙午，司空和其奴等將殿中兵討之。丁未，道符司馬段太陽攻道符，斬之；以安西將軍陸眞爲長安鎭將以撫之。道符，翰之子也。<span class="jiazhu">秦王翰死於正平宗愛之禍。</span></p>
<p class="em2 strong" id="online_toc_6"><a class="gg-link" href="#online_toc_6" onclick="return changeColor(this);"></a><span class="yinwen">4</span>閏月，魏以頓丘王李峻爲太宰。</p>
<p class="em2 strong" id="online_toc_7"><a class="gg-link" href="#online_toc_7" onclick="return changeColor(this);"></a><span class="yinwen">5</span>沈文秀、崔道固爲土人所攻，<span class="jiazhu">土人，謂青、冀二州之人。</span>遣使乞降於魏，<span class="jiazhu">使，疏吏翻。降，戶江翻；下同。</span>且請兵自救。</p>
<p class="em2 strong" id="online_toc_8"><a class="gg-link" href="#online_toc_8" onclick="return changeColor(this);"></a><span class="yinwen">6</span>二月，魏西河公石自懸瓠引兵攻汝陰太守張超，不克；<span class="jiazhu">此汝陰郡蓋猶治汝陰也；當在隋蔡州新蔡縣界。守，式又翻。<span class="shu-ming">考異</span>曰：<span class="shu-ming">宋·帝紀</span>云：<span class="yinhao">「索虜寇汝陰，太守張景遠擊破之。」</span>景遠，卽超也。<span class="shu-ming">宋略</span>，<span class="yinhao">「七月，張景遠先卒，汝陰城又陷」</span>，亦誤也。今從<span class="shu-ming">後魏書</span>。</span>退屯陳項，<span class="jiazhu">陳、項本二邑，時陳郡治項，因曰陳項。</span>議還長社，待秋擊之。鄭羲曰：<span class="yinhao">「張超蟻聚窮命，糧食已盡，不降當走，可翹足而待也。今棄之遠去，超修城浚隍，積薪儲穀，更來恐難圖矣。」</span>石不從，遂還長社。<span class="jiazhu">爲石再攻汝陰不克張本。</span></p>
<p class="em2 strong" id="online_toc_9"><a class="gg-link" href="#online_toc_9" onclick="return changeColor(this);"></a><span class="yinwen">7</span>初，尋陽旣平，帝遣沈文秀弟文炳以詔書諭文秀，又遣輔國將軍劉懷珍將馬步三千人與文炳偕行。未至，值張永等敗退，懷珍還鎭山陽。文秀攻青州刺史明僧暠，<span class="jiazhu">僧暠起兵見上卷上年。暠，古老翻。</span>帝使懷珍帥龍驤將軍王廣之將五百騎、步卒二千人浮海救之，<span class="jiazhu">帥，讀曰率。驤，思將翻。將，卽亮翻。騎，奇寄翻。</span>至東海，僧暠已退保東萊。懷珍進據朐城，衆心兇懼，欲且保郁洲，<span class="jiazhu">兇，許拱翻。兇，恐懼聲。朐城，漢東海之朐縣城也。<span class="shu-ming">水經註</span>曰：朐山西側，有朐縣故城。東北海中有大洲，故謂之郁洲。朐，音劬。</span>懷珍曰：<span class="yinhao">「文秀欲以青州歸索虜，<span class="jiazhu">索，昔各翻。</span>計齊之士民，安肯甘心左衽邪！今揚兵直前，宣布威德，諸城可飛書而下；柰何守此不進，自爲沮撓！」</span><span class="jiazhu">沮，在呂翻。撓，奴敎翻，屈也。</span>遂進，至黔陬，<span class="jiazhu">黔陬縣，前漢屬琅邪郡，後漢屬東萊郡，晉屬城陽郡，宋屬高密郡。陬，子侯翻。<span class="shu-ming">隋志</span>：膠州膠西縣，舊曰黔陬。杜佑曰：漢黔陬縣故城，在密州諸城縣東北。</span>文秀所署高密、平昌二郡太守棄城走。<span class="jiazhu">高密，漢郡。平昌郡，魏文帝分城陽立。<span class="shu-ming">宋志</span>，高密郡領黔陬、淳于、高密、夷安、營陵、昌安；平昌郡領安丘、平昌、東武、琅邪、朱虛。<span class="shu-ming">五代志</span>：黔陬縣舊置平昌郡。</span>懷珍送致文炳，達朝廷意，文秀猶不降；<span class="jiazhu">降，戶江翻；下同。</span>百姓聞懷珍至，皆喜。文秀所署長廣太守劉桃根將數千人戍不其城。<span class="jiazhu">不其縣，前漢屬琅邪郡，後漢屬東萊郡，晉分屬長廣郡。唐萊州膠水縣卽長廣郡地。章懷太子賢曰：不其故城，在今萊州卽墨縣西南。其，音基。</span>懷珍軍於洋水，<span class="jiazhu"><span class="shu-ming">水經</span>：巨洋水出朱虛東泰山北，過縣西北，過臨朐縣東，又北過劇縣西，又東北過壽光縣西，又東北入于海。師古曰：洋，音祥。</span>衆謂且宜堅壁伺隙，懷珍曰：<span class="yinhao">「今衆少糧竭，<span class="jiazhu">少，詩沼翻。</span>懸軍深入，正當以精兵速進，掩其不備耳。」</span>乃遣王廣之將百騎襲不其城，拔之。文秀聞諸城皆敗，乃遣使請降，<span class="jiazhu">使，疏吏翻。</span>帝復以爲青州刺史。崔道固亦請降，復以爲冀州刺史。懷珍引還。<span class="jiazhu">懷珍旣還，兵勢不接，故青、冀二州尋爲魏有。復，扶又翻。</span></p>
<p class="em2 strong" id="online_toc_10"><a class="gg-link" href="#online_toc_10" onclick="return changeColor(this);"></a><span class="yinwen">8</span>魏濟陰王小新成卒。<span class="jiazhu">濟，子禮翻。</span></p>
<p class="em2 strong" id="online_toc_11"><a class="gg-link" href="#online_toc_11" onclick="return changeColor(this);"></a><span class="yinwen">9</span>沈攸之之自彭城還也，留長水校尉王玄載守下邳，<span class="jiazhu">校，戶敎翻。</span>積射將軍沈韶守宿豫，睢陵、淮陽皆留兵戍之。玄載，玄謨之從弟也。<span class="jiazhu">王玄謨以功名著於太祖、世祖二朝。從，才用翻。</span>時東平太守申纂守無鹽，幽州刺史劉休賓守梁鄒，<span class="jiazhu">梁鄒縣，漢屬濟南郡。</span>幷州刺史清河房崇吉守升城，<span class="jiazhu">魏收<span class="shu-ming">志</span>：東太原郡太原縣治升城，其地在唐濟州長清縣界。</span>輔國將軍清河張讜守團城，<span class="jiazhu"><span class="shu-ming">水經註</span>：琅邪郡東莞縣，春秋之鄆邑，今有鄆亭在團城東北四十里。</span>及兗州刺史王整、蘭陵太守桓忻，<span class="jiazhu">沈約<span class="shu-ming">志</span>：蘭陵太守治昌慮，漢舊縣也。</span>肥城、糜溝、垣苗等戍皆不附於魏。<span class="jiazhu">肥城縣，前漢屬泰山郡，後漢屬濟北郡，晉罷，宋復置濟北郡於肥城。魏收<span class="shu-ming">志</span>：糜溝、垣苗二城亦在東太原郡大原縣界。又據<span class="shu-ming">水經註</span>：濟水自平陰城西東北流，逕垣苗城西。宋武帝西征長安，令垣苗鎭此，故俗以爲稱。濟水又東北過盧縣北。賢曰：肥城縣故城，在今濟州平陰縣東南。則此三戍皆在漢太山郡盧縣及肥城縣界，至後漢和帝永安二年，始分太山爲濟北郡。</span>休賓，乘民之兄子也。<span class="jiazhu">劉乘民見上卷上年。</span></p>
<p class="em2 strong" id="online_toc_12"><a class="gg-link" href="#online_toc_12" onclick="return changeColor(this);"></a>魏遣平東將軍長孫陵等將兵赴青州，<span class="jiazhu">長，知兩翻。</span>征南大將軍慕容白曜將騎五萬爲之繼援。白曜，燕太祖之玄孫也。<span class="jiazhu">燕王皝，號太祖。</span>白曜至無鹽，欲攻之；將佐皆以爲<span class="yinhao">「攻具未備，不宜遽進。」</span>左司馬范陽酈範曰：<span class="yinhao">「今輕軍遠襲，深入敵境，豈宜淹緩！且申纂必謂我軍來速，不暇攻圍，將不爲備；<span class="jiazhu">師速而疾者，略也；略，謂略地也，無暇於攻城圍邑。白曜以形形申纂，故料其不爲備也。</span>今若出其不意，可一鼓而克。」</span>白曜曰：<span class="yinhao">「司馬策是也。」</span>乃引兵僞退。申纂不復設備，白曜夜中部分，<span class="jiazhu">復，扶又翻。分，扶問翻。</span>三月，甲寅旦，攻城，食時，克之；纂走，追擒，殺之。<span class="jiazhu"><span class="shu-ming">考異</span>曰：<span class="shu-ming">宋略</span>云<span class="yinhao">「七月，纂戰死。」</span>蓋贈官之月。今從<span class="shu-ming">魏·帝紀</span>。</span>白曜欲盡以無鹽人爲軍賞，酈範曰：<span class="yinhao">「齊，形勝之地，宜遠爲經略。今王師始入其境，人心未洽，連城相望，咸有拒守之志，苟非以德信懷之，未易平也。」</span><span class="jiazhu">易，以豉翻。</span>白曜曰：<span class="yinhao">「善！」</span>皆免之。</p>
<p class="em2 strong" id="online_toc_13"><a class="gg-link" href="#online_toc_13" onclick="return changeColor(this);"></a>白曜將攻肥城，酈範曰：<span class="yinhao">「肥城雖小，攻之引日；勝之不能益軍勢，不勝足以挫軍威。彼見無鹽之破，死傷塗地，不敢不懼；若飛書告諭，縱使不降，亦當逃散。」</span><span class="jiazhu">此卽李左車敎韓信以破趙之勢而喻燕故智也。降，戶江翻；下同。</span>白曜從之，肥城果潰，獲粟三十萬斛。白曜謂範曰：<span class="yinhao">「此行得卿，三齊不足定也。」</span>遂取垣苗、糜溝二戍，一旬中連拔四城，威震齊土。<span class="jiazhu">史言慕容白曜能用酈範之計以取勝。</span></p>
<p class="em2 strong" id="online_toc_14"><a class="gg-link" href="#online_toc_14" onclick="return changeColor(this);"></a><span class="yinwen">10</span>丙子，以尙書左僕射蔡興宗爲郢州刺史。</p>
<p class="em2 strong" id="online_toc_15"><a class="gg-link" href="#online_toc_15" onclick="return changeColor(this);"></a><span class="yinwen">11</span>房崇吉守升城，勝兵者不過七百人。<span class="jiazhu">勝，音升，任也。勝兵者，謂能操五兵而戰也。</span>慕容白曜築長圍以攻之，自二月至于夏四月，乃克之。白曜忿其不降，欲盡阬城中人，參軍事昌黎韓麒麟諫曰：<span class="yinhao">「今勍敵在前而阬其民，<span class="jiazhu">勍，渠京翻。</span>自此以東，諸城人自爲守，不可克也。師老糧盡，外寇乘之，此危道也。」</span>白曜乃慰撫其民，各使復業。</p>
<p class="em2 strong" id="online_toc_16"><a class="gg-link" href="#online_toc_16" onclick="return changeColor(this);"></a>崇吉脫身走。崇吉母傅氏，申纂妻賈氏，與濟州刺史盧度世有中表親，然已疏遠。<span class="jiazhu">濟，子禮翻。</span>及爲魏所虜。度世奉事甚恭，贍給優厚。<span class="jiazhu">親者毋失其爲親，故者毋失其爲故，其盧度世之謂乎。</span>度世閨門之內，和而有禮。雖世有屯夷，<span class="jiazhu">屯，陟倫翻，多難也。夷，平易也。</span>家有貧富，百口怡怡，豐儉同之。<span class="jiazhu">史言盧度世有行。</span></p>
<p class="em2 strong" id="online_toc_17"><a class="gg-link" href="#online_toc_17" onclick="return changeColor(this);"></a>崔道固閉門拒魏。沈文秀遣使迎降於魏，請兵援接，白曜欲遣兵赴之。酈範曰：<span class="yinhao">「文秀室家墳墓皆在江南，<span class="jiazhu">沈文秀，吳興武康人。</span>擁兵數萬，城固甲堅，強則拒戰，屈則遁去。我師未逼其城，無朝夕之急，何所畏忌而遽求援軍！且觀其使者，視下而色愧，語煩而志怯，此必挾詐以誘我，不可從也。<span class="jiazhu">春秋之時，諸侯交兵，謀人之軍師者，多能以此覘敵；酈範亦祖其故智耳。誘，音酉。</span>不若先取歷城，克盤陽，<span class="jiazhu">般陽縣，漢屬濟南郡。應劭曰：在般水之陽。師古曰：般，音盤。劉昫曰：唐淄州淄川縣，漢盤陽縣也。</span>下梁鄒，平樂陵，<span class="jiazhu">晉武帝分平原立樂陵郡，宋文帝置樂陵郡於故千乘地，皆在隋、唐青州界。</span>然後按兵徐進，不患其不服也。」</span>白曜曰：<span class="yinhao">「崔道固等兵力單弱，不敢出戰；吾通行無礙，直抵東陽，彼自知必亡，故望風求服，夫又何疑！」</span>範曰：<span class="yinhao">「歷城兵多糧足，非朝夕可拔。文秀坐據東陽，爲諸城根本。今多遣兵則無以攻歷城，少遣兵則不足以制東陽；<span class="jiazhu">少，詩沼翻。</span>若進爲文秀所拒，退爲諸城所邀，腹背受敵，必無全理。願更審計，無墮賊彀中。」</span><span class="jiazhu">彀，古候翻。張子厚曰：彀，指拇也。彀弓旣持滿，以指拇爲度，而發矢以志於中。墮彀中者，言敵彀弓指我，而我不知避，則矢必集于我而受其害。</span>白曜乃止。文秀果不降。</p>
<p class="em2 strong" id="online_toc_18"><a class="gg-link" href="#online_toc_18" onclick="return changeColor(this);"></a>魏尉元上表稱：<span class="yinhao">「彭城賊之要藩，不有重兵積粟，則不可固守；若資儲旣廣，雖劉彧師徒悉起，不敢窺淮北之地。」</span><span class="jiazhu">彧，於六翻。</span>又言：<span class="yinhao">「若賊向彭城，必由清、泗過宿豫，歷下邳；趨青州，亦由下邳、沂水經東安；<span class="jiazhu">東安縣，前漢屬城陽國，後漢屬琅邪郡，晉屬東莞郡，惠帝元康七年分東莞置東安郡，唐沂州沂水縣卽東安郡地。趨，七喻翻。</span>此數者，皆爲賊用師之要。今若先定下邳，平宿豫，鎭淮陽，戍東安，則青、冀諸鎭可不攻而克；若四城不服，青、冀雖拔，百姓狼顧，猶懷僥倖之心。<span class="jiazhu">僥，堅堯翻。</span>臣愚以爲宜釋青、冀之師，先定東南之地，斷劉彧北顧之意，<span class="jiazhu">斷，丁管翻。</span>絕愚民南望之心；夏水雖盛，無津途可由，冬路雖通，無高城可固。如此，則淮北自舉，暫勞永逸。兵貴神速，久則生變；若天雨旣降，彼或因水通，運糧益衆，規爲進取，恐近淮之民翻然改圖，青、冀二州猝未可拔也。」</span><span class="jiazhu"><span class="shu-ming">考異</span>曰：<span class="shu-ming">尉元傳</span>，先上表論取四城利害，後乃云<span class="yinhao">「沈攸之欲援下邳，遣孔道恭擊破之。」</span>按元以泰始二年九月受詔救薛安都，此表云<span class="yinhao">「受命出疆，再離寒暑。」</span>又云：<span class="yinhao">「今雖向熱，猶可行師。」</span>則似上表時在四年春末夏初也。又按沈攸之以三年八月出師，尋卽敗退；則上表當在攸之敗後。今此表但言陳顯達循宿豫，不言攸之救下邳。又慕容白曜以四年二月十七日拔歷城，而此表欲<span class="yinhao">「釋青、冀之師，先定東南之地」</span>，則此表不在其年春末夏初決矣。蓋<span class="yinhao">「再」</span>當作<span class="yinhao">「載」</span>，是語助之辭，非謂兩經寒暑也。故置於此。</span></p>
<p class="em2 strong" id="online_toc_19"><a class="gg-link" href="#online_toc_19" onclick="return changeColor(this);"></a><span class="yinwen">12</span>五月，壬戌，以太子詹事袁粲爲尙書右僕射。</p>
<p class="em2 strong" id="online_toc_20"><a class="gg-link" href="#online_toc_20" onclick="return changeColor(this);"></a><span class="yinwen">13</span>沈攸之自送運米至下邳，<span class="jiazhu">沈攸之自淮陰至下邳。</span>魏人遣清、泗間人詐攸之云：<span class="yinhao">「薛安都欲降，<span class="jiazhu">降，戶江翻。</span>求軍迎接。」</span>軍副吳喜請遣千人赴之，攸之不許。旣而來者益多，喜固請不已，攸之乃集來者告之曰：<span class="yinhao">「君諸人旣有誠心，若能與薛徐州子弟俱來者，皆卽假君以本鄕縣，唯意所欲；如其不爾，無爲空勞往還。」</span>自是一去不返。<span class="jiazhu">以攸之知其情也。</span>攸之使軍主彭城陳顯達將千人助戍下邳而還。<span class="jiazhu">將，卽亮翻；下同。還，從宣翻，又如字。</span></p>
<p class="em2 strong" id="online_toc_21"><a class="gg-link" href="#online_toc_21" onclick="return changeColor(this);"></a>薛安都子令伯亡命梁、雍之間，<span class="jiazhu">雍，於用翻。</span>聚黨數千人，攻陷郡縣。秋，七月，雍州刺史巴陵王休若遣南陽太守張敬兒等擊斬之。</p>
<p class="em2 strong" id="online_toc_22"><a class="gg-link" href="#online_toc_22" onclick="return changeColor(this);"></a><span class="yinwen">14</span>上復遣中領軍沈攸之等擊彭城。攸之以爲清、泗方涸，糧運不繼，固執以爲不可。使者七返，上怒，強遣之。<span class="jiazhu">復，扶又翻。強，其兩翻。<span class="shu-ming">考異</span>曰：<span class="shu-ming">宋·沈攸之傳</span>、<span class="shu-ming">宋略</span>皆云：帝怒攸之云：<span class="yinhao">「卿若不行，便可使吳喜獨去。」</span>按<span class="shu-ming">喜傳</span>乃無與攸之討彭城事。<span class="shu-ming">後魏書</span>作吳僖公，不知卽吳喜，爲別一人也？按<span class="shu-ming">南史</span>亦有謂吳喜爲吳喜公者。</span>八月，壬寅，以攸之行南兗州刺史，將兵北出；使行徐州事蕭道成將千人鎭淮陰。<span class="jiazhu">去年僑立徐州於鍾離，今使蕭道成屯淮陰，爲沈攸之後鎭。</span>道成收養豪俊，賓客始盛。<span class="jiazhu">爲後蕭道成取宋張本。</span></p>
<p class="em2 strong" id="online_toc_23"><a class="gg-link" href="#online_toc_23" onclick="return changeColor(this);"></a>魏之入彭城也，<span class="jiazhu">事見上卷上年。</span>垣崇祖將部曲奔朐山，據之，<span class="jiazhu">魏收曰：朐縣，漢屬東海；晉曰臨朐，屬琅邪郡；有朐山臨海瀕。今按<span class="shu-ming">晉志</span>，臨朐屬東莞郡，後魏復曰朐，屬琅邪郡。朐，音劬。</span>遣使來降；蕭道成以爲朐山戍主。朐山瀕海孤絕，人情未安，崇祖浮舟水側，欲有急則逃入海。魏東徐州刺史成固公戍圂城，<span class="jiazhu">魏收<span class="shu-ming">地形志</span>：魏置南青州於圂城。圂城當在唐沂州沂水縣界。圂，戶困翻。</span>崇祖部將有罪，亡降魏。成固公遣步騎二萬襲朐山，<span class="jiazhu">將，卽亮翻。降，戶江翻。騎，奇寄翻；下同。</span>去城二十里；崇祖方出送客，城中人驚懼，皆下船欲去，崇祖還，謂腹心曰：<span class="yinhao">「虜非有宿謀，承叛者之言而來耳，易誑也。<span class="jiazhu">易，以豉翻。誑，居況翻。</span>今得百餘人還，事必濟矣。但人情一駭，不可斂集，卿等可亟去此一里外，大呼而來云：『艾塘義人已得破虜，<span class="jiazhu">呼，火故翻。艾塘當在唐海州懷仁縣界；北齊於此置塘義郡。宋人謂淮北起兵拒魏者爲義人。</span>須戍軍速往，相助逐之。』」</span>舟中人果喜，爭上岸。<span class="jiazhu">上，時掌翻。</span>崇祖引入，據城；遣羸弱入島，<span class="jiazhu">島，海中山也。羸，倫爲翻。</span>人持兩炬火，登山鼓譟。魏參騎以爲軍備甚盛，乃退。<span class="jiazhu">參騎，候騎也。</span>上以崇祖爲北琅邪、蘭陵二郡太守。</p>
<p class="em2 strong" id="online_toc_24"><a class="gg-link" href="#online_toc_24" onclick="return changeColor(this);"></a>垣榮祖亦自彭城奔朐山，以奉使不效，<span class="jiazhu">奉使說薛安都，見上卷上年。</span>畏罪不敢出，往依蕭道成于淮陰。榮祖少學騎射，或謂之曰：<span class="yinhao">「武事可畏，<span class="jiazhu">謂矢刃交乎前，生死在於須臾也。少，詩照翻。</span>何不學書！」</span>榮祖曰：<span class="yinhao">「昔曹公父子上馬橫槊，下馬談詠，<span class="jiazhu">謂魏王操及文帝兄弟也。上，時掌翻。槊，色角翻。</span>此於天下，可不負飲食矣。君輩無自全之伎，<span class="jiazhu">伎，渠綺翻，能也，藝也。</span>何異犬羊乎！」</span><span class="jiazhu">此犬羊，直謂其無防身之術耳。</span>劉善明從弟僧副將部曲二千人避魏居海島，道成亦召而撫之。<span class="jiazhu">從，才用翻。</span></p>
<p class="em2 strong" id="online_toc_25"><a class="gg-link" href="#online_toc_25" onclick="return changeColor(this);"></a><span class="yinwen">15</span>魏於天宮寺作大像，高四十三尺，<span class="jiazhu">高，居傲翻。</span>用銅十萬斤，黃金六百斤。</p>
<p class="em2 strong" id="online_toc_26"><a class="gg-link" href="#online_toc_26" onclick="return changeColor(this);"></a><span class="yinwen">16</span>魏尉元遣孔伯恭帥步騎一萬拒沈攸之，<span class="jiazhu">帥，讀曰率。騎，奇寄翻。</span>又以攸之前敗所喪士卒瘃墮膝行者悉還攸之，以沮其氣。<span class="jiazhu">喪，息浪翻。瘃，陟玉翻，寒瘡也。沮，在呂翻。</span>上尋悔遣攸之等，復召使還，<span class="jiazhu">復，扶又翻。</span>攸之至焦墟，去下邳五十餘里，陳顯達引兵迎攸之至睢清口，<span class="jiazhu">清水合於泗水，故泗水亦得清水之名。<span class="shu-ming">水經註</span>：泗水過下邳縣西，又東南得睢水口。泗水又東南入于淮水，故謂之睢清口。睢，音雖。</span>伯恭擊破之。攸之引兵退，伯恭追擊之，攸之大敗，龍驤將軍姜彥之等戰沒。攸之創重，<span class="jiazhu">驤，思將翻。創，初良翻。</span>入保顯達營；丁酉，衆潰，攸之輕騎南走，委棄軍資器械以萬計，還屯淮陰。</p>
<p class="em2 strong" id="online_toc_27"><a class="gg-link" href="#online_toc_27" onclick="return changeColor(this);"></a>尉元以書諭徐州刺史王玄載，玄載棄下邳走，<span class="jiazhu">沈攸之留王玄載戍下邳，因領徐州刺史。</span>魏以隴西辛紹先爲下邳太守。<span class="jiazhu">守，式又翻。</span>紹先不尙苛察，務舉大綱，敎民治生禦寇而已；由是不邳安之。<span class="jiazhu">治，直之翻。</span></p>
<p class="em2 strong" id="online_toc_28"><a class="gg-link" href="#online_toc_28" onclick="return changeColor(this);"></a>孔伯恭進攻宿豫，宿豫戍將魯僧遵亦棄城走。魏將孔大恆等將千騎南攻淮陽，淮陽太守崔武仲焚城走。<span class="jiazhu">尉元取下邳等城，不愆于素，使沈攸之不敗於再舉，元亦未敢輕動也。淮陽太守治角城，角城在唐泗州宿遷縣界。宿遷，卽宿豫，唐避諱改焉。</span></p>
<p class="em2 strong" id="online_toc_29"><a class="gg-link" href="#online_toc_29" onclick="return changeColor(this);"></a>慕容白曜進屯瑕丘。崔道固之未降也，<span class="jiazhu">降，戶江翻；下同。</span>綏邊將軍房法壽爲王玄邈司馬，屢破道固軍，歷城人畏之。<span class="jiazhu">崔道固鎭歷城，其軍皆歷城人。</span>及道固降，皆罷兵。道固畏法壽扇動百姓，迫遣法壽使還建康。會從弟崇吉自升城來，<span class="jiazhu">從，才用翻。</span>以母妻爲魏所獲，謀於法壽。法壽雅不欲南行，<span class="jiazhu">雅，素也。</span>怨道固迫之。時道固遣兼治中房靈賓督清河、廣川二郡事，戍磐<span class="jiaozhusup">【嚴：「磐」改「盤」；下同。】</span>陽，法壽乃與崇吉謀襲磐陽，據之，降於慕容白曜，以贖崇吉母妻。道固遣兵攻之，白曜自瑕丘遣將軍長孫觀救磐陽，<span class="jiazhu">磐陽，卽盤陽。</span>道固兵退。白曜表冠軍將軍韓麒麟與法壽對爲冀州刺史，<span class="jiazhu">冠，古玩翻。</span>以法壽從弟靈民、思順、靈悅、伯憐、伯玉、叔玉、思安、幼安等八人皆爲郡守。<span class="jiazhu">此冀州，卽宋所置冀州，以命法壽。郡守，卽守冀州所領廣川、平原、清河、樂陵、魏郡、河間、頓丘、高陽、勃海，皆僑郡也。</span></p>
<p class="em2 strong" id="online_toc_30"><a class="gg-link" href="#online_toc_30" onclick="return changeColor(this);"></a>白曜自瑕丘引兵攻崔道固於歷城，遣平東將軍長孫陵等攻沈文秀於東陽。道固拒守不降，白曜築長圍守之。陵等至東陽，文秀請降；陵等入其西郭，縱士卒暴掠。文秀悔怒，閉城拒守，擊陵等，破之。<span class="jiazhu"><span class="shu-ming">考異</span>曰：<span class="shu-ming">文秀傳</span>云：<span class="yinhao">「八月，虜蜀郡公拔式入西郭。」</span>今從<span class="shu-ming">慕容白曜傳</span>。</span>陵等退屯清西，屢進攻城，不克。</p>
<p class="em2 strong" id="online_toc_31"><a class="gg-link" href="#online_toc_31" onclick="return changeColor(this);"></a><span class="yinwen">17</span>癸卯，大赦。</p>
<p class="em2 strong" id="online_toc_32"><a class="gg-link" href="#online_toc_32" onclick="return changeColor(this);"></a><span class="yinwen">18</span>戊申，魏主李夫人生子宏。夫人，惠之女也。<span class="jiazhu">李惠蓋李貴人兄弟。貴人，魏主之母，賜死，見一百二十八卷宋孝建三年，夫人則惠之女而宏之母也。宏，是爲魏孝文帝。</span>馮太后自撫養宏；頃之，還政於魏主。魏主始親國事，勤於爲治，<span class="jiazhu">治，直吏翻。</span>賞罰嚴明，拔清節，黜貪汙，於是魏之牧守始有以廉潔著聞者。</p>
<p class="em2 strong" id="online_toc_33"><a class="gg-link" href="#online_toc_33" onclick="return changeColor(this);"></a><span class="yinwen">19</span>太中大夫徐爰，自太祖時用事，<span class="jiazhu">徐爰事始一百二十六卷文帝元嘉二十八年。</span>素不禮於上。上銜之，詔數其姦佞之罪，<span class="jiazhu">數，所具翻。</span>徙交州。</p>
<p class="em2 strong" id="online_toc_34"><a class="gg-link" href="#online_toc_34" onclick="return changeColor(this);"></a><span class="yinwen">20</span>冬，十月，辛巳，詔徙義陽王昶爲晉熙王，<span class="jiazhu">昶，丑兩翻。<span class="shu-ming">考異</span>曰：<span class="shu-ming">宋·帝紀</span>在十一月，今從<span class="shu-ming">宋略</span>。</span>使員外郎李豐以金千兩贖昶於魏。<span class="jiazhu">昶奔魏見一百三十卷元年。</span>魏人弗許，使昶與上書，爲兄弟之儀；上責其不稱臣，不答。魏主復使昶與上書，<span class="jiazhu">復，扶又翻；下復攻、復以同。</span>昶辭曰：<span class="yinhao">「臣本實彧兄，<span class="jiazhu">昶，文帝第九子；帝，文帝第十二子。</span>未經爲臣。若改前書，事爲二敬；<span class="jiazhu">旣稱臣於魏，復稱臣於宋，是爲二敬也。</span>苟或不改，彼所不納。臣不敢奉詔。」</span>乃止。魏人愛重昶，凡三尙公主。</p>
<p class="em2 strong" id="online_toc_35"><a class="gg-link" href="#online_toc_35" onclick="return changeColor(this);"></a><span class="yinwen">21</span>十一月，乙卯，分徐州置東徐州，以輔國將軍張讜爲刺史。<span class="jiazhu">張讜時守團城，就置東徐州，以刺史命之。讜，音黨。</span></p>
<p class="em2 strong" id="online_toc_36"><a class="gg-link" href="#online_toc_36" onclick="return changeColor(this);"></a>十二月，庚戌，以幽州刺史劉休賓爲兗州刺史。<span class="jiazhu">時兗州之境已沒於魏。劉休賓守梁鄒，就以刺史命之。</span>休賓之妻，崔邪利之女也，生子文曄，與邪利皆沒於魏。<span class="jiazhu">邪利沒於魏見一百二十五卷文帝元嘉二十七年。</span>慕容白曜將其妻子至梁鄒城下示之。休賓密遣主簿尹文達至歷城見白曜，且視其妻子；休賓欲降，而兄子聞慰不可。白曜使人至城下呼曰：<span class="yinhao">「劉休賓數遣人來見僕射約降，<span class="jiazhu">呼，火故翻。數，所角翻。降，戶江翻。</span>何故違期不至！」</span>由是城中皆知之，共禁制休賓不得降，魏兵圍之。</p>
<p class="em2 strong" id="online_toc_37"><a class="gg-link" href="#online_toc_37" onclick="return changeColor(this);"></a><span class="yinwen">22</span>魏西河公石復攻汝陰，<span class="jiazhu">今年春石攻汝陰不克。</span>汝陰有備，無功而還。<span class="jiazhu">還，從宣翻，又如字。</span>常珍奇雖降於魏，實懷貳心；劉勔復以書招之。會西河公石攻汝陰，珍奇乘虛燒劫懸瓠，驅掠上蔡、安成、平輿三縣民，屯於灌水。<span class="jiazhu"><span class="shu-ming">水經註</span>：灌水導源廬江金蘭縣西北東陵鄕大蘇山東北，逕蓼縣故城西，而北注決水。許愼曰：灌水出雩婁縣。輿，音預。</span></p>
<div class="yeartoc" id="year_toc_468"><p class="strong" id="online_toc_38"><a class="gg-link" href="#online_toc_38" onclick="return changeColor(this);"></a><span class="section" id="title-4"><span data-head-description="太宗明皇帝中" data-head-level="h4" data-head-title="泰始四年">四年</span></span><span class="biaozhusup" data-rel="">（戊申、四六八年）</span></p></div>
<p class="em2 strong" id="online_toc_39"><a class="gg-link" href="#online_toc_39" onclick="return changeColor(this);"></a><span class="yinwen">1</span>春，正月，己未，上祀南郊，大赦。</p>
<p class="em2 strong" id="online_toc_40"><a class="gg-link" href="#online_toc_40" onclick="return changeColor(this);"></a><span class="yinwen">2</span>魏汝陽司馬趙懷仁帥衆寇武津，<span class="jiazhu">汝陽司馬，汝陽郡司馬也。沈約曰：武津縣屬汝陽郡。何<span class="shu-ming">志</span>不註置立。在隋、唐上蔡縣界。帥，讀曰率。</span>豫州刺史劉勔遣龍驤將軍申元德擊破之，又斬魏于都公閼于拔於汝陽臺東，<span class="jiazhu">魏收<span class="shu-ming">地形志</span>：汝陽郡汝陽縣有章華臺。此書汝陽臺者，蓋以別南郡之章華臺也。</span>獲運車千三百乘。<span class="jiazhu">乘，繩證翻。</span>魏復寇義陽，<span class="jiazhu">復，扶又翻。</span>勔使司徒參軍孫臺瓘擊破之。<span class="jiazhu"><span class="yinhao">「臺瓘」</span>當作<span class="yinhao">「曇瓘」</span>。</span></p>
<p class="em2 strong" id="online_toc_41"><a class="gg-link" href="#online_toc_41" onclick="return changeColor(this);"></a>淮西民賈元友上書，陳伐魏取陳、蔡之策，<span class="jiazhu">宋豫州淮西之地，春秋陳、蔡之地也。</span>上以其書示劉勔。勔上言：<span class="yinhao">「元友稱『虜主幼弱，內外多難，<span class="jiazhu">難，乃旦翻。</span>天亡有期。』臣以爲虜自去冬蹈藉王土，磐據數郡，百姓殘亡；今春以來，連城圍逼，國家未能復境，何暇滅虜！元友所陳，率多夸誕狂謀，皆無事實，言之甚易，行之甚難。<span class="jiazhu">易，以豉翻。</span>臣竊尋元嘉以來，傖荒遠人，多干國議，負擔歸闕，<span class="jiazhu">傖，助庚翻。擔，丁濫翻。</span>皆勸討虜，從來信納，皆貽後悔。境上之人，唯視強弱：王師至彼，必壺漿候塗；裁見退軍，便抄截蜂起。<span class="jiazhu">抄，楚交翻。</span>此前後所見，明驗非一也。」</span>上乃止。<span class="jiazhu">史言劉勔諳識邊情。</span></p>
<p class="em2 strong" id="online_toc_42"><a class="gg-link" href="#online_toc_42" onclick="return changeColor(this);"></a><span class="yinwen">3</span>魏尉元遣使說東徐州刺史張讜，讜以團城降魏。<span class="jiazhu">魏已得彭城，又得團城，故因宋所置東徐州以命讜。據<span class="shu-ming">水經註</span>：東莞郡治團城，城在春秋之鄆邑西南四十里。魏後徙東徐州治下邳。說，輸芮翻。</span>魏以中書侍郎高閭與讜對爲東徐州刺史，<span class="jiazhu"><span class="shu-ming">考異</span>曰：<span class="shu-ming">尉元傳</span>：<span class="yinhao">「沈攸之旣走，元以書諭王玄載，玄載與魯僧遵、崔武仲、楊繼皆走，遂以高閭與張讜對爲東徐州刺史。」</span>按三年十一月乙卯始以讜爲東徐州刺史，則於時未降魏也；故置於此。</span>李璨與畢衆敬對爲東兗州刺史。<span class="jiazhu">宋兗州治瑕丘。畢衆敬以瑕丘降魏，魏以爲東兗州，蓋先已有兗州也。</span>元又說兗州刺史王整，<span class="jiazhu">說，輸芮翻。沈約曰：宋失淮北，僑立兗州，寄治淮陰。時蕭道成鎭淮陰，王整蓋屯徐州界，領兗州刺史耳。此時宋、魏交兵，疆吏能自守者，卽以州刺史命之，無常處也。</span>蘭陵太守桓忻，整、忻皆降於魏。魏以元爲開府儀同三司、都督徐·南·北兗三州諸軍事、徐州刺史，鎭彭城。<span class="jiazhu">兗州治瑕丘，以王整新降，故分南、北兗。</span>召薛安都、畢衆敬入朝，<span class="jiazhu">朝，直遙翻。</span>至平城，魏以上客待之，羣從皆封侯，賜第宅，資給甚厚。<span class="jiazhu">從，才用翻。</span></p>
<p class="em2 strong" id="online_toc_43"><a class="gg-link" href="#online_toc_43" onclick="return changeColor(this);"></a><span class="yinwen">4</span>慕容白曜圍歷城經年，二月，庚寅，拔其東郭；癸巳，崔道固面縛出降。<span class="jiazhu"><span class="shu-ming">考異</span>曰：<span class="shu-ming">宋略</span>云：<span class="yinhao">「丙申，索虜陷歷城，執崔道固。」</span>按<span class="shu-ming">後魏·列傳</span>道固表云：<span class="yinhao">「以今月十四日臣東郭失守，以十七日面縛請罪。」</span><span class="shu-ming">長曆</span>是月丁丑朔。今從之。</span>白曜遣道固之子景業與劉文曄同至梁鄒，劉休賓亦出降。白曜送道固、休賓及其僚屬於平城。</p>
<p class="em2 strong" id="online_toc_44"><a class="gg-link" href="#online_toc_44" onclick="return changeColor(this);"></a><span class="yinwen">5</span>辛丑，以前龍驤將軍常珍奇爲都督司·北豫二州諸軍事、司州刺史。魏西河公石攻之，珍奇單騎奔壽陽。<span class="jiazhu">常珍奇自灌水奔壽陽。驤，思將翻。騎，奇寄翻；下同。</span></p>
<p class="em2 strong" id="online_toc_45"><a class="gg-link" href="#online_toc_45" onclick="return changeColor(this);"></a><span class="yinwen">6</span>乙巳，車騎大將軍、曲江莊公王玄謨卒。<span class="jiazhu">曲江縣，漢屬桂陽郡，宋屬廣興公相。<span class="shu-ming">諡法</span>：屢征殺伐曰莊；武征而不遂曰莊。</span></p>
<p class="em2 strong" id="online_toc_46"><a class="gg-link" href="#online_toc_46" onclick="return changeColor(this);"></a><span class="yinwen">7</span>三月，魏慕容白曜進圍東陽。<span class="jiazhu">白曜旣得歷城，始進圍東陽，用酈範之計也。</span></p>
<p class="em2 strong" id="online_toc_47"><a class="gg-link" href="#online_toc_47" onclick="return changeColor(this);"></a>上以崔道固兄子僧祐爲輔國將軍，將兵數千從海道救歷城；至不其，聞歷城已沒，遂降於魏。<span class="jiazhu">將，卽亮翻。其，音基。降，戶江翻。</span></p>
<p class="em2 strong" id="online_toc_48"><a class="gg-link" href="#online_toc_48" onclick="return changeColor(this);"></a><span class="yinwen">8</span>交州刺史劉牧卒。州人李長仁殺牧北來部曲，據州反，自稱刺史。</p>
<p class="em2 strong" id="online_toc_49"><a class="gg-link" href="#online_toc_49" onclick="return changeColor(this);"></a><span class="yinwen">9</span>廣州刺史羊希使晉康太守沛郡劉思道伐俚。<span class="jiazhu">晉穆帝永和七年，分蒼梧立晉康郡，今端州卽其地。李延壽曰：<span class="shu-ming">記</span>云：南方曰蠻，有不火食者矣。然其種類非一，與華人錯居；其流曰蜑，曰獽，曰俚，曰獠，曰㐌，居無君長，隨山洞而居。俚，音里。</span>思道違節度失利，希遣收之；思道帥所領攻州，<span class="jiazhu">帥，讀曰率。</span>希兵敗而死。龍驤將軍陳伯紹將兵伐俚，還擊思道，擒斬之。<span class="jiazhu">驤，思將翻。將，卽亮翻。</span>希，玄保之兄子也。<span class="jiazhu">羊玄保見一百二十三卷文帝元嘉十七年。</span></p>
<p class="em2 strong" id="online_toc_50"><a class="gg-link" href="#online_toc_50" onclick="return changeColor(this);"></a><span class="yinwen">10</span>夏，四月，己卯，復減郡縣田租之半。<span class="jiazhu">復，扶又翻。</span></p>
<p class="em2 strong" id="online_toc_51"><a class="gg-link" href="#online_toc_51" onclick="return changeColor(this);"></a><span class="yinwen">11</span>徙東海王禕爲廬江王，山陽王休祐爲晉平王。上以廢帝謂禕爲驢王，<span class="jiazhu">見百三十卷元年。</span>故以廬江封之。</p>
<p class="em2 strong" id="online_toc_52"><a class="gg-link" href="#online_toc_52" onclick="return changeColor(this);"></a><span class="yinwen">12</span>劉勔敗魏兵於許昌。<span class="jiazhu">敗，補邁翻。</span></p>
<p class="em2 strong" id="online_toc_53"><a class="gg-link" href="#online_toc_53" onclick="return changeColor(this);"></a><span class="yinwen">13</span>魏以南郡公李惠爲征南大將軍、儀同三司、都督關右諸軍事、雍州刺史，進爵爲王。<span class="jiazhu">雍，於用翻。</span></p>
<p class="em2 strong" id="online_toc_54"><a class="gg-link" href="#online_toc_54" onclick="return changeColor(this);"></a><span class="yinwen">14</span>五月，乙卯，魏主畋于崞山，遂如繁畤；<span class="jiazhu">崞山縣，卽漢晉雁門之崞縣，魏曰崞山，天平二年分屬繁畤郡。<span class="shu-ming">隋志</span>，雁門崞縣有崞山。據<span class="shu-ming">水經註</span>，山在繁畤之西，灅水之南。孟康曰：崞，音郭。<span class="shu-ming">九域志</span>：繁畤縣在代之東六十里。</span>辛酉，還宮。</p>
<p class="em2 strong" id="online_toc_55"><a class="gg-link" href="#online_toc_55" onclick="return changeColor(this);"></a><span class="yinwen">15</span>六月，魏以昌黎王馮熙爲太傅。熙，太后之兄也。</p>
<p class="em2 strong" id="online_toc_56"><a class="gg-link" href="#online_toc_56" onclick="return changeColor(this);"></a><span class="yinwen">16</span>秋，七月，庚申，以驍騎將軍蕭道成爲南兗州刺史。<span class="jiazhu">代沈攸之也。南兗州治廣陵。驍，堅堯翻。騎，奇寄翻。</span></p>
<p class="em2 strong" id="online_toc_57"><a class="gg-link" href="#online_toc_57" onclick="return changeColor(this);"></a><span class="yinwen">17</span>八月，戊子，以南康相劉勃爲交州刺史。<span class="jiazhu">相，息亮翻。</span></p>
<p class="em2 strong" id="online_toc_58"><a class="gg-link" href="#online_toc_58" onclick="return changeColor(this);"></a><span class="yinwen">18</span>上以沈文秀之弟征北中兵參軍文靜爲輔國將軍，統高密等五郡軍事，<span class="jiazhu">五郡，蓋高密、平昌、長廣、東海、東莞也。</span>自海道救東陽。至不其城，爲魏所斷，<span class="jiazhu">其，音基。斷，丁管翻。</span>因保城自固；魏人攻之，不克。辛卯，分青州置東青州，以文靜爲刺史。</p>
<p class="em2 strong" id="online_toc_59"><a class="gg-link" href="#online_toc_59" onclick="return changeColor(this);"></a><span class="yinwen">19</span>九月，辛亥，魏立皇叔楨爲南安王，<span class="jiazhu">楨，音貞。</span>長壽爲城陽王，太洛爲章武王，休爲安定王。</p>
<p class="em2 strong" id="online_toc_60"><a class="gg-link" href="#online_toc_60" onclick="return changeColor(this);"></a><span class="yinwen">20</span>冬，十月，癸酉朔，日有食之。發諸州兵北伐。</p>
<p class="em2 strong" id="online_toc_61"><a class="gg-link" href="#online_toc_61" onclick="return changeColor(this);"></a><span class="yinwen">21</span>十一月，李長仁遣使請降，<span class="jiazhu">使，疏吏翻。降，戶江翻。</span>自貶行州事；許之。</p>
<p class="em2 strong" id="online_toc_62"><a class="gg-link" href="#online_toc_62" onclick="return changeColor(this);"></a><span class="yinwen">22</span>十二月，魏人拔不其城，殺沈文靜，入東陽西郭。</p>
<p class="em2 strong" id="online_toc_63"><a class="gg-link" href="#online_toc_63" onclick="return changeColor(this);"></a><span class="yinwen">23</span>義嘉之亂，巫師請發脩寧陵，戮玄宮爲厭勝。是歲，改葬昭太后。<span class="jiazhu">昭太后陵曰脩寧。晉安王子勛，於昭后孫也，改元義嘉。<span class="shu-ming">南史</span>曰：脩寧陵在孝武陵東南。厭，衣檢翻，又益涉翻，禳也。</span></p>
<p class="em2 strong" id="online_toc_64"><a class="gg-link" href="#online_toc_64" onclick="return changeColor(this);"></a><span class="yinwen">24</span>先是，中書侍郎、舍人皆以名流爲之，<span class="jiazhu">史曰先是，謂元嘉以前，<span class="shu-ming">通鑑</span>因而書之。先，悉薦翻。</span>太祖始用寒士秋當，<span class="jiazhu">秋當，人姓名。<span class="shu-ming">姓譜</span>：秋姓，秋胡之後。</span>世祖猶雜選士庶，巢尙之、戴法興皆用事。<span class="jiazhu">士，謂巢尙之；庶，謂戴法興。皆，俱也。</span>及上卽位，盡用左右細人，<span class="jiazhu">細，微也，纖也，小也。細人，言纖微小人也。</span>游擊將軍阮佃夫、中書通事舍人王道隆、員外散騎侍郎楊運長等，並參預政事，權亞人主，巢、戴所不及也。佃夫尤恣橫，人有順迕，禍福立至。<span class="jiazhu">佃，音田。散，悉亶翻。騎，奇寄翻。橫，下孟翻。迕，五故翻。謂順之則有福，迕之則有禍。</span>大納貨賂，所餉減二百匹絹，則不報書。園宅飲饌，過於諸王；妓樂服飾，宮掖不如也。朝士貴賤，莫不自結。僕隸皆不次除官，捉車人至虎賁中郎將，馬士至員外郎。<span class="jiazhu">捉車人，持車者。馬士，控馬者。員外郎，謂員外散騎郎也。饌，雛戀翻，又雛皖翻。妓，渠綺翻。朝，直遙翻。賁，音奔。將，卽亮翻。</span></p>
<div class="yeartoc" id="year_toc_469"><p class="strong" id="online_toc_65"><a class="gg-link" href="#online_toc_65" onclick="return changeColor(this);"></a><span class="section" id="title-5"><span data-head-description="太宗明皇帝中" data-head-level="h4" data-head-title="泰始五年">五年</span></span><span class="biaozhusup" data-rel="">（己酉、四六九年）</span></p></div>
<p class="em2 strong" id="online_toc_66"><a class="gg-link" href="#online_toc_66" onclick="return changeColor(this);"></a><span class="yinwen">1</span>春，正月，癸亥，上耕籍田，大赦。</p>
<p class="em2 strong" id="online_toc_67"><a class="gg-link" href="#online_toc_67" onclick="return changeColor(this);"></a><span class="yinwen">2</span>沈文秀守東陽，魏人圍之三年，<span class="jiazhu">泰始三年，魏始攻文秀；至此時，首尾涉三年也。</span>外無救援，士卒晝夜拒戰，甲冑生蟣蝨，無離叛之志。乙丑，魏人拔東陽，<span class="jiazhu">史言沈文秀善守，以援兵不接而沒。蟣，居豨翻。</span>文秀解戎服，正衣冠，取所持節坐齋內。魏兵交至，問：<span class="yinhao">「沈文秀何在？」</span>文秀厲聲曰：<span class="yinhao">「身是！」</span><span class="jiazhu">身，猶今人言我。</span>魏人執去，去其衣，<span class="jiazhu">去，羌呂翻。</span>縛送慕容白曜，使之拜，文秀曰：<span class="yinhao">「各兩國大臣，何拜之有！」</span>白曜還其衣，爲之設饌，鎖送平城。魏主數其罪而宥之，<span class="jiazhu">爲，于僞翻。數，所具翻。數其罪者，以文秀旣迎降，復拒守也。</span>待爲下客，給惡衣、疏食；<span class="jiazhu">疏食，粗飯也。食，祥吏翻。</span>旣而重其不屈，稍嘉禮之，拜外都下大夫。<span class="jiazhu">外都下大夫，外都大官之屬僚也。拓跋氏所置。</span>於是青、冀之地盡入於魏矣。</p>
<p class="em2 strong" id="online_toc_68"><a class="gg-link" href="#online_toc_68" onclick="return changeColor(this);"></a><span class="yinwen">3</span>戊辰，魏平昌宣王和其奴卒。</p>
<p class="em2 strong" id="online_toc_69"><a class="gg-link" href="#online_toc_69" onclick="return changeColor(this);"></a><span class="yinwen">4</span>二月，己卯，魏以慕容白曜爲都督青·齊·東徐三州諸軍事、征南大將軍、開府儀同三司、青州刺史，<span class="jiazhu">宋置冀州於歷城；魏旣得之，改爲齊州，統東魏、東平原、東清河、廣川、濟南、東太原六郡。東徐州統東安、東莞二郡。</span>進爵濟南王。<span class="jiazhu">濟，子禮翻。</span>白曜撫御有方，東人安之。<span class="jiazhu">荀卿有言：兼幷易也，堅凝之難。魏幷青、徐，淮北四州之民未忘宋也；惟其撫御有方，民安其生，不復引領南望矣。<span class="shu-ming">書</span>云：撫我則后，虐我則讎。信哉！</span></p>
<p class="em2 strong" id="online_toc_70"><a class="gg-link" href="#online_toc_70" onclick="return changeColor(this);"></a>魏自天安以來，<span class="jiazhu">泰始二年，魏改元天安。</span>比歲旱饑，重以青、徐用兵，山東之民疲於賦役。<span class="jiazhu">比，毗至翻。重用翻。師之所聚，荊棘生焉，大兵之後，必有凶年，豈謂是邪！</span>顯祖命因民貧富爲三等輸租之法，等爲三品：上三品輸平城，中輸他州，下輸本州。又，魏舊制：常賦之外，有雜調十五；至是悉罷之，由是民稍贍給。<span class="jiazhu">調，徒釣翻。史言魏能紓民力。</span></p>
<p class="em2 strong" id="online_toc_71"><a class="gg-link" href="#online_toc_71" onclick="return changeColor(this);"></a><span class="yinwen">5</span>河東柳欣慰等謀反，欲立太尉廬江王禕。禕自以於帝爲兄，而帝及諸兄弟皆輕之，遂與欣慰等通謀相酬和。<span class="jiazhu">禕，吁韋翻。和，戶臥翻。</span>征北諮議參軍杜幼文告之，丙申，詔降禕爲車騎將軍、開府儀同三司、南豫州刺史，出鎭宣城，帝遣腹心楊運長領兵防衞。欣慰等並伏誅。</p>
<p class="em2 strong" id="online_toc_72"><a class="gg-link" href="#online_toc_72" onclick="return changeColor(this);"></a><span class="yinwen">6</span>三月，魏人寇汝陰，太守楊文萇擊卻之。</p>
<p class="em2 strong" id="online_toc_73"><a class="gg-link" href="#online_toc_73" onclick="return changeColor(this);"></a><span class="yinwen">7</span>夏，四月，丙申，魏大赦。</p>
<p class="em2 strong" id="online_toc_74"><a class="gg-link" href="#online_toc_74" onclick="return changeColor(this);"></a><span class="yinwen">8</span>五月，魏徙青、齊民於平城，置升城、歷城民望於桑乾，立平齊郡以居之；<span class="jiazhu">據<span class="shu-ming">崔道固傳</span>，立平齊郡於平城西北北新城。<span class="shu-ming">五代志</span>：馬邑郡雲內縣，後魏立平齊郡。乾，音干。</span>自餘悉爲奴婢，分賜百官。</p>
<p class="em2 strong" id="online_toc_75"><a class="gg-link" href="#online_toc_75" onclick="return changeColor(this);"></a>魏沙門統曇曜奏：<span class="jiazhu">沙門統，猶今之僧錄。曇，徒含翻。</span><span class="yinhao">「平齊戶及諸民有能歲輸穀六十斛入僧曹者，卽爲僧祇戶，粟爲僧祇粟，遇凶歲，賑給飢民。」</span>又請<span class="yinhao">「民犯重罪及官奴，以爲佛圖戶，以供諸寺洒掃。」</span>魏主並許之。於是僧祇戶、粟及寺戶徧於州鎭矣。<span class="jiazhu">魏自北方幷有諸夏，亦依魏、晉制置諸州刺史，其西北被邊夷、晉雜居之地，則置鎭將以鎭之。祇，翹移翻。史言魏割民力以奉釋氏。</span></p>
<p class="em2 strong" id="online_toc_76"><a class="gg-link" href="#online_toc_76" onclick="return changeColor(this);"></a><span class="yinwen">9</span>六月，魏立皇子宏爲太子。</p>
<p class="em2 strong" id="online_toc_77"><a class="gg-link" href="#online_toc_77" onclick="return changeColor(this);"></a><span class="yinwen">10</span>癸酉，以左衞將軍沈攸之爲郢州刺史。</p>
<p class="em2 strong" id="online_toc_78"><a class="gg-link" href="#online_toc_78" onclick="return changeColor(this);"></a><span class="yinwen">11</span>上又令有司奏廬江王禕忿懟有怨言，<span class="jiazhu">懟，直類翻。</span>請窮治；不許。<span class="jiazhu">治，直之翻。</span>丁丑，免禕官爵，遣大鴻臚持節奉詔責禕，<span class="jiazhu">臚，陵如翻。</span>因逼令自殺；子輔國將軍充明廢徙新安。</p>
<p class="em2 strong" id="online_toc_79"><a class="gg-link" href="#online_toc_79" onclick="return changeColor(this);"></a><span class="yinwen">12</span>冬，十月，丁卯朔，日有食之。</p>
<p class="em2 strong" id="online_toc_80"><a class="gg-link" href="#online_toc_80" onclick="return changeColor(this);"></a><span class="yinwen">13</span>魏頓丘王李峻卒。</p>
<p class="em2 strong" id="online_toc_81"><a class="gg-link" href="#online_toc_81" onclick="return changeColor(this);"></a><span class="yinwen">14</span>十一月，丁未，魏復遣使來脩和親，自是信使歲通。<span class="jiazhu">自元嘉之末，南、北不復通好。帝卽位之三年、四年，再遣聘使。是歲，魏使來，復通好。復，扶又翻。使，疏吏翻。</span></p>
<p class="em2 strong" id="online_toc_82"><a class="gg-link" href="#online_toc_82" onclick="return changeColor(this);"></a><span class="yinwen">15</span>閏月，戊子，以輔師將軍孟陽爲兗州刺史，始治淮陰。<span class="jiazhu">是歲，改輔國將軍爲輔師將軍。兗州本治瑕丘；旣入於魏，始治淮陰。蕭子顯曰：淮陰縣，前漢屬臨淮郡，後漢屬下邳國，晉屬廣陵郡；穆帝永和中，荀羨北討鮮卑，以淮陰舊鎭，地形都要，水陸交通，乃營立城池。是時旣失淮北，遂爲重鎭；後爲北兗州治所。<span class="shu-ming">九域志</span>：楚州淮陰縣，在州西四十里。</span></p>
<p class="em2 strong" id="online_toc_83"><a class="gg-link" href="#online_toc_83" onclick="return changeColor(this);"></a><span class="yinwen">16</span>十二月，戊戌，司徒建安王休仁解揚州。休仁年與上鄰亞，素相友愛，景和之世，上賴其力以脫禍。<span class="jiazhu">事見上卷元年。</span>及泰始初，四方兵起，休仁親當矢石，克成大功，<span class="jiazhu">事亦見上卷元年、二年。</span>任總百揆，親寄甚隆；由是朝野輻湊，上漸不悅。<span class="jiazhu">爲帝殺休仁張本。朝，直遙翻。</span>休仁悟其旨，故表解揚州。己未，以桂陽王休範爲揚州刺史。</p>
<p class="em2 strong" id="online_toc_84"><a class="gg-link" href="#online_toc_84" onclick="return changeColor(this);"></a><span class="yinwen">17</span>分荊州之巴東、建平、益州之巴西、梓潼郡，置三巴校尉，治白帝。<span class="jiazhu">校，戶敎翻。</span>三峽蠻、獠歲爲抄暴，故立府以鎭之。<span class="jiazhu">先，悉薦翻。抄，楚交翻。府，謂三巴校尉府也。</span>上以司徒參軍東莞孫謙爲巴東、建平二郡太守。謙將之官，敕募千人自隨，謙曰：<span class="yinhao">「蠻夷不賓，蓋待之失節耳，何煩兵役以爲國費！」</span>固辭不受。至郡，開布恩信，蠻、獠翕然懷之，<span class="jiazhu">獠，魯皓翻。</span>競餉金寶；謙皆慰諭，不受。</p>
<p class="em2 strong" id="online_toc_85"><a class="gg-link" href="#online_toc_85" onclick="return changeColor(this);"></a><span class="yinwen">18</span>臨海賊帥田流自稱東海王，剽掠海鹽，殺鄞令，<span class="jiazhu">帥，所類翻。剽，匹妙翻。鄞縣，自漢以來屬會稽郡。師古曰：鄞，音牛斤翻。今屬明州。</span>東土大震。</p>
<div class="yeartoc" id="year_toc_470"><p class="strong" id="online_toc_86"><a class="gg-link" href="#online_toc_86" onclick="return changeColor(this);"></a><span class="section" id="title-6"><span data-head-description="太宗明皇帝中" data-head-level="h4" data-head-title="泰始六年">六年</span></span><span class="biaozhusup" data-rel="">（庚戌、四七〇年）</span></p></div>
<p class="em2 strong" id="online_toc_87"><a class="gg-link" href="#online_toc_87" onclick="return changeColor(this);"></a><span class="yinwen">1</span>春，正月，乙亥，初制間二年一祭南郊，間一年一祭明堂。<span class="jiazhu">昔周公郊祀后稷以配天，宗祀文王於明堂以配上帝。三歲一郊，始於漢武帝。平帝元始中，始行祫祭明堂之禮，明帝永平初，始盛其儀；亦曰宗祀。<span class="shu-ming">公羊傳</span>曰：古者五年而再殷祭，謂祫祭也。然古之所謂祫者，合祭於太祖之廟；而明堂宗祀，則嚴父以配帝。此先儒之說所以異也。蔡邕謂明堂卽太廟，蓋有見於此歟！然明堂九室而太廟七室，則又不得而合也。間年一祭，非古也，故曰初制。間，古莧翻。</span></p>
<p class="em2 strong" id="online_toc_88"><a class="gg-link" href="#online_toc_88" onclick="return changeColor(this);"></a><span class="yinwen">2</span>二月，壬寅，以司徒休仁爲太尉，領司徒；固辭。<span class="jiazhu">辭者，以上不悅也；然終不能免於禍。</span></p>
<p class="em2 strong" id="online_toc_89"><a class="gg-link" href="#online_toc_89" onclick="return changeColor(this);"></a><span class="yinwen">3</span>癸丑，納江智淵孫女爲太子妃。甲寅，大赦。令百官皆獻物；始興太守孫奉伯止獻琴、書，上大怒，封藥賜死，旣而原之。</p>
<p class="em2 strong" id="online_toc_90"><a class="gg-link" href="#online_toc_90" onclick="return changeColor(this);"></a><span class="yinwen">4</span>魏以東郡王陸定國爲司空。定國，麗之子也。<span class="jiazhu">宗愛之亂，陸麗有立嫡之功；乙渾之亂，麗死之。</span></p>
<p class="em2 strong" id="online_toc_91"><a class="gg-link" href="#online_toc_91" onclick="return changeColor(this);"></a><span class="yinwen">5</span>魏主遣征西大將軍上黨王長孫觀擊吐谷渾。<span class="jiazhu">長，知兩翻。吐，從暾入聲。谷，音浴。</span></p>
<p class="em2 strong" id="online_toc_92"><a class="gg-link" href="#online_toc_92" onclick="return changeColor(this);"></a><span class="yinwen">6</span>夏，四月，辛丑，魏大赦。</p>
<p class="em2 strong" id="online_toc_93"><a class="gg-link" href="#online_toc_93" onclick="return changeColor(this);"></a><span class="yinwen">7</span>戊申，魏長孫觀與吐谷渾王拾寅戰於曼頭山，<span class="jiazhu">隋伐吐谷渾，置河原郡，有曼頭城，蓋因山得名也。<span class="shu-ming">考異</span>曰：<span class="shu-ming">宋·本紀</span>作<span class="yinhao">「拾虔」</span>。今從<span class="shu-ming">後魏書</span>。</span>拾寅敗走，遣別駕康龍入貢，魏主囚之。</p>
<p class="em2 strong" id="online_toc_94"><a class="gg-link" href="#online_toc_94" onclick="return changeColor(this);"></a><span class="yinwen">8</span>癸亥，立皇子燮爲晉熙王，奉晉熙王昶後。<span class="jiazhu">昶時在魏。</span></p>
<p class="em2 strong" id="online_toc_95"><a class="gg-link" href="#online_toc_95" onclick="return changeColor(this);"></a><span class="yinwen">9</span>五月，魏立皇弟長樂爲建昌王。<span class="jiazhu">樂，音洛。</span></p>
<p class="em2 strong" id="online_toc_96"><a class="gg-link" href="#online_toc_96" onclick="return changeColor(this);"></a><span class="yinwen">10</span>六月，癸卯，以江州刺史王景文爲尙書左僕射、揚州刺史，以尙書僕射袁粲爲右僕射。</p>
<p class="em2 strong" id="online_toc_97"><a class="gg-link" href="#online_toc_97" onclick="return changeColor(this);"></a>上宮中大宴，裸婦人而觀之，<span class="jiazhu">裸，郎果翻。</span>王后以扇障面。上怒曰：<span class="yinhao">「外舍寒乞！<span class="jiazhu">寒乞，猶言窮陋也。</span>今共爲樂，何獨不視！」</span>后曰：<span class="yinhao">「爲樂之事，其方自多；豈有姑姊妹集而裸婦人以爲笑！外舍之樂，雅異於此。」</span><span class="jiazhu">樂，音洛。</span>上大怒，遣后起。后兄景文聞之曰：<span class="yinhao">「后在家劣弱，今段遂能剛正如此！」</span></p>
<p class="em2 strong" id="online_toc_98"><a class="gg-link" href="#online_toc_98" onclick="return changeColor(this);"></a><span class="yinwen">11</span>南兗州刺史蕭道成在軍中久，<span class="jiazhu">據蕭子顯<span class="shu-ming">齊書</span>，文帝元嘉十九年，遣道成討竟陵蠻，則在軍中久矣。</span>民間或言道成有異相，當爲天子。<span class="jiazhu"><span class="shu-ming">齊書</span>言道成姿表奇異，龍顙鍾聲，鱗文遍體。相，息亮翻。</span>上疑之，徵爲黃門侍郎、越騎校尉。<span class="jiazhu">騎，奇寄翻。校，戶敎翻。</span>道成懼，不欲內遷，而無計得留。冠軍參軍廣陵荀伯玉勸道成遣數十騎入魏境，安置標榜，<span class="jiazhu">道成時假冠軍將軍，以伯玉爲參軍。冠，古玩翻。</span>魏果遣遊騎數百履行境上；<span class="jiazhu">行，下孟翻。</span>道成以聞，上使道成復本任。秋，九月，命道成遷鎭淮陰。<span class="jiazhu">按三年八月，蕭道成以行徐州事鎭淮陰，以沈攸之北伐，使爲後鎭也。攸之北還，道成代爲南兗州刺史，鎭廣陵，今復使遷鎭淮陰。</span>以侍中、中領軍劉勔爲都督南徐·兗等五州諸軍事，鎭廣陵。</p>
<p class="em2 strong" id="online_toc_99"><a class="gg-link" href="#online_toc_99" onclick="return changeColor(this);"></a><span class="yinwen">12</span>戊寅，立總明觀，置祭酒一人，儒、玄、文、史學士各十人。<span class="jiazhu">文帝元嘉十五年，立儒、玄、文、史四學，今置總明觀祭酒以總之。觀，古玩翻。</span></p>
<p class="em2 strong" id="online_toc_100"><a class="gg-link" href="#online_toc_100" onclick="return changeColor(this);"></a><span class="yinwen">13</span>柔然部眞可汗侵魏，<span class="jiazhu">可，從刊入聲。汗，音寒。</span>魏主引羣臣議之。尙書右儀射南平公目辰曰：<span class="yinhao">「若車駕親征，京師危懼，不如持重固守。虜懸軍深入，糧運無繼，不久自退；遣將追擊，破之必矣。」</span><span class="jiazhu">將，卽亮翻。</span>給事中張白澤曰：<span class="yinhao">「蠢爾荒愚，輕犯王略，<span class="jiazhu">杜預曰：略，界也。毛晃曰：略，封界也。</span>若鑾輿親行，必望麾崩散，豈可坐而縱敵！以萬乘之尊，嬰城自守，非所以威服四夷也。」</span><span class="jiazhu">乘，繩證翻。</span>魏主從之。白澤，袞之孫也。<span class="jiazhu">魏道武之建國也，張袞有功焉。</span></p>
<p class="em2 strong" id="online_toc_101"><a class="gg-link" href="#online_toc_101" onclick="return changeColor(this);"></a>魏主使京兆王子推等督諸軍出西道，任城王雲等督諸軍出東道，<span class="jiazhu">任，音壬。</span>汝陰王天賜等督諸軍爲前鋒，隴西王源賀等督諸軍爲後繼，鎭西將軍呂羅漢等掌留臺事。諸將會魏主於女水之濱，<span class="jiazhu">將，卽亮翻。</span>與柔然戰，柔然大敗，乘勝逐北，斬首五萬級，降者萬餘人，獲戎馬器械不可勝計。<span class="jiazhu">勝，音升。</span>旬有九日，往返六千餘里。改女水曰武川。<span class="jiazhu">按<span class="shu-ming">魏紀</span>女水當在長川之西，赤城之西北，後魏置武川鎭。<span class="shu-ming">隋書</span>：宇文述，代郡武川人。代郡，指代都平城也。魏都平城，謂之代都。代都以北，列置鎭將。其後罷鎭置州，則武川屬代郡。</span>司徒東安王劉尼坐昏醉，軍陳不整，免官。<span class="jiazhu">陳，讀曰陣。</span>壬申，還至平城。</p>
<p class="em2 strong" id="online_toc_102"><a class="gg-link" href="#online_toc_102" onclick="return changeColor(this);"></a>是時，魏百官不給祿，少能以廉白自立者。<span class="jiazhu">前言魏主拔清節，黜貪汙，魏之牧守始有以廉潔著聞者。此言魏之百官，少能以廉白自立者。蓋法行於州郡，未行於朝廷也。少，詩沼翻。</span>魏主詔：<span class="yinhao">「吏受所監臨羊一口、酒一斛者，死；與者以從坐論；<span class="jiazhu">監，工銜翻。</span>有能糾告尙書已下罪狀者，隨所糾官輕重授之。」</span>張白澤諫曰：<span class="yinhao">「昔周之下士，尙有代耕之祿。<span class="jiazhu"><span class="shu-ming">孟子</span>曰：周室班爵祿，下士與庶人在官者同祿，祿足以代其耕也。</span>今皇朝貴臣，服勤無報；若使受禮者刑身，<span class="jiazhu">受禮，謂受羊酒之禮；刑身，謂刑加其身。朝，直遙翻。</span>糾之者代職，臣恐姦人闚望，忠臣懈節，<span class="jiazhu">懈，居隘翻。</span>如此而求事簡民安，不亦難乎！請依律令舊法，仍班祿以酬廉吏。」</span>魏主乃爲之罷新法。<span class="jiazhu">爲，于僞翻。</span></p>
<p class="em2 strong" id="online_toc_103"><a class="gg-link" href="#online_toc_103" onclick="return changeColor(this);"></a><span class="yinwen">14</span>冬，十月，辛卯，詔以世祖繼體，陷憲無遺，<span class="jiazhu">事見上卷二年。</span>以皇子智隨爲世祖子，立爲武陵王。<span class="jiazhu">孝武廟號世祖。<span class="shu-ming">考異</span>曰：<span class="shu-ming">宋·本紀</span>作<span class="yinhao">「智贊」</span>，<span class="shu-ming">宋略</span>作<span class="yinhao">「贊」</span>，<span class="shu-ming">列傳</span>作<span class="yinhao">「智隨」</span>。按太宗生子皆筮之，以卦爲其字。今從<span class="shu-ming">列傳</span>。</span></p>
<p class="em2 strong" id="online_toc_104"><a class="gg-link" href="#online_toc_104" onclick="return changeColor(this);"></a><span class="yinwen">15</span>初，魏乙渾專政，<span class="jiazhu">事見上卷元年、二年。</span>慕容白曜頗附之。魏主追以爲憾，遂稱白曜謀反，誅之，及其弟如意。</p>
<p class="em2 strong" id="online_toc_105"><a class="gg-link" href="#online_toc_105" onclick="return changeColor(this);"></a><span class="yinwen">16</span>初，魏南部尙書李敷，儀曹尙書李訢，<span class="jiazhu">蕭子顯曰：魏南部尙書知南邊州郡，儀曹尙書蓋知禮儀。按魏初有殿中、樂部、駕部、南部、北部五尙書。儀曹、選曹等尙書，中世所置。訢，許斤翻。</span>少相親善，<span class="jiazhu">少，詩照翻。</span>與中書侍郎盧度世皆以才能爲世祖、顯祖所寵任，參豫機密，出納詔命。其後訢出爲相州刺史，<span class="jiazhu">相，息亮翻。</span>受納貨賂，爲人所告，敷掩蔽之。顯祖聞之，檻車徵訢，案驗服罪，當死。是時敷弟奕得幸於馮太后，帝意已疏之。有司以中旨諷訢告敷兄弟陰事，可以得免。訢謂其壻裴攸曰：<span class="yinhao">「吾與敷族世雖遠，恩踰同生，今在事勸吾爲此，<span class="jiazhu">在事，謂有司也。言在官而主案敷之事。</span>吾情所不忍。每引簪自刺，<span class="jiazhu">刺，七亦翻。</span>解帶自絞，終不得死。且吾安能知其陰事！將若之何？」</span>攸曰：<span class="yinhao">「何爲爲人死也！<span class="jiazhu">爲爲，上如字，下于僞翻。</span>有馮闡者，先爲敷所敗，<span class="jiazhu">敗，補邁翻。</span>其家深怨之。今詢其弟，敷之陰事可得也。」</span>訢從之。又趙郡范檦條列敷兄弟事狀凡三十餘條。<span class="jiazhu">檦，與標同，音卑遙翻。</span>有司以聞。帝大怒，誅敷兄弟。<span class="jiazhu">爲馮太后鴆魏主張本。告李敷兄弟者范檦，其後告李訢者亦范檦也。</span>訢得減死，鞭髡配役。未幾，復爲太倉尙書，攝南部事。<span class="jiazhu">魏中世分殿中尙書所掌倉庫，置太倉尙書，掌倉粟事也。幾，居豈翻。復，扶又翻。</span>敷，順之子也。<span class="jiazhu">李順以才能事魏太武而爲崔浩所告而誅。</span></p>
<p class="em2 strong" id="online_toc_106"><a class="gg-link" href="#online_toc_106" onclick="return changeColor(this);"></a><span class="yinwen">17</span>魏陽平王新成卒。</p>
<p class="em2 strong" id="online_toc_107"><a class="gg-link" href="#online_toc_107" onclick="return changeColor(this);"></a><span class="yinwen">18</span>是歲，命龍驤將軍義興周山圖將兵屯浹口討田流，平之。<span class="jiazhu">驤，思將翻。浹，卽協翻。</span></p>
<p class="em2 strong" id="online_toc_108"><a class="gg-link" href="#online_toc_108" onclick="return changeColor(this);"></a><span class="yinwen">19</span>柔然攻于闐，于闐遣使者素目伽奉表詣魏求救。魏主命公卿議之，皆曰：<span class="yinhao">「于闐去京師幾萬里，<span class="jiazhu"><span class="shu-ming">北史</span>曰：于闐國去代九千八百里。闐，徒賢翻，又堂見翻。使，疏吏翻。伽，求迦翻。幾，居依翻。</span>蠕蠕唯習野掠，<span class="jiazhu">蠕，人兗翻。</span>不能攻城；若其可攻，尋已亡矣。雖欲遣師，勢無所及。」</span>魏主以議示使者，使者亦以爲然。乃詔之曰：<span class="yinhao">「朕應急敕諸軍以拯汝難。<span class="jiazhu">難，乃旦翻。</span>但去汝遐阻，必不能救當時之急。汝宜知之！朕今練甲養士，一二歲間，當躬帥猛將，爲汝除患。<span class="jiazhu">帥，讀曰率。爲，于僞翻。</span>汝其謹脩警候以待大舉！」</span></p>
</div></body></html>