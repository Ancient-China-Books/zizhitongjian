<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百五十三·梁紀九·高祖武皇帝九</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="梁紀九">梁紀九</span></span></h1>
<p><span class="jiazhu">屠維作噩<span class="biaozhusup" data-rel="（己酉）"></span>，一年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高祖武皇帝九">高祖武皇帝九</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="中大通元年">中大通元年</span></span><span class="biaozhusup" data-rel="（己酉、西元五二九年）"></span><span class="jiazhu">是年十月方改元。</span></p>
<p class="em2 strong"><span class="yinwen">1</span>春，正月，甲寅，魏于暉所部都督彭樂帥二千餘騎叛奔韓樓，暉引還。<span class="jiazhu">不敢復進軍討邢杲。帥，讀曰率。騎，奇寄翻。</span></p>
<p class="em2 strong"><span class="yinwen">2</span>辛酉，上祀南郊，大赦。</p>
<p class="em2 strong"><span class="yinwen">3</span>甲子，魏汝南王悅求還國，許之。<span class="jiazhu">悅來奔見上卷上年。</span></p>
<p class="em2 strong"><span class="yinwen">4</span>辛巳，上祀明堂。</p>
<p class="em2 strong"><span class="yinwen">5</span>二月，甲午，魏主尊彭城武宣王爲文穆皇帝，廟號肅祖；母李妃爲文穆皇后。將遷神主於太廟，以高祖爲伯考，大司馬兼錄尙書臨淮王彧表諫，以爲<span class="yinhao">「漢高祖立太上皇廟於香街，<span class="jiazhu">香街，在漢長安故城內，左馮翊府東北。</span>光武祀南頓君於舂陵。<span class="jiazhu">事見四十三卷建武十九年。</span>元帝之於光武，已疏絕服，<span class="jiazhu">服至袒免則無服，謂之絕服。</span>猶身奉子道，入繼大宗。<span class="jiazhu">漢元帝以大宗則上距景帝五世，以祖孫世數數之則上距景帝七世，光武上接景帝亦七世。五服之次，親盡無服，而光武中興，以赤劉九九之符，繼元帝爲九世，而別爲舂陵節侯以下立四親廟於舂陵。</span>高祖德治寰中，道超無外，肅祖雖勳格宇宙，猶北面爲臣。又，二后皆將配饗，乃是君臣並筵，嫂叔同室，竊謂不可。」</span>吏部尙書李神儁亦諫，不聽。彧又請去<span class="yinhao">「帝」</span>著<span class="yinhao">「皇」</span>，<span class="jiazhu">請去<span class="yinhao">「帝」</span>著<span class="yinhao">「皇」</span>，亦引漢悼皇、共皇爲據。去，羌呂翻。著，則略翻。</span>亦不聽。</p>
<p class="em2 strong"><span class="yinwen">6</span>詔更定二百四十號將軍爲四十四班。<span class="jiazhu">天監七年，定將軍爲二十四班。是年，有司奏移寧遠將軍班中明威將軍進輕車班中，以輕車班中征遠度入寧遠班中。又置安遠將軍代貞武，宣遠代明烈；其戎夷之號亦加附擬。選序則依此承用，遂以定制。轉則進一班，黜則退一班。班卽階也。同班以優劣爲前後，有鎭、衞、驃騎、車騎同班，四中、四征同班，八安同班，四平、四翊同班，忠武、軍師同班，武臣、爪牙、龍騎、雲麾、冠軍同班，鎭兵、翊師、宣毅、宣惠四將軍，東、西、南、北四中郎將同班；智威、仁威、勇威、信威、嚴威同班，智武、仁武、勇武、信武、嚴武同班，謂爲五德將軍；輕車、振朔、武旅、貞毅、明威同班，寧遠、安遠、征遠、振遠、宣遠同班，威雄、威猛、威烈、威振、威信、威勝、威略、威風、威力、威光同班，武猛、武略、武勝、武力、武毅、武健、武烈、武威、武銳、武勇同班，猛毅、猛烈、猛威、猛銳、猛震、猛進、猛智、猛略、猛勝、猛駿同班，壯武、壯勇、壯烈、壯猛、壯銳、壯盛、壯毅、壯志、壯意、壯力同班，驍雄、驍桀、驍猛、驍烈、驍武、驍勇、驍銳、驍名、驍勝、驍迅同班，雄猛、雄威、雄明、雄烈、雄信、雄武、雄勇、雄毅、雄壯、雄健同班，忠勇、忠烈、忠猛、忠銳、忠壯、忠毅、忠捍、忠信、忠義、忠勝同班，明智、明略、明遠、明勇、明烈、明威、明勝、明進、明銳、明毅同班，光烈、光明、光英、光遠、光勝、光銳、光命、光勇、光戎、光野同班，飈勇、飈猛、飈烈、飈銳、飈奇、飈決、飈起、飈略、飈勝、飈出同班，龍驤、虎視、雲旗、風烈、電威、雷音、馳銳、追銳、羽騎、突騎同班，開遠、略遠、貞威、決勝、清野、堅銳、輕銳、拔山、雲勇、振旅同班，超武、鐵騎、樓船、宣猛、樹功、克敵、平虜、稜威、昭威、威戎同班，伏波、雄戟、長劍、衝冠、雕騎、佽飛、勇騎、破敵、克敵、威虜同班，前鋒、武毅、開邊、招遠、全威、破陣、蕩寇、殄虜、橫野、馳射同班，牙門、期門同班，候騎、熊渠同班，中堅、典戎同班，執訊、行陣同班，伏武、懷奇同班，偏、裨將軍同班：凡二百四十號，爲四十四班。</span></p>
<p class="em2 strong"><span class="yinwen">7</span>壬寅，魏詔濟陰王暉業兼行臺尙書，<span class="jiazhu">濟，子禮翻。《考異》曰：《梁書》作<span class="yinhao">「徽業」</span>。今從《魏書》。</span>都督丘大千等鎭梁國。暉業，小新成之曾孫也。<span class="jiazhu">小新成見一百二十九卷宋孝武帝大明五年。</span></p>
<p class="em2 strong"><span class="yinwen">8</span>三月，壬戌，魏詔上黨王天穆討邢杲，以費穆爲前鋒大都督。</p>
<p class="em2 strong"><span class="yinwen">9</span>夏，四月，癸未，魏遷肅祖及文穆皇后主于太廟，又追尊彭城王劭爲孝宣皇帝。臨淮王彧諫曰：<span class="yinhao">「茲事古所未有，<span class="jiazhu">言自古未有以皇帝追尊其兄者。今按自唐高宗以後，率多追諡其子弟爲皇帝，作俑者魏敬宗也。</span>陛下作而不法，後世何觀！」</span><span class="jiazhu">用《左傳》曹劌語意。</span>弗聽。</p>
<p class="em2 strong"><span class="yinwen">10</span>魏元天穆將擊邢杲，以北海王顥方入寇，集文武議之，衆皆曰：<span class="yinhao">「杲衆強盛，宜以爲先。」</span>行臺尙書薛琡曰：<span class="jiazhu">琡，昌六翻。</span><span class="yinhao">「邢杲兵衆雖多，鼠竊狗偷，非有遠志。顥帝室近親，<span class="jiazhu">顥，北海王詳之子，於魏主從兄弟也。</span>來稱義舉，其勢難測，宜先去之。」</span><span class="jiazhu">去，羌呂翻。</span>天穆以諸將多欲擊杲，又魏朝亦以顥爲孤弱不足慮，<span class="jiazhu">將，卽亮翻。朝，直遙翻。</span>命天穆等先定齊地，還師擊顥，遂引兵東出。</p>
<p class="em2 strong">顥與陳慶之乘虛自銍城進拔滎城，遂至梁國；<span class="jiazhu">《水經註》，春秋沙隨之地。杜預《註》以爲卽梁國寧陵縣北之沙陽亭，俗謂之堂城，<span class="yinhao">「滎」</span><span class="yinhao">「堂」</span>字相近，意卽此地而字訛也。銍，陟栗翻。</span>魏丘大千有衆七萬，分築九城以拒之。慶之攻之，自旦至申，拔其三壘，大千請降。<span class="jiazhu">降，戶江翻。</span>顥登壇燔燎，卽帝位於睢陽城南，改元孝基。<span class="jiazhu">睢，音雖。《考異》曰：《魏·帝紀》，去年十月蕭衍以顥爲魏主，號年孝基，入據銍城。《顥傳》，<span class="yinhao">「永安二年四月於梁國城南登壇燔燎，年號孝基。」</span>今從之。</span>濟陰王暉業帥羽林兵二萬軍考城，<span class="jiazhu">前漢梁國有甾縣，後漢章帝更名考城，屬陳留郡，晉省，宋屬濟陽郡。《五代志》曰：梁郡考城縣，後魏曰考陽，置北梁郡，隋復爲考城縣，屬宋州。帥，讀曰率。</span>慶之攻拔其城，擒暉業。<span class="jiazhu">《考異》曰：《魏書·帝紀》，克考城在辛丑後，今從《梁·帝紀》。</span></p>
<p class="em2 strong"><span class="yinwen">11</span>辛丑，魏上黨王天穆及爾朱兆破邢杲於濟南，<span class="jiazhu">濟，子禮翻。</span>杲降，送洛陽，斬之。兆，榮之從子也。<span class="jiazhu">從，才用翻。</span></p>
<p class="em2 strong"><span class="yinwen">12</span>五月，丁巳，魏以東南道大都督楊昱鎭滎陽，尙書僕射爾朱世隆鎭虎牢，侍中爾朱世承鎭崿岅。<span class="jiazhu">崿，五各翻。岅，與坂同，音反。</span>乙丑，內外戒嚴。</p>
<p class="em2 strong">戊辰，北海王顥克梁國。顥以陳慶之爲衞將軍、徐州刺史，引兵而西。<span class="jiazhu">引兵而西，直指洛陽。</span>楊昱擁衆七萬，據滎陽，慶之攻之，未拔，顥遣人說昱使降，昱不從。<span class="jiazhu">說，式芮翻。</span>天穆與驃騎將軍爾朱吐沒兒將大軍前後繼至，<span class="jiazhu">驃，匹妙翻。騎，奇寄翻。將，卽亮翻；下同。</span>梁士卒皆恐，慶之解鞍秣馬，諭將士曰：<span class="yinhao">「吾至此以來，屠城略地，實爲不少；<span class="jiazhu">少，詩沼翻。</span>君等殺人父兄、掠人子女，亦無算矣；天穆之衆，皆是仇讎。我輩衆纔七千，虜衆三十餘萬，今日之事，唯有必死乃可得生耳。虜騎多，不可與之野戰，當及其未盡至，急攻取其城而據之。諸君勿或狐疑，自取屠膾。」</span>乃鼓之，使登城，將士卽相帥蟻附而入，<span class="jiazhu">帥，讀曰率。</span>癸酉，拔滎陽，執楊昱。<span class="jiazhu">楊昱輕慶之兵少，不料其肉薄急攻，故城陷。《傳》曰：<span class="yinhao">「敵無小，不可輕也。」</span>又曰：<span class="yinhao">「不備不虞，不可以師。」</span></span>諸將三百餘人伏顥帳前請曰：<span class="yinhao">「陛下渡江三千里，無遺鏃之費，昨滎陽城下一朝殺傷五百餘人，願乞楊昱以快衆意！」</span>顥曰：<span class="yinhao">「我在江東聞梁主言，初舉兵下都，袁昂爲吳郡不降，每稱其忠節。<span class="jiazhu">事見一百四十四卷齊和帝中興元年。降，戶江翻。</span>楊昱忠臣，柰何殺之！此外唯卿等所取。」</span>於是斬昱所部統帥三十七人，皆刳其心而食之。<span class="jiazhu">帥，所類翻。</span>俄而天穆等引兵圍城，慶之帥騎三千背城力戰，大破之，<span class="jiazhu">帥，讀曰率。背，蒲妹翻。</span>天穆、吐沒兒皆走。慶之進擊虎牢，爾朱世隆棄城走，獲魏東中郎將辛纂。<span class="jiazhu">魏東中郎府在虎牢。</span></p>
<p class="em2 strong">魏主將出避顥，未知所之，或勸之長安，中書舍人高道穆曰：<span class="yinhao">「關中荒殘，何可復往！<span class="jiazhu">復，扶又翻。</span>顥士衆不多，乘虛深入，由將帥不得其人，故能至此。陛下<span class="jiaozhusup">【章：甲十一行本「下」下有「若」字；乙十一行本同；孔本同；張校同。】</span>親帥宿衞，<span class="jiazhu">將，卽亮翻。帥，所類翻。親帥，讀曰率；下同。</span>高募重賞，背城一戰，臣等竭其死力，破顥孤軍必矣。或恐勝負難期，則車駕不若渡河，徵大將軍天穆、大丞相榮各使引兵來會，犄角進討，<span class="jiazhu">犄，居蟻翻。</span>旬月之間，必見成功，此萬全之策也。」</span>魏主從之。甲戌，魏主北行，夜，至河內郡北，<span class="jiazhu">河內郡治野王。魏主自洛北如河內，當夜至郡城南，不應至郡城北，恐誤。</span>命高道穆於燭下作詔書數十紙，布告遠近，於是四方始知魏主所在。乙亥，魏主入河內。</p>
<p class="em2 strong">臨淮王彧、安豐王延明，帥百僚，封府庫，備法駕迎顥。<span class="jiazhu">《考異》曰：《彧傳》無迎顥事，而《梁·陳慶之》、《北齊·宋遊道傳》有之，蓋魏史爲彧諱也。</span>丙子，顥入洛陽宮，改元建武，大赦。以陳慶之爲侍中、車騎大將軍，增邑萬戶。楊椿在洛陽，椿弟順爲冀州刺史，兄子侃爲北中郎將，從魏主在河北。顥意忌椿，而以其家世顯重，恐失人望，未敢誅也。<span class="jiazhu">楊播、楊椿兄弟仕魏，一門貴盛，子姪通顯，累朝榮赫。侃，播之子也。</span>或勸椿出亡，椿曰：<span class="yinhao">「吾內外百口，何所逃匿！正當坐待天命耳。」</span></p>
<p class="em2 strong">顥後軍都督侯暄守睢陽爲後援，<span class="jiazhu">睢陽，卽梁國。睢，音雖。</span>魏行臺崔孝芬、大都督刁宣馳往圍暄，晝夜急攻，戊寅，暄突走，擒斬之。</p>
<p class="em2 strong">上黨王天穆帥衆四萬攻拔大梁，<span class="jiazhu">大梁，卽陳留浚儀縣。</span>分遣費穆將兵二萬攻虎牢，顥使陳慶之擊之。天穆畏顥，將北渡河，謂行臺郎中濟陰溫子昇曰：<span class="yinhao">「卿欲向洛，爲隨我北渡？」</span><span class="jiazhu">天穆開兩端以問子昇。濟，子禮翻。</span>子昇曰：<span class="yinhao">「主上以虎牢失守，<span class="jiazhu">守，式又翻。</span>致此狼狽。元顥新入，人情未安，今往擊之，無不克者。大王平定京邑，奉迎大駕，此桓、文之舉也。捨此北渡，竊爲大王惜之。」</span><span class="jiazhu">爲，于僞翻。</span>天穆善之而不能用，遂引兵渡河。費穆攻虎牢，將拔，聞天穆北渡，自以無後繼，遂降於慶之。<span class="jiazhu">降，戶江翻。</span>慶之進擊大梁、梁國，皆下之。<span class="jiazhu">睢陽卽梁國。下，遐稼翻。</span>慶之以數千之衆，自發銍縣至洛陽，凡取三十二城；四十七戰，所向皆克。</p>
<p class="em2 strong">顥使黃門郎祖瑩作書遺魏主曰：<span class="jiazhu">遺，于季翻。</span><span class="yinhao">「朕泣請梁朝，誓在復恥，正欲問罪於爾朱，出卿於桎梏。<span class="jiazhu">朝，直遙翻。桎，之日翻。梏，苦沃翻。</span>卿託命豺狼，委身虎口，假獲民地，本是榮物，固非卿有。<span class="jiazhu">顥言爾朱榮擅命，顥所得一民尺地皆爾朱榮之物，非魏主之有。</span>今國家隆替，在卿與我。若天道助順，則皇魏再興；脫或不然，在榮爲福，於卿爲禍。卿宜三復，<span class="jiazhu">三，蘇暫翻。復，扶又翻。</span>富貴可保。」</span></p>
<p class="em2 strong">顥旣入洛，自河以南州郡多附之。齊州刺史沛郡王欣集文武議所從，曰：<span class="yinhao">「北海、長樂，俱帝室近親，<span class="jiazhu">顥，北海王詳之子；魏主，彭城王勰之子，同出於顯祖。樂，音洛。</span>今宗祏不移，<span class="jiazhu">杜預曰：宗祏，今廟中藏主石室也。祏，音石。</span>我欲受赦，諸君意何如？」</span>在坐莫不失色。<span class="jiazhu">坐，徂臥翻。</span>軍司崔光韶獨抗言曰：<span class="yinhao">「元顥受制於梁，引寇讎之兵以覆宗國，此魏之亂臣賊子也；豈唯大王家事所宜切齒，下官等皆受朝眷，<span class="jiazhu">朝眷，謂朝廷恩眷也。朝，直遙翻。</span>未敢仰從！」</span>長史崔景茂等皆曰：<span class="yinhao">「軍司議是。」</span>欣乃斬顥使。<span class="jiazhu">使，疏吏翻；下同。</span>光韶，亮之從父弟也。<span class="jiazhu">崔亮貴顯於延昌、熙平之間。從，才用翻。</span>於是襄州刺史賈思同、<span class="jiazhu">魏孝昌中置襄州，領襄城、舞陰、南安、期城、宣義、建城等郡，治赭陽。</span>廣州刺史鄭先護、<span class="jiazhu">魏主置廣州，治魯陽，領南陽、順陽、定陵、魯陽、汝南、漢廣、襄城郡。</span>南兗州刺史元暹<span class="jiazhu">魏正光中置南兗州，治譙城，領陳留、梁郡、下蔡、譙郡、北梁郡、沛郡、馬頭郡。</span>亦不受顥命。思同，思伯之弟也。<span class="jiazhu">賈思伯見一百四十九卷普通四年。</span>顥以冀州刺史元孚爲東道行臺、彭城郡王，孚封送其書於魏主。平陽王敬先起兵於河橋以討顥，不克而死。</p>
<p class="em2 strong">魏以侍中、車騎將軍、尙書右僕射爾朱世隆爲使持節、行臺僕射、大將軍、相州刺史，鎭鄴城。<span class="jiazhu">相，息亮翻。</span></p>
<p class="em2 strong">魏主之出也，單騎而去，侍衞後宮皆按堵如故。顥一旦得之，號令己出，四方人情想其風政。而顥自謂天授，遽有驕怠之志，宿昔賓客近習，咸見寵待，干擾政事，日夜縱酒，不恤軍國，所從南兵，陵暴市里，朝野失望。高道穆兄子儒自洛陽出從魏主，魏主問洛中事，子儒曰：<span class="yinhao">「顥敗在旦夕，不足憂也。」</span></p>
<p class="em2 strong">爾朱榮聞魏主北出，卽時馳傳見魏主於長子，行，且部分。魏主卽日南還，<span class="jiazhu">爾朱榮旣至，魏主有所倚以攻顥，故卽日南還。傳，張戀翻。分，扶問翻。</span>榮爲前驅。旬日之間，兵衆大集，資糧器仗，相繼而至。六月，壬午，魏大赦。</p>
<p class="em2 strong">榮旣南下，幷、肆不安，乃以爾朱天光爲幷、肆等九州行臺，<span class="jiazhu">九州，幷、肆、恆、朔、雲、蔚、顯、汾、晉也。</span>仍行幷州事。天光至晉陽，部分約勒，所部皆安。</p>
<p class="em2 strong">己丑，費穆至洛陽，顥引入，責以河陰之事而殺之。<span class="jiazhu">費穆勸爾朱榮殺王公，事見上卷。</span>顥使都督宗正珍孫與河內太守元襲據河內；爾朱榮攻之，上黨王天穆引兵會之，壬寅，拔其城，斬珍孫及襲。</p>
<p class="em2 strong"><span class="yinwen">13</span>辛亥，魏淮陰太守晉鴻以湖陽來降。<span class="jiazhu">《五代志》：舂陵郡湖陽縣，後魏置西淮安郡及南襄州。<span class="yinhao">「淮陰」</span>當作<span class="yinhao">「淮安」</span>。</span></p>
<p class="em2 strong"><span class="yinwen">14</span>閏月，己未，南康簡王績卒。</p>
<p class="em2 strong"><span class="yinwen">15</span>魏北海王顥旣得志，密與臨淮王彧、安豐王延明謀叛梁；以事難未平，<span class="jiazhu">難，乃旦翻。</span>藉陳慶之兵力，故外同內異，言多猜忌。慶之亦密爲之備，說顥曰：<span class="jiazhu">說，式芮翻。</span><span class="yinhao">「今遠來至此，未服者尙多，彼若知吾虛實，連兵四合，將何以禦之！宜啓天子，<span class="jiazhu">天子，謂梁武帝。</span>更請精兵，幷敕諸州，有南人沒此者悉須部送。」</span>顥欲從之，延明曰：<span class="yinhao">「慶之兵不出數千，已自難制；今更增其衆，寧肯復爲人用乎！<span class="jiazhu">復，扶又翻；下更復、敢復、遽復、顥復、時復、彧復同。</span>大權一去，動息由人，魏之宗廟，於斯墜矣。」</span>顥乃不用慶之言。又慮慶之密啓，<span class="jiazhu">慮慶之密啓其事於上。</span>乃表於上曰：<span class="yinhao">「今河北、河南一時克定，唯爾朱榮尙敢跋扈，臣與慶之自能擒討。州郡新服，正須綏撫，不宜更復加兵，搖動百姓。」</span>上乃詔諸軍繼進者皆停於境上。<span class="jiazhu">陳慶之非爾朱榮敵也；是時梁之諸將又皆出慶之下。使相與繼進至洛，與元顥互相猜阻，亦必同歸於陷沒。梁兵之不進，梁之幸也。武帝不務自治而務遠略，所以有侯景之禍。</span></p>
<p class="em2 strong">洛中南兵不滿一萬，而羌、胡之衆十倍，軍副馬佛念爲慶之曰：<span class="jiazhu">凡一軍有主有副。爲，于僞翻，爲慶之謀而言也。蜀本<span class="yinhao">「爲」</span>作<span class="yinhao">「謂」</span>。</span><span class="yinhao">「將軍威行河、洛，聲震中原，功高勢重，爲魏所疑，一旦變生不測，可無慮乎！不若乘其無備，殺顥據洛，此千載一時也。」</span>慶之不從。<span class="jiazhu">馬佛念有戰國策士之氣。然必有非常之才，然後可以行非常之事，陳慶之烏足以辦此！載，子亥翻。</span>顥先以慶之爲徐州刺史，因固求之鎭，顥心憚之，不遣，曰：<span class="yinhao">「主上以洛陽之地全相任委，忽聞捨此朝寄，<span class="jiazhu">朝寄，謂魏朝所寄託也。朝，直遙翻。</span>欲往彭城，謂君遽取富貴，不爲國計，<span class="jiazhu">此國計，謂爲梁國計。</span>非徒有損於君，恐僕幷受其責。」</span>慶之不敢復言。</p>
<p class="em2 strong">爾朱榮與顥相持於河上。慶之守北中城，顥自據南岸；<span class="jiazhu">河橋南岸也。</span>慶之三日十一戰，殺傷甚衆。有夏州義士爲顥守河中渚，<span class="jiazhu">夏，戶雅翻。《水經註》曰：河中渚上河平侯祠，河之南岸有一碑，題曰洛陽北界。意此中渚卽唐時河陽之中潬城也。爲，于僞翻。</span>陰與榮通謀，求破橋立效，榮引兵赴之。及橋破，榮應接不逮，顥悉屠之，榮悵然失望。又以安豐王延明緣河固守，而北軍無船可渡，議欲還北，更圖後舉。黃門郎楊侃曰：<span class="yinhao">「大王發幷州之日，已知夏州義士之謀指來應之乎，爲欲廣施經略匡復帝室乎？夫用兵者，何嘗不散而更合，瘡愈更戰；況今未有所損，豈可以一事不諧而衆謀頓之乎！今四方顒顒，<span class="jiazhu">顒顒，仰望也。顒，魚容翻。</span>視公此舉；若未有所成，遽復引歸，民情失望，各懷去就，勝負所在，未可知也。不若徵發民材，多爲桴筏，<span class="jiazhu">編竹木以渡水，大者曰桴，小者曰筏。桴，方無翻。筏，音伐。</span>間以舟楫<span class="jiazhu">間，古莧翻；下間行同。</span>緣河布列，數百里中，皆爲渡勢，首尾旣遠，使顥不知所防，一旦得渡，必立大功。」</span>高道穆曰：<span class="yinhao">「今乘輿飄蕩，主憂臣辱。<span class="jiazhu">乘，繩證翻。</span>大王擁百萬之衆，輔天子而令諸侯，若分兵造筏，所在散渡，指掌可克；柰何捨之北歸，使顥復得完聚，徵兵天下！此所謂養虺成蛇，悔無及矣。」</span><span class="jiazhu">《逸書》曰：爲虺不摧，爲蛇柰何？以文義觀之，蓋以虺爲小蛇。</span>榮曰：<span class="yinhao">「楊黃門已陳此策，當相與議之。」</span>劉靈助言於榮曰：<span class="yinhao">「不出十日，河南必平。」</span>伏波將軍正平楊檦<span class="jiazhu">魏以聞喜、曲沃二縣置正平郡，隋廢郡爲正平縣，今絳州治所。檦，與標同。</span>與其族居馬渚，自言有小船數艘，求爲鄕導。<span class="jiazhu">艘，蘇遭翻。鄕，讀曰嚮。</span>戊辰，榮命車騎將軍爾朱兆與大都督賀拔勝縛材爲筏，自馬渚西硤石夜渡，<span class="jiazhu">《五代志》：河南熊耳縣有後魏崤縣，又有硤石山。《唐志》，陝州硤石縣本崤縣，有硤石塢。</span>襲擊顥子領軍將軍冠受，擒之；安豐王延明之衆聞之，大潰。顥失據，帥麾下數百騎南走，<span class="jiazhu">帥，讀曰率。騎，奇寄翻；下同。</span>慶之收步騎數千，結陳東還，<span class="jiazhu">陳，讀曰陣。</span>顥所得諸城，一時復降於魏。爾朱榮自追陳慶之，會嵩高水漲，<span class="jiazhu">潁水出少室山，五渡水出太室山，入于潁水，嵩高水漲，指此水也。</span>慶之軍士死散略盡，乃削須髮爲沙門，間行出汝陰，還建康，<span class="jiazhu">慶之所以得免者，亦由嵩高水漲，追兵不急，於軍士死散之時得以挺身逸去，否則必爲爾朱榮所擒矣。</span>猶以功除右衞將軍，封永興縣侯。<span class="jiazhu">句斷。《五代志》：會稽郡會稽縣舊有永興縣。</span></p>
<p class="em2 strong">中軍大都督兼領軍大將軍楊津入宿殿中，掃洒宮庭，<span class="jiazhu">掃，素報翻；洒，所賣翻；又並上聲。</span>封閉府庫，出迎魏主於北邙，流涕謝罪，帝慰勞之。<span class="jiazhu">勞，力到翻。</span>庚午，帝入居華林園，大赦。以爾朱兆爲車騎大將軍、儀同三司，<span class="jiazhu">賞硤石之功也。</span>北來軍士及隨駕文武諸立義者加五級，河北報事之官及河南立義者加二級。<span class="jiazhu">報事，謂報敵情曲折者。</span>壬申，加大丞相榮天柱大將軍，增封通前二十萬戶。<span class="jiazhu">天柱，前無此號，魏主以爾朱榮功高，特置以寵之。榮先以平葛榮之功增封至十萬戶，今又增爲二十萬戶以賞之。</span></p>
<p class="em2 strong">北海王顥自轘轅南出至臨潁，<span class="jiazhu">臨潁縣，自漢以來屬潁川郡。轘，音環。</span>從騎分散，<span class="jiazhu">從，才用翻。騎，奇寄翻。</span>臨潁縣卒江豐斬之，癸酉，傳首洛陽。臨淮王彧復自歸於魏主，安豐王延明攜妻子來奔。</p>
<p class="em2 strong">陳慶之之入洛也，蕭贊送啓求還。<span class="jiazhu">贊，卽豫章王綜也，奔魏事見一百五十卷普通六年。</span>時吳淑媛尙在，<span class="jiazhu">媛，于眷翻。</span>上使以贊幼時衣寄之，信未達而慶之敗。慶之自魏還，特重北人，朱异怪而問之，<span class="jiazhu">异，羊至翻。</span>慶之曰：<span class="yinhao">「吾始以爲大江以北皆戎狄之鄕，比至洛陽，<span class="jiazhu">比，必利翻，及也。</span>乃知衣冠人物盡在中原，非江東所及也，柰何輕之？」</span><span class="jiazhu">陳慶之特有見於洛陽華靡之俗而爲是言耳。</span></p>
<p class="em2 strong"><span class="yinwen">16</span>甲戌，魏以上黨王天穆爲太宰，城陽王徽爲大司馬兼太尉。乙亥，魏主宴勞爾朱榮、上黨王天穆及北來督將於都亭，<span class="jiazhu">勞，力到翻。將，卽亮翻。</span>出宮人三百，繒錦雜綵數萬匹，班賜有差，<span class="jiazhu">繒，慈陵翻。</span>凡受元顥爵賞階復者，悉追奪之。<span class="jiazhu">復，方目翻，復除賦役也。</span></p>
<p class="em2 strong">秋，七月，辛巳，魏主始入宮。</p>
<p class="em2 strong">以高道穆爲御史中尉。帝姊壽陽公主行犯清路，赤棒卒呵之，不止，<span class="jiazhu">中尉前驅之卒執赤棒，卽清路者也。棒，部項翻。呵，虎何翻。</span>道穆令卒擊破其車。公主泣訴於帝，帝曰：<span class="yinhao">「高中尉清直之士，彼所行者公事，豈可以私責之也！」</span>道穆見帝，<span class="jiazhu">見，賢遍翻。</span>帝曰：<span class="yinhao">「家姊行路相犯，極以爲愧。」</span>道穆免冠謝，帝曰：<span class="yinhao">「朕以愧卿，卿何謝也。」</span></p>
<p class="em2 strong">於是魏多細錢，米斗幾直一千，<span class="jiazhu">幾，巨依翻，又居希翻。</span>高道穆上表，以爲<span class="yinhao">「在市銅價，八十一錢得銅一斤，私造薄錢，斤贏二百。<span class="jiazhu">言銅一斤造薄錢二百而贏也。</span>旣示之以深利，又隨之以重刑，抵罪雖多，姦鑄彌衆。今錢徒有五銖之名而無二銖之實，置之水上，殆欲不沈。<span class="jiazhu">沈，持林翻。</span>此乃因循有漸，科防不切，朝廷失之，彼復何罪！<span class="jiazhu">復，扶又翻；下況復同。</span>宜改鑄大錢，文載年號，以記其始，則一斤所成止七十錢，計私鑄所費不能自潤，直置無利，自應息心，況復嚴刑廣設也！」</span><span class="jiazhu">言置私鑄，直使無利，亦自應息心而不爲，況又廣設科禁，又嚴刑之可畏邪！</span>金紫光祿大夫楊侃亦奏乞聽民與官並鑄五銖錢，使民樂爲而弊自改。<span class="jiazhu">樂，音洛。</span>魏主從之，始鑄永安五銖錢。</p>
<p class="em2 strong"><span class="yinwen">17</span>辛卯，魏以車騎將軍楊津爲司空。</p>
<p class="em2 strong"><span class="yinwen">18</span>初，魏以梁、益二州境土荒遠，更立巴州以統諸獠，凡二十餘萬戶，<span class="jiazhu">獠，魯皓翻。</span>以巴酋嚴始欣爲刺史；又立隆城鎭，<span class="jiazhu">宋白曰：取其連岡地勢高隆爲名，後爲隆州。</span>以始欣族子愷爲鎭將。<span class="jiazhu">將，卽亮翻。</span>始欣貪暴，孝昌初，諸獠反，圍州城，行臺魏子建撫諭之，乃散。始欣恐獲罪，陰來請降，帝遣使以詔書、鐵券、衣冠等賜之，<span class="jiazhu">降，戶江翻。使，疏吏翻。</span>爲愷所獲，以送子建。子建奏以隆城鎭爲南梁州，<span class="jiazhu">《五代志》：巴西郡舊置南梁州。《西魏典略》曰：此州舊有隆城，故又謂之南隆，治古閬中城，今之閬中卽其地。</span>用愷爲刺史，囚始欣於南鄭。魏以唐永爲東益州刺史代子建，以梁州刺史傅豎眼爲行臺。<span class="jiazhu">豎，而庾翻。</span>子建去東益而氐、蜀尋反，<span class="jiazhu">氐、蜀，氐人與蜀人也。</span>唐永棄城走，東益州遂沒。<span class="jiazhu">魏置東益州於武興，時爲氐、蜀所攻沒，梁不能有也。</span></p>
<p class="em2 strong">傅豎眼之初至梁州也，州人相賀，<span class="jiazhu">事見一百四十八卷天監十五年。</span>旣而久病，不能親政事。其子敬紹，奢淫貪暴，州人患之。嚴始欣重賂敬紹，得還巴州，遂舉兵擊嚴愷，滅之，以巴州來降，<span class="jiazhu">降，戶江翻。</span>帝遣將軍蕭玩等援<span class="jiaozhusup">【章：甲十一行本「援」上有「將兵」二字；乙十一行本同；孔本同；張校同。】</span>之。傅敬紹見魏室方亂，陰有保據南鄭之志，使其妻兄唐崑崙於外扇誘山民，相與圍城，欲爲內應。<span class="jiazhu">崙，盧崐翻。誘，音酉。</span>圍合而謀泄，城中將士共執敬紹，以白豎眼而殺之，豎眼恥恚而卒。<span class="jiazhu">恚，於避翻。卒，子恤翻。</span></p>
<p class="em2 strong"><span class="yinwen">19</span>八月，己未，魏以太傅李延寔爲司徒。甲戌，侍中、太保楊椿致仕。</p>
<p class="em2 strong"><span class="yinwen">20</span>九月，癸巳，上幸同泰寺，設四部無遮大會。上釋御服，持法衣，行清淨大捨，以便省爲房，<span class="jiazhu">便省，在同泰寺，上臨幸時居之，故曰便省。</span>素牀瓦器，乘小車，私人執役。甲子，升講堂法座，爲四部大衆開《涅槃經》題。<span class="jiazhu">四部大衆，僧、尼及善男子、善女人也。涅，奴結翻。</span>癸卯，羣臣以錢一億萬祈白三寶，<span class="jiazhu">《釋書》以佛陀耶衆爲佛寶，達摩耶衆爲法寶，僧迦耶衆爲僧寶。</span>奉贖皇帝菩薩，<span class="jiazhu">《釋典》曰：菩，普也。薩，濟也。菩薩，言能普濟衆生。菩，薄胡翻。薩，桑葛翻。</span>僧衆默許。乙巳，百辟詣寺東門，奉表請還臨宸極，<span class="jiazhu">《唐韻》曰：宸，屋宇也，天子所居。毛晃曰：帝居北辰之宮，故從<span class="yinhao">「宀」</span>、從<span class="yinhao">「辰」</span>。</span>三請，乃許。上三答書，前後並稱<span class="yinhao">「頓首」</span>。</p>
<p class="em2 strong"><span class="yinwen">21</span>魏爾朱榮使大都督尖山侯淵<span class="jiazhu">按《五代志》，後魏置神武郡於桑乾水上，領尖山、殊頹二縣。</span>討韓樓於薊，配卒甚少，騎止七百，<span class="jiazhu">薊，音計。少，詩沼翻。騎，奇寄翻。</span>或以爲言，榮曰：<span class="yinhao">「侯淵臨機設變，是其所長；若總大衆，未必能用。今以此衆擊此賊，必能取之。」</span>淵遂廣張軍聲，多設供具，親帥數百騎深入樓境。去薊百餘里，值賊帥陳周馬步萬餘，<span class="jiazhu">親帥，讀曰率。賊帥，所類翻。</span>淵潛伏以乘其背，大破之，虜其卒五千餘人。尋還其馬仗，縱令入城，左右諫曰：<span class="yinhao">「旣獲賊衆，何爲復資遣之？」</span><span class="jiazhu">馬仗，馬及兵仗也。復，扶又翻。</span>淵曰：<span class="yinhao">「我兵旣少，不可力戰，須爲奇計以離間之，乃可克也。」</span>淵度其已至，<span class="jiazhu">間，古莧翻。度，徒洛翻。</span>遂帥騎夜進，昧旦，叩其城門。韓樓果疑降卒爲淵內應，遂走，追擒之，幽州平。以淵爲平州刺史鎭范陽。<span class="jiazhu">魏平州本治肥如，今徙鎭幽州之范陽。</span></p>
<p class="em2 strong">先是，魏使征東將軍劉靈助兼尙書左僕射，慰勞幽州流民於濮陽頓丘，<span class="jiazhu">先，悉薦翻。勞，力到翻。</span>因帥流民北還，與侯淵共滅韓樓，仍以靈助行幽州事，加車騎將軍，又爲幽、平、營、安四州行臺。<span class="jiazhu">爲劉靈助以營州叛爾朱張本。</span></p>
<p class="em2 strong"><span class="yinwen">22</span>万俟醜奴攻魏東秦州，拔之，殺刺史高子朗。<span class="jiazhu">《五代志》，上郡，後魏置東秦州，後改爲北秦州；西魏改爲敷州，隋大業二年改爲敷城郡，後改爲上郡；唐爲鄜州洛交縣。万，莫北翻。俟，渠之翻。</span></p>
<p class="em2 strong"><span class="yinwen">23</span>冬，十月，己酉，上又設四部無遮大會，道、俗五萬餘人。會畢，上御金輅還宮，御太極殿，大赦，改元。<span class="jiazhu">改中大通元年。</span></p>
<p class="em2 strong"><span class="yinwen">24</span>魏以前司空蕭贊爲司徒。</p>
<p class="em2 strong"><span class="yinwen">25</span>十一月，己卯，就德興請降於魏，營州平。<span class="jiazhu">就德與反見一百五十卷普通二年。降，戶江翻；下同。</span></p>
<p class="em2 strong"><span class="yinwen">26</span>丙午，魏以城陽王徽爲太保，丹楊王蕭贊爲太尉，雍州刺史長孫稚爲司徒。<span class="jiazhu">雍，於用翻。</span></p>
<p class="em2 strong"><span class="yinwen">27</span>十二月，辛亥，兗州刺史張景邕、荊州刺史李靈起、雄信將軍蕭進明叛，降魏。<span class="jiazhu">三人者皆梁魏境上民豪，以刺史、將軍寵授之耳。</span></p>
<p class="em2 strong"><span class="yinwen">28</span>以陳慶之爲北兗州刺史。<span class="jiazhu">此北兗州當治淮陰。</span>有妖賊僧強，自稱天子，土豪蔡伯龍起兵應之，衆至三萬，攻陷北徐州，<span class="jiazhu">此北徐州治鍾離。妖，於驕翻。</span>慶之討斬之。</p>
<p class="em2 strong"><span class="yinwen">29</span>魏以岐州刺史王羆行南秦州事，羆誘捕州境羣盜，悉誅之。<span class="jiazhu">誘，音酉。</span></p> 



</div></body></html>