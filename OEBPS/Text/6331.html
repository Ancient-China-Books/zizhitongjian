<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百八十七·唐紀三·高祖神堯大聖光孝皇帝上之下</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="唐紀三">唐紀三</span></span></h1>
<p><span class="jiazhu">起屠維單閼正月，盡十月，不滿一年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高祖神堯大聖光孝皇帝上之下">高祖神堯大聖光孝皇帝上之下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="武德二年">武德二年</span></span><span class="biaozhusup" data-rel="（己卯、西元六一九年）"></span></p>
<p class="em2 strong"><span class="yinwen">1</span>春，正月，壬寅，王世充悉取隋朝顯官、名士爲太尉府官屬，<span class="jiazhu">朝，直遙翻；下同。</span>杜淹、戴冑皆預焉。冑，安陽人也。<span class="jiazhu">安陽縣帶相州。</span>隋將軍王隆帥屯衞將軍張鎭周、<span class="jiazhu">煬帝改左、右領軍衞爲左、右屯衞。帥，讀曰率。《考異》曰：《高祖實錄》作「鎭州」。今從《隋書·陳稜傳]。</span>都水少監蘇世長等以山南兵始至東都。<span class="jiazhu">義寧元年七月，遣王隆會兵東都，今始至。少，始照翻。</span>王世充專總朝政，事無大小，悉關太尉府；臺省監署，莫不闃然。<span class="jiazhu">闃，苦鵙翻。</span>世充立三牌於府門外：一求文學才識，堪濟時務者；一求武勇智略，能摧鋒陷敵者；一求身有冤滯，擁抑不申者。於是上書陳事<span class="jiaozhusup">〖章：乙十一行本「事」下有「者」字；張校同。〗</span>日有數百，世充悉引見，躬自省覽，<span class="jiazhu">省，悉景翻。</span>殷勤慰諭，人人自喜，以爲言聽計從，然終無所施行。下至士卒廝養，<span class="jiazhu">析薪爲廝，炊烹爲養。廝，音斯。養，羊尙翻。</span>世充皆以甘言悅之，而實無恩施。<span class="jiazhu">施，式智翻。</span></p>
<p class="em2 strong">隋馬軍總管獨孤武都爲世充所親任，其從弟司隸大夫機<span class="jiazhu">煬帝置司隸臺，以大夫爲之長，掌諸巡察，正四品。從，才用翻。</span>與虞部郎楊恭愼、<span class="jiazhu">《六典》：《周禮》，地官有山虞、澤虞，蓋虞部之職也。魏始有虞曹郎中，晉因之，梁、陳爲侍郎；後周冬官有虞部下大夫；梁、陳、後魏、北齊並祠部尙書領之，隋工部尙書領之，煬帝曰虞曹郎。</span>前勃海郡主簿孫師孝、<span class="jiazhu">煬帝改滄州爲勃海郡。</span>步兵總管劉孝元、李儉、崔孝仁謀召唐兵，使孝仁說武都曰：<span class="yinhao">「王公徒爲兒女之態以悅下愚，而鄙隘貪忍，不顧親舊，豈能成大業哉！圖讖之文，應歸李氏，人皆知之。<span class="jiazhu">說，輸芮翻；下同。讖，楚譖翻。</span>唐起晉陽，奄有關內，兵不留行，英雄景附。且坦懷待物，舉善責功，不念舊惡，據勝勢以爭天下，誰能敵之！吾屬託身非所，坐待夷滅。今任管公兵近在新安，<span class="jiazhu">任瓌以穀州刺史鎭新安，封管國公。任，音壬。</span>又吾之故人也，若遣間使召之，使夜造城下，<span class="jiazhu">間使，上古莧翻，下疏吏翻。造，七到翻。</span>吾曹共爲內應，開門納之，事無不集矣。」</span>武都從之。事泄，世充皆殺之。恭愼，達之子也。<span class="jiazhu">達，隋觀德王雄之弟。</span></p>
<p class="em2 strong"><span class="yinwen">2</span>癸卯，命秦王世民出鎭長春宮。<span class="jiazhu">長春宮在同州朝邑縣，後周宇文護所建。</span></p>
<p class="em2 strong"><span class="yinwen">3</span>宇文化及攻魏州總管元寶藏，四旬不克。魏徵往說之，丁未，寶藏舉州來降。<span class="jiazhu">魏徵本元寶藏官屬。說，式芮翻。降，戶江翻；下同。</span></p>
<p class="em2 strong"><span class="yinwen">4</span>戊午，淮安王神通擊宇文化及於魏縣，化及不能抗，東走聊城。<span class="jiazhu">聊城縣時屬魏州，武德四年，分爲博州。</span>神通拔魏縣，斬獲二千餘人，引兵追化及至聊城，圍之。</p>
<p class="em2 strong"><span class="yinwen">5</span>甲子，以陳叔達爲納言。</p>
<p class="em2 strong"><span class="yinwen">6</span>丙寅，李密所置伊州刺史張善相來降。<span class="jiazhu">相，息亮翻。降，戶江翻。</span></p>
<p class="em2 strong"><span class="yinwen">7</span>朱粲有衆二十萬，剽掠漢、淮之間，<span class="jiazhu">剽，匹妙翻。</span>遷徙無常，每破州縣，食其積粟未盡，復他適，<span class="jiazhu">復，扶又翻；下同。</span>將去，悉焚其餘資；又不務稼穡，民餒死者如積。粲無可復掠，軍中乏食，乃敎士卒烹婦人、嬰兒噉之，<span class="jiazhu">噉，徒濫翻，又徒覽翻。</span>曰：<span class="yinhao">「肉之美者無過於人，但使他國有人，何憂於餒！」</span>隋著作佐郎陸從典、通事舍人顏愍楚<span class="jiazhu">《六典》：著作佐郎修國史。《宋百官春秋》云：《常道鄕公咸熙百官名]，有著作佐郎三人。晉制，著作佐郎始到職，必撰名臣傳一人。宋氏之初，國朝始建，未有合撰者，此制遂替。後周，春官府置著作中士，卽著作佐郎之任。通事舍人，卽秦之謁者。《漢書·百官表》：謁者，掌賓贊受事。《舊儀》云：謁者有缺，選郎中美鬚眉大音者補。晉初中書置舍人、通事各一人，東晉令舍人、通事兼謁者之任，通事舍人之名由此始也。隋初，罷謁者官，置通事舍人。煬帝改通事舍人爲通事謁者。顏愍楚，蓋大業前爲舍人。</span>謫官在南陽，<span class="jiazhu">南陽，鄧州。</span>粲初引爲賓客，其後無食，闔家皆爲所噉。愍楚，之推之子也。<span class="jiazhu">顏之推仕於高齊之季。</span>又稅諸城堡細弱以供軍食，諸城堡相帥叛之。<span class="jiazhu">帥，讀曰率；下同。</span></p>
<p class="em2 strong">淮安土豪楊士林、田瓚起兵攻粲，<span class="jiazhu">後魏置東荊州於比陽，西魏改爲淮州。梁置淮安縣於桐柏，幷立上川郡。隋開皇廢郡，改淮安爲桐柏縣，改淮安郡曰顯州，領比陽、平氏、桐柏等七縣。大業改顯州爲淮安郡。瓚，藏旱翻。</span>諸州皆應之。粲與戰于淮源，<span class="jiazhu">《水經註》：淮水出平氏縣桐柏大復山，山南有淮源廟。唐州桐柏《淮源縣［廟］碑》，漢延熹六年立，其文曰：「淮出平氏，始於大復，潛行地中，見於陽口。」</span>大敗，帥餘衆數千奔菊潭。<span class="jiazhu">帥，讀曰率。菊潭，舊曰酈縣，開皇初改焉，時屬鄧州；山有菊，人飲其水多壽，故以名縣。</span>士林家世蠻酋，<span class="jiazhu">酋，慈由翻。</span>隋末，士林爲鷹揚府校尉，殺郡官而據其郡。<span class="jiazhu">校，戶敎翻。</span>旣逐朱粲，己巳，帥漢東四郡遣使詣信州總管廬江王瑗請降，<span class="jiazhu">大業改隋州爲漢東郡。梁置信州於魚復，大業改爲巴東郡，唐復爲信州。使，疏吏翻。瑗，于眷翻。</span>詔以爲顯州道行臺。<span class="jiazhu">宋白曰：後魏置東荊州於比陽，後改淮州；隋文帝改顯州，取界內顯望岡爲名。</span>士林以瓚爲長史。</p>
<p class="em2 strong"><span class="yinwen">8</span>初，王世充旣殺元、盧，<span class="jiazhu">元、盧，元文都、盧楚，世充殺之，事見一百八十五卷元年七月。</span>慮人情未服，猶媚事皇泰主，禮甚謙敬。又請爲劉太后假子，尊號曰聖感皇太后。旣而漸驕橫，嘗賜食於禁中，還家大吐，<span class="jiazhu">橫，戶孟翻。吐，土故翻。</span>疑遇毒，自是不復朝謁。<span class="jiazhu">復，扶又翻。朝，直遙翻。</span>皇泰主知其終不爲臣，而力不能制，唯取內庫綵物大造幡花；又出諸服玩，令僧散施貧乏以求福。<span class="jiazhu">施，式智翻。</span>世充使其黨張績、董濬守章善、顯福二門，<span class="jiazhu">東都皇城南面三門，中曰應天，左曰興敎，右曰光政；興敎之內曰會昌，其北曰章善；光政之內曰廣運，其北曰顯福。</span>宮內雜物，毫釐不得出。是月，世充使人獻印及劍。又言河水清，欲以耀衆，爲己符瑞云。</p>
<p class="em2 strong"><span class="yinwen">9</span>上遣金紫光祿大夫武功靳孝謨安集邊郡，<span class="jiazhu">靳，居焮翻。</span>爲梁師都所獲。孝謨罵之極口，師都殺之。二月，詔追賜爵武昌縣公，諡曰忠。</p>
<p class="em2 strong"><span class="yinwen">10</span>初定租、庸、調法，每丁租二石，絹二匹，綿三兩；<span class="jiazhu">租、庸、調之法，以人丁爲本，梁、陳、齊、周各有損益。唐制，凡授田者，丁歲輸粟二斛，稻三斛，謂之租。丁，隨鄕所出，歲輸絹二匹，綾絁二丈，布加五之一，綿三兩，麻三斤；非蠶鄕，則輸銀十四兩，謂之調。用人之力，歲二十日，閏加二日；不役者日爲絹三尺，謂之庸。有事而加役二十五日者，免調；三十日者，租調皆免；通正役不過五十日。調，徒釣翻；下同。</span>自茲以外，不得橫有調斂。<span class="jiazhu">橫，戶孟翻。斂，力瞻翻。</span></p>
<p class="em2 strong"><span class="yinwen">11</span>丙戌，詔：<span class="yinhao">「諸宗姓居官者在同列之上，未仕者免其傜役；每州置宗師一人以攝總，別爲團伍。」</span></p>
<p class="em2 strong"><span class="yinwen">12</span>張俟德至涼，<span class="jiazhu">去年八月，遣張俟德册拜李軌。</span>李軌召其羣臣廷議曰：<span class="yinhao">「唐天子，吾之從兄，<span class="jiazhu">從，才用翻；下同。</span>今已正位京邑。一姓不可自爭天下，吾欲去帝號，受其封爵，可乎？」</span><span class="jiazhu">去，羌呂翻。</span>曹珍曰：<span class="yinhao">「隋失其鹿，天下共逐之，稱王稱帝者，奚啻一人！唐帝關中，涼帝河右，固不相妨。且已爲天子，柰何復自貶黜！<span class="jiazhu">復，扶又翻。</span>必欲以小事大，請依蕭詧事魏故事。」</span><span class="jiazhu">蕭詧事魏事見一百六十五卷梁元帝承聖三年。</span>軌從之。戊戌，軌遣其尙書左丞鄧曉入見，<span class="jiazhu">見，賢遍翻。</span>奉書稱<span class="yinhao">「皇從弟大涼皇帝臣軌」</span>而不受官爵。帝怒，拘曉不遣，始議興師討之。</p>
<p class="em2 strong">初，隋煬帝自征吐谷渾，吐谷渾可汗伏允以數千騎奔党項，<span class="jiazhu">事見一百八十一卷煬帝大業五年。吐，從暾入聲。谷，音浴。可，從刊入聲。汗，音寒。騎，奇寄翻。</span>煬帝立其質子順爲主，<span class="jiazhu">質，音致。</span>使統餘衆，不果入而還。會中國喪亂，<span class="jiazhu">還，從宣翻，又如字。喪，息浪翻。</span>伏允復還收其故地。<span class="jiazhu">復，扶又翻。</span>上受禪，順自江都還長安，<span class="jiazhu">煬帝旣弒，順逃還長安。</span>上遣使與伏允連和，使擊李軌，許以順還之。伏允喜，起兵擊軌，數遣使入貢請順，上遣之。<span class="jiazhu">爲後太宗立順以統吐谷渾之衆張本。遣使，疏吏翻；下同。</span></p>
<p class="em2 strong"><span class="yinwen">13</span>閏月，朱粲遣使請降，<span class="jiazhu">降，戶江翻。</span>詔以粲爲楚王，聽自置官屬，以便宜從事。</p>
<p class="em2 strong"><span class="yinwen">14</span>宇文化及以珍貨誘海曲諸賊，賊帥王薄帥衆從之，<span class="jiazhu">誘，羊久翻。賊帥，所類翻。薄帥，讀曰率。</span>與共守聊城。</p>
<p class="em2 strong">竇建德謂其羣下曰：<span class="yinhao">「吾爲隋民，隋爲吾君；今宇文化及弒逆，乃吾讎也，吾不可以不討！」</span>乃引兵趣聊城。<span class="jiazhu">趣，七喻翻，又逡須翻。</span></p>
<p class="em2 strong">淮安王神通攻聊城，化及糧盡，請降，神通不許。安撫副使崔世幹勸神通許之，<span class="jiazhu">降，戶江翻；下同。使，疏吏翻。</span>神通曰：<span class="yinhao">「軍士暴露日久，賊食盡計窮，克在旦暮，吾當攻取以示國威，且散其玉帛以勞將士，<span class="jiazhu">勞，力到翻。</span>若受其降，將何以爲軍賞乎！」</span>世幹曰：<span class="yinhao">「今建德方至，若化及未平，內外受敵，吾軍必敗。夫不攻而下之，爲功甚易，<span class="jiazhu">夫，音扶。易，以豉翻。</span>柰何貪其玉帛而不受乎！」</span>神通怒，囚世幹於軍中。<span class="jiazhu">去年十月，遣神通安撫山東，書崔民幹爲副，今書「世幹」，當有一誤。</span>旣而宇文士及自濟北餽之，<span class="jiazhu">濟北郡，濟州。濟，子禮翻。</span>化及軍稍振，遂復拒戰。<span class="jiazhu">復，扶又翻；下同。</span>神通督兵攻之，貝州刺史趙君德攀堞先登，<span class="jiazhu">時復以清河郡爲貝州。宋白曰：貝州清河郡，春秋爲晉東陽之地，亦爲齊境；秦爲鉅鹿郡地；漢分鉅鹿郡，置清河郡，理清陽。石趙移郡理平晉城，卽今博州清平縣。後周平齊，於清河縣置貝州。清河，後漢之甘陵清陽縣，又兼有漢貝丘縣之地，貝州以此得名。堞，徒協翻。</span>神通心害其功，收兵不戰，君德大詬而下，<span class="jiazhu">詬，苦候翻。</span>遂不克。建德軍且至，神通引兵退。</p>
<p class="em2 strong">建德與化及連戰，大破之，化及復保聊城。建德縱兵四面急攻，王薄開門納之。建德入城，生擒化及，先謁隋蕭皇后，語皆稱臣，素服哭煬帝盡哀；收傳國璽及鹵簿儀仗，<span class="jiazhu">璽，斯氏翻。</span>撫存隋之百官，然後執逆黨宇文智及、楊士覽、元武達、許弘仁、孟景，集隋官而斬之，梟首軍門之外。<span class="jiazhu">梟，堅堯翻。</span>以檻車載化及幷二子承基、承趾至襄國，斬之。<span class="jiazhu">煬帝改邢州爲襄國郡。杜佑曰：邢州，古邢國，治龍岡縣；秦爲信都，項羽改襄國，隋改龍岡。《考異》曰：《隋書》云：「載之河間，斬之。」《唐書》云：「至大陸，斬之。」《河洛記》云：「建德將化及幷蕭后、南陽公主隨軍，于時襄國郡尙爲隋守，建德因其迴兵，欲攻之，營於城下，遣大理官引化及出營東南二里許，宣令數其罪，幷二子一號魏王，一號蜀王，同時受戮。」按蜀王乃士及所封，今不取。</span>化及且死，更無餘言，但云：<span class="yinhao">「不負夏王！」</span><span class="jiazhu">夏，戶雅翻。</span></p>
<p class="em2 strong">建德每戰勝克城，所得資財，悉以分將士，身無所取。又不噉肉，常食蔬，茹粟飯；妻曹氏，不衣紈綺，<span class="jiazhu">將，卽亮翻。噉，徒覽翻，又徒濫翻。衣，於旣翻。紈，音丸。綺，區几翻。</span>所役婢妾，纔十許人。及破化及，得隋宮人千數，卽時散遣之。以隋黃門侍郎裴矩爲左僕射、掌選事，<span class="jiazhu">選，宣絹翻。</span>兵部侍郎崔君肅爲侍中，<span class="jiazhu">《考異》曰：《革命記》作「君秀」。今從《舊·建德傳》。</span>少府令何稠爲工部尙書，<span class="jiazhu">《漢書·百官表》，少府，秦官。至北齊，不置少府，以其屬官併太府寺。隋煬帝大業三年，始分太府爲少府監，置監、少監，其後改監爲令，少監爲少令。少，始照翻。</span>右司郎中柳調爲左丞，<span class="jiazhu">《六典》：左右司郎中，前代不置。煬帝三年，尙書都司始置左右司郎各一人，掌都省之職，品同諸曹郎，從五品。司馬彪《續漢書》云：尙書丞一人，秦所置，漢因之。成帝置列曹尙書，更置丞四人，至光武減其二，惟置左、右丞各一人。丞者，承也，言承助令僕、總理臺事也。</span>虞世南爲黃門侍郎，歐陽詢爲太常卿。詢，紇之子也。<span class="jiazhu">歐陽紇見一百七十卷陳宣帝太建元年。紇，下沒翻。</span>自餘隨才授職，委以政事。其不願留，欲詣關中及東都者亦聽之，仍給資糧，以兵援之出境。隋驍果尙近萬人，亦各縱遣，任其所之。<span class="jiazhu">驍，堅堯翻。近，其靳翻。</span>又與王世充結好，<span class="jiazhu">好，呼到翻。</span>遣使奉表於隋皇泰主，<span class="jiazhu">使，疏吏翻。</span>皇泰主封爲夏王。建德起於羣盜，雖建國，未有文物法度，裴矩爲之定朝儀，制律令，<span class="jiazhu">爲，于僞翻。朝，直遙翻。</span>建德甚悅，每從之諮訪典禮。</p>
<p class="em2 strong"><span class="yinwen">15</span>甲辰，上考第羣臣，以李綱、孫伏伽爲第一，<span class="jiazhu">伽，求加翻。</span>因置酒高會，謂裴寂等曰：<span class="yinhao">「隋氏以主驕臣諂亡天下，朕卽位以來，每虛心求諫，然惟李綱差盡忠款，孫伏伽可謂誠直，餘人猶踵敝風，俛眉而已，豈朕所望哉！朕視卿如愛子，卿當視朕如慈父，有懷必盡，勿自隱也！」</span>因命捨君臣之敬，極歡而罷。</p>
<p class="em2 strong"><span class="yinwen">16</span>遣前御史大夫段確使於朱粲。<span class="jiazhu">使，疏吏翻。</span></p>
<p class="em2 strong"><span class="yinwen">17</span>初，上爲隋殿內少監，<span class="jiazhu">少，始照翻。</span>宇文士及爲尙輦奉御，<span class="jiazhu">隋尙輦局，屬殿內省。</span>上與之善。士及從化及至黎陽，上手詔召之，士及潛遣家僮間道詣長安，又因使者獻金環。<span class="jiazhu">金環，言欲還長安。間，古莧翻。使，疏吏翻。</span>化及至魏縣，兵勢日蹙，士及勸之歸唐，化及不從，內史令封德彝說士及於濟北徵督軍糧以觀其變。<span class="jiazhu">說，輸芮翻。濟，子禮翻。</span>化及稱帝，立士及爲蜀王。化及死，士及與德彝自濟北來降。<span class="jiazhu">降，戶江翻。</span>時士及妹爲昭儀，由是授上儀同。上以封德彝隋室舊臣，而諂巧不忠，深誚責之，<span class="jiazhu">誚，才笑翻。</span>罷遣就舍。德彝以祕策干上，上悅，尋拜內史舍人，俄遷侍郎。</p>
<p class="em2 strong"><span class="yinwen">18</span>甲寅，隋夷陵郡丞安陸許紹帥黔安、武陵、澧陽等諸郡來降。<span class="jiazhu">梁置宜州於夷陵郡，西魏改曰拓州，後周改曰硤州。宋白曰：周武帝以州扼三峽之口，故名。隋煬帝改爲夷陵郡，改安州爲安陸郡，黔州爲黔安郡。武陵郡，梁置武州，後改曰沅州，隋改曰朗州，大業復爲郡。澧陽，隋初置澧州，大業改爲郡。帥，讀曰率。澧，音禮。《考異》曰：《舊書·傳》云世充篡位乃來降。按世充篡在四月。《實錄》紹降在此，今從之。</span>紹幼與帝同學；詔以紹爲峽州刺史，賜爵安陸公。</p>
<p class="em2 strong"><span class="yinwen">19</span>丙辰，以徐世勣爲黎州總管。<span class="jiazhu">後魏置黎陽郡於黎陽縣，後置黎州，至隋，州郡並廢，以黎陽縣屬汲郡。今復置黎州。</span></p>
<p class="em2 strong"><span class="yinwen">20</span>丁巳，驃騎將軍張孝珉以勁卒百人襲王世充汜水城，入其郛，沈米船百五十艘。<span class="jiazhu">《隋志》：汜水縣舊曰成皋，卽虎牢也。後魏置東中府，東魏置北豫州，後周置滎州，開皇初，曰鄭州。十八年，改成皋曰汜水。驃，匹妙翻。騎，奇寄翻；下同。汜，音祀。沈，持林翻。艘，蘇遭翻。</span></p>
<p class="em2 strong"><span class="yinwen">21</span>己未，世充寇穀州。世充以秦叔寶爲龍驤大將軍，<span class="jiazhu">驤，思將翻。</span>程知節爲將軍，待之皆厚。然二人疾世充多詐，知節謂叔寶曰：<span class="yinhao">「王公器度淺狹而多妄語，好爲呪誓，此乃老巫嫗耳，<span class="jiazhu">好，呼到翻。呪，職救翻。嫗，威遇翻。</span>豈撥亂之主乎！」</span>世充與唐兵戰於九曲，<span class="jiazhu">《水經註》：洛水自宜陽而東，逕九曲南，其地十里，有坂九曲。《穆天子傳》所謂「天子西征，升于九阿」，此是也。洛水又東與豪水會，豪水出新安縣密山，南流歷九曲東而南流入于洛。《舊志》：熊州壽安縣，義寧元年，移治九曲城。</span>叔寶、知節皆將兵在陳，<span class="jiazhu">將，卽亮翻。陳，讀曰陣。</span>與其徒數十騎，西馳百許步，下馬拜世充曰：<span class="yinhao">「僕荷公殊禮，<span class="jiazhu">荷，下可翻。</span>深思報效；公性猜忌，喜信讒言，<span class="jiazhu">喜，許旣翻。</span>非僕託身之所，今不能仰事，請從此辭。」</span>遂躍馬來降。<span class="jiazhu">降，戶江翻。《考異》曰：《河洛記》：「二月，王世充將兵圍新安，將軍程咬金帥其徒以歸義。」按新安乃穀州也。而梁載言《十道志》，九曲在壽安。壽安乃熊州也，或者世充亦寇熊州乎？</span>世充不敢逼。上使事秦王世民，世民素聞其名，厚禮之，以叔寶爲馬軍總管，知節爲左三統軍。時世充驍將又有驃騎武安李君羨、<span class="jiazhu">隋改洺州爲武安郡。驍，堅堯翻。將，卽亮翻；下守將同。驃，匹妙翻。騎，奇寄翻。</span>征南將軍臨邑田留安，<span class="jiazhu">隋臨邑縣屬齊郡。</span>亦惡世充之爲人，<span class="jiazhu">惡，烏路翻。</span>帥衆來降。<span class="jiazhu">帥，讀曰率。降，戶江翻。</span>世民引君羨置左右，以留安爲右四統軍。</p>
<p class="em2 strong"><span class="yinwen">22</span>王世充囚李育德之兄厚德於獲嘉，<span class="jiazhu">獲嘉，漢縣，武帝巡幸至此，聞破南越獲呂嘉，因以名縣；隋屬河內郡。</span>厚德與其守將趙君穎逐殷州刺史段大師，以城來降。以厚德爲殷州刺史。<span class="jiazhu">隋開皇十六年於獲嘉縣置殷州。大業初，州廢，王世充復置，今因以命厚德。</span></p>
<p class="em2 strong"><span class="yinwen">23</span>竇建德陷邢州，執總管陳君賓。</p>
<p class="em2 strong"><span class="yinwen">24</span>上遣殿內監竇誕、<span class="jiazhu">隋煬帝置殿內監，諱中，改爲內；唐爲殿中監。是時蓋未改隋官名也。</span>右衞將軍宇文歆<span class="jiazhu">秦、漢始置衞將軍，晉武帝分爲左、右二衞，下至隋初，皆因之；煬帝改左、右翊衞，唐復舊。歆，許金翻。</span>助幷州總管齊王元吉守晉陽。誕，抗之子也，<span class="jiazhu">竇抗，后兄也。幷，卑盈翻。</span>尙帝女襄陽公主。元吉性驕侈，奴客婢妾數百人，好使之被甲，戲爲攻戰，<span class="jiazhu">好，呼到翻；下同。被，皮義翻；下同。</span>前後死傷甚衆，元吉亦嘗被傷。其乳母陳善意苦諫，元吉醉，怒，命壯士毆殺之。<span class="jiazhu">毆，烏口翻。</span>性好田獵，載罔罟三十車，嘗言：<span class="yinhao">「我寧三日不食，不能一日不獵。」</span>常與誕遊獵，蹂踐人禾稼。<span class="jiazhu">蹂，人九翻。</span>又縱左右奪民物，當衢射人，觀其避箭。<span class="jiazhu">射，而亦翻。</span>夜，開府門，宣淫他室。百姓憤怨，歆屢諫不納，乃表言其狀。壬戌，元吉坐免官。<span class="jiazhu">爲元吉失守張本。</span></p>
<p class="em2 strong"><span class="yinwen">25</span>癸亥，陟州刺史李育德<span class="jiazhu">按《志》，是年育德以脩武縣濁鹿城降，置陟州，因武陟爲名。</span>攻下王世充河內堡聚三十一所。乙丑，世充遣其兄子君廓侵陟州，李育德擊走之，斬首千餘級。李厚德歸省親疾，使李育德守獲嘉，<span class="jiazhu">李厚德蓋歸濁鹿省親，而使育德守獲嘉也。省，悉景翻。</span>世充倂兵攻之；丁卯，城陷，育德及弟三人皆戰死。</p>
<p class="em2 strong"><span class="yinwen">26</span>己巳，李公逸以雍丘來降，拜𣏌州總管，以其族弟善行爲𣏌州刺史。<span class="jiazhu">《隋志》：梁郡雍丘縣，後魏置陽夏郡，開皇廢郡置𣏌州，大業廢州爲縣，李公逸因亂據之，今復置州。時邊要州置總管及刺史。</span></p>
<p class="em2 strong"><span class="yinwen">27</span>隋吏部侍郎楊恭仁，從宇文化及至河北；化及敗，魏州總管元寶藏獲之，己巳，送長安。上與之有舊，拜黃門侍郎，尋以爲涼州總管。恭仁素習邊事，曉羌、胡情僞，民夷悅服，自葱嶺已東，並入朝貢。<span class="jiazhu">按恭仁至長安時，李軌尙據河西，唐未得涼州也，安能遠及葱嶺乎！史終言恭仁事耳。是年五月，安興貴執李軌，方遣楊恭仁安撫河西。朝，直遙翻。</span></p>
<p class="em2 strong"><span class="yinwen">28</span>突厥始畢可汗將其衆渡河至夏州，<span class="jiazhu">夏州，漢朔方之地，赫連所都統萬也，魏滅赫連，以爲統萬鎭。魏太和十一年，置夏州，因赫連故國名以名州，隋大業改州爲朔方郡，今復以朔方郡爲夏州。厥，九勿翻。可，從刊入聲。汗，音寒。夏，戶雅翻。</span>梁師都發兵會之，以五百騎授劉武周，欲自句注入寇太原。<span class="jiazhu">騎，奇寄翻。句，音鉤，又如字，又音拘。</span>會始畢卒，<span class="jiazhu">《考異》曰：《高祖實錄》：「六月，己酉，始畢可汗卒。」疑遣使告喪月日也。今從《舊書·本紀》、《列傳》。</span>子什鉢苾幼，未可立，<span class="jiazhu">苾，毗必翻。</span>立其弟俟利弗設爲處羅可汗。<span class="jiazhu">俟，渠之翻。處，昌呂翻。</span>處羅以什鉢苾爲尼步設，使居東偏，直幽州之北。<span class="jiazhu">直，當也。尼，女夷翻。</span>先是，上遣右武候將軍高靜奉幣使於突厥，<span class="jiazhu">使，疏吏翻。</span>至豐州，<span class="jiazhu">復以五原郡爲豐州。豐州，漢朔方臨戎縣地，後周保定三年，置永豐鎭，隋開皇五年，置豐州，因鎭爲名，大業廢州爲五原郡，唐復爲州。大元以豐州置天德軍節度，屬大同府路。</span>聞始畢卒，敕納於所在之庫。突厥聞之，怒，欲入寇；豐州總管張長遜遣高靜以幣出塞爲朝廷致賻，<span class="jiazhu">爲，于僞翻。賻，音附。貨財曰賻。</span>突厥乃還。<span class="jiazhu">還，從宣翻，又如字。</span></p>
<p class="em2 strong"><span class="yinwen">29</span>三月，庚午，梁師都寇靈州，長史楊則擊走之。<span class="jiazhu">邊要之州，置總管、刺史、長史、司馬。長，知兩翻。</span></p>
<p class="em2 strong"><span class="yinwen">30</span>壬申，王世充寇穀州，刺史史萬寶戰不利。</p>
<p class="em2 strong"><span class="yinwen">31</span>庚辰，隋北海通守鄭虔符、文登令方惠整及東海、齊郡、東平、任城、平陸、壽張、須昌賊帥王薄等並以其地來降。<span class="jiazhu">煬帝以青州爲北海郡。守，式又翻。文登縣屬東萊郡。以海州爲東海郡，齊州爲齊郡，鄆州爲東平郡，須昌縣屬焉。任城、平陸二縣屬魯郡，壽張縣屬濟北郡。任，音壬。帥，所類翻。降，戶江翻。</span></p>
<p class="em2 strong"><span class="yinwen">32</span>王世充之寇新安也，外示攻取，實召文武之附己者議受禪。李世英深以爲不可，曰：<span class="yinhao">「四方所以奔馳歸附東都者，以公能中興隋室故也。<span class="jiazhu">中，竹仲翻，又如字。</span>今九州之地，未清其一，遽正位號，恐遠人皆思叛去矣！」</span>世充曰：<span class="yinhao">「公言是也！」</span>長史韋節、楊續等曰：<span class="yinhao">「隋氏數窮，在理昭然。夫非常之事，固不可與常人議之。」</span><span class="jiazhu">夫，音扶。</span>太史令樂德融曰：<span class="yinhao">「昔歲長星出，乃除舊布新之徵；<span class="jiazhu">《隋志》：大業十三年六月，有星孛于太微五帝座，色黃赤，長三四尺許。</span>今歲星在角、亢，亢，鄭之分野。<span class="jiazhu">《晉·天文志》：自軫十二度至氐四度爲壽星，於辰在辰。鄭之分野屬兗州。陳卓、范蠡、鬼谷先生、張良、諸葛亮、京房、譙周、張衡並云角、亢、氐，鄭、兗州。亢，音剛。分，扶問翻。</span>若不亟順天道，恐王氣衰息。」</span>世充從之。外兵曹參軍戴冑<span class="jiazhu">外兵曹，隋官無之，世充取魏、晉以來官制而置之耳。</span>言於世充曰：<span class="yinhao">「君臣猶父子也，休戚同之。明公莫若竭忠徇國，則家國俱安矣。」</span>世充詭辭稱善而遣之。世充議受九錫，冑復固諫，<span class="jiazhu">復，扶又翻。</span>世充怒，出爲鄭州長史，使與兄子行本鎭虎牢。<span class="jiazhu">長，知兩翻。</span>乃使段達等言於皇泰主，請加世充九錫。皇泰主曰：<span class="yinhao">「鄭公近平李密，已拜太尉，<span class="jiazhu">事見去年九月、十月。</span>自是以來，未有殊績，俟天下稍平，議之未晚。」</span>段達曰：<span class="yinhao">「太尉欲之。」</span>皇泰主熟視達曰：<span class="yinhao">「任公！」</span>辛巳，達等以皇泰主之詔命世充爲相國，假黃鉞，總百揆，進爵鄭王，加九錫，鄭國置丞相以下官。</p>
<p class="em2 strong"><span class="yinwen">33</span>初，宇文化及以隋大理卿鄭善果爲民部尙書，從至聊城，爲化及督戰，中流矢。<span class="jiazhu">爲化，于僞翻；下何爲同。中，竹仲翻。</span>竇建德克聊城，王琮獲善果，責之曰：<span class="yinhao">「公名臣之家，<span class="jiazhu">鄭善果父誠，討尉遲迥，以力戰死，由是爲隋名臣家。</span>隋室大臣，柰何爲弒君之賊効命，苦戰傷痍至此乎！」</span>善果大慙，欲自殺，宋正本馳往救止之；建德復不爲禮，乃奔相州，<span class="jiazhu">相，息亮翻。</span>淮安王神通送之長安。庚<span class="jiaozhusup">〖嚴：「庚」改「壬」。〗</span>午，善果至，上優禮之，拜左庶子、檢校內史侍郎。<span class="jiazhu">隋室之臣若宇文士及、鄭善果，安可復用乎！</span></p>
<p class="em2 strong"><span class="yinwen">34</span>齊王元吉諷幷州父老詣闕留己；甲申，復以元吉爲幷州總管。<span class="jiazhu">復，扶又翻。</span></p>
<p class="em2 strong"><span class="yinwen">35</span>戊子，淮南五州皆遣使來降。<span class="jiazhu">使，疏吏翻。降，戶江翻。</span></p>
<p class="em2 strong"><span class="yinwen">36</span>辛卯，劉武周寇幷州。</p>
<p class="em2 strong"><span class="yinwen">37</span>壬辰，營州總管鄧暠擊高開道，敗之。<span class="jiazhu">暠，古浩翻。敗，補邁翻。</span></p>
<p class="em2 strong"><span class="yinwen">38</span>甲午，王世充遣其將高毗寇義州。<span class="jiazhu">《新志》：武德元年，以衞州之汲、新鄕置義州，仍高齊舊州名也。將，卽亮翻。</span></p>
<p class="em2 strong"><span class="yinwen">39</span>東都道士桓法嗣獻《孔子閉房記》於王世充，言相國當代隋爲天子。<span class="jiazhu">嗣，祥吏翻。相，息亮翻。</span>世充大悅，以法嗣爲諫議大夫。世充又羅取雜鳥，書帛繫頸，自言符命而縱之。有得鳥來獻者，亦拜官爵。於是段達以皇泰主命，加世充殊禮，世充奉表三讓。百官勸進，設位於都堂。納言蘇威年老，不任朝謁，<span class="jiazhu">任，音壬。朝，直遙翻。</span>世充以威隋氏重臣，欲以眩耀士民，每勸進，必冠威名。<span class="jiazhu">冠，古玩翻。</span>及受殊禮之日，扶威置百官之上，然後南面正坐受之。</p>
<p class="em2 strong"><span class="yinwen">40</span>夏，四月，劉武周引突厥之衆，軍於黃蛇嶺，<span class="jiazhu">嶺在榆次縣北。</span>兵鋒甚盛。<span class="jiazhu">厥，九勿翻。</span>齊王元吉使車騎將軍張達以步卒<span class="jiaozhusup">〖章：十二行本「卒」下有「百人」二字；乙十一行本同；孔本同；張校同；退齋校同。〗</span>嘗寇；<span class="jiazhu">嘗，試也。騎，奇寄翻。</span>達辭以兵少不可往，元吉強遣之，<span class="jiazhu">少，詩沼翻。強，其兩翻。</span>至則俱沒。達忿恨，庚子，引武周襲榆次，陷之。<span class="jiazhu">榆次縣屬幷州，漢古縣也。</span></p>
<p class="em2 strong"><span class="yinwen">41</span>散騎常侍段確，性嗜酒，奉詔慰勞朱粲於菊潭。<span class="jiazhu">是年二月，段確以前御史大夫出使，今書散騎常侍，蓋續命之。散，悉亶翻。騎，奇寄翻。勞，力到翻。</span>辛丑，乘醉侮粲曰：<span class="yinhao">「聞卿好噉人，人作何味？」</span><span class="jiazhu">好，呼到翻。噉，徒濫翻，又徒覽翻；下同。</span>粲曰：<span class="yinhao">「噉醉人正如糟藏彘肉。」</span>確怒，罵曰：<span class="yinhao">「狂賊入朝，爲一頭奴耳，復得噉人乎！」</span>粲於座收確及從者數十人，悉烹之<span class="jiazhu">朝，直遙翻。復，扶又翻；下同。從，才用翻。</span>以噉左右。遂屠菊潭，奔王世充，世充以爲龍驤大將軍。<span class="jiazhu">驤，思將翻。</span></p>
<p class="em2 strong"><span class="yinwen">42</span>王世充令長史韋節、楊續等及太常博士衡水孔穎達，<span class="jiazhu">長，知兩翻。衡水縣屬冀州，本漢桃縣，隋開皇十六年置衡水縣。</span>造禪代儀，遣段達、雲定興等十餘人入奏皇泰主曰：<span class="yinhao">「天命不常，鄭王功德甚盛，願陛下遵唐、虞之迹！」</span>皇泰主斂膝據案，怒曰：<span class="yinhao">「天下，高祖之天下，若隋祚未亡，此言不應輒發；必天命已改，何煩禪讓！公等或祖禰舊臣，<span class="jiazhu">禰，乃禮翻。</span>或台鼎高位，旣有斯言，朕復何望！」</span>顏色凜冽，<span class="jiazhu">言嚴冷也。</span>在廷者皆流汗。退朝，泣對太后。世充更使人謂之曰：<span class="yinhao">「今海內未寧，須立長君，<span class="jiazhu">朝，直遙翻。長，知兩翻。</span>俟四方安集，當復子明辟，必如前誓。」</span><span class="jiazhu">謂去年七月禁中被髮之誓也。</span>癸卯，世充稱皇泰主命，禪位于鄭，遣其兄世惲幽皇泰主於含涼殿，<span class="jiazhu">惲，於粉翻。</span>雖有三表陳讓及敕書敦勸，皇泰主皆不知也。遣諸將引兵入清宮城，又遣術人以桃湯葦火祓除禁省。<span class="jiazhu">將，卽亮翻；下同。祓，敷勿翻。</span></p>
<p class="em2 strong"><span class="yinwen">43</span>隋將帥、郡縣及賊帥前後繼有降者，<span class="jiazhu">帥，所類翻。降，戶江翻；下同。</span>詔以王薄爲齊州總管，<span class="jiazhu">齊州治歷城縣，古歷下城也。漢爲歷城縣，劉宋僑立冀州於此。魏爲濟南郡，隋立濟州，唐復隋初之舊。</span>伏德爲濟州總管，鄭虔符爲青州總管，綦公順爲淮州總管，<span class="jiazhu">濟，子禮翻。宋白曰：濟州，古碻磝城也，秦爲東郡茌平地，宋置碻磝戍及濟北郡，後魏立濟州。按綦公順本起北海，《新志》云：是年分青州之北海、營丘、下密置濰州，蓋以公順爲濰州總管。「淮」，當作「濰」。宋白曰：濰州取界內濰水爲名。</span>王孝師爲滄州總管。<span class="jiazhu">宋白曰：滄州，禹疏九河在此州界，漢置勃海郡，理浮陽，後魏置滄州。</span></p>
<p class="em2 strong"><span class="yinwen">44</span>甲辰，遣大理卿新樂郎楚之安撫山東，<span class="jiazhu">《舊志》曰：新樂，古鮮虞子國，漢新市縣，屬中山郡，隋改爲新樂縣，唐屬定州。宋白曰：隋開皇十六年，置新樂縣。新樂者，漢成帝時中山孝王母馮昭儀隨王就國，建宮於西鄕，呼爲西樂城，後語訛呼西爲新，故曰新樂。樂，音洛。</span>祕書監夏侯端安撫淮左。</p>
<p class="em2 strong"><span class="yinwen">45</span>乙巳，王世充備法駕入宮，卽皇帝位；丙午，大赦，改元開明。</p>
<p class="em2 strong"><span class="yinwen">46</span>丁未，隋禦衞將軍陳稜以江都來降；以稜爲揚州總管。<span class="jiazhu">揚州，漢廣陵、江都之地，自漢以來，揚州所治不常厥邑，至唐廣陵，始專有揚州之名。</span></p>
<p class="em2 strong"><span class="yinwen">47</span>戊申，王世充立子玄應爲太子，玄恕爲漢王，餘兄弟宗族十九人皆爲王。奉皇泰主爲潞國公。以蘇威爲太師，段達爲司徒，雲定興爲太尉，張僅爲司空，楊續爲納言，韋節爲內史，<span class="jiazhu">「內史」下當有「令」字。</span>王隆爲左僕射，韋霽爲右僕射，齊王世惲爲尙書令，楊汪爲吏部尙書，杜淹爲少吏部，<span class="jiazhu">少吏部，卽吏部侍郎。惲，於粉翻。少，始照翻。</span>鄭頲爲御史大夫。<span class="jiazhu">頲，他鼎翻。</span>世惲，世充之兄也。又以國子助敎吳人陸德明爲漢王師，<span class="jiazhu">晉武帝立國子學，置助敎，掌佐博士敎授，後世因之。</span>令玄恕就其家行束脩禮。<span class="jiazhu">《論語》：孔子曰：「自行束脩以上，吾未嘗無誨焉。」朱子曰：脩，脯也。十脡爲束。古者相見必執贄以爲禮，束脩其至薄者。後世緣夫子之言，遂以爲事師之禮。</span>德明恥之，服巴豆散，臥稱病，<span class="jiazhu">巴豆有毒，能痢人。散，悉但翻。</span>玄恕入跪牀下，對之遺利，竟不與語。德明名朗，以字行。<span class="jiazhu">陸德明過孔穎達遠矣。</span></p>
<p class="em2 strong">世充於闕下及玄武門等數處皆設榻，坐無常所，親受章表；或輕騎歷衢市，亦不清道，<span class="jiazhu">天子清道而後行。騎，奇寄翻。</span>民但避路而已。世充按轡徐行，語之曰：<span class="jiazhu">語，牛倨翻。</span><span class="yinhao">「昔時天子深居九重，<span class="jiazhu">重，直龍翻。</span>在下事情無由聞徹。<span class="jiazhu">徹，敕列翻。</span>今世充非貪天位，但欲救恤時危，正如一州刺史，親覽庶務，當與士庶共評朝政，尙恐門有禁限，今於門外設坐聽朝，<span class="jiazhu">朝，直遙翻；下同。坐，徂臥翻。</span>宜各盡情。」</span>又令西朝堂納冤抑，東朝堂納直諫。於是獻策上書者日有數百，條流旣煩，<span class="jiazhu">上，時掌翻。條流，猶言條派。</span>省覽難遍，<span class="jiazhu">省，悉景翻。</span>數日後，不復更出。<span class="jiazhu">復，扶又翻。</span></p>
<p class="em2 strong"><span class="yinwen">48</span>竇建德聞王世充<span class="jiaozhusup">〖張：「充」下脫「廢皇泰主」四字。〗</span>自立，乃絕之，始建天子旌旗，出警入蹕，下書稱詔，追諡隋煬帝爲閔帝。齊王暕之死也，<span class="jiazhu">諡，神至翻。江都之難，齊王暕亦死。暕，古限翻。</span>有遺腹子政道，建德立以爲鄖公，<span class="jiazhu">鄖，音云。</span>然猶依倚突厥以壯其兵勢。<span class="jiazhu">厥，九勿翻。</span>隋義成公主遣使迎蕭皇后及南陽公主，建德遣千餘騎送之，<span class="jiazhu">使，疏吏翻。騎，奇寄翻。</span>又傳宇文化及首以獻義成公主。</p>
<p class="em2 strong"><span class="yinwen">49</span>丙辰，劉武周圍幷州，齊王元吉拒卻之。戊午，詔太常卿李仲文將兵救幷州。<span class="jiazhu">將，卽亮翻。</span></p>
<p class="em2 strong"><span class="yinwen">50</span>王世充將軍丘懷義居門下內省，召越王君度、漢王玄恕、將軍郭士衡雜妓妾飲博，侍御史張蘊古彈之。世充大怒，令散手執君度、玄恕，批其耳數十；<span class="jiazhu">散手者，散手仗也。凡朝會之仗，三衞番上，分爲五仗：一曰供奉仗，以左、右衞爲之；二曰親仗，以親衞爲之；三曰勳仗，以勳衞爲之；四曰翊仗，以翊衞爲之；皆服鶡冠、緋衫裌。五曰散手仗，以親、勳、翊衞爲之，服緋絁裲襠，繡野馬，列坐于東西廊下。唐謂之衙內五衞。唐蓋因隋制，世充亦因隋制也。妓，渠綺翻。彈，徒丹翻。散，悉但翻。批，蒲鱉翻，又普迷翻。</span>又命引入東上閤，杖之各數十。<span class="jiazhu">東都皇宮正殿曰乾陽殿，殿左曰東上閤，右曰西上閤，閤各有門。</span>懷義、士衡不問。賞蘊古帛百段，遷太子舍人。君度，世充之兄子也。</p>
<p class="em2 strong">世充每聽朝，殷勤誨諭，言詞重複，<span class="jiazhu">朝，直遙翻。重，直龍翻。</span>千端萬緒，侍衞之人不勝倦弊，<span class="jiazhu">勝，音升。</span>百司奏事，疲於聽受。御史大夫蘇良諫曰：<span class="yinhao">「陛下語太多而無領要，<span class="jiazhu">領要，猶漢人言要領也。</span>計云爾卽可，何煩許辭也！」</span>世充默然良久，亦不罪良，然性如是，終不能改也。</p>
<p class="em2 strong"><span class="yinwen">51</span>王世充數攻伊州，<span class="jiazhu">數，所角翻。</span>總管張善相拒之；糧盡，援兵不至，癸亥，城陷，善相罵世充極口而死。帝聞，歎曰：<span class="yinhao">「吾負善相，善相不負吾也！」</span>賜其子襄城郡公。<span class="jiazhu">相，息亮翻。「子」下當有「爵」字；蜀本然。</span></p>
<p class="em2 strong"><span class="yinwen">52</span>五月，王世充陷義州，復寇西濟州。<span class="jiazhu">《新志》：濟源縣，武德二年，王世充將丁伯德以縣來降，置西濟州。復，扶又翻。濟，子禮翻。</span>遣右驍衞大將軍劉弘基將兵救之。<span class="jiazhu">驍，堅堯翻。基將，卽亮翻；下同。</span></p>
<p class="em2 strong"><span class="yinwen">53</span>李軌將安脩仁兄興貴；仕長安，表請說軌，諭以禍福。<span class="jiazhu">說，式芮翻；下同。</span>上曰：<span class="yinhao">「軌阻兵恃險，連結吐谷渾、突厥，<span class="jiazhu">吐，從暾入聲。谷，音浴。厥，九勿翻。</span>吾興兵擊之，尙恐不克，豈口舌所能下乎！」</span>興貴曰：<span class="yinhao">「臣家在涼州，奕世豪望，爲民夷所附；弟脩仁爲軌所信任，子弟在機近者以十數。臣往說之，<span class="jiazhu">說，式芮翻。</span>軌聽臣固善，若其不聽，圖之肘腋，易矣！」</span><span class="jiazhu">腋，音亦。易，以豉翻。</span>上乃遣之。</p>
<p class="em2 strong">興貴至武威，軌以爲左右衞大將軍。興貴乘間說軌曰：<span class="jiazhu">間，古莧翻。</span><span class="yinhao">「涼地不過千里，土薄民貧。今唐起太原，取函秦，宰制中原，戰必勝，攻必取，此殆天啓，非人力也。不若舉河西歸之，則竇融之功復見於今日矣！」</span><span class="jiazhu">竇融事見《漢光武紀》。復，扶又翻。</span>軌曰：<span class="yinhao">「吾據山河之固，彼雖強大，若我何！汝自唐來，爲唐遊說耳。」</span><span class="jiazhu">爲，于僞翻。</span>興貴謝曰：<span class="yinhao">「臣聞富貴不歸故鄕，如衣繡夜行，<span class="jiazhu">項羽之言。衣，於旣翻。</span>臣闔門受陛下榮祿，安肯附唐！但欲效其愚慮，可否在陛下耳。」</span>於是退與脩仁陰結諸胡起兵擊軌，軌出戰而敗，嬰城自守。興貴徇曰：<span class="yinhao">「大唐遣我來誅李軌，敢助之者夷三族！」</span>城中人爭出就興貴。軌計窮，與妻子登玉女臺，<span class="jiazhu">軌築玉女臺，見上卷上年。</span>置酒爲別。庚辰，興貴執之以聞，河西悉平。</p>
<p class="em2 strong">鄧曉在長安，舞蹈稱慶，上曰：<span class="yinhao">「汝爲人使臣，<span class="jiazhu">使，疏吏翻；下同。</span>聞國亡，不慼而喜，以求媚於朕，不忠於李軌，肯爲朕用乎！」</span>遂廢之終身。<span class="jiazhu">是年二月，李軌遣鄧曉入見。</span></p>
<p class="em2 strong">軌至長安，幷其子弟皆伏誅。以安興貴爲右武候大將軍、上柱國、涼國公，賜帛萬段，安脩仁爲左武候大將軍、申國公。</p>
<p class="em2 strong"><span class="yinwen">54</span>隋末，離石胡劉龍兒<span class="jiazhu">《舊志》云：離石，漢縣，後周改名昌化郡，隋爲離石郡，唐爲石州。離石胡，匈奴種也，卽稽胡。</span>擁兵數萬，自號劉王，以其子季眞爲太子；虎賁郎將梁德擊斬龍兒。<span class="jiazhu">賁，音奔。將，卽亮翻。</span>至是，季眞與弟六兒復舉兵爲亂，<span class="jiazhu">復，扶又翻。</span>引劉武周之衆攻陷石州，殺刺史王儉。季眞自稱突利可汗，<span class="jiazhu">可，從刊入聲。汗，音寒。</span>以六兒爲拓定王。六兒遣使請降，<span class="jiazhu">降，戶江翻。</span>詔以爲嵐州總管。<span class="jiazhu">以樓煩郡置嵐州。宋白曰：因界內岢嵐山立名。嵐，盧含翻。</span></p>
<p class="em2 strong"><span class="yinwen">55</span>壬午，以秦王世民爲左武候大將軍、使持節、涼·甘等九州諸軍事、涼州總管，<span class="jiazhu">九州，涼、甘、瓜、鄯、肅、會、蘭、河、廓，皆李軌所據之地也。</span>其太尉、尙書令、雍州牧、陝東道行臺並如故。<span class="jiazhu">雍，於用翻。陝，失冉翻。</span>遣黃門侍郎楊恭仁安撫河西。</p>
<p class="em2 strong"><span class="yinwen">56</span>丙戌，劉武周陷平遙。<span class="jiazhu">平遙縣屬汾州，卽漢平陶縣，魏避國諱，改「陶」爲「遙」。</span></p>
<p class="em2 strong"><span class="yinwen">57</span>癸巳，梁州總管、山東道安撫副使陳政爲麾下所殺，攜其首奔王世充。政，茂之子也。<span class="jiazhu">《隋書·陳茂傳》：政歸唐，卒於梁州總管。不言死於山東。《通鑑》當是據《實錄》諸書。但是時山東無梁州，或者政先爲梁州總管，後安撫山東而死也。陳茂事隋文帝，典機密。</span></p>
<p class="em2 strong"><span class="yinwen">58</span>王世充以禮部尙書裴仁基、左輔大將軍裴行儼有威名，忌之。仁基父子知之，亦不自安，乃與尙書左丞宇文儒童、儒童弟尙食直長溫、<span class="jiazhu">隋制，尙食局屬殿中省，有奉御、有直長。長，知兩翻。</span>散騎常侍崔德本謀殺世充及其黨，<span class="jiazhu">散，悉亶翻。騎，奇寄翻。</span>復尊立皇泰主；事泄，皆夷三族。齊王世惲言於世充曰：<span class="yinhao">「儒童等謀反，正爲皇泰主尙在故也，<span class="jiazhu">復，扶又翻。惲，於粉翻。爲，于僞翻；下同。</span>不如早除之。」</span>世充從之，遣兄子唐王仁則及家奴梁百年酖皇泰主。皇泰主曰：<span class="yinhao">「更爲請太尉，以往者之言，未應至此。」</span><span class="jiazhu">謂世充往有「復子明辟」之言，旣不能踐，今不應遽殺之也。</span>百年欲爲啓陳，<span class="jiazhu">爲，于僞翻。</span>世惲不許；又請與皇太后辭訣，亦不許。乃布席焚香禮佛：<span class="yinhao">「願自今已往，不復生帝王家！」</span>飲藥，不能絕，以帛縊殺之，諡曰恭皇帝。<span class="jiazhu">縊，於賜翻，又於計翻。諡，神至翻。</span>世充以其兄楚王世偉爲太保，齊王世惲爲太傅，領尙書令。</p>
<p class="em2 strong"><span class="yinwen">59</span>六月，庚子，竇建德陷滄州。<span class="jiazhu">滄州，隋之勃海郡。</span></p>
<p class="em2 strong"><span class="yinwen">60</span>初，易州賊帥宋金剛，有衆萬餘，與魏刀兒連結。<span class="jiazhu">易州，上谷郡。宋白曰：易州，六國時燕地，秦幷天下，是爲上谷郡。漢置涿郡。今州卽涿郡故安縣。《地圖經》云：隋初，自今遂城縣所理英雄城，移南營州，居燕之候臺，仍改名易州，取州南易水爲名。帥，所類翻。</span>刀兒爲竇建德所滅，<span class="jiazhu">去年十一月建德滅刀兒。</span>金剛救之，戰敗，帥衆四千西奔劉武周。<span class="jiazhu">帥，讀曰率。</span>武周聞其善用兵，得之，甚喜，號曰宋王，委以軍事，中分家貲以遺之。<span class="jiazhu">遺，于季翻。</span>金剛亦深自結，出其故妻，納武周之妹。因說武周圖晉陽，南向爭天下。<span class="jiazhu">說，輸芮翻。</span>武周以金剛爲西南道大行臺，使將兵三萬寇幷州。<span class="jiazhu">將，卽亮翻；下周將、人將同。</span>丁未，武周進逼介州，<span class="jiazhu">義寧元年，以介休、平遙置介休郡。武德元年曰介州。</span>沙門道澄以佛幡縋之入城，<span class="jiazhu">縋，他僞翻。</span>遂陷介州；詔左武衞大將軍姜寶誼、行軍總管李仲文擊之。武周將黃子英往來雀鼠谷，<span class="jiazhu">《新志》：介休縣有雀鼠谷。將，卽亮翻。</span>數以輕兵挑戰，<span class="jiazhu">數，所角翻。挑，徒了翻。</span>兵纔接，子英陽不勝而走，如是再三，寶誼、仲文悉衆逐之，伏兵發，唐兵大敗，寶誼、仲文皆爲所虜。<span class="jiazhu">《考異》曰：《舊·裴寂傳》云：「寶誼、仲文相次陷沒。」按《實錄》，二人敗處皆在雀鼠谷，賊將黃子英陽不勝以誘之，遇伏而沒，事迹並同，必一時共戰，皆被擒耳。</span>旣而俱逃歸，上復使二人將兵擊武周。<span class="jiazhu">復，扶又翻。</span></p>
<p class="em2 strong"><span class="yinwen">61</span>己酉，突厥使來告始畢可汗之喪，<span class="jiazhu">厥，九勿翻。使，疏吏翻；下同。可，從刊入聲。汗，音寒。</span>上舉哀于長樂門，<span class="jiazhu">《六典》：長安宮城南面三門：中曰承天，東曰長樂，西曰永安。樂，音洛。</span>廢朝三日，<span class="jiazhu">朝，直遙翻。</span>詔百官就館弔其使者。又遣內史舍人鄭德挺弔處羅可汗，賻帛三萬段。<span class="jiazhu">處，昌呂翻。賻，音附。</span></p>
<p class="em2 strong"><span class="yinwen">62</span>上以劉武周入寇爲憂，右僕射裴寂請自行。癸亥，以寂爲晉州道行軍總管，<span class="jiazhu">晉州，曹魏之平陽郡，後魏眞君四年，置東雍州，孝昌中，改爲唐州，建義元年，又改爲晉州，隋爲臨汾郡，唐復爲晉州。</span>討武周，聽以便宜從事。</p>
<p class="em2 strong"><span class="yinwen">63</span>秋，七月，初置十二軍，分關內諸府以隸焉，皆取天星爲名，<span class="jiazhu">以萬年道爲參旗軍，長安道爲鼓旗軍，富平道爲玄戈軍，醴泉道爲井鉞軍，同州道爲羽林軍，華州道爲騎官軍，寧州道爲折威軍，岐州道爲平道軍，豳州道爲招搖軍，西麟州道爲苑游軍，涇州道爲天紀軍，宜州道爲天節軍。</span>以車騎府統之。每軍將、副各一人，取威名素重者爲之，<span class="jiazhu">騎，奇寄翻。將，卽亮翻；下同。</span>督以耕戰之務。由是士馬精強，所向無敵。</p>
<p class="em2 strong"><span class="yinwen">64</span>海岱賊帥徐圓朗以數州之地請降，<span class="jiazhu">言徐圓朗跨據數州，東至海，西距岱。帥，所類翻。降，戶江翻；下同。</span>拜兗州總管，<span class="jiazhu">兗州，隋之魯郡。《禹貢》之兗州，東南據濟，西北距河，封域廣矣。後漢以來，兗州所治，不常厥邑，所部亦廣。至是始專以魯郡爲兗州。</span>封魯國公。</p>
<p class="em2 strong"><span class="yinwen">65</span>王世充遣其將羅士信寇穀州，士信帥其衆千餘人來降。<span class="jiazhu">帥，讀曰率；下同。</span>先是，士信從李密擊世充，兵敗，爲世充所得，<span class="jiazhu">先，悉薦翻。</span>世充厚禮之，與同寢食。旣而得邴元眞等，待之如士信，士信恥之。士信有駿馬，世充兄子趙王道詢欲之，不與，世充奪之以賜道詢；士信怒，故來降。上聞其來，甚喜，遣使迎勞，<span class="jiaozhusup">〖章：十二行本「勞」下有「賜帛五千段」五字；乙十一行本同；孔本同；張校同；退齋校同。〗</span><span class="jiazhu">使，疏吏翻。勞，力到翻。</span>廩食其所部，<span class="jiazhu">食，祥吏翻。</span>以士信爲陝州道行軍總管。<span class="jiazhu">陝，失冉翻。宋白曰：陝州，卽周二伯分陝之地。後魏太和十一年置陝州。</span>世充左龍驤將軍臨涇席辯<span class="jiazhu">《新志》：臨涇縣屬涇州。驤，思將翻。</span>與同列楊虔安、李君義皆帥所部來降。</p>
<p class="em2 strong"><span class="yinwen">66</span>丙子，王世充遣其將郭士衡寇穀州，刺史任瓌大破之，俘斬且盡。<span class="jiazhu">任，音壬。瓌，古回翻。</span></p>
<p class="em2 strong">甲申，行軍總管劉弘基遣其將种如願襲王世充河陽城，<span class="jiazhu">种，音沖。</span>毀其河橋而還。<span class="jiazhu">還，從宣翻，又如字。</span></p>
<p class="em2 strong"><span class="yinwen">67</span>乙酉，西突厥統葉護可汗、高昌王麴伯雅各遣使入貢。</p>
<p class="em2 strong">初，西突厥曷娑那可汗入朝于隋，隋人留之，國人立其叔父，號射匱可汗。<span class="jiazhu">事見一百八十一卷煬帝大業七年。厥，九勿翻。可，從刊入聲。娑，素何翻。朝，直遙翻。</span>射匱者，達頭可汗之孫也，旣立，拓地東至金山，<span class="jiazhu">按開元中以西州爲金山都督府。又，突厥之先，興於金山，在高昌西北，則知是山近高昌。</span>西至海，<span class="jiazhu">此西海也。</span>遂與北突厥爲敵，建庭於龜茲北三彌山。<span class="jiazhu">龜茲，音丘慈。</span>射匱卒，子統葉護立。統葉護<span class="jiaozhusup">〖章：十二行本「護」下有「可汗」二字；乙十一行本同；孔本同。〗</span>勇而有謀，北幷鐵勒，控弦數十萬，據烏孫故地，又移庭於石國北千泉；<span class="jiazhu">石國，康居枝庶之分王者也，治柘折城，漢時大宛北鄙也。</span>西域諸國皆臣之，葉護各遣吐屯監之，督其征賦。<span class="jiazhu">監，工銜翻。</span></p>
<p class="em2 strong"><span class="yinwen">68</span>辛卯，宋金剛寇浩州，浹旬而退。<span class="jiazhu">唐初改西河郡爲浩州。浹，子協翻。</span></p>
<p class="em2 strong"><span class="yinwen">69</span>八月，丁酉，酅公薨，<span class="jiazhu">酅，奚圭翻。</span>諡曰隋恭帝；無後，以族子行基嗣。<span class="jiazhu">嗣，祥吏翻。</span></p>
<p class="em2 strong"><span class="yinwen">70</span>竇建德將兵十餘萬趣洺州，<span class="jiazhu">洺州，隋之武安郡。</span>淮安王神通帥諸軍退保相州。己亥，建德兵至洺州城下。<span class="jiazhu">將，卽亮翻；下充將、禮將同。趣，七喻翻；下同。洺，音名。帥，讀曰率；下同。相，息亮翻。</span></p>
<p class="em2 strong"><span class="yinwen">71</span>丙午，將軍秦武通軍至洛陽，敗王世充將葛彥璋。<span class="jiazhu">敗，補邁翻。</span></p>
<p class="em2 strong"><span class="yinwen">72</span>丁未，竇建德陷洺州，總管袁子幹降之。<span class="jiazhu">降，戶江翻。《考異》曰：《實錄》作「甲子」，蓋奏到之日。今從《革命記》。</span>乙卯，引兵趣相州，淮安王神通聞之，帥諸軍就李世勣於黎陽。</p>
<p class="em2 strong"><span class="yinwen">73</span>梁師都與突厥合數千騎寇延州，<span class="jiazhu">延州，隋之延安郡。騎，奇寄翻。厥，九勿翻。</span>行軍總管段德操兵少不敵，閉壁不戰，伺師都稍怠，九月，丙寅，遣副總管梁禮將兵擊之。師都與禮戰方酣，德操以輕騎多張旗幟，掩擊其後，<span class="jiazhu">少，詩沼翻。伺，相吏翻。酣，戶江翻。幟，昌志翻。</span>師都軍潰，逐北二百里，破其魏州，<span class="jiazhu">《新志》：綏州城平縣，置魏州，因魏平關而名。</span>虜男女二千餘口。德操，孝先之子也。<span class="jiazhu">段孝先柄用於高齊之季。</span></p>
<p class="em2 strong"><span class="yinwen">74</span>蕭銑遣其將楊道生寇峽州，刺史許紹擊破之。銑又遣其將陳普環帥舟師上峽，規取巴、蜀。<span class="jiazhu">將，卽亮翻。上，時掌翻。</span>紹遣其子智仁及錄事參軍李弘節等追至西陵，大破之，<span class="jiazhu">夷陵，孫吳之西陵，世謂之步闡壘。唐貞觀九年，峽州徙治焉。隋之峽州，本治下牢戍，在步闡壘西南二十八里。《水經注》：江水逕夷陵縣南，又東逕流頭灘、狼尾灘、黃牛山之黃牛灘，而後逕西陵峽，出峽東南流，而後逕步闡壘。此蓋自下牢追至西陵峽也。</span>擒普環。銑遣兵戍安蜀城及荊門城。<span class="jiazhu">安蜀城在公安縣界，荊門城在長林縣界，皆荊州西南要地。</span></p>
<p class="em2 strong">先是，上遣開府李靖詣夔州經略<span class="jiazhu">巴東郡舊置信州，是年改夔州。杜佑曰：避皇外祖獨孤信諱改之。先，悉薦翻。</span>蕭銑。<span class="jiazhu">句斷。</span>靖至峽州，阻銑兵，久不得進。上怒其遲留，陰敕許紹斬之；<span class="jiazhu">不以明詔而陰敕，猶欲以宿憾殺之。</span>紹惜其才，爲之奏請，獲免。<span class="jiazhu">爲，于僞翻。</span></p>
<p class="em2 strong"><span class="yinwen">75</span>己巳，竇建德陷相州，殺刺史呂珉。<span class="jiazhu">相，息亮翻。《考異》曰：《實錄》作「庚辰」，蓋亦奏到之日。今從《革命記》。</span></p>
<p class="em2 strong"><span class="yinwen">76</span>民部尙書魯公劉文靜，自以才略功勳在裴寂之右而位居其下，意甚不平。每廷議，寂有所是，文靜必非之，數侵侮寂，<span class="jiazhu">數，所角翻；下同。</span>由是有隙。文靜與弟通直散騎常侍文起飲，酒酣怨望，拔刀擊柱曰：<span class="yinhao">「會當斬裴寂首！」</span>家數有妖，<span class="jiazhu">散，悉亶翻。騎，奇寄翻。妖，於驕翻。</span>文起召巫於星下被髮銜刀爲厭勝。<span class="jiazhu">被，皮義翻。厭，於葉翻。</span>文靜有妾無寵，使其兄上變告之。<span class="jiazhu">上，時掌翻。</span>上以文靜屬吏，<span class="jiazhu">屬，之欲翻。</span>遣裴寂、蕭瑀問狀，文靜曰：<span class="yinhao">「建義之初，忝爲司馬，計與長史位望略同。<span class="jiazhu">長，知兩翻。</span>今寂爲僕射，據甲第；<span class="jiazhu">甲第，甲於諸第也。</span>臣官賞不異衆人，東西征討，老母留京師，風雨無所庇，實有觖望之心，<span class="jiazhu">觖望，怨望也。觖，苦穴翻。</span>因醉怨言，不能自保。」</span>上謂羣臣曰：<span class="yinhao">「觀文靜此言，反明白矣。」</span>李綱、蕭瑀皆明其不反，秦王世民爲之固請曰：<span class="yinhao">「昔在晉陽，文靜先定非常之策，始告寂知，<span class="jiazhu">事見一百八十四卷隋恭帝義寧元年。爲，于僞翻。</span>及克京城，任遇懸隔，令文靜觖望則有之，<span class="jiazhu">令，力丁翻。</span>非敢謀反。」</span>裴寂言於上曰：<span class="yinhao">「文靜才略實冠時人，性復粗險，<span class="jiazhu">冠，古玩翻。復，扶又翻。</span>今天下未定，留之必貽後患。」</span>上素親寂，低回久之，卒用寂言。<span class="jiazhu">卒，子恤翻。《考異》曰：《高祖實錄》、《唐書》、《唐曆》等皆以文靜之死由於裴寂。今據《實錄》，裴寂此年六月爲晉州道行軍總管，討劉武周，此月丁丑，爲宋金剛敗於介州，去文靜死才七日，此時不當在京師。《實錄》曰：「高祖低回者久之。」蓋寂未行時，先有此言，高祖未忍殺，至是乃決意耳。</span>辛未，文靜及文起坐死，籍沒其家。</p>
<p class="em2 strong"><span class="yinwen">77</span>沈法興旣克毗陵，<span class="jiazhu">克毗陵見一百八十五卷元年三月。</span>謂江、淮之南指撝可定，<span class="jiazhu">撝，與麾同。</span>自稱梁王，都毗陵，改元延康，置百官。性殘忍，專尙威刑，將士小有過，卽斬之，由是其下離怨。</p>
<p class="em2 strong">時杜伏威據歷陽，陳稜據江都，李子通據海陵，俱有窺江表之心。法興軍數敗；會子通圍稜於江都，稜送質求救於法興<span class="jiazhu">將，卽亮翻；下同。數，所角翻。質，音致。</span>及伏威，法興使其子綸將兵數萬與伏威共救之。伏威軍清流，綸軍揚子，相去數十里。<span class="jiazhu">《舊志》：清流縣，漢全椒縣地，梁置南譙州，居桑根山之朝陽，在今縣西南八十里，南譙州故城是也。北齊自南譙故城徙治於新昌郡城，今滁州治清流縣是也。《隋志》，江都郡帶江陽縣，有江都宮、揚子宮。唐永淳元年，始分江都縣置揚子縣，今眞州治其地。宋白曰：清流縣因縣東清流水爲名，隋文帝更梁新昌縣爲清流縣。</span>子通納言毛文深獻策，募江南人詐爲綸兵，夜襲伏威營，伏威怒，復遣兵襲綸。<span class="jiazhu">復，扶又翻。</span>由是二人相疑，莫敢先進。子通得盡銳攻江都，克之，稜奔伏威。子通入江都，因縱擊綸，大破之，伏威亦引去。子通卽皇帝位，國號吳，改元明政。丹陽賊帥樂伯通帥衆萬餘降之，<span class="jiazhu">丹陽郡，隋初之蔣州。賊帥，所類翻。通帥，讀曰率。降，戶江翻。</span>子通以爲左僕射。</p>
<p class="em2 strong"><span class="yinwen">78</span>杜伏威請降，丁丑，以伏威爲淮南安撫大使、和州總管。<span class="jiazhu">和州，漢歷陽縣地，九江都尉治所。晉氏南渡，置戍守以防江。侯景之亂，江西皆入高齊，置和州於歷陽，以南北通和，往來之津要也。大業廢州爲歷陽郡，今復以歷陽郡爲和州。使，疏吏翻。</span></p>
<p class="em2 strong"><span class="yinwen">79</span>裴寂至介休，<span class="jiazhu">介休，漢古縣，因介子推介山而名，時爲介州。</span>宋金剛據城拒之。寂軍于度索原，營中飲澗水，金剛絕之，士卒渴乏。寂欲移營就水，金剛縱兵擊之，寂軍遂潰，失亡略盡；寂一日一夜馳至晉州。先是，劉武周屢遣兵攻西河，浩州刺史劉贍拒之，<span class="jiazhu">浩州，隋之西河郡。先，悉薦翻。贍，而豔翻。</span>李仲文引兵就之，與共守西河。及裴寂敗，自晉州以北城鎭俱沒，唯西河獨存。姜寶誼復爲金剛所虜，謀逃歸，金剛殺之。<span class="jiazhu">復，扶又翻。</span>裴寂上表謝罪，<span class="jiazhu">上，時掌翻。</span>上慰諭之，復使鎭撫河東。<span class="jiazhu">劉文靜淺水原之敗，貶落不偶以至於誅；裴寂度索原之敗，位任如故：唐高祖以賞罰馭臣，上下其手矣。</span></p>
<p class="em2 strong">劉武周進逼幷州，齊王元吉紿其司馬劉德威曰：<span class="yinhao">「卿以老弱守城，吾以強兵出戰。」</span>辛巳，元吉夜出兵，攜其妻妾棄州奔還長安。<span class="jiazhu">紿，蕩亥翻。還，從宣翻。</span>元吉始去，武周兵已至城下，晉陽土豪薛深以城納武周。上聞之，大怒，謂禮部尙書李綱曰：<span class="yinhao">「元吉幼弱，未習時事，故遣竇誕、宇文歆輔之。<span class="jiazhu">歆，許今翻。</span>晉陽強兵數萬，食支十年，興王之基，一旦棄之。聞宇文歆首畫此策，我當斬之！」</span>綱曰：<span class="yinhao">「王年少驕逸，竇誕曾無規諫，又掩覆之，<span class="jiazhu">少，詩照翻。覆，敷又翻。</span>使士民憤怨，今日之敗，誕之罪也。歆諫，王不悛，尋皆聞奏，<span class="jiazhu">事見上二月。悛，丑緣翻。</span>乃忠臣也，豈可殺哉！」</span>明日，上召綱入，升御座曰：<span class="yinhao">「我得公，遂無濫刑。元吉自爲不善，非二人所能禁也。」</span>幷誕赦之。衞尉少卿劉政會在太原，爲武周所虜，政會密<span class="jiaozhusup">〖章：十二行本「密」下有「遣人奉」三字；乙十一行本同；孔本同。〗</span>表論武周形勢。</p>
<p class="em2 strong">武周據太原，遣宋金剛攻晉州，拔之，虜右驍衞大將軍劉弘基，<span class="jiazhu">驍，堅堯翻。</span>弘基逃歸。金剛進逼絳州，陷龍門。<span class="jiazhu">宋白曰：絳州，晉都，《左傳》所謂新田也。後周武成二年，置絳州。龍門，漢皮氏縣也，後魏改爲龍門縣，隋、唐屬蒲州。</span></p>
<p class="em2 strong"><span class="yinwen">80</span>西突厥曷娑那可汗與北突厥有怨；曷娑那在長安，北突厥遣使請殺之，<span class="jiazhu">厥，九勿翻。可，從刊入聲。汗，音寒。使，疏吏翻。</span>上不許。羣臣皆曰：<span class="yinhao">「保一人而失一國，後必爲患！」</span>秦王世民曰：<span class="yinhao">「人窮來歸，我殺之不義。」</span>上遲迴久之，不得已，丙戌，引曷娑那於內殿宴飲，旣而送中書省，縱北突厥使者使殺之。</p>
<p class="em2 strong"><span class="yinwen">81</span>禮部尙書李綱領太子詹事，<span class="jiazhu">《漢書·百官表》：詹事，秦官，掌皇后、太子家。應劭云：詹，省也，給也，言給事太子家。晉、宋及後魏用人漸重，北齊總東宮內外衆事，無大小皆統之。後周置太子宮正、宮尹；隋復置詹事；唐統東宮三寺、十率府之政令。</span>太子建成始甚禮之。久之，太子漸昵近小人，<span class="jiazhu">昵，尼質翻。近，其靳翻。</span>疾秦王世民功高，頗相猜忌；綱屢諫不聽，乃乞骸骨。上罵之曰：<span class="yinhao">「卿爲何潘仁長史，乃恥爲朕尙書邪！<span class="jiazhu">長，知兩翻。邪，音耶。</span>且方使卿輔導建成，而固求去，何也？」</span>綱頓首曰：<span class="yinhao">「潘仁，賊也，每欲妄殺人，臣諫之卽止，爲其長史，可以無愧。<span class="jiazhu">爲長史事見一百八十四卷義寧元年。</span>陛下創業明主，臣不才，所言如水投石，<span class="jiazhu">言以水投石，雖沾濕而不能受水。</span>言於太子亦然，臣何敢久汚天臺、辱東朝乎！」</span><span class="jiazhu">天臺，謂尙書省。東朝，謂東宮。汚，烏故翻。朝，直遙翻。</span>上曰：<span class="yinhao">「知公直士，勉留輔吾兒。」</span>戊子，以綱爲太子少保，尙書、詹事如故。<span class="jiazhu">少，始照翻。</span>綱復上書諫太子飲酒無節，及信讒慝，疏骨肉；<span class="jiazhu">復，扶又翻；下同。上，時掌翻。慝，吐得翻。</span>太子不懌，而所爲如故。綱鬱鬱不得志，是歲，固稱老病辭職，詔解尙書，仍爲少保。</p>
<p class="em2 strong"><span class="yinwen">82</span>淮安王神通使慰撫使張道源鎭趙州。庚寅，竇建德陷趙州，<span class="jiazhu">撫使，疏吏翻。宋白曰：趙州，周穆王封造父於趙城，卽此地。後魏置趙郡，隋大業初置趙州。《考異》曰：《實錄》，今年三月建德陷趙州，此又云陷趙州，蓋重複。或三月是貝州。《唐統紀》唯有九月陷趙州。今從之。</span>執總管張志昂及道源。建德以二人及邢州刺史陳君賓不早下，欲殺之，國子祭酒凌敬諫曰：<span class="yinhao">「人臣各爲其主用，<span class="jiazhu">爲，于僞翻。</span>彼堅守不下，乃忠臣也。今大王殺之，何以勵羣下乎！」</span>建德怒曰：<span class="yinhao">「吾至城下，彼猶不降，力屈就擒，何可捨也！」</span>敬曰：<span class="yinhao">「今大王使大將高士興拒羅藝於易水，藝纔至，興卽降，<span class="jiazhu">將，卽亮翻。降，戶江翻。</span>大王之意以爲何如？」</span>建德乃悟，卽命釋之。</p>
<p class="em2 strong"><span class="yinwen">83</span>乙未，梁師都復寇延州，<span class="jiazhu">復，扶又翻。《考異》曰：《太宗實錄》云：「經數月，師都又來寇。」按丙寅九月朔，寇延州。乙未，九月晦也。今從《高祖實錄》。</span>段德操擊破之，斬首二千餘級，師都以百餘騎遁去。<span class="jiazhu">騎，奇寄翻。</span>德操以功拜柱國，賜爵平原郡公。鄜州刺史鄜城壯公梁禮戰沒。<span class="jiazhu">《隋志》：上郡，後魏置東秦州，後改爲北華州，西魏爲敷州，大業二年改爲鄜城郡，後改爲上郡，唐爲鄜州。鄜，音膚。</span></p>
<p class="em2 strong"><span class="yinwen">84</span>冬，十月，己亥，就加涼州總管楊恭仁納言；賜幽州總管燕公羅藝姓李氏，封燕郡王。<span class="jiazhu">自國公進封郡王。唐制，國公食邑三千戶，郡王食邑五千戶，皆從一品。燕，因肩翻。</span></p>
<p class="em2 strong">辛丑，李藝破竇建德於衡水。<span class="jiazhu">衡水縣，屬冀州。宋白曰：衡水縣本漢桃縣，隋開皇十六年，置衡水縣。</span></p>
<p class="em2 strong"><span class="yinwen">85</span>癸卯，以左武候大將軍龐玉爲梁州總管。時集州獠反，<span class="jiazhu">《新志》：武德元年，析梁州之難江、巴州之符陽、長池、白石，置集州。按《舊志》，漢宕渠，符陽之地也。宋白曰：後魏恭帝改梁之東巴州爲集州，以東北集川水爲名。獠，魯皓翻。</span>玉討之，獠據險自守，軍不得進，糧且盡。熟獠與反者皆鄰里親黨，<span class="jiazhu">近邊者爲熟獠，遠者爲生獠。</span>爭言賊不可擊，請玉還。玉揚言：<span class="yinhao">「秋穀將熟，百姓毋得收刈，一切供軍，非平賊吾不返。」</span>聞者大懼曰：<span class="yinhao">「大軍不去，吾曹皆將餒死。」</span>其中壯士乃入賊營，與所親潛謀，斬其渠帥而降，<span class="jiazhu">帥，所類翻；下同。降，戶江翻。</span>餘黨皆散，玉追討，悉平之。</p>
<p class="em2 strong"><span class="yinwen">86</span>劉武周將宋金剛進攻澮州，陷之，<span class="jiazhu">《新志》：義寧元年，以絳郡之翼城、絳縣置澮州，因澮水而名。將，卽亮翻；下同。澮，古外翻。</span>軍勢甚銳。裴寂性怯，無將帥之略，唯發使駱驛，趣虞、泰二州居民入城堡，焚其積聚。<span class="jiazhu">駱驛，相繼不絕也。《新志》：義寧元年，以蒲州之安邑、虞鄕、夏置安邑郡，武德元年曰虞州。又義寧元年，以蒲州之汾陰、龍門置汾陰郡，武德元年曰泰州。使，疏吏翻。趣，讀曰促。積聚，上子賜翻，下慈喻翻；今人多讀如字，非也。</span>民驚擾愁怨，皆思爲盜，夏縣民呂崇茂聚衆自稱魏王，以應武周，<span class="jiazhu">夏縣，古虞公之地，稷山、虞坂皆在縣界。隋屬河東郡，時屬虞州。杜佑曰：夏縣，漢安邑縣地；夏都安邑，城在縣北十五里，蓋以此名縣。夏，戶雅翻。</span>寂討之，爲所敗。<span class="jiazhu">敗，補邁翻。</span>詔永安王孝基、<span class="jiaozhusup">〖章：十二行本「基」下有「工部尙書」四字；乙十一行本同；孔本同；張校同；退齋校同。〗</span>獨孤懷恩、陝州總管于筠、內史侍郎唐儉等將兵討之。<span class="jiazhu">陝，失冉翻。將，卽亮翻；下同。</span></p>
<p class="em2 strong">時王行本猶據蒲反，未下，亦與武周相應，<span class="jiazhu">去年十二月，隋將堯君素死，王行本據蒲反，事見上卷。</span>關中震駭。上出手敕曰：<span class="yinhao">「賊勢如此，難與爭鋒，宜棄大河以東，謹守關西而已。」</span><span class="jiazhu">所謂蒲津關以西也。</span>秦王世民上表曰：<span class="yinhao">「太原，王業所基，國之根本；河東富實，京邑所資，若舉而棄之，臣竊憤恨。<span class="jiazhu">上，時掌翻。</span>願假臣精兵三萬，必冀平殄武周，克復汾、晉。」</span>上於是悉發關中兵以益世民所統，使擊武周。乙卯，幸華陰，至長春宮以送之。<span class="jiazhu">華，戶化翻。</span></p>
<p class="em2 strong"><span class="yinwen">87</span>竇建德引兵趣衞州。<span class="jiazhu">衞州，漢汲縣地，東魏立義州，後周改衞州，治汲。宋白曰：其州城，隋已前謂之陣城，《郡國縣道記》：武王伐紂，於此列陣，因名。</span>建德每行軍，常爲三道，輜重、細弱居中央，步騎夾左右，相去三里許。<span class="jiazhu">趣，七喻翻。重，直用翻。騎，奇寄翻；下同。</span>建德以千騎前行，過黎陽三十里，<span class="jiazhu">黎陽縣，在衞州東北百二十里。</span>李世勣遣騎將丘孝剛將三百騎偵之。<span class="jiazhu">偵，丑鄭翻。</span>孝剛驍勇，善馬槊，<span class="jiazhu">驍，堅堯翻。槊，色角翻。</span>與建德遇，遂擊之，建德敗走；右方兵救之，<span class="jiazhu">右方，用《漢書》語。此謂建德兵之在右者也。</span>擊斬孝剛。建德怒，還攻黎陽，克之，<span class="jiazhu">《考異》曰：《實錄》，黎陽陷在十一月丙子，蓋亦奏到之日。今從《革命記》。</span>虜淮安王神通、李世勣父蓋、魏徵及帝妹同安公主。唯李世勣以數百騎走渡河，數日，以其父故，還詣建德降；衞州聞黎陽陷，亦降。<span class="jiazhu">降，戶江翻；下同。</span>建德以李世勣爲左驍衞將軍，使守黎陽，<span class="jiazhu">驍，堅堯翻。《考異》曰：《革命記》：「使與其將高雅賢守新鄕。」按是時新鄕猶屬王世充，使劉黑闥守之，世勣旣事建德，乃爲建德攻下新鄕，虜黑闥耳。今從《唐書》。</span>常以其父蓋自隨爲質。<span class="jiazhu">質，音致。</span>以魏徵爲起居舍人。滑州刺史王軌奴殺軌，攜其首詣建德降。建德曰：<span class="yinhao">「奴殺主大逆，吾何爲受之！」</span>立命斬奴，返其首於滑州。吏民感悅，卽日請降。於是其旁州縣及徐圓朗等皆望風歸附。己未，建德還洺州，築萬春宮，徙都之。置淮安王神通於下博，<span class="jiazhu">下博縣時屬冀州。宋白曰：下博，漢舊縣。應劭云：泰山有博縣，故此云下。故縣在今縣南二十里，今縣後魏移於衡水北，俗謂之故縣城，以周建德六年，又移縣於今理也。今理，卽後漢祭遵壘，北枕衡水。</span>待以客禮。</p>
<p class="em2 strong"><span class="yinwen">88</span>行軍總管羅士信帥勇士夜入洛陽外郭，縱火焚清化里而還。<span class="jiazhu">帥，讀曰率。還，從宣翻。</span>壬戌，士信拔青城堡。<span class="jiazhu">蓋因青城宮爲堡。</span></p>
<p class="em2 strong"><span class="yinwen">89</span>王世充自將兵徇地至滑臺，臨黎陽；尉氏城主時德叡、汴州刺史王要漢、亳州刺史丁叔則遣使降之。<span class="jiazhu">汴州，古大梁地，戰國時爲魏都，漢爲陳留郡，東魏爲梁州，後周改汴州，以城臨汴水，因以爲名。宋白曰：亳州，春秋爲東國之焦邑，漢爲譙縣，魏爲譙郡，後周武帝置亳州，遙取古南亳之名以名州。將，卽亮翻。使，疏吏翻。</span>以德叡爲尉州刺史。要漢，伯當之兄也。</p>
<p class="em2 strong">夏侯端至黎陽，<span class="jiazhu">是年四月，遣夏侯端安撫淮左。夏，戶雅翻。</span>李世勣發兵送之，自澶淵濟河，<span class="jiazhu">隋開皇十六年，置澶淵縣，時屬黎州。澶，市連翻。</span>傳檄州縣，東至于海，南至于淮，二十餘州，皆遣使來降。<span class="jiazhu">使，疏吏翻。</span>行至譙州，<span class="jiazhu">《舊志》：亳州臨漁縣，隋置譙州。</span>會汴、亳降於王世充，還路遂絕。端素得衆心，所從二千人，雖糧盡不忍委去，端坐澤中，殺馬以饗士，因歔欷謂曰：<span class="jiazhu">歔，音虛。欷，音希，又許旣翻。</span><span class="yinhao">「卿等鄕里皆已從賊，特以共事之情，未能見委。<span class="jiazhu">委，棄也。</span>我奉王命，不可從卿；卿有妻子，無宜效我。可斬吾首歸賊，必獲富貴。」</span>衆皆流涕曰：<span class="yinhao">「公於唐室非有親屬，直以忠義，志不圖存。某等雖賤，心亦人也，寧肯害公以求利乎！」</span>端曰：<span class="yinhao">「卿不忍見殺，吾當自刎。」</span><span class="jiazhu">刎，武粉翻。</span>衆抱持之，乃復同進，<span class="jiazhu">復，扶又翻。</span>潛行五日，餒死及爲賊所擊奔潰相失者太半，唯餘五十二人同走，采䝁豆生食之。<span class="jiazhu">䝁豆，野豆也，音勞，魯刀翻。</span>端持節未嘗離身，屢遣從者散，自求生，<span class="jiazhu">離，力智翻。從，才用翻。</span>衆又不可。時河南之地皆入世充，唯𣏌州刺史李公逸爲唐堅守，遣兵迎端，館給之。<span class="jiazhu">爲，于僞翻。館，古玩翻。</span>世充遣使召端，解衣遺之，<span class="jiazhu">使，疏吏翻。遺，于季翻。</span>仍送除書，以端爲淮南郡公、尙書少吏部；<span class="jiazhu">少，始照翻。</span>端對使者焚書毀衣，曰：<span class="yinhao">「夏侯端天子大使，豈受王世充官乎！汝欲吾往，唯可取吾首耳。」</span>因解節旄懷之，置刃於竿，自山中西走，無復蹊徑，冒踐荊棘，晝夜兼行，得達宜陽，<span class="jiazhu">宜陽，唐熊州。</span>從者墜崖溺水，爲虎狼所食，又喪其半；<span class="jiazhu">從，才用翻；下同。喪，息浪翻。</span>其存者鬢髮禿落，無復人狀。端詣闕見上，但謝無功，初不自言艱苦，上復以爲祕書監。</p>
<p class="em2 strong">郎楚之至山東，亦爲竇建德所獲，楚之不屈，竟得還。<span class="jiazhu">郎楚之與夏侯端同時出使。史言唐之興也，使於四方者，皆能不辱君命。還，從宣翻。</span></p>
<p class="em2 strong">王世充遣其從弟世辯以徐、亳之兵攻雍丘，李公逸遣使求救，<span class="jiazhu">從，才用翻。使，疏吏翻。</span>上以隔賊境，不能救。公逸乃留其屬李善行守雍丘，身帥輕騎入朝，<span class="jiazhu">帥，讀曰率。騎，奇寄翻。朝，直遙翻。</span>至襄城，爲世充伊州刺史張殷所獲，世充謂曰：<span class="yinhao">「卿越鄭臣唐，其說安在？」</span>公逸曰：<span class="yinhao">「我於天下，唯知有唐，不知有鄭。」</span>世充怒，斬之。善行亦沒。上以公逸子爲襄邑公。</p>
<p class="em2 strong"><span class="yinwen">90</span>甲子，上祠華山。<span class="jiazhu">《新志》：華山在華州華陰縣，有岳祠。華，戶化翻。</span></p> 



</div></body></html>