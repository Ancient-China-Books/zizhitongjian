<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百七十八·隋紀二·高祖文皇帝上之下</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="隋紀二">隋紀二</span></span></h1>
<p><span class="jiazhu">起玄黓困敦，盡屠維協洽，凡八年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高祖文皇帝上之下">高祖文皇帝上之下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="開皇十二年">開皇十二年</span></span><span class="biaozhusup" data-rel="（壬子、西元五九二年）"></span></p>
<p class="em2 strong"><span class="yinwen">1</span>春，二月，己巳，以蜀王秀爲內史令兼右領軍大將軍。</p>
<p class="em2 strong"><span class="yinwen">2</span>國子博士何妥與尙書右僕射邳公蘇威爭議事，積不相能。威子夔爲太子通事舍人，<span class="jiazhu">隋制：太子通事舍人八人，屬典書坊。</span>少敏辯，有盛名，<span class="jiazhu">少，詩沼翻。</span>士大夫多附之。及議樂，夔與妥各有所持；詔百僚署其所同，百僚以威故，同夔者什八九。妥恚曰：<span class="yinhao">「吾席間函丈四十餘年，<span class="jiazhu">《禮》：侍坐於先生，席間函丈。何妥周武帝時已爲太學博士，故云然。恚，於避翻。</span>反爲昨暮兒之所屈邪！」</span><span class="jiazhu">邪，音耶。</span>遂奏：<span class="yinhao">「威與禮部尙書盧愷、吏部侍郎薛道衡、尙書右丞王弘、考功侍郎李同和等共爲朋黨。<span class="jiazhu">吏部侍郎、考功侍郎皆屬吏部尙書。尙書左、右丞分司管轄。隋制：尙書二十四曹侍郎，獨吏部侍郎班左右丞之上。吏部侍郎正四品，左、右丞從四品。</span>省中呼弘爲世子，同和爲叔，言二人如威之子弟也。」</span>復言威以曲道任其從父弟徹、肅罔冒爲官等數事。<span class="jiazhu">復，扶又翻。從，才用翻。</span>上命蜀王秀、上柱國虞慶則等雜按之，事頗有狀。上大怒。秋，七月，乙巳，威坐免官爵，以開府儀同三司就第；盧愷除名，知名之士坐威得罪者百餘人。</p>
<p class="em2 strong">初，周室以來，選無清濁；<span class="jiazhu">選，宣絹翻。</span>及愷攝吏部，<span class="jiazhu">按《愷傳》，開皇九年拜禮部尙書，攝吏部尙書。</span>與薛道衡甄別士流，<span class="jiazhu">別，彼列翻。</span>故涉朋黨之謗，以至得罪。未幾，<span class="jiazhu">幾，居豈翻。</span>上曰：<span class="yinhao">「蘇威德行者，<span class="jiazhu">行，下孟翻。</span>但爲人所誤耳！」</span>命之通籍。<span class="jiazhu">通籍殿中，則得預朝請。</span>威好立條章，<span class="jiazhu">好，呼到翻。</span>每歲責民間五品不遜，<span class="jiazhu">孔安國曰：五品，謂五常。遜，順也。</span>或答云，<span class="yinhao">「管內無五品之家。」</span>其不相應領，類多如此。又爲餘糧簿，欲使有無相贍；民部侍郎郎茂以爲煩迂不急，皆奏罷之。茂，基之子也，<span class="jiazhu">郎基見一百六十五卷梁世祖承聖三年。</span>嘗爲衞國令，有民張元預兄弟不睦，丞、尉請加嚴刑，<span class="jiazhu">《隋志》：縣置令、丞、尉。</span>茂曰：<span class="yinhao">「元預兄弟本相憎疾，又坐得罪，彌益其忿，非化民之意也。」</span>乃徐諭之以義。元預等各感悔，頓首請罪，遂相親睦，稱爲友悌。</p>
<p class="em2 strong"><span class="yinwen">3</span>己巳，上享太廟。<span class="jiazhu">隋立四親廟，各以孟月享以太牢。</span></p>
<p class="em2 strong"><span class="yinwen">4</span>壬申晦，日有食之。</p>
<p class="em2 strong"><span class="yinwen">5</span>帝以天下用律者多踳駮，<span class="jiazhu">踳，乖也；駮，錯也。踳，尺允翻；駮，北角翻。</span>罪同論異，八月，甲戌，制：<span class="yinhao">「諸州死罪，不得輒決，悉移大理按覆，事盡，<span class="jiazhu">盡，竟也。</span>然後上省奏裁。」</span><span class="jiazhu">上，時掌翻。</span></p>
<p class="em2 strong"><span class="yinwen">6</span>冬，十月，壬午，上享太廟。十一月，辛亥，祀南郊。</p>
<p class="em2 strong"><span class="yinwen">7</span>己未，新義公韓擒虎卒。<span class="jiazhu">擒虎襲父雄爵新義郡公，平陳之功，以吏議不加封爵。卒，子恤翻。</span></p>
<p class="em2 strong"><span class="yinwen">8</span>十二月，乙酉，以內史令楊素爲尙書右僕射，與高熲專掌朝政。素性疏辯，高下在心，朝臣之內，<span class="jiazhu">朝，直遙翻。</span>頗推高熲，敬牛弘，厚接薛道衡，視蘇威蔑如也，<span class="jiazhu">蔑，無也，視之如無也；又輕易也。</span>自餘朝貴，多被陵轢。<span class="jiazhu">陵，乘也，犯也，侮也，侵也。轢，陵踐也。又，車踐爲轢。轢，郎擊翻。</span>其才藝風調優於熲；<span class="jiazhu">調，徒釣翻。</span>至於推誠體國，處物平當，<span class="jiazhu">處，昌呂翻。當，丁浪翻。</span>有宰相識度，不如熲遠矣。</p>
<p class="em2 strong">右領軍大將軍賀若弼，自謂功名出朝臣之右，每以宰相自許。旣而楊素爲僕射，弼仍爲將軍，甚不平，形於言色，由是坐免官，怨望愈甚。久之，上下弼獄，<span class="jiazhu">下，戶嫁翻。</span>謂之曰：<span class="yinhao">「我以高熲、楊素爲宰相，汝每昌言曰：『此二人惟堪啗飯耳。』<span class="jiazhu">昌言，明言於廣衆。啗，徒濫翻，又徒覽翻。</span>是何意也？」</span>弼曰：<span class="yinhao">「熲，臣之故人；素，臣舅子：臣並知其爲人，誠有此語。」</span>公卿奏弼怨望，罪當死。上曰：<span class="yinhao">「臣下守法不移，公可自求活理。」</span>弼曰：<span class="yinhao">「臣恃至尊威靈，將八千兵渡江，<span class="jiazhu">將，卽亮翻。</span>擒陳叔寶，竊以此望活。」</span>上曰：<span class="yinhao">「此已格外重賞，何用追論！」</span>弼曰：<span class="yinhao">「臣已蒙格外重賞，今還格外望活。」</span>旣而上低回數日，<span class="jiazhu">低，降意也。回，轉心也。</span>惜其功，特令除名。歲餘，復其爵位，上亦忌之，不復任使，<span class="jiazhu">復，扶又翻。</span>然每宴賜，遇之甚厚。</p>
<p class="em2 strong"><span class="yinwen">9</span>有司上言：<span class="yinhao">「府藏皆滿，<span class="jiazhu">上，時掌翻。藏，徂浪翻。</span>無所容，積於廊廡。」</span><span class="jiazhu">廡，罔甫翻。</span>帝曰：<span class="yinhao">「朕旣薄賦於民，又大經賜用，<span class="jiazhu">謂賞平陳將士。</span>何得爾也？」</span><span class="jiazhu">爾，猶言如此。</span>對曰：<span class="yinhao">「入者常多於出，略計每年賜用，至數百萬段，曾無減損。」</span>於是更闢左藏院以受之。<span class="jiazhu">漢官有中藏令，晉有中、黃、左、右藏令，隋初有右藏、黃藏令，至是始闢左藏院。藏，徂浪翻。</span>詔曰：<span class="yinhao">「寧積於人，無藏府庫。河北、河東今年田租三分減一，兵減半功，調全免。」</span><span class="jiazhu">田出租，丁出調，詳已見前。兵受田，計畝爲功，以其所出，脩器械，備糗糧，今亦減其半。調，徒弔翻。</span>時天下戶口歲增，京輔及三河地少而人衆，<span class="jiazhu">京輔，謂關內。三河，謂河東、河南、河北。少，與小同。</span>衣食不給，帝乃發使四出，均天下之田，其狹鄕每丁纔至二十畝，老少又少焉。<span class="jiazhu">使，疏吏翻。老少，詩照翻；又少，詩沼翻。</span></p>
<p class="strong"><span class="section" id="title-4"><span data-head-description="" data-head-level="h4" data-head-title="開皇十三年">十三年</span></span><span class="biaozhusup" data-rel="（癸丑、西元五九三年）"></span></p>
<p class="em2 strong"><span class="yinwen">1</span>春，正月，壬子，上祀感生帝。<span class="jiazhu">隋以火德王，以赤帝赤熛怒爲感生帝。</span></p>
<p class="em2 strong"><span class="yinwen">2</span>壬戌，行幸岐州。<span class="jiazhu">岐州扶風郡。</span></p>
<p class="em2 strong"><span class="yinwen">3</span>二月，丙午，詔營仁壽宮於岐州之北，<span class="jiazhu">仁壽宮，在岐州普閏縣。</span>使楊素監之。<span class="jiazhu">監，古銜翻。</span>素奏前萊州刺史宇文愷檢校將作大匠，<span class="jiazhu">《隋志》：東萊郡，舊置光州，開皇五年，更名萊州。隋制：未除授正官而領其務者爲檢校官。將作大匠掌工作。宇文愷有巧思，奏使之領作。</span>記室封德彝爲土木監。<span class="jiazhu">土木監，掌土木之事，以營宮暫置之，非常設之官。</span>於是夷山堙谷以立宮殿，崇臺累榭，宛轉相屬。<span class="jiazhu">屬，之欲翻。</span>役使嚴急，丁夫多死，疲頓顚仆，推塡坑坎，覆以土石，<span class="jiazhu">推，吐雷翻。覆，敷又翻。</span>因而築爲平地。死者以萬數。</p>
<p class="em2 strong"><span class="yinwen">4</span>丁亥，上至自岐州。</p>
<p class="em2 strong"><span class="yinwen">5</span>己卯，立皇孫暕爲豫章王。暕，廣之子也。<span class="jiazhu">暕，古限翻。</span></p>
<p class="em2 strong"><span class="yinwen">6</span>丁酉，制：<span class="yinhao">「私家不得藏緯候、圖讖。」</span><span class="jiazhu">讖，楚譖翻。</span></p>
<p class="em2 strong"><span class="yinwen">7</span>秋，七月，戊辰晦，日有食之。</p>
<p class="em2 strong"><span class="yinwen">8</span>是歲，上命禮部尙書牛弘等議明堂制度。宇文愷獻明堂木樣，上命有司規度安業里地，將立之；而諸儒異議，久之不決，乃罷之。<span class="jiazhu">《隋志》：宇文愷依《月令》文造明堂木樣，重檐複廟，五房四達，丈尺規矩，皆有準憑。帝異之，命有司於安業里爲規兆，蓋在長安南郭內也。旣以異議罷。至大業中，愷復奏明堂議及木樣。其議云：「《尙書帝命驗》曰：『帝者承天，立五府以尊天重象，赤曰文祖，黃曰神斗，白曰顯紀，黑曰玄矩，蒼曰靈府。』《註》曰：『唐、虞之天府，夏之世室，殷之重屋，周之明堂，皆同矣。』《尸子》曰：『有虞氏曰總章。』《周官·考工記》曰：『夏后氏世室，堂脩四［二］七，博四脩一。』《註》云，『脩，南北之深也。夏度以步，今堂脩十四步，其博益以四分脩之一，則明堂博十七步半也。』臣愷按，三王之世，夏最爲近古，從質尙文，理應漸就寬大，何因夏室乃大殷堂？相形爲論，理恐不爾。《記》云：『堂脩七，博四。』脩若夏度以步，則應脩七步。《註》云：『今堂脩十四步，』乃是增益《記》文。殷、周二堂獨無加字，便是其義，類例不同。山木《禮》本，輒加『二七』之字，何得殷無加尋之文，周闕增筵之義！硏覈其趣，或是不然。讎校古書，並無二字，此乃桑間俗儒信情加減。《黃圖議》云：『夏后氏益其堂之大一百四十四尺，周人明堂以爲兩杼間。』馬宮之言，止論堂之一面。據此爲準，則三代堂基並方，得爲上圓之制。諸書所說，並爲下方。鄭註《周官》，獨爲此義，非直與古違異，亦乃乖背禮文，尋文求理，深恐未愜。《尸子》曰，『殷人陽館。』《考工記》曰：『殷人重屋，堂脩七尋，堂崇三尺，四阿重屋。』《註》曰：『其脩七尋五丈六尺，於夏；周則其博九尋七丈二尺。』又曰：『周人明堂度九尺之筵，東西九筵，南北七筵，堂崇一筵，五室凡二筵。』《禮記·明堂位》曰：『天子之廟，複廟重檐。』鄭《註》云，『複廟，重屋也。』註《玉藻》云，『天子廟及路寢，皆如明堂制。』《禮圖》云：『於內室之上，起通天之觀，觀八十一尺，得宮之數，其聲濁，君之象也。』《大戴禮》云：『明堂者，古有之，凡九室，一室有四戶八牖，以茅蓋，上圓下方，外水曰璧雝，赤綴戶，白綴牖，堂高三尺，東西九仞，南北七筵，其宮方三百步。』《周書·明堂》曰：『堂方百一十二尺，高四尺，階博六尺三寸，室居內方百尺，室內方六十尺，戶高八尺，博四尺。』《作洛》曰：『明堂、太廟、路寢，咸有四阿，重亢、重廊。』孔氏《註》云：『重亢，累棟；重廊，累屋也。』《禮圖》曰：『秦明堂，九室十二階，各有所居。』《呂氏春秋》曰：『有十二堂。』與《月令》同，並不論尺丈。臣愷按，十二階雖不與禮合，一月一階，非無理思。《黃圖》曰：『堂方百四十四尺，［法］坤之策也，方象地。屋圓，楣徑二百一十六尺，法乾之策也，圓象天。室九宮，法九州。太室方六丈，法坤之變數。十二堂，法十二月。三十六戶，法極陰之變數。七十二牖，法五行所行日數。八達，象八風，法八卦。通天臺徑九尺，象［法］乾。以九覆六，高八十一尺，法黃鍾九九之數。二十八柱，象二十八宿。堂高三尺，土階三等，法三統。堂四向五色，法四時五行。殿門去殿七十二步，法五行所行。門堂長四丈，取太室三之二。垣高無蔽目之照，（目恐當作日。）牖六尺，其外倍之。殿垣方，在水內，法地陰也。水四周於外，象四海。圓，法陽也。水闊二十四丈，象二十四氣。水內徑三丈，應覲禮經。武帝立明堂汶上，無室，其外略依此制。』《泰山通議》今亡，不可得而辨也。元始四年起明堂辟雍長安城南門，制度如儀，一殿，垣四面，門八觀，水外周，堤壤高四尺。《禮圖》曰：『建武三十年作明堂，上圓下方，上圓法天，下方法地，十二堂法日辰，九室法九州，室八牕，八九七十二，法一時之王，室有二戶，二九十八戶，法土王十八日。內堂，正壇高三尺，土階三等。』胡伯始註《漢官》云，『古清廟蓋以茅，今蓋以瓦，下藉茅，以存古制。』自晉以前，未有鵄尾。其圓牆璧水，一依本圖。晉堂方構，不合天文，旣缺重樓，又無璧水。空堂乖五室之義，直殿違九階之文，非古欺天，一何過甚！後魏於北臺城南造圓牆，在璧水外，門在水內，迥立不與牆相連，其堂上九室，三三相重，不依古制，室間通巷，違舛處多。其室皆用墼累，極成褊陋。《宋起居注》曰，『孝武帝大明五年，立明堂，其牆宇規範，擬則太廟，唯十二間以應朞數。』梁武帝移宋時太極殿以爲明堂，無室十二間。自古《明堂圖》，惟有二本：一是宗周劉熙、阮諶、劉昌宗等作，三圖略同；一是後漢建武三十年作，《禮圖》有本，不詳撰人。臣遠尋經傳，傍求子史，硏究衆說，總撰今圖，其樣以木爲之，下爲方堂，堂有五室，上爲圓觀，觀有四門。」會遼東之役，不果行。</span></p>
<p class="em2 strong"><span class="yinwen">9</span>上之滅陳也，以陳叔寶屛風賜突厥大義公主。<span class="jiazhu">厥，九勿翻。</span>公主以其宗國之覆，<span class="jiazhu">謂周亡也。</span>心常不平，書屛風，爲詩敍陳亡以自寄；上聞而惡之，<span class="jiazhu">惡，烏路翻。</span>禮賜漸薄。彭公劉昶先尙周公主，流人楊欽亡入突厥，詐言昶欲與其妻作亂攻隋，遣欽密告大義公主，發兵擾邊。都藍可汗信之，乃不脩職貢，頗爲邊患。<span class="jiazhu">可，從刊入聲。汗，音寒。</span>上遣車騎將軍長孫晟使於突厥，<span class="jiazhu">隋制：車騎將軍階正五品，非職事官。騎，奇寄翻。使，疏吏翻。長，知兩翻。晟，承正翻。</span>微觀察之。公主見晟，言辭不遜，又遣所私胡人安遂迦與楊欽計議，<span class="jiazhu">迦，求伽翻。</span>扇惑都藍。晟至京師，具以狀聞。上遣晟往索欽；<span class="jiazhu">索，山客翻。</span>都藍不與，曰：<span class="yinhao">「檢校客內無此色人。」</span>晟乃賂其達官，知欽所在，夜，掩獲之，以示都藍，因發公主私事，國人大以爲恥。都藍執安遂迦等，幷以付晟。上大喜，加授開府儀同三司，仍遣入突厥廢公主。內史侍郎裴矩請說都藍使殺公主。<span class="jiazhu">說，輸芮翻。</span>時處羅侯之子染干，號突利可汗，<span class="jiazhu">《考異》曰：《突厥傳》云「沙鉢略子」。今從《長孫晟傳》。</span>居北方，遣使求婚，<span class="jiazhu">使，疏吏翻。</span>上使裴矩謂之曰：<span class="yinhao">「當殺大義公主，乃許婚。」</span>突利復譖之於都藍，<span class="jiazhu">復，扶又翻。</span>都藍因發怒，殺公主，更表請婚，朝議將許之。<span class="jiazhu">朝，直遙翻。</span>長孫晟曰：<span class="yinhao">「臣觀雍虞閭反覆無信，直以與玷厥有隙，<span class="jiazhu">雍虞閭，都藍；玷厥，達頭也。</span>所以欲依倚國家，雖與爲婚，終當叛去。今若得尙公主，承藉威靈，玷厥、染干必受其徵發。強而更反，後恐難圖。且染干者，處羅侯之子，素有誠款，於今兩代，前乞通婚，不如許之，招令南徙，兵少力弱，易可撫馴，<span class="jiazhu">少，詩沼翻。易，以豉翻。馴，松倫翻。</span>使敵雍虞閭以爲邊捍。」</span>上曰：<span class="yinhao">「善。」</span>復遣晟慰諭染干，許尙公主。<span class="jiazhu">爲隋破都藍，樹立染干張本。復，扶又翻。</span></p>
<p class="em2 strong"><span class="yinwen">10</span>牛弘使協律郎范陽祖孝孫等參定雅樂，<span class="jiazhu">隋制，太常有協律郎二人。《隋志》：涿郡涿縣，舊置范陽郡，開皇初，郡廢。又上谷郡淶水縣，舊曰遒，開皇元年，以范陽爲遒縣，更置范陽於此。</span>從陳陽山太守毛爽受京房律法，<span class="jiazhu">「從」字之上，更有「孝孫」二字，文意乃明。《隋志》：南海郡含洭縣，梁置陽山郡。</span>布管飛灰，順月皆驗。又每律生五音，十二律爲六十音，因而六之，爲三百六十音，分直一歲之日以配七音，而旋相爲宮之法，由是著名。<span class="jiazhu">名，一作明。</span>弘等乃奏請復用旋宮法，上猶記何妥之言，<span class="jiazhu">妥言見上卷九年。</span>注弘奏下，不聽作旋宮，但用黃鍾一宮。於是弘等復爲奏，附順上意，其前代金石並銷毀之，以息異議。弘等又作武舞，以象隋之功德；郊廟饗用一調，迎氣用五調。<span class="jiazhu">郊廟用一調，止用黃鍾一宮。迎氣用五調，春用角，夏用徵，中央用宮，秋用商，冬用羽。調，徒釣翻。</span>舊工稍盡，其餘聲律，皆不復通。<span class="jiazhu">復，扶又翻。</span></p>
<p class="strong"><span class="section" id="title-5"><span data-head-description="" data-head-level="h4" data-head-title="開皇十四年">十四年</span></span><span class="biaozhusup" data-rel="（甲寅、西元五九四年）"></span></p>
<p class="em2 strong"><span class="yinwen">1</span>春，三月，樂成。夏，四月，乙丑，詔行新樂，且曰：<span class="yinhao">「民間音樂，流僻日久，棄其舊體，競造繁聲，宜加禁約，務存其本。」</span>萬寶常聽太常所奏樂，泫然泣曰：<span class="yinhao">「樂聲淫厲而哀，天下不久將盡！」</span>時四海全盛，聞者皆謂不然；大業之末，其言卒驗。<span class="jiazhu">卒，子恤翻。</span>寶常貧而無子，久之，竟餓死。且死，悉取其書燒之，<span class="jiazhu">寶常撰《樂譜》六十四卷，具論八音旋相爲宮之法，改絃移柱之變，爲八十四調，一百四十四律，終於千八百聲，爲之應手成曲。</span>曰：<span class="yinhao">「用此何爲！」</span></p>
<p class="em2 strong"><span class="yinwen">2</span>先是，臺、省、府、寺及諸州皆置公廨錢，<span class="jiazhu">先，悉薦翻。廨，古隘翻。</span>收息取給。工部尙書<span class="jiaozhusup">〖章：甲十一行本「書」下有「扶風」二字；乙十一行本同；孔本同。〗</span>蘇孝慈<span class="jiazhu">《唐六典》：工部尙書，周之冬官卿也，漢五曹尙書，其三曰民曹，後漢以民曹兼主繕修工作、鹽池、園苑之事。自晉、宋、齊、梁、陳營宗廟，則權置起部尙書，事畢省之，後周依《周官》置大司空卿一人。隋開皇二年，始置工部尙書。</span>以爲<span class="yinhao">「官司出舉興生，煩擾百姓，敗損風俗，<span class="jiazhu">敗，補邁翻。</span>請皆禁止，給地以營農。」</span>上從之。六月，丁卯，始詔<span class="yinhao">「公卿以下皆給職田，<span class="jiazhu">職分田起於後周，頃畝以品爲差，下至隋、唐，代有增減。</span>毋得治生，與民爭利。」</span><span class="jiazhu">治，直之翻。</span></p>
<p class="em2 strong"><span class="yinwen">3</span>秋，七月，乙未，以邳公蘇威爲納言。</p>
<p class="em2 strong"><span class="yinwen">4</span>初，張賓曆旣行，<span class="jiazhu">開皇四年行張賓曆，見一百七十六卷陳長城公至德二年。</span>廣平劉孝孫、<span class="jiazhu">《隋志》：武安郡永平縣，舊曰廣平，置廣平郡，仁壽元年，改永平縣。</span>冀州秀才劉焯<span class="jiazhu">信都郡置冀州。焯，職略翻。</span>並言其失。賓方有寵於上，劉暉附會之，共短孝孫，斥罷之。後賓卒，孝孫爲掖縣丞，<span class="jiazhu">《隋志》：萊州東萊郡治掖縣。</span>委官入京，上其事，詔留直太史，<span class="jiazhu">以他官入太史曹爲直太史。上，時掌翻。</span>累年不調，<span class="jiazhu">調，徒釣翻。</span>乃抱其書，使弟子輿櫬來詣闕下，<span class="jiazhu">櫬，初覲翻。</span>伏而慟哭；執法拘而奏之。帝異焉，以問國子祭酒何妥，妥言其善。乃遣與賓曆比校短長。直太史勃海張冑玄<span class="jiazhu">《隋志》：勃海郡，開皇六年置棣州。</span>與孝孫共短賓曆，異論鋒起，久之不定。上令參問日食事，楊素等奏：<span class="yinhao">「太史凡奏日食二十有五，率皆無驗，冑玄所刻，前後妙中，<span class="jiazhu">刻，刻定也。中，竹中翻。</span>孝孫所刻，驗亦過半。」</span>於是上引孝孫、冑玄等親自勞徠。<span class="jiazhu">勞，力到翻。</span>孝孫請先斬劉暉，乃可定曆，帝不懌，又罷之。孝孫尋卒。<span class="jiazhu">卒，子恤翻。</span></p>
<p class="em2 strong"><span class="yinwen">5</span>關中大旱，民飢，上遣左右視民食，得豆屑雜糠以獻。上流涕以示羣臣，深自咎責，爲之不御酒肉，<span class="jiazhu">爲，于僞翻。</span>殆將一朞。八月，辛未，上帥民就食於洛陽，<span class="jiazhu">帥，讀曰率。</span>敕斥候不得輒有驅逼。男女參廁於仗衞之間，遇扶老攜幼者，輒引馬避之，慰勉而去；至艱險之處，見負擔者，<span class="jiazhu">擔，都濫翻。</span>令左右扶助之。</p>
<p class="em2 strong"><span class="yinwen">6</span>冬，閏十月，甲寅，詔以齊、梁、陳宗祀廢絕，命高仁英、蕭琮、陳叔寶以時脩祭，所須器物，有司給之。陳叔寶從帝登邙山，<span class="jiazhu">邙山，在洛陽城北。</span>侍飲，賦詩曰：<span class="yinhao">「日月光天德，山河壯帝居；太平無以報，願上東封書。」</span><span class="jiazhu">上，時掌翻。</span>幷表請封禪。帝優詔答之。他日，復侍宴，<span class="jiazhu">復，扶又翻。</span>及出，帝目之曰：<span class="yinhao">「此敗豈不由酒！以作詩之功，何如思安時事！當賀若弼渡京口，彼人密啓告急，<span class="jiazhu">渡京口，事見上卷九年。</span>叔寶飲酒，遂不之省。<span class="jiazhu">省，悉井翻。</span>高熲至日，猶見啓在牀下，未開封。此誠可笑，蓋天亡之也。昔苻氏征伐所得國，皆榮貴其主，<span class="jiazhu">謂苻堅也。事見《晉紀》。</span>茍欲求名，不知違天命；與之官，乃違天也。」</span></p>
<p class="em2 strong"><span class="yinwen">7</span>齊州刺史盧賁<span class="jiazhu">《隋志》：齊郡，舊曰齊州，治歷城。</span>坐民飢閉民糶，<span class="jiazhu">糶，他弔翻。</span>除名。帝後復欲授以一州，賁對詔失旨，又有怨言，帝大怒，遂不用。皇太子爲言：<span class="yinhao">「此輩並有佐命功，雖性行輕險，<span class="jiazhu">爲，于僞翻。行，下孟翻。</span>誠不可棄。」</span>帝曰：<span class="yinhao">「我抑屈之，全其命也。微劉昉、鄭譯、盧賁、柳裘、皇甫績等，則我不至此。然此等皆反覆子也，當周宣帝時，以無賴得幸。及帝大漸，顏之儀等請以趙王輔政，此輩行詐，顧命於我。<span class="jiazhu">事見一百七十四卷陳宣帝太建十二年。</span>我將爲政，又欲亂之，故昉謀大逆，譯爲巫蠱。<span class="jiazhu">《考異》曰：《盧賁傳》云：「昉爲大逆於前，譯爲巫蠱於後。」按《譯傳》，譯以開皇元年坐巫蠱廢，昉以六年坐謀反誅。《賁傳》誤也。</span>如賁之例，皆不滿志，任之則不遜，置之則怨望，自爲難信，非我棄之。衆人見此，謂我薄於功臣，斯不然矣。」</span>賁遂廢，卒於家。<span class="jiazhu">卒，子恤翻。</span></p>
<p class="em2 strong"><span class="yinwen">8</span>晉王廣帥百官抗表，固請封禪。<span class="jiazhu">帥，讀曰率。</span>帝令牛弘創定儀注，旣成，帝視之，曰：<span class="yinhao">「茲事體大，朕何德以堪之！但當東巡，因致祭泰山耳。」</span>十二月，乙未，車駕東巡。</p>
<p class="em2 strong"><span class="yinwen">9</span>上好禨祥小數，<span class="jiazhu">好，呼到翻。禨，居希翻。</span>上儀同三司蕭吉上書曰：<span class="yinhao">「甲寅、乙卯，天地之合也。<span class="jiazhu">吉上，時掌翻。</span>今茲甲寅之年，以辛酉朔旦冬至，來年乙卯，以甲子夏至。冬至陽始，郊天之日，卽至尊本命；夏至陰始，祀地之辰，卽皇后本命。至尊德並乾之覆育，<span class="jiazhu">覆，敷又翻。</span>皇后仁同地之載養，所以二儀元氣並會本辰。」</span>上大悅，賜物五百段。吉，懿之孫也。<span class="jiazhu">蕭懿，梁武帝之兄，追封長沙王。</span>員外散騎侍郎王劭言上有龍顏戴干之表，<span class="jiazhu">劭云：《乾鑿度》云，「泰表戴干。」鄭玄《註》云，表者，人形體之彰識也。干，盾也。泰人之表戴干。散，悉亶翻。騎，奇寄翻。</span>指示羣臣。上悅，拜著作郎。<span class="jiazhu">《隋志》：祕書省領太史、著作二曹，著作曹置郎二人。</span>劭前後上表<span class="jiazhu">上，時掌翻。</span>言上受命符瑞甚衆，又採民間歌謠，引圖書纖緯，捃摭佛經，<span class="jiazhu">讖，楚譖翻。捃，居運翻。摭，之石翻。</span>回易文字，曲加誣飾，撰《皇隋靈感志》三十卷奏之，上令宣示天下。劭集諸州朝集，使盥手焚香<span class="jiaozhusup">〖章：甲十一行本「香」下有「閉目」二字；乙十一行本同；孔本同；張校同。〗</span>而讀之，曲折其聲，有如歌詠，經涉旬朔，徧而後罷。上益喜，前後賞賜優洽。<span class="jiazhu">洽，音狹。朝，直遙翻。使，疏吏翻。</span></p>
<p class="strong"><span class="section" id="title-6"><span data-head-description="" data-head-level="h4" data-head-title="開皇十五年">十五年</span></span><span class="biaozhusup" data-rel="（乙卯、西元五九五年）"></span></p>
<p class="em2 strong"><span class="yinwen">1</span>春，正月，壬戌，車駕頓齊州。庚午，爲壇於泰山，柴燎祀天，以歲旱謝愆咎，禮如南郊；又親祀青帝壇。赦天下。</p>
<p class="em2 strong"><span class="yinwen">2</span>二月，丙辰，收天下兵器，敢私造者坐之；關中、緣邊不在其例。</p>
<p class="em2 strong"><span class="yinwen">3</span>三月，己未，至自東巡。</p>
<p class="em2 strong"><span class="yinwen">4</span>仁壽宮成。丁亥，上幸仁壽宮。時天暑，役夫死者相次於道，楊素悉焚除之，上聞之，不悅。及至，見制度壯麗，大怒曰：<span class="yinhao">「楊素殫民力爲離宮，爲吾結怨天下。」</span><span class="jiazhu">爲吾，于僞翻。</span>素聞之，惶恐，慮獲譴，以告封德彝，曰：<span class="yinhao">「公勿憂，俟皇后至，必有恩詔。」</span><span class="jiazhu">《考異》曰：《隋書》、《北史》皆曰：「宮成，上令高熲前視，奏稱頗傷綺麗，大損人丁，帝不悅。素懼，卽於北門啓獨孤皇后曰，『帝王法有離宮別館，今天下太平，造一宮何足損費！』后以此理諭上，上乃解。」今從《唐書》。</span>明日，上果召素入對，獨孤后勞之曰：<span class="jiazhu">勞，力到翻。</span><span class="yinhao">「公知吾夫婦老，無以自娛，盛飾此宮，豈非忠孝！」</span>賜錢百萬，錦絹三千段。素負貴恃才，多所陵侮；唯賞重德彝，每引之與論宰相職務，終日忘倦，因撫其牀曰：<span class="yinhao">「封郎必須據吾此坐。」</span><span class="jiazhu">楊素賞重封德彝，非但以其算略，蓋心術亦相似。</span>屢薦於帝，帝擢爲內史舍人。</p>
<p class="em2 strong"><span class="yinwen">5</span>夏，四月，己丑朔，赦天下。</p>
<p class="em2 strong"><span class="yinwen">6</span>六月，戊子，詔鑿底柱。<span class="jiazhu">底柱山，在陝縣北大河中。《水經》曰：河水過砥柱間。《註》云：砥柱，山名也。昔禹治洪水，山陵當水者鑿之，故破山以通河，河水分流，包山而過，山見水中若柱然，故曰砥柱。三穿旣決，水流疏分，指狀表目，亦謂之三門。</span></p>
<p class="em2 strong"><span class="yinwen">7</span>庚寅，相州刺史豆盧通貢綾文布，<span class="jiazhu">燕慕容精歸魏，北人謂歸義爲豆盧，子孫以爲氏。相，息亮翻。</span>命焚之於朝堂。<span class="jiazhu">朝，直遙翻。</span></p>
<p class="em2 strong"><span class="yinwen">8</span>秋，七月，納言蘇威坐從祠泰山不敬，免，俄而復位。上謂羣臣曰：<span class="yinhao">「世人言蘇威詐清，家累金玉，此妄言也。然其性狠戾，<span class="jiazhu">狠，戶墾翻。</span>不切世要，求名太甚，從己則悅，違之必怒，此其大病耳。」</span></p>
<p class="em2 strong"><span class="yinwen">9</span>戊寅，上至自仁壽宮。</p>
<p class="em2 strong"><span class="yinwen">10</span>冬，十月，戊子，以吏部尙書韋世康爲荊州總管。世康，洸之弟也，<span class="jiazhu">韋洸安輯嶺南，卒于官。按《隋書·世康傳》：世康，洸之兄。洸，古黃翻。</span>和靜謙恕，在吏部十餘年，時稱廉平。<span class="jiazhu">按《世康傳》，自禮部尙書轉吏部尙書，在開皇四年之前。七年拜襄州刺史，歷安州、信州總管，十三年入朝，復拜吏部尙書。出入踐揚，前後十餘年，不專在吏部也。</span>常有止足之志，謂子弟曰：<span class="yinhao">「祿豈須多，防滿則退；年不待暮，有疾便辭。」</span>因懇乞骸骨。帝不許，使鎭荊州。時天下惟有四總管，幷、揚、益、荊，以晉、秦、蜀三王及世康爲之，當時以爲榮。</p>
<p class="em2 strong"><span class="yinwen">11</span>十一月，辛酉，上幸溫湯。<span class="jiazhu">驪山溫湯也。程大昌曰：皇堂石井，後周宇文護所造，隋文帝又修屋宇，幷植松栢千餘株。</span></p>
<p class="em2 strong"><span class="yinwen">12</span>十二月，戊子，敕：<span class="yinhao">「盜邊糧一升已上，皆斬，<span class="jiazhu">《考異》曰：《刑法志》，事在十六年。今從《帝紀》。</span>仍籍沒其家。」</span></p>
<p class="em2 strong"><span class="yinwen">13</span>己丑，詔文武官以四考受代。<span class="jiazhu">唐、虞以三年爲一考，後世以一年爲一考。</span></p>
<p class="em2 strong"><span class="yinwen">14</span>汴州刺史令狐熙來朝，<span class="jiazhu">《隋志》：滎陽郡浚儀縣，東魏置梁州，後周改曰汴州。令狐出於魏氏，春秋晉大夫魏顆封於令狐，子孫以爲氏。汴，皮變翻。</span>考績爲天下之最，賜帛三百匹，<span class="jiazhu">雜物爲段，純物爲匹。</span>頒告天下。熙，整之子也。<span class="jiazhu">令狐整見一百五十九卷梁武帝大同元年。</span></p>
<p class="strong"><span class="section" id="title-7"><span data-head-description="" data-head-level="h4" data-head-title="開皇十六年">十六年</span></span><span class="biaozhusup" data-rel="（丙辰、西元五九六年）"></span></p>
<p class="em2 strong"><span class="yinwen">1</span>春，正月，丁亥，以皇孫裕爲平原王，筠爲安成王，嶷爲安平王，<span class="jiazhu">嶷，魚力翻。</span>恪爲襄城王，該爲高陽王，韶爲建安王，煚爲潁川王，<span class="jiazhu">煚，居永翻。</span>皆勇之子也。</p>
<p class="em2 strong"><span class="yinwen">2</span>夏，六月，甲午，初制工商不得仕進。</p>
<p class="em2 strong"><span class="yinwen">3</span>秋，八月，丙戌，詔：<span class="yinhao">「決死罪者，三奏然後行刑。」</span><span class="jiazhu">《考異》曰：《刑法志》在十五年，今從《帝紀》。</span></p>
<p class="em2 strong"><span class="yinwen">4</span>冬，十月，己丑，上幸長春宮；<span class="jiazhu">《隋志》：同州朝邑縣有長春宮。</span>十一月，壬子，還長安。</p>
<p class="em2 strong"><span class="yinwen">5</span>党項寇會州，<span class="jiazhu">《隋志》：汶山郡，後周置汶州，開皇初改曰蜀州，尋爲會州。党，底朗翻。</span>詔發隴西兵討降之。</p>
<p class="em2 strong"><span class="yinwen">6</span>帝以光化公主妻吐谷渾可汗世伏；<span class="jiazhu">妻，七細翻。吐，從暾入聲。谷，音浴。可，從刊入聲。汗，音寒。</span>世伏上表請稱公主爲天后，上不許。<span class="jiazhu">伏上，時掌翻。</span></p>
<p class="strong"><span class="section" id="title-8"><span data-head-description="" data-head-level="h4" data-head-title="開皇十七年">十七年</span></span><span class="biaozhusup" data-rel="（丁巳、西元五九七年）"></span></p>
<p class="em2 strong"><span class="yinwen">1</span>春，二月，癸未，太平公史萬歲擊南寧羌，平之。<span class="jiazhu">史萬歲襲爵太平縣公。《隋志》：太平縣，屬絳郡。南寧之地，漢屬牂柯，蜀漢屬南中，晉屬寧州，梁爲南寧州。其後爲爨氏所據，自云本安邑人，七世祖晉南寧太守，中國亂，遂王蠻中。考之《晉志》，未始有南寧郡。西爨，蠻也，非羌也，《通鑑》因《隋紀》成文。</span>初，梁睿之克王謙也，<span class="jiazhu">見一百七十四卷陳宣帝太建十二年。</span>西南夷、獠莫不歸附，唯南寧州酋帥爨震恃遠不服。<span class="jiazhu">獠，魯皓翻。酋，慈秋翻。帥，所類翻。爨，七亂翻。</span>睿上疏，以爲：<span class="yinhao">「南寧州，漢世牂柯之地，<span class="jiazhu">牂柯，音臧柯。上，時掌翻。</span>戶口殷衆，金寶富饒。梁南寧州刺史徐文盛爲湘東王徵赴荊州，<span class="jiazhu">徵兵以討侯景，文盛赴之。</span>屬東夏尙阻，未遑遠略，<span class="jiazhu">屬，之欲翻。夏，戶雅翻。</span>土民爨瓚遂竊據一方，<span class="jiazhu">瓚，從旱翻。</span>國家遙授刺史，其子震相承至今。而震臣禮多虧，貢賦不入，乞因平蜀之衆，略定南寧。」</span><span class="jiaozhusup">〖章：甲十一行本「寧」下有「帝以天下初定，未之許」九字；乙十一行本同；孔本同。〗</span>其後南寧夷爨翫來降，拜昆州刺史，<span class="jiazhu">就其地置昆州。降，戶江翻；下同。</span>旣而復叛。乃以左領軍將軍史萬歲爲行軍總管，帥衆擊之，<span class="jiazhu">復，扶又翻。帥，讀曰率。</span>入自蜻蛉川，至于南中。<span class="jiazhu">蜻蛉川，漢蜻蛉縣之地。蜻，倉經翻。蛉，郎丁翻。</span>夷人前後屯據要害，萬歲皆擊破之；過諸葛亮紀功碑，<span class="jiazhu">《唐史》：南詔王鳳迦異築柘東城，有諸葛亮石刻故在。</span>渡西洱河，<span class="jiazhu">按《唐史》，太宗擊西爨，開蜻蛉、弄棟爲縣。弄棟西有大勃弄、小勃弄二州蠻，其西與黃瓜、葉榆、西洱河接。西洱河，卽葉榆河也。蘇軾曰：南詔有西洱河，卽牂柯江也。河形如月抱珥，故名之爲西洱河。洱，而止翻，又而志翻。</span>入渠濫川，行千餘里，破其三十餘部，虜獲男女二萬餘口。諸夷大懼，遣使請降，獻明珠徑寸，於是勒石頌美隋德。萬歲請將爨翫入朝，<span class="jiazhu">使，疏吏翻。朝，直遙翻。請將，音如字，攜也，領也。</span>詔許之。爨翫陰有貳心，不欲詣闕，賂萬歲以金寶，萬歲於是捨翫而還。<span class="jiazhu">爲史萬歲得罪張本。還，從宣翻，又如字。</span></p>
<p class="em2 strong"><span class="yinwen">2</span>庚寅，上幸仁壽宮。</p>
<p class="em2 strong"><span class="yinwen">3</span>桂州俚帥李光仕作亂，<span class="jiazhu">始安郡，梁置桂州。俚，音里。帥，所類翻；下渠帥同。</span>帝遣上柱國王世積與前桂州總管周法尙討之，法尙發嶺南兵，世積發嶺北兵，俱會尹州。<span class="jiazhu">《隋志》：鬱林郡，梁置定州，後改爲南定州，平陳改尹州。</span>世積所部遇瘴，不能進，<span class="jiazhu">瘴，之亮翻，熱病。</span>頓于衡州，<span class="jiazhu">《隋志》：衡山郡，平陳置衡州。</span>法尙獨討之。光仕戰敗，帥勁兵走保白石洞。<span class="jiazhu">白石洞，在今尋州南六十里。帥，讀曰率；下同。</span>法尙大獲家口，其黨有來降者，輒以妻子還之，居旬日，降者數千人；<span class="jiazhu">降，戶江翻。</span>光仕衆潰而走，追斬之。</p>
<p class="em2 strong">帝又遣員外散騎侍郎何稠募兵討光仕，稠諭降其黨莫崇等，<span class="jiazhu">《姓苑》：何氏出自周成王母弟唐叔虞，其後封於韓，韓滅，子孫分散，江、淮間音以「韓」爲「何」，字隨音變，後遂爲何氏。莫姓，楚莫敖之後。散，悉亶翻。騎，奇寄翻。</span>承制署首領爲州縣官。稠，妥之兄子也。<span class="jiazhu">妥，他果翻。</span></p>
<p class="em2 strong">上以嶺南夷、越數反，<span class="jiazhu">數，所角翻。</span>以汴州刺史令狐熙爲桂州總管十七州諸軍事，許以便宜從事，刺史以下官得承制補授。熙至部，大弘恩信，其溪洞渠帥更相謂曰：<span class="jiazhu">令，力丁翻。帥，所類翻。更，工衡翻。</span><span class="yinhao">「前時總管皆以兵威相脅，今者乃以手敎相諭，我輩其可違乎！」</span>於是相帥歸附。先是州縣生梗，<span class="jiazhu">先，悉薦翻。</span>長吏多不得之官，<span class="jiazhu">長，知兩翻。</span>寄政於總管府，熙悉遣之，爲建城邑，<span class="jiazhu">爲，于僞翻。</span>開設學校，華、夷感化焉。俚帥<span class="jiazhu">帥，所類翻。</span>甯猛力，在陳世已據南海，隋因而撫之，拜安州刺史。猛力恃險驕倨，未嘗參謁，熙諭以恩信，猛力感之，詣府請謁，不敢爲非。熙奏改安州爲欽州。<span class="jiazhu">《隋志》：寧越郡，梁置安州，今改欽州。</span></p>
<p class="em2 strong"><span class="yinwen">4</span>帝以所在屬官不敬憚其上，事難克舉，三月，壬辰，詔<span class="yinhao">「諸司論屬官罪，有律輕情重者，聽於律外斟酌決杖。」</span>於是上下相驅，迭行捶楚，以殘暴爲幹能，以守法爲懦弱。<span class="jiazhu">捶，止橤翻。懦，乃臥翻，又奴亂翻。</span></p>
<p class="em2 strong">帝以盜賊繁多，命盜一錢以上皆棄市，或三人共盜一瓜，事發卽死。於是行旅皆晏起早宿，<span class="jiazhu">恐邂逅觸罪也。《考異》曰：《刑法志》作「晚宿」，必早字誤耳。</span>天下懍懍。有數人劫執事而謂之曰：<span class="yinhao">「吾豈求財者邪！<span class="jiazhu">邪，音耶。</span>但爲枉人來耳。而爲我奏至尊：自古以來，體國立法，未有盜一錢而死者也。而不爲我以聞，吾更來，而屬無類矣！」</span>帝聞之，爲停此法。<span class="jiazhu">自古以來，閭里姦豪持吏短長者，則有之矣，未聞持其上至此者，宜隋季之多盜也。天下之富，一錢之積，是以古之爲政，欲其平易近民。爲，于僞翻。而爲、而不、而屬之而，猶言汝也。</span></p>
<p class="em2 strong">帝嘗乘怒，欲以六月杖殺人，大理少卿河東趙綽固爭<span class="jiazhu">隋制：九寺各置卿、少卿各一人。河東縣，蒲州河東郡治。少，始照翻。</span>曰：<span class="yinhao">「季夏之月，天地成長庶類，<span class="jiazhu">長，知兩翻；下同。</span>不可以此時誅殺。」</span>帝報曰：<span class="yinhao">「六月雖曰生長，此時必有雷霆；我則天而行，有何不可！」</span>遂殺之。</p>
<p class="em2 strong">大理掌固來曠上言大理官司太寬，<span class="jiazhu">掌固，蓋卽漢之掌故。唐省、臺、寺、監皆有掌固，因隋制也。上，時掌翻。</span>帝以曠爲忠直，遣每旦於五品行中參見。<span class="jiazhu">遣，猶使也。行，戶剛翻。見，賢遍翻。</span>曠又告少卿趙綽濫免徒囚，帝使信臣推驗，初無阿曲，帝怒，命斬之。綽固爭，以爲曠不合死，帝佛衣入閤。綽矯言，<span class="yinhao">「臣更不理曠，自有他事，未及奏聞。」</span>帝命引入閤，綽再拜請曰：<span class="yinhao">「臣有死罪三，臣爲大理少卿，不能制御掌固，使曠觸挂天刑，一也。囚不合死，而臣不能死爭，二也。臣本無他事，而妄言求入，三也。」</span>帝解顏。會獨孤后在坐，<span class="jiazhu">坐，徂臥翻。</span>命賜綽二金盃酒，幷盃賜之。曠因免死，徙廣州。</p>
<p class="em2 strong">蕭摩訶子世略在江南作亂，摩訶當從坐，上曰：<span class="yinhao">「世略年未二十，亦何能爲，以其名將之子，爲人所逼耳。」</span><span class="jiazhu">將，卽亮翻。</span>因赦摩訶。綽固諫不可，上不能奪，欲綽去而赦之，因命綽退食。綽曰：<span class="yinhao">「臣奏獄未決，不敢退。」</span>上曰：<span class="yinhao">「大理其爲朕特赦摩訶也！」</span>因命左右釋之。<span class="jiazhu">爲，于僞翻。</span></p>
<p class="em2 strong">刑部侍郎辛亶嘗衣緋褌，<span class="jiazhu">衣，於旣翻。褌，古渾翻，褻衣也。</span>俗云利官；上以爲厭蠱，<span class="jiazhu">厭，一協翻，又於琰翻。</span>將斬之。綽曰：<span class="yinhao">「法不當死，臣不敢奉詔。」</span>上怒甚，曰：<span class="yinhao">「卿惜辛亶而不自惜也！」</span>命引綽斬之。綽曰：<span class="yinhao">「陛下寧殺臣，不可殺辛亶。」</span>至朝堂，解衣當斬，上使人謂綽曰：<span class="yinhao">「竟何如？」</span>對曰：<span class="yinhao">「執法一心，不敢惜死。」</span>上拂衣而入，良久，乃釋之。明日謝綽，勞勉之，賜物三百段。<span class="jiazhu">勞，力到翻。</span></p>
<p class="em2 strong">時上禁行惡錢，有二人在市，以惡錢易好者，武候執以聞，<span class="jiazhu">武候，屬左右武候將軍，掌晝夜巡察、執捕姦非也。</span>上令悉斬之，綽進諫曰：<span class="yinhao">「此人所坐當杖，殺之非法。」</span>上曰：<span class="yinhao">「不關卿事。」</span>綽曰：<span class="yinhao">「陛下不以臣愚暗，置在法司，欲妄殺人，豈得不關臣事！」</span>上曰：<span class="yinhao">「撼大木，不動者當退。」</span>對曰：<span class="yinhao">「臣望感天心，何論動木。」</span>上復曰：<span class="yinhao">「啜羹者熱則置之，<span class="jiazhu">復，扶又翻；下同。啜，昌悅翻。</span>天子之威，欲相挫邪！」</span><span class="jiazhu">邪，音耶。</span>綽拜而益前，訶之，不肯退，<span class="jiazhu">訶，虎何翻。</span>上遂入。治書侍御史柳彧復上奏切諫，上乃止。<span class="jiazhu">治，直之翻。復上，時掌翻。</span></p>
<p class="em2 strong">上以綽有誠直之心，每引入閤中，或遇上與皇后同榻，卽呼綽坐，評論得失，前後賞賜萬計。與大理卿薛冑同時，俱名平恕；然冑斷獄以情而綽守法，俱爲稱職。<span class="jiazhu">斷，丁亂翻。稱，尺證翻。</span>冑，端之子也。<span class="jiazhu">薛端仕周，爲蔡州刺史，無他異稱。</span></p>
<p class="em2 strong">帝晚節用法益峻，御史於元日不劾武官衣劍之不齊者，<span class="jiazhu">劾，戶蓋翻，又戶得翻。</span>帝曰：<span class="yinhao">「爾爲御史，縱捨自由。」</span>命殺之；諫議大夫毛思祖諫，又殺之。<span class="jiazhu">隋門下省置諫議大夫七人。</span>將作寺丞以課麥𪌭遲晚，<span class="jiazhu">𪌭，圭玄翻。《類篇》曰：麥莖也。</span>武庫令以署庭荒蕪，<span class="jiazhu">武庫令，屬衞尉寺。</span>左右出使，或授牧宰馬鞭、鸚鵡，<span class="jiazhu">使，疏吏翻。「授」，當作「受」。</span>帝察知，並親臨斬之。</p>
<p class="em2 strong">帝旣喜怒不恆，不復依準科律，<span class="jiazhu">恆，戶登翻。復，扶又翻；下同。</span>信任楊素；素復任情不平，與鴻臚少卿陳延有隙，<span class="jiazhu">少，始照翻。</span>嘗經蕃客館，庭中有馬屎，又衆僕於氈上樗蒲，以白帝。帝大怒，主客令及樗蒲者皆杖殺之，棰陳延幾死。<span class="jiazhu">《隋志》：鴻臚寺統典客令，卽主客也。屎，式爾翻，糞也。棰，止橤翻。幾，居依翻，又音祁。</span></p>
<p class="em2 strong">帝遣親衞大都督長安屈突通往隴西檢覆羣牧，<span class="jiazhu">隋氏置左·右親衞、左·右勳衞、左·右翊衞，有大都督、帥都督、都督等官。煬帝改大都督爲校尉，帥都督爲旅帥，都督爲隊正。屈突，虜複姓，其先昌黎徒河人，徙家長安。隴西郡，渭州。屈，九勿翻。</span>得隱匿馬二萬餘匹，帝大怒，將斬太僕卿慕容悉達及諸監官千五百人。<span class="jiazhu">太僕卿，掌牧畜之政，故欲誅之。</span>通諫曰：<span class="yinhao">「人命至重，陛下柰何以畜產之故殺千有餘人！臣敢以死請！」</span>帝瞋目叱之，<span class="jiazhu">瞋，昌眞翻。</span>通又頓首曰：<span class="yinhao">「臣一身分死，<span class="jiazhu">分，扶問翻。</span>就陛下匄千餘人命。」</span>帝感寤，曰：<span class="yinhao">「朕之不明，以至於此！賴有卿忠言耳。」</span>於是悉達等皆減死論，擢通爲左武候將軍。<span class="jiazhu">《隋志》：左、右武候，掌車駕出，先驅後殿，晝夜巡察，執捕姦非，烽候道路，水草所置；巡狩師田，則掌其營禁也。</span></p>
<p class="em2 strong"><span class="yinwen">5</span>上柱國<span class="jiaozhusup">〖章：甲十一行本「國」下有「彭公」二字；乙十一行本同；孔本同。〗</span>劉昶與帝有舊，帝甚親之；其子居士，任俠不遵法度，數有罪，<span class="jiazhu">數，所角翻。</span>上以昶故，每原之。居士轉驕恣，取公卿子弟雄健者，輒將至家，以車輪括其頸而棒之，<span class="jiazhu">棒，蒲項翻。</span>殆死能不屈者，稱爲壯士，釋而與交。黨與三百人，毆擊路人，<span class="jiazhu">毆，烏口翻。</span>多所侵奪，至於公卿妃主，莫敢與校。或告居士謀爲不軌，帝怒，斬之，公卿子弟坐居士除名者甚衆。</p>
<p class="em2 strong"><span class="yinwen">6</span>楊素、牛弘等復薦張冑玄曆術。<span class="jiazhu">去年帝勞徠冑玄，旣而罷之。復，扶又翻。</span>上令楊素與術數人立議六十一事，皆舊法久難通者，令劉暉等與冑玄等辯析。暉杜口一無所答，冑玄通者五十四，上乃拜冑玄員外散騎侍郎兼太史令，賜物千段，令參定新術。<span class="jiazhu">散，悉亶翻。騎，奇寄翻。</span>至是，冑玄曆成。夏，四月，戊寅，詔頒新曆；前造曆者劉暉四人並除名。</p>
<p class="em2 strong"><span class="yinwen">7</span>秋七月，桂州人李世賢反，上議討之。諸將數人請行，<span class="jiazhu">將，卽亮翻。</span>上不許，顧右武候大將軍虞慶則曰：<span class="yinhao">「位居宰相，爵乃上公，<span class="jiazhu">開皇初，慶則嘗爲尙書右僕射，宰相之職也。授上柱國，封魯國公，上公也。</span>國家有賊，遂無行意，何也？」</span>慶則拜謝，恐懼，乃以慶則爲桂州道行軍總管，討平之。</p>
<p class="em2 strong"><span class="yinwen">8</span>秦王俊，幼仁恕，喜佛敎，<span class="jiazhu">喜，許記翻。</span>嘗請爲沙門，不許。及爲幷州總管，<span class="jiazhu">俊爲幷州總管見上卷十年。</span>漸好奢侈，違越制度，盛治宮室。俊好內，<span class="jiazhu">治，直之翻。好，呼報翻。</span>其妃崔氏，弘度之妹也，性妬，於瓜中進毒，由是得疾，徵還京師。上以其奢縱，丁亥，免俊官，以王就第。崔妃以毒王，廢絕，賜死於家。左武衞將軍劉昇<span class="jiazhu">曹魏置武衞將軍，自晉至于高齊，並屬左、右衞；至隋始與左、右衞並列於十二衞府。</span>諫曰：<span class="yinhao">「秦王非有他過，但費官物，營廨舍而已，<span class="jiazhu">廨，古隘翻。</span>臣謂可容。」</span>上曰：<span class="yinhao">「法不可違。」</span>楊素諫曰：<span class="yinhao">「秦王之過，不應至此，願陛下詳之！」</span><span class="jiazhu">復，扶又翻。</span>上曰：<span class="yinhao">「我是五兒之父，<span class="jiazhu">上五子：太子勇、晉王廣、秦王俊、蜀王秀、漢王諒。</span>非兆民之父？若如公意，何不別制天子兒律！以周公之爲人，尙誅管、蔡，我誠不及周公遠矣，安能虧法乎！」</span>卒不許。<span class="jiazhu">楊素逢君之惡者也，他日贊決以廢勇立廣，蓋有見於此。卒，子恤翻。</span></p>
<p class="em2 strong"><span class="yinwen">9</span>戊戌，突厥突利可汗來逆女，<span class="jiazhu">厥，九勿翻。可，從刊入聲。汗，音寒。</span>上舍之太常，敎習六禮，<span class="jiazhu">六禮，納采、問名、納吉、納徵、請期、親迎。</span>妻以宗女安義公主。上欲離間都藍，故特厚其禮，<span class="jiazhu">妻，七細翻。間，古莧翻。</span>遣太常卿牛弘、納言蘇威、民部尙書斛律孝卿相繼爲使。<span class="jiazhu">開皇三年，改度支尙書爲民部尙書。使，疏吏翻。</span></p>
<p class="em2 strong">突利本居北方，旣尙主，長孫晟說其帥衆南徙，居度斤舊鎭，<span class="jiazhu">度斤舊鎭，蓋卽都斤山，突厥沙鉢略舊所居也。帥，讀曰率。</span>錫賚優厚。<span class="jiazhu">賚，來代翻。</span>都藍怒曰：<span class="yinhao">「我，大可汗也，反不如染干！」</span>於是朝貢遂絕，亟來抄掠邊鄙。<span class="jiazhu">朝，直遙翻；下同。亟，去吏翻。抄，楚交翻。</span>突利伺知動靜，輒遣奏聞，由是邊鄙每先有備。<span class="jiazhu">伺，相吏翻。</span></p>
<p class="em2 strong"><span class="yinwen">10</span>九月，甲申，上至自仁壽宮。</p>
<p class="em2 strong"><span class="yinwen">11</span>何稠之自嶺南還也，<span class="jiazhu">是年二月，何稠討嶺南。</span>甯猛力請隨稠入朝，稠見其疾篤，遣還欽州，與之約曰：<span class="yinhao">「八九月間，可詣京師相見。」</span>使還，奏狀，上意不懌。<span class="jiazhu">使，疏吏翻；下同。</span>冬，十月，猛力病卒。上謂稠曰：<span class="yinhao">「汝前不將猛力來，今竟死矣！」</span>稠曰：<span class="yinhao">「猛力與臣約，假令身死，當遣子入侍。<span class="jiazhu">令，力丁翻。</span>越人性直，其子必來。」</span>猛力臨終，果戒其子長眞曰：<span class="yinhao">「我與大使約，不可失信，<span class="jiazhu">使，疏吏翻。</span>汝葬我畢，宜卽登路。」</span>長眞嗣爲刺史，如言入朝。<span class="jiazhu">嗣，祥吏翻。</span>上大悅曰：<span class="yinhao">「何稠著信蠻夷，乃至於此！」</span></p>
<p class="em2 strong"><span class="yinwen">12</span>魯公虞慶則之討李世賢也，以婦弟趙什住爲隨府長史。<span class="jiazhu">長，知兩翻。</span>什住通於慶則愛妾，恐事泄，乃宣言慶則不欲此行，上聞之，禮賜甚薄。慶則還，至潭州臨桂嶺，<span class="jiazhu">《隋書·虞慶則傳》作「潭州臨桂鎭」。宋白曰：隋平陳，改湘州爲潭州。杜佑曰：取昭潭爲名。</span>觀眺山川形勢，曰：<span class="yinhao">「此誠險固，加以足糧，若守得其人，攻不可拔。」</span>使什住馳詣京師奏事，觀上顏色，什住因告慶則謀反，下有司按驗。<span class="jiazhu">下，假稼翻。</span>十二月，壬子，慶則坐死，拜什住爲柱國。</p>
<p class="em2 strong"><span class="yinwen">13</span>高麗王湯聞陳亡，大懼，治兵積穀，爲拒守之策。<span class="jiazhu">麗，力知翻。治，直之翻。</span>是歲，上賜湯璽書，責以<span class="yinhao">「雖稱藩附，誠節未盡」</span>。且曰：<span class="yinhao">「彼之一方，雖地狹人少，<span class="jiazhu">璽，斯氏翻。少，詩沼翻；下同。</span>今若黜王，不可虛置，終須更選官屬，就彼安撫。王若洒心易行，<span class="jiazhu">洒，讀曰洗。行，下孟翻。</span>率由憲章，卽是朕之良臣，何勞別遣才彥！王謂遼水之廣，何如長江？高麗之人，多少陳國？<span class="jiazhu">少，詩沼翻。</span>朕若不存含育，責王前愆，命一將軍，何待多力！殷勤曉示，許王自新耳。」</span>湯得書，惶恐，將奉表陳謝。會病卒，<span class="jiazhu">卒，子恤翻。</span>子元嗣立，上使使拜元爲上開府儀同三司，襲爵遼東公。<span class="jiazhu">使使，疏吏翻；下同。</span>元奉表謝恩，因請封王，上許之。<span class="jiazhu">自時隋終以高麗爲意，後遂以佳兵亡國。</span></p>
<p class="em2 strong"><span class="yinwen">14</span>吐谷渾大亂，<span class="jiazhu">吐，從暾入聲。谷，音浴。</span>國人殺世伏，立其弟伏允爲主，遣使陳廢立之事，幷謝專命之罪，且請依俗尙主；上從之。自是朝貢歲至。<span class="jiazhu">朝，直遙翻。</span></p>
<p class="strong"><span class="section" id="title-9"><span data-head-description="" data-head-level="h4" data-head-title="開皇十八年">十八年</span></span><span class="biaozhusup" data-rel="（戊午、西元五九八年）"></span></p>
<p class="em2 strong"><span class="yinwen">1</span>春，二月，甲辰，上幸仁壽宮。</p>
<p class="em2 strong"><span class="yinwen">2</span>高麗王元帥靺鞨之衆萬餘寇遼西，<span class="jiazhu">《隋書》：靺鞨在高麗之北，凡有七種：其一號栗末部，與高麗接；其二曰伯咄部，在栗末之北；其三曰安車骨部，在伯咄東北；其四曰拂湼部，在伯咄東；其五曰號室部，在拂湼東；其六曰黑水部，在安車骨西北；其七曰白山部，在栗末東南。而黑水部猶爲勁健，卽古之肅愼氏也。遼西郡治柳城，隋置營州總管府。靺，莫撥翻。鞨，戶葛翻。</span>營州總管韋沖擊走之。上聞而大怒，乙巳，以漢王諒、王世積並爲行軍元帥，將水陸三十萬伐高麗，<span class="jiazhu">帥，所類翻。將，卽亮翻。</span>以尙書左僕射高熲爲漢王長史，<span class="jiazhu">長，知兩翻。</span>周羅睺爲水軍總管。</p>
<p class="em2 strong"><span class="yinwen">3</span>延州刺史獨孤陀<span class="jiazhu">《隋志》：延安郡，後魏置東夏州，西魏改延州。陀，徒河翻。</span>有婢曰徐阿尼，<span class="jiazhu">阿，烏葛翻。尼，女夷翻；下同。</span>事貓鬼，能使之殺人，云每殺人，則死家財物潛移於畜貓鬼家。會獨孤后及楊素妻鄭氏俱有疾，醫皆曰：<span class="yinhao">「貓鬼疾也。」</span><span class="jiazhu">《隋書·陀傳》云：徐阿尼事貓鬼，每以子夜祀之，言子者，鼠也。陀嘗從家中索酒，其妻曰：「無錢可酤。」陀因謂阿尼曰：「可令貓鬼向越公家，使我足錢也。」阿尼便呪之。居數日，貓鬼向素家。十一年，上初從幷州還，陀謂阿尼曰：「可令貓鬼向皇后所，使多賜吾物。」阿尼復呪之，遂入宮中。大理丞楊遠乃於門下外省遣阿尼呼貓鬼，阿尼於是夜中置香粥一盆，以匙扣而呼之曰：「貓女可來，無住宮中。」久之，阿尼色正青，若被牽曳者，云貓鬼已至。由是其事具得實。畜，吁玉翻；下同。</span>上以陀，后之異母弟，陀妻，楊素異母妹，由是意陀所爲，令高熲等雜治之，具得其實。<span class="jiazhu">治，直之翻。</span>上怒，令以犢車載陀夫妻，將賜死，<span class="jiaozhusup">〖章：甲十一行本「死」下有「於家」二字；乙十一行本同；孔本同。〗</span>獨孤后三日不食，爲之請命曰：<span class="jiazhu">爲，于僞翻；下同。</span><span class="yinhao">「陀若蠹政害民者，妾不敢言；今坐爲妾身，敢請其命。」</span>陀弟司勳侍郎整詣闕求哀，<span class="jiazhu">司勳侍郎屬吏部尙書。</span>於是免陀死，除名爲民，以其妻楊氏爲尼。先是，有人訟其母爲貓鬼所殺者，上以爲妖妄，怒而遣之。<span class="jiazhu">妖，於驕翻。</span>至是，詔誅被訟行貓鬼家。<span class="jiazhu">先，悉薦翻。被，皮義翻。</span>夏，四月，辛亥，詔：<span class="yinhao">「畜貓鬼、蠱毒、厭媚野道之家，<span class="jiazhu">《隋書·志》：江南諸郡往往畜蠱，而宜春偏甚。其法以五月五日聚百種蟲，大者至蛇，小者至蝨，合置器中，令自相啖，餘一種存者留之，蛇則曰蛇蠱，蝨則曰蝨蠱，行以殺人，因食入人腹內，食其五藏，死則其產移入蠱主之家。三年不殺他人，則畜者自鍾其弊。累世子孫相傳不絕，亦有隨女子嫁者。厭，於琰翻。魅，音媚。</span>並投於四裔。」</span></p>
<p class="em2 strong"><span class="yinwen">4</span>六月，丙寅，下詔黜高麗王元官爵。<span class="jiazhu">麗，力知翻。</span>漢王諒軍出臨渝關，<span class="jiazhu">臨渝關，在柳城西四百八十里，所謂盧龍之險也。渝，《漢書》音喻。</span>值水潦，餽運不繼，軍中乏食，復遇疾疫。<span class="jiazhu">復，扶又翻。</span>周羅睺自東萊泛海趣平壤城，<span class="jiazhu">《隋書》：平壤城東西六里，隨山屈曲，南臨浿水。杜佑曰：平壤城則古朝鮮國王險城也。趣，七喻翻。</span>亦遭風，船多飄沒。秋，九月，己丑，師還，死者什八九。高麗王元亦惶懼遣使謝罪，<span class="jiazhu">使，疏吏翻；下同。</span>上表稱<span class="yinhao">「遼東糞土臣元」</span>，上於是罷兵，待之如初。</p>
<p class="em2 strong">百濟王昌遣使奉表，請爲軍導，帝下詔諭以<span class="yinhao">「高麗服罪，朕已赦之，不可致伐。」</span>厚其使而遣之。高麗頗知其事，以兵侵掠其境。</p>
<p class="em2 strong"><span class="yinwen">5</span>辛卯，上至自仁壽宮。</p>
<p class="em2 strong"><span class="yinwen">6</span>冬，十一月，癸未，上祀南郊。</p>
<p class="em2 strong"><span class="yinwen">7</span>十二月，自京師至仁壽宮，置行宮十有二所。</p>
<p class="em2 strong"><span class="yinwen">8</span>南寧夷爨翫復反。<span class="jiazhu">復，扶又翻。</span>蜀王秀奏<span class="yinhao">「史萬歲受賂縱賊，致生邊患。」</span>上責萬歲，萬歲詆讕；<span class="jiazhu">讕，落干翻，又力誕翻。詆，拒諱也。讕，逸辭也。</span>上怒，命斬之。高熲及左衞大將軍元旻等固請曰：<span class="yinhao">「萬歲雄略過人，將士樂爲致力，雖古名將，未能過也。」</span>上意少解，於是除名爲民。<span class="jiazhu">將，卽亮翻。樂，音洛。少，詩沼翻。</span></p>
<p class="strong"><span class="section" id="title-10"><span data-head-description="" data-head-level="h4" data-head-title="開皇十九年">十九年</span></span><span class="biaozhusup" data-rel="（己未、西元五九九年）"></span></p>
<p class="em2 strong"><span class="yinwen">1</span>春，正月，癸酉，赦天下。</p>
<p class="em2 strong"><span class="yinwen">2</span>二月，甲寅，上幸仁壽宮。<span class="jiazhu">仁壽宮成於開皇十五年。方其成也，文帝怒，欲罪楊素，獨孤后喜而賞之，繼此屢幸仁壽宮，至仁壽之末，卒死於仁壽宮。仁者壽，帝窮民力以作離宮，可謂仁乎？其不得死於是宮，宜矣。帝怒楊素而不加之罪，其后喜則亦從而喜之，豈非奢侈之能移人，觸境而動，至於流連不知反，卒詒萬世笑。是知君德以節儉爲貴也。</span></p>
<p class="em2 strong"><span class="yinwen">3</span>突厥突利可汗因長孫晟奏言都藍可汗作攻具，欲攻大同城。<span class="jiazhu">《唐志》：自夏州北渡烏水，行五百三十餘里，過橫水，又行百一十九里至安樂戍。戍在河西壖，東壖有古大同城，今大同城，古永濟栅也。厥，九勿翻。可，從刊入聲。汗，音寒。長，知兩翻。晟，承正翻。</span>詔以漢王諒爲元帥，<span class="jiazhu">帥，所類翻。</span>尙書左僕射高熲出朔州道，<span class="jiazhu">《隋志》：馬邑郡，舊置朔州。</span>右僕射楊素出靈州道，<span class="jiazhu">靈武郡，後魏置靈州。</span>上柱國燕榮出幽州道以擊都藍，<span class="jiazhu">燕，因肩翻。</span>皆取漢王節度；然漢王竟不臨戎。</p>
<p class="em2 strong">都藍聞之，與達頭可汗結盟，合兵掩襲突利，大戰長城下，突利大敗。都藍盡殺其兄弟子姪，遂渡河入蔚州。<span class="jiazhu">《隋志》：鴈門郡靈丘縣，後周置蔚州。蔚，紆勿翻。</span>突利部落散亡，夜，與長孫晟以五騎南走，<span class="jiazhu">騎，奇寄翻；下同。</span>比旦，行百餘里，<span class="jiazhu">比，必寐翻，及也。</span>收得數百騎。突利與其下謀曰：<span class="yinhao">「今兵敗入朝，一降人耳，<span class="jiazhu">朝，直遙翻；下同。降，戶剛翻。</span>大隋天子豈禮我乎！玷厥雖來，本無冤隙，<span class="jiazhu">冤，猶怨也。</span>若往投之，必相存濟。」</span>晟知之，密遣使者入伏遠鎭，<span class="jiazhu">使，疏吏翻。</span>令速舉烽。突利見四烽俱發，以問晟，晟紿之曰：<span class="yinhao">「城高地迥，必遙見賊來。我國家法，若賊少，舉二烽；<span class="jiazhu">紿，蕩亥翻。少，詩沼翻。</span>來多，舉三烽；大逼，舉四烽。彼見賊多而又近耳。」</span>突利大懼，謂其衆曰：<span class="yinhao">「追兵已逼，且可投城。」</span>旣入鎭，晟留其達官執室領其衆，自將突利馳驛入朝。<span class="jiazhu">將，如字。</span>夏，四月，丁酉，突利至長安。帝大喜，以晟爲左勳衞驃騎將軍，<span class="jiazhu">隋制：驃騎將軍正四品。驃，匹妙翻。騎，奇寄翻。</span>持節護突厥。</p>
<p class="em2 strong">上令突利與都藍使者因頭特勒相辯詰，突利辭直，上乃厚待之。都藍弟郁<span class="jiaozhusup">〖章：甲十一行本「郁」作「都」；乙十一行本同；孔本同。〗</span>速六棄其妻子，與突利歸朝，<span class="jiazhu">使，疏吏翻。朝，直遙翻。</span>上嘉之，使突利多遺之珍寶以慰其心。<span class="jiazhu">遺，于季翻。</span></p>
<p class="em2 strong">高熲使上柱國趙仲卿將兵三千爲前鋒，至族蠡山，<span class="jiazhu">將，卽亮翻。蠡，音黎。</span>與突厥遇，交戰七日，大破之；追奔至乞伏泊，復破之，虜千餘口，雜畜萬計。突厥復大舉而至，仲卿爲方陳，<span class="jiazhu">厥，九勿翻；下同。畜，許又翻。復，扶又翻。陳，讀曰陣；下同。</span>四面拒戰，凡五日。會高熲大兵至，合擊之，突厥敗走，追度白道，踰秦山七百餘里而還。<span class="jiazhu">還，從宣翻，又如字。</span>楊素軍與達頭遇。先是諸將與突厥戰，慮其騎兵奔突，皆以戎車步騎相參，設鹿角爲方陳，騎在其內。<span class="jiazhu">此古法也，雖衞青、劉裕未之能易也，所謂先爲不可勝以待敵之可勝者也。先，悉薦翻。騎，奇寄翻；下同。</span>素曰：<span class="yinhao">「此乃自固之道，未足以取勝也。」</span>於是悉除舊法，令諸軍爲騎陳。達頭聞之，大喜曰：<span class="yinhao">「天賜我也！」</span>下馬仰天而拜，帥騎兵十餘萬直前。上儀同三司周羅睺曰：<span class="yinhao">「賊陳未整，請擊之。」</span>帥精騎逆戰，素以大兵繼之，突厥大敗，達頭被重創而遁，殺傷不可勝計，其衆號哭而去。<span class="jiazhu">魏舒毀車崇卒以敗狄，楊素除戎車爲騎陳以破突厥，皆鼓儳而勝耳。帥，讀曰率。勝，音升。號，戶高翻。</span></p>
<p class="em2 strong"><span class="yinwen">4</span>六月，丁酉，以豫章王暕爲內史令，<span class="jiazhu">暕，古限翻。</span></p>
<p class="em2 strong"><span class="yinwen">5</span>宜陽公王世積爲涼州總管，其親信安定皇甫孝諧有罪，<span class="jiazhu">王世積封宜陽郡公。《隋志》：河南郡宜陽縣，後魏置宜陽郡。武威郡，舊置涼州。安定郡，舊置涇州。</span>吏捕之，亡抵世積，世積不納。孝諧配防桂州，<span class="jiazhu">配防者，配隸軍伍，使之防守。</span>因上變，稱<span class="yinhao">「世積嘗令道人相其貴不，<span class="jiazhu">上，時掌翻。令，力丁翻。相，息亮翻。不，讀曰否。</span>道人答曰：『公當爲國主，又將之涼州。』<span class="jiazhu">之，往也。</span>其所親謂世積曰：『河西天下精兵處，可圖大事。』世積曰：『涼州土曠人希，非用武之國。』」</span>世積坐誅，拜孝諧上大將軍。</p>
<p class="em2 strong"><span class="yinwen">6</span>獨孤后性妬忌，後宮莫敢進御。尉遲迥女孫，有美色，先沒宮中，<span class="jiazhu">尉，紆勿翻。先，悉薦翻；下同。</span>上於仁壽宮見而悅之，因得幸。后伺上聽朝，<span class="jiazhu">伺，相吏翻。朝，直遙翻。</span>陰殺之，上由是大怒，單騎從苑中出，不由徑路，入山谷間二十餘里。高熲、楊素等追及上，扣馬苦諫。上太息曰：<span class="yinhao">「吾貴爲天子，不得自由！」</span>高熲曰：<span class="yinhao">「陛下豈以一婦人而輕天下！」</span>上意少解，<span class="jiazhu">少，詩沼翻。</span>駐馬良久，中夜方還宮。后俟上於閤內，及至，后流涕拜謝，熲、素等和解之，<span class="jiazhu">還，音旋，又如字。</span>因置酒極歡。先是后以高熲父之家客，甚見親禮，<span class="jiazhu">熲父賓，爲獨孤信參佐，信被誅，后以賓父之故吏，數往來其家。</span>至是，聞熲謂己爲一婦人，遂銜之。</p>
<p class="em2 strong">時太子勇失愛於上，潛有廢立之志，從容謂熲曰：<span class="jiazhu">從，千容翻。</span><span class="yinhao">「有神告晉王妃，言王必有天下，若之何？」</span>熲長跪曰：<span class="yinhao">「長幼有序，其可廢乎！」</span><span class="jiaozhusup">〖章：甲十一行本「乎」下有「上默然而止」五字；乙十一行本同；孔本同。〗</span><span class="jiazhu">長幼之長，知兩翻。</span>獨孤后知熲不可奪，陰欲去之。<span class="jiazhu">爲后譖熲張本。去，羌呂翻。</span></p>
<p class="em2 strong">會上令選東宮衞士以入上臺，熲奏稱：<span class="yinhao">「若盡取強者，恐東宮宿衞太劣。」</span>上作色曰：<span class="yinhao">「我有時出入，宿衞須得勇毅。太子毓德春宮，左右何須壯士！此極弊法。如我意者，恆於交番之日，分向東宮，上下團伍不別，<span class="jiazhu">三百人爲團，五人爲伍。恆，戶登翻。上，時掌翻。下，遐嫁翻。別，彼列翻。</span>豈非佳事！我熟見前代，公不須仍踵舊風。」</span>熲子表仁，娶太子女，故上以此言防之。</p>
<p class="em2 strong">熲夫人卒，<span class="jiazhu">卒，子恤翻。</span>獨孤后言於上曰：<span class="yinhao">「高僕射老矣，而喪夫人，<span class="jiazhu">喪，息浪翻。</span>陛下何能不爲之娶！」</span><span class="jiazhu">爲，于僞翻；下同。</span>上以后言告熲。熲流涕謝曰：<span class="yinhao">「臣今已老，退朝，唯齋居讀佛經而已，<span class="jiazhu">朝，直遙翻。</span>雖陛下垂哀之深，至於納室，非臣所願。」</span>上乃止。旣而熲愛妾生男，上聞之，極喜，后甚不悅。上問其故，后曰：<span class="yinhao">「陛下尙復信高熲邪？<span class="jiazhu">復，扶又翻。邪，音耶。</span>始，陛下欲爲熲娶，熲心存愛妾，面欺陛下。今其詐已見，<span class="jiazhu">見，賢遍翻。</span>安得信之！」</span>上由是疏熲。</p>
<p class="em2 strong">伐遼之役，<span class="jiazhu">去年伐遼。</span>熲固諫，不從，及師無功，后言於上曰：<span class="yinhao">「熲初不欲行，陛下強遣之，<span class="jiazhu">強，其兩翻。</span>妾固知其無功矣！」</span>又，上以漢王年少，<span class="jiazhu">少，詩照翻。</span>專委軍事於熲，熲以任寄隆重，每懷至公，無自疑之意，諒所言多不用。諒甚銜之，及還，泣言於后曰：<span class="yinhao">「兒幸免高熲所殺。」</span>上聞之，彌不平。</p>
<p class="em2 strong">及擊突厥，出白道，進圖入磧，<span class="jiazhu">磧，大磧也，卽所謂大漠。磧，七迹翻。</span>遣使請兵，<span class="jiazhu">使，疏吏翻。</span>近臣緣此言熲欲反。上未有所答，熲已破突厥而還。<span class="jiazhu">此卽謂前破突厥事。還，從宣翻，音旋，又如字。</span>及王世積誅，推覈之際，有宮禁中事，云於熲處得之，上大驚。有司又奏<span class="yinhao">「熲及左右衞大將軍元旻、元冑，並與世積交通，受其名馬之贈。」</span>旻、冑坐免官。上柱國賀若弼、吳州總管宇文㢸、<span class="jiazhu">若，入者翻。㢸，古弼字。</span>刑部尙書薛冑、<span class="jiazhu">開皇三年，改都官尙書爲刑部尙書。</span>民部尙書斛律孝卿、兵部尙書柳述等明熲無罪，上愈怒，皆以屬吏，<span class="jiazhu">屬，之欲翻。</span>自是朝臣無敢言者。<span class="jiazhu">朝，直遙翻。</span>秋，八月，癸卯，熲坐免上柱國、左僕射，以齊公就第。</p>
<p class="em2 strong">未幾，上幸秦王俊第，召熲侍宴。熲歔欷悲不自勝，<span class="jiazhu">幾，居豈翻。歔，音虛。欷，音希，又許旣翻。勝，音升。</span>獨孤后亦對之泣。上謂熲曰：<span class="yinhao">「朕不負公，公自負也。」</span>因謂侍臣曰：<span class="yinhao">「我於高熲，勝於兒子，雖或不見，常似目前；自其解落，瞑然忘之，<span class="jiazhu">解落，謂解官落職也。瞑，莫定翻。</span>如本無高熲。人臣不可以身要君，<span class="jiazhu">要，一遙翻。</span>自云第一也。」</span></p>
<p class="em2 strong">頃之，熲國令上熲陰事，<span class="jiazhu">隋制，王國、公國皆有令有尉。上，時掌翻。</span>稱其子表仁謂熲曰：<span class="yinhao">「司馬仲達初託疾不朝，遂有天下，<span class="jiazhu">司馬懿，字仲達，事見《魏郡陵厲公紀》。朝，直遙翻。</span>公今遇此，焉知非福！」</span><span class="jiazhu">熲國官承望上指，以此誣熲，蓋亦習見趙什住、皇甫孝諧受賞而利之也。焉，於虔翻。</span>於是上大怒，囚熲於內史省而鞫之。憲司復奏<span class="yinhao">「沙門眞覺嘗謂熲云：『明年國有大喪。』<span class="jiazhu">憲司，法司也。復，扶又翻。喪，息郎翻。</span>尼令暉復云：『十七、十八年，皇帝有大厄，十九年不可過。』」</span>上聞而益怒，顧謂羣臣曰：<span class="yinhao">「帝王豈可力求！孔子以大聖之才，猶不得天下。熲與子言，自比晉帝，此何心乎！」</span>有司請斬之。上曰：<span class="yinhao">「去年殺虞慶則，今茲斬王世積，如更誅熲，天下其謂我何！」</span>於是除名爲民。</p>
<p class="em2 strong">熲初爲僕射，<span class="jiazhu">帝受禪，熲卽爲僕射。</span>其母戒之曰：<span class="yinhao">「汝富貴已極，但有一斫頭耳，爾其愼之！」</span>熲由是常恐禍變。至是，熲歡然無恨色。先是國子祭酒元善言於上曰：<span class="yinhao">「楊素粗疏，蘇威怯懦，元冑、元旻正似鴨耳。<span class="jiazhu">《楚辭》曰：「寧汎汎若水中之鳧，與波上下，以全吾軀乎？」元善之意謂此。先，悉薦翻。</span>可以付社稷者，唯獨高熲。」</span>上初然之。及熲得罪，上深責之，善憂懼而卒。<span class="jiazhu">卒，子恤翻。</span></p>
<p class="em2 strong"><span class="yinwen">7</span>九月，<span class="jiaozhusup">〖章：甲十一行本「月」下有「乙丑」二字；乙十一行本同；孔本同；張校同；退齋校同。〗</span>以太常卿牛弘爲吏部尙書。弘選舉先德行而後文才，務在審愼，雖致停緩，其所進用，並多稱職。<span class="jiazhu">先，悉薦翻。行，下孟翻。後，戶遘翻。稱，尺證翻。</span>吏部侍郎高孝基鑒賞機晤，清愼絕倫，然爽俊有餘，迹似輕薄，時宰多以此疑之；唯弘深識其眞，推心任委。隋之選舉得人，於斯爲最，時論彌服弘識度之遠。</p>
<p class="em2 strong"><span class="yinwen">8</span>冬，十月，甲午，以突厥突利可汗爲意利珍豆啓民可汗，華言<span class="yinhao">「意智健」</span>也。<span class="jiazhu">厥，九勿翻。可，從到入聲。汗，音寒。</span>突厥歸啓民者男女萬餘口，上命長孫晟將五萬人於朔州，築大利城以處之。<span class="jiazhu">長，知兩翻。晟，承正翻。將，卽亮翻；下同。大利城，在雲內縣東北。《隋志》：定襄郡，治大利縣。處，昌呂翻；下同。</span>時安義公主已卒，<span class="jiazhu">十七年，安義公主嫁突厥。卒，子恤翻。</span>復使晟持節送宗女義成公主以妻之。<span class="jiazhu">復，扶又翻。妻，七細翻。</span></p>
<p class="em2 strong">晟奏：<span class="yinhao">「染干部落，歸者益衆，雖在長城之內，猶被雍虞閭抄掠，不得寧居。<span class="jiazhu">抄，楚交翻。</span>請徙五原，以河爲固，<span class="jiazhu">鹽州五原之地。</span>於夏、勝兩州之間，<span class="jiazhu">《隋志》：朔方郡，後魏置夏州。榆林郡，開皇二十年置勝州。杜佑曰：勝州治榆林縣，漢沙南縣地有雲中城拂雲堆，金河、紫河自馬邑郡善陽界流入，縣西有漢五原城。夏，戶雅翻。</span>東西至河，南北四百里，掘爲橫塹，<span class="jiazhu">塹，七豔翻。</span>令處其內，<span class="jiazhu">令，力丁翻。處，昌呂翻。</span>使得任情畜牧。」</span>上從之。</p>
<p class="em2 strong">又令上柱國趙仲卿屯兵二萬爲啓民防達頭，<span class="jiazhu">爲，于僞翻。</span>代州總管韓洪等將步騎一萬鎭恆安。<span class="jiazhu">《隋志》：鴈門，後周置肆州，開皇五年改曰代州。《舊唐志》：恆安鎭，在隋馬邑郡雲內縣界，唐爲雲州雲中縣，卽後魏所都平城之地。恆，戶登翻。</span>達頭騎十萬來寇，韓洪軍大敗，<span class="jiazhu">騎，奇寄翻。</span>仲卿自樂寧鎭邀擊，斬首千餘級。</p>
<p class="em2 strong"><span class="yinwen">9</span>帝遣越公楊素出靈州，行軍總管韓僧壽出慶州。<span class="jiazhu">弘化郡，開皇十六年置慶州。</span>太平公史萬歲出燕州，<span class="jiazhu">涿郡懷戎縣，後齊置北燕州，後周去「北」字。燕，因肩翻。</span>大將軍武威姚辯出河州，<span class="jiazhu">枹罕郡，舊置河州。</span>以擊都藍。師未出塞，十二月，乙未，都藍爲部下所殺，達頭自立爲步迦<span class="jiazhu">音加。</span>可汗，其國大亂。長孫晟言於上曰：<span class="yinhao">「今官軍臨境，戰數有功，<span class="jiazhu">數，所角翻。</span>虜內自攜離，其主被殺，乘此招撫，可以盡降。請遣染干部下分道招慰。」</span>上從之。降者甚衆。<span class="jiazhu">被，皮義翻。降，戶江翻。</span></p> 



</div></body></html>