<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第五十一·漢紀四十三·孝安皇帝下·孝順皇帝上</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="漢紀四十三">漢紀四十三</span></span></h1>
<p><span class="jiazhu">起旃蒙赤奮若，盡昭陽作噩，凡九年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="孝安皇帝下">孝安皇帝下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="延光四年">延光四年</span></span><span class="biaozhusup" data-rel="（乙丑、西元一二五年）"></span></p>
<p class="em2 strong"><span class="yinwen">1</span>春，二月，乙亥，下邳惠王衍薨。</p>
<p class="em2 strong"><span class="yinwen">2</span>甲辰，車駕南巡。</p>
<p class="em2 strong"><span class="yinwen">3</span>三月，戊午朔，日有食之。</p>
<p class="em2 strong"><span class="yinwen">4</span>庚申，帝至宛，不豫。<span class="jiazhu">宛，於元翻。《書·金縢》：王有疾，弗豫。孔安國《註》曰：不悅豫。</span>乙丑，帝發自宛；丁卯，至葉，崩于乘輿。<span class="jiazhu">葉，式涉翻。乘，繩證翻。</span>年三十二。</p>
<p class="em2 strong">皇后與閻顯兄弟、江京、樊豐等謀曰：<span class="yinhao">「今晏駕道次，<span class="jiazhu">賢曰：晏，晚也。臣下不敢斥言帝崩，猶言晚駕而出。道次，猶言路次也。</span>濟陰王在內，邂逅公卿立之，還爲大害。」</span><span class="jiazhu">邂，下廨翻。逅，戶茂翻。</span>乃僞云<span class="yinhao">「帝疾甚」</span>，徙御臥車，所在上食、問起居如故。<span class="jiazhu">上，時掌翻。</span>驅馳行四日，庚午，還宮。<span class="jiazhu">自葉至雒陽六百餘里。</span>辛未，遣司徒劉熹詣郊廟、社稷，告天請命；<span class="jiazhu">武王有疾，周公爲三壇同墠，因太王、王季、文王以請命于天；後世踵而行之。</span>其夕，<span class="jiaozhusup">〖章：甲十六行本「夕」下有「乃」字；孔本同。〗</span>發喪。尊皇后曰皇太后。太后臨朝。以顯爲車騎將軍、儀同三司。太后欲久專國政，貪立幼年，與顯等定策禁中，迎濟北惠王子北鄕侯懿爲嗣。<span class="jiazhu">賢曰：惠王，名壽，章帝子也。濟，子禮翻。《考異》曰：《東觀記》、《續漢書》作「北鄕侯犢」，今從袁《紀》、范《書》。</span>濟陰王以廢黜，不得上殿親臨梓宮，<span class="jiazhu">臨，力鴆翻。</span>悲號不食；<span class="jiazhu">號，戶刀翻。</span>內外羣僚莫不哀之。</p>
<p class="em2 strong"><span class="yinwen">5</span>甲戌，濟南孝王香薨，無子，國絕。<span class="jiazhu">香，濟南安王康之孫。康，光武子也。</span></p>
<p class="em2 strong"><span class="yinwen">6</span>乙酉，北鄕侯卽皇帝位。</p>
<p class="em2 strong"><span class="yinwen">7</span>夏，四月，丁酉，太尉馮石爲太傅，司徒劉熹爲太尉，參錄尙書事；前司空李郃爲司徒。<span class="jiazhu">郃，古合翻，又曷閣翻。</span></p>
<p class="em2 strong"><span class="yinwen">8</span>閻顯忌大將軍耿寶位尊權重，威行前朝，<span class="jiazhu">朝，直遙翻。</span>乃風有司奏<span class="yinhao">「寶及其黨與<span class="jiazhu">風，讀曰諷。</span>中常侍樊豐、虎賁中郎將謝惲、侍中周廣、野王君王聖、聖女永等更相阿黨，互作威福，皆大不道。」</span>辛卯，豐、惲、廣皆下獄，死；<span class="jiazhu">更，工衡翻。下，遐稼翻。</span>家屬徒比景。貶寶及弟子林慮侯承皆爲亭侯，<span class="jiazhu">牟平侯耿舒子襲，尙顯宗女隆慮公主。寶嗣，襲封，而弟子承紹公主封爲林慮侯。林慮，卽隆慮也，避殤帝諱，改「隆」爲「林」。慮，音廬。</span>遣就國；寶於道自殺。王聖母、子徙鴈門。於是以閻景爲衞尉，耀爲城門校尉，晏爲執金吾，兄弟並處權要，<span class="jiazhu">處，昌呂翻。</span>威福自由。</p>
<p class="em2 strong"><span class="yinwen">9</span>己酉，葬孝安皇帝于恭陵，<span class="jiazhu">賢曰：恭陵，在今洛陽東北二十七里。</span>廟曰恭宗。</p>
<p class="em2 strong"><span class="yinwen">10</span>九［六］月，乙巳，赦天下。</p>
<p class="em2 strong"><span class="yinwen">11</span>秋，七月，西域長史班勇發敦煌、張掖、酒泉六千騎及鄯善、疏勒、車師前部兵擊後部王軍就，大破之，<span class="jiazhu">敦，徒門翻。鄯，上扇翻。</span>獲首虜八千餘人，生得軍就及匈奴持節使者，將至索班沒處斬之，傳首京師。<span class="jiazhu">索班事見上卷永寧元年。</span></p>
<p class="em2 strong"><span class="yinwen">12</span>冬，十月，丙午，越巂山崩。<span class="jiazhu">巂，音髓。</span></p>
<p class="em2 strong"><span class="yinwen">13</span>北鄕侯病篤，中常侍孫程謂濟陰王謁者長興渠曰：<span class="jiazhu">賢曰：興，姓；渠，名。余按《百官志》，王國謁者比四百石，其下有禮樂長、衞士長、醫工長、永巷長，而無謁者長。竊意長興，姓也。</span><span class="yinhao">「王以嫡統，本無失德；先帝用讒，遂至廢黜。若北鄕侯不起，相與共斷江京、閻顯，事無不成者。」</span><span class="jiazhu">斷，丁亂翻。</span>渠然之。又中黃門南陽王康，先爲太子府史，<span class="jiazhu">太子府史，掌東宮府藏。</span>及長樂太官丞京兆王國等<span class="jiazhu">長樂太官丞，掌太后食膳。樂，音洛。</span>並附同於程。<span class="jiazhu">附同者，旣相黨附，又與之同謀。</span>江京謂閻顯曰：<span class="yinhao">「北鄕侯病不解，<span class="jiazhu">解，散也。言病纏於身而不散也。</span>國嗣宜以時定，何不早徵諸王子，簡所置所！」</span><span class="jiazhu">簡，擇也。置，立也。</span>顯以爲然。辛亥，北鄕侯薨；顯白太后，祕不發喪，更徵諸王子，閉宮門，屯兵自守。</p>
<p class="em2 strong">十一月，乙卯，孫程、王康、王國與中黃門黃龍、彭愷、孟叔、李建、王成、張賢、史汎、馬國、王道、李元、楊佗、陳予、趙封、李剛、魏猛、苗光等聚謀於西鍾下，皆截單衣爲誓。丁巳，京師及郡國十六地震。是夜，程等共會崇德殿上，<span class="jiazhu">崇德殿在南宮。《水經註》：魏文帝於漢崇德殿故處起太極殿，蓋南宮正殿也。</span>因入章臺門。時江京、劉安及李閏、陳達等俱坐省門下，<span class="jiazhu">省門，卽禁門也。《前書》謂禁中爲省中。</span>程與王康共就斬京、安、達。以李閏權勢積爲省內所服，欲引爲主，因舉刃脅閏曰：<span class="yinhao">「今當立濟陰王，毋得搖動！」</span>閏曰：<span class="yinhao">「諾。」</span>於是扶閏起，俱於西鍾下迎濟陰王卽皇帝位，時年十一。召尙書令、僕射以下從輦幸南宮，程等留守省門，遮扞內外。帝登雲臺，召公卿、百僚，使虎賁、羽林士屯南、北宮諸門。</p>
<p class="em2 strong">閻顯時在禁中，憂迫不知所爲，<span class="jiazhu">顯蓋在北宮。</span>小黃門樊登勸顯以太后詔召越騎校尉馮詩、虎賁中郎將閻崇將兵屯平朔門以禦程等。<span class="jiazhu">《考異》曰：《宦者傳》作「朔平門」。今從袁《紀》。余按《百官志》，朔平門，北宮北門也；恐當以《宦者傳》爲是。</span>顯誘詩入省，謂曰：<span class="yinhao">「濟陰王立，非皇太后意，璽綬在此。<span class="jiazhu">誘，音酉。璽，斯氏翻。綬，音受。此謂天子璽綬也。</span>苟盡力效功，封侯可得。」</span>太后使授之印曰：<span class="yinhao">「能得濟陰王者，封萬戶侯；得李閏者，五千戶侯。」</span>詩等皆許諾，辭以<span class="yinhao">「卒被召，所將衆少。」</span><span class="jiazhu">卒，讀曰猝。</span>顯使與登迎吏士於左掖門外，詩因格殺登，歸營屯守。</p>
<p class="em2 strong">顯弟衞尉景遽從省中還外府，<span class="jiazhu">外府，衞尉府也。</span>收兵至盛德門。孫程傳召諸尙書使收景。<span class="jiazhu">傳召，傳詔召之也。</span>尙書郭鎭時臥病，聞之，卽率直宿羽林出南止車門，逢景從吏士拔白刃呼曰：<span class="yinhao">「無干兵！」</span>鎭卽下車持節詔之，景曰：<span class="yinhao">「何等詔！」</span>因斫鎭，不中。<span class="jiazhu">呼，火故翻。中，竹仲翻。</span>鎭引劍擊景墮車，左右以戟叉其胸，遂禽之，送廷尉獄，卽夜死。</p>
<p class="em2 strong">戊午，遣使者入省，奪得璽綬，帝乃幸嘉德殿，<span class="jiazhu">按《帝紀》，嘉德殿在南宮。</span>遣侍御史持節收閻顯及其弟城門校尉耀、執金吾晏，並下獄，誅；<span class="jiazhu">下，遐稼翻。</span>家屬皆徙比景。遷太后於離宮。己未，開門，罷屯兵。壬戌，詔司隸校尉：<span class="yinhao">「惟閻顯、江京近親，當伏辜誅，其餘務崇寬貸。」</span>封孫程等皆爲列侯：程食邑萬戶，王康、王國食九千戶，黃龍食五千戶，彭愷、孟叔、李建食四千二百戶，王成、張賢、史汎、馬國、王道、李元、楊佗、陳予、趙封、李剛食四千戶，魏猛食二千戶，苗光食千戶：是爲十九侯，<span class="jiazhu">孫程爲浮陽侯，王康爲華容侯，王國爲酈侯，黃龍爲湘南侯，彭愷爲西平昌侯，孟宿爲中廬侯，李建爲復陽侯，王成爲廣宗侯，張賢爲祝阿侯，史汎爲臨沮侯，馬國爲廣平侯，王道爲范縣侯，李元爲褒信侯，楊佗爲山都侯，陳予爲下巂侯，趙封爲析縣侯，李剛爲枝江侯，魏猛爲夷陵侯，苗光爲東阿侯。</span>加賜車馬、金銀、錢帛各有差；李閏以先不豫謀，故不封。擢孫程爲騎都尉。初，程等入章臺門，苗光獨不入。詔書錄功臣，令王康疏名，康詐疏光入章臺門。光未受符策，<span class="jiazhu">漢初封王侯皆剖符；至武帝封齊、燕、廣陵三王，始作策。</span>心不自安，詣黃門令自告。<span class="jiazhu">黃門令，主省中諸宦者，故詣之自告。</span>有司奏康、光欺詐主上；詔書勿問。以將作大匠來歷爲衞尉。祋諷、<span class="jiaozhusup">〖章：甲十六行本「諷」下有「劉瑋」二字；乙十一行本同；孔本同；張校同；退齋校同。〗</span>閭丘弘等先卒，皆拜其子爲郎。朱倀、施延、陳光、趙代皆見拔用，後至公卿。<span class="jiazhu">以來歷等鴻都門之諫也，事見上卷上年。祋，丁外翻，又丁活翻。倀，丑羊翻。</span>徵王男、邴吉家屬還京師，厚加賞賜。<span class="jiazhu">男、吉家徙事見上卷上年。</span>帝之見廢也，監太子家小黃門籍建、傅高梵、<span class="jiazhu">監，古銜翻。賢曰：梵，音扶汎翻。余按《來歷傳》：傅，中傅也。梵，又房戎翻。</span>長秋長趙熹、丞良賀、<span class="jiazhu">良，姓也。《左傳》：鄭良霄，穆公子子良之孫。</span>藥長夏珍皆坐徙朔方；<span class="jiazhu">長秋長，蓋卽大長秋；丞一人，六百石；中宮藥長，四百石：皆皇后宮官。</span>帝卽位，並擢爲中常侍。</p>
<p class="em2 strong">初，閻顯辟崔駰之子瑗爲吏，<span class="jiazhu">駰，音因。</span>瑗以北鄕侯立不以正，知顯將敗，欲說令廢立，而顯日沈醉，<span class="jiazhu">說，輸芮翻；下同。沈，持林翻。</span>不能得見，乃謂長史陳禪曰：<span class="yinhao">「中常侍江京等惑蠱先帝，廢黜正統，扶立疏孽。<span class="jiazhu">孔穎達曰：孽者，蘖也，樹木斬而復生謂之蘖。以嫡子比根幹，庶子比枝蘖，故孽子，枝庶也。《中候》曰：無易樹子。《註》云：樹子，適子。《玉藻》云：公子曰臣孽。《註》：孽，當爲枿。《文王》曰：本支百世。是適子比樹本，庶子比枝蘖也。</span>少帝卽位，發病廟中，周勃之徵，於斯復見。<span class="jiazhu">賢曰：呂后立惠帝後宮子爲少帝，周勃廢之也。</span>今欲與君共求見說將軍，<span class="jiazhu">說，式芮翻。</span>白太后，收京等，廢少帝，引立濟陰王，必上當天心，下合人望，伊、霍之功不下席而立，則將軍兄弟傳祚於無窮；若拒違天意，久曠神器，則將以無罪幷辜元惡；<span class="jiazhu">元惡，大惡也。幷辜，謂與之同獲罪也。</span>此所謂禍福之會，分功之時也。」</span><span class="jiazhu">《史記》：蔡澤說范睢曰：「君獨不見夫博者乎！或欲大投，或欲分功。今君相秦，坐制諸侯，使天下皆畏秦，此亦秦之分功之時也。」</span>禪猶豫未敢從。會顯敗，瑗坐被斥；<span class="jiazhu">被，皮義翻。</span>門生蘇祗欲上書言狀，瑗遽止之。時陳禪爲司隸校尉，召瑗謂曰：<span class="yinhao">「弟聽祗上書，<span class="jiazhu">賢曰：弟，但也。《司馬相如傳》曰：弟俱如臨邛。弟，讀如第。</span>禪請爲之證。」</span>瑗曰：<span class="yinhao">「此譬猶兒妾屛語耳，<span class="jiazhu">屛，必郢翻。於隱屛之處相與私語也。</span>願使君勿復出口！」</span><span class="jiazhu">禪時爲司隸校尉，故稱之曰使君。司隸校尉部察三輔、三河、弘農，其職猶十三部使者。鮑永爲司隸校尉，光武曰：「奉使如此，何如？」復，扶又翻；下同。</span>遂辭歸，不復應州郡命。</p>
<p class="em2 strong"><span class="yinwen">14</span>己卯，以諸王禮葬北鄕侯。</p>
<p class="em2 strong"><span class="yinwen">15</span>司空劉授以阿附惡逆，辟召非其人，策免。<span class="jiazhu">辟召非人事見上卷延光二年。</span>十二月，甲申，以少府河南陶敦爲司空。</p>
<p class="em2 strong"><span class="yinwen">16</span>楊震門生虞放、陳翼詣闕追訟震事；<span class="jiazhu">事見上卷上年。</span>詔除震二子爲郎，贈錢百萬，以禮改葬於華陽潼亭，<span class="jiazhu">賢曰：墓在今潼關西大道之北，其碑尙存。華，戶化翻。</span>遠近畢至。有大鳥高丈餘集震喪前；<span class="jiazhu">高，居號翻。</span>郡以狀上。<span class="jiazhu">上，時掌翻。</span>帝感震忠，<span class="jiaozhusup">〖章：甲十六行本「忠」下有「直」字；乙十一行本同；孔本同；張校同。〗</span>詔復以中牢具祠之。<span class="jiazhu">中牢，卽少牢，羊、豕具也。復，扶又翻；下同。</span></p>
<p class="em2 strong"><span class="yinwen">17</span>議郎陳禪以爲：<span class="yinhao">「閻太后與帝無母子恩，宜徙別館，絕朝見，」</span><span class="jiazhu">朝，直遙翻。見，賢遍翻。</span>羣臣議者咸以爲宜。司徒掾汝南周舉謂李郃曰：<span class="yinhao">「昔瞽瞍常欲殺舜，舜事之逾謹；<span class="jiazhu">瞽瞍使舜塗廩，而自下焚廩；使浚井，旣入，從而揜之。其欲殺者屢矣，而舜事瞽瞍彌謹。《書》曰：祗載見瞽瞍，夔夔齋栗。掾，俞絹翻。郃，曷閣翻，又古合翻。</span>鄭武姜謀殺莊公，莊公誓之黃泉，秦始皇怨母失行，<span class="jiazhu">行，下孟翻。</span>久而隔絕，後感潁考叔、茅蕉<span class="jiaozhusup">〖章：甲十六行本「蕉」作「焦」；乙十一行本同。〗</span>之言，復脩子道，書傳美之。<span class="jiazhu">鄭武姜愛少子共叔段，謀襲莊公，公寘姜氏於城潁而誓之曰：「不及黃泉，無相見也！」潁考叔以舍肉遺母感之，遂爲母子如初。秦始皇事見六卷九年。</span>今諸閻新誅，太后幽在離宮，若悲愁生疾，一旦不虞，主上將何以令於天下！如從禪議，後世歸咎明公。宜密表朝廷，令奉太后，率羣臣朝覲如舊，以厭天心，以答人望！」</span><span class="jiazhu">厭，如字，滿也。</span>郃卽上疏陳之。</p>
<h5><span class="section" id="title-4"><span data-head-description="" data-head-level="h3" data-head-title="孝順皇帝上">孝順皇帝上</span></span></h5>
<p class=""><span class="jiazhu">諱保，安帝之子也。《諡法》：慈和徧服曰順。伏侯《古今註》曰：「保」之字曰「守」。</span></p>
<p class="strong"><span class="section" id="title-5"><span data-head-description="" data-head-level="h4" data-head-title="永建元年">永建元年</span></span><span class="biaozhusup" data-rel="（丙寅、西元一二六年）"></span></p>
<p class="em2 strong"><span class="yinwen">1</span>春，正月，帝朝太后於東宮，太后意乃安。</p>
<p class="em2 strong"><span class="yinwen">2</span>甲寅，赦天下。</p>
<p class="em2 strong"><span class="yinwen">3</span>辛未，皇太后閻氏崩。</p>
<p class="em2 strong"><span class="yinwen">4</span>辛巳，太傅馮石、太尉劉熹以阿黨權貴免。司徒李郃罷。</p>
<p class="em2 strong"><span class="yinwen">5</span>二月，甲申，葬安思皇后。<span class="jiazhu">賢曰：《諡法》：謀慮不愆曰思。</span></p>
<p class="em2 strong"><span class="yinwen">6</span>丙戌，以太常桓焉爲太傅；大鴻臚朱<span class="jiaozhusup">〖章：甲十六行本「朱」上有「京兆」二字；乙十一行本同；孔本同；張校同；退齋校同。〗</span>寵爲太尉，參錄尙書事；長樂少府朱倀爲司徒。<span class="jiazhu">臚，陵如翻。樂，音洛。倀，丑羊翻。</span></p>
<p class="em2 strong"><span class="yinwen">7</span>封尙書郭鎭爲定潁侯。<span class="jiazhu">以禽閻景功也。定潁，侯國，屬汝南郡。</span></p>
<p class="em2 strong"><span class="yinwen">8</span>隴西鍾羌反，校尉馬賢擊之，戰於臨洮，斬首千餘級，羌衆皆降；由是涼州復安。<span class="jiazhu">洮，土刀翻。降，戶江翻。復，扶又翻。</span></p>
<p class="em2 strong"><span class="yinwen">9</span>六月，己亥，封濟南簡王錯子顯爲濟南王。<span class="jiazhu">安帝延光四年，濟南國絕，今紹封。《諡法》：一德不懈曰簡；又臣諡：恭敬行善曰簡。</span></p>
<p class="em2 strong"><span class="yinwen">10</span>秋，七月，庚午，以衞尉來正爲車騎將軍。</p>
<p class="em2 strong"><span class="yinwen">11</span>八月，鮮卑寇代郡，太守李超戰歿。</p>
<p class="em2 strong"><span class="yinwen">12</span>司隸校尉虞詡到官數月，奏馮石、劉熹，免之，又劾奏中常侍程璜、陳秉、孟生、李閏等，<span class="jiazhu">劾，戶槪翻，又戶得翻。</span>百官側目，號爲苛刻。三公劾奏：<span class="yinhao">「詡盛夏多拘繫無辜，爲吏民患。」</span><span class="jiazhu">三公欲致詡罪，言盛夏當順天地長物之性，不當違法拘繫無辜。劾，戶槪翻，又戶得翻。</span>詡上書自訟<span class="jiazhu">《考異》曰：《詡傳》云：「帝省其章，乃爲免司空陶敦。」按袁《紀》，孫程就國在九月，而敦免在十月，蓋帝由此知敦不直，因事免之。不然，何三府共奏而獨免敦也！</span>曰：<span class="yinhao">「法禁者，俗之隄防；刑罰者，民之銜轡。今州曰任郡，郡曰任縣，更相委遠，<span class="jiazhu">更，工衡翻。遠，于願翻。</span>百姓怨窮；以苟容爲賢，盡節爲愚。臣所發舉，臧罪非一。<span class="jiazhu">臧，古贓字通。</span>三府恐爲臣所奏，遂加誣罪。臣將從史魚死，卽以尸諫耳！」</span><span class="jiazhu">《韓詩外傳》曰：衞大夫史魚病且死，謂其子曰：「我數言蘧伯玉之賢而不能進，彌子瑕不肖而不能退；爲人臣生不能進賢、退不肖，死不當治喪正堂，殯我於室足矣。」君問其故。子以父言聞。君乃立召蘧伯玉而貴之，斥彌子瑕而退之，徙殯於正堂，成禮而後去。</span>帝省其章，乃不罪詡。<span class="jiazhu">省，悉景翻。</span></p>
<p class="em2 strong">中常侍張防賣弄權勢，請託受取；詡案之，屢寢不報。詡不勝其憤，<span class="jiazhu">勝，音升。</span>乃自繫廷尉，奏言：<span class="yinhao">「昔孝安皇帝任用樊豐，交亂嫡統，幾亡社稷。<span class="jiazhu">事見上卷安帝延光三年。幾，居希翻。</span>今者張防復弄威柄，<span class="jiazhu">復，扶又翻；下同。</span>國家之禍將重至矣。<span class="jiazhu">重，直用翻。</span>臣不忍與防同朝，謹自繫以聞，無令臣襲楊震之跡！」</span><span class="jiazhu">楊震事見上卷延光三年。</span>書奏，防流涕訴帝，詡坐論輸左校；<span class="jiazhu">將作大匠有左校令，掌左工徒。輸左校者，免官爲徒，輸作左校也。校，戶敎翻。</span>防必欲害之，二日之中，傳考四獄。獄吏勸詡自引，<span class="jiazhu">自引，謂引分自裁也。傳，株戀翻。</span>詡曰：<span class="yinhao">「寧伏歐刀以示遠近！<span class="jiazhu">謂寧受刑而死於市也。</span>喑嗚自殺，<span class="jiazhu">《類篇》曰：啼泣無聲謂之喑，歎傷謂之嗚。</span>是非孰辨邪！」</span>浮陽侯孫程、祝阿侯張賢相率乞見，<span class="jiazhu">浮陽，侯國，屬勃海郡。見，賢遍翻。</span>程曰：<span class="yinhao">「陛下始與臣等造事之時，<span class="jiazhu">賢曰：謂帝被廢，程等謀立之時也。</span>常疾姦臣，知其傾國。今者卽位而復自爲，何以非先帝乎！司隸校尉虞詡爲陛下盡忠，<span class="jiazhu">爲，于僞翻。</span>而更被拘繫；常侍張防臧罪明正，反搆忠良。今客星守羽林，<span class="jiazhu">《史記·天官書》：虛、危南有衆星曰羽林。《晉書·天文志》：羽林四十五星，在營室南。</span>其占宮中有姦臣；宜急收防送獄，以塞天變。」</span><span class="jiazhu">塞，悉則翻。</span>時防立在帝後，程叱防曰：<span class="yinhao">「姦臣張防，何不下殿！」</span>防不得已，趨就東箱。<span class="jiazhu">賢曰：《埤蒼》云：箱，序也，字或作「廂」。</span>程曰：<span class="yinhao">「陛下急收防，無令從阿母求請！」</span><span class="jiazhu">賢曰：阿母，宋娥也。</span>帝問諸尙書，尙書賈朗素與防善，證詡之罪；帝疑焉，謂程曰：<span class="yinhao">「且出，吾方思之！」</span>於是詡子顗<span class="jiazhu">顗，魚豈翻。</span>與門生百餘人，舉幡候中常侍高梵車，叩頭流血，訴言枉狀。梵入言之，<span class="jiazhu">梵，房戎翻，又房汎翻。</span>防坐徙邊，賈朗等六人或死或黜；卽日赦出詡。程復上書陳詡有大功，語甚切激。<span class="jiazhu">復，扶又翻。</span>帝感悟，復徵拜議郎；數日，遷尙書僕射。</p>
<p class="em2 strong">詡上疏薦議郎南陽左雄曰：<span class="yinhao">「臣見方今公卿以下，類多拱默，<span class="jiazhu">拱默，言拱手而默無一言。</span>以樹恩爲賢，盡節爲愚，至相戒曰：『白璧不可爲，容容多後福。』<span class="jiazhu">賢曰：容容，猶和同也。言不可爲白璧之清潔，常與衆人和同也。</span>伏見議郎左雄，有王臣蹇蹇之節，<span class="jiazhu">《易》曰：王臣蹇蹇，匪躬之故。</span>宜擢在喉舌之官，<span class="jiazhu">東都謂尙書爲喉舌之官，以其出納王命也。</span>必有匡弼之益。」</span>由是拜雄尙書。</p>
<p class="em2 strong"><span class="yinwen">13</span>浮陽侯孫程等懷表上殿爭功，帝怒；有司劾奏<span class="yinhao">「程等干亂悖逆，<span class="jiazhu">劾，戶槪翻，又戶得翻。悖，蒲沒翻，又蒲內翻。</span>王國等皆與程黨，久留京都，益其驕恣。」</span>帝乃免程等官，悉徙封遠縣；因遣十九侯就國，敕雒陽令促期發遣。</p>
<p class="em2 strong">司徒掾周舉說朱倀曰：<span class="yinhao">「朝廷在西鍾下時，非孫程豈立！<span class="jiazhu">東都謂天子爲國家，又謂爲朝廷。說，輸芮翻。倀，丑羊翻。</span>今忘其大德，錄其小過；如道路夭折，<span class="jiazhu">夭，於紹翻。</span>帝有殺功臣之譏。及今未去，宜急表之！」</span>倀曰：<span class="yinhao">「今詔指方怒，吾獨表此，必致罪譴。」</span>舉曰：<span class="yinhao">「明公年過八十，位爲台輔，不於今時竭忠報國，借身安寵，欲以何求！祿位雖全，必陷佞邪之議；諫而獲罪，猶有忠貞之名。若舉言不足採，請從此辭！」</span>倀乃表諫，帝果從之。</p>
<p class="em2 strong">程徙封宜城侯；<span class="jiazhu">宜城縣，屬南郡，春秋之羅國也。《考異》曰：袁《紀》：「秋，七月，有司奏：『浮陽侯孫程、祝阿侯張賢爲司隸校尉虞詡訶叱左右，謗訕大臣，妄造不祥，干亂悖逆；王國等皆與程黨，久留京師，益其驕溢。』詔免程等，徙爲都梁侯。程怨恨，封還印綬；更封爲宜城侯。」范《書·孫程傳》，亦云「坐訟虞詡，呵叱左右，就國。」按《虞詡傳》，「程言見用，上不以爲怒。」《周舉傳》云，「程坐爭功就國」，今從之。</span>到國，怨恨恚懟，<span class="jiazhu">恚，於避翻。懟，直類翻。</span>封還印綬、符策，亡歸京師，往來山中。詔書追求，復故爵土，賜車馬、衣物，遣還國。</p>
<p class="em2 strong"><span class="yinwen">14</span>冬，十月，丁亥，司空陶敦免。</p>
<p class="em2 strong"><span class="yinwen">15</span>朔方以西，障塞多壞，鮮卑因此數侵南匈奴；<span class="jiazhu">數，所角翻。</span>單于憂恐，上書乞修復障塞。庚寅，詔：<span class="yinhao">「黎陽營兵出屯中山北界；<span class="jiazhu">賢曰：黎陽先置營兵；以南單于求復障塞，恐入侵擾亂，置屯兵於中山北界。舊中山郡，今之定州是也。余謂移黎陽營屯中山北界，不過爲南部聲援耳。</span>令緣邊郡增置步兵，列屯塞下，敎習戰射。」</span></p>
<p class="em2 strong"><span class="yinwen">16</span>以廷尉張皓爲司空。</p>
<p class="em2 strong"><span class="yinwen">17</span>班勇更立車師後部故王子加特奴爲王。<span class="jiazhu">更，工衡翻；下同。</span>勇又使別校誅斬東且彌王，<span class="jiazhu">校，戶敎翻。且，子余翻。范《書》：東且彌國，去洛陽九千二百里。</span>亦更立其種人爲王；<span class="jiazhu">種，章勇翻。</span>於是車師六國悉平。<span class="jiazhu">《西域傳》：卑陸、蒲類、東且彌、移支、車師前·後王，是爲六國。</span></p>
<p class="em2 strong">勇遂發諸國兵擊匈奴，呼衍王亡走，其衆二萬餘人皆降。生得單于從兄，勇使加特奴手斬之，以結車師、匈奴之隙。北單于自將萬餘騎入後部，至金且谷；<span class="jiazhu">且，子余翻。</span>勇使假司馬曹俊救之，單于引去，俊追斬其貴人骨都侯。於是呼衍王遂徙居枯梧河上，是後車師無復虜跡。</p>
<p class="strong"><span class="section" id="title-6"><span data-head-description="" data-head-level="h4" data-head-title="永建二年">二年</span></span><span class="biaozhusup" data-rel="（丁卯、西元一二七年）"></span></p>
<p class="em2 strong"><span class="yinwen">1</span>春，正月，中郎將張國以南單于兵擊鮮卑其至鞬，破之。<span class="jiazhu">鞬，居言翻。</span></p>
<p class="em2 strong"><span class="yinwen">2</span>二月，遼東鮮卑寇遼東、玄菟；<span class="jiazhu">菟，同都翻。</span>烏桓校尉耿曄發緣邊諸郡兵及烏桓出塞擊之，斬獲甚衆；鮮卑三萬人詣遼東降。<span class="jiazhu">降，戶江翻；下同。</span></p>
<p class="em2 strong"><span class="yinwen">3</span>三月，旱。</p>
<p class="em2 strong"><span class="yinwen">4</span>初，帝母李氏瘞在雒陽北，<span class="jiazhu">李氏死見上卷安帝元初二年。瘞，於計翻。</span>帝初不知；至是，左右白之，帝乃發哀，親到瘞所，更以禮殯。<span class="jiazhu">殯用皇后禮。瘞，於計翻。</span>六月，乙酉，追諡爲恭愍皇后，葬于恭陵之北。</p>
<p class="em2 strong"><span class="yinwen">5</span>西域城郭諸國皆服於漢，唯焉耆王元孟未降，<span class="jiazhu">元孟，和帝永元六年班超所立也。</span>班勇奏請攻之。於是遣敦煌太守張朗將河西四郡兵三千人配勇，<span class="jiazhu">敦，徒門翻。</span>因發諸國兵四萬餘人分爲兩道擊之，勇從南道，朗從北道，約期俱至焉耆。而朗先有罪，欲徼功自贖，<span class="jiazhu">徼，一遙翻。</span>遂先期至爵離關，<span class="jiazhu">《釋氏西域記》：龜茲國北四十里山上有寺，名雀離大清淨。先，悉薦翻。</span>遣司馬將兵前戰，獲首虜二千餘人，元孟懼誅，逆遣使乞降。張朗徑入焉耆，受降而還。朗得免誅，勇以後期徵，下獄，免。<span class="jiazhu">夏之政典曰，先時者殺無赦，不及時者殺無赦。張朗先期以徼功，法所必誅，則班勇非後期也。漢之用刑，不審厥衷，勇免之後，西域事去矣。下，遐稼翻。</span></p>
<p class="em2 strong"><span class="yinwen">6</span>秋，七月，甲戌朔，日有食之。</p>
<p class="em2 strong"><span class="yinwen">7</span>壬午，太尉朱寵、司徒朱倀免。庚子，以太常劉光爲太尉、錄尙書事，光祿勳汝南許敬爲司徒。光，矩之弟也。敬仕於和、安之間，當竇、鄧、閻氏之盛，無所屈橈；<span class="jiazhu">橈，奴敎翻。</span>三家旣敗，士大夫多染汚者，<span class="jiazhu">汚，烏故翻。</span>獨無謗言及於敬，當世以此貴之。</p>
<p class="em2 strong"><span class="yinwen">8</span>初，南陽樊英，少有學行，<span class="jiazhu">少，詩照翻。行，下孟翻。</span>名著海內，隱於壺山之陽，<span class="jiazhu">賢曰：壺山，在今鄧州新城縣北，卽張衡《南都賦》所云「天封、大狐」是也。</span>州郡前後禮請，不應；公卿舉賢良、方正、有道，皆不行；安帝賜策書徵之，不赴。是歲，帝復以策書、玄纁，備禮徵英，<span class="jiazhu">復，扶又翻。</span>英固辭疾篤。詔切責郡縣，駕載上道。英不得已，到京，稱疾不肯起；強輿入殿，<span class="jiazhu">強，其兩翻。</span>猶不能屈。帝使出就太醫養疾，<span class="jiazhu">太醫令，屬少府，掌諸醫，有藥丞、方丞。</span>月致羊酒。其後帝乃爲英設壇，<span class="jiazhu">爲，于僞翻。</span>令公車令導，尙書奉引，<span class="jiazhu">引，與靷同，音羊晉翻。</span>賜几、杖，待以師傅之禮，<span class="jiazhu">《考異》曰：《英傳》云：「四年，三月，乃設壇場見英。」《黃瓊傳》，李固勸書，已云「樊英設壇席。及瓊至，上疏薦英，稱光祿大夫。」則是瓊至之時，英已嘗設壇見之，而爲光祿大夫矣。至三年旱，瓊復上疏。若四年方設壇場見英，則都與《瓊傳》異，知其必不在四年也。</span>延問得失，拜五官中郎將。數月，英稱疾篤；詔以爲光祿大夫，賜告歸，令在所送穀，以歲時致牛酒。英辭位不受，有詔譬旨，勿聽。<span class="jiazhu">有詔書譬曉以上旨，不聽其辭位也。</span></p>
<p class="em2 strong">英初被詔命，<span class="jiazhu">被，皮義翻；下同。</span>衆皆以爲必降志。南郡王逸素與英善，因與其書，多引古譬諭，勸使就聘。英順逸議而至；及後應對無奇謀深策，談者以爲失望。河南張楷與英俱徵，謂英曰：<span class="yinhao">「天下有二道，出與處也。<span class="jiazhu">處，昌呂翻；下同。</span>吾前以子之出，能輔是君也，濟斯民也。而子始以不訾之身<span class="jiazhu">賢曰：訾，量也。言無量可比之，貴重之極也。訾，音資。</span>怒萬乘之主，<span class="jiazhu">按《英傳》：英強輿入殿，猶不以禮屈。帝怒，謂英曰：「朕能生君，能殺君；能貴君，能賤君；能富君，能貧君；君何以慢朕命？」英曰：「臣受命於天，生盡其命，天也；死不得其命，亦天也。陛下焉能生臣，焉能殺臣！臣見暴君如見仇讎，立其朝猶不肯，可得而貴乎！雖在布衣之列，環堵之中，晏然自得，不易萬乘之尊，又可得而賤乎！陛下焉能貴臣，焉得賤臣！非禮之祿，雖萬鍾不受也，申其志，雖簞食不厭也，陛下焉能富臣，焉能貧臣乎！」帝不能屈而敬其名，使出就太醫養疾，月致羊酒。</span>及其享受爵祿，又不聞匡救之術，進退無所據矣。」</span></p>
<p class="margin2">臣光曰：古之君子，邦有道則仕，邦無道則隱。隱非君子之所欲也。人莫己知而道不得行，羣邪共處<span class="jiazhu">處，昌呂翻。</span>而害將及身，故深藏以避之。王者舉逸民，揚仄陋，<span class="jiazhu">《論語》曰：舉逸民，天下之民歸心焉。《堯典》曰：明明揚側陋。</span>固爲其有益於國家，<span class="jiazhu">爲，于僞翻。</span>非以徇世俗之耳目也。是故有道德足以尊主，智能足以庇民，被褐懷玉，深藏不市，<span class="jiazhu">聖人被褐懷玉；玉，至寶也，被褐而懷之，喻珍美不外見也。良賈深藏若虛；賈有善貨，深藏若無所有者，不得善價則不售。此皆以喻抱道懷才之士。被，皮義翻。</span>則王者當盡禮而致之，屈己以<span class="jiaozhusup">〖章：甲十六行本「以」下有「下之，虛心以」五字；乙十一行本同；孔本同；張校同。〗</span>訪之，克己以從之，然後能利澤施于四表，功烈格于上下。蓋取其道不取其人，務其實不務其名也。</p>
<p class="margin2">其或禮備而不至，意勤而不起，則姑內自循省而不敢強致其人，<span class="jiazhu">省，悉景翻。強，其兩翻。</span>曰：豈吾德之薄而不足慕乎？政之亂而不可輔乎？羣小在朝而不敢進乎？誠心不至而憂其言之不用乎？何賢者之不我從也？苟其德已厚矣，政已治矣，羣小遠矣，<span class="jiazhu">治，直吏翻。遠，于願翻。</span>誠心至矣，彼將扣閽而自售，又安有勤求而不至者哉！荀子曰：<span class="yinhao">「耀蟬者，務在明其火，振其木而已；火不明，雖振其木，無益也。<span class="jiazhu">楊倞曰：南方人照蟬，取而食之，《禮記》有蜩范是也。</span>今人主有能明其德，則天下歸之，若蟬之歸明火也。」</span>或者人主恥不能致，乃至誘之以高位，脅之以嚴刑。<span class="jiazhu">公孫述之待李業諸人政如此。誘，音酉。</span>使彼誠君子邪，則位非所貪，刑非所畏，終不可得而致也；可致者，皆貪位畏刑之人也，烏足貴哉！</p>
<p class="margin2">若乃孝弟著於家庭，行誼隆於鄕曲，<span class="jiazhu">弟，讀曰悌。行，下孟翻。</span>利不苟取，仕不苟進，潔己安分，優游卒歲，<span class="jiazhu">分，扶問翻。卒，子恤翻。</span>雖不足以尊主庇民，是亦清脩之吉士也；王者當褒優安養，俾遂其志。若孝昭之待韓福，<span class="jiazhu">昭帝元鳳元年三月，賜郡國所選有行義者涿郡韓福等五人帛，人五十匹，遣歸。詔曰：「朕閔勞以官職之事，其務修孝弟以敎鄕里。」令郡縣常以正月賜羊酒；其有不幸者，賜衣一襲，祠以中牢。</span>光武之遇周黨，<span class="jiazhu">事見四十一卷建武五年。</span>以勵廉恥，美風俗，斯亦可矣，固不當如范升之詆毀，又不可如張楷之責望也。</p>
<p class="margin2">至於飾僞以邀譽，釣奇以驚俗，不食君祿而爭屠沽之利，不受小官而規卿相之位，名與實反，心與迹違，斯乃華士、少正卯之流，<span class="jiazhu">《韓非子》曰：太公封於齊，東海上有任矞、華士昆弟二人，太公殺之。周公急傳而問曰：「二子皆賢人，殺之何也？」太公曰：「是昆弟立議曰：『不臣天子』，是望不得而臣也；『不友諸侯』，是望不得而友也；『耕而食之，掘而飲之，無求於人』，是望不得以賞罰勸禁也。且聖王所以使人，非爵賞則刑罰也；今四者不足以使之，則望誰爲君乎！是以誅之也。」《荀子》曰：孔子爲魯相，七日而誅少正卯。門人進問曰：「夫少正卯，魯之聞人也，夫子爲政而始誅之，得無失乎？」孔子曰：「其有惡者五，而盜竊不與焉：一曰心達而險，二曰行僻而堅，三曰言僞而辯，四曰記醜而博，五曰順非而澤。此五者，有一於人，則不得免於君子之誅，而少正卯兼有之。」</span>其得免於聖王之誅幸矣，尙何聘召之有哉！</p>
<p class="em2 strong"><span class="yinwen">9</span>時又徵廣漢楊厚、江夏黃瓊。瓊，香之子也。厚旣至，豫陳漢有三百五十年之戹以爲戒，<span class="jiazhu">賢曰：《春秋命歷序》曰：四百年之間，閉四門，聽外難，羣異並賊，官有孽臣，州有兵亂，五七弱，暴漸之效也。宋均《註》云：五七，三百五十歲，當順帝漸微，四方多逆賊也。</span>拜議郎。瓊將至，李固以書逆遺之曰：<span class="jiazhu">遺，于季翻。</span><span class="yinhao">「君子謂伯夷隘，柳下惠不恭。不夷不惠，可否之間，<span class="jiazhu">孟子曰：伯夷隘，柳下惠不恭；隘與不恭，君子不由也。賢曰：《論語》，孔子曰：伯夷、叔齊不降其志，不辱其身。謂柳下惠、少連，降志辱矣。我則異於是，無可無不可。鄭玄《註》云：不爲夷、齊之清，不爲惠、連之屈，故曰異於是也。</span>聖賢居身之所珍也。誠欲枕山棲谷，<span class="jiazhu">枕，之鴆翻。</span>擬迹巢、由，斯則可矣；若當輔政濟民，今其時也。自生民以來，善政少而亂俗多，必待堯、舜之君，此爲士行其志終無時矣。嘗聞語曰：『嶢嶢者易缺，皦皦者易汙。』<span class="jiazhu">嶢嶢，山之高也。皦皦，玉石之白也。嶢，倪幺翻。易，以豉翻。</span>盛名之下，其實難副。近魯陽樊君被徵初至，<span class="jiazhu">被，皮義翻。</span>朝廷設壇席，猶待神明，雖無大異，而言行所守，亦無所缺；<span class="jiazhu">行，下孟翻。</span>而毀謗布流，應時折減者，<span class="jiazhu">言其名譽折減也。折，食列翻。</span>豈非觀聽望深，聲名太盛乎！<span class="jiazhu">言其聲名之盛，素動人之觀聽，故所望者深也。</span>是故俗論皆言『處士純盜虛聲』。<span class="jiazhu">處，昌呂翻。</span>願先生弘此遠謨，令衆人歎服，一雪此言耳！」</span>瓊至，拜議郎，稍遷尙書僕射。瓊昔隨父在臺閣，<span class="jiazhu">瓊父香，和帝時爲尙書令。</span>習見故事；及後居職，達練官曹，<span class="jiazhu">達，明也。練，習也。言明習尙書諸曹事也。</span>爭議朝堂，莫能抗奪。<span class="jiazhu">莫能抗言以奪其議也。朝，直遙翻。</span>數上疏言事，<span class="jiazhu">數，所角翻。</span>上頗采用之。</p>
<p class="em2 strong">李固，郃之子，<span class="jiazhu">郃，曷閣翻，又古合翻。</span>少好學，<span class="jiazhu">少，詩照翻。好，呼到翻。</span>常改易姓名，杖策驅驢，<span class="jiazhu">策，馬策也。</span>負笈從師，不遠千里，<span class="jiazhu">笈，極曄翻，書箱也。不遠千里，不憚千里之遠也。</span>遂究覽墳籍，爲世大儒。每到太學，密入公府，定省父母，<span class="jiazhu">《記》曰：凡爲人子，冬溫而夏凊，昏定而晨省。孔穎達曰：安定其牀袵也，省問其安否何如。省，悉景翻。</span>不令同業諸生知其爲郃子也。</p>
<p class="strong"><span class="section" id="title-7"><span data-head-description="" data-head-level="h4" data-head-title="永建三年">三年</span></span><span class="biaozhusup" data-rel="（戊辰、西元一二八年）"></span></p>
<p class="em2 strong"><span class="yinwen">1</span>春，正月，丙子，京師地震。</p>
<p class="em2 strong"><span class="yinwen">2</span>夏，六月，旱。</p>
<p class="em2 strong"><span class="yinwen">3</span>秋，七月，茂<span class="jiaozhusup">〖章：甲十六行本「茂」上有「丁酉」二字；乙十一行本同；退齋校同。〗</span>陵園寢災。</p>
<p class="em2 strong"><span class="yinwen">4</span>九月，鮮卑寇漁陽。</p>
<p class="em2 strong"><span class="yinwen">5</span>冬，十二月，己亥，太傅桓焉免。</p>
<p class="em2 strong"><span class="yinwen">6</span>車騎將軍來歷罷。</p>
<p class="em2 strong"><span class="yinwen">7</span>南單于死，弟休利立，爲去特若尸逐就單于。</p>
<p class="em2 strong"><span class="yinwen">8</span>帝悉召孫程等還京師。</p>
<p class="strong"><span class="section" id="title-8"><span data-head-description="" data-head-level="h4" data-head-title="永建四年">四年</span></span><span class="biaozhusup" data-rel="（己巳、西元一二九年）"></span></p>
<p class="em2 strong"><span class="yinwen">1</span>春，正月，丙寅，赦天下。</p>
<p class="em2 strong"><span class="yinwen">2</span>丙子，帝加元服。</p>
<p class="em2 strong"><span class="yinwen">3</span>夏，五月，壬辰，詔曰：<span class="yinhao">「海內頗有災異，朝廷脩政，太官減膳，珍玩不御。<span class="jiazhu">御，進也。</span>而桂陽太守文礱，<span class="jiazhu">《郡國志》：桂陽郡，在雒陽南三千九百里。礱，音力公翻。</span>不惟竭忠宣暢本朝，<span class="jiazhu">言不思宣暢本朝遇災脩省之意也。朝，直遙翻。</span>而遠獻大珠以求幸媚，今封以還之！」</span><span class="jiazhu">不罪礱而但封還其珠，非所以昭德塞違也。</span></p>
<p class="em2 strong"><span class="yinwen">4</span>五州雨水。</p>
<p class="em2 strong"><span class="yinwen">5</span>秋，八月，丁巳，太尉劉光、司空張皓免。</p>
<p class="em2 strong"><span class="yinwen">6</span>尙書僕射虞詡上言：<span class="yinhao">「安定、北地、上郡，山川險阨，沃野千里，土宜畜牧，水可漑漕。<span class="jiazhu">旣可漑田，又可通漕也。畜，許六翻。</span>頃遭元元之災，<span class="jiazhu">洪氏《隸釋》曰：《東漢書·鄧騭傳》「元二之災」，《註》云：元二，卽元元也。古書字當再讀者，於上字之下爲小「二」字，當兩度言之。後人不曉，遂讀爲元二，或同之陽九，或附之百六，良由不悟，致斯乖舛。岐州《石鼓銘》，凡重言者皆爲「二」字，明驗也。趙氏云：楊孟文《石門碑》，漢威宗建和二年立，其文有曰：中遭元二，橋梁斷絕。若讀爲元元，則爲不成文理。疑當時自有此語，《漢註》未必然也。予按漢刻如《北海相景君》及《李翊夫人碑》之類，凡重文皆以小「二」字贅其下。此碑有烝烝、明明、蕩蕩、世世、勤勤，亦不再出上一字，然非若元二，遂書爲二大字也。又《孔耽碑》云：遭元轗軻，人民相食。若作元元，下文不應言人民。《漢註》之非明矣。王充《論衡》曰：今上嗣位，元二之間，嘉德布流；三年，零陵生芝草五本；四年，甘露降五縣。則《論衡》所云元二者，蓋謂卽位之元年、二年也。《鄧君傳》云：永初元年夏，涼部叛羌搖蕩西州，詔騭將羽林五校士擊之。冬，徵騭班師，迎拜爲大將軍。《帝紀》班師在二年十一月，傳有脫字也。又云：時遭元二之災，人士荒飢，盜賊羣起，四夷侵叛。騭崇節儉，罷力役，進賢士，故天下復安。則此《傳》所云元二者，亦謂元年、二年也。《安帝紀》書兩年之間，萬民飢流，羌、貊叛戾。又與《傳》同。此碑所云西戎虐殘，橋梁斷絕，正是鄧騭出師時，則史傳、碑碣皆與《論衡》合。建初者，章帝之始年。永初者，安帝之始年。乃知東漢之文所謂元二者如此。</span>衆羌內潰，郡中兵荒，二十餘年。夫棄沃壤之饒，捐自然之財，不可謂利；離河山之阻，<span class="jiazhu">離，力智翻。</span>守無險之處，難以爲固。今三郡未復，園陵單外，<span class="jiazhu">賢曰：園陵，謂長安諸陵園也。單外，謂不固。余謂西漢諸陵園不皆在長安，單外，言無蔽障。</span>而公卿選懦，容頭過身，<span class="jiazhu">賢曰：《前書音義》曰：選懦，柔怯也。懦，音而掾翻。</span>張解設難，<span class="jiazhu">張解者，開張其說以爲解。設難者，鋪設其辭以發難。難，乃旦翻。</span>但計所費，不圖其安。宜開聖聽，考行所長。」</span>九月，詔復安定、北地、上郡還舊土。<span class="jiazhu">安帝永初五年，三郡內徙。</span></p>
<p class="em2 strong"><span class="yinwen">7</span>癸酉，以大鴻臚龐參爲太尉、錄尙書事。<span class="jiazhu">臚，陵如翻。龐，皮江翻。</span>太常王龔爲司空。</p>
<p class="em2 strong"><span class="yinwen">8</span>冬，十一月，庚辰，司徒許敬免。</p>
<p class="em2 strong"><span class="yinwen">9</span>鲜卑寇朔方。</p>
<p class="em2 strong"><span class="yinwen">10</span>十二月，乙卯，以宗正弘農劉崎爲司徒。<span class="jiazhu">崎，丘宜翻。</span></p>
<p class="em2 strong"><span class="yinwen">11</span>是歲，于窴王放前殺拘彌王興，自立其子爲拘彌王，<span class="jiazhu">拘彌王居寧彌城，去長史所居柳中城四千九百里。</span>而遣使者貢獻，敦煌太守徐由上求討之。<span class="jiazhu">敦，徒門翻。上，時掌翻。</span>帝赦于窴罪，令歸拘彌國；放前不肯。</p>
<p class="strong"><span class="section" id="title-9"><span data-head-description="" data-head-level="h4" data-head-title="永建五年">五年</span></span><span class="biaozhusup" data-rel="（庚午、西元一三○年）"></span></p>
<p class="em2 strong"><span class="yinwen">1</span>夏，四月，京師旱。</p>
<p class="em2 strong"><span class="yinwen">2</span>京師及郡國十二蝗。</p>
<p class="em2 strong"><span class="yinwen">3</span>定遠侯班超之孫始尙帝姑陰城公主。<span class="jiazhu">公主，清河孝王之女。陰縣，屬南陽郡。宋白曰：陰城縣，在今穀城縣北；宋乾德二年置光化軍。</span>主驕淫無道；始積忿怒，伏刃殺主。冬，十月，乙亥，始坐腰斬，同產皆棄市。</p>
<p class="strong"><span class="section" id="title-10"><span data-head-description="" data-head-level="h4" data-head-title="永建六年">六年</span></span><span class="biaozhusup" data-rel="（辛未、西元一三一年）"></span></p>
<p class="em2 strong"><span class="yinwen">1</span>春，二月，庚午，河間孝王開薨；子政嗣。政慠很不奉法，<span class="jiazhu">很，下墾翻。</span>帝以侍御史吳郡沈景有強能，擢爲河間相。<span class="jiazhu">侍御史，秩六百石。擢爲王國相，秩二千石。相，息亮翻。</span>景到國，謁王，王不正服，箕踞殿上；侍郎贊拜，景峙不爲禮，<span class="jiazhu">賢曰：峙，立也。</span>問王所在。虎賁曰：<span class="yinhao">「是非王邪！」</span><span class="jiazhu">賁，音奔。</span>景曰：<span class="yinhao">「王不正服，常人何別！今相謁王，豈謁無禮者邪！」</span>王慙而更服，<span class="jiazhu">別，彼列翻。更，工衡翻。</span>景然後拜；出，住宮門外，請王傅責之<span class="jiazhu">漢諸王國有太傅，至成帝時更曰傅。</span>曰：<span class="yinhao">「前發京師，陛見受詔，<span class="jiazhu">見，賢遍翻。</span>以王不恭，相使檢督。諸君空受爵祿，曾無訓導之義！」</span>因奏治其罪，<span class="jiazhu">治，直之翻。</span>詔書讓政而詰責傅。景因捕諸姦人，奏案其罪，殺戮尤惡者數十人，出冤獄百餘。政遂爲改節，悔過自脩。<span class="jiazhu">爲，于僞翻。</span></p>
<p class="em2 strong"><span class="yinwen">2</span>帝以伊吾膏腴之地，傍近西域，匈奴資之以爲鈔暴；<span class="jiazhu">近，其靳翻。鈔，楚交翻。</span>三月，辛亥，復令開設屯田，如永元時事，<span class="jiazhu">見四十七卷和帝永元二年。</span>置伊吾司馬一人。</p>
<p class="em2 strong"><span class="yinwen">3</span>初，安帝薄於藝文，博士不復講習，朋徒相視怠散，學舍穨敝，鞠爲園蔬，<span class="jiazhu">穨，徒回翻。賢曰：《詩·小雅》曰：鞠爲茂草。《註》云：鞠，窮也。</span>或牧兒、蕘豎薪刈其下。<span class="jiazhu">蕘豎，刈草者也。蕘，如招翻。</span>將作大匠翟酺上疏請脩繕，誘進後學，帝從之。<span class="jiazhu">翟，直故翻。酺，薄乎翻。誘，音酉。</span>秋，九月，繕起太學，凡所造構二百四十房，千八百五十室。</p>
<p class="em2 strong"><span class="yinwen">4</span>護烏桓校尉耿曄遣兵擊鮮卑，破之。<span class="jiazhu">曄，與曅同。</span></p>
<p class="em2 strong"><span class="yinwen">5</span>護羌校尉韓皓轉湟中屯田置兩河間，以逼羣羌。<span class="jiazhu">兩河，謂賜支河及逢留大河也。</span>皓坐事徵，以張掖太守馬續代爲校尉。兩河間羌以屯田近之，<span class="jiazhu">近，其靳翻。</span>恐必見圖，乃解仇詛盟，各自儆備；<span class="jiazhu">詛，莊助翻。</span>續上移<span class="jiaozhusup">〖章：甲十六行本「移」下有「屯」字；乙十一行本同；孔本同。〗</span>田還湟中，<span class="jiazhu">上，上奏也，音時掌翻。</span>羌意乃安。</p>
<p class="em2 strong"><span class="yinwen">6</span>帝欲立皇后，而貴人有寵者四人，莫知所建，議欲探籌，以神定選。<span class="jiazhu">書四人姓氏於籌，禱之於神而探之，得之爲入選。探，他南翻。</span>尙書僕射南郡胡廣與尙書馮翊郭虔、史敞上疏諫曰：<span class="yinhao">「竊見詔書，以立后事大，謙不自專，欲假之籌策，決疑靈神；篇籍所記，祖宗典故，未嘗有也。恃神卜<span class="jiaozhusup">〖章：甲十六行本「卜」作「任」；乙十一行本同；孔本同；張校同。〗</span>筮，旣未必當賢；就值其人，猶非德選。夫岐嶷形於自然，<span class="jiazhu">賢曰：《詩》云：克岐克嶷。鄭《註》云：岐岐然意有所知，其貌嶷嶷然有所識別也。嶷，魚力翻。</span>俔天必有異表，<span class="jiazhu">賢曰：俔，音苦見翻。《說文》曰：俔，譬論也。《詩》云：文王嘉止，大邦有子，俔天之妹。文王聞太姒之賢則美之，言大邦有子女，譬天之有女弟，故求爲配焉。</span>宜參良家，簡求有德，德同以年，年鈞以貌；稽之典經，斷之聖德。」</span><span class="jiazhu">斷，丁亂翻。</span>帝從之。</p>
<p class="em2 strong">恭懷皇后弟子乘氏侯商之女，<span class="jiazhu">恭懷皇后，和帝母梁貴人也。乘氏縣，屬濟陰郡，春秋之乘丘也。乘，繩證翻。</span>選入掖庭爲貴人，常特被引御，從容辭曰：<span class="yinhao">「夫陽以博施爲德，<span class="jiazhu">被，皮義翻。從，千容翻。施，式智翻。</span>陰以不專爲義。《螽斯》則百福所由興也。<span class="jiazhu">言后妃不妬忌，若螽斯，則子孫衆多而百福興矣。</span>願陛下思雲雨之均澤，小妾得免於罪。」</span>帝由是賢之。</p>
<p class="strong"><span class="section" id="title-11"><span data-head-description="" data-head-level="h4" data-head-title="陽嘉元年">陽嘉元年</span></span><span class="biaozhusup" data-rel="（壬申、西元一三二年）"></span></p>
<p class="em2 strong"><span class="yinwen">1</span>春，正月，乙巳，立貴人梁氏爲皇后。</p>
<p class="em2 strong"><span class="yinwen">2</span>京師旱。</p>
<p class="em2 strong"><span class="yinwen">3</span>三月，揚州六郡妖賊章河等寇四十九縣，殺傷長吏。<span class="jiazhu">揚州部九江、丹楊、廬江、會稽、吳、豫章等六郡。妖，於驕翻。長，知兩翻。</span></p>
<p class="em2 strong"><span class="yinwen">4</span>庚寅，赦天下，改元。</p>
<p class="em2 strong"><span class="yinwen">5</span>夏，四月，梁商加位特進；頃之，拜執金吾。</p>
<p class="em2 strong"><span class="yinwen">6</span>冬，耿曄遣烏桓戎末魔等鈔擊鮮卑，大獲而還。<span class="jiazhu">范《書·鮮卑傳》作「戎末廆」。賢曰：廆，音胡罪翻。鈔，楚交翻。</span>鮮卑復寇遼東屬國，耿曄移屯遼東無慮城以拒之。<span class="jiazhu">復，扶又翻。《郡國志》：遼東屬國，故邯鄕西部都尉，安帝時以爲屬國都尉，領昌遼、賓徒、徒河、無慮、險瀆、房六城；在雒陽東北三千二百六十里。無慮，因毉無慮山以名縣。慮，音廬。</span></p>
<p class="em2 strong"><span class="yinwen">7</span>尙書令左雄上疏曰：<span class="yinhao">「昔宣帝以爲吏數變易，則下不安業；久於其事，則民服敎化；其有政治者，輒以璽書勉勵，增秩賜金，公卿缺則以次用之。是以吏稱其職，民安其業，漢世良吏，於茲爲盛。<span class="jiazhu">謂尹翁歸、韓延壽、朱邑、龔遂、黃霸之屬也。事業見《宣帝紀》。數，所角翻。治，直吏翻。稱，尺證翻。</span>今典城百里，轉動無常，各懷一切，莫慮長久。謂殺害不辜爲威風，聚斂整辦爲賢能；<span class="jiazhu">斂，力贍翻。</span>以治己安民爲劣弱，<span class="jiazhu">治，直之翻。</span>奉法循理爲不治。髡鉗之戮，生於睚眦；<span class="jiazhu">師古曰：睚眦，舉目眦也，猶言顧瞻之頃也。睚，音厓。眦，音才賜翻。《字書》曰：睚，牛懈翻，怒視也。</span>覆尸之禍，成於喜怒。視民如寇讎，稅之如豺虎。監司項背相望，<span class="jiazhu">賢曰：項背相望，謂前後相顧也。監，古銜翻。背，音輩。</span>與同疾疢，<span class="jiazhu">言同有此病也。疢，丑刃翻。</span>見非不舉，聞惡不察。觀政於亭傳，責成於朞月；<span class="jiazhu">言郡縣長吏，飾亭傳以夸過，使客監司亦以是觀政也。賢曰：朞，匝也，謂一歲。傳，株戀翻。</span>言善不稱德，論功不據實。虛誕者獲譽，拘檢者離毀；<span class="jiazhu">賢曰：離，遭也。譽，音余。</span>或因罪而引高，或色斯而求名，<span class="jiazhu">因有罪而先自棄官以爲高。《論語》曰：色斯舉矣。此言見上之人顏色不善，則舉而去之，以求見幾之名也。</span>州宰不覆，<span class="jiazhu">覆，審也。</span>競共辟召，踴躍升騰，超等踰匹。或考奏捕案，而亡不受罪，會赦行賂，復見洗滌，朱紫同色，清濁不分。故使姦猾枉濫，輕忽去就，拜除如流，缺動百數。鄕官、部吏，職賤祿薄，車馬衣服，一出於民，廉者取足，貪者充家；特選、橫調，<span class="jiazhu">曰特、曰橫，皆出於常賦之外者也。賢曰：調，徵也，徒釣翻。</span>紛紛不絕，送迎煩費，損政傷民。和氣未洽，災眚不消，咎皆在此。臣愚以爲守相、長吏惠和有顯效者，可就增秩，勿移徙；非父母喪，不得去官。<span class="jiazhu">守，式又翻。相，息浪翻。長，知兩翻。</span>其不從法禁，不式王命，<span class="jiazhu">賢曰：式，用也。</span>錮之終身，雖會赦令，不得齒列。若被劾奏，亡不就法者，<span class="jiazhu">劾，戶槪翻，又戶得翻。</span>徙家邊郡，以懲其後。其鄕部親民之吏，皆用儒生清白任從政者，<span class="jiazhu">賢曰：任，堪也，音人林翻。</span>寬其負算，<span class="jiazhu">賢曰：負，欠也。算，口錢也。儒生未有品秩，故寬之。</span>增其秩祿；吏職滿歲，宰府州郡乃得辟舉。如此，威福之路塞，<span class="jiazhu">塞，悉則翻。</span>虛僞之端絕，送迎之役損，賦斂之源息，循理之吏得成其化，率土之民各寧其所矣。」</span>帝感其言，復申無故去官之禁，<span class="jiazhu">先已有此禁，今復申嚴之。復，扶又翻。</span>又下有司考吏治眞僞，詳所施行；<span class="jiazhu">下，遐稼翻。治，直吏翻。</span>而宦官不便，終不能行。</p>
<p class="em2 strong">雄又上言：<span class="yinhao">「孔子曰『四十不惑』，<span class="jiazhu">見《論語》。</span>禮稱強仕。<span class="jiazhu">《曲禮》曰：四十曰強，而仕。</span>請自今，孝廉年不滿四十，不得察舉，皆先詣公府，諸生試家法，<span class="jiazhu">賢曰：儒有一家之學，故稱家法也。</span>文吏課箋奏，<span class="jiazhu">周成《雜字》曰：牋，表也。《漢雜事》曰：凡羣臣之書，通於天子者四品：一曰章，二曰奏，三曰表，四曰駮議。章者需頭，稱「稽首上以聞」，謝恩陳事，詣闕通者也。奏者亦需頭，其京師官但言「稽首言」，下言「稽首以聞」，其中有所請若罪法劾案，公府送御史臺，卿校送謁者臺也。表者不需頭，上言「臣某言」，下言「誠惶誠恐、頓首頓首、死罪死罪」，左方下附曰：「某官臣某甲、乙上」。</span>副之端門，<span class="jiazhu">宮之正南門曰端，尙書於此受天下章奏；令舉者先詣公府課試，以副本納之端門，尙書審覈之。</span>練其虛實，以觀異能，以美風俗；有不承科令者，正其罪法。若有茂材異行，<span class="jiazhu">行，下孟翻。茂材，卽秀才。賈公彥曰：漢光武諱秀，改爲茂才。</span>自可不拘年齒。」</span>帝從之。</p>
<p class="em2 strong">胡廣、郭虔、史敞上書駮之曰：<span class="yinhao">「凡選舉因才，無拘定制。六奇之策，不出經學；鄭、阿之政，非必章奏；<span class="jiazhu">陳平六出奇計以佐高帝。子產相鄭，擇能而使之，內無國中之亂，外無諸侯之患。《說苑》曰：晏子化東阿三年，景公召而數之。晏子請改道易行。明年上計，景公迎而賀之。晏子對曰：「臣前之化東阿也，屬託不行，貨賂不至，君反以罪臣；今則反是，而更蒙賀。」景公下席而謝。駮，北角翻。</span>甘、奇顯用，年乖強仕，終、賈揚聲，亦在弱冠。<span class="jiazhu">《史記》曰：秦欲與燕伐趙，以廣河間之地。甘羅年十二使於趙，趙王立割五城以廣河間；秦乃封羅爲上卿。《說苑》：子奇年十八，齊君使主東阿，東阿大化。《前書》：終軍年十八，自請願以長纓必羈南越王而致之闕下。武帝大悅，擢爲諫大夫。賈誼年十八，揚聲漢庭，文帝超遷之。</span>前世以來，貢舉之制，莫或回革。今以一臣之言，剗戾舊章，便利未明，衆心不厭。<span class="jiazhu">回，轉也，反也。賢曰：剗，削也。戾，乖也。厭，滿也。剗，楚限翻。</span>矯枉變常，政之所重，而不訪台司，不謀卿士；若事下之後，議者剝異，<span class="jiazhu">下，遐稼翻；下同。剝，與駮同。</span>異之則朝失其便，同之則王言已行。<span class="jiazhu">言若附同雄言而駮議者異，則朝政爲不便；若與駮議者同而以雄言爲非，則上已從雄言而行之矣。朝，直遙翻。</span>臣愚以爲可宣下百官，參其同異，然後覽擇勝否，詳采厥衷。」</span><span class="jiazhu">衷，陟仲翻；下同。</span>帝不從。</p>
<p class="em2 strong">辛卯，初令<span class="yinhao">「郡國舉孝廉，限年四十以上；諸生通章句，文吏能牋奏，乃得應選。其有茂才異行，若顏淵、子奇，不拘年齒。」</span></p>
<p class="em2 strong">久之，廣陵所舉孝廉徐淑，年未四十；臺郎詰之，<span class="jiazhu">臺郎，尙書郎也。詰，去吉翻。</span>對曰：<span class="yinhao">「詔書曰：『有如顏回、子奇，不拘年齒。』是故本郡以臣充選。」</span>郎不能屈。左雄詰之曰：<span class="yinhao">「顏回聞一知十，孝廉聞一知幾邪？」</span><span class="jiazhu">幾，居豈翻。</span>淑無以對；乃罷卻之。郡守坐免。</p>
<p class="margin2">袁宏論曰：夫謀事作制，以經世訓物，必使可爲也。古者四十而仕，非謂彈冠之會必將是年也。<span class="jiazhu">師古曰：彈冠，言入仕也。</span>以爲可仕之時在於強盛，故舉其大限以爲民衷。且顏淵、子奇，曠代一有，而欲以斯爲格，豈不偏乎！</p>
<p class="em2 strong">然雄公直精明，能審覈眞僞，決志行之。頃之，胡廣出爲濟陰太守，<span class="jiazhu">濟，子禮翻。</span>與諸郡守十餘人皆坐謬舉免黜；唯汝南陳蕃、潁川李膺、下邳陳球等三十餘人得拜郎中。自是牧、守畏慄，莫敢輕舉。迄于永嘉，察選清平，多得其人。</p>
<p class="em2 strong"><span class="yinwen">8</span>閏月，庚子，恭陵百丈廡災。<span class="jiazhu">賢曰：廡，廊屋也。《說文》：堂下周屋曰廡。廡，音武。</span></p>
<p class="em2 strong"><span class="yinwen">9</span>上聞北海郎顗精於陰陽之學。<span class="jiazhu">《姓譜》：魯懿公孫費伯城郎，因居之，子孫以爲氏。顗，魚豈翻。</span></p>
<p class="strong"><span class="section" id="title-12"><span data-head-description="" data-head-level="h4" data-head-title="陽嘉二年">二年</span></span><span class="biaozhusup" data-rel="（癸酉、西元一三三年）"></span></p>
<p class="em2 strong"><span class="yinwen">1</span>春，正月，詔公車徵顗，問以災異。顗上章曰：<span class="yinhao">「三公上應台階，下同元首，<span class="jiazhu">賢曰：《春秋元命包》曰：魁下六星，兩兩而比，曰三台。《前書音義》曰：泰階，三台也。又《黃帝泰階六符經》曰：泰階者，天之三階也。上階爲天子，中階爲諸侯、公卿、大夫，下階爲士、庶人。三階平則陰陽和、風雨時。《尙書》曰：君爲元首，臣作股肱。言三公上象天之台階，下與人君同體也。</span>政失其道，則寒陰反節。今之在位，競託高虛，納累鍾之奉，<span class="jiazhu">奉，與俸同，音扶用翻。</span>亡天下之憂。<span class="jiazhu">亡，古無字。</span>棲遲偃仰，<span class="jiazhu">《小雅·北山》之詩曰：或棲遲偃仰。毛公曰：棲遲，遊息也。偃仰，臥也。</span>寢疾自逸，被策文，得賜錢，卽復起矣，何疾之易而愈之速！<span class="jiazhu">被，皮義翻。復，扶又翻。易，以豉翻。</span>以此消伏災眚，興致升平，其可得乎！今選牧、守，委任三府；長吏不良，旣咎州、郡，<span class="jiazhu">守，式又翻。長，知兩翻。</span>州、郡有失，豈得不歸責舉者！而陛下崇之彌優，自下慢事愈甚，所謂『大網疏，小網數』。<span class="jiazhu">賢曰：謂緩於三公，切於州郡也。數，趨玉翻，密也。孟子曰：數𦊖不入污池。</span>三公非臣之仇，臣非狂夫之作，所以發憤亡食，懇懇不已者，誠念朝廷，欲致興平。臣書不擇言，死不敢恨！」</span>因條便宜七事：<span class="yinhao">「一，園陵火災，宜念百姓之勞，罷繕脩之役。二，立春以後陰寒失節，宜采納良臣，以助聖化。三，今年少陽之歲，<span class="jiazhu">少，詩照翻。</span>春當旱，夏必有水，宜遵前典，惟節惟約。四，去年八月，熒惑出入軒轅，<span class="jiazhu">《晉書·天文志》：軒轅十七星，黃帝之神，黃龍之體也，后妃之主女職也。</span>宜簡出宮女，恣其姻嫁。五，去年閏十月，有白氣從西方天苑趨參左足，入玉井，<span class="jiazhu">《續漢志》曰：時客星氣白，廣二尺，長五丈，起天苑西南。《晉書·天文志》曰：天苑十六星在昴、畢南，天子之苑囿，養獸之所也。參十星，白虎之體；其中三星橫列，三將也，東北曰左肩，主左將；西北曰右肩，主右將；東南曰左足，主後將軍；西南曰右足，主偏將軍。玉井四星在參左足下，主水漿以給廚。參，所今翻。</span>恐立秋以後，將有羌寇畔戾之患，宜豫告諸郡，嚴爲備禦。六，今月十四日乙卯，白虹貫日，<span class="jiazhu">顗曰：凡日氣色白而純者，名爲虹。貫日中者，侵太陽也。《晉志》曰：凡白虹者，百殃之本，衆亂所基。</span>宜令中外官司，並須立秋然後考事。七，漢興以來三百三十九歲，於時三朞，<span class="jiazhu">賢曰：謂以三朞之法推之也。</span>宜大蠲法令，有所變更。<span class="jiazhu">更，工衡翻。</span>王者隨天，譬猶自春徂夏，改青服絳也。<span class="jiazhu">春服青，夏服絳，各隨時之色。</span>自文帝省刑，適三百年，<span class="jiazhu">賢曰：自文帝十三年除肉刑，至順帝陽嘉二年，合三百年也。</span>而輕微之禁，漸已殷積。王者之法，譬猶江、河，當使易避而難犯也。」</span></p>
<p class="em2 strong">二月，顗復上書薦黃瓊、李固，以爲宜加擢用。又言：<span class="yinhao">「自冬涉春，訖無嘉澤，數有西風，反逆時節，<span class="jiazhu">賢曰：春當東風也。復，扶又翻。數，所角翻。</span>朝廷勞心，廣爲禱祈，薦祭山川，暴龍移市。<span class="jiazhu">董仲舒《春秋繁露》曰：春旱，以甲乙日爲蒼龍一，長八丈，居中央；爲小龍，各長四丈，皆東向；其間相去八尺。小童八人，皆齋三日，服青衣而舞之。夏以丙丁日爲赤龍，服赤衣。季夏以戊己日爲黃龍，服黃衣。秋以庚辛日爲白龍，服白衣；冬以壬癸日爲黑龍，服黑衣。龍長與舞童各依其行數，牲各依其方色；皆燔雄雞、煅豭豬尾於里北門及市中以祈焉。《禮記》：歲旱，魯穆公問於縣子。縣子曰：「爲之徙市可也。」</span>臣聞皇天感物，不爲僞動；<span class="jiazhu">爲，于僞翻。</span>災變應人，要在責己。若令雨可請降，水可攘止，則歲無隔幷，太平可待。然而災害不息者，患不在此也！」</span>書奏，特拜郎中；辭病不就。</p>
<p class="em2 strong"><span class="yinwen">2</span>三月，使匈奴中郎將趙稠遣從事將南匈奴兵出塞擊鮮卑，破之。</p>
<p class="em2 strong"><span class="yinwen">3</span>初，帝之立也，乳母宋娥與其謀，<span class="jiazhu">與，讀曰豫。</span>帝封娥爲山陽君，又封執金吾梁商子冀爲襄邑侯。<span class="jiazhu">襄邑縣，屬陳留郡。</span>尙書令左雄上封事曰：<span class="yinhao">「高<span class="jiaozhusup">〖章：甲十六行本「高」下有「皇」字；乙十一行本同；孔本同。〗</span>帝約，非劉氏不王，非有功不侯。孝安皇帝封江京、王聖等，遂致地震之異。<span class="jiazhu">事見上卷安帝建光元年。</span>永建二年封陰謀之功，<span class="jiazhu">不見于史。</span>又有日食之變。數術之士，咸歸咎於封爵。今青州饑虛，盜賊未息，誠不宜追錄小恩，虧失大典。」</span>詔不聽。</p>
<p class="em2 strong">雄復諫曰：<span class="yinhao">「臣聞人君莫不好忠正而惡讒諛，然而歷世之患，莫不以忠正得罪，讒諛蒙倖者，蓋聽忠難，從諛易也。<span class="jiazhu">復，扶又翻。好，呼到翻。惡，烏路翻；下同。易，以豉翻。</span>夫刑罪，人情之所甚惡，貴寵，人情之所甚欲，是以時俗爲忠者少而習諛者多；故令人主數聞其美，稀知其過，迷而不悟，以至於危亡。臣伏見詔書，顧念阿母舊德宿恩，欲特加顯賞。按尙書故事，<span class="jiazhu">漢故事，皆尙書主之。</span>無乳母爵邑之制，唯先帝時阿母王聖爲野王君，聖造生讒賊廢立之禍，<span class="jiazhu">事見上卷安帝延光三年。</span>生爲天下所咀嚼，<span class="jiazhu">咀，在呂翻。</span>死爲海內所歡快。桀、紂貴爲天子，而庸僕羞與爲比者，以其無義也；夷、齊賤爲匹夫，而王侯爭與爲伍者，以其有德也，今阿母躬蹈儉約，以身率下，羣僚蒸庶，莫不向風；<span class="jiazhu">蒸，衆也。</span>而與王聖並同爵號，懼違本操，失其常願。臣愚以爲凡人之心，理不相遠，<span class="jiazhu">遠，于願翻。</span>其所不安，古今一也。百姓深懲王聖傾覆之禍，民萌之命危於累卵，<span class="jiazhu">萌，與氓同。</span>常懼時世復有此類，<span class="jiazhu">復，扶又翻；下同。</span>怵惕之念未離於心，<span class="jiazhu">怵惕，悚懼也，上尺律翻，下他歷翻。離，力智翻。</span>恐懼之言未絕於口。乞如前議，歲以千萬給奉阿母，<span class="jiazhu">蓋雄先已有此議，今乞行之也。</span>內足以盡恩愛之歡，外可不爲吏民所怪。梁冀之封，事非機急，宜過災戹之運，然後平議可否。」</span>於是冀父商讓還冀封；書十餘上，<span class="jiazhu">上，時掌翻。</span>帝乃從之。</p>
<p class="em2 strong">夏，四月，乙亥，京師地震。五月，庚子，詔羣公、卿士各直言厥咎，仍各舉敦樸士一人。左雄復上疏曰：<span class="yinhao">「先帝封野王君，漢陽地震，<span class="jiazhu">安帝延光二年封王聖，是歲，京師及郡國三地震，漢陽蓋其一也。</span>今封山陽君而京城復震，專政在陰，其災尤大。臣前後瞽言，封爵至重，王者可私人以財，不可以官，宜還阿母之封以塞災異。<span class="jiazhu">塞，悉則翻。</span>今冀已高讓，山陽君亦宜崇其本節。」</span>雄言切至，娥亦畏懼辭讓；而帝戀戀不能已，卒封之。<span class="jiazhu">卒，子恤翻。</span></p>
<p class="em2 strong">是時，大司農劉據以職事被譴，召詣尙書，傳呼促步，<span class="jiazhu">促步，催使速行也。被，皮義翻。</span>又加以捶撲。<span class="jiazhu">捶，止蕊翻。撲，普卜翻。</span>雄上言：<span class="yinhao">「九卿位亞三事，班在大臣，行有佩玉之節，<span class="jiazhu">《禮記》曰：公、侯佩山玄玉而朱組綬；大夫佩水蒼玉而緇組綬。《詩》曰：雜佩以贈之。毛氏《註》云：珩、璜、琚、瑀、衝牙之類。《月令章句》曰：佩上有雙珩，下有雙璜，琚、瑀以雜之，衝牙、蠙珠以納其間。《玉藻》曰：左徵、角，右宮、羽，進則揖之，退則揚之，然後玉瑲鳴也。至漢明帝乃爲大佩，衝牙、雙瑀、璜皆以白玉，乘輿落以白珠，公卿諸侯以采絲。孔穎達曰：凡佩玉必上繫於衡，下垂三道，穿以蠙珠，下端前後以懸於璜，中央下端懸以衝牙，動則衝牙前後觸璜而爲聲；所觸之玉，其形似牙，故曰衝牙。</span>動則<span class="jiaozhusup">〖章：甲十六行本「則」字；乙十一行本同。〗</span>有庠序之儀。<span class="jiazhu">庠序之儀，謂濟濟蹌蹌。</span>孝明皇帝始有撲罰，皆非古典。」</span>帝納之，是後九卿無復捶撲者。<span class="jiazhu">撲，蒲卜翻。捶，止蕊翻。</span></p>
<p class="em2 strong"><span class="yinwen">4</span>戊午，司空王龔免。六月，辛未，以太常魯國孔扶爲司空。</p>
<p class="em2 strong"><span class="yinwen">5</span>丁丑，雒陽宣德亭地坼，長八十五丈；<span class="jiazhu">按《續漢志》，宣德亭，近郊地，光武立郊兆於雒陽城南，亭蓋在平城門外。長，直亮翻。</span>帝引公卿所舉敦樸之士，使之對策，及特問以當世之敝，爲政所宜。李固對曰：<span class="yinhao">「前孝安皇帝變亂舊典，封爵阿母，因造妖孽，<span class="jiazhu">妖，於驕翻。孽，魚列翻。</span>改亂嫡嗣，至令聖躬狼狽，親遇其艱。旣拔自困殆，龍興卽位，天下喁喁，<span class="jiazhu">喁，魚容翻。師古曰：喁喁，衆口向上貌。</span>屬望風政。<span class="jiazhu">屬，之欲翻。</span>積敝之後，易致中興，<span class="jiazhu">易，以豉翻。</span>誠當沛然，思惟善道，<span class="jiazhu">賢曰：沛然，寬廣之意。</span>而論者猶云『方今之事，復同於前』；<span class="jiazhu">復，扶又翻。</span>臣伏在草澤，痛心傷臆！實以漢興以來三百餘年，賢聖相繼十有八主，<span class="jiazhu">高、惠、文、景、武、昭、宣、元、成、哀、平、光、明、章、和、殤、安至帝，凡十八主。</span>豈無阿乳之恩，豈忘貴爵之寵？然上畏天威，俯案經典，知義不可，故不封也。今宋阿母雖有大功、勤謹之德，但加賞賜，足以酬其勞苦；至於裂土開國，實乖舊典。聞阿母體性謙虛，必有遜讓，陛下宜許其辭國之高，使成萬安之福。夫妃、后之家所以少完全者，<span class="jiazhu">少，詩沼翻。</span>豈天性當然？但以爵位尊顯，顓總權柄，天道惡盈，<span class="jiazhu">《易》曰：天道虧盈而益謙。惡，烏路翻。</span>不知自損，故致顚仆。先帝寵遇閻氏，位號太疾，故其受禍曾不旋時，<span class="jiazhu">安帝建光元年，諸鄧得罪，閻氏始盛。延光四年，閻氏誅，蓋不能五稔也。</span>《老子》曰：『其進銳者其退速也。』今梁氏戚爲椒房，禮所不臣，<span class="jiazhu">《禮》，不臣妻之父母。</span>尊以高爵，尙可然也；而子弟羣從，榮顯兼加，<span class="jiazhu">從才用翻。</span>永平、建初故事，殆不如此。宜令步兵校尉冀及諸侍中還居黃門之官，使權去外戚，政歸國家，豈不休乎！<span class="jiazhu">休，美也。</span>又，詔書所以禁侍中、尙書、中臣子弟不得爲吏、察孝廉者，以其秉威權，容請託故也。而中常侍在日月之側，聲勢振天下，子弟祿任，曾無限極，雖外託謙默，不干州郡，而諂僞之徒，望風進舉。<span class="jiazhu">謂州郡阿私宦官，進舉其子弟也。</span>今可爲設常禁，<span class="jiazhu">爲，于僞翻；下同。</span>同之中臣。<span class="jiazhu">此中臣，謂中朝臣也。</span>昔館陶公主爲子求郎，明帝不許，賜錢千萬，<span class="jiazhu">事見四十五卷永平十八年。爲，于僞翻。</span>所以輕厚賜，重薄位者，爲官人失才，害及百姓也。竊聞長水司馬武宣、<span class="jiazhu">《百官志》：北軍五營校尉各有司馬，秩千石。</span>開陽城門候羊迪等，<span class="jiazhu">雒陽城十二月，每門候一人，秩六百石。開陽門位在巳。應劭《漢官》曰：開陽門始成，未有名，宿昔有一柱來樓上。琅邪開陽縣上言：縣南城門一柱飛去。光武皇帝使來識視，愴然，遂堅縛之，刻記其歲月，因以名焉。</span>無他功德，初拜便眞，<span class="jiazhu">漢制，初拜官稱守，滿歲爲眞。《續漢書》曰：中都官千石、六百石，故事，先守一歲，然後補眞。</span>此雖小失而漸壞舊章。<span class="jiazhu">壞，音怪。</span>先聖法度，所宜堅守，故政敎一跌，百年不復，<span class="jiazhu">跌，徒結翻。</span>《詩》云：『上帝板板，下民卒癉』，刺周王變祖法度，故使下民將盡病也。<span class="jiazhu">《凡伯》，刺周厲王之詩。賢曰：板，反也。卒，盡也，音子恤翻。癉，病也。癉，音當但翻。</span>今陛下之有尙書，猶天之有北斗也。斗爲天喉舌，尙書亦爲陛下喉舌。斗斟酌元氣，運乎四時；<span class="jiazhu">《天文志》曰：斗爲帝車，運乎中央，臨制四方；分陰陽，建四時，均五行，移節度，定諸紀，皆繫於斗。</span>尙書出納王命，賦政四海，<span class="jiazhu">賢曰：賦，布也。</span>權尊勢重，責之所歸，若不平心，災眚必至，誠宜審擇其人，以毗聖政。<span class="jiazhu">毗，輔也。</span>今與陛下共天下者，外則公、卿、尙書，內則常侍、黃門，譬猶一門之內，一家之事，安則共其福慶，危則通其禍敗。<span class="jiazhu">此等議論，發之嬖倖盈朝之時，謂之曲而當可也。猶以直而不見容，嗚呼！</span>刺史、二千石，外統職事，內受法則。夫表曲者景必邪，源清者流必潔，猶叩樹本，百枝皆動也。由此言之，本朝號令，豈可蹉跌！<span class="jiazhu">蹉，倉何翻。</span>天下之紀綱，當今之急務也。夫人君之有政，猶水之有隄防；隄防完全，雖遭雨水霖潦，不能爲變；政敎一立，蹔遭凶年，<span class="jiazhu">蹔，與暫同。</span>不足爲憂。誠令隄防穿漏，萬夫同力，不能復救；政敎一壞，賢智馳騖，不能復還；<span class="jiazhu">復，扶又翻。</span>今隄防雖堅，漸有孔穴。<span class="jiazhu">諭嬖倖之門也。當此之時，不可以言漸矣，固特婉其辭耳。</span>譬之一人之身，本朝者，心腹也，州、郡者，四支也，心腹痛則四支不舉。故臣之所憂，在腹心之疾，非四支之患也。苟堅隄防，務政敎，先安心腹，整理本朝，雖有寇賊、水旱之變，不足介意也；誠令隄防壞漏，心腹有疾，雖無水旱之災，天下固可以憂矣。又宜罷退宦官，去其權重，裁置常侍二人，方直有德者省事左右；小黃門五人，才智閒雅者給事殿中。<span class="jiazhu">范曄曰：漢承秦制，置中常侍官，然亦引用士人以參其選，皆銀璫、左貂，給事殿省。及高后稱制，乃以張卿爲大謁者，出入臥內，受宣詔命。文帝時，有趙談、北宮伯子，頗見親倖。至於武帝，亦愛李延年。帝數宴後庭，或潛遊離館，故請奏機事，多以宦人主之。至元帝之世，史游爲黃門令，勤身納忠，有所補益。其後弘恭、石顯以佞險自進，卒有蕭、周之禍，損穢帝德焉。中興之初，宦官悉用閹人，不復雜調他士。至永平中，始置員數，中常侍四人，小黃門十人。和帝卽祚幼弱，竇憲兄弟專總威權，所與居者閹宦而已；故鄭衆得專謀禁中，終除大憝，遂享分土之封，超登公卿之位，於是中官始盛矣。自明帝之後，迄于延平，委用漸大，其員稍增，中常侍至有十人，小黃門二十人，改以金璫、右貂，兼領卿署之職。鄧后以女主臨政，萬機殷遠，朝臣國議，無由參斷，不得不委用刑人，寄之國命；手握王爵，口銜天憲，非復掖庭永巷之職，閨牖房闥之任也。去，羌呂翻。省，悉景翻。</span>如此，則論者厭塞，升平可致也！」</span><span class="jiazhu">塞，悉則翻。</span></p>
<p class="em2 strong">扶風功曹馬融對曰：<span class="yinhao">「今科條品制，四時禁令，所以承天順民者，備矣，悉矣，不可加矣。然而天猶有不平之效，民猶有咨嗟之怨者，百姓屢聞恩澤之聲而未見惠和之實也。古之足民者，非能家贍而人足之，量其財用，爲之制度。<span class="jiazhu">量，音良。</span>故嫁娶之禮儉，則婚者以時矣；喪祭之禮約，則終者掩藏矣；不奪其時，則農夫利矣。夫妻子以累其心，<span class="jiazhu">累，力瑞翻。</span>產業以重其志，舍此而爲非者，有必不多矣！」</span><span class="jiazhu">馬融之對，不詭於聖人，蓋有得於經學，故其辭氣和平而切於政體也。舍，讀曰捨。</span></p>
<p class="em2 strong">太史令南陽張衡對曰：<span class="jiazhu">《百官志》：太史令，屬太常，秩六百石；掌天時、星曆。</span><span class="yinhao">「自初舉孝廉，迄今二百歲矣，<span class="jiazhu">武帝元光元年，初舉孝廉，至是凡二百七年。</span>皆先孝行；行有餘力，始學文法。辛卯詔書，以能章句、奏案爲限；<span class="jiazhu">去年冬十一月辛卯詔書也。孝行，下孟雖。</span>雖有至孝，猶不應科，此棄本而取末。曾子長於孝，然實魯鈍，文學不若游、夏，政事不若冉、季。今欲使一人兼之，苟外有可觀，內必有闕，則違選舉孝廉之志矣。且郡國守相，剖符寧境，爲國大臣，一旦免黜十有餘人，<span class="jiazhu">謂濟陰太守胡廣等也。</span>吏民罷於送迎之役，<span class="jiazhu">罷，讀曰疲。</span>新故交際，公私放濫，或臨政爲百姓所便而以小過免之，是爲奪民父母使嗟號也。<span class="jiazhu">號，戶刀翻。</span>《易》不遠復，《論》不憚改，<span class="jiazhu">《易》曰：不遠復，無祗悔。《論語》曰：過則勿憚改。</span>朋友交接且不宿過，況於帝王，承天理物，以天下爲公者乎！中間以來，妖星見於上，<span class="jiazhu">《古今註》曰：是年四月壬寅，太白晝見；五月癸巳，又晝見。見，賢遍翻。</span>震裂著於下，<span class="jiazhu">謂永建三年京師地震，今年宣德亭地裂也。</span>天誡詳矣，可爲寒心！明者銷禍於未萌，今旣見矣，<span class="jiazhu">爲，于僞翻。見，賢遍翻。</span>脩政恐懼，則禍轉爲福矣。」</span></p>
<p class="em2 strong">上覽衆對，以李固爲第一，卽時出阿母還舍，諸常侍悉叩頭謝罪，朝廷肅然。以固爲議郎；而阿母、宦者皆疾之，詐爲飛章以陷其罪。事從中下，<span class="jiazhu">從中下者，不經尙書。下，遐稼翻。</span>大司農南郡黃尙等請之於梁商，僕射黃瓊復救明其事。<span class="jiazhu">復，扶又翻。</span>久乃得釋，出爲洛令，<span class="jiazhu">「洛」，當作「雒」。雒縣屬廣漢郡。</span>固棄官歸漢中。融博通經籍，美文辭；對奏，亦拜議郎。衡善屬文，<span class="jiazhu">屬，之欲翻。</span>通貫《六藝》，雖才高於世，而無驕尙之情；<span class="jiazhu">驕者，以才驕人也。尙者，以才尙人也。</span>善機巧，尤致思於天文、陰陽、曆算，<span class="jiazhu">致，極也。思，相吏翻。</span>作渾天儀，著《靈憲》。<span class="jiazhu">蔡邕曰：言天體者三家：一曰周髀，二曰宣夜，三曰渾天。宣夜之學，絕無師法。周髀數術具存，考驗天狀，多所違失，故史官不用。唯渾天者，近得其情；今史官所用候臺銅儀，則其法也。立八尺圓體之度，而具天地之象，以正黃道，以察發斂，以行日月，以步五緯，精微深妙，萬世不易之道也。衡著《靈憲》曰：昔在先王，將步天路，用之靈軌，尋緒本元，先準之於渾體，是爲正儀立度，而皇極有逌建也，樞運有逌稽也。乃建乃稽，斯經天常。聖人無心，因茲以生心，故《靈憲》作興。王蕃曰：天地之體，狀如雞卵，天包地外，猶殼之裹黃也。周旋無端，其形渾渾然，故曰渾天。周天三百六十五度五百八十九分度之百四十五，半露地上，半在地下，其二端謂之南極、北極。北極出地三十六度，南極入地亦三十六度；兩極相去一百八十二度半強。繞北極，徑七十二度，常見不隱，謂之上規。繞南極，七十五度，常隱不見，謂之下規。赤道帶天之紘，去兩極各九十一度少強。黃道，日之所行也，半在赤道外，半在赤道內；與赤道東交於角五弱，西交於奎十四少強。其出赤道外極遠者，去赤道二十四度，斗二十一度是也。其入赤道內極遠者，亦二十四度，井二十五度是也。日南至，在斗二十一度，去極百一十五度少強是也。日最南，去極最遠，故景最長。黃道斗二十一度，出辰入申，故日亦出辰入申。日晝行地上百四十六度強，故日短；夜行地下二百一十九度少弱，故夜長。自南至之後，日去極稍近，故景稍短。日晝行地上度稍多，故日稍長；夜行地下度稍少，故夜稍短。日所在度稍北，故日稍北。以至於夏至，日在井二十五度，去極六十七度稍強是也。日最北，去極最近，景最短。黃道井二十五度，出寅入戌，故日亦出寅入戌。日晝行地上二百一十九度少弱，故日長；夜行地下百四十六度強，故夜短。自夏至之後，日去極稍遠，故景稍長。日晝行地上度稍少，故日稍短；夜行地下度稍多，故夜稍長。日所在度稍南，故日出入稍南，以至於南至而復初焉。斗二十一，井二十五，南北相覺四十八度。春分日在奎十四稍強，秋分日在角五稍弱，此黃赤二道之交中也，去極俱九十一度少強，南北處斗二十一、井二十五之中，故景居二至短長之中。奎十四、角五，出卯入酉，故日亦出卯入酉。日晝行地上，夜行地下，俱百八十度半強，故日見之漏，晝五十刻，不見之漏五十刻，而晝夜同。夫天之晝夜以日出入爲分，人之晝夜以昏明爲限，日未出二刻半而明，日未入二刻半而昏，故損夜五刻益晝，是以春、秋之漏，晝五十五刻。《洛書甄耀度》曰：周天三百六十五度四分度之一。一度爲千九百三十二里。</span>性恬憺，<span class="jiazhu">憺，杜覽翻。</span>不慕當世；所居之官輒積年不徙。</p>
<p class="em2 strong"><span class="yinwen">6</span>太尉龐參，在三公中最名忠直，數爲左右所毀。會所舉用忤帝旨，<span class="jiazhu">數，所角翻。忤，五故翻。</span>司隸承風案之。時當會茂才、孝廉，參以被奏，稱疾不會。<span class="jiazhu">被，皮義翻。</span>廣漢上計掾段恭因會上疏曰：<span class="jiazhu">漢郡國歲舉茂才、孝廉，與上計吏皆至京師。受計之日，公卿皆會于廷，茂、孝豫焉。</span><span class="yinhao">「伏見道路行人、農夫、織婦皆曰：『太尉參竭忠盡節，徒以直道不能曲心，孤立羣邪之間，自處中傷之地。』<span class="jiazhu">處，昌呂翻。中，竹仲翻。</span>夫以讒佞傷毀忠正，此天地之大禁，人臣<span class="jiaozhusup">〖章：甲十六行本「臣」作「主」；乙十一行本同。〗</span>之至誡也！昔白起賜死，諸侯酌酒相賀；<span class="jiazhu">白起死事見五卷周赧王五十年。</span>季子來歸，魯人喜其紓難。<span class="jiazhu">賢曰：紓，緩也。季子，魯公子季友也。閔公之時，國家多難，以季子忠賢，故請齊侯復之。《公羊傳》曰：季子來歸。其言季子何？賢也。其言來歸，喜之也。難，乃旦翻。</span>夫國以賢治，君以忠安；<span class="jiazhu">治，直吏翻。</span>今天下咸欣陛下有此忠賢，願卒寵任以安社稷。」</span><span class="jiazhu">卒，子恤翻。</span>書奏，詔卽遣小黃門視參疾，太醫致羊酒。後參夫人疾前妻子，投於井而殺之；雒陽令祝良奏參罪。秋，七月，己未，參竟以災異免。</p>
<p class="em2 strong"><span class="yinwen">7</span>八月，己巳，以大鴻臚施延爲太尉。</p>
<p class="em2 strong"><span class="yinwen">8</span>鮮卑寇馬城，代郡太守擊之，不克。頃之，其至犍<span class="jiaozhusup">〖章：甲十六行本「犍」作「鞬」；乙十一行本同。〗</span>死。<span class="jiazhu">鞬，居言翻。</span>鮮卑由是抄盜差稀。<span class="jiazhu">抄，楚交翻。</span></p> 



</div></body></html>