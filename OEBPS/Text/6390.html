<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百四十六・唐紀六十二・文宗元聖昭獻孝皇帝下・武宗至道昭肅孝皇帝上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀六十二">唐紀六十二</span></span></h1>
<p><span class="jiazhu">起著雍敦牂<span class="biaozhusup" data-rel="">（戊午）</span>，盡玄黓閹茂<span class="biaozhusup" data-rel="">（壬戌）</span>，凡五年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="文宗元聖昭獻孝皇帝下">文宗元聖昭獻孝皇帝下</span></span></h5>
<div class="yeartoc" id="year_toc_838"><p class="strong"><span class="section" id="title-3"><span data-head-description="文宗元聖昭獻孝皇帝下" data-head-level="h4" data-head-title="開成三年">開成三年</span></span><span class="biaozhusup" data-rel="">（戊午、八三八年）</span></p></div>
<p class="em2 strong"><span class="yinwen">1</span>春，正月，甲子，李石入朝，中塗有盜射之，<span class="jiazhu">射，食亦翻。</span>微傷，左右奔散，石馬驚，馳歸第。又有盜邀擊於坊門，斷其馬尾，<span class="jiazhu">唐諸坊之南皆有門，以時啓閉。斷，音短。</span>僅而得免。上聞之大驚，命神策六軍遣兵防衞，敕中外捕盜甚急，竟無所獲。乙丑，百官入朝者九人而已。京城數日方安。</p>
<p class="em2 strong"><span class="yinwen">2</span>丁卯，追贈故齊王湊爲懷懿太子。<span class="jiazhu">知湊之冤也。湊被枉事見二百四十四卷太和五年。</span></p>
<p class="em2 strong"><span class="yinwen">3</span>戊申，以鹽鐵轉運使、戶部尙書楊嗣復，戶部侍郎、判戶部李珏並同平章事，<span class="jiazhu"><span class="shu-ming">考異</span>曰：<span class="shu-ming">舊傳</span>：<span class="yinhao">「三年，楊嗣復輔政，薦珏，以本官同平章事。」</span>按珏與嗣復並命，今從<span class="shu-ming">實錄</span>。</span>判、使如故。<span class="jiazhu">判，謂判戶部。使，謂鹽鐵轉運使。</span>嗣復，於陵之子也。<span class="jiazhu">楊於陵見二百三十七卷憲宗元和三年。於，音烏。</span></p>
<p class="em2 strong"><span class="yinwen">4</span>中書侍郎、同平章事李石，承甘露之亂，人情危懼，宦官恣橫，<span class="jiazhu">橫，戶孟翻。</span>忘身徇國，故紀綱粗立。仇士良深惡之，<span class="jiazhu">粗，坐五翻。惡，烏路翻；下同。</span>潛遣盜殺之，不果。石懼，累表稱疾辭位；上深知其故而無如之何。丙子，以石同平章事，充荊南節度使。</p>
<p class="em2 strong"><span class="yinwen">5</span>陳夷行性介直，惡楊嗣復爲人，每議政事，多相詆斥。壬辰，夷行以足疾辭位，不許。</p>
<p class="em2 strong"><span class="yinwen">6</span>上命起居舍人魏謩獻其祖文貞公笏。<span class="jiazhu">魏徵諡曰文貞。</span>鄭覃曰：<span class="yinhao">「在人不在笏。」</span>上曰：<span class="yinhao">「亦甘棠之比也。」</span><span class="jiazhu">言周人思召公，愛其甘棠而不敢翦伐，今思魏徵之正直，則亦當寶愛其故笏。</span></p>
<p class="em2 strong"><span class="yinwen">7</span>楊嗣復欲援進李宗閔，<span class="jiazhu">復，扶又翻。援，于元翻；下同。</span>恐爲鄭覃所沮，乃先令宦官諷上，上臨朝，謂宰相曰：<span class="yinhao">「宗閔積年在外，宜與一官。」</span><span class="jiazhu">李宗閔貶，見上卷太和九年。</span>鄭覃曰：<span class="yinhao">「陛下若憐宗閔之遠，止可移近北數百里，<span class="jiazhu">近，其靳翻。</span>不宜再用；用之，臣請先避位。」</span>陳夷行曰：<span class="yinhao">「宗閔曏以朋黨亂政，陛下何愛此纖人！」</span><span class="jiazhu">纖人，猶言小人也。</span>楊嗣復曰：<span class="yinhao">「事貴得中，不可但徇愛憎。」</span>上曰：<span class="yinhao">「可與一州。」</span>覃曰：<span class="yinhao">「與州太優，止可洪州司馬耳。」</span><span class="jiazhu">洪州，京師東南三千九十里。</span>因與嗣復互相詆訐以爲黨。<span class="jiazhu">訐，居謁翻。</span>上曰：<span class="yinhao">「與一州無傷。」</span>覃等退，上謂起居郎周敬復、舍人魏謩曰：<span class="yinhao">「宰相諠爭如此，可乎？」</span><span class="jiazhu">唐制，起居郎、起居舍人掌錄天子起居法度。天子御正殿，則郎居左，舍人居右，有命，俯陛以聽。每仗下，天子與宰相議政事，郎、舍人亦分侍左右。若仗在紫宸內閣，則夾香案分立殿下。覃等喧爭旣退，故上因問之。</span>對曰：<span class="yinhao">「誠爲不可。然覃等盡忠憤激，不自覺耳。」</span>丁酉，以衡州司馬李宗閔爲杭州刺史。<span class="jiazhu">唐制，衡州，中。洪州，上，都督府。杭州，上。中州司馬，從五品下。大都督府司馬，從四品下。上州刺史，從三品。</span>李固言與楊嗣復、李珏善，故引居大政以排鄭覃、陳夷行，每議政之際，是非鋒起，上不能決也。<span class="jiazhu">史言文宗明不足以燭理。</span></p>
<p class="em2 strong"><span class="yinwen">8</span>三月，牂柯寇涪州清溪鎭，<span class="jiazhu">牂柯蠻在涪州東九百里，東距辰州二千四百里。涪，音浮。</span>鎭兵擊卻之。</p>
<p class="em2 strong"><span class="yinwen">9</span>初，太和之末，杜悰爲鳳翔節度使，有詔沙汰僧尼。<span class="jiazhu">事見上卷太和八年。</span>時有五色雲見于岐山，<span class="jiazhu">見，賢遍翻；下同。</span>近法門寺，民間訛言佛骨降祥，<span class="jiazhu">佛骨在法門寺，故云然。</span>以僧尼不安之故。監軍欲奏之，悰曰：<span class="yinhao">「雲物變色，何常之有！佛若果愛僧尼，當見於京師。」</span>未幾，獲白兔，<span class="jiazhu">幾，居豈翻。未幾，言未得幾何時也。</span>監軍又欲奏之，曰：<span class="yinhao">「此西方之瑞也。」</span>悰曰：<span class="yinhao">「野獸未馴，且宜畜之。」</span><span class="jiazhu">馴，松倫翻。畜，吁玉翻。</span>旬日而斃；監軍不悅，以爲掩蔽聖德，獨畫圖獻之。及鄭注代悰鎭鳳翔，<span class="jiazhu">按<span class="shu-ming">通鑑</span>上卷，太和八年，九月，庚申，以鳳翔節度使李聽爲忠武節度使，代杜悰。丁卯，以鄭注爲鳳翔節度使。注誣奏聽在鳳翔貪虐；冬，十月，乙亥，以聽爲太子太保、分司，復以杜悰爲忠武節度使。若如上卷所書，則杜悰鎭忠武，不在鳳翔。</span>奏紫雲見，又獻白雉。是歲，八月，有甘露降於紫宸殿前櫻桃之上，上親采而嘗之，百官稱賀。其十一月，遂有金吾甘露之變。</p>
<p class="em2 strong">及悰爲工部尙書、判度支，河中奏騶虞見，<span class="jiazhu"><span class="shu-ming">詩註</span>：騶虞，義獸，白虎黑文，不食生物，有至信之德則應之。司馬相如<span class="shu-ming">封禪書</span>曰：般般之獸，樂我君囿，白質黑章，其儀可喜。師古<span class="shu-ming">註</span>：謂騶虞也。<span class="shu-ming">山海經</span>：騶虞如虎，五色，尾長於身。</span>百官稱賀。上謂悰曰：<span class="yinhao">「李訓、鄭注皆因瑞以售其亂，乃知瑞物非國之慶。卿前在鳳翔，不奏白兔，眞先覺也。」</span>對曰：<span class="yinhao">「昔河出圖，伏羲以畫八卦；洛出書，大禹以敍九疇，皆有益於人，故足尙也。至於禽獸草木之瑞，何時無之！劉聰桀逆，黃龍三見；石季龍暴虐，得蒼麟十六、白鹿七，以駕芝蓋。<span class="jiazhu">石虎，字季龍，唐避廟諱，故稱其字。</span>以是觀之，瑞豈在德！玄宗嘗爲潞州別駕，<span class="jiazhu">中宗時，玄宗爲潞州別駕。</span>及卽位，潞州奏十九瑞，玄宗曰：『朕在潞州，惟知勤職業，此等瑞物，皆不知也。』願陛下專以百姓富安爲國慶，自餘不足取也。」</span>上善之。他日，謂宰相曰：<span class="yinhao">「時和年豐，是爲上瑞；嘉禾靈芝，誠何益於事！」</span>宰相因言：<span class="yinhao">「<span class="shu-ming">春秋</span>記災異以儆人君，而不書祥瑞，用此故也！」</span><span class="jiazhu">意此必鄭覃之言。</span></p>
<p class="em2 strong">夏，五月，乙亥，詔：<span class="yinhao">「諸道有瑞，皆無得以聞，亦勿申牒所司。其臘饗太廟<span class="jiazhu">唐制，四孟及臘享于太廟。唐臘用寅。</span>及饗太清宮，<span class="jiazhu">玄宗天寶二年，以西京玄元皇帝廟爲太清宮。</span>元日受朝奏祥瑞，皆停。」</span><span class="jiazhu"><span class="shu-ming">六典</span>：凡大祥瑞隨卽表奏，文武百寮詣闕奉賀。其他並年終具表以聞，有司告廟，百寮詣闕奉賀。又<span class="shu-ming">儀制令</span>：大瑞卽隨表奏聞；中瑞、下瑞申報有司，元日聞奏。今皆停罷。<span class="shu-ming">考異</span>曰：<span class="shu-ming">實錄</span>：<span class="yinhao">「初，上謂宰臣曰：『歲豐人安，豈非上瑞！』宰臣因言<span class="shu-ming">春秋</span>不書祥瑞，上深然之，遂有此詔。」</span><span class="shu-ming">補國史</span>以爲因杜悰進言，今兼取之。</span></p>
<p class="em2 strong"><span class="yinwen">10</span>初，靈武節度使王晏平自盜贓七千餘緡，上以其父智興有功，<span class="jiazhu">王智興有討橫海之功。</span>免死，長流康州。晏平密請於魏、鎭、幽三節度使，<span class="jiazhu">魏帥，何進滔；鎭帥，王元逵；幽帥，史元忠。</span>使上表雪己；上不得已，六月，壬寅，改永州司戶。</p>
<p class="em2 strong"><span class="yinwen">11</span>八月，己亥，嘉王運薨。<span class="jiazhu">運，代宗子。</span></p>
<p class="em2 strong"><span class="yinwen">12</span>太子永之母王德妃無寵，爲楊賢妃所譖而死。<span class="jiazhu">唐因隋制，有貴妃、淑妃、德妃、賢妃各一人，爲夫人，正一品。開元中，玄宗以后妃四星，一爲后，有后而復置四妃，非典法。乃置惠妃、麗妃、華妃，以代三夫人。其後復置貴妃，蓋復唐初四妃之制。</span>太子頗好遊宴，昵近小人，<span class="jiazhu">好，呼到翻。昵，尼質翻。近，其靳翻。</span>賢妃日夜毀之。九月，壬戌，上開延英，召宰相及兩省、御史、郎官，疏太子過惡，議廢之，曰：<span class="yinhao">「是宜爲天子乎？」</span>羣臣皆言：<span class="yinhao">「太子年少，<span class="jiazhu">少，詩照翻；下同。</span>容有改過。國本至重，豈可輕動！」</span>御史中丞狄兼謩論之尤切，至於涕泣。給事中韋溫曰：<span class="yinhao">「陛下惟一子，不敎，陷之至是，豈獨太子之過乎！」</span>癸亥，翰林學士六人、神策六軍軍使十六人復上表論之，<span class="jiazhu">復，扶又翻。</span>上意稍解。是夕，太子始得歸少陽院；如京使王少華等<span class="jiazhu">唐置如京使，以武臣爲之，內職也，未知所職何事。</span>及宦官宮人坐流死者數十人。</p>
<p class="em2 strong"><span class="yinwen">13</span>義武節度使張璠在鎭十五年，<span class="jiazhu">穆宗長慶三年，璠代陳楚鎭義武。</span>爲幽、鎭所憚；及有疾，請入朝，朝廷未及制置，疾甚，戒其子元益舉族歸朝，毋得效河北故事。及薨，軍中欲立元益，觀察留後李士季不可，衆殺之，又殺大將十餘人。壬申，以易州刺史李仲遷爲義武節度使。義武馬軍都虞候何清朝自拔歸朝，癸酉，以爲儀州刺史。<span class="jiazhu">宋白曰：遼州樂平郡，唐武德三年置遼州，八年改爲箕州，先天二年，以玄宗嫌名，改爲儀州。</span></p>
<p class="em2 strong"><span class="yinwen">14</span>朝廷以義昌節度使李彥佐在鎭久，<span class="jiazhu">太和六年，李彥佐代殷侑鎭義昌。</span>甲戌，以德州刺史劉約爲節度副使，欲以代之。</p>
<p class="em2 strong"><span class="yinwen">15</span>開成以來，神策將吏遷官，多不聞奏，直牒中書令覆奏施行，遷改殆無虛日。<span class="jiazhu">甘露之變之後，宦官專橫遂至於此。</span>癸未，始詔神策將吏改官皆先奏聞，狀至中書，然後檢勘施行。<span class="jiazhu">先奏聞於上，禁中以其狀付中書，方與檢勘由歷而施行之。</span></p>
<p class="em2 strong"><span class="yinwen">16</span>冬，十月，易定監軍奏軍中不納李仲遷，請以張元益爲留後。</p>
<p class="em2 strong"><span class="yinwen">17</span>太子永猶不悛，<span class="jiazhu">悛，丑緣翻，改也。</span>庚子，暴薨，<span class="jiazhu"><span class="shu-ming">考異</span>曰：按文宗後見緣橦者而泣曰：<span class="yinhao">「朕爲天子，不能全一子！」</span>遂殺劉楚材等，然則太子非良死也。但宮省事祕，外人莫知其詳，故<span class="shu-ming">實錄</span>但云<span class="yinhao">「終不悛過，是日暴薨」</span>。</span>諡曰莊恪。</p>
<p class="em2 strong"><span class="yinwen">18</span>乙巳，以左金吾大將軍郭旼爲邠寧節度使。<span class="jiazhu">旼，莫貧翻。<span class="shu-ming">考異</span>曰：<span class="shu-ming">舊·柳公權傳</span>作<span class="yinhao">「皎」</span>。按子儀子姪名皆連<span class="yinhao">「日」</span>旁。今從<span class="shu-ming">實錄</span>。</span></p>
<p class="em2 strong"><span class="yinwen">19</span>宰相議發兵討易定。上曰：<span class="yinhao">「易定地狹人貧，軍資半仰度支。<span class="jiazhu">仰，牛向翻。</span>急之則靡所不爲，緩之則自生變。但謹備四境以俟之。」</span>乃除張元益代州刺史。頃之，軍中果有異議，乃上表以不便李仲遷爲辭，朝廷爲之罷仲遷。<span class="jiazhu">爲，于僞翻。</span>十一月，<span class="jiaozhusup">【章：十二行本「月」下有「壬戌」二字；乙十一行本同；孔本同；張校同。】</span>詔俟元益出定州；其義武將士始謀立元益者，皆赦不問。</p>
<p class="em2 strong"><span class="yinwen">20</span>以義昌節度使李彥佐爲天平節度使，以劉約爲義昌節度使。</p>
<p class="em2 strong"><span class="yinwen">21</span>丁卯，張元益出定州。<span class="jiazhu"><span class="shu-ming">考異</span>曰：<span class="shu-ming">補國史</span>曰：<span class="yinhao">「易定張公璠卒，三軍請公璠子元益繼統軍務。公璠乃孝忠孫也。公璠彌留之際，誡元益歸闕。三軍復效幽、鎭、魏三道，自立連帥，坐邀制命。廟謀未決，丞相衞公欲伐而克之。貞穆公議未可興師，且行弔贈禮，追元益赴闕，若拒命跋扈，討之不遲。上前互陳短長，未行朝典。貞穆公有密疏，進追元益詔意云：『敕張元忠：卿太祖孝忠，功列鼎彝，垂於不朽。卿乃祖茂昭，克荷遺訓，不墜義風。』云云。文宗覽詔意，深叶睿謀。詔下定州，元益拜詔慟哭，焚墨衰，請死於衆。三軍將士南向稽首，蹈舞流涕，扶元益就苫廬，請監軍使、幕府準諸道例各知留後。公璠遂全家赴闕。詔以神策軍使陳君賞爲帥。」</span>所謂貞穆公者，李珏也。按<span class="shu-ming">實錄</span>：璠，定州牙將，非孝忠孫。又李德裕此年不爲相。<span class="shu-ming">補國史</span>蓋傳聞之說，不可據。今從<span class="shu-ming">實錄</span>。</span></p>
<p class="em2 strong"><span class="yinwen">22</span>庚午，上問翰林學士柳公權以外議，對曰：<span class="yinhao">「郭旼除邠寧，外間頗以爲疑。」</span>上曰：<span class="yinhao">「旼，尙父之姪，<span class="jiazhu">德宗以郭子儀爲尙父。</span>太后叔父，<span class="jiazhu">太后，卽謂太皇郭太后。</span>在官無過，自金吾作小錄，外間何尤焉？」</span>對曰：<span class="yinhao">「非謂旼不應爲節度使也。聞陛下近取旼二女入宮，有之乎？」</span>上曰：<span class="yinhao">「然，入參太皇太后耳。」</span>公權曰：<span class="yinhao">「外間不知，皆云旼納女後宮，故得方鎭。」</span>上俛首良久曰：<span class="yinhao">「然則柰何？」</span>對曰：<span class="yinhao">「獨有自南內遣歸其家，則外議自息矣！」</span>是日，太皇太后遣中使送二女還旼家。<span class="jiazhu">太皇太后居興慶宮，興慶宮謂之南內。使，疏吏翻。還，如字。</span></p>
<p class="em2 strong"><span class="yinwen">23</span>上好詩，<span class="jiazhu">好，呼到翻。</span>嘗欲置詩學士；李珏曰：<span class="yinhao">「今之詩人浮薄，無益於理。」</span>乃止。</p>
<p class="em2 strong"><span class="yinwen">24</span>甲戌，以蔡州刺史韓威爲義武節度使。<span class="jiazhu">張元益旣出定州，乃除韓威。</span></p>
<p class="em2 strong"><span class="yinwen">25</span>河東節度使、司徒、中書令裴度以疾求歸東都，<span class="jiazhu">裴度治第東都集賢里，號綠野堂。</span>十二月，辛丑，詔度入知政事，遣中使敦諭上道。<span class="jiazhu">上，時掌翻。</span></p>
<p class="em2 strong"><span class="yinwen">26</span>鄭覃累表辭位，丙午，詔：三五日一入中書。</p>
<p class="em2 strong"><span class="yinwen">27</span>是歲，吐蕃彝泰贊普卒，弟達磨立。彝泰多病，委政大臣，由是僅能自守，久不爲邊患。達磨荒淫殘虐，國人不附，災異相繼，吐蕃益衰。<span class="jiazhu">吐蕃衰，回鶻衰，而唐亦衰矣。<span class="shu-ming">考異</span>曰：彝泰卒及達磨立，<span class="shu-ming">實錄</span>不書，<span class="shu-ming">舊傳</span>、<span class="shu-ming">續會要</span>皆無之。今據<span class="shu-ming">補國史</span>。</span></p>
<div class="yeartoc" id="year_toc_839"><p class="strong"><span class="section" id="title-4"><span data-head-description="文宗元聖昭獻孝皇帝下" data-head-level="h4" data-head-title="開成四年">四年</span></span><span class="biaozhusup" data-rel="">（己未、八三九年）</span></p></div>
<p class="em2 strong"><span class="yinwen">1</span>春，閏正月，己亥，裴度至京師，以疾歸第，<span class="jiazhu">此長安平樂里第也。</span>不能入見。<span class="jiazhu">見，賢遍翻。</span>上勞問賜賚，使者旁午。<span class="jiazhu">勞，力到翻。</span>三月，丙戌，薨，諡曰文忠。上怪度無遺表，問其家，得半藁，以儲嗣未定爲憂，言不及私。度身貌不踰中人，而威望遠達四夷，四夷見唐使，輒問度老少用捨；<span class="jiazhu">少，詩照翻。</span>以身繫國家輕重如郭子儀者，二十餘年。</p>
<p class="em2 strong"><span class="yinwen">2</span>夏，四月，戊辰，上稱判度支杜悰之才，楊嗣復、李珏因請除悰戶部尙書，陳夷行曰：<span class="yinhao">「恩旨當由上出，自古失其國未始不由權在臣下也。」</span>珏曰：<span class="yinhao">「陛下嘗語臣云，<span class="jiazhu">語，牛倨翻。</span>人主當擇宰相，不當疑宰相。」</span>五月，丁亥，上與宰相論政事，陳夷行復言不宜使威福在下，<span class="jiazhu">復，扶又翻。</span>李珏曰：<span class="yinhao">「夷行意疑宰相中有弄陛下威權者耳。臣屢求退，苟得王傅，臣之幸也。」</span><span class="jiazhu">王傅，散地，自宰執以下貶官者居之。</span>鄭覃曰：<span class="yinhao">「陛下開成元年、二年政事殊美，三年、四年漸不如前。」</span>楊嗣復曰：<span class="yinhao">「元年、二年鄭覃、夷行用事，三年、四年臣與李珏同之，罪皆在臣！」</span>因叩頭曰：<span class="yinhao">「臣不敢更入中書！」</span><span class="jiazhu">政事堂在中書省。</span>遂趨出。上遣使召還，勞之<span class="jiazhu">勞，力到翻。</span>曰：<span class="yinhao">「鄭覃失言，卿何遽爾！」</span>覃起謝曰：<span class="yinhao">「臣愚拙，意亦不屬嗣復；<span class="jiazhu">屬，之欲翻。</span>而遽如是，乃嗣復不容臣耳。」</span>嗣復曰：<span class="yinhao">「覃言政事一年不如一年，非獨臣應得罪，亦上累聖德。」</span><span class="jiazhu">累，良瑞翻。</span>退，三上表辭位，上遣中使召出之，癸巳，始入朝。丙申，門下侍郎、同平章事鄭覃罷爲右僕射，陳夷行罷爲吏部侍郎。覃性清儉，夷行亦耿介，故嗣復等深疾之。<span class="jiazhu">史言小人排君子，不遺餘力。</span></p>
<p class="em2 strong"><span class="yinwen">3</span>上以鹽鐵推官、檢校禮部員外郎姚勗能鞫疑獄，命權知職方員外郎，右丞韋溫不聽，上奏稱：<span class="yinhao">「郎官朝廷清選，不宜以賞能吏。」</span>上乃以勗檢校禮部郎中，依前鹽鐵推官。<span class="jiazhu">姚勗權知職方員外郎，而韋溫爭之，檢校禮部郎中，而溫不復言者，蓋唐制藩鎭及諸使僚屬率帶檢校官，而權知則爲職事官故也。</span>六月，丁丑，上以其事問宰相楊嗣復，對曰：<span class="yinhao">「溫志在澄清流品。若有吏能者皆不得清流，則天下之事孰爲陛下理之！<span class="jiazhu">爲，于僞翻。</span>恐似衰晉之風。」</span>然上素重溫，終不奪其所守。</p>
<p class="em2 strong"><span class="yinwen">4</span>秋，七月，癸未，以張元益爲左驍衞將軍，以其母侯莫陳氏爲趙國太夫人，賜絹二百匹。易定之亂，侯莫陳氏說諭將士，<span class="jiazhu">說，式芮翻。</span>且戒元益以順朝命，故賞之。</p>
<p class="em2 strong"><span class="yinwen">5</span>甲辰，以太常卿崔鄲同中書門下平章事。鄲，郾之弟也。<span class="jiazhu">鄲，多寒翻。崔郾見二百四十四卷太和五年。</span></p>
<p class="em2 strong"><span class="yinwen">6</span>八月，辛亥，鄜王憬薨。<span class="jiazhu">憬，憲宗子。</span></p>
<p class="em2 strong"><span class="yinwen">7</span>癸酉，昭義節度使劉從諫上言：<span class="yinhao">「蕭本詐稱太后弟，上下皆稱蕭弘是眞，以本來自左軍，故弘爲臺司所抑。<span class="jiazhu">蕭本事見上卷元年。蕭弘事見二年。臺司，謂御史臺官吏，主按驗蕭弘者。</span>今弘詣臣，求臣上聞。<span class="jiazhu">上，時掌翻。</span>乞追弘赴闕，與本對推，以正眞僞。」</span>詔三司鞫之。</p>
<p class="em2 strong"><span class="yinwen">8</span>冬，十月，乙卯，上就起居舍人魏謩取記注觀之，<span class="jiazhu">記注，卽起居注。貞觀初，以給事中、諫議大夫兼知起居注，或知起居事。每仗下議記事，起居郎一人執筆記錄于前，史官隨之。其後復置起居舍人，分侍左右秉筆，隨宰相入殿。若仗在紫宸內閤，則夾香案，分立殿下，直第二螭首。和墨濡筆，皆卽坳處，時號<span class="yinhao">「螭頭」</span>。高宗臨朝不決事，有所奏，惟辭見而已。許敬宗、李義府爲相，奏請多畏人之知也，命起居郎、舍人對仗承旨，仗下與百官皆出，不敢聞機務矣。長壽中，宰相姚璹建議：仗下後，宰相一人錄軍國政要，爲時政記，月送史館。然率推美讓善，事非其實，未幾亦罷。而起居郎因制敕稍稍筆削，以廣國史之闕。起居舍人本記言之職，惟編詔書，不及他事。開元初，復詔脩史官非供奉者，皆隨仗而入，位於起居郎、舍人之次。及李林甫專權，又廢。太和九年，詔起居郎、舍人，凡入閤日，具紙筆，立螭頭下，復貞觀故事。</span>謩不可，曰：<span class="yinhao">「記注兼書善惡，所以儆戒人君。陛下但力爲善，不必觀史！」</span>上曰：<span class="yinhao">「朕曏嘗觀之。」</span>對曰：<span class="yinhao">「此曏日史官之罪也，若陛下自觀史，則史官必有所諱避，何以取信於後！」</span>上乃止。</p>
<p class="em2 strong"><span class="yinwen">9</span>楊妃請立皇弟安王溶爲嗣，上謀於宰相，李珏非之。丙寅，立敬宗少子陳王成美爲皇太子。<span class="jiazhu">爲楊妃及成美見殺張本。</span></p>
<p class="em2 strong">丁卯，上幸會寧殿作樂，有童子緣橦，<span class="jiazhu">橦，職容翻。<span class="shu-ming">字樣</span>曰：本音同，今借爲木橦字。漢有都盧緣橦，卽此伎也。</span>一夫來往走其下如狂。上怪之，左右曰：<span class="yinhao">「其父也。」</span>上泫然流涕曰：<span class="yinhao">「朕貴爲天子，不能全一子！」</span><span class="jiazhu">泫，胡犬翻。以太子永死於非命也。</span>召敎坊劉楚材等四人，宮人張十十等十人責之曰：<span class="yinhao">「構會太子，皆爾曹也，今更立太子，<span class="jiazhu">更，工衡翻。</span>復欲爾邪？」</span><span class="jiazhu">復，扶又翻。</span>執以付吏，己巳，皆殺之。上因是感傷，舊疾遂增。</p>
<p class="em2 strong"><span class="yinwen">10</span>十一月，三司按蕭本、蕭弘皆非眞太后弟。本除名，流愛州，弘流儋州。<span class="jiazhu">愛州，漢九眞郡，梁置愛州，至京師八千八百里。</span>而太后眞弟在閩中，終不能自達。</p>
<p class="em2 strong"><span class="yinwen">11</span>乙亥，上疾少間，<span class="jiazhu">間，讀如字。</span>坐思政殿，召當直學士周墀，賜之酒，因問曰：<span class="yinhao">「朕可方前代何主？」</span>對曰：<span class="yinhao">「陛下堯、舜之主也。」</span>上曰：<span class="yinhao">「朕豈敢比堯、舜！所以問卿者，何如周赧、漢獻耳？」</span><span class="jiazhu">赧，奴版翻。</span>墀驚曰：<span class="yinhao">「彼亡國之主，豈可比聖德！」</span>上曰：<span class="yinhao">「赧、獻受制於強諸侯，今朕受制於家奴，以此言之，朕殆不如！」</span>因泣下霑襟，墀伏地流涕，自是不復視朝。<span class="jiazhu"><span class="shu-ming">考異</span>曰：高彥休<span class="shu-ming">唐闕史</span>曰：<span class="yinhao">「文宗開成後常鬱鬱不樂。五年，春，風痹稍間，坐思政殿，問周墀云云。旣而龍姿掩抑，淚落衣襟。汝南公俯伏嗚咽，再拜而退。自是不復視朝，以至厭代。」</span>按<span class="shu-ming">實錄</span>，明年，正月，朔，上不康，不受朝賀。四日，帝崩。恐非五年春。今從<span class="shu-ming">新傳</span>，仍置於此。</span></p>
<p class="em2 strong"><span class="yinwen">12</span>是歲，天下戶口四百九十九萬六千七百五十二。</p>
<p class="em2 strong"><span class="yinwen">13</span>回鶻相安允合、特勒柴革謀作亂，彰信可汗殺之。相掘羅勿將兵在外，以馬三百賂沙陀朱邪赤心，借其兵共攻可汗。可汗兵敗，自殺，國人立㕎馺特勒爲可汗。<span class="jiazhu">㕎，安盍翻。馺，先合翻。<span class="shu-ming">考異</span>曰：<span class="shu-ming">後唐獻組紀年錄</span>曰：<span class="yinhao">「開成四年，回鶻大饑，族帳離散，復爲黠戛斯所逼，漸過磧口，至於榆林。天德軍使溫德彝請帝爲援，遂帥騎赴之。時胡特勒可汗牙帳在近，帝遣使說回鶻相嗢沒斯，爲陳利害云云。嗢沒斯然之，決有歸國之約。俄而回鶻宰相勿篤公叛可汗，將圖歸義，遣人獻良馬三百，以求應接。帝自天德引軍至磧口援之，爲回鶻所薄，帝一戰敗之，進擊可汗牙帳。胡特勒可汗勢窮自殺，國昌因奏勿篤公爲署颯可汗，是歲開成五年也。文宗崩，武宗卽位，遣嗣擇王溶告哀於回鶻。使還，始知特勒可汗易代。」</span>按朱邪赤心若奏勿篤公爲可汗，安得因溶告哀始知易代乎！此則自相違矣。<span class="shu-ming">舊傳</span>：<span class="yinhao">「開成初，其相有安允合者，與特勒柴革欲篡薩特勒可汗，可汗覺，殺柴革及安允合。又有回鶻相掘羅勿者，擁兵在外，怨誅柴革、安允合，又殺薩特勒可汗，以盧級特勒爲可汗。」</span><span class="shu-ming">新傳</span>云：<span class="yinhao">「開成四年，其相掘羅勿作難，引沙陀共攻可汗。可汗自殺，國人立㕎馺特勒爲可汗。」</span>今從之。</span>會歲疫，大雪，羊馬多死，回鶻遂衰。赤心，執宜之子也。</p>
<div class="yeartoc" id="year_toc_840"><p class="strong"><span class="section" id="title-5"><span data-head-description="文宗元聖昭獻孝皇帝下" data-head-level="h4" data-head-title="開成五年">五年</span></span><span class="biaozhusup" data-rel="">（庚申、八四○年）</span></p></div>
<p class="em2 strong"><span class="yinwen">1</span>春，正月，己卯，詔立潁王瀍爲皇太弟，<span class="jiazhu">瀍，直連翻。</span>應軍國事權令句當。<span class="jiazhu">句，古候翻。當，丁浪翻。</span>且言太子成美年尙沖幼，未漸師資，<span class="jiazhu">漸，子廉翻。<span class="shu-ming">老子</span>曰：善人者，不善人之師；不善人者，善人之資。</span>可復封陳王。時上疾甚，命知樞密劉弘逸、薛季稜引楊嗣復、李珏至禁中，欲奉太子監國。中尉仇士良、魚弘志以太子之立，功不在己，乃言太子幼，且有疾，更議所立。<span class="jiazhu">更，工衡翻。</span>李珏曰：<span class="yinhao">「太子位已定，豈得中變！」</span>士良、弘志遂矯詔立瀍爲太弟。<span class="jiazhu"><span class="shu-ming">考異</span>曰：<span class="shu-ming">唐闕史</span>曰：<span class="yinhao">「武宗皇帝王夫人者，燕趙倡女也，武宗爲潁王，獲愛幸。文宗於十六宅西別建安王溶、潁王瀍院，上數幸其中，縱酒如家人禮。及文宗晏駕，後宮無子，所立敬宗男陳王，年幼且病，未任軍國事。中貴主禁掖者，以安王大行親弟，旣賢且長，遂起左、右神策軍及飛龍、羽林、驍騎數千衆，卽藩邸奉迎安王。中貴遙呼曰：『迎大者！迎大者！』如是者數四，意以安王爲兄，卽大者也。及兵仗至二王宅首，兵士相語曰：『奉命迎大者，不知安、潁孰爲大者？』王夫人竊聞之，擁髻褰裙走出，矯言曰：『大者潁王也。大家左右以王魁梧頎長，皆呼爲大王，且與中尉有死生之契，汝曹或誤，必赤族矣！』時安王心云其次第合立，志少疑懦，懼未敢出。潁王神氣抑揚，隱于屛間，夫人自後聳出之。衆惑其語，遂扶上馬，戈甲霜擁，前至少陽院。諸中貴知已誤，無敢出言者，遂羅拜馬前，連呼萬歲。尋下詔，以潁王瀍立爲皇太弟，權句當軍國事。」</span><span class="shu-ming">新·后妃傳</span>曰：<span class="yinhao">「武宗賢妃王氏，開成末，王嗣帝位，妃陰爲助畫，故進號才人。」</span>蓋亦取於<span class="shu-ming">闕史</span>也。按立嗣大事，豈容繆誤！<span class="shu-ming">闕史</span>難信，今不取，從<span class="shu-ming">文宗</span>、<span class="shu-ming">武宗實錄</span>。</span>是日，士良、弘志將兵詣十六宅，迎潁王至少陽院，百官謁見於思賢殿。瀍沈毅有斷，喜慍不形於色。<span class="jiazhu">見，賢遍翻。沈，持林翻。斷，丁亂翻。慍，於問翻。</span>與安王溶皆素爲上所厚，異於諸王。</p>
<p class="em2 strong">辛巳，上崩于太和殿。<span class="jiazhu">年三十三。</span>以楊嗣復攝冢宰。</p>
<p class="em2 strong">癸未，仇士良說太弟賜楊賢妃、安王溶、陳王成美死。<span class="jiazhu">說，式芮翻。<span class="shu-ming">考異</span>曰：<span class="shu-ming">舊傳</span>曰：<span class="yinhao">「安王溶，穆宗第八子，母楊賢妃。武宗卽位，李德裕秉政。或告文宗崩時，楊嗣復以與賢妃宗家，欲立安王爲嗣，故王受禍，復貶官。」</span>按是時德裕未入相。今從<span class="shu-ming">武宗實錄</span>。</span>敕大行以十四日殯，成服。<span class="jiazhu"><span class="shu-ming">考異</span>曰：<span class="shu-ming">武宗實錄</span>：裴夷直上言，<span class="yinhao">「伏見二日敕，令有司以今月十四日攢斂成服。」</span>按文宗以四日崩，豈得二日遽有此敕！必誤也。</span>諫議大夫裴夷直上言期日太遠，不聽。時仇士良等追怨文宗，<span class="jiazhu">以甘露之事也。</span>凡樂工及內侍得幸於文宗者，誅貶相繼。夷直復上言：<span class="yinhao">「陛下自藩維繼統，是宜儼然在疚，<span class="jiazhu"><span class="shu-ming">記·檀弓</span>：秦穆公弔公子重耳曰：<span class="yinhao">「儼然在憂服之中。」</span><span class="shu-ming">詩</span>：閔予小子，嬛嬛在疚。<span class="shu-ming">註</span>：疚，病也；在憂病之中。復，扶又翻。</span>以哀慕爲心，速行喪禮，早議大政，以慰天下。而未及數日，屢誅戮先帝近臣，驚率土之視聽，傷先帝之神靈，人情何瞻！國體至重，若使此輩無罪，固不可刑；若其有罪，彼已在天網之內，無所逃伏，旬日之外行之何晚！」</span>不聽。</p>
<p class="em2 strong">辛卯，文宗始大斂。<span class="jiazhu">大行十一日而始大斂，非禮也。斂，力贍翻。</span>武宗卽位。甲午，追尊上母韋妃爲皇太后。</p>
<p class="em2 strong">二月，乙卯，赦天下。</p>
<p class="em2 strong">丙寅，諡韋太后曰宣懿。</p>
<p class="em2 strong"><span class="yinwen">2</span>夏，五月，己卯，門下侍郎、同平章事楊嗣復罷爲吏部尙書，以刑部尙書崔珙同平章事兼鹽鐵轉運使。<span class="jiazhu">珙，居竦翻。</span></p>
<p class="em2 strong"><span class="yinwen">3</span>秋，八月，壬戌，葬元聖昭獻孝皇帝于章陵，<span class="jiazhu">章陵在京兆富平縣西北二十里。</span>廟號文宗。</p>
<p class="em2 strong"><span class="yinwen">4</span>庚午，門下侍郎、同平章事李珏坐爲山陵使龍輴陷，<span class="jiazhu">輴，敕倫翻。<span class="shu-ming">記</span>：天子龍輴。輴，載柩車也，畫龍於轅。</span>罷爲太常卿。貶京兆尹敬昕爲郴州司馬。<span class="jiazhu">郴，丑林翻。</span></p>
<p class="em2 strong"><span class="yinwen">5</span>義武軍亂，逐節度使陳君賞。君賞募勇士數百人，復入軍城，誅亂者。</p>
<p class="em2 strong"><span class="yinwen">6</span>初，上之立非宰相意，故楊嗣復、李珏相繼罷去，召淮南節度使李德裕入朝；九月，甲戌朔，至京師，丁丑，以德裕爲門下侍郎、同平章事。</p>
<p class="em2 strong">庚辰，德裕入謝，言於上曰：<span class="yinhao">「致理之要，<span class="jiazhu">致理，猶言致治也。</span>在於辯羣臣之邪正。夫邪正二者，勢不相容，正人指邪人爲邪，邪人亦指正人爲邪，人主辯之甚難。臣以爲正人如松柏，特立不倚；邪人如藤蘿，非附他物不能自起。故正人一心事君而邪人競爲朋黨。先帝深知朋黨之患，然所用卒皆朋黨之人，<span class="jiazhu">卒，子恤翻。</span>良由執心不定，故奸人得乘間而入也。<span class="jiazhu">間，古莧翻；下疑間同。</span>夫宰相不能人人忠良，或爲欺罔，主心始疑；於是旁詢小臣以察執政。如德宗末年，所聽任者惟裴延齡輩，宰相署敕而已，此政事所以日亂也。陛下誠能愼擇賢才以爲宰相，有奸罔者立黜去，<span class="jiazhu">去，羌呂翻。</span>常令政事皆出中書，推心委任，堅定不移，則天下何憂不理哉！」</span>又曰：<span class="yinhao">「先帝於大臣好爲形迹，<span class="jiazhu">好，呼到翻。</span>小過皆含容不言，日累月積，<span class="jiazhu">累，魯水翻。</span>以至禍敗。茲事大誤，願陛下以爲戒！臣等有罪，陛下當面詰之。<span class="jiazhu">詰，起吉翻。</span>事苟無實，得以辯明；若其有實，辭理自窮。小過則容其悛改，<span class="jiazhu">悛，丑緣翻。</span>大罪則加之誅譴，如此，君臣之際無疑間矣。」</span>上嘉納之。</p>
<p class="em2 strong">初，德裕在淮南，敕召監軍楊欽義，人皆言必知樞密，德裕待之無加禮，欽義心銜之。一旦，獨延欽義，置酒中堂，情禮極厚；陳珍玩數牀，罷酒，皆以贈之，欽義大喜過望。行至汴州，敕復還淮南，<span class="jiazhu">復，扶又翻。</span>欽義盡以所餉歸之。德裕曰：<span class="yinhao">「此何直！」</span><span class="jiazhu">言此物所直能幾何也。</span>卒以與之。<span class="jiazhu">卒，子恤翻。</span>其後欽義竟知樞密；德裕柄用，欽義頗有力焉。<span class="jiazhu">史言李德裕亦不免由宦官以入相。</span></p>
<p class="em2 strong"><span class="yinwen">7</span>初，伊吾之西，焉耆之北，有黠戛斯部落，<span class="jiazhu">黠，下八翻。戛，訖黠翻。</span>卽古之堅昆，唐初結骨也，後更號黠戛斯，<span class="jiazhu">結骨入貢，見二［一］百九十八卷太宗貞觀二十二年。<span class="shu-ming">考異</span>曰：李德裕<span class="shu-ming">會昌一品集·安撫回鶻制</span>作<span class="yinhao">「紇吃斯」</span>，又作<span class="yinhao">「紇扢斯」</span>。今從德裕<span class="shu-ming">會昌伐叛記</span>、<span class="shu-ming">杜牧集</span>、<span class="shu-ming">新</span>、<span class="shu-ming">舊傳</span>、<span class="shu-ming">實錄</span>。</span>乾元中爲回鶻所破，自是隔閡不通中國。<span class="jiazhu">閡，牛代翻。</span>其君長曰阿熱，建牙青山，去回鶻牙，橐駝行四十日。<span class="jiazhu">青山在劍河西。</span>其人悍勇，<span class="jiazhu">悍，戶罕翻，又侯旰翻。</span>吐蕃、回鶻常賂遺之，<span class="jiazhu">遺，唯季翻。</span>假以官號。回鶻旣衰，阿熱始自稱可汗。回鶻遣相國將兵擊之，連兵二十餘年，數爲黠戛斯所敗，<span class="jiazhu">數，所角翻。敗，補邁翻。</span>詈回鶻曰：<span class="jiazhu">詈，力智翻。</span><span class="yinhao">「汝運盡矣，我必取汝金帳！」</span>金帳者，回鶻可汗所居帳也。</p>
<p class="em2 strong">及掘羅勿殺彰信，立㕎馺，<span class="jiazhu">事見上年。</span>回鶻別將句錄莫賀引黠戛斯十萬騎攻回鶻，大破之，殺㕎馺及掘羅勿，<span class="jiazhu"><span class="shu-ming">考異</span>曰：<span class="shu-ming">舊傳</span>作<span class="yinhao">「句錄末賀」</span>。今從<span class="shu-ming">新傳</span>。</span>焚其牙帳蕩盡，回鶻諸部逃散。其相馺職、特勒厖等十五部西奔葛邏祿，一支奔吐蕃，一支奔安西。<span class="jiazhu">邏，郎佐翻。</span>可汗兄弟嗢沒斯等<span class="jiazhu">嗢，烏沒翻。</span>及其相赤心、僕固、特勒那頡啜<span class="jiazhu">啜，樞悅翻。</span>各帥其衆抵天德塞下，就雜虜貿易穀食，<span class="jiazhu">帥，讀曰率。貿，音茂。</span>且求內附。冬，十月，丙辰，天德軍使溫德彝奏：<span class="yinhao">「回鶻潰兵侵逼西城，<span class="jiazhu">西城，朔方西受降城也。</span>亙六十里，不見其後。<span class="jiazhu">亙，橫亙也。</span>邊人以回鶻猥至，恐懼不安。」</span>詔振武節度使劉沔屯雲迦關以備之。<span class="jiazhu"><span class="shu-ming">新志</span>：單于府有雲伽關。振武節度治單于府。迦，古牙翻，又居伽翻。<span class="shu-ming">考異</span>曰：<span class="shu-ming">新傳</span>、<span class="shu-ming">實錄</span>作<span class="yinhao">「雲伽關」</span>。今從<span class="shu-ming">一品集</span>。</span></p>
<p class="em2 strong"><span class="yinwen">8</span>魏博節度使何進滔薨，軍中推其子都知兵馬使重順知留後。</p>
<p class="em2 strong"><span class="yinwen">9</span>蕭太后徙居興慶宮積慶殿，號積慶太后。<span class="jiazhu">蕭太后，文宗之母。</span></p>
<p class="em2 strong"><span class="yinwen">10</span>十一月，癸酉朔，上幸雲陽校獵。</p>
<p class="em2 strong"><span class="yinwen">11</span>故事，新天子卽位，兩省官同署名。上之卽位也，諫議大夫裴夷直漏名，由是出爲杭州刺史。<span class="jiazhu"><span class="shu-ming">考異</span>曰：<span class="shu-ming">新傳</span>曰：<span class="yinhao">「武宗立，夷直視册牒不肯署。」</span>今從<span class="shu-ming">武宗實錄</span>。</span></p>
<p class="em2 strong"><span class="yinwen">12</span>開府儀同三司、左衞上將軍兼內謁者監仇士良請以開府蔭其子爲千牛，<span class="jiazhu">唐制，千牛備身掌執御刀，服花鈿繡，衣綠，執象笏，宿衞侍從。宋白曰：唐制，千牛、進馬，並係資蔭。</span>給事中李中敏判曰：<span class="yinhao">「開府階誠宜蔭子，<span class="jiazhu">唐制，從五品以上皆得蔭子。開府從一品，宜得蔭子。</span>謁者監何由有兒？」</span>士良慚恚。<span class="jiazhu">恚，於避翻。</span>李德裕亦以中敏爲楊嗣復之黨，惡之，<span class="jiazhu">惡，烏路翻。</span>出爲婺州刺史。<span class="jiazhu">婺州，春秋越之西界，漢爲會稽郡烏傷縣地。吳置東陽郡，陳置縉州。隋平陳爲吳州，又以其地於天文爲婺女之分，改婺州。京師東南四千七十三里。婺，亡遇翻。</span></p>
<p class="em2 strong"><span class="yinwen">13</span>十二月，庚申，以何重順知魏博留後事。</p>
<p class="em2 strong"><span class="yinwen">14</span>立皇子峻爲𣏌王。</p>
<h5><span class="section" id="title-6"><span data-head-description="" data-head-level="h3" data-head-title="武宗至道昭肅孝皇帝上">武宗至道昭肅孝皇帝上</span></span></h5>
<p class=""><span class="jiazhu">諱瀍，穆宗第五子。</span></p>
<div class="yeartoc" id="year_toc_841"><p class="strong"><span class="section" id="title-7"><span data-head-description="武宗至道昭肅孝皇帝上" data-head-level="h4" data-head-title="會昌元年">會昌元年</span></span><span class="biaozhusup" data-rel="">（辛酉、八四一年）</span></p></div>
<p class="em2 strong"><span class="yinwen">1</span>春，正月，辛巳，上祀圜丘，赦天下，改元。</p>
<p class="em2 strong"><span class="yinwen">2</span>劉沔奏回鶻已退，詔沔還鎭。<span class="jiazhu">自雲迦關還鎭。</span></p>
<p class="em2 strong"><span class="yinwen">3</span>二月，回鶻十三部近牙帳者立烏希特勒爲烏介可汗，南保錯子山。<span class="jiazhu"><span class="shu-ming">新志</span>：鸊鵜泉北十里入磧，經麚鹿山、鹿耳山至錯甲山。據李德裕言，錯子山東距釋迦泊三百里。<span class="shu-ming">考異</span>曰：據<span class="shu-ming">伐叛記</span>，烏介立在二月，今從之。<span class="shu-ming">後唐獻祖繫年錄</span>曰：王子烏希特勒者，曷薩之弟，胡特勒之叔，爲黠戛斯所迫，帥衆來歸，至錯子山，乃自立爲可汗。二年七月，册爲烏介可汗。</span></p>
<p class="em2 strong"><span class="yinwen">4</span>三月，甲戌，以御史大夫陳夷行爲門下侍郎、同平章事。</p>
<p class="em2 strong"><span class="yinwen">5</span>初，知樞密劉弘逸、薛季稜有寵於文宗，仇士良惡之。<span class="jiazhu">惡，烏路翻。</span>上之立，非二人及宰相意，故楊嗣復出爲湖南觀察使，李珏出爲桂管觀察使。士良屢譖弘逸等於上，勸上除之，乙未，賜弘逸、季稜死，遣中使就潭、桂州誅嗣復及珏。<span class="jiazhu">湖南觀察使治潭州。桂管觀察使治桂州。潭州，古長沙郡，京師南二千四百四十五里。秦取陸梁地爲桂林郡，吳於桂林置始安郡，梁置桂州，至京師水陸路四千七百六十里。</span>戶部尙書杜悰奔馬見李德裕曰：<span class="yinhao">「天子年少，<span class="jiazhu">少，詩照翻。</span>新卽位，茲事不宜手滑！」</span>丙申，德裕與崔珙、崔鄲、陳夷行三上奏，又邀樞密使至中書，使入奏。以爲：<span class="yinhao">「德宗疑劉晏動搖東宮而殺之，中外咸以爲冤，兩河不臣者由茲恐懼，得以爲辭；德宗後悔，錄其子孫。<span class="jiazhu">劉晏之死見二百二十六卷德宗建中元年，李正己等請晏罪見二年。興元初，帝寤，許晏歸葬。貞元五年，擢晏子執經太常博士，宗經祕書郎。</span>文宗疑宋申錫交通藩邸，竄謫至死；旣而追悔，爲之出涕。<span class="jiazhu">宋申錫竄事見二百四十四卷大和五年。追悔事見上卷開成元年。爲，于僞翻。</span>嗣復、珏等若有罪惡，乞更加重貶；必不可容，亦當先行訊鞫，俟罪狀著白，誅之未晚。今不謀於臣等，遽遣使誅之，人情莫不震駭。願開延英賜對！」</span>至晡時，開延英，召德裕等入。</p>
<p class="em2 strong">德裕等泣涕極言：<span class="yinhao">「陛下宜重愼此舉，毋致後悔！」</span>上曰：<span class="yinhao">「朕不悔。」</span>三命之坐，德裕等曰：<span class="yinhao">「臣等願陛下免二人於死，勿使旣死而衆以爲冤。今未奉聖旨，臣等不敢坐。」</span>久之，上乃曰：<span class="yinhao">「特爲卿等釋之。」</span><span class="jiazhu">特爲，于僞翻。</span>德裕等躍下階舞蹈。上召升坐，<span class="jiazhu">坐，徂臥翻。</span>歎曰：<span class="yinhao">「朕嗣位之際，宰相何嘗比數！李珏、季稜志在陳王，<span class="jiazhu">陳王，成美也。</span>嗣復、弘逸志在安王。<span class="jiazhu">安王，溶也。</span>陳王猶是文宗遺意，安王則專附楊妃。<span class="jiazhu">楊妃請立安王，故云然。</span>嗣復仍與妃書云：『姑何不效則天臨朝！』曏使安王得志，朕那復有今日？」</span><span class="jiazhu">復，扶又翻。</span>德裕等曰：<span class="yinhao">「茲事曖昧，虛實難知。」</span>上曰：<span class="yinhao">「楊妃嘗有疾，文宗聽其弟玄思入侍月餘，以此得通指意。朕細詢內人，情狀皎然，非虛也。」</span>遂追還二使，<span class="jiazhu">二使一往潭，一往桂。</span>更貶嗣復爲潮州刺史，李珏爲昭州刺史，<span class="jiazhu">昭州至京師四千四百三十六里。</span>裴夷直爲驩州司戶。<span class="jiazhu"><span class="shu-ming">考異</span>曰：<span class="shu-ming">舊紀</span>：<span class="yinhao">「開成五年八月十七日，葬文宗于章陵。知樞密劉弘逸、薛季稜率禁軍護靈駕。二人素爲文宗狀獎遇，仇士良惡之，心不自安，因是欲倒戈誅士良、弘志。鹵簿使王起、山陵使崔鄲覺其謀，先諭鹵簿諸軍。是日弘逸、季稜伏誅，以楊嗣復爲湖南觀察使，李珏爲桂管觀察使，中丞裴夷直爲杭州刺史，皆坐弘逸、季稜也。」</span>賈緯<span class="shu-ming">唐年補錄</span>曰：<span class="yinhao">「五年八月，云是月誅樞密使劉弘逸、薛季稜。帝卽位，尤忌宦官，季稜、弘逸深懼之。及將葬文宗於章陵，聚禁兵，欲議廢立。賴山陵使崔鄲、鹵簿使王起等拒而獲濟，遂擒弘逸、季稜殺之。」</span><span class="shu-ming">舊·王起傳</span>：<span class="yinhao">「八月，充山陵鹵簿使。樞密使劉弘逸、薛季稜懼誅，欲因山陵兵士謀廢立。起與山陵使知其謀，密奏，皆伏誅。」</span><span class="shu-ming">舊·嗣復傳</span>：<span class="yinhao">「五年九月，貶湖南。明年，誅季稜、弘逸。中人言：『二人頃附嗣復、李珏，不利於陛下。』武宗性急，立命中使往湖南、桂管殺嗣復與珏。」</span>按去年八月若已誅弘逸、季稜，不當至此月始再貶嗣復等。<span class="shu-ming">舊紀</span>、<span class="shu-ming">王起傳</span>與<span class="shu-ming">嗣復傳</span>自相違，今從<span class="shu-ming">實錄</span>。<span class="shu-ming">實錄</span>又曰：<span class="yinhao">「時有再以其事動帝意者，帝赫怒，欲殺之。中使旣發，雖宰相亦不知之。戶部尙書、判度支杜悰奔馬見德裕」</span>云云。<span class="shu-ming">舊·嗣復傳</span>曰：<span class="yinhao">「宰相崔鄲、崔珙等亟請開延英，極言」</span>云云。<span class="shu-ming">獻替記</span>曰：<span class="yinhao">「會昌元年三月二十四日，偶假在宅，向晚聞有中使一人向東，一人向南，處置二故相及裴夷直。余遣人問鹽鐵崔相、度支杜尙書、京兆盧尹，皆言聞有使去，不知其故。余遂草約奏狀。二十五日早入中書，崔相珙續至，崔鄲次至，陳相最後至，已巳時矣。余令三相會食，自歸廳寫狀，請開延英賜對。進狀後更無報答。至午又自寫第二狀封進，兼請得樞密使至中書問有此事無。樞密使對曰：『向者不敢言。相公旣知，只是二人：嗣復、李珏。』德裕言：『此事至重，陛下都不訪問，便遣使去，物情無不驚懼。請附德裕奏。聖旨若疑德裕情故，請先自遠貶，惟此一事不可更行！德裕等至夜不敢離中書，請早開延英賜對。』至申時，報開延英。余邀得丞相、兩省官謂曰：『上性剛，若有一人進狀伏問，必不捨矣。容德裕極力救解，繼以叩頭流血，德裕救不得，他人固不可矣。』及召入延英殿，德裕率三相公立當御榻奏事，嗚咽流涕云云。上旣捨之，又令德裕召丞郎、兩省官宣示。」</span>今從<span class="shu-ming">實錄</span>，亦采<span class="shu-ming">獻替記</span>。宋白曰：天福六年，脩撰起居注賈緯奏：<span class="yinhao">「伏覩史館唐高祖至代宗已有紀傳，德宗亦存<span class="shu-ming">實錄</span>，武宗至濟陰廢帝凡六代，惟有<span class="shu-ming">武宗實錄</span>一卷，餘皆闕落。臣今采訪遺文及耆舊傳說，編六十五卷，目爲<span class="shu-ming">唐年補遺錄</span>，以備將來史館修述。」</span>詔褒美，付史館。</span></p>
<p class="em2 strong"><span class="yinwen">6</span>夏，六月，乙巳，詔：<span class="yinhao">「自今臣下論人罪惡，並應請付御史臺按問，毋得乞留中，以杜讒邪。」</span></p>
<p class="em2 strong"><span class="yinwen">7</span>以魏博留後何重順爲節度使。</p>
<p class="em2 strong"><span class="yinwen">8</span>上命道士趙歸眞等於三殿建九天道場，親授法籙。<span class="jiazhu">道家符籙起於張道陵，盛於寇謙之，崇而信之則後魏世祖、唐武宗也。<span class="yinhao">「授」</span>，當作<span class="yinhao">「受」</span>。</span>右拾遺王哲上疏切諫，坐貶河南府士曹。<span class="jiazhu"><span class="shu-ming">考異</span>曰：<span class="shu-ming">實錄</span>：<span class="yinhao">「道士趙歸眞等八十一人於三殿建九天道場，帝親傳法籙。右拾遺王哲上疏，請不度進士、明經爲道士，不從。又上書諫求仙事，詞甚切直，貶河南府士曹參軍。」</span><span class="shu-ming">舊紀</span>：<span class="yinhao">「以衡山道士劉玄靜爲崇玄館學士，令與道士趙歸眞於禁中脩法籙。左補闕劉彥謨切諫，貶彥謨河南府戶曹。」</span><span class="shu-ming">實錄</span>，去年九月已命歸眞建道場，親受法籙。哲疏言，<span class="yinhao">「王業之始，不宜崇信過篤。」</span>至此又有此事，與<span class="shu-ming">舊紀</span>劉彥謨事相類。今從<span class="shu-ming">實錄</span>。</span></p>
<p class="em2 strong"><span class="yinwen">9</span>秋，八月，加仇士良觀軍容使。</p>
<p class="em2 strong"><span class="yinwen">10</span>天德軍使田牟、監軍韋仲平欲擊回鶻以求功，奏稱：<span class="yinhao">「回鶻叛將嗢沒斯等侵逼<span class="jiazhu">嗢，烏沒翻。</span>塞下，吐谷渾、沙陀、党項皆世與爲仇，請自出兵驅逐。」</span><span class="jiazhu">党，底朗翻。</span>上命朝臣議之，議者皆以爲嗢沒斯叛可汗而來，不可受，宜如牟等所請，擊之便。上以問宰相，李德裕以爲：<span class="yinhao">「窮鳥入懷，猶當活之。況回鶻屢建大功，<span class="jiazhu">謂助收兩京，平安、史之亂也。</span>今爲鄰國所破，部落離散，窮無所歸，遠依天子，無秋毫犯塞，柰何乘其困而擊之！宜遣使者鎭撫，運糧食以賜之，此漢宣帝所以服呼韓邪也。」</span><span class="jiazhu">呼韓邪事見二十七卷漢宣帝之甘露三年。</span>陳夷行曰：<span class="yinhao">「此所謂借寇兵資盜糧也，<span class="jiazhu"><span class="shu-ming">史記</span>秦李斯之言。</span>不如擊之。」</span>德裕曰：<span class="yinhao">「彼吐谷渾等各有部落，見利則銳敏爭進，不利則鳥驚魚散，各走巢穴，<span class="jiazhu">走，音奏。</span>安肯守死爲國家用！今天德城兵纔千餘，若戰不利，城陷必矣。不若以恩義撫而安之，必不爲患。縱使侵暴邊境，亦須徵諸道大兵討之，豈可獨使天德擊之乎！」</span></p>
<p class="em2 strong">時詔以鴻臚卿張賈爲巡邊使，使察回鶻情僞，<span class="jiazhu">臚，陵如翻。邊使，疏吏翻。<span class="shu-ming">考異</span>曰：<span class="shu-ming">一品集·賜嗢沒斯等詔</span>曰：<span class="yinhao">「天德軍遞至，覽所奉表。」</span>又曰：<span class="yinhao">「方圖鎭撫，已命使臣。今又知堅昆等五族深入陵虐，可汗被害，公主及新可汗播越他所，特勒等相率遁逃，萬里歸命。」</span>又曰：<span class="yinhao">「豈非欲討除外寇，匡復本蕃？」</span>又曰：<span class="yinhao">「但緣未知指的，難便聽從。」</span>又曰：<span class="yinhao">「又慮邊境守臣或懷疑沮。」</span>又曰：<span class="yinhao">「故遣張賈往安撫。」</span>又曰：<span class="yinhao">「秋熱。」</span>然則詔下必在此際也。</span>未還。上問德裕曰：<span class="yinhao">「嗢沒斯等請降，可保信乎？」</span>對曰：<span class="yinhao">「朝中之人，臣不敢保，況敢保數千里外戎狄之心乎！然謂之叛將，則恐不可。若可汗在國，嗢沒斯等帥衆而來，則於體固不可受。今聞其國敗亂無主，將相逃散，或奔吐蕃，或奔葛邏祿，惟此一支遠依大國。觀其表辭，危迫懇切，豈可謂之叛將乎！<span class="jiazhu">降，戶江翻。朝，直遙翻。將，卽亮翻。</span>況嗢沒斯等自去年九月至天德，今年二月始立烏介，自無君臣之分。<span class="jiazhu">分，扶問翻。</span>願且詔河東、振武嚴兵保境以備之，俟其攻犯城鎭，然後以武力驅除。或於吐谷渾等部中少有抄掠，聽自讎報，亦未可助以官軍。<span class="jiazhu">先鬬之以離其交，此在兵法，習者不察耳。抄，楚交翻。</span>仍詔田牟、仲平毋得邀功生事，常令不失大信，懷柔得宜，彼雖戎狄，必知感恩。」</span>辛酉，詔田牟約勒將士及雜虜，<span class="jiazhu">雜虜卽吐谷渾、沙陀、党項等部落。</span>毋得先犯回鶻。<span class="jiazhu"><span class="shu-ming">考異</span>曰：<span class="shu-ming">舊紀</span>：<span class="yinhao">「八月，烏介遣使告故可汗死，部人推爲可汗。今奉公主南投大國。時烏介至塞上，嗢沒斯與赤心相攻殺，赤心率數千帳近西城，田牟以聞。烏介又令其相頡干迦斯表借天德城，仍乞糧儲牛羊。詔王會、李師偃往宣慰，令放公主入朝，賑粟二萬石。」</span><span class="shu-ming">舊·德裕傳</span>曰：<span class="yinhao">「開成末，回鶻爲黠戛斯所破，部族離散，烏介奉太和公主南來。會昌二年二月，牙於塞上，遣使求助兵糧，收復本國，權借天德軍。田牟請以沙陀、退渾諸部擊之；下百寮議，議者多云如牟之奏。德裕云云。帝以爲然，許借米三萬石。」</span><span class="shu-ming">伐叛記</span>曰：<span class="yinhao">「會昌元年二月，回鶻遠涉沙漠，飢餓尤甚，將金寶於塞上部落博糴糧食。邊人貪其財寶，生攘奪之心。至其年秋，城使田牟、監軍韋仲平上表稱退渾、党項與回鶻宿有嫌怨，願出本部兵馬驅逐。其時天德城內只有將士一千人，職事又居其半，上令宰臣商量，德裕面奏云云。八月二十四日，請賜田牟、仲平詔，漢兵及蕃、渾不得先犯回鶻，語在<span class="shu-ming">會昌集</span>奏狀中。」</span>按<span class="shu-ming">舊紀</span>、<span class="shu-ming">實錄</span>皆采集衆書爲之，事前後多差互。今從<span class="shu-ming">伐叛記</span>、<span class="shu-ming">一品集</span>。</span>九月，戊辰朔，詔河東、振武嚴兵以備之。牟，布之弟也。<span class="jiazhu">田布，弘正之子，死於史憲誠之亂。</span></p>
<p class="em2 strong"><span class="yinwen">11</span>癸巳，盧龍軍亂，殺節度使史元忠，推陳<span class="jiaozhusup">【章：十二行本「陳」上有「牙將」二字；乙十一行本同；退齋校同。】</span>行泰主留務。</p>
<p class="em2 strong"><span class="yinwen">12</span>李德裕請遣使慰撫回鶻，且運糧三萬斛以賜之，上以爲疑；閏月，己亥；開延英，召宰相議之。陳夷行於候對之所，<span class="jiazhu">唐自德宗以後，羣臣乞對延英，率於延英門請對。<span class="shu-ming">會要</span>曰：元和十五年，詔於西上閤門西廊內開便門，以通宰臣自閤中赴延英路。宋申錫之得罪也，召諸宰相自中書入對延英。</span>屢言資盜糧不可。德裕曰：<span class="yinhao">「今徵兵未集，天德孤危。儻不以此糧噉飢虜，<span class="jiazhu">噉，徒濫翻。</span>且使安靜，萬一天德陷沒，咎將誰歸！」</span><span class="jiazhu">李德裕之本計是也；至於此言，特以箝陳夷行之喙耳。若以用兵大勢言之，固將不計一城得失也。此弊自唐及宋皆然，嗚呼，可易言哉！</span>夷行至上前，遂不敢言。上乃許以穀二萬斛賑之。<span class="jiazhu">賑，止忍翻。<span class="shu-ming">考異</span>曰：<span class="shu-ming">伐叛記</span>云：<span class="yinhao">「降使賜米二萬石，尋又烏介至天德。」</span>按<span class="shu-ming">實錄</span>，十一月初猶未知公主所在，遣苗縝至嗢沒斯處訪問。月末始云公主遣使言烏介可汗乞册命，及降使宣慰。十二月，庚辰，制曰：<span class="yinhao">「公主遣使入朝，已知新立可汗寓居塞下，宜令王會慰問，仍賑米二萬斛。」</span>然則閏九月中烏介未至天德，德裕但欲賑嗢沒斯等耳。上雖許賜米而未遣使，會聞烏介在塞下，因遣王會，併賜之二萬斛耳，非再賜也。<span class="shu-ming">伐叛記</span>終言其事，非以閏九月中卽降使賜米也。</span></p>
<p class="em2 strong"><span class="yinwen">13</span>以前山南東道節度使、同平章事牛僧孺爲太子太［少］師。先是漢水溢，壞襄州民居。<span class="jiazhu">先，悉薦翻。壞，音怪。</span>故李德裕以爲僧孺罪而廢之。<span class="jiazhu">廢之者，使居散地也。史言李德裕以私怨而廢牛僧孺。</span></p>
<p class="em2 strong"><span class="yinwen">14</span>盧龍軍復亂，<span class="jiazhu">復，扶又翻；下同。</span>殺陳行泰，立牙將張絳。<span class="jiazhu"><span class="shu-ming">考異</span>曰：<span class="shu-ming">舊紀</span>：<span class="yinhao">「十月，幽州雄武軍使張絳遣軍吏吳仲舒入朝，言行泰慘虐，請以鎭軍加討，許之。是月，誅行泰，遂以絳知兵馬事。二年，正月，以絳知留後，仍賜名仲武。」</span>以兩人爲一人，誤也。今從<span class="shu-ming">舊·仲武傳</span>、<span class="shu-ming">伐叛記</span>、<span class="shu-ming">實錄</span>。</span></p>
<p class="em2 strong">初，陳行泰逐史元忠，遣監軍傔<span class="jiazhu">傔，苦念翻。監軍傔，監軍之傔從也。</span>以軍中大將表來求節鉞。李德裕曰：<span class="yinhao">「河朔事勢，臣所熟諳。比來朝廷遣使賜詔常太速，<span class="jiazhu">諳，烏含翻。比，毗至翻。</span>故軍情遂固。若置之數月不問，必自生變。今請留監軍傔，勿遣使以觀之。」</span>旣而軍中果殺行泰，立張絳，復求節鉞，朝廷亦不問。會雄武軍使張仲武起兵擊絳，<span class="jiazhu">雄武軍在薊州廣漢川。</span>且遣軍吏吳仲舒奉表詣京師，稱絳慘虐，請以本軍討之。</p>
<p class="em2 strong">冬，十月，仲舒至京師。詔宰相問狀，仲舒言：<span class="yinhao">「行泰、絳皆遊客，故人心不附。仲武幽州舊將，<span class="jiazhu">仲武，范陽舊將張光朝之子。</span>性忠義，通書，習戎事，人心嚮之。曏者張絳初殺行泰，召仲武，欲以留務讓之，牙中一二百人不可；仲武行至昌平，絳復卻之。今計仲武纔發雄武，軍中已逐絳矣。」</span>李德裕問：<span class="yinhao">「雄武士卒幾何？」</span>對曰：<span class="yinhao">「軍士八百，外有土團五百人。」</span><span class="jiazhu">團結土人爲兵，故謂之土團。</span>德裕曰：<span class="yinhao">「兵少，何以立功？」</span>對曰：<span class="yinhao">「在得人心。苟人心不從，兵三萬何益？」</span>德裕又問：<span class="yinhao">「萬一不克，如何？」</span>對曰：<span class="yinhao">「幽州糧食皆在嬀州及北邊七鎭，<span class="jiazhu">嬀州南至幽州二百九十里，東至檀州二百五十里。檀州有大王、北來、保要、鹿固、赤城、邀虜、石子䴚七鎭。嬀，居爲翻。</span>萬一未能入，則據居庸關，<span class="jiazhu">幽州昌平縣軍都陘西北三十五里有納款關，卽居庸故關，亦謂之軍都關。按今居庸關在燕京之北一百一十里。</span>絕其糧道，幽州自困矣！」</span><span class="jiazhu">李德裕因吳仲舒之言，固心服張仲武之方略矣，命掌燕留務，豈徒然哉！</span></p>
<p class="em2 strong">德裕奏：<span class="yinhao">「行泰、絳皆使大將上表，脅朝廷，邀節鉞，故不可與。今仲武先自<span class="jiaozhusup">【章：十二行本「自」下有「表請」二字；乙十一行本同；張校同；退齋校同。】</span>發兵爲朝廷討亂，<span class="jiazhu">爲，于僞翻。</span>與之則似有名。」</span><span class="jiazhu">德裕旣未敢保張仲武，又恐與其初論河朔事勢者相違，故然。</span>乃以仲武知盧龍留後。仲武尋克幽州。</p>
<p class="em2 strong"><span class="yinwen">15</span>上校獵咸陽。</p>
<p class="em2 strong"><span class="yinwen">16</span>十一月，李德裕上言：<span class="yinhao">「今回鶻破亡，太和公主未知所在。若不遣使訪問，則戎狄必謂國家降主虜庭，本非愛惜，旣負公主，又傷虜情。請遣通事舍人苗縝齎詔詣嗢沒斯，<span class="jiazhu">縝，止忍翻。</span>令轉達公主，兼可卜嗢沒斯逆順之情。」</span>從之。</p>
<p class="em2 strong"><span class="yinwen">17</span>上頗好田獵及武戲，<span class="jiazhu">武戲，謂毬鞠、騎射、手搏等。好，呼到翻。</span>五坊小兒得出入禁中，賞賜甚厚。嘗謁郭太后，<span class="jiazhu">郭太后妃憲宗，於上爲祖母，時居興慶宮以養。</span>從容問爲天子之道，<span class="jiazhu">從，千容翻。</span>太后勸以納諫。上退，悉取諫疏閱之，多諫遊獵。自是上出畋稍稀，五坊無復橫賜。<span class="jiazhu">橫，下孟翻。</span></p>
<p class="em2 strong"><span class="yinwen">18</span>癸亥，以中書侍郎、同平章事崔鄲同平章事，充西川節度使。</p>
<p class="em2 strong"><span class="yinwen">19</span>初，黠戛斯旣破回鶻，得太和公主；自謂李陵之後，<span class="jiazhu"><span class="shu-ming">唐書</span>曰：黠戛斯人皆長大，赤髮，晳面，綠瞳，以黑髮者爲不祥，黑瞳者必曰李陵苗裔也。</span>與唐同姓，遣達干十人奉公主歸之於唐。回鶻烏介可汗引兵邀擊達干，盡殺之，質公主，南度磧，<span class="jiazhu">質，音致。磧，七迹翻。</span>屯天德軍境上。<span class="jiazhu">天德軍境北至磧口三百里。</span>公主遣使上表，言可汗已立，求册命。烏介又使其相頡干伽斯等上表，借振武一城以居公主、可汗。<span class="jiazhu"><span class="shu-ming">考異</span>曰：<span class="shu-ming">新傳</span>曰：<span class="yinhao">「達干奉主來歸，烏介怒，擊達干殺之，刼主南度磧，進攻天德城，劉沔屯雲伽關拒卻之。」</span>按烏介方倚唐爲援，豈敢攻天德！今從<span class="shu-ming">舊紀</span>、<span class="shu-ming">傳</span>、<span class="shu-ming">實錄</span>。</span>十二月，庚辰，制遣右金吾大將軍王會等慰問回鶻，仍賑米二萬斛。又賜烏介可汗敕書，諭以<span class="yinhao">「宜帥部衆漸復舊疆，<span class="jiazhu">帥，讀曰率。</span>漂寓塞垣，殊非良計。」</span>又云：<span class="yinhao">「欲借振武一城，前代未有此比。<span class="jiazhu">比，毗至翻，例也。</span>或欲別遷善地，求大國聲援，亦須於漠南駐止。朕當許公主入覲，親問事宜。儻須應接，必無所吝。」</span></p>
<div class="yeartoc" id="year_toc_842"><p class="strong"><span class="section" id="title-8"><span data-head-description="武宗至道昭肅孝皇帝上" data-head-level="h4" data-head-title="會昌二年">二年</span></span><span class="biaozhusup" data-rel="">（壬戌、八四二年）</span></p></div>
<p class="em2 strong"><span class="yinwen">1</span>春，正月，以張仲武爲盧龍節度使。</p>
<p class="em2 strong"><span class="yinwen">2</span>朝廷以回鶻屯天德、振武北境，以兵部郎中李拭爲巡邊使，察將帥能否。拭，鄘之子也。<span class="jiazhu">李鄘見二百四十卷元和十二年。</span></p>
<p class="em2 strong"><span class="yinwen">3</span>二月，淮南節度使李紳入朝。丁丑，以紳爲中書侍郎、同平章事、判度支。</p>
<p class="em2 strong"><span class="yinwen">4</span>河東節度使苻澈脩杷頭烽舊戍以備回鶻。<span class="jiazhu">杷頭烽北臨大磧，東望雲、朔，西望振武。杷，蒲巴翻。</span>李德裕奏請增兵鎭守，及脩東、中二受降城以壯天德形勢，從之。</p>
<p class="em2 strong"><span class="yinwen">5</span>右散騎常侍柳公權素與李德裕善，崔珙奏爲集賢學士、判院事。<span class="jiazhu">玄宗開元十三年，改麗正修書院爲集賢殿書院，五品以上爲學士，宰相一人爲學士知院事，常侍一人爲副知院事，又置判院一人，押院中使一人。元和四年，集賢御書院學士、直學士皆用五品，如開元故事，以學士一人年高者判院事。</span>德裕以恩非己出，因事左遷公權爲太子詹事。<span class="jiazhu">此德裕所以不能免朋黨之禍也。</span></p>
<p class="em2 strong"><span class="yinwen">6</span>回鶻復奏求糧，<span class="jiazhu">復，扶又翻。</span>及尋勘吐谷渾、党項所掠，又借振武城；詔遣內使楊觀賜可汗書，諭以城不可借，餘當應接處置。<span class="jiazhu">處，昌呂翻。</span></p>
<p class="em2 strong">三月，<span class="jiaozhusup">【章：十二行本「月」下有「戊申」二字；乙十一行本同；孔本同；退齋校同。】</span>李拭巡邊還，稱振武節度使劉沔有威略，可任大事。時河東節度使苻澈疾病，<span class="jiazhu">疾甚曰病。</span>庚申，以沔代之；以金吾上將軍李忠順爲振武節度使。遣將作少監苗縝册命烏介可汗，使徐行，駐於河東，俟可汗位定，然後進。旣而可汗屢侵擾邊境，縝竟不行。</p>
<p class="em2 strong"><span class="yinwen">7</span>回鶻嗢沒斯以赤心桀黠難知，<span class="jiazhu">黠，下八翻。</span>先告田牟云，赤心謀犯塞；乃誘赤心幷僕固殺之，那頡啜收赤心之衆七千帳東走。<span class="jiazhu"><span class="shu-ming">考異</span>曰：<span class="shu-ming">伐叛記</span>曰：<span class="yinhao">「赤心宰相欲謀犯塞，嗢沒斯先布誠於田牟，然後誘赤心同謁可汗，戮於可汗帳下。赤心所領兵馬遂潰散東去，歸投幽州。」</span><span class="shu-ming">一品集·幽州紀聖功碑</span>曰：<span class="yinhao">「赤心怙力負氣，潛圖厲階；爲嗢沒斯所紿，誘以俱謁可汗，戮於帳下。其衆大潰，東逼漁陽。」</span><span class="shu-ming">舊傳</span>曰：<span class="yinhao">「回鶻相赤心者與連位相姓僕固者與特勒那頡啜擁部衆不賓烏介。赤心欲犯塞，烏介遣其屬嗢沒斯先布誠於田牟，然後誘赤心同謁烏介，戮赤心於可汗帳下，幷僕固二人。那頡戰勝，全占赤心下七千帳，東瞰振武、大同，據室韋、黑沙、榆林，東南入幽州雄武軍西北界。」</span><span class="shu-ming">新傳</span>曰：<span class="yinhao">「嗢沒斯以赤心姦桀，難得要領，卽密約田牟，誘赤心斬帳下。」</span>按<span class="shu-ming">一品集·賜可汗敕書</span>雖云<span class="yinhao">「去歲嗢沒斯已至近界，今可汗旣立，彼又降附。」</span>然<span class="shu-ming">賜可汗書意</span>又云：<span class="yinhao">「嗢沒斯自本國破亡之初，奔迸先至塞上，不隨可汗、公主已是二年。」</span>是則嗢沒斯自有部衆，雖遙降烏介，身未嘗往也，安得斬赤心、僕固於可汗帳下乎！且赤心若不賓烏介，又安肯隨嗢沒斯同謁烏介乎！蓋嗢沒斯自惡赤心桀黠，誘至己之帳下而殺之耳。今從<span class="shu-ming">新傳</span>。又，<span class="shu-ming">伐叛記</span>嗢沒斯殺赤心，於烏介至天德下連言之，<span class="shu-ming">舊傳</span>亦然。<span class="shu-ming">新傳</span>在召諸道兵討烏介下。按<span class="shu-ming">一品集</span>，據回鶻到橫水栅，未知是那頡特下，爲復是可汗遣來。蓋<span class="yinhao">「那頡特」</span>下脫<span class="yinhao">「勒」</span>字，卽那頡啜也。然則虜犯橫水在赤心死後，故置於此。</span>河東奏：<span class="yinhao">「回鶻兵至橫水，<span class="jiazhu"><span class="shu-ming">考異</span>曰：<span class="shu-ming">實錄</span>：苻澈奏回鶻掠橫水，事在正月李拭巡邊前。按<span class="shu-ming">一品集</span>此狀云<span class="yinhao">「宜密詔劉沔、忠順，」</span>則狀必在李忠順鎭振武之後也。蓋澈在太原時奏之，沔除河東後德裕方有此奏，故置於此。</span>殺掠兵民，今退屯釋迦泊東。」</span>李德裕上言：<span class="yinhao">「釋迦泊西距可汗帳三百里，<span class="jiazhu">烏介時移帳保錯子山。</span>未知此兵爲那頡所部，爲可汗遣來。宜且指此兵云不受可汗指揮，擅掠邊鄙。密詔劉沔、仲武<span class="jiazhu">仲武，張仲武也。</span>先經略此兵，如可以討逐，事亦有名。摧此一支，可汗必自知懼。」</span></p>
<p class="em2 strong">夏，四月，庚辰，天德都防禦使田牟奏：<span class="yinhao">「回鶻侵擾不已，不俟朝旨，已出兵三千拒之。」</span>壬午，李德裕奏：<span class="yinhao">「田牟殊不知兵。戎狄長於野戰，短於攻城。牟但應堅守以待諸道兵集，今全軍出戰，萬一失利，城中空虛，何以自固！望亟遣中使止之。如已交鋒，卽詔雲、朔、天德以來羌、渾各出兵奮擊回鶻，凡所虜獲，並令自取。回鶻羇旅二年，糧食乏絕，人心易動。<span class="jiazhu">易，以豉翻。</span>宜詔田牟招誘降者，給糧轉致太原，不可留於天德。嗢沒斯情僞雖未可知，然要早加官賞。<span class="jiazhu"><span class="shu-ming">考異</span>曰：<span class="shu-ming">一品集·異域歸忠傳序</span>云：<span class="yinhao">「二年，四月，甲申，回鶻大特勒嗢沒斯率其國特勒、宰相等內附。」</span>而此四月十八日狀已言嗢沒斯送款者，蓋嗢沒斯自欲誅赤心之時已送款於田牟，至二十日乃帥衆至天德耳。故其<span class="shu-ming">授左金吾大將軍制</span>云：<span class="yinhao">「屢獻款誠，布于邊將；尋執反虜，不遺君親。戢其餒殍之徒，曾靡秋毫之犯。旋觀所履，大節甚明。」</span>蓋回鶻亂亡，嗢沒斯本與赤心等來歸唐，而邊吏疑阻，故赤心等怒欲犯塞。而嗢沒斯先告邊吏，誘赤心之衆東走，而嗢沒斯帥其衆降唐也。</span>縱使不誠，亦足爲反間。<span class="jiazhu">間，古莧翻。</span>且欲獎其忠義，爲討伐之名，令遠近諸蕃知但責可汗犯順，非欲盡滅回鶻。石雄善戰無敵，請以爲天德都團練副使，佐田牟用兵。」</span>上皆從其言。</p>
<p class="em2 strong">初，太和中，河西党項擾邊，文宗召石雄於白州，<span class="jiazhu">雄流白州見二百四十四卷太和三年。</span>隸振武軍爲裨將，屢立戰功，以王智興故，未甚進擢。至是，德裕舉用之。</p>
<p class="em2 strong">甲申，嗢沒斯帥其國特勒、宰相等二千二百餘人來降。<span class="jiazhu"><span class="shu-ming">考異</span>曰：<span class="shu-ming">一品集</span>，<span class="shu-ming">嗢沒斯特勒等狀</span>五月四日上，<span class="shu-ming">實錄</span>在五月丙申，蓋據奏到之日也。今從<span class="shu-ming">歸忠傳序</span>。</span></p>
<p class="em2 strong"><span class="yinwen">8</span>上信任李德裕，觀軍容使仇士良惡之。<span class="jiazhu">惡，烏路翻。</span>會上將受尊號，御丹鳳樓宣赦。或告士良，宰相與度支議草制減禁軍衣糧及馬芻粟，士良揚言於衆曰：<span class="yinhao">「如此，至日，軍士必於樓前諠譁！」</span>德裕聞之，乙酉，乞開延英自訴。上怒，遽遣中使宣諭兩軍：<span class="yinhao">「赦書初無此事。且赦書皆出朕意，非由宰相，爾安得此言！」</span>士良乃惶愧稱謝。丁亥，羣臣上尊號曰仁聖文武至神大孝皇帝；赦天下。</p>
<p class="em2 strong"><span class="yinwen">9</span>五月，戊申，遣鴻臚卿張賈安撫嗢沒斯等，以嗢沒斯爲左金吾大將軍、懷化郡王；其次酋長官賞有差。<span class="jiazhu">酋，慈由翻。長，知丈翻。</span>賜其部衆米五千斛，絹三千匹。</p>
<p class="em2 strong">那頡啜帥其衆自振武、大同，東因室韋、黑沙，南趣雄武軍，窺幽州。<span class="jiazhu">趣，七喻翻。</span>盧龍節度使張仲武遣其弟仲至將兵三萬迎擊，大破之，斬首捕虜不可勝計，<span class="jiazhu">勝，音升。</span>悉收降其七千帳，分配諸道。那頡啜走，烏介可汗獲而殺之。<span class="jiazhu"><span class="shu-ming">考異</span>曰：<span class="shu-ming">伐叛記</span>曰：<span class="yinhao">「仲武招降赤心下潰兵及可汗下部落前後三萬餘人，分配諸道，回鶻種族遂至寡弱。」</span><span class="shu-ming">新</span>、<span class="shu-ming">舊紀</span>皆無仲武破回鶻事。<span class="shu-ming">舊·回紇傳</span>曰：<span class="yinhao">「仲武大破那頡之衆，全收七千帳，殺戮收擒老小共九萬人。那頡中箭，透駝羣潛脫，烏介獲而殺之。」</span><span class="shu-ming">一品集·幽州紀聖功碑</span>曰：<span class="yinhao">「公前後受降三萬人、特勒二人、可汗姊一人、大都督外宰相四人，其他裨王、騎將不可備載。」</span>諸書皆不言仲武破那頡啜月日，故附於此。</span></p>
<p class="em2 strong">時烏介衆雖衰減，尙號十萬，駐牙於大同軍北閭門山。楊觀自回鶻還，<span class="jiazhu">還，音旋。</span>可汗表求糧食、牛羊，<span class="jiazhu">因楊觀之還而上表。</span>且請執送嗢沒斯等。詔報以<span class="yinhao">「糧食聽自以馬價於振武糴三千石；<span class="jiazhu">回鶻自肅、代以來，以馬與中國互市，隨其直而償其價。</span>牛，稼穡之資，中國禁人屠宰；羊，中國所鮮，<span class="jiazhu">鮮，息淺翻。</span>出於北邊雜虜，國家未嘗科調。<span class="jiazhu">調，徒弔翻。</span>嗢沒斯自本國初破，先投塞下，不隨可汗已及二年，慮彼猜嫌，<span class="jiazhu">彼謂烏介。</span>窮迫歸命。前可汗正以猜虐無親，致內離外叛。今可汗失地遠客，尤宜深矯前非。若復骨肉相殘，<span class="jiazhu">復，扶又翻；下同。</span>則可汗左右信臣誰敢自保！朕務在兼愛，已受其降。<span class="jiazhu">謂受嗢沒斯降也。</span>於可汗不失恩慈，於朝廷免虧信義，豈不兩全事體，深叶良圖！」</span></p>
<p class="em2 strong"><span class="yinwen">10</span>嗢沒斯入朝。六月，甲申，以嗢沒斯所部爲歸義軍，以嗢沒斯爲左金吾大將軍，充軍使。</p>
<p class="em2 strong"><span class="yinwen">11</span>門下侍郎、同平章事陳夷行罷爲左僕射。秋，七月，以尙書右丞李讓夷爲中書侍郎、同平章事。</p>
<p class="em2 strong"><span class="yinwen">12</span>嵐州人田滿川據州城作亂，劉沔討誅之。</p>
<p class="em2 strong"><span class="yinwen">13</span>嗢沒斯請置家太原，與諸弟竭力扞邊；詔劉沔存撫其家。</p>
<p class="em2 strong">烏介可汗復遣其相上表，借兵助復國，又借天德城，詔不許。</p>
<p class="em2 strong">初，可汗往來天德、振武之間，剽掠羌、渾，<span class="jiazhu">剽，正妙翻。</span>又屯杷頭烽北。<span class="jiazhu">宋白曰：杷頭烽在朔川。</span>朝廷屢遣使諭之，使還漠南，可汗不奉詔。李德裕以爲<span class="yinhao">「那頡啜屯於山北，烏介恐其與奚、契丹連謀邀遮，故不敢遠離塞下。<span class="jiazhu">離，扐智翻。</span>望敕張仲武諭奚、契丹與回鶻共滅那頡啜，使得北還。」</span>及那頡啜死，可汗猶不去。議者又以爲回鶻待馬價；詔盡以馬價給之，又不去。八月，可汗帥衆過杷頭烽南，突入大同川，驅掠河東雜虜牛馬數萬，轉鬬至雲州城門。<span class="jiazhu">宋白曰：雲州，古平城之地，北至長城三百里卽蕃界。今大元大同府治大同縣，領雲中、白登二縣；又有雲內州，領柔服、蠻川二縣。</span>刺史張獻節閉城自守，吐谷渾、党項皆挈家入山避之。庚午，詔發陳、許、徐、汝、襄陽等兵屯太原及振武、天德，俟來春驅逐回鶻。<span class="jiazhu"><span class="shu-ming">考異</span>曰：<span class="shu-ming">實錄</span>：<span class="yinhao">「六月，回鶻寇雲州，劉沔出太原兵禦之。」</span>又云：<span class="yinhao">「劉沔救雲州，爲回鶻所敗。」</span>七月又云：<span class="yinhao">「烏介過天德，至杷頭烽，突入大同川，驅太原部落牛馬數萬，轉戰至雲州。」</span><span class="shu-ming">新紀</span>：<span class="yinhao">「正月，回鶻寇橫水栅，略天德、振武軍。三月，回鶻寇雲、朔。六月，劉沔及回鶻戰于雲州，敗績。」</span>按<span class="shu-ming">一品集·奏回鶻事宜狀</span>：<span class="yinhao">「臣等見楊觀說，緣回鶻赤心下兵馬多散在山北，恐與奚、契丹、室韋同邀截可汗，所以未敢遠去。今因賜仲武詔，令諭以朝旨。緣回鶻曾有忠效，又因殘破，歸附國家，朝廷事體須有存恤。今奚、契丹等與其同力，討除赤心下散卒，遣可汗漸出漢界，免有滯留。」</span>此狀雖無月日，約須在楊觀自回鶻還、赤心死、那頡啜未敗前也。又<span class="shu-ming">賜可汗書</span>云：<span class="yinhao">「一昨數使卻回，皆言可汗只待馬價。及令交付之次，又聞所止屢遷。」</span>則是可汗邀求馬價，而朝廷於此盡給之也。又七月十九日狀云：<span class="yinhao">「望賜可汗書：『得嗢沒斯表，稱在本國之時各有本分馬，其馬價絹並合落下，請充進奉。以可汗本國殘破，久在邊陲，此已量與嗢沒斯優當，其嗢沒斯以下本分馬價絹，便賜可汗。』」</span>然則給其馬價必在七月十九日前。當是時，回鶻必未寇雲州，敗劉沔，突入大同川，掠太原牛馬，故朝廷曲徇其所求，欲其早離塞下北去，尙未有攻討之意也。又<span class="shu-ming">實錄</span>：<span class="yinhao">「八月，壬戌朔，李德裕奏請遣石雄斫營取公主，擒可汗。戊辰，又奏斫營事令且住。辛未，詔發陳、許、徐、汝、襄陽兵屯太原、振武、天德救援。」</span>按<span class="shu-ming">一品集</span>，德裕<span class="shu-ming">論討襲回鶻狀</span>云：<span class="yinhao">「臣頻奉聖旨，緣回鶻漸逼杷頭烽，早須討襲。臣比聞戎虜不解攻城，只知馬上馳突。臣料必無遊弈伏道，又不會斫營。儻令石雄以義武馬軍兼退渾馬騎，精選步卒以爲羽翼，銜枚夜襲，必易成功。」</span>狀無月日。<span class="shu-ming">實錄</span>據七日狀云，今月一日所商量石雄斫營事，望且令住，故置之朔日耳。此時猶云漸逼杷頭烽，則是尙未知過杷頭烽南也。又八月七日<span class="shu-ming">論回鶻事宜狀</span>云：<span class="yinhao">「回鶻自至杷頭烽北，已是數旬，奏報寂然，更無侵軼。察其情狀，只與在天德、振武界首不殊。臣等今月一日所商量石雄斫營事，望且令住，更審候事勢。」</span>據此狀意，則是殊未知可汗深入犯雲州也。又八月十日<span class="shu-ming">請發陳許等兵狀</span>云：<span class="yinhao">「臣等昨日已於延英面奏，請太原、振武、天德各加兵備，請更徵發陳、許、徐、汝、襄陽等兵。至河冰合時，深慮可汗突出過河，兼與吐蕃連結，則爲患不細，深要防虞。其所徵諸道兵恐不可停，須令及冰未合前，各到所在。」</span>然則回鶻突入大同川犯雲州必在八月之初，一日、七日猶未知，九日始奏到，故議發兵守備驅逐。<span class="shu-ming">實錄</span>、<span class="shu-ming">新紀</span>皆誤。今從<span class="shu-ming">舊紀</span>。</span></p>
<p class="em2 strong">丁丑，賜嗢沒斯與其弟阿歷支、習勿啜、烏羅思皆姓李氏，名思忠、思貞、思義、思禮。<span class="jiazhu">嗢沒斯曰思忠，阿歷支曰思貞，習勿啜曰思義，烏羅思曰思禮。<span class="shu-ming">考異</span>曰：<span class="shu-ming">舊紀</span>：<span class="yinhao">「六月，嗢沒斯等至京師，制以嗢沒斯充歸義軍使，賜姓名李思忠。以回鶻宰相受邪勿爲歸義軍副使，賜姓名李弘順。」</span><span class="shu-ming">舊·回鶻傳</span>曰：<span class="yinhao">「二年冬，三年春，回鶻七部共三萬衆相次降於幽州，詔配諸道。有嗢沒斯、受邪勿等諸部降振武，皆賜姓李氏，及名思忠、思貞、思義。」</span>今從<span class="shu-ming">實錄</span>。</span>國相愛邪勿姓愛，名弘順；仍以弘順爲歸義軍副使。</p>
<p class="em2 strong">上遣回鶻石戒直還其國，賜可汗書，<span class="jiazhu"><span class="shu-ming">考異</span>曰：<span class="shu-ming">舊紀</span>此詔在劉沔、張仲武爲招討使下。按<span class="shu-ming">一品集</span>八月十八日狀：<span class="yinhao">「兩日來臣等竊聞外議云，石誡直久在京城，事無巨細，靡不諳悉。昨緣收入鴻臚，懼朝廷處置，因求奉使，意在脫身。」</span>又云：<span class="yinhao">「石誡直先有兩男逃走，必是已入回鶻，料其此去豈肯盡心！伏望速詔劉沔，所在勒迴。」</span>然則遣石誡直賜可汗書必在此狀之前，未知後來果曾勒回否也。</span>諭以<span class="yinhao">「自彼國爲紇吃斯所破，<span class="jiazhu">黠戛斯一名紇吃斯，蓋語音相近。</span>來投邊境，撫納無所不至。今可汗尙此近塞，<span class="jiazhu">近，其靳翻。</span>未議還蕃，或侵掠雲、朔等州，或鈔擊羌、渾諸部。<span class="jiazhu">鈔，楚交翻。</span>遙揣深意，似恃姻好之情；<span class="jiazhu">謂質太和公主以邀中國。揣，初委翻。好，呼到翻。</span>每觀蹤由，實懷馳突之計。中外將相咸請誅翦，朕情深屈己，未忍幸災。可汗宜速擇良圖，無貽後悔！」</span></p>
<p class="em2 strong">上又命李德裕代劉沔答回鶻相頡干迦斯書，以爲：<span class="yinhao">「回鶻遠來依投，當效呼韓邪遣子入侍，身自入朝。<span class="jiazhu">呼韓邪事見<span class="shu-ming">漢宣帝紀</span>。</span>及令太和公主入謁太皇太后，求哀乞憐，則我之救卹，無所愧懷。<span class="jiazhu">言無所愧於懷也。</span>而乃睥睨邊城，桀驁自若，<span class="jiazhu">睥，匹詣翻。睨，硏計翻。驁，五到翻。</span>邀求過望，如在本蕃，又深入邊境，侵暴不已，求援繼好，<span class="jiazhu">好，呼到翻。</span>豈宜如是！來書又云胡人易動難安，若令忿怒，不可復制。<span class="jiazhu">復，扶又翻；下同。</span>回鶻爲紇吃斯所破，舉國將相遣［遺］骸棄於草莽，累代可汗墳墓，隔在天涯，回鶻忿怒之心，不施於彼，<span class="jiazhu">彼，謂紇吃斯。</span>而蔑棄仁義，逞志中華，天地神祇豈容如此！昔郅支不事大漢，竟自夷滅，<span class="jiazhu">事見<span class="shu-ming">漢宣帝</span>、<span class="shu-ming">元帝紀</span>。</span>往事之戒，得不在懷！」</span></p>
<p class="em2 strong">戊子，李德裕等上言，<span class="yinhao">「若如前詔，河東等三道嚴兵守備，<span class="jiazhu">三道，河東、盧龍、振武也。</span>俟來春驅逐，乘回鶻人困馬羸之時，<span class="jiazhu">羸，倫爲翻。</span>又官軍免盛寒之苦，則幽州兵宜令止屯本道以俟詔命。若慮河冰旣合，回鶻復有馳突，須早驅逐，則當及天時未寒，決策於數月<span class="jiaozhusup">【章：十二行本「月」作「日」；乙十一行本同；孔本同。】</span>之間。以河朔兵益河東兵，必令收功於兩月之內。今聞外議紛紜，互有異同，儻不一詢羣情，終爲浮辭所撓。<span class="jiazhu">撓，奴敎翻，又奴巧翻。</span>望令公卿集議！」</span>詔從之。時議者多以爲宜俟來春。</p>
<p class="em2 strong">九月，以劉沔兼招撫回鶻使，如須驅逐，其諸道行營兵權令指揮；以張仲武爲東面招撫回鶻使，其當道行營兵及奚、契丹、室韋等並自指揮。以李思忠爲河西党項都將回鶻西南面招討使；<span class="jiazhu">此河西，謂北河之西。</span>皆會軍于太原。令沔屯鴈門關。<span class="jiazhu">鴈門關在代州鴈門縣，卽陘嶺關。</span></p>
<p class="em2 strong">初，奚、契丹羈屬回鶻，各有監使，歲督其貢賦，且詗唐事。<span class="jiazhu">監，古銜翻。使，疏吏翻。詗，火迥翻，又翾正翻。</span>張仲武遣牙將石公緒統二部，盡殺回鶻監使等八百餘人。仲武破那頡啜，得室韋酋長妻子。<span class="jiazhu">酋，慈由翻。長，知丈翻。</span>室韋以金帛羊馬贖之，仲武不受，曰：<span class="yinhao">「但殺<span class="jiaozhusup">【章：十二行本「殺」下有「回鶻」二字；乙十一行本同；孔本同；張校同；退齋校同。】</span>監使則歸之！」</span></p>
<p class="em2 strong">癸卯，李德裕等奏：<span class="yinhao">「河東奏事官孫儔適至，云回鶻移營近南四十里。<span class="jiazhu">近，其靳翻。</span>劉沔以爲此必契丹不與之同，恐爲其掩襲故也。據此事勢，正堪驅除。臣等問孫儔，若與幽州合勢，迫逐回鶻，更須益幾兵。儔言不須多益兵，唯大同兵少，得易定千人助之足矣。」</span>上皆從之。詔河東、幽州、振武、天德各出大兵，移營稍前，以迫回鶻。</p>
<p class="em2 strong"><span class="yinwen">14</span>上聞太子少傅白居易名，欲相之，<span class="jiazhu">易，以豉翻。相，息亮翻。</span>以問李德裕。德裕素惡居易，<span class="jiazhu">惡，烏路翻。</span>乃言居易衰病，不任朝謁。<span class="jiazhu">任，音壬。</span>其從父弟左司員外郎敏中，辭學不減居易，且有器識。甲辰，以敏中爲翰林學士。<span class="jiazhu">爲敏中排德裕張本。</span></p>
<p class="em2 strong"><span class="yinwen">15</span>李思忠請與契苾、沙陀、吐谷渾六千騎合勢擊回鶻。乙巳，以銀州刺史何清朝、蔚州刺史契苾通分將河東蕃兵詣振武，受李思忠指揮。通，何力之五世孫。<span class="jiazhu">契苾種帳，太和中附於振武；契苾何力，太宗時來朝，遂留宿衞。蔚，紆勿翻。契，欺訖翻。</span></p>
<p class="em2 strong"><span class="yinwen">16</span>冬，十月，丁卯，立皇子峴爲益王，岐爲兗王。</p>
<p class="em2 strong"><span class="yinwen">17</span>黠戛斯遣將軍踏布合祖等至天德軍，言<span class="yinhao">「先遣都呂施合等奉公主歸之大唐，至今無聲問，不知得達，或爲奸人所隔。今出兵求索，<span class="jiazhu">索，山客翻。</span>上天入地，期於必得。」</span><span class="jiazhu">索，山客翻。上，時掌翻。</span>又言<span class="yinhao">「將徙就合羅川，居回鶻故國，<span class="jiazhu">回鶻舊居薛延陀北娑陵水上，去長安七千里。開元中破突厥，徙牙烏德鞬山昆河之間，南距漢高闕塞一千七百里。</span>兼已得安西、北庭達靼等五部落。」</span><span class="jiazhu">李心傳曰：達靼之先與女眞同種，靺鞨之後也。靺鞨本臣高麗，唐滅高麗，其遺人迸入勃海，惟黑水完疆。及勃海盛，靺鞨皆役屬。後爲奚、契丹所攻，部族分散。其居混同江之上者曰女眞，乃黑水遺種也。其居陰山者，自號爲韃靼。韃靼之人皆勇悍善戰，其近漢地者謂之熟韃靼，尙能種秫穄，以平底瓦釜煮而食之。其遠者謂之生韃靼，以射獵爲生，無器甲，矢貫骨鏃而已。余謂李心傳蜀人也，安能知直北事，特以所傳聞書之。</span></p>
<p class="em2 strong"><span class="yinwen">18</span>十一月，辛卯朔，昭義節度使劉從諫上言，請出部兵五千討回鶻，詔不許。</p>
<p class="em2 strong"><span class="yinwen">19</span>上遣使賜太和公主冬衣，命李德裕爲書賜公主，略曰：<span class="yinhao">「先朝割愛降婚，義寧家國，謂回鶻必能禦侮，安靜塞垣。今回鶻所爲，甚不循理，每馬首南向，姑得不畏高祖、太宗之威靈！欲侵擾邊疆，豈不思太皇太后之慈愛！爲其國母，足得指揮；若回鶻不能稟命，則是棄絕姻好，今日已後，不得以姑爲詞！」</span><span class="jiazhu">太和公主，憲宗女也，於上爲姑。</span></p>
<p class="em2 strong"><span class="yinwen">20</span>上幸涇陽校獵。乙卯，諫議大夫高少逸、鄭朗於閤中諫曰：<span class="yinhao">「陛下比來遊獵稍頻，<span class="jiazhu">比，毗志翻。</span>出城太遠，侵星夜歸，萬機曠廢。」</span>上改容謝之。少逸等出，上謂宰相曰：<span class="yinhao">「本置諫官使之論事，朕欲時時聞之。」</span>宰相皆賀。己未，以少逸爲給事中，朗爲左諫議大夫。</p>
<p class="em2 strong"><span class="yinwen">21</span>劉沔、張仲武固稱盛寒未可進兵，請待歲首，<span class="jiazhu">唐以建寅之月爲歲首，欲待來春進兵。</span>李忠順獨請與李思忠俱進。十二月，丙寅，李德裕奏請遣思忠進屯保大栅，從之。</p>
<p class="em2 strong"><span class="yinwen">22</span>丁卯，吐蕃遣其臣論昔熱來告達磨贊普之喪，<span class="jiazhu"><span class="shu-ming">會要</span>，會昌二年贊普卒，至十二月遣論贊等來告喪。<span class="shu-ming">考異</span>曰：<span class="shu-ming">實錄</span>：<span class="yinhao">「丁卯，吐蕃贊普卒，遣使告喪，廢朝三日。贊普立僅三十餘年，有心疾，不知國事，委政大臣焉。命將作少監李璟爲弔祭使。」</span>據<span class="shu-ming">補國史</span>，彝泰卒後又有達磨贊普，此年卒者達磨也。<span class="shu-ming">文宗實錄</span>不書彝泰贊普卒，<span class="shu-ming">舊傳</span>及<span class="shu-ming">續會要</span>亦皆無達磨。<span class="shu-ming">新書</span>據<span class="shu-ming">補國史</span>，疑<span class="shu-ming">文宗實錄</span>闕略，故他書皆因而誤。彝泰以元和十一年立，至此二十七年，然開成三年已卒。達磨立至此五年，而<span class="shu-ming">實錄</span>云僅三十年，亦是誤以達磨爲彝泰也。</span>命將作少監李璟爲弔祭使。</p>
<p class="em2 strong"><span class="yinwen">23</span>劉沔奏移軍雲州。</p>
<p class="em2 strong"><span class="yinwen">24</span>李忠順奏擊回鶻，破之。</p>
<p class="em2 strong"><span class="yinwen">25</span>丙戌，立皇子嶧爲德王，嵯爲昌王。<span class="jiazhu">嶧，音亦。嵯，才何翻。</span></p>
<p class="em2 strong"><span class="yinwen">26</span>初，吐蕃達磨贊普有佞幸之臣，以爲相；達磨卒，無子，佞相立其妃綝氏兄尙延力之子乞離胡爲贊普，<span class="jiazhu">綝，丑林翻。</span>纔三歲，佞相與妃共制國事，吐蕃老臣數十人皆不得預政事。首相結都那見乞離胡不拜，曰：<span class="yinhao">「贊普宗族甚多，而立綝氏子，國人誰服其令，鬼神誰饗其祀！國必亡矣；比年災異之多，乃爲此也。<span class="jiazhu">比，毗至翻。爲，于僞翻。</span>老夫無權，不得正其亂以報先贊普之德，有死而已！」</span>拔刀剺面，慟器而出。佞相殺之，滅其族。國人憤怒；又不遣使詣唐求册立。</p>
<p class="em2 strong">洛門川討擊使論恐熱，<span class="jiazhu">洛門川在渭州隴西縣東南，漢來歙破隗純於落門，卽此。<span class="shu-ming">考異</span>曰：<span class="shu-ming">補國史</span>曰：恐熱姓末，名農力。吐蕃國法不呼本姓，但王族則曰論，官族則曰尙，其中字卽蕃號也。熱者，例皆言之，如中華呼郎。</span>性悍忍，多詐謀，乃屬其徒告之曰：<span class="jiazhu">屬，之欲翻，聚會其徒也。</span><span class="yinhao">「賊捨國族立綝氏，專害忠良以脅衆臣，且無大唐册命，何名贊普！吾當與汝屬舉義兵，入誅綝妃及用事者以正國家。天道助順，功無不成。」</span>遂說三部落，得萬騎。<span class="jiazhu">三部落，吐蕃種落之分居河、隴者；或云，吐渾、党項、嗢末。說，式芮翻。</span>是歲，與青海節度使同盟舉兵，自稱國相。</p>
<p class="em2 strong">至渭州，遇國相尙思羅屯薄寒山，恐熱擊之，思羅棄輜重西奔松州。<span class="jiazhu">王涯曰：從龍州青川鎭入吐蕃界直抵故松州之城，是吐蕃舊置節度之所。</span>恐熱遂屠渭州。思羅發蘇毗、吐谷渾、羊同等兵，合八萬，保洮水，焚橋拒之。<span class="jiazhu">洮，土刀翻。</span>恐熱至，隔水語蘇毗等曰：<span class="jiazhu">語，牛倨翻。</span><span class="yinhao">「賊臣亂國，天遣我來誅之，汝曹柰何助逆！我今已爲宰相，國內兵我皆得制之，汝不從，將滅汝部落！」</span>蘇毗等疑不戰，恐熱引驍騎涉水，蘇毗等皆降。思羅西走，追獲，殺之。恐熱盡倂其衆，合十餘萬。自渭川<span class="jiaozhusup">【章：十二行本「川」作「州」；乙十一行本同；張校同，云無註本作「川」。】</span>至松州，所過殘滅，尸相枕藉。<span class="jiazhu">枕，職任翻。藉，慈夜翻。</span></p>
</div></body></html>