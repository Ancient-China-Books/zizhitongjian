<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第四十四・漢紀三十六・世祖光武皇帝下・顯宗孝明皇帝上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀三十六">漢紀三十六</span></span></h1>
<p><span class="jiazhu">起強圉協洽<span class="biaozhusup" data-rel="">（丁未）</span>，盡上章涒灘<span class="biaozhusup" data-rel="">（庚申）</span>，凡十四年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="世祖光武皇帝下">世祖光武皇帝下</span></span></h5>
<div class="yeartoc" id="year_toc_47"><p class="strong"><span class="section" id="title-3"><span data-head-description="世祖光武皇帝下" data-head-level="h4" data-head-title="建武二十三年">建武二十三年</span></span><span class="biaozhusup" data-rel="">（丁未、四七年）</span></p></div>
<p class="em2 strong"><span class="yinwen">1</span>春，正月，南郡蠻叛；<span class="jiazhu">《郡國志》：南郡，在雒陽南一千五百里。蠻，卽緣沔諸山蠻也。杜佑曰：時南郡潳山蠻反，劉尙討破之，徙其種人七千餘口，置江夏界中，其後沔中蠻是也。</span>遣武威將軍劉尙討破之。</p>
<p class="em2 strong"><span class="yinwen">2</span>夏，五月，丁卯，大司徒蔡茂薨。</p>
<p class="em2 strong"><span class="yinwen">3</span>秋，八月，丙戌，大司空杜林薨。</p>
<p class="em2 strong"><span class="yinwen">4</span>九月，辛未，以陳留<span class="jiaozhusup">【章：十二行本「留」下有「太守」二字；乙十一行本同；孔本同；張校同。】</span>玉況爲大司徒。<span class="jiazhu">賢曰：玉，音肅，姓也。</span></p>
<p class="em2 strong"><span class="yinwen">5</span>冬，十月，丙申，以太僕張純爲大司空。</p>
<p class="em2 strong"><span class="yinwen">6</span>武陵蠻精夫相單程等反，<span class="jiazhu">秦昭王使白起伐楚，略取蠻夷，始置黔中郡；漢興，改爲武陵。范《書》曰：長沙武陵蠻名渠帥曰精夫，槃瓠之後也。</span>遣劉尙發兵萬餘人泝沅水入武谿擊之。<span class="jiazhu">賢曰：沅水出牂柯故且蘭，東北經辰州、潭州、岳州，經洞庭湖入江。武谿，在今辰州盧谿縣西百八十里，卽五谿之一也。沅，音元。</span>尙輕敵深入，蠻乘險邀之，尙一軍悉沒。</p>
<p class="em2 strong"><span class="yinwen">7</span>初，匈奴單于輿弟右谷蠡王知牙師以次當爲左賢王，<span class="jiazhu">谷蠡，音鹿黎。</span>左賢王次卽當爲單于。單于欲傳其子，遂殺知牙師。烏珠留單于有子曰比，爲右薁鞬日逐王，<span class="jiazhu">薁，音郁。鞬，居言翻。</span>領南邊八部。比見知牙師死，出怨言曰：<span class="yinhao">「以兄弟言之，右谷蠡王次當立；以子言之，我前單于長子，我當立！」</span><span class="jiazhu">呼韓邪單于約其諸子以兄弟次相傳，單于輿殺其弟知牙師而立其子，亂呼韓邪之約，而比則烏珠留之長子也。比自謂若父子相傳，則烏珠留死，比當立爲單于，何待至輿而始傳其子也。師古曰：谷，音鹿。蠡，盧奚翻。</span>遂內懷猜懼，庭會稀闊。<span class="jiazhu">匈奴諸王歲正月會單于庭。</span>單于疑之，乃遣兩骨都侯監領比所部兵。<span class="jiazhu">監，古銜翻。</span>及單于蒲奴立，比益恨望，密遣漢人郭衡奉匈奴地圖詣西河太守求內附。<span class="jiazhu">《郡國志》：西河郡，在雒陽北千二百里。守，式又翻。</span>兩骨都侯頗覺其意，會五月龍祠，<span class="jiazhu">匈奴諸王每歲五月會龍城祠。《南匈奴傳》曰：匈奴俗歲有三龍祠，常以正月、五月、九月戊日。</span>勸單于誅比。比弟漸將王在單于帳下，<span class="jiazhu">《南匈奴傳》：大臣貴者左賢王，次左谷蠡王，次右賢王，次右谷蠡王，謂之四角。次左、右日逐王，次左、右溫禺鞮王，次左、右斬將王，是爲六角。<span class="yinhao">「漸」</span>，當作<span class="yinhao">「斬」</span>，傳寫誤加水旁耳。</span>聞之，馳以報比。比遂聚八部兵四五萬人，待兩骨都侯還，欲殺之。骨都侯且到，知其謀，亡去。單于遣萬騎擊之，見比衆盛，不敢進而還。</p>
<p class="em2 strong"><span class="yinwen">8</span>是歲，鬲侯朱祜卒。<span class="jiazhu">范《書·朱祜傳》：二十四年卒。</span>祜爲人質直，尙儒學；爲將多受降，<span class="jiazhu">將，卽亮翻。降，戶江翻。</span>以克定城邑爲本，不存首級之功。又禁制士卒不得虜掠百姓，軍人樂放縱，<span class="jiazhu">樂，音洛。</span>多以此怨之。</p>
<div class="yeartoc" id="year_toc_48"><p class="strong"><span class="section" id="title-4"><span data-head-description="世祖光武皇帝下" data-head-level="h4" data-head-title="建武二十四年">二十四年</span></span><span class="biaozhusup" data-rel="">（戊申、四八年）</span></p></div>
<p class="em2 strong"><span class="yinwen">1</span>春，正月，乙亥，赦天下。</p>
<p class="em2 strong"><span class="yinwen">2</span>匈奴八部大人共議立日逐王比爲呼韓邪單于，款五原塞，願永爲藩蔽，扞禦北虜。事下公卿，<span class="jiazhu">下，遐稼翻。</span>議者皆以爲<span class="yinhao">「天下初定，中國空虛，夷狄情僞難知，不可許。」</span>五官中郎將耿國<span class="jiazhu">五官中郎將，掌五官郎。杜佑曰：漢制，三署郎，年五十以上屬五官，其次分屬左、右署。</span>獨以爲<span class="yinhao">「宜如孝宣故事，受之，<span class="jiazhu">事見二十七卷宣帝甘露、黃龍間。</span>令東扞鮮卑，北拒匈奴，率厲四夷，完復邊郡。」</span><span class="jiazhu">時邊郡皆創殘，有南匈奴爲扞蔽，則可以完復矣。</span>帝從之。</p>
<p class="em2 strong"><span class="yinwen">3</span>秋，七月，武陵蠻寇臨沅；<span class="jiazhu">賢曰：臨沅，縣名，屬武陵郡，故城在今郎州武陵縣。</span>遣謁者李嵩、中山太守馬成討之，不克。馬援請行，帝愍其老，未許，援曰：<span class="yinhao">「臣尙能被甲上馬。」</span><span class="jiazhu">被，皮義翻。</span>帝令試之。援據鞍顧眄，以示可用，帝笑曰：<span class="yinhao">「矍鑠哉是翁！」</span><span class="jiazhu">賢曰：矍鑠，勇貌也。</span>遂遣援率中郎將馬武、耿舒等將四萬餘人征五溪。<span class="jiazhu">酈道元註《水經》云：武陵有五溪，謂雄溪、橫溪、西溪、潕溪、辰溪，悉是蠻夷所居，故謂五溪，皆槃瓠之子孫也。土俗<span class="yinhao">「雄」</span>作<span class="yinhao">「熊」</span>，<span class="yinhao">「樠」</span>作<span class="yinhao">「朗」</span>，<span class="yinhao">「潕」</span>作<span class="yinhao">「武」</span>。賢曰：五溪在今辰州界。</span>援謂友人杜愔曰：<span class="yinhao">「吾受厚恩，年迫日索，<span class="jiazhu">索，盡也。愔，於今翻。索，昔各翻。</span>常恐不得死國事；今獲所願，甘心瞑目，但畏長者家兒或在左右，或與從事，殊難得調，介介獨惡是耳！」</span><span class="jiazhu">賢曰：長者家兒，謂權要子弟等。介介，猶耿耿也。余謂調，和也。援固已慮耿舒之難與共事，梁松、竇固之邇言矣。惡，烏路翻。</span></p>
<p class="em2 strong"><span class="yinwen">4</span>冬，十月，匈奴日逐王比自立爲南單于，遣使詣闕奉藩稱臣。上以問朗陵侯臧宮。<span class="jiazhu">賢曰：朗陵，縣名，屬汝南郡，故城在今豫州朗山縣西南。</span>宮曰：<span class="yinhao">「匈奴飢疫分爭，臣願得五千騎以立功。」</span>帝笑曰：<span class="yinhao">「常勝之家，難與慮敵，吾方自思之。」</span></p>
<div class="yeartoc" id="year_toc_49"><p class="strong"><span class="section" id="title-5"><span data-head-description="世祖光武皇帝下" data-head-level="h4" data-head-title="建武二十五年">二十五年</span></span><span class="biaozhusup" data-rel="">（己酉、四九年）</span></p></div>
<p class="em2 strong"><span class="yinwen">1</span>春，正月，遼東徼外貊人寇邊，<span class="jiazhu">徼，古弔翻。貊，莫百翻。</span>太守祭肜招降之。<span class="jiazhu">降，戶江翻。</span>肜又以財利撫納鮮卑大都護偏何，使招致異種，駱驛款塞。<span class="jiazhu">種，章勇翻。駱驛，相繼也。款，叩也，至也。</span>肜曰：<span class="yinhao">「審欲立功，當歸擊匈奴，斬送頭首，乃信耳。」</span>偏何等卽擊匈奴，斬首二千餘級，持頭詣郡。其後歲歲相攻，輒送首級，受賞賜。自是匈奴衰弱，邊無寇警，鮮卑、烏桓並入朝貢。<span class="jiazhu">朝，直遙翻。</span>肜爲人質厚重毅，撫夷狄以恩信，故皆畏而愛之，得其死力。</p>
<p class="em2 strong"><span class="yinwen">2</span>南單于遣其弟左賢王莫<span class="jiazhu">莫者，左賢王之名。</span>將兵萬餘人擊北單于弟薁鞬左賢王，生獲之；北單于震怖，<span class="jiazhu">怖，普布翻。</span>卻地千餘里。北部薁鞬骨都侯與右骨都侯率衆三萬餘人歸南單于。三月，南單于復遣使詣闕貢獻，求使者監護，<span class="jiazhu">復，扶又翻。監，古銜翻。</span>遣侍子，修舊約。<span class="jiazhu">舊約，宣帝舊約。</span></p>
<p class="em2 strong"><span class="yinwen">3</span>戊申晦，日有食之。</p>
<p class="em2 strong"><span class="yinwen">4</span>馬援軍至臨鄕，<span class="jiazhu">《水經註》：武陵郡沅南縣，建武中所置縣，在沅水之陰，因此沅南爲名，縣治故城，昔馬援討臨鄕所築也。</span>擊破蠻兵，斬獲二千餘人。</p>
<p class="em2 strong">初，援嘗有疾，虎賁中郎將梁松來候之，<span class="jiazhu">虎賁中郎將，掌虎賁郎。賁，音奔。</span>獨拜牀下，援不答。松去後，諸子問曰：<span class="yinhao">「梁伯孫，帝壻，<span class="jiazhu">梁松，字伯孫，尙帝女舞陰公主。《爾雅》曰：女子之夫爲壻。</span>貴重朝廷，公卿已下莫不憚之，大人柰何獨不爲禮？」</span>援曰：<span class="yinhao">「我乃松父友也，雖貴，何得失其序乎！」</span></p>
<p class="em2 strong">援兄子嚴、敦並喜譏議，<span class="jiazhu">賢曰：喜，許吏翻。</span>通輕俠，援前在交趾，還書誡之曰：<span class="yinhao">「吾欲汝曹聞人過失，如聞父母之名，耳可得聞，口不可得言也。好論議人長短，<span class="jiazhu">好，呼到翻；下同。</span>妄是非政法，<span class="jiazhu">賢曰：謂譏刺時政也。</span>此吾所大惡也；寧死，不願聞子孫有此行也。<span class="jiazhu">惡，烏路翻。行，下孟翻；下同。</span>龍伯高敦厚周愼，口無擇言，謙約節儉，廉公有威，吾愛之重之，願汝曹效之。杜季良豪俠好義，憂人之憂，樂人之樂，<span class="jiazhu">樂，音洛。</span>父喪致客，數郡畢至，吾愛之重之，不願汝曹效也。效伯高不得，猶爲謹敕之士，所謂『刻鵠不成尙類鶩』者也；<span class="jiazhu">賢曰：鶩，鴨也。鶩，莫卜翻。毛晃曰：舒鳧，俗謂之鴨，可畜而不能高飛者曰鴨，野生而高飛者曰鶩。</span>效季良不得，陷爲天下輕薄子，所謂『畫虎不成反類狗』者也。」</span>伯高者，山都長龍述也；<span class="jiazhu">龍，姓；述名。賢曰：山都，縣名，屬南陽郡，舊南陽之赤鄕，秦以爲縣，故城在今襄州義清縣東北。長，知兩翻。</span>季良者，越騎司馬杜保也；<span class="jiazhu">《百官志》：越騎校尉，其屬有司馬，秩千石。</span>皆京兆人。會保仇人上書，訟<span class="yinhao">「保爲行浮薄，亂羣惑衆，伏波將軍萬里還書以誡兄子，而梁松、竇固與之交結，將扇其輕僞，敗亂諸夏。」</span><span class="jiazhu">敗，補邁翻。</span>書奏，帝召責松、固，以訟書及援誡書示之，松、固叩頭流血，而得不罪。詔免保官，擢拜龍述爲零陵太守。<span class="jiazhu">賢曰：零陵，今永州。守，式又翻。</span>松由是恨援。</p>
<p class="em2 strong">及援討武陵蠻，軍次下雋，<span class="jiazhu">賢曰：下雋縣名，屬長沙國，故城在今辰州沅陵縣。宋白曰：岳州巴陵縣，《漢·地理志》，下雋縣，屬長沙郡，在今鄂州蒲圻縣界，卽此地。按《水經》，江水東至長沙下雋縣北，澧水、資水、沅水合，東流注之，則宋說爲是，賢說非。雋，子兗翻。</span>有兩道可入，從壺頭則路近而水嶮，<span class="jiazhu">《水經註》：夷水南出夷山，北流注沅。夷山，東接壺頭山，山下水際有馬援停軍處。賢曰：壺頭山在今辰州沅陵東。</span>從充則塗夷而運遠。<span class="jiazhu">賢曰：充，縣名，屬武陵郡。充，昌容翻。</span>耿舒欲從充道；援以爲棄日費糧，不如進壺頭，搤其喉咽，<span class="jiazhu">搤，持也。咽，音煙；喉嚨也。</span>充賊自破；以事上之，<span class="jiazhu">上，時掌翻；下同。</span>帝從援策。進營壺頭，賊乘高守隘，水疾，船不得上；會暑甚，士卒多疫死，援亦中病，乃穿岸爲室以避炎氣。<span class="jiazhu">《武陵記》曰：壺頭山邊有石窟，卽援所穿室也。中，竹仲翻。</span>賊每升險鼓譟，援輒曳足以觀之，左右哀其壯意，莫不爲之流涕。<span class="jiazhu">爲，于僞翻。</span>耿舒與兄好畤侯弇書曰：<span class="jiazhu">好時縣，屬扶風。時，音止。</span><span class="yinhao">「前舒上書當先擊充，糧雖難運而兵馬得用，軍人數萬，爭欲先奮。今壺頭竟不得進，大衆怫鬱行死，<span class="jiazhu">師古曰：怫鬱，憂不樂也。怫，符弗翻。怫鬱，氣蘊積而不得舒也。行死，謂行將疫死也。</span>誠可痛惜！前到臨鄕，賊無故自致，若夜擊之，卽可殄滅，伏波類西域賈胡，到一處輒止，<span class="jiazhu">賢曰：言似商胡，所至之處輒停留也。賈，音古。</span>以是失利。今果疾疫，皆如舒言。」</span>弇得書奏之，帝乃使梁松乘驛責問援，因代監軍。<span class="jiazhu">監，古銜翻。</span></p>
<p class="em2 strong">會援卒，松因是構陷援。帝大怒，追收援新息侯印綬。<span class="jiazhu">《郡國志》：新息，侯國，屬汝南郡。應劭曰：古息國，其後東徙，加<span class="yinhao">「新」</span>字。</span>初，援在交趾，常餌薏苡實，能輕身，勝障氣，<span class="jiazhu">《神農本草經》曰：薏苡味甘，微寒，主風濕痺，下氣，除筋骨邪氣，久服輕身益氣。障，與瘴同。</span>軍還，載之一車。及卒後，有上書譖之者，以爲前所載還皆明珠文犀。<span class="jiazhu">文犀，犀之有文彩者。</span>帝益怒。</p>
<p class="em2 strong">援妻孥惶懼，<span class="jiazhu">孥，音奴，子也。</span>不敢以喪還舊瑩，稾葬域西，<span class="jiazhu">賢曰：稾，草也，以不歸舊塋，時權葬，故稱稾。《馬援傳》作<span class="yinhao">「城西」</span>。<span class="jiaozhusup">【章：乙十一行本正作「城西」。張校云：「域」作「城」，誤。】</span>《說文》曰：塋，墓地。《廣雅》曰：塋域，葬地也。</span>賓客故人，莫敢弔會。<span class="jiazhu">不敢弔及會葬。</span>嚴與援妻子草索相連，詣闕請罪。<span class="jiazhu">索，昔各翻。</span>帝乃出松書以示之，方知所坐，上書訴冤，前後六上，辭甚哀切。<span class="jiazhu">上，時掌翻；下同。</span></p>
<p class="em2 strong">前雲陽令扶風朱勃<span class="jiazhu">雲陽縣，屬左馮翊，有秦雲陽宮。鉤弋夫人葬雲陽，昭帝爲起雲陵邑，後爲縣。</span>詣闕上書曰：<span class="yinhao">「竊見故伏波將軍馬援，拔自西州，欽慕聖義，間關險難，<span class="jiazhu">難，乃旦翻。</span>觸冒萬死，經營隴、冀，<span class="jiazhu">謂征隗囂時也。</span>謀如涌泉，勢如轉規，<span class="jiazhu">規，圓也。</span>兵動有功，師進輒克。誅鋤先零，飛矢貫脛；<span class="jiazhu">零，音憐。建武十一年，援擊破先零，飛矢貫脛。脛，形定翻。</span>出征交趾，與妻子生訣。<span class="jiazhu">征交趾事見上卷十七年、十八年、十九年。</span>間復南討，<span class="jiazhu">復，扶又翻。</span>立陷臨鄕，師已有業，<span class="jiazhu">業，緒也。</span>未竟而死；吏士雖疫，援不獨存。夫戰或久而立功，或以速而致敗，深入未必爲得，不進未必爲非，人情豈樂久屯絕地不生歸哉！<span class="jiazhu">樂，音洛。</span>惟援得事朝廷二十二年，北出塞漠，<span class="jiazhu">謂討烏桓。</span>南渡江海，觸冒害氣，僵死軍事，名滅爵絕，國土不傳，海內不知其過，衆庶未聞其毀，家屬杜門，葬不歸墓，怨隙並興，宗親怖慄，<span class="jiazhu">怖，普布翻。</span>死者不能自列，生者莫爲之訟，<span class="jiazhu">爲，于僞翻。</span>臣竊傷之！夫明主醲於用賞，約於用刑，高祖嘗與陳平金四萬斤以間楚軍，不問出入所爲，<span class="jiazhu">事見十卷高帝三年。間，古莧翻。</span>豈復疑以錢穀間哉！<span class="jiazhu">復，扶又翻。</span>願下公卿，平援功罪，宜絕宜續，以厭海內之望。」</span><span class="jiazhu">下，遐稼爾。厭，一葉翻。</span>帝意稍解。</p>
<p class="em2 strong">初，勃年十二，能誦《詩》、《書》，常候援兄況，辭言嫺雅，<span class="jiazhu">賢曰：嫺，音閑。嫺雅，猶言沈靜也；余謂嫺，習也。《屈原傳》：嫺於辭令。</span>援裁知書，見之自失。況知其意，乃自酌酒慰援曰：<span class="yinhao">「朱勃小器速成，智盡耳，卒當從汝稟學，<span class="jiazhu">卒，子恤翻；終也。賢曰：稟，受也。</span>勿畏也。」</span>勃未二十，右扶風請試守渭城宰。<span class="jiazhu">《前書音義》曰：試守者，試守一歲乃爲眞，食其全俸。賢曰：渭城，縣名，故城在今咸陽縣東北。</span>及援爲將軍封侯，而勃位不過縣令。援後雖貴，常待以舊恩而卑侮之，勃愈身自親。及援遇讒，唯勃能終焉。</p>
<p class="em2 strong">謁者南陽宗均監援軍，<span class="jiazhu"><span class="yinhao">「宗均」</span>，《列傳》作<span class="yinhao">「宋均」</span>。趙明誠《金石錄》有《漢司空宗俱碑》。按《後漢·宋均傳》：均族子意，意孫俱，靈帝時爲司空。余嘗得宗資墓前碑龜膊上刻字，因以《後漢·帝紀》及《姓苑》、《姓纂》諸書參考，以謂自均以下，其姓皆作<span class="yinhao">「宗」</span>，而《列傳》轉寫爲<span class="yinhao">「宋」</span>，誤也。後得此碑，益知前言之不繆。</span>援旣卒，軍士疫死者太半，蠻亦飢困。均乃與諸將議曰：<span class="yinhao">「今道遠士病，不可以戰，欲權承制降之，何如？」</span>諸將皆伏地莫敢應。<span class="jiazhu">降，戶江翻。</span>均曰：<span class="yinhao">「夫忠臣出竟，有可以安國家，專之可也。」</span><span class="jiazhu">《公羊傳》曰：聘禮，大夫受命不受辭，出境有可以安社稷，全國家者，則專之可也。竟，讀曰境。</span>乃矯制調伏波司馬呂种守沅陵長，<span class="jiazhu">調，徒弔翻。</span>命种奉詔書入虜營，告以恩信，因勒兵隨其後。蠻夷震怖，冬，十月，共斬其大帥而降。<span class="jiazhu">帥，所類翻。</span>於是均入賊營，散其衆，遣歸本郡，爲置長吏而還，<span class="jiazhu">爲，于僞翻。還，從宣翻，又如字。</span>羣蠻遂平。均未至，先自劾矯制之罪；<span class="jiazhu">劾，戶槪翻，又戶得翻。</span>上嘉其功，迎，賜以金帛，令過家上冢。<span class="jiazhu">受命而出，未復命則不當先過家，今使過家上冢，所以示寵榮也。上，時掌翻。</span></p>
<p class="em2 strong"><span class="yinwen">5</span>是歲，遼西烏桓大人郝旦等率衆內屬，<span class="jiazhu">《考異》曰：《帝紀》今春旣著烏桓來朝，歲末又紀是歲烏桓朝貢內屬。蓋始獨大人來朝，後乃率種族內屬耳。</span>詔封烏桓渠帥爲侯、王、君長者八十一人，<span class="jiazhu">帥，所類翻。長，知兩翻。</span>使居塞內，布於緣邊諸郡，令招來種人，<span class="jiazhu">種，章勇翻。</span>給其衣食，遂爲漢偵候，<span class="jiazhu">偵，丑鄭翻。</span>助擊匈奴、鮮卑。時司徒掾班彪上言：<span class="yinhao">「烏桓天性輕黠，好爲寇賊，若久放縱而無總領者，必復掠居人，<span class="jiazhu">掾，俞絹翻。黠，下八翻。好，呼到翻。復，扶又翻。</span>但委主降掾吏，<span class="jiazhu">賢曰：蓋當時權置也。降，戶江翻。</span>恐非所能制。臣愚以爲宜復置烏桓校尉，<span class="jiazhu">西都置護烏桓校尉，至王莽時，烏桓叛，校尉由是罷。闞駰《十三州志》曰：護烏桓，擁節，秩比二千石，武帝置以護內附烏桓，旣而幷於匈奴中郎將。余據匈奴中郎將，亦此時方置，未知幷於匈奴中郎將果何時也！校，戶敎翻。</span>誠有益於附集，省國家之邊慮。」</span>帝從之，於是始復置校尉於上谷甯城，<span class="jiazhu">賢曰：甯城，縣名。《前書》<span class="yinhao">「甯」</span>作<span class="yinhao">「寧」</span>，<span class="yinhao">「寧」</span>、<span class="yinhao">「甯」</span>兩字通也。杜佑曰：甯城，在嬀州郡懷戎縣縣西北，俗名西吐㪍城。</span>開營府，幷領鮮卑賞賜、質子，歲時互市焉。<span class="jiazhu">質，音致。</span></p>
<div class="yeartoc" id="year_toc_50"><p class="strong"><span class="section" id="title-6"><span data-head-description="世祖光武皇帝下" data-head-level="h4" data-head-title="建武二十六年">二十六年</span></span><span class="biaozhusup" data-rel="">（庚戌、五〇年）</span></p></div>
<p class="em2 strong"><span class="yinwen">1</span>正月，詔增百官奉，<span class="jiazhu">《百官志》：大將軍、三公奉，月三百五十斛；秩中二千石奉，月百八十斛；二千石，月百二十斛；比二千石，月百斛；千石，月九十斛；比千石，月八十斛；六百石，月七十斛；比六百石，月五十五斛；四百石，月五十斛；比四百石，月四十五斛；三百石，月四十斛；比三百石，月三十七斛；二百石，月三十斛；比二百石，月二十七斛；百石，月十六斛；斗食，月十一斛；佐史，月八斛。凡諸受奉，錢、穀各半。奉，音扶用翻。</span>其千石已上，減於西京舊制，六百石已下，增於舊秩。</p>
<p class="em2 strong"><span class="yinwen">2</span>初作壽陵。<span class="jiazhu">賢曰：初作陵，未有名，故號壽陵，蓋取久長之義也。</span>帝曰：<span class="yinhao">「古者帝王之葬，皆陶人、瓦器、木車、茅馬，使後世之人不知其處。太宗識終始之義，景帝能述遵孝道，遭天下反覆，而霸陵獨完受其福，豈不美哉！<span class="jiazhu">謂赤眉入長安，惟霸陵不掘。</span>今所制地不過二三頃，無<span class="jiaozhusup">【章：十二行本「無」下有「爲」字；乙十一行本同；張校同。】</span>山陵陂池，裁令流水而已。<span class="jiazhu">賢曰：言不起山陵，裁令封土陂池不停水而已。陂，音普何翻。池，音徒河翻。</span>使迭興之後，與丘隴同體。」</span><span class="jiazhu">迭興，謂易姓而王者。</span></p>
<p class="em2 strong"><span class="yinwen">3</span>詔遣中郎將段彬、<span class="jiaozhusup">【章：十二行本「彬」作「郴」；乙十一行本同。】</span><span class="jiazhu">彬，丑林翻。</span>副校尉王郁使南匈奴，立其庭，去五原西部塞八十里。<span class="jiazhu">《地理志》，五原西部都尉治田辟。師古曰：辟，讀曰壁。</span>使者令單于伏拜受詔，單于顧望有頃，乃伏稱臣。拜訖，令譯曉使者曰：<span class="yinhao">「單于新立，誠慙於左右，願使者衆中無相屈折也。」</span>詔聽南單于入居雲中，<span class="jiazhu">賢曰：雲中，郡名，在今勝州北。宋白曰：漢雲中故城，在勝州東北四十里榆林縣界，趙武侯所築。</span>始置使匈奴中郎將，將兵衞護之。</p>
<p class="em2 strong"><span class="yinwen">4</span>夏，南單于所獲北虜薁鞬左賢王將其衆及南部五骨都侯<span class="jiazhu">韓氏骨都侯、當于骨都侯、呼衍骨都侯、郎氏骨都侯、粟藉骨都侯，凡五。薁，音郁。鞬，居言翻。</span>合三萬餘人畔歸，去北庭三百餘里，自立爲單于。月餘，日更相攻擊，<span class="jiazhu">更，工衡翻。</span>五骨都侯皆死，左賢王自殺，諸骨都侯子各擁兵自守。</p>
<p class="em2 strong"><span class="yinwen">5</span>秋，南單于遣子入侍。詔賜單于冠帶、璽綬、<span class="jiazhu">《南匈奴傳》：黃金璽，盭緺綬。賢曰：盭，音戾，草名；以戾草染綬，因以爲名，別漢諸侯王制。戾，綠色。緺，紫青色，音瓜。璽，斯氏翻。綬，音受。</span>車馬、金帛、甲兵、什器。<span class="jiazhu">賢曰：古之師行，二五爲什，食器之類必供之，故曰什物、什具。今人通謂生生之具爲什物。</span>又轉河東米糒二萬五千斛，牛羊三萬六千頭以贍給之。<span class="jiazhu">糒，音備，糗也。</span>令中郎將將弛刑五十人，隨單于所處，參辭訟，察動靜。<span class="jiazhu">弛刑者，弛刑徒也。《說文》：弓解曰弛。此謂解其罪而輸作者。處，昌呂翻。《考異》曰：《帝紀》：今年春，使段彬賜璽綬，置使匈奴中郎將。據《匈奴傳》，賜璽綬在秋，其置中郎將亦未知決在何時。或者今春置之，至是更爲之約束制度耳。</span>單于歲盡輒遣奉奏，送侍子入朝，漢遣謁者送前侍子還單于庭，賜單于及閼氏、左·右賢王以下繒綵合萬匹，歲以爲常。<span class="jiazhu">閼，音煙。氏，音支。</span>於是雲中、五原、朔方、北地、定襄、鴈門、上谷、代八郡民歸於本土。<span class="jiazhu">前此避匈奴內徙者，令皆歸復本土。</span>遣謁者分將弛刑，補治城郭，<span class="jiazhu">將，卽亮翻；下同。治，直之翻。</span>發遣邊民在中國者布還諸縣，皆賜以裝錢，轉給糧食。時城郭丘墟，掃地更爲，上乃悔前徙之。<span class="jiazhu">徙民見上卷十五年。</span></p>
<p class="em2 strong"><span class="yinwen">6</span>冬，南匈奴五骨都侯子復將其衆三千人歸南部，北單于使騎追擊，悉獲其衆。南單于遣兵拒之，逆戰不利，於是復詔單于徙居西河美稷，<span class="jiazhu">復，扶又翻。</span>因使段彬、王郁留西河擁護之，<span class="jiazhu">使匈奴中郎將自是亦屯西河美稷。杜佑曰：汾州隰城縣有美稷鄕，卽漢美稷縣也。隰城，漢之茲氏縣也。</span>令西河長史歲將騎二千、弛刑五百人助中郎將衞護單于，冬屯夏罷，自後以爲常。南單于旣居西河，亦列置諸部王，助漢扞戍北地、朔方、五原、雲中、定襄、鴈門、代郡，皆領部衆，爲郡縣偵邏耳目。<span class="jiazhu">偵，丑鄭翻。賢曰：邏，音力賀翻。</span>北單于惶恐，頗還所掠漢民以示善意，鈔兵每到南部下，<span class="jiazhu">鈔，楚交翻。</span>還過亭候，輒謝曰：<span class="yinhao">「自擊亡虜薁鞬日逐耳，<span class="jiazhu">薁，於六翻。鞬，居言翻。</span>非敢犯漢民也。」</span></p>
<div class="yeartoc" id="year_toc_51"><p class="strong"><span class="section" id="title-7"><span data-head-description="世祖光武皇帝下" data-head-level="h4" data-head-title="建武二十七年">二十七年</span></span><span class="biaozhusup" data-rel="">（辛亥、五一年）</span></p></div>
<p class="em2 strong"><span class="yinwen">1</span>夏，四月，戊午，大司徒玉況薨。</p>
<p class="em2 strong"><span class="yinwen">2</span>五月，丁丑，詔司徒、司空並去<span class="yinhao">「大」</span>名，<span class="jiazhu">去，羌呂翻。</span>改大司馬爲太尉。驃騎大將軍行大司馬劉隆卽日罷，以太僕趙熹爲太尉，大司農馮勤爲司徒。</p>
<p class="em2 strong"><span class="yinwen">3</span>北匈奴遣使詣武威求和親，<span class="jiazhu">自北地以東、南部分居塞內，北使不敢至塞下，故詣武威求和。賢曰：武威郡故城，在今涼州姑臧縣西北，故涼城是也。</span>帝召公卿廷議，不決；皇太子言曰：<span class="yinhao">「南單于新附，北虜懼於見伐，故傾耳而聽，爭欲歸義耳。今未能出兵而反交通北虜，臣恐南單于將有二心，北虜降者且不復來矣。」</span><span class="jiazhu">復，扶又翻；下同。</span>帝然之，告武威太守勿受其使。</p>
<p class="em2 strong"><span class="yinwen">4</span>朗陵侯臧宮、揚虎侯馬武上書曰：<span class="jiazhu">朗陵侯國，屬汝南郡。《水經註》：揚虛縣屬平原，漯水逕其東，商河發源於此。</span><span class="yinhao">「匈奴貪利，無有禮信，窮則稽首，安則侵盜。<span class="jiazhu">稽，音啓。</span>虜今人畜疫死，旱蝗赤地，疲困乏力，不當中國一郡，萬里死命，縣在陛下；<span class="jiazhu">縣，讀曰懸；下同。</span>福不再來，時或易失，豈宜固守文德而墮武事乎！<span class="jiazhu">《左傳》曰：大福不再。蒯通曰：時難得而易失。易，以豉翻。墮，讀曰隳。</span>今命將臨塞，厚縣購賞，<span class="jiazhu">將，卽亮翻。縣，讀曰懸。</span>喻告高句驪、烏桓、鮮卑攻其左，<span class="jiazhu">句，如字，又音駒。驪，力知翻。</span>發河西四郡、天水、隴西羌、胡擊其右，如此，北虜之滅，不過數年。臣恐陛下仁恩不忍，謀臣狐疑，令萬世刻石之功不立於聖世！」</span>詔報曰：<span class="yinhao">「《黃石公記》曰：『柔能制剛，弱能制強。<span class="jiazhu">賢曰：黃石公卽張良於下邳圯上所見老父，出一編書者。</span>舍近謀遠者，勞而無功；舍遠謀近者，逸而有終。<span class="jiazhu">舍，讀曰捨。</span>故曰：務廣地者荒，務廣德者強，有其有者安，貪人有者殘。殘滅之政，雖成必敗。』今國無善政，災變不息，百姓驚惶，人不自保，而復欲遠事邊外乎！孔子曰：『吾恐季孫之憂不在顓臾。』<span class="jiazhu">見《論語》。</span>且北狄尙強，而屯田警備，傳聞之事，恆多失實。<span class="jiazhu">恆，戶登翻。</span>誠能舉天下之半以滅大寇，豈非至願！苟非其時，不如息民。」</span>自是諸將莫敢復言兵事者。</p>
<p class="em2 strong"><span class="yinwen">5</span>上問趙熹以久長之計，熹請遣諸王就國。冬，上始遣魯王興、齊王石就國。<span class="jiazhu">興，縯之次子。石，章之子，縯之嫡孫也。</span></p>
<p class="em2 strong"><span class="yinwen">6</span>是歲，帝舅壽張恭侯樊宏薨。<span class="jiazhu">壽張縣，屬東平國，春秋曰良，漢曰壽良，帝避叔父趙王良諱，改曰壽張。宏，帝舅也，諡敬侯；曰恭侯，溫公避國諱也。《考異》曰：袁《紀》<span class="yinhao">「宏」</span>皆作<span class="yinhao">「密」</span>，今從范《書》。</span>宏爲人，謙柔畏愼，每當朝會，輒迎期先到，俯伏待事；所上便宜，<span class="jiazhu">朝，直遙翻；下同。上，時掌翻。</span>手自書寫，毀削草本；公朝訪逮，<span class="jiazhu">逮，及也。</span>不敢衆對。宗族染其化，未嘗犯法。帝甚重之。及病困，遺令薄葬，一無所用，以爲棺柩一藏，不宜復見，<span class="jiazhu">復，扶又翻。</span>如有腐敗，傷孝子之心，使與夫人同墳異藏。<span class="jiazhu">古夫婦合葬，《詩》曰：穀則異室，死則同穴是也。同墳異藏自宏始。</span>帝善其令，以書示百官，因曰：<span class="yinhao">「今不順壽張侯意，無以彰其德；且吾萬歲之後，欲以爲式。」</span></p>
<div class="yeartoc" id="year_toc_52"><p class="strong"><span class="section" id="title-8"><span data-head-description="世祖光武皇帝下" data-head-level="h4" data-head-title="建武二十八年">二十八年</span></span><span class="biaozhusup" data-rel="">（壬子、五二年）</span></p></div>
<p class="em2 strong"><span class="yinwen">1</span>春，正月，己巳，徙魯王興爲北海王；以魯益東海。帝以東海王彊去就有禮，<span class="jiazhu">謂以天下讓。</span>故優以大封，食二十九縣，賜虎賁、旄頭，設鍾虡之樂，<span class="jiazhu">《漢官儀》曰：虎賁千五百人，戴鶡尾，屬虎賁中郎將。旄頭，註見前。《爾雅》：木謂之虡，所以懸鍾磬也。《說文》曰：虡飾爲猛獸。虡，音巨。</span>擬於乘輿。<span class="jiazhu">乘，繩證翻。</span></p>
<p class="em2 strong"><span class="yinwen">2</span>夏，六月，丁卯，沛太后郭氏薨。</p>
<p class="em2 strong"><span class="yinwen">3</span>初，馬援兄子壻王磐，平阿侯仁之子也。王莽敗，磐擁富貲爲游俠，<span class="jiazhu">俠，戶頰翻。</span>有名江、淮間。後游京師，與諸貴戚友善，援謂姊子曹訓曰：<span class="yinhao">「王氏，廢姓也，子石當屛居自守，<span class="jiazhu">磐，字子石。屛，必郢翻。</span>而反游京師長者，<span class="jiazhu">賢曰：長者，謂豪俠者也。余謂長者，正指諸貴戚耳，前所謂長者家兒，可以槪推。</span>用氣自行，多所陵折，其敗必也。」</span>後歲餘，磐坐事死；磐子肅復出入王侯邸第。<span class="jiazhu">復，扶又翻。</span>時禁罔尙疏，諸王皆在京師，競脩名譽，招游士馬。援謂司馬呂种曰：<span class="yinhao">「建武之元，名爲天下重開，<span class="jiazhu">种，持中翻。重，直龍翻。</span>自今以往，海內日當安耳。但憂國家諸子並壯而舊防未立，若多通賓客，則大獄起矣。<span class="jiazhu">賢曰：舊防，諸侯王子不許交通賓客。</span>卿曹戒愼之！」</span>至是，有上書告肅等受誅之家，爲諸王賓客，慮因事生亂。會更始之子壽光侯鯉得幸於沛王，<span class="jiazhu">賢曰：壽光縣，屬北海郡，今青州縣。</span>怨劉盆子，結客殺故式侯恭。帝怒，沛王坐繫詔獄，三日乃得出。因詔郡縣收捕諸王賓客，更相牽引，<span class="jiazhu">更，工衡翻。</span>死者以千數；呂种亦與其禍，<span class="jiazhu">與，讀曰豫。</span>臨命嘆曰：<span class="yinhao">「馬將軍誠神人也！」</span></p>
<p class="em2 strong"><span class="yinwen">4</span>秋，八月，戊寅，東海王彊、沛王輔、楚王英、濟南王康、淮陽王延始就國。<span class="jiazhu">濟，子禮翻。</span></p>
<p class="em2 strong"><span class="yinwen">5</span>上大會羣臣，問<span class="yinhao">「誰可傅太子著？」</span>羣臣承望上意，皆言<span class="yinhao">「太子舅執金吾原鹿侯陰識可。」</span><span class="jiazhu">原鹿縣，屬汝南郡，春秋之鹿上也。可，言可任也。</span>博士張佚正色曰：<span class="yinhao">「今陛下立太子，爲陰氏乎，爲天下乎？卽爲陰氏，則陰侯可；爲天下，則固宜用天下之賢才！」</span><span class="jiazhu">爲，于僞翻。</span>帝稱善，曰：<span class="yinhao">「欲置傅者，以輔太子也；今博士不難正朕，況太子乎！」</span>卽拜佚爲太子太傅，以博士桓榮爲少傅，賜以輜車、乘馬。<span class="jiazhu">乘，繩證翻。</span>榮大會諸生，陳其車馬、印綬，曰：<span class="yinhao">「今日所蒙，稽古之力也，可不勉哉！」</span></p>
<p class="em2 strong"><span class="yinwen">6</span>北匈奴遣使貢馬及裘，更乞和親，幷請音樂，又求率西域諸國胡洛<span class="jiaozhusup">【章：十二行本「洛」作「客」；乙十一行本同；熊校同。】</span>俱獻見。帝下三府議酬答之宜，<span class="jiazhu">三府，太尉、司徒、司空府也。見，賢遍翻；下，遐稼翻。</span>司徒掾班彪曰：<span class="yinhao">「臣聞孝宣皇帝敕邊守尉曰：『匈奴大國，多變詐，交接得其情，則卻敵折衝；應對入其數，則反爲輕欺。』<span class="jiazhu">數，術數也；言入其術中也。</span>今北單于<span class="jiaozhusup">【章：十二行本「單于」作「匈奴」；乙十一行本同；孔本同；退齋校同。】</span>見南單于來附，懼謀其國，故數乞和親，<span class="jiazhu">數，所角翻；下同。</span>又遠驅牛馬與漢合市，<span class="jiazhu">合市，與漢和合爲市也。</span>重遣名王，多所貢獻，斯皆外示富強以相欺誕也。臣見其獻益重，知其國益虛；歸親愈數，爲懼愈多。然今旣未獲助南，則亦不宜絕北，羈縻之義，禮無不答。謂可頗加賞賜，略與所獻相當，報答之辭，令必有適。<span class="jiazhu">賢曰：適，猶所也，言報答之辭，必令得所也。余謂適，當也，言報答之辭必有當乎事情也。</span>今立稾草幷上，曰：『單于不忘漢恩，追念先祖舊約，<span class="jiazhu">謂呼韓邪舊約也。上，時掌翻。</span>欲修和親，以輔身安國，計議甚高，爲單于嘉之！<span class="jiazhu">爲，于僞翻。</span>往者匈奴數有乖亂，呼韓邪、郅支自相讎隙，並蒙孝宣帝<span class="jiaozhusup">【章：十二行本「帝」上有「皇」字；乙十一行本同。】</span>垂恩救護，故各遣侍子稱藩保塞。其後郅支忿戾，自絕皇澤，而呼韓附親，忠孝彌著。及漢滅郅支，遂保國傳嗣，子孫相繼。<span class="jiazhu">事並見前紀。</span>今南單于攜衆向南，款塞歸命，自以呼韓嫡長，次第當立，而侵奪失職，猜疑相背，數請兵將，歸掃北庭，<span class="jiazhu">長，知兩翻。背，蒲妹翻。將，卽亮翻。</span>策謀紛紜，無所不至。惟念斯言不可獨聽，<span class="jiazhu">惟，思也。</span>又以北單于比年貢獻，<span class="jiazhu">比，毗至翻。</span>欲脩和親，故拒而未許，將以成單于忠孝之義。漢秉威信，總率萬國，日月所照，皆爲臣妾，殊俗百蠻，義無親疏，服順者褒賞，畔逆者誅罰，善惡之效，呼韓、郅支是也。今單于欲脩和親，款誠已達，何嫌而欲率西域諸國俱來獻見！西域國屬匈奴與屬漢何異！單于數連兵亂，國內虛耗，貢物裁以通禮，何必獻馬裘！今齎雜繒五百匹，弓鞬韥丸一，<span class="jiazhu">賢曰：鞬，音居言翻。《方言》曰：藏弓爲鞬，藏箭爲韥。丸，卽箭箙也。韥，與韣同；徒谷翻。</span>矢四發，遺單于；<span class="jiazhu">遺，于季翻。</span>又賜獻馬左骨都侯、右谷蠡王<span class="jiazhu">谷，音鹿。蠡，音黎。</span>雜繒各四百匹，斬馬劍各一。單于前言<span class="yinhao">「先帝時所賜呼韓邪竽、瑟、空侯皆敗，<span class="jiazhu">竽管三十六簧。劉昫曰：女媧氏造匏，列管於匏上，內簧其中；《爾雅》謂之巢。大者曰禾，小者曰和。竽，煦也，立春之氣，煦生萬物也。竽管三十六宮，管在左，和管十三宮，管居中。今之竽笙，並以木代匏而漆之，無復八音矣。瑟，註見前。空侯，《世本》云：空國侯所造。劉昫曰：漢武帝使樂人侯調所作，以祠太廟。或曰：侯暉所作，其聲坎坎應節，謂之坎侯，聲訛爲箜篌；或謂師賢靡靡樂，非也。舊說一依琴制，今按，其形似瑟而小，七絃，用撥彈之如琵琶。</span>願復裁賜。」</span><span class="jiazhu">賢曰：言更請裁賜也。余謂裁，量也，量多少以賜也。復，扶又翻。</span>念單于國尙安，方厲武節，以戰攻爲務，竽、瑟之用，不如良弓、利劍，故未以齎。朕不愛小物，於單于便宜所欲，遣驛以聞。』」</span>帝悉納從之。</p>
<div class="yeartoc" id="year_toc_53"><p class="strong"><span class="section" id="title-9"><span data-head-description="世祖光武皇帝下" data-head-level="h4" data-head-title="建武二十九年">二十九年</span></span><span class="biaozhusup" data-rel="">（癸丑、五三年）</span></p></div>
<p class="em2 strong"><span class="yinwen">1</span>春，二月，丁巳朔，日有食之。</p>
<div class="yeartoc" id="year_toc_54"><p class="strong"><span class="section" id="title-10"><span data-head-description="世祖光武皇帝下" data-head-level="h4" data-head-title="建武三十年">三十年</span></span><span class="biaozhusup" data-rel="">（甲寅、五四年）</span></p></div>
<p class="em2 strong"><span class="yinwen">1</span>春，二月，車駕東巡。羣臣上言：<span class="yinhao">「卽位三十年，宜封禪泰山。」</span>詔曰：<span class="yinhao">「卽位三十年，百姓怨氣滿腹，『吾誰欺，欺天乎！』『曾謂泰山不如林放乎！』<span class="jiazhu">《論語》記孔子之言。</span>何事汚七十二代之編錄！<span class="jiazhu">賢曰：《莊子》曰：易姓而王，封於泰山，禪於梁父者，七十有二代；其有形兆垠堮，勒石凡千八百餘處。許愼《說文·序》曰：蒼頡之初作書，蓋依類象形，故謂之文；其有形聲相益，卽謂之字。字者，言孳乳而滋多也。著於竹帛，謂之書。書者，如也。以迄五帝、三王之世，改易殊體，封於泰山者，七十有二代，靡有同焉。汙，烏故翻。</span>若郡縣遠遣吏上壽，盛稱虛美，必髡，令屯田。」</span>於是羣臣不敢復言。<span class="jiazhu">復，扶又翻。</span></p>
<p class="em2 strong">甲子，上幸魯濟南；<span class="jiazhu">濟，子禮翻。</span>閏月，癸丑，還宮。</p>
<p class="em2 strong"><span class="yinwen">2</span>有星孛于紫宮。<span class="jiazhu">孛，蒲內翻。</span></p>
<p class="em2 strong"><span class="yinwen">3</span>夏，四月，戊子，徙左翊王焉爲中山王。</p>
<p class="em2 strong"><span class="yinwen">4</span>五月，大水。</p>
<p class="em2 strong"><span class="yinwen">5</span>秋，七月，丁酉，上行幸魯；冬，十一月，丁酉，還宮。</p>
<p class="em2 strong"><span class="yinwen">6</span>膠東剛侯賈復薨。<span class="jiazhu">《諡法》：能補前過曰剛。此直以賈復剛毅而諡之耳。《考異》曰：《本傳》在三十一年。今從袁《紀》。</span>復從征伐，未嘗喪敗，數與諸將潰圍解急，身被十二創。<span class="jiazhu">喪，息浪翻。數，所角翻。被，皮義翻。創，初良翻。</span>帝以復敢深入，希令遠征，而壯其勇節，常自從之，<span class="jiazhu">常以復自從也。</span>故復少方面之勳。<span class="jiazhu">少，詩沼翻。</span>諸將每論功伐，復未嘗有言。帝輒曰：<span class="yinhao">「賈君之功，我自知之。」</span></p>
<div class="yeartoc" id="year_toc_55"><p class="strong"><span class="section" id="title-11"><span data-head-description="世祖光武皇帝下" data-head-level="h4" data-head-title="建武三十一年">三十一年</span></span><span class="biaozhusup" data-rel="">（乙卯、五五年）</span></p></div>
<p class="em2 strong"><span class="yinwen">1</span>夏，五月，大水。</p>
<p class="em2 strong"><span class="yinwen">2</span>癸酉晦，日有食之。</p>
<p class="em2 strong"><span class="yinwen">3</span>蝗。</p>
<p class="em2 strong"><span class="yinwen">4</span>京兆掾第五倫<span class="jiazhu">倫之先，齊諸田，徙長陵；諸田徙園陵者多，故以次第爲氏。掾，俞絹翻。</span>領長安市，公平廉介，市無姦枉。每讀詔書，常歎息曰：<span class="yinhao">「此聖主也，一見決矣。」</span>等輩笑之曰：<span class="yinhao">「爾說將尙不能下，<span class="jiazhu">賢曰：將謂州將。說，輸芮翻。將，卽亮翻。</span>安能動萬乘乎！」</span><span class="jiazhu">乘，繩證翻。</span>倫曰：<span class="yinhao">「未遇知己，道不同故耳。」</span>後舉孝廉，補淮陽醫工長。<span class="jiazhu">《百官志》：王國官有禮樂長，主樂人；衞士長，主衞士；醫工長，主醫藥；永巷長，主宮中婢使；祠祀長，主祠祀；皆比四百石。長，知兩翻。</span></p>
<div class="yeartoc" id="year_toc_56"><p class="strong"><span class="section" id="title-12"><span data-head-description="世祖光武皇帝下" data-head-level="h4" data-head-title="中元元年">中元元年</span></span><span class="biaozhusup" data-rel="">（丙辰、五六年）</span><span class="jiazhu">洪氏《隸釋》曰：成都有漢蜀郡太守何君造《尊楗閣碑》，其末云<span class="yinhao">「建武中元二年六月。」</span>按范《史·本紀》，建武止三十一年，次年改爲中元，直書爲中元元年。觀此所刻，乃是雖別爲中元，猶冠以建武，如文、景中元、後元之類也。又《祭祀志》載封禪後赦天下詔，明言云<span class="yinhao">「改建武三十二年爲建武中元元年。」</span>《東夷倭國傳》，<span class="yinhao">「建武中元二年，來奉貢，」</span>證據甚明。宋莒公《紀元通譜》云：<span class="yinhao">「《紀》、《志》俱出范《史》，必傳寫脫誤，學者失於精審，以意删去。梁武帝大同、大通俱有『中』字，是亦憲章於此。司馬公作《通鑑》，不取其說。」</span>余按《考異》，溫公非不取宋說也，從袁、范《書》中元者，從簡易耳。</span></p></div>
<p class="em2 strong"><span class="yinwen">1</span>春，正月，淮陽王入朝，倫隨官屬得會見。<span class="jiazhu">見，賢遍翻。</span>帝問以政事，倫因此酬對，帝大悅；明日，復特召入，與語至夕。<span class="jiazhu">復，扶又翻。</span>帝謂倫曰：<span class="yinhao">「聞卿爲吏，篣婦公，<span class="jiazhu">篣，音彭。</span>不過從兄飯，寧有之邪？」</span><span class="jiazhu">過，工禾翻。從，才用翻。飯，扶晚翻。</span>對曰：<span class="yinhao">「臣三娶妻，皆無父。少遭饑亂，<span class="jiazhu">少，詩照翻。</span>實不敢妄過人食。衆人以臣愚蔽，故生是語耳。」</span>帝大笑。以倫爲扶夷長，<span class="jiazhu">賢曰：扶夷縣，屬零陵郡，故城在今邵州武岡縣東北。《水經註》：夫夷縣在邵陵西。</span>未到官，追拜會稽太守；<span class="jiazhu">會，古外翻。守，式又翻。</span>爲政清而有惠，百姓愛之。</p>
<p class="em2 strong"><span class="yinwen">2</span>上讀《河圖會昌符》曰：<span class="yinhao">「赤劉之九，會命岱宗。」</span><span class="jiazhu">《風俗通》曰：岱，始也。泰山，山之尊者，一曰岱宗。岱，始也；宗，長也。萬物之始，陰陽交代，故爲五岳之長。</span>上感此文，乃詔虎賁中郎將梁松等按察<span class="jiaozhusup">【章：十二行本「察」作「索」；乙十一行本同。】</span>《河》、《雒》《讖文》，言九世當封禪者凡三十六事。<span class="jiazhu">讖，楚譖翻。</span>於是張純等復奏請封禪，<span class="jiazhu">復，扶又翻。《史記集註》曰：泰山上築土爲壇以祭天，報天之功，故曰封。泰山下、小山上除地，報地之功，故曰禪。</span>上乃許焉。詔有司求元封故事，當用方石再累，玉檢、金泥。<span class="jiazhu">元封故事，武帝封禪故事也。用方石再累，置壇中，皆方五尺，厚一尺。用玉牒書藏方石，牒厚五寸，長尺三寸，廣五寸。有玉檢，又有石檢十枚，列於石旁，東西各三，南北各二，皆長五尺，廣三尺，厚七寸。檢中刻三處，深四寸，方五寸，有蓋。檢用金縷五周，以水銀和金以爲泥。</span>上以石功難就，欲因孝武故封石，置玉牒其中，梁松等爭以爲不可，乃命石工取完青石，無必五色。<span class="jiazhu">舊制用石，蓋各依方色也。</span></p>
<p class="em2 strong">丁卯，車駕東巡；二月，己卯，幸魯，進幸泰山。辛卯，晨，燎，祭天於泰山下南方，羣神皆從，<span class="jiazhu">從，從祀之。從，才用翻。</span>用樂如南郊。事畢，至食時，天子御輦登山，日中後，到山上，<span class="jiazhu">郭璞註《山海經》曰：泰山從山下至頭，四十八里二百步。</span>更衣。<span class="jiazhu">易服，乃卽事也。更，工衡翻。</span>晡時，升壇北面，尙書令奉玉牒檢，天子以寸二分璽親封之，<span class="jiazhu">璽，斯氏翻。</span>訖，太常命騶騎二千餘人<span class="jiazhu">騶，側尤翻。</span>發壇上方石，尙書令藏玉牒已，復石覆訖，<span class="jiazhu">覆，敷救翻。</span>尙書令以五寸印封石檢。事畢，天子再拜。羣臣稱萬歲，乃復道下。<span class="jiazhu">謂復故道而下山也。</span>夜半後，上乃到山下，百官明旦乃訖。甲午，禪祭地於梁陰，<span class="jiazhu">梁父之陰也。禪，時戰翻。</span>以高后配，山川羣神從，<span class="jiazhu">從，從祀也。從，才用翻。</span>如元始中北郊故事。</p>
<p class="em2 strong"><span class="yinwen">3</span>三月，戊辰，司空張純薨。</p>
<p class="em2 strong"><span class="yinwen">4</span>夏，四月，癸酉，車駕還宮；己卯，赦天下，改元。<span class="jiazhu">《考異》曰：《續漢志》云：<span class="yinhao">「以建武三十二年爲建武中元元年。」</span>《紀年通譜》云：據《紀》、《志》俱出范氏，而所載不同，此必傳寫脫誤。今官書累經校定，學者失於精審，但見紀元復有建武二字，輒以意删去，斯爲繆矣。梁武帝大同、大通之號俱有<span class="yinhao">「中」</span>字，是亦憲章於此。今從袁《紀》、范《書》。</span></p>
<p class="em2 strong"><span class="yinwen">5</span>上行幸長安；五月，乙丑，還宮。</p>
<p class="em2 strong"><span class="yinwen">6</span>六月，辛卯，以太僕馮魴爲司空。<span class="jiazhu">魴，符方翻。</span></p>
<p class="em2 strong"><span class="yinwen">7</span>乙未，司徒馮勤薨。</p>
<p class="em2 strong"><span class="yinwen">8</span>京師醴泉湧出，<span class="jiazhu">《爾雅》：甘雨時降，萬物以嘉，謂之醴泉。</span>又有赤草生於水崖，<span class="jiazhu">賢曰：赤草，朱草也。《大戴禮》曰：朱草日生一葉，至十五日以後，日落一葉，週而復始。</span>郡國頻上甘露。<span class="jiazhu">上，時掌翻；下同。</span>羣臣奏言：<span class="yinhao">「靈物仍降，宜令太史撰集，以傳來世。」</span><span class="jiazhu">賢曰：太史，史官之長也。撰，雛免翻。</span>帝不納。帝<span class="jiaozhusup">【章：十二行本「帝」作「常」；乙十一行本同；孔本同。】</span>自謙無德，于<span class="jiaozhusup">【章：十二行本「于」作「每」；乙十一行本同；孔本同；熊校同。】</span>郡國所上，輒抑而不當，故史官罕得記焉。</p>
<p class="em2 strong"><span class="yinwen">9</span>秋，郡國三蝗。</p>
<p class="em2 strong"><span class="yinwen">10</span>冬，十月，辛未，以司隸校尉東萊李訢爲司徒。<span class="jiazhu">《郡國志》：東萊郡，在雒陽東三千一百二十八里。訢，許斤翻。</span></p>
<p class="em2 strong"><span class="yinwen">11</span>甲申，使司空告祠高廟，上薄太后尊號曰高皇后，配食地祇。<span class="jiazhu">上，時掌翻。</span>遷呂太后廟主于園，<span class="jiazhu">以呂太后幾危劉氏也。賢曰：園，謂塋域也，於中置寢。</span>四時上祭。<span class="jiazhu">上，時掌翻。</span></p>
<p class="em2 strong"><span class="yinwen">12</span>十一月，甲子晦，日有食之。</p>
<p class="em2 strong"><span class="yinwen">13</span>是歲，起明堂、靈臺、辟雍，<span class="jiazhu">賢曰：《漢官儀》：明堂去平城門二里所，天子出從平城門，先歷明堂，乃至郊祀。又曰：辟雍，去明堂三百步，車駕臨辟雍，從北門入；三月、九月，皆於中行鄕射禮。辟雍，以水周其外，以節觀者。《漢宮闕疏》曰：靈臺，高三丈，十二門。楊衒之《雒陽記》曰：平昌門直南，大道東是明堂，大道西是靈臺。</span>宣布圖讖於天下。</p>
<p class="em2 strong">初，上以《赤伏符》卽帝位，<span class="jiazhu">見四十卷建武元年。</span>由是信用讖文，多以決定嫌疑。給事中桓譚上疏諫曰：<span class="yinhao">「凡人情忽於見事而貴於異聞。<span class="jiazhu">見，賢遍翻。</span>觀先王之所記述，咸以仁義正道爲本，非有奇怪虛誕之事。蓋天道性命，聖人所難言也，自子貢以下，不得而聞，<span class="jiazhu">《論語》：子貢曰：夫子之言性與天道，不可得而聞也。</span>況後世淺儒，能通之乎！今諸巧慧小才、伎數之人，增益圖書，矯稱讖記，<span class="jiazhu">伎，謂方仗，醫方之家也。數，謂數術。明堂羲和、史卜之官也。圖書，卽讖緯符命之類是也。伎，渠綺翻。</span>以欺惑貪邪，詿誤人主，焉可不抑遠之哉！<span class="jiazhu">詿，古賣翻，又戶卦翻。焉，於虔翻。遠，于願翻。</span>臣譚伏聞陛下窮折方士黃白之術，甚爲明矣；<span class="jiazhu">黃白，謂以藥化成金銀也。方士，有方術之士也。</span>而乃欲聽納讖記，又何誤也！其事雖有時合，譬猶卜數隻偶之類。<span class="jiazhu">賢曰：言偶中也。</span>陛下宜垂明德，發聖意，屛羣小之曲說，<span class="jiazhu">屛，必郢翻，又卑正翻。</span>述《五經》之正義。」</span>疏奏，帝不悅。會議靈臺所處，<span class="jiazhu">處，昌呂翻。</span>帝謂譚曰：<span class="yinhao">「吾欲以讖決之，何如？」</span>譚默然，良久曰：<span class="yinhao">「臣不讀讖。」</span>帝問其故，譚復極言讖之非經。<span class="jiazhu">復，扶又翻。</span>帝大怒曰：<span class="yinhao">「桓譚非聖無法，將下，斬之！」</span><span class="jiazhu">將，資良翻，持也，領也。</span>譚叩頭流血，良久，乃得解。出爲六安郡丞，<span class="jiazhu">賢曰：六安郡故城，在今壽州安豐縣南。余據《郡國志》，建武十六年，省六安國，以其縣屬廬江郡，譚出爲郡丞，必不在是年，《通鑑》因靈臺事，併書於此。</span>道病卒。</p>
<p class="margin2">范曄論曰：桓譚以不善讖流亡，鄭興以遜辭僅免；賈逵能傅會文致，最差貴顯；<span class="jiazhu">鄭興事見四十二卷七年。明帝永平中，賈逵上言：《左氏》與圖讖合，明劉氏爲堯後。帝嘉之，歷遷侍中，領騎都尉，甚見信用。傅，讀曰附。</span>世主以此論學，悲哉！</p>
<p class="em2 strong"><span class="yinwen">14</span>南單于比死，弟左賢王莫立，爲丘浮尤鞮單于。<span class="jiazhu">鞮，丁奚翻。</span>帝遣使齎璽書拜授璽綬，賜以衣冠及繒綵，<span class="jiazhu">繒，慈陵翻。</span>是後遂以爲常。</p>
<div class="yeartoc" id="year_toc_57"><p class="strong"><span class="section" id="title-13"><span data-head-description="世祖光武皇帝下" data-head-level="h4" data-head-title="中元二年">二年</span></span><span class="biaozhusup" data-rel="">（丁巳、五七年）</span></p></div>
<p class="em2 strong"><span class="yinwen">1</span>春，正月，辛未，初立北郊，祀后土。</p>
<p class="em2 strong"><span class="yinwen">2</span>二月，戊戌，帝崩於南宮前殿，年六十二。帝每旦視朝，日昃乃罷，<span class="jiazhu">日過中則昃。朝，遙翻。</span>數引公卿、郎將<span class="jiazhu">數，所角翻。</span>講論經理，夜分乃寐。<span class="jiazhu">賢曰：分，猶半也。</span>皇太子見帝勤勞不怠，承間諫曰：<span class="jiazhu">間，古莧翻。</span><span class="yinhao">「陛下有禹、湯之明，而失黃、老養性之福，願頤愛精神，優游自寧。」</span>帝曰：<span class="yinhao">「我自樂此，不爲疲也！」</span><span class="jiazhu">樂，音洛。</span>雖以征伐濟大業，及天下旣定，乃退功臣而進文吏，明愼政體，總攬權綱，量時度力，<span class="jiazhu">量，音良。度，徒洛翻。</span>舉無過事，故能恢復前烈，身致太平。</p>
<p class="em2 strong">太尉趙熹典喪事。時經王莽之亂，舊典不存，皇太子與諸王雜止同席，藩國官屬出入宮省，<span class="jiazhu">宮省，卽宮禁也。</span>與百僚無別。<span class="jiazhu">別，彼列翻。</span>熹正色，橫劍殿階，扶下諸王以明尊卑；奏遣謁者將護官屬分止他縣，諸王並令就邸，<span class="jiazhu">諸王國各置邸洛陽。</span>唯得朝晡入臨；<span class="jiazhu">臨，臨哭也，力鴆翻；下同。</span>整禮儀，嚴門衞，<span class="jiazhu">賈公彥曰：漢宮殿門每門皆使司馬一人守門，比千石，皆號司馬殿門。</span>內外肅然。</p>
<p class="em2 strong"><span class="yinwen">3</span>太子卽皇帝位，尊皇后曰皇太后。</p>
<p class="em2 strong"><span class="yinwen">4</span>山陽王荊哭臨不哀，而作飛書，令蒼頭詐稱大鴻臚郭況書與東海王彊，言其無罪被廢，<span class="jiazhu">被，皮義翻。</span>及郭后黜辱，勸令東歸舉兵以取天下，且曰：<span class="yinhao">「高祖起亭長，陛下興白水，<span class="jiazhu">謂光武起於南陽舂陵之白水鄕也。長，知兩翻。</span>何況於王，陛下長子、故副主哉！<span class="jiazhu">故副主，謂舊爲太子也。長，知兩翻。</span>當爲秋霜，毋爲檻羊。<span class="jiazhu">賢曰：秋霜，肅殺於物；檻羊，受制於人。</span>人主崩亡，閭閻之伍尙爲盜賊，欲有所望，何況王邪！」</span>彊得書惶怖，<span class="jiazhu">佈，普故翻。</span>卽執其使，<span class="jiazhu">使，疏吏翻。</span>封書上之。<span class="jiazhu">上，時掌翻。</span>明帝以荊母弟，<span class="jiazhu">帝及荊皆陰后所生。</span>祕其事，遣荊出止河南宮。<span class="jiazhu">宮在河南縣。</span></p>
<p class="em2 strong"><span class="yinwen">5</span>三月，丁卯，葬光武皇帝於原陵。<span class="jiazhu">《帝王紀》曰：原陵，在臨平亭東南，去雒陽十五里。《水經註》：光武葬臨平亭南，西望平陰，大河逕其北。</span></p>
<p class="em2 strong"><span class="yinwen">6</span>夏，四月，丙辰，詔曰：<span class="yinhao">「方今上無天子，下無方伯，若涉淵水而無舟楫。夫萬乘至重而壯者慮輕，實賴有德左右小子。<span class="jiazhu">帝謙言年尙少壯，思慮輕淺，故須賢人輔弼。賴，恃也。左右，助也。左右，音佐佑。</span>高密侯禹，元功之首；東平王蒼，寬博有謀；其以禹爲太傅，蒼爲驃騎將軍。」</span>蒼懇辭，帝不許。又詔驃騎將軍置長史、掾史員四十人，位在三公上。<span class="jiazhu">賢曰：四府掾史，皆無四十人，今特置以優之也。驃，匹妙翻。掾，俞絹翻。</span>蒼嘗薦西曹掾齊國吳良，<span class="jiazhu">《百官志》：西曹主府史署用。掾，秩比四百石。</span>帝曰：<span class="yinhao">「薦賢助國，宰相之職也。蕭何舉韓信，設壇而拜，不復考試，<span class="jiazhu">復，扶又翻；下同。</span>今以良爲議郎。」</span></p>
<p class="em2 strong"><span class="yinwen">7</span>初，燒當羌豪滇良擊破先零，奪居其地；<span class="jiazhu">羌無弋爰劒玄孫硏，居湟中，至豪健，羌中號其種爲硏種。至硏十三世孫燒當復豪健，其子孫更以燒當爲種號。滇良者，燒當之玄孫也。自燒當至滇良，世居河北大允谷，而先零卑湳，並皆強富。滇良集諸雜種，掩擊先零卑湳，大破之，奪居大榆中地，繇是始強。滇，音顚。零，音憐。</span>滇良卒，子滇吾立，附落轉盛。秋，滇吾與弟滇岸率衆寇隴西，敗太守劉盱於允街，<span class="jiazhu">敗，補邁翻。賢曰：允，音鉛；街，音皆；屬金城郡，故城在今涼州昌松縣東南，城臨麗水，一名麗水城。</span>於是守塞諸羌皆叛。詔謁者張鴻領諸郡兵擊之，戰於允吾，<span class="jiazhu">賢曰：允吾，縣名，屬金城郡，故城在今蘭州廣武縣西南。允，音鉛。吾，音牙。杜佑曰：西平郡龍支縣，漢允吾縣地，後漢爲龍耆縣。</span>鴻軍敗沒。冬，十一月，復遣中郎將竇固監捕虜將軍馬武等二將軍、四萬人討之。<span class="jiazhu">監，古銜翻。</span></p>
<p class="em2 strong"><span class="yinwen">8</span>是歲，南單于莫死，弟江立，爲伊伐於慮鞮單于。<span class="jiazhu">鞮，丁奚翻。</span></p>
<h5><span class="section" id="title-14"><span data-head-description="" data-head-level="h3" data-head-title="顯宗孝明皇帝上">顯宗孝明皇帝上</span></span></h5>
<p class=""><span class="jiazhu">幼名陽，後改名莊。伏侯《古今註》曰：<span class="yinhao">「莊」</span>之字曰<span class="yinhao">「嚴」</span>。《諡法》，照臨四方曰明。光武第四子也。</span></p>
<div class="yeartoc" id="year_toc_58"><p class="strong"><span class="section" id="title-15"><span data-head-description="顯宗孝明皇帝上" data-head-level="h4" data-head-title="永平元年">永平元年</span></span><span class="biaozhusup" data-rel="">（戊午、五八年）</span></p></div>
<p class="em2 strong"><span class="yinwen">1</span>春，正月，帝率公卿已下，<span class="jiazhu">已下，卽以下。孔穎達曰：已與以字本同。</span>朝于原陵，如元會儀。<span class="jiazhu">朝陵如元會儀，事死如事生也。朝，直遙翻。</span>乘輿拜神坐，<span class="jiazhu">乘，繩證翻。坐，徂臥翻。</span>退，坐東廂；侍衞官皆在神坐後，太官上食，<span class="jiazhu">上，時掌翻；下同。</span>太常奏樂；郡國上計吏以次前，當神軒占其郡穀價及民所疾苦。是後遂以爲常。</p>
<p class="em2 strong"><span class="yinwen">2</span>夏，五月，高密元侯鄧禹薨。<span class="jiazhu">《諡法》：行義說民曰元；主義行德曰元。此特以鄧禹中興元功而諡之耳，後世諡法始有茂德丕績曰元。</span></p>
<p class="em2 strong"><span class="yinwen">3</span>東海恭王彊病，上遣使者太醫乘驛視疾，駱驛不絕。<span class="jiazhu">驛，傳遞馬也。《左傳》謂之乘馹者，乘驛馬也，西漢謂之置傳、馳傳。駱驛，往來不絕也。</span>詔沛王輔、濟南王康、淮陽王延詣魯省疾。<span class="jiazhu">省，悉景翻。</span>戊寅，彊薨，臨終，上書謝恩，言：<span class="yinhao">「身旣夭命，孤弱復爲皇太后、陛下憂慮，<span class="jiazhu">言身旣夭死，而子孫又貽上之人憂慮心。夭，於紹翻。復，扶又翻；下同。</span>誠悲誠慙！息政，小人也，<span class="jiazhu">息，子也；政其名。</span>猥當襲臣後，必非所以全利之也，願還東海郡。今天下新罹大憂，<span class="jiazhu">謂光武崩也。</span>惟陛下加供養皇太后，數進御餐。<span class="jiazhu">供，居用翻。養，羊亮翻。數，所角翻。</span>臣彊困劣，言不能盡意，願並謝諸王，不意永不復相見也！」</span>帝覽書悲慟，從太后出幸津門亭發哀，<span class="jiazhu">賢曰：津門，雒陽城南面西頭門也，一名津陽門。每門皆有亭。李尤《銘》，津門位未。</span>使大司空持節護喪事，<span class="jiazhu">《百官志》：司空掌水土事；大喪，掌將校復土。今使護藩王喪，殊禮也。</span>贈送以殊禮，詔楚王英、趙王栩、北海王興及京師親戚皆會葬。<span class="jiazhu">栩，況羽翻。</span>帝追惟彊深執謙儉，<span class="jiazhu">惟，思也。</span>不欲厚葬以違其意，於是特詔：<span class="yinhao">「遣送之物，務從約省，衣足斂形，<span class="jiazhu">斂，力贍翻。</span>茅車瓦器，物減於制，以彰王卓爾獨行之志。」</span>將作大匠留起陵廟。<span class="jiazhu">秦曰將作少府，景帝改爲將作大匠；掌修作宗廟、路寢、宮室、陵園土木之工，幷樹桐梓之類，列於道側。</span></p>
<p class="em2 strong"><span class="yinwen">4</span>秋，七月，馬武等擊燒當羌，大破之，餘皆降散。<span class="jiazhu">降，戶江翻。</span></p>
<p class="em2 strong"><span class="yinwen">5</span>山陽王荊私迎能爲星者，與謀議，冀天下有變；帝聞之，徙封荊廣陵王，遣之國。<span class="jiazhu">《郡國志》，廣陵，在雒陽東一千六百四十里。</span></p>
<p class="em2 strong"><span class="yinwen">6</span>遼東太守祭肜使偏何討赤山<span class="jiazhu">偏氏，高辛後。《急就章》有偏、呂、何。</span>烏桓，<span class="jiazhu">《烏桓傳》：赤山，在遼東西北數千里。《鮮卑傳》云：偏何擊漁陽赤山烏桓欽［歆］志賁。蓋歆志賁本赤山種而居漁陽塞外也。</span>大破之，斬其魁帥。<span class="jiazhu">帥，所類翻。</span>塞外震讋，<span class="jiazhu">讋，之涉翻。</span>西自武威，東盡玄菟，<span class="jiazhu">《郡國志》：武威郡，在雒陽西三千五百里。玄菟郡，在雒陽東北四千里。菟，同都翻。</span>皆來內附，野無風塵，乃悉罷緣邊屯兵。</p>
<p class="em2 strong"><span class="yinwen">7</span>東平王蒼以爲中興三十餘年，四方無虞，宜修禮樂，乃與公卿共議定南北郊冠冕、車服制度<span class="jiazhu">光武建武二年，立南郊。中元元年，立北郊於雒陽城北四里。今定其冠冕、車服制度。《漢官儀》曰：北郊壇在城西北角，去城一里所。</span>及光武廟登歌、八佾舞數，上之。<span class="jiazhu">《記》曰：歌者，在上貴人聲也，天子樂舞八佾，六十四人，八八六十四人也。佾，音逸，舞行列也。上，時掌翻。</span></p>
<p class="em2 strong"><span class="yinwen">8</span>好畤愍侯耿弇薨。<span class="jiazhu">畤，音止。《諡法》：在國遭憂曰愍。時國有大喪，故以諡弇，言與國同戚也。弇，古含翻。</span></p>
<div class="yeartoc" id="year_toc_59"><p class="strong"><span class="section" id="title-16"><span data-head-description="顯宗孝明皇帝上" data-head-level="h4" data-head-title="永平二年">二年</span></span><span class="biaozhusup" data-rel="">（己未、五九年）</span></p></div>
<p class="em2 strong"><span class="yinwen">1</span>春，正月，辛未，宗祀光武皇帝於明堂，<span class="jiazhu">宗，尊也，尊而祀之以配上帝。</span>帝及公卿列侯，始服冠冕、玉佩以行事。<span class="jiazhu">《漢官儀》曰：天子冠通天，諸侯王冠遠遊，三公諸侯冠進賢三梁，卿大夫尙書二千石博士冠兩梁，千石以下至小吏冠一梁。天子、公卿、特進、諸侯祀天地明堂，皆冠平冕，天子十二旒，三公、九卿、諸侯七；其纓各如其綬色，玄衣纁裳。《周禮》曰：王祀昊天上帝，則服大裘而冕，祀五帝亦如之。《三禮圖》曰：冕以三十升布漆而爲之，廣八寸，長尺六寸，前圜後方，前下後高，有俛伏之形，故謂之冕。欲人之位彌高而志彌下，故以名焉。董巴《輿服志》曰：顯宗初服冕衣裳以祀天地。衣裳以玄上纁下，乘輿備文日月星辰十二章，三公、諸侯用山龍九章，卿已下用華蟲七章，皆五色采；乘輿刺繡，公卿已下皆織成，陳留、襄邑獻之。徐廣《車服註》曰：漢明帝按古禮備服章，天子郊廟衣，皁上絳下，前三幅，後四幅，衣畫而裳繡。《禮記》：古之君子必佩玉，君子於玉比德焉。天子佩白玉，公侯佩山玄玉，大夫佩水蒼玉，世子佩瑜玉。《晉志》曰：《周禮》弁師掌六冕，司服掌六服，自后王至庶人，各有等差。秦變古制，郊制之服皆以袀玄，舊法掃地盡矣。漢承秦故，二百餘年，未能有所制立。及中興後，明帝乃始采《周官》、《禮記》、《尙書》及諸儒記說，備袞冕之服。天子車乘冠服，從歐陽氏說；公卿已下，從大、小夏侯氏說。</span>禮畢，登靈臺，望雲物。<span class="jiazhu">《春秋左氏傳》曰：分至啓閉，必書雲物。杜預《註》曰：雲物，氣色災變也，素察妖祥，逆爲之備。《前書·天文志》曰：歲正月旦，旦至食爲麥，食至日昳爲稷，昳至晡爲黍，晡至下晡爲菽，下晡至日入爲麻，各以其時用雲色，占種所宜。</span>赦天下。</p>
<p class="em2 strong"><span class="yinwen">2</span>三月，臨辟雍，初行大射禮。<span class="jiazhu">《儀禮》曰：大射之禮，王將祭射宮，擇士以助祭也。張虎侯、熊侯、豹侯，其制若今之射的也。</span></p>
<p class="em2 strong">冬，十月，壬子，上幸辟雍，初行養老禮；以李躬爲三老，桓榮爲五更。<span class="jiazhu">更，工衡翻。</span>三老服都紵大袍，冠進賢，扶玉杖；<span class="jiazhu">紵，直呂翻。《說文》曰：紵，檾屬。績紵以爲美布，故曰都紵。《續漢志》：進賢冠，古緇布冠也，文儒者之服也。前高七寸，後高三寸，長八寸。公侯三梁，中二千石至博士兩梁，自博士以下至小史、私學弟子皆一梁。又，仲春之月，縣道皆案戶比民，民年始七十者授之以玉杖。玉杖，長七尺，端以鳩鳥爲飾。鳩者，不噎之鳥也，欲老人不噎。《爾雅翼》曰：刻玉爲鳩，置之杖端，謂之鳩杖，亦曰玉杖。</span>五更亦如之，不杖。乘輿到辟雍禮殿，<span class="jiazhu">乘，繩證翻。</span>御坐東廂，遣使者安車迎三老、五更於太學講堂，天子迎于門屛，交禮；道自阼階，<span class="jiazhu">道，讀曰導。</span>三老升自賓階；至階，天子揖如禮。三老升，東面，三公設几，九卿正履，天子親袒割牲，執醬而饋，<span class="jiazhu">饋，進食也，醬，食味之主，故執之而饋。</span>執爵而酳，<span class="jiazhu">酳，音胤，又士覲翻。</span>祝鯁在前，祝饐在後。<span class="jiazhu">饐，一結翻，食窒氣不通。</span>五更南面，三公進供，禮亦如之。<span class="jiazhu">賢曰：宋均曰：三老，老人知天地人之事者；五更，老人知五行更代事者。鄭康成曰：三老、五更，皆年老更事致仕者也；天子以父兄養之，示天下之孝弟也。名以三、五者，取象三辰、五星，天所以照明天下者。都布，布名。進賢冠，古緇布冠也，文儒者之服，前高七寸，後高三寸，長八寸。禮殿，先聖、先師也。阼階，東階，主階也；賓階，西階也。賢曰：醬，醢也；酳，漱也，所以潔口也。陸德明曰：以酒曰酳，以水曰漱。《音義隱》云：飯畢盪口也，音胤。老人食多鯁饐，故置人於前後祝之，令其不鯁饐也。都，布之美者也。進賢冠，古緇布冠也。玉杖，長七尺，端以鳩鳥爲飾，鳩者，不噎之鳥也，欲老人不噎。更，工衡翻。</span>禮畢，引桓榮及弟子升堂，上自爲下說，<span class="jiazhu">賢曰：下說，謂下語而講說也。</span>諸儒執經問難於前，<span class="jiazhu">難，乃旦翻。</span>冠帶縉紳之人圜橋門而觀聽者，蓋億萬計。<span class="jiazhu">《漢官儀》曰：辟雍，四門外有水，以節觀者，門外皆有橋，觀者在水外，故云圜橋門也。圜，繞也。</span>於是下詔賜榮爵關內侯；<span class="jiazhu">《考異》曰：《帝紀》載詔文，上言李躬而下獨封榮，似脫<span class="yinhao">「躬」</span>字。《榮傳》、袁《紀》，詔獨言桓榮，不及李躬，今闕疑。</span>三老、五更皆以二千石祿養終厥身。賜天下三老酒，人一石，肉四十斤。</p>
<p class="em2 strong">上自爲太子，受《尙書》於桓榮，及卽帝位，猶尊榮以師禮。嘗幸太常府，令榮坐東面，設几杖，會百官及榮門生數百人，<span class="jiazhu">門生，受業於門者也。</span>上親自執業；<span class="jiazhu">執業，猶執經也。</span>諸生或避位發難，<span class="jiazhu">發難，發疑難也。難，乃旦翻。</span>上謙曰：<span class="yinhao">「太師在是。」</span>旣罷，悉以太官供具賜太常家。榮每疾病，帝輒遣使者存問，太官、太醫相望於道。及篤，上疏謝恩，讓還爵土。帝幸其家問起居，入街，下車，擁經而前，撫榮垂涕，賜以牀茵、帷帳、刀劍、衣被，良久乃去。自是諸侯、將軍、大夫問疾者，不敢復乘車到門，<span class="jiazhu">復，扶又翻。</span>皆拜牀下。榮卒，帝親自變服臨喪送葬，賜冢塋于首山之陽。<span class="jiazhu">賢曰：首陽山，在今偃師縣西北。</span>子郁當嗣，讓其兄子汎；帝不許，郁乃受封，而悉以租入與之。帝以郁爲侍中。</p>
<p class="em2 strong"><span class="yinwen">3</span>上以中山王焉，郭太后少子，太后尤愛之，故獨留京師，至是始與諸王俱就國，賜以虎賁、官騎，<span class="jiazhu">賢曰：《漢官儀》：騶騎，王家名官騎。余據《焉傳》，時賜以北軍胡騎百人，便兵善射。騶，側优翻。</span>恩寵尤厚，獨得往來京師。帝禮待陰、郭，每事必均，數受賞賜，<span class="jiazhu">數，所角翻；下同。</span>恩寵俱渥。</p>
<p class="em2 strong"><span class="yinwen">4</span>甲子，上行幸長安。十一月，甲申，遣使者以中牢祠蕭何、霍光，帝過，式其墓。進幸河東；癸卯，還宮。</p>
<p class="em2 strong"><span class="yinwen">5</span>十二月，護羌校尉竇林坐欺罔及臧罪，下獄死。<span class="jiazhu">時羌滇吾叛，滇岸來降，林奏以滇岸爲大豪。後滇吾復降，林又奏其爲第一豪。帝怪其一種兩豪，以詰林，窮驗，知之，怒而免林官。涼州刺史又奏林臧罪，遂下獄死。下，遐稼翻。</span>林者，融之從兄子也。<span class="jiazhu">從，才用翻。</span>於是竇氏一公、兩侯、三公主、四二千石相與並時，<span class="jiazhu">賢曰：一公：大司空也。兩侯：安豐、顯親也。四二千石：衞尉、城門校尉、護羌校尉、中郎將也。余據《融傳》，融子穆尙內黃公主，穆子勳尙東海王彊女沘陽公主，友子固尙光武女溫陽公主。</span>自祖及孫，官府邸第相望京邑，於親戚功臣中莫與爲比。及林誅，帝數下詔切責融，融惶恐乞骸骨，詔令歸第養病。</p>
<p class="em2 strong"><span class="yinwen">6</span>是歲，初迎氣於五郊。<span class="jiazhu">《續漢書》曰：迎氣五郊之兆，四方之兆各依其位，中央之兆在未，壇皆三尺。立春之日，迎春於東郊，祭青帝、句芒，車服皆青，歌青陽，八佾舞雲翹之舞。立夏之日，迎夏於南郊，祭赤帝、祝融，車服皆赤，歌朱明，舞如迎春。先立秋十八日，迎黃靈於中兆，祭黃帝、后土，車服皆黃，歌朱明，八佾舞雲翹育命之舞。立秋之日，迎秋於西郊，祭白帝、蓐收，車服皆白，歌白藏，八佾舞育命之舞。立冬之日，迎冬於北郊，祭黑帝、玄冥，車服皆黑，歌玄冥，舞如迎秋。</span></p>
<p class="em2 strong"><span class="yinwen">7</span>新陽侯陰就子豐尙酈邑公主。公主驕妬，豐殺之，被誅，父母皆自殺。<span class="jiazhu">公主，光武女。賢曰：酈縣，屬南陽郡。酈，音櫟。</span></p>
<p class="em2 strong"><span class="yinwen">8</span>南單于汗死，單于比之子適立，爲䤈僮尸逐侯鞮單于。<span class="jiazhu">賢曰：䤈，炎奚翻。</span></p>
<div class="yeartoc" id="year_toc_60"><p class="strong"><span class="section" id="title-17"><span data-head-description="顯宗孝明皇帝上" data-head-level="h4" data-head-title="永平三年">三年</span></span><span class="biaozhusup" data-rel="">（庚申、六○年）</span></p></div>
<p class="em2 strong"><span class="yinwen">1</span>春，二月，甲寅，太尉趙熹、司徒李訢免。丙辰，以左馮翊郭丹爲司徒。己未，以南陽太守虞延爲太尉。</p>
<p class="em2 strong"><span class="yinwen">2</span>甲子，立貴人馬氏爲皇后，皇子炟爲太子。<span class="jiazhu">賢曰：炟，音丁達翻。</span></p>
<p class="em2 strong">后，援之女也，光武時，以選入太子宮，能奉承陰后，傍接同列，禮則脩備，上下安之，遂見寵異；及帝卽位，爲貴人。時后前母姊女賈氏亦以選入，生皇子炟；帝以后無子，命養之，謂曰：<span class="yinhao">「人未必當自生子，但患愛養不至耳！」</span>后於是盡心撫育，勞悴過於所生。<span class="jiazhu">悴，秦醉翻。</span>太子亦孝性淳篤，母子慈愛，始終無纖介之間。<span class="jiazhu">賢曰：纖介，猶細微也。間，隙也。間，古莧翻。</span>后常以皇嗣未廣，薦達左右，若恐不及。後宮有進見者，每加慰納；若數所寵引，<span class="jiazhu">見，賢遍翻。數，所角翻；下同。</span>輒加隆遇。</p>
<p class="em2 strong">及有司奏立長秋宮，<span class="jiazhu">皇后宮謂之長秋宮。</span>帝未有所言，皇太后曰：<span class="yinhao">「馬貴人德冠後宮，<span class="jiazhu">冠，古玩翻。</span>卽其人也。」</span>后旣正位宮闈，愈自謙肅，好讀書。常衣大練，<span class="jiazhu">賢曰：大練，大帛也。杜預註《左傳》曰：大帛，厚繒也。好，呼到翻。衣，於旣翻。</span>裙不加緣；<span class="jiazhu">緣，俞絹翻。</span>朔望諸姬主朝請，<span class="jiazhu">朝，直遙翻。</span>望見后袍衣疏粗，以爲綺縠，就視，乃笑。后曰：<span class="yinhao">「此繒特宜染色，故用之耳。」</span>羣臣奏事有難平者，<span class="jiazhu">平，決也。難平，難決者也。</span>帝數以試后，后輒分解趣理，各得其情，然未嘗以家私干政事。帝由是寵敬，始終無衰焉。</p>
<p class="em2 strong"><span class="yinwen">3</span>帝思中興功臣，乃圖畫二十八將於南宮雲臺，以鄧禹爲首，次馬成、吳漢、王梁、賈復、陳俊、耿弇、杜茂、寇恂、傅俊、岑彭、堅鐔、馮異、王霸、朱祜、任光、祭遵、李忠、景丹、萬脩、蓋延、邳肜、銚期、劉植、耿純、臧宮、馬武、劉隆；又益以王常、李通、竇融、卓茂，合三十二人。<span class="jiazhu">雲臺功臣之次，以鄧禹、吳漢、賈復、耿弇、寇恂、岑彭、馮異、朱祜、祭遵、景丹、蓋延、銚期、耿純、臧宮、馬武、劉隆爲一列，馬成、王梁、陳俊、杜茂、傅俊、堅鐔、王霸、任光、李忠、萬脩、邳肜、劉植、王常、李通、竇融、卓茂爲一列。此序其次，不與前史合。鐔，音覃，又音尋。祭，則介翻。蓋，古盍翻。銚，音姚。</span>馬援以椒房之親，獨不與焉。<span class="jiazhu">與，讀曰預。</span></p>
<p class="em2 strong"><span class="yinwen">4</span>夏，四月，辛酉，封皇子建爲千乘王，羨爲廣平王。<span class="jiazhu">《郡國志》：高帝以西平昌置千乘郡，在雒陽東千五百二十里。《地理志》：武帝征和元年，置爲平干國，宣帝五鳳二年，復爲廣平國。《郡國志》：光武建武十三年，省廣平國，以其縣屬鉅鹿郡。賢曰：廣平縣故城，在今洺州永年縣北。千乘，今青州縣，故城在今淄州高苑縣北。乘，繩證翻。</span></p>
<p class="em2 strong"><span class="yinwen">5</span>六月，丁卯，有星孛於天船北。<span class="jiazhu">《晉·天文志》，大陵八星在胃北，又北九星曰天船，一曰舟星，所以濟不通也。天漢西南行，絡大陵、天船、卷舌而南行。孛，蒲內翻。</span></p>
<p class="em2 strong"><span class="yinwen">6</span>帝大起北宮。時天旱，尙書僕射會稽鍾離意<span class="jiazhu">會，古外翻。</span>詣闕、免冠、上疏曰：<span class="yinhao">「昔成湯遭旱，以六事自責曰：『政不節邪？使民疾邪？宮室營<span class="jiazhu"><span class="yinhao">「營」</span>，范《書》作<span class="yinhao">「榮」</span>。<span class="jiaozhusup">【章：十二行本正作「榮」；乙十一行本同。】</span></span>邪？女謁盛邪？苞苴行邪？讒夫昌邪？』<span class="jiazhu">《帝王記》曰：成湯大旱七年，齋戒，剪髮斷爪，以己爲犧牲，禱於桑林之社，以六事自責。</span>竊見北宮大作，民失農時；自古非苦宮室小狹，但患民不安寧，宜且罷止，以應天心。」</span>帝策詔報曰：<span class="yinhao">「湯引六事，咎在一人，其冠、履，勿謝！」</span><span class="jiazhu">策詔者，書詔於策也。</span>又敕大匠止作諸宮，減省不急。詔因謝公卿百僚，遂應時澍雨。<span class="jiazhu">《說文》曰：兩所以澍注萬物，故曰澍，音注。</span></p>
<p class="em2 strong">意薦全椒長劉平，<span class="jiazhu">全椒縣，屬九江郡。賢曰：今滁州縣。</span>詔徵拜議郎。平在全椒，政有恩惠，民或增貲就賦，或減年從役。刺史、太守行部，<span class="jiazhu">行，戶孟翻。</span>獄無繫囚，人自以得所，不知所問，唯班詔書而去。</p>
<p class="em2 strong">帝性褊察，好以耳目隱發爲明，<span class="jiazhu">賢曰：隱，猶私也。余謂隱者，人耳目之所不及，帝好以耳目窺其隱而發之。好，呼到翻。</span>公卿大臣數被詆毀，<span class="jiazhu">數，所角翻；下同。</span>近臣尙書以下至見提曳。<span class="jiazhu">提，讀如<span class="yinhao">「冒絮提文帝」</span>之提，音大計翻；擲物以擊之也。曳，讀曰拽，音奚結翻，拖也，引也。一說：提、曳，讀皆如字。</span>常以事怒郎藥崧，<span class="jiazhu">藥，姓；崧，名。</span>以杖撞之；<span class="jiazhu">撞，直江翻。</span>崧走入牀下，帝怒甚，疾言曰：<span class="yinhao">「郎出！」</span>崧乃曰：<span class="yinhao">「天子穆穆，諸侯皇皇，<span class="jiazhu">《記·曲禮》之文。鄭曰：皆行容止之貌也。賢曰：穆穆，美也。皇皇，盛也。</span>未聞人君，自起撞郎。」</span>帝乃赦之。</p>
<p class="em2 strong">是時朝廷莫不悚慄，爭爲嚴切以避誅責，唯鍾離意獨敢諫爭，<span class="jiazhu">爭，讀曰諍。</span>數封還詔書，臣下過失，輒救解之。會連有變異，上疏曰：<span class="yinhao">「陛下敬畏鬼神，憂恤黎元，而天氣未和，寒暑違節者，咎在羣臣不能宣化治職，<span class="jiazhu">治，直之翻。</span>而以苛刻爲俗，百官無相親之心，吏民無雍雍之志，<span class="jiazhu">《爾雅》曰：雍雍，和也。</span>至於感逆和氣，以致天災。百姓可以德勝，難以力服，《鹿鳴》之詩必言宴樂者，<span class="jiazhu">《鹿鳴》，《詩·小雅》宴羣臣也。其詩曰：呦呦鹿鳴，食野之苹；我有嘉賓，鼓瑟吹笙。又曰：我有旨酒，以宴樂嘉賓之心。樂，音洛。</span>以人神之心洽，然後天氣和也。願陛下垂聖德，緩刑罰，順時氣以調陰陽。」</span>帝雖不能時用，然知其至誠，終愛厚之。</p>
<p class="em2 strong"><span class="yinwen">7</span>秋，八月，戊辰，詔改太樂官曰太予，用讖文也。<span class="jiazhu">賢曰：《尙書璇璣鈐》曰：有帝漢出，德洽作樂，名予。故據《璇璣鈐》改之。《漢儀》曰：太予樂令一人，秩六百石。蔡邕《禮樂志》曰：漢樂四品：一曰《太予樂》，典郊廟、上陵殿諸食舉之樂；二曰《周頌雅樂》，典辟雍、饗射、六宗、社稷之樂；三日《黃門鼓吹》，天子所以宴樂羣臣；四曰《短簫鐃歌》，軍樂也。</span></p>
<p class="em2 strong"><span class="yinwen">8</span>壬申晦，日有食之。詔曰：<span class="yinhao">「昔楚莊無災，以致戒懼，<span class="jiazhu">《說苑》曰：楚莊王見天不見妖而地不出孽，則曰：天其忘予歟？此能求過於天，必不逆諫矣！</span>魯哀禍大，天不降譴。<span class="jiazhu">《春秋感精符》曰：魯哀公時，政彌亂，絕不日食。政亂之類，當致日食之變；而不應者，譴之何益，告之不悞［悟］，故哀公之篇，絕無日食之異。</span>今之動變，儻尙可救，有司勉思厥職，以匡無德！」</span></p>
<p class="em2 strong"><span class="yinwen">9</span>冬，十月，甲子，車駕從皇太后幸章陵。<span class="jiazhu">光武建武六年，改舂陵鄕爲章陵縣。</span>荊州刺史郭賀，官有殊政，<span class="jiazhu">荊州統南陽、南郡、江夏、零陵、桂陽、武陵、長沙等郡。</span>上賜以三公之服，黼黻、冕旒；<span class="jiazhu">東漢之制，冕冠垂旒，前後邃延，三公、諸侯七旒，青玉爲珠。</span>敕行部去襜帷，<span class="jiazhu">《爾雅》曰：襜帷蔽前。襜帷者，車之前帷也。孔穎達曰：襜帷，山東謂之裳，或曰潼容，《氓》之詩曰：淇水湯湯，漸車帷裳。《註》：帷裳，潼容也。其上有蓋，四方旁垂而下，謂之幨。行，下孟翻。去，羌呂翻。襜，蚩占翻。</span>使百姓見其容服，以章有德。戊辰，還自章陵。</p>
<p class="em2 strong"><span class="yinwen">10</span>是歲，京師及郡國七大水。</p>
<p class="em2 strong"><span class="yinwen">11</span>莎車王賢以兵威逼奪于窴、大宛、嬀塞王國，<span class="jiazhu">嬀塞國，塞種，臨嬀水而居者，因以爲國名。莎，素禾翻。窴，徒賢翻。宛，於元翻。嬀，居爲翻。塞，悉則翻。</span>使其將守之。于窴人殺其將君德，立大人休莫霸爲王，賢率諸國兵數萬擊之，大爲休莫霸所敗，脫身走還。休莫霸進圍莎車，中流矢死，<span class="jiazhu">敗，補邁翻。中，竹仲翻。</span>于窴人復立其兄子廣德爲王，廣德使其弟仁攻賢。廣德父先拘在莎車，賢乃歸其父，以女妻之，<span class="jiazhu">復，扶又翻。妻，七細翻。</span>與之和親。<span class="jiazhu">爲廣德殺賢張本。</span></p>
</div></body></html>