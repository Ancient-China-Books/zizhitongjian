<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百六十七·陳紀一·高祖武皇帝</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="陳紀一">陳紀一</span></span></h1>
<p><span class="jiazhu">起強圉赤奮若<span class="biaozhusup" data-rel="（丁丑）"></span>，盡屠維單閼<span class="biaozhusup" data-rel="（己卯）"></span>，凡三年。</span></p>
<p><span class="jiazhu">武帝旣有功於梁，自以爲姓出於陳，自吳興郡公進封陳公；及受命，國遂號曰陳。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高祖武皇帝">高祖武皇帝</span></span></h5>
<p class=""><span class="jiaozhusup">章：乙十一行本有「帝姓陳氏，諱霸先，梁太平二年進封陳王，尋受梁禪」二十字。</span><span class="jiazhu">諱霸先，字興國，小字法生，姓陳氏，吳興長城下若里人。</span></p>
<p class="strong"><span class="section" id="title-3"><span data-head-description="" data-head-level="h4" data-head-title="永定元年">永定元年</span></span><span class="biaozhusup" data-rel="（丁丑、西元五五七年）"></span><span class="jiazhu">是年十月受禪，始改元永定。自十月以前，猶是梁太平二年。</span></p>
<p class="em2 strong"><span class="yinwen">1</span>春，正月，辛丑，周公卽天王位，<span class="jiazhu">諱覺，字陁羅尼，宇文泰第三子也。宇文輔政，慕倣《周禮》，泰卒，覺嗣，遂封周公；旣受命，國號曰周。</span>柴燎告天，朝百官于露門；<span class="jiazhu">露門，卽古之路門。路，大也。宇文建國，率倣古制，故外朝曰路門。鄭玄曰：外門曰皋門，朝門曰應門，內有路門。孔穎達曰：《爾雅》：門屛之間謂之宁。郭曰：人主視朝所宁立處。李巡曰：正門外兩塾間曰宁。謂天子受朝於路門外之朝，於門外而宁立，以待諸侯之至，故云當宁而立也。然門外有屛者，卽樹塞門是也。《爾雅》云：正門謂之應門。又云：屛，謂之樹。李巡曰：常當門自蔽，名曰樹。郭云：小牆當門中。按李、郭二《註》以推驗禮文，諸侯內屛在路門之內，天子外屛在路門之外，而近應門。周制，天子三朝，其一在路門內，謂之燕朝，太僕掌之。故《太僕》云，王視燕朝，則正其位。《文王世子》云：公族朝于內朝，親之也。此則王與宗人圖其嘉事，及王退侯大夫之朝也。其二是路門外之朝，謂之治朝，司士掌之。故司士云，正朝儀之位。此是每日視朝之位，其王與諸侯賓射，亦與治朝同。其三是皋門之內，庫門之外，謂之外朝，朝士掌之。此是詢衆庶之朝也。朝，直遙翻。</span>追尊王考文公爲文王，妣爲文后；大赦。封魏恭帝爲宋公。以木德承魏水，行夏之時，服色尙黑。<span class="jiazhu">行夏之時，用寅正也。服色尙黑，隨水行也。夏，戶雅翻。</span>以李弼爲太師，趙貴爲太傅，大冢宰獨孤信爲太保，大宗伯中山公護爲大司馬。<span class="jiazhu">後周太祖初據關右，官名未改魏號。及域內粗定，改定章程，命尙書令盧辯遠師周制，置三公、三孤，以爲論道之官；次置六卿，以分司庶務。閔帝受禪，大司馬掌兵，宇文護居之，以專兵要。</span></p>
<p class="em2 strong"><span class="yinwen">2</span>詔以王琳爲司空、驃騎大將軍，<span class="jiazhu">驃，匹妙翻。騎，奇寄翻。</span>以尙書右僕射王通爲左僕射。</p>
<p class="em2 strong"><span class="yinwen">3</span>周王祀圜丘，自謂先世出於神農，以神農配二丘，<span class="jiazhu">宇文氏自謂其先出於炎帝。炎帝爲黃帝所滅，子孫遁去朔野，其後有葛烏兔者，雄武多算略，鮮卑奉以爲主。裔孫曰普回，因狩得玉璽三紐，文曰<span class="yinhao">「皇帝璽」</span>，以爲天授，其俗謂天子曰宇文，遂以爲氏及國號。二丘，圜丘、方丘也。</span>始祖獻侯配南北郊，<span class="jiazhu">普回子莫那自陰山南徙，始居遼西，諡曰獻侯。</span>文王配明堂，廟號太祖。癸卯，祀方丘。甲辰，祭大社。<span class="jiazhu">《五代志》：後周憲章姬周，祭祀之式，多依《儀禮》。司量，掌爲壇之制。圜丘三成，崇一丈二尺，深二丈，上徑六丈，十有二階，每等十有二節，在國陽七里之郊。圓壝徑三百步，內壝半之，方一成，上崇一丈，徑六丈八尺，上崇五尺，方四丈。八方，方一階，階十級，級一尺。方丘在國陰十里之郊，丘一成八方，下崇一丈，方六丈八尺，上崇五尺，方四丈。八方一階，級一尺。其壝八面，徑百二十步，內壝半之。南郊爲方壇於國南五里，其崇一丈二尺，其廣二丈。其壝方百二十步，內壝半之。神州之壇，崇一丈，方四丈，在北郊方丘之右，其壝如方丘。其祭圜丘及南郊，並正月上辛。右宗廟而左社稷。皇帝親祀社稷，冢宰亞獻，宗伯終獻。</span>除市門稅。<span class="jiazhu">魏末盜賊羣起，國用不足，稅入市門者人一錢，今除之。</span>乙巳，享太廟，仍用鄭玄義，立太祖與二昭、二穆爲五廟，其有德者別爲祧廟，不毀。<span class="jiazhu">《記·王制》曰：天子七廟，三昭三穆，與太祖之廟而七。鄭玄《註》云：此周制七者，太祖及文王、武王之祧與親廟四。《決疑要註》曰：凡昭穆，父南面，故曰昭，昭，明也；子北面，故曰穆，穆，順也。李涪曰：昭，本如字，爲漢諱昭，改曰韶。一曰：晉文帝名昭，故讀曰韶。</span>辛亥，祀南郊。壬子，立王后元氏。后，魏文帝之女晉安公主也。</p>
<p class="em2 strong"><span class="yinwen">4</span>齊南安城主馮顯請降於周，<span class="jiazhu">降，戶江翻。</span>周柱國宇文貴使豐州刺史太原郭彥將兵迎之，<span class="jiazhu">《五代志》：永安郡黃岡縣，齊曰南安。又魏收《志》：天平初，置南安郡，屬襄州，後陷。以地考之，當在《五代志》之潁川郡葉縣界。又《五代志》：淅陽郡武當縣，舊置武當郡及始平郡，後改爲齊興郡，梁置興州，後周改爲豐州，隋爲均州。將，卽亮翻。</span>遂據南安。</p>
<p class="em2 strong"><span class="yinwen">5</span>吐谷渾爲寇於周，攻涼、鄯、河三州。<span class="jiazhu">武威郡，涼州。西平郡，鄯州。枹罕郡，河州。吐，從暾入聲。谷，音浴。鄯，時戰翻。</span>秦州都督遣渭州刺史于翼赴援，<span class="jiazhu">魏黃初三年，始置都督諸州軍事。又有都督中外諸軍，其任尤重。南、北朝皆因之。而軍行又有都督諸軍，左、右、前、後、中軍大都督；內而宿衞，有正副都督、散都督、帥都督、旅都督；外而州郡，有防城都督、帳內都督。都督之名雖同，其位任懸絕矣。此秦州都督，蓋都督河、渭、涼、鄯諸州也。後周九命之制，都督八命。其授柱國大將軍、開府儀同者，並加使持節、大都督，蓋九命也。</span>翼不從。僚屬咸以爲言，翼曰：<span class="yinhao">「攻取之術，非夷俗所長。此寇之來，不過抄掠邊牧，掠而無獲，勢將自走。勞師而往，必無所及。翼揣之已了，<span class="jiazhu">了，明也。抄，楚交翻。揣，初委翻。</span>幸勿復言。」</span><span class="jiazhu">復，扶又翻。</span>數日，問至，果如翼所策。</p>
<p class="em2 strong"><span class="yinwen">6</span>初，梁世祖以始興郡爲東衡州，以歐陽頠爲刺史。久之，徙頠爲郢州刺史，蕭勃留頠不遣。<span class="jiazhu">頠，魚委翻。</span>世祖以王琳代勃爲廣州刺史，勃遣其將孫盪監廣州，盡帥所部屯始興以避之。<span class="jiazhu">見一百六十五卷梁元帝承聖三年。將，卽亮翻；下同。監，工銜翻。帥，讀曰率。</span>頠別據一城，不往謁，閉門自守。勃怒，遣兵襲之，盡收其貨財馬仗；尋赦之，使復其所，與之結盟。江陵陷，頠遂事勃。二月，庚午，勃起兵於廣州，遣頠及其將傅泰、蕭孜爲前軍。孜，勃之從子也。<span class="jiazhu">從，才用翻。《考異》曰：《陳書》、《南史·周文育傳》皆作<span class="yinhao">「子」</span>。今從《梁書·帝紀》。</span>南江州刺史余孝頃以兵會之。<span class="jiazhu">孝頃據新吳，蓋就置南江州，命爲刺史。《考異》曰：《典略》作<span class="yinhao">「南康州刺史」</span>。今從《梁書》。</span>詔平西將軍周文育帥諸軍討之。<span class="jiazhu">帥，讀曰率。</span></p>
<p class="em2 strong"><span class="yinwen">7</span>癸酉，周王朝日於東郊；<span class="jiazhu">朝，直遙翻；下同。</span>戊寅，祭太社。</p>
<p class="em2 strong"><span class="yinwen">8</span>周楚公趙貴、衞公獨孤信故皆與太祖等夷，<span class="jiazhu">宇文泰廟號太祖。</span>及晉公護專政，<span class="jiazhu">宇文護自中山公進封晉公。</span>皆怏怏不服。<span class="jiazhu">怏，於兩翻。</span>貴謀殺護，信止之；開府儀同三司宇文盛告之。丁亥，貴入朝，護執而殺之，免信官。<span class="jiazhu">此所謂主少國疑，大臣未附之時也。旣殺趙貴，護之威權成矣。</span></p>
<p class="em2 strong"><span class="yinwen">9</span>領軍將軍徐度出東關侵齊，戊子，至合肥，燒齊船三千艘。<span class="jiazhu">艘，蘇遭翻。</span></p>
<p class="em2 strong"><span class="yinwen">10</span>歐陽頠等出南康。頠屯豫章之苦竹灘，傅泰據蹠口城，<span class="jiazhu">蹠，之石翻。《周文育傳》作<span class="yinhao">「塶」</span>。</span>余孝頃遣其弟孝勱守郡城，自出豫章據石頭。<span class="jiazhu">《水經註》：贛水逕豫章郡北，水之西岸有石盤，謂之石頭，津步之處也。汪藻曰：自豫章絕江而西，有山屹然，並江而出者，石頭渚也；阻江負城，十里而近，卽殷羨投書處。勱，音邁。</span>巴山太守熊曇朗誘頠共襲高州刺史黃法𣰋；又語法𣰋，約共破頠，<span class="jiazhu">曇，徒含翻。誘，音酉。語，牛倨翻。𣰋，巨俱翻。</span>且曰：<span class="yinhao">「事捷，與我馬仗。」</span>遂出軍，與頠俱進。至法𣰋城下，曇朗陽敗走，法𣰋乘之，頠失援而走，曇朗取其馬仗，歸于巴山。</p>
<p class="em2 strong">周文育軍少船，<span class="jiazhu">少，詩沼翻。</span>余孝頃有船在上牢，文育遣軍主焦僧度襲之，盡取以歸，仍於豫章立栅。軍中食盡，諸將欲退，文育不許，使人間行遺周迪書，<span class="jiazhu">間，古莧翻。遣，于季翻。</span>約爲兄弟。迪得書甚喜，許饋以糧。於是文育分遣老弱乘故船沿流俱下，燒豫章栅，僞若遁去者。孝頃望之，大喜，不復設備。文育由間道兼行，據芊韶，<span class="jiazhu">復，扶又翻。間，古莧翻。據姚思廉《梁書》，芊韶在巴山界。芊，音千。</span>芊韶上流則歐陽頠、蕭孜，下流則傅泰、余孝頃營，文育據其中間，築城饗士，頠等大駭。頠退入泥溪，文育遣嚴威將軍周鐵虎等襲頠，癸巳，擒之。文育盛陳兵甲，與頠乘舟而宴，巡蹠口城下，使其將丁法洪攻泰，擒之。孜、孝頃退走。</p>
<p class="em2 strong"><span class="yinwen">11</span>甲午，周以于謹爲太傅，大宗伯侯莫陳崇爲太保，晉公護爲大冢宰，<span class="jiazhu">于謹、侯莫陳崇旣登公位，宇文護若以序遷而爲大冢宰，實則周之元輔也。</span>柱國武川賀蘭祥爲大司馬，高陽公達奚武爲大司寇。</p>
<p class="em2 strong"><span class="yinwen">12</span>周人殺魏恭帝。</p>
<p class="em2 strong"><span class="yinwen">13</span>三月，庚子，周文育送歐陽頠、傅泰于建康。丞相霸先與頠有舊，釋而厚待之。<span class="jiazhu">霸先發身於嶺南，故與頠有舊。</span></p>
<p class="em2 strong"><span class="yinwen">14</span>周晉公護以趙景公獨孤信名重，不欲顯誅之，己酉，逼令自殺。</p>
<p class="em2 strong"><span class="yinwen">15</span>甲辰，以司空王琳爲湘、郢二州刺史。</p>
<p class="em2 strong"><span class="yinwen">16</span>曲江侯勃在南康，聞歐陽頠等敗，軍中忷懼。<span class="jiazhu">忷，許拱翻。</span>甲寅，德州刺史陳法武、<span class="jiazhu">《五代志》：日南郡，梁置德州。</span>前衡州刺史譚世遠攻勃，殺之。</p>
<p class="em2 strong"><span class="yinwen">17</span>夏，四月，己卯，鑄四柱錢，一當二十。<span class="jiazhu">梁末有兩柱錢及鵝眼錢，時人雜用，其價同，但兩柱重，鵝眼輕。至是鑄四柱錢，一當細錢二十。</span></p>
<p class="em2 strong"><span class="yinwen">18</span>齊遣使請和。<span class="jiazhu">使，疏吏翻。</span></p>
<p class="em2 strong"><span class="yinwen">19</span>壬午，周王謁成陵；<span class="jiazhu">周太祖陵曰成陵。</span>乙酉，還宮。</p>
<p class="em2 strong"><span class="yinwen">20</span>齊以太師斛律金爲右丞相，前大將軍可朱渾道元爲太傅，<span class="jiazhu">可朱渾道元前爲車騎大將軍。後齊置太師、太傅、太保，是爲三師，擬古上公，非勳德崇者不居。次有大司馬、大將軍，是爲二大，並典司武事。次置太尉、司徒、司空，是爲三公。皆第一品。其驃騎、車騎三將軍加大者，在開國郡公下。開國郡公，從一品。</span>開府儀同三司賀拔仁爲太保，尙書令常山王演爲司空，錄尙書事長廣王湛爲尙書令，右僕射楊愔爲左僕射，仍加開府儀同三司。<span class="jiazhu">愔，於今翻。</span>幷省尙書右僕射崔暹爲左僕射，上黨王渙錄尙書事。<span class="jiazhu">自高歡居晉陽，幷州有行臺尙書令、僕等官。及齊顯祖受魏禪，遂以幷州行臺爲幷省，位任亞於鄴省。</span></p>
<p class="em2 strong"><span class="yinwen">21</span>丁亥，周王享太廟。</p>
<p class="em2 strong"><span class="yinwen">22</span>壬辰，改四柱錢一當十；丙申，復閉細錢。<span class="jiazhu">閉者，閉絕不使行。細錢，民間私鑄者也。時私錢細小，交易以車載錢，不復計數。復，扶又翻；下復亦同。</span></p>
<p class="em2 strong"><span class="yinwen">23</span>故曲江侯勃主帥蘭敱襲殺譚世遠，軍主夏侯明徹殺敱，持勃首降。<span class="jiazhu">帥，所類翻。敱，五哀翻。降，戶江翻；下同。</span>勃故記室李寶藏奉懷安侯任據廣州。<span class="jiazhu">任亦蕭氏子，封懷安侯。何承天《志》：鬱林郡有懷安縣。</span>蕭孜、余孝頃猶據石頭，爲兩城，各據其一，多設船艦，夾水而陳。<span class="jiazhu">艦，戶黯翻；下同。陳，讀曰陣。</span>丞相霸先遣平南將軍侯安都助周文育擊之。戊戌，安都潛師夜燒其船艦，文育帥水軍、安都帥步軍進攻之；<span class="jiazhu">帥，讀曰率。</span>蕭孜出降，孝頃逃歸新吳，文育等引兵還。丞相霸先以歐陽頠聲著南土，復以頠爲衡州刺史，<span class="jiazhu"><span class="yinhao">「衡」</span>上，前有<span class="yinhao">「東」</span>字。按《五代志》：南海郡含洭縣，梁置衡州。始興縣，梁置東衡州。此時蓋命頠鎭含洭也。</span>使討嶺南，未至，其子紇已克始興，頠至嶺南，諸郡皆降，遂克廣州，嶺南悉平。<span class="jiazhu">爲歐陽頠父子世據嶺南張本。</span></p>
<p class="em2 strong"><span class="yinwen">24</span>周儀同三司齊軌謂御正中大夫薛善曰：<span class="jiazhu">《五代志》：御正中大夫，屬大冢宰，五命。</span><span class="yinhao">「軍國之政，當歸天子，何得猶在權門！」</span>善以告晉公護，護殺之，以善爲中外府司馬。<span class="jiazhu">中外府，都督中外諸軍事府。</span></p>
<p class="em2 strong"><span class="yinwen">25</span>五月，戊辰，余孝頃遣使詣丞相府乞降。<span class="jiazhu">使，疏吏翻。</span></p>
<p class="em2 strong"><span class="yinwen">26</span>王琳旣不就徵，大治舟艦，將攻陳霸先；<span class="jiazhu">治，直之翻。</span>六月，戊寅，霸先以開府儀同三司侯安都爲西道都督，周文育爲南道都督，將舟師二萬會武昌以擊之。<span class="jiazhu">將，卽亮翻；下同。</span></p>
<p class="em2 strong"><span class="yinwen">27</span>秋，七月，辛亥，周王享太廟。</p>
<p class="em2 strong"><span class="yinwen">28</span>河南、北大蝗。齊主問魏郡丞崔叔瓚曰：<span class="jiazhu">《五代志》：齊制，上郡丞，六品；中，七品；下，八品。瓚，藏旱翻。</span><span class="yinhao">「何故致蝗？」</span>對曰：<span class="yinhao">「《五行志》：土功不時，蝗蟲爲災。<span class="jiazhu">《五行志》言螽蝗之災，率歸之勞民動衆，故叔瓚云然。</span>今外築長城，內興三臺，殆以此乎！」</span>齊主怒，使左右毆之，<span class="jiazhu">毆，烏口翻。</span>擢其髮，以溷沃其頭，<span class="jiazhu">擢，拔也。溷，戶困翻，不潔也。</span>曳足以出。叔瓚，季舒之兄也。</p>
<p class="em2 strong"><span class="yinwen">29</span>八月，丁卯，周人歸梁世祖之柩及諸將家屬千餘人於王琳。<span class="jiazhu">柩，音舊。</span></p>
<p class="em2 strong"><span class="yinwen">30</span>戊辰，周王祭太社。</p>
<p class="em2 strong"><span class="yinwen">31</span>甲午，進丞相霸先位太傅，加黃鉞、殊禮，贊拜不名。九月，辛丑，進丞相爲相國，總百揆，封陳公，備九錫，陳國置百司。</p>
<p class="em2 strong"><span class="yinwen">32</span>周孝愍帝性剛果，惡晉公護之專權。<span class="jiazhu">惡，烏路翻。</span>司會李植自太祖時爲相府司錄，參掌朝政，<span class="jiazhu">《周禮》：司會掌聽財用之會計以詔王及冢宰。後周之制，司會中大夫，屬大冢宰，五命。柱國大將軍府長史、司馬、司錄，正七命。會，古外翻。相府司錄，總錄相府之機務。朝，直遙翻。</span>軍司馬孫恆亦久居權要，<span class="jiazhu">《唐六典》：《周禮》大司馬屬官有軍司馬，下大夫，蓋兵部郎中之任也。後周依周置官，軍司馬中大夫，五命。恆，戶登翻。</span>及護執政，植、恆恐不見容，乃與宮伯乙弗鳳、賀拔提等共譖之於周王。<span class="jiazhu">《周禮》，宮伯掌王宮之士庶子，凡在版者，掌其政令，行其秩敍，作其徒役之事，以時頒其衣裳，掌其誅賞，屬天官冢宰。後周左宮伯中大夫，五命。</span>植、恆曰：<span class="yinhao">「護自誅趙貴以來，威權日盛，謀臣宿將，爭往附之，<span class="jiazhu">將，卽亮翻。</span>大小之政，皆決於護。以臣觀之，將不守臣節，願陛下早圖之！」</span>王以爲然。鳳、提曰：<span class="yinhao">「以先王之明，猶委植、恆以朝政，<span class="jiazhu">朝，直遙翻。</span>今以事付二人，何患不成！且護常自比周公，臣聞周公攝政七年，<span class="jiazhu">《書》曰：惟周公誕保文、武受命，惟七年。</span>陛下安能七年邑邑如此乎！」</span><span class="jiazhu">邑邑，不得志之貌。</span>王愈信之，數引武士於後園講習，爲執縛之勢。<span class="jiazhu">此事何必講習邪！宜其謀泄也。數，所角翻。</span>植等又引宮伯張光洛同謀，光洛以告護。護乃出植爲梁州刺史，恆爲潼州刺史，<span class="jiazhu">《五代志》：漢川郡置梁州。金山郡，西魏置潼州，隋開皇五年改曰綿州。</span>欲散其謀。後王思植等，每欲召之，護泣諫曰：<span class="yinhao">「天下至親，無過兄弟，若兄弟尙相疑，他人誰可信者！太祖以陛下富於春秋，屬臣後事，<span class="jiazhu">屬，之欲翻。</span>臣情兼家國，<span class="jiazhu">以家則兄弟之親，以國則君臣之義。</span>實願竭其股肱。若陛下親覽萬機，威加四海，臣死之日，猶生之年。但恐除臣之後，姦回得志，非唯不利陛下，亦將傾覆社稷，使臣無面目見太祖於九泉。且臣旣爲天子之兄，位至宰相，尙復何求！<span class="jiazhu">復，扶又翻。</span>願陛下勿信讒臣之言，疏棄骨肉。」</span>王乃止不召，而心猶疑之。</p>
<p class="em2 strong">鳳等益懼，密謀滋甚，刻日召羣公入醼，<span class="jiazhu">醼，伊甸翻，合飲也。</span>因執護誅之；張光洛又以告護。護乃召柱國賀蘭祥、<span class="jiazhu">《周書·祥傳》曰：其先與魏俱起，有紇伏者，爲賀蘭莫何弗，因以爲氏。</span>領軍尉遲綱等謀之，祥等勸護廢立。時綱總領禁兵，護遣綱入宮召鳳等議事，及至，以次執送護第，因罷散宿衞兵。王方悟，獨在內殿，令宮人執兵自守。護遣賀蘭祥逼王遜位，幽於舊第。<span class="jiazhu">略陽公舊第也。</span>悉召公卿會議，廢王爲略陽公，迎立岐州刺史寧都公毓。<span class="jiazhu">《五代志》：西城郡安康縣，舊曰寧都。</span>公卿皆曰：<span class="yinhao">「此公之家事，敢不唯命是聽！」</span>乃斬鳳等於門外，<span class="jiazhu">宮門之外也。</span>孫恆亦伏誅。</p>
<p class="em2 strong">時李植父柱國大將軍遠鎭弘農，<span class="jiazhu">西魏之境，東盡瀍、洛，以弘農爲要地，率用重將鎭之。</span>護召遠及植還朝，<span class="jiazhu">召植於梁州。朝，直遙翻。</span>遠疑有變，沈吟久之，<span class="jiazhu">沈，持林翻。</span>乃曰：<span class="yinhao">「大丈夫寧爲忠鬼，安可作叛臣邪！」</span>遂就徵。旣至長安，護以遠功名素重，猶欲全之，引與相見，謂之曰：<span class="yinhao">「公兒遂有異謀，非止屠戮護身，乃是傾危宗社。叛臣賊子，理宜同疾，公可早爲之所。」</span>乃以植付遠。遠素愛植，植又口辯，自陳初無此謀。遠謂植信然，詰朝，將植謁護。<span class="jiazhu">詰，去吉翻。將，如字，引也。</span>護謂植已死，左右白植亦在門。護大怒曰：<span class="yinhao">「陽平公不信我！」</span><span class="jiazhu">李遠封陽平公。</span>乃召入，仍命遠同坐，令略陽公與植相質於遠前。<span class="jiazhu">質，證也。夫君臣無獄，略陽公雖廢，猶舊君也，烏有與舊臣相質之理！宇文護不學無識如此，求良死，得乎！</span>植辭窮，謂略陽曰：<span class="jiazhu">略陽之下當有<span class="yinhao">「公」</span>字。</span><span class="jiaozhusup">章十二行本正有「公」字；乙十一行本同。</span><span class="yinhao">「本爲此謀，欲安社稷，利至尊耳！今日至此，何事云云！」</span>遠聞之，自投於牀曰：<span class="yinhao">「若爾，誠合萬死！」</span>於是護乃害植，幷逼遠令自殺。植弟叔詣、叔謙、叔讓亦死，餘子以幼得免。初，遠弟開府儀同三司穆知植非保家之主，每勸遠除之，遠不能用。及遠臨刑，泣謂穆曰：<span class="yinhao">「吾不用汝言以至此！」</span>穆當從坐，以前言獲免，除名爲民，及其子弟亦免官。植弟淅州刺史基，<span class="jiazhu">《五代志》：淅陽郡，西魏置淅州，漢析縣地也。</span>尙義歸公主，<span class="jiazhu">公主，宇文泰之女也。</span>當從坐，穆請以二子代基命，護兩釋之。</p>
<p class="em2 strong">後月餘，護弒略陽公，<span class="jiazhu">年十六。</span>黜王后元氏爲尼。</p>
<p class="em2 strong">癸亥，寧都公自岐州至長安，甲子，卽天王位，<span class="jiazhu">諱毓，小名統萬突，安定公泰之長子也。泰臨夏州，帝生於統萬，因以名之。</span>大赦。</p>
<p class="em2 strong"><span class="yinwen">33</span>冬，十月，戊辰，進陳公爵爲王。辛未，梁敬帝禪位于陳。<span class="jiazhu">梁天監元年受禪，四主，五十六年而亡。</span></p>
<p class="em2 strong"><span class="yinwen">34</span>癸酉，周魏武公李弼卒。</p>
<p class="em2 strong"><span class="yinwen">35</span>陳王使中書舍人劉師知引宣猛將軍沈恪勒兵入宮，衞送梁主如別宮，<span class="jiazhu">陳受禪後，國之政事並由中書省，有中書舍人五人，分掌二十一局，各當尙書諸曹，並爲上司，總國內機要，尙書唯聽受而已。劉師知，陳王所親任者也。宣猛將軍，班第九。</span>恪排闥見王，叩頭謝曰：<span class="yinhao">「恪身經事蕭氏，<span class="jiazhu">侯景園臺城，恪爲右軍將軍、東土山主，以拒戰功封東興縣侯。</span>今日不忍見此。分受死耳，<span class="jiazhu">分，扶問翻。</span>決不奉命！」</span>王嘉其意，不復逼，<span class="jiazhu">復，扶又翻。</span>更以盪主壬僧志代之。<span class="jiazhu">盪主，主驍銳跳盪之兵，猶北齊之直盪都督也。盪，徒朗翻，又吐浪翻。</span>乙亥，王卽皇帝位于南郊，還宮，大赦，改元。<span class="jiazhu">始改元爲永定。</span>奉梁敬帝爲江陰王，梁太后爲太妃，皇后爲妃。</p>
<p class="em2 strong">以給事黃門侍郎蔡景歷爲祕書監、兼中書通事舍人。是時政事皆由中書省，置二十一局，各當尙書諸曹，總國機要，尙書唯聽受而已。<span class="jiazhu">史言蔡景歷委寄之重。</span></p>
<p class="em2 strong"><span class="yinwen">36</span>丙子，上幸鍾山，祠蔣帝廟。庚辰，上出佛牙於杜姥宅，<span class="jiazhu">齊初，僧統法獻於烏纏國得佛牙，常在定林上寺，梁天監末，爲攝山慶雲寺沙門慧興保藏。慧興將終，以屬弟慧志。承聖末，慧志密送于帝。至是乃出之。</span>設無遮大會，帝親出闕前膜拜。<span class="jiazhu">膜拜，胡禮拜也。膜，莫湖翻。</span></p>
<p class="em2 strong"><span class="yinwen">37</span>辛巳，追尊皇考文讚<span class="jiaozhusup">張：「讚」作「瓚」。</span>爲景皇帝，廟號太祖，皇妣董氏曰安皇后，追立前夫人錢氏爲昭皇后，<span class="jiazhu">帝先娶同郡錢仲方女，早卒，</span>世子克爲孝懷太子，立夫人章氏爲皇后。章后，烏程人也。</p>
<p class="em2 strong"><span class="yinwen">38</span>置删定郎，治律令。<span class="jiazhu">删定郎，自晉、宋以來多置之。治，直之翻。</span></p>
<p class="em2 strong"><span class="yinwen">39</span>乙酉，周王祀圜丘；丙戌，祀方丘；甲午，祭太社。</p>
<p class="em2 strong"><span class="yinwen">40</span>戊子，太祖神主祔太廟，七廟始共用一太牢，<span class="jiazhu">牛、羊、豕具，爲一太牢。</span>始祖薦首，餘皆骨體。</p>
<p class="em2 strong"><span class="yinwen">41</span>侯安都至武昌，王琳將樊猛棄城走，<span class="jiazhu">將，卽亮翻；下同。</span>周文育自豫章會之。安都聞上受禪，歎曰：<span class="yinhao">「吾今茲必敗，戰無名矣！」</span><span class="jiazhu">始者以王琳不應梁召而討之，猶是挾天子以令諸侯。今旣受梁禪，則安都之師爲無名。</span>時兩將俱行，不相統攝，部下交爭，稍不相平。軍至郢州，琳將潘純陀於城中遙射官軍，<span class="jiazhu">射，而亦翻。</span>安都怒，進軍圍之；未克，而王琳至弇口，<span class="jiazhu">弇口，弇水入江之口，正對北岸大軍山。</span>安都乃釋郢州，悉衆詣沌口，<span class="jiazhu">沌，柱兗翻。</span>留沈泰一軍守漢曲。<span class="jiazhu">漢曲，漢水之曲。</span>安都遇風不得進，琳據東岸，安都據西岸，相持數日，乃合戰，安都等大敗。<span class="jiazhu">《考異》曰：《典略》云：<span class="yinhao">「乙亥，安都敗。」</span>《陳書》云是月敗績。按高祖以乙亥受禪，安都聞之而歎，豈同日乎！今從《陳書》。</span>安都、文育及裨將徐敬成、周鐵虎、程靈洗皆爲琳所擒，<span class="jiazhu">將，卽亮翻；下同。</span>沈泰引軍奔歸。琳引見諸將與語，周鐵虎辭氣不屈，琳殺鐵虎而囚安都等，總以一長鏁繫之，置琳所坐䑽下，<span class="jiazhu">鏁，蘇果翻。䑽，音榻，大船也。</span>令所親宦者王子晉掌視之。琳乃移湘州軍府就郢城，又遣其將樊猛襲據江州。</p>
<p class="em2 strong"><span class="yinwen">42</span>十一月，丙申，上立兄子蒨爲臨川王，頊爲始興王；弟子曇朗已死而上未知，遙立爲南康王。<span class="jiazhu">頊時在長安，亦遙立也。蒨，倉甸翻。頊，吁玉翻。曇，徒含翻。曇朗死，見上卷上年。</span></p>
<p class="em2 strong"><span class="yinwen">43</span>庚子，周王享太廟；丁未，祀圜丘；十二月，庚午，謁成陵；癸酉，還宮。</p>
<p class="em2 strong"><span class="yinwen">44</span>譙淹帥水軍七千、老弱三萬自蜀江東下，<span class="jiazhu">譙淹自墊江東下，爲周所逼也。言蜀江，以別湘江。帥，讀曰率；下皆帥同。</span>欲就王琳，周使開府儀同三司賀若敦、叱羅暉等擊之，<span class="jiazhu">若，人者翻。叱羅，虜複姓。</span>斬淹，悉俘其衆。</p>
<p class="em2 strong"><span class="yinwen">45</span>是歲，詔給事黃門侍郎蕭乾招諭閩中。時熊曇朗在豫章，周迪在臨川，留異在東陽，陳寶應在晉安，共相連結，閩中豪帥往往立砦以自保。<span class="jiazhu">帥，所類翻。砦，柴夬翻。依險立木壘石以自保守曰砦。</span>上患之，使乾諭以禍福，豪帥皆帥衆請降，<span class="jiazhu">降，戶江翻。</span>卽以乾爲建安太守。<span class="jiazhu">按《五代志》：閩州建安縣，舊置建安郡，南安縣舊曰晉安。建安之地，唐爲建州。晉安之地，唐爲泉州。</span>乾，子範之子也。<span class="jiazhu">蕭子範，齊豫章王嶷之子。</span></p>
<p class="em2 strong"><span class="yinwen">46</span>初，梁興州刺史席固以州降魏，周太祖以固爲豐州刺史。<span class="jiazhu">《五代志》：淅陽郡武當縣，舊置武當郡及始平郡，後改爲齊興郡，梁置興州，後周改爲豐州，隋改爲均州。降，戶江翻。</span>久之，固猶習梁法，不遵北方制度，周人密欲代之，而難其人，乃以司憲中大夫令狐整權鎭豐州，<span class="jiazhu">《唐六典》曰：後周秋官置司憲中大夫二人，掌丞司寇之法，以左右刑罰，蓋比御史中丞之職也。</span>委以代固之略。整廣布威恩，傾身撫接，數月之間，化洽州府。於是除整豐州刺史，以固爲湖州刺史。<span class="jiazhu">《五代志》：舂陵郡湖陽縣，後魏置淮安郡及南襄州，後改爲南平州，西魏改曰昇州，後又改曰湖州。</span>整遷豐州於武當，旬日之間，城府周備，遷者如歸。固之去也，其部曲多願留爲整左右，整諭以朝制，弗許，<span class="jiazhu">朝制，謂周朝之法制。朝，直遙翻。</span>莫不流涕而去。</p>
<p class="em2 strong"><span class="yinwen">47</span>齊人於長城內築重城，自庫洛枝東至䲨<span class="jiaozhusup">章：十二行本「䲨」作「鳴」；乙十一行本同；孔本同；熊校同；退齋校本「䲨」作「塢」。</span>紇戍，<span class="jiazhu">《北史》作<span class="yinhao">「庫落拔、塢紇戍」</span>。重，直龍翻。</span>凡四百餘里。</p>
<p class="em2 strong"><span class="yinwen">48</span>初，齊有術士言<span class="yinhao">「亡高者黑衣」</span>，故高祖每出，不欲見沙門。顯祖在晉陽，問左右：<span class="yinhao">「何物最黑？」</span>對曰：<span class="yinhao">「無過於漆。」</span>帝以上黨王渙於兄弟第七，使庫直都督破六韓伯昇之鄴徵渙。渙至紫陌橋，殺伯昇而逃，浮河南渡；至濟州，爲人所執，送鄴。<span class="jiazhu">黑者，宇文戎衣也。齊顯祖乃因此以殺其弟，何異秦以亡秦者胡而伐匈奴，唐太宗以代唐者武氏而殺李君羨。濟，子禮翻。</span></p>
<p class="em2 strong">帝之爲太原公也，與永安王浚皆見世宗，<span class="jiazhu">見，賢遍翻。</span>帝有時洟出，<span class="jiazhu">鼻液曰洟。</span>浚責帝左右曰：<span class="yinhao">「何不爲二兄拭鼻！」</span><span class="jiazhu">顯祖於兄弟之次第二。爲，于僞翻。</span>帝深銜之。及卽位，浚爲青州刺史，聰明矜恕，吏民悅之。浚以帝嗜酒，私謂親近曰：<span class="yinhao">「二兄因酒敗德，<span class="jiazhu">敗，補邁翻。</span>朝臣無敢諫者，<span class="jiazhu">朝，直遙翻；下同。</span>大敵未滅，<span class="jiazhu">大敵，謂周也。</span>吾甚以爲憂。欲乘驛至鄴面諫，不知用吾不。」</span><span class="jiazhu">不，讀曰否。</span>或密以白帝，帝益銜之。浚入朝，從幸東山，帝裸裎爲樂。<span class="jiazhu">裸裎，露體也。裸，郎果翻。裎，馳成翻。樂，音洛。</span>浚進諫曰：<span class="yinhao">「此非人主所宜！」</span>帝不悅。浚又於屛處召楊愔，<span class="jiazhu">屛，必郢翻。屛處，隱蔽之處。</span>譏其不諫。帝時不欲大臣與諸王交通，愔懼，奏之。帝大怒曰：<span class="yinhao">「小人由來難忍！」</span><span class="jiazhu">由來，猶今人言從來。</span>遂罷酒，還宮。浚尋還州，又上書切諫，詔徵浚。浚懼禍，謝疾不至，帝遣馳驛收浚，老幼泣送者數千人。至鄴，與上黨王渙皆盛以鐵籠，<span class="jiazhu">盛，時征翻。</span>置於北城地牢，飲食溲穢，共在一所。<span class="jiazhu">溲，所鳩翻。</span></p>
<p class="strong"><span class="section" id="title-4"><span data-head-description="" data-head-level="h4" data-head-title="永定二年">二年</span></span><span class="biaozhusup" data-rel="（戊寅、西元五五八年）"></span></p>
<p class="em2 strong"><span class="yinwen">1</span>春，正月，王琳引兵下，至湓城，屯於白水浦，帶甲十萬。琳以北江州刺史魯悉達爲鎭北將軍，上亦以悉達爲征西將軍，各送鼓吹女樂。<span class="jiazhu">吹，尺瑞翻。</span>悉達兩受之，遷延顧望，皆不就；上遣安西將軍沈泰襲之，不克。琳欲引軍東下，而悉達制其中流，琳遣使說誘，終不從。<span class="jiazhu">使，疏吏翻。說，式芮翻；下林說同。誘，音酉。</span>己亥，琳遣記室宗虩求援於齊，<span class="jiazhu">虩，迄逆翻。</span>且請納梁永嘉王莊以主梁祀。<span class="jiazhu">莊質齊，見上卷梁敬帝紹泰元年。</span>衡州刺史周迪欲自據南川，<span class="jiazhu">自南康至豫章之地，謂之南川，以南江所經言之也。</span>乃總召所部八郡守宰結盟，齊言入赴；<span class="jiazhu">迪所部八郡，南康、宜春、安成、廬陵、臨川、巴山、豫章、豫寧也。姚思廉《陳書》作<span class="yinhao">「聲言入赴」</span>。守，式又翻。</span>上恐其爲變，厚慰撫之。</p>
<p class="em2 strong">新吳洞主余孝頃遣沙門道林說琳曰：<span class="yinhao">「周迪、黃法𣰋皆依附金陵，陰窺間隙，<span class="jiazhu">𣰋，巨俱翻。間，古莧翻。</span>大軍若下，必爲後患；不如先定南川，然後東下，孝頃請席卷所部以從下吏。」</span><span class="jiazhu">卷，讀曰捲。</span>琳乃遣輕車將軍樊猛、平南將軍李孝欽、平東將軍劉廣德將兵八千赴之，使孝頃總督三將，屯於臨川故郡，<span class="jiazhu">臨川故郡，周敷所屯也。琳遣兵攻迪，幷以脅敷。</span>徵兵糧於迪，以觀其所爲。</p>
<p class="em2 strong"><span class="yinwen">2</span>以開府儀同三司侯瑱爲司空，衡州刺史歐陽頠爲都督交·廣等十九州諸軍事、廣州刺史。<span class="jiazhu">瑱，他甸翻，又音鎭。頠，魚委翻。</span></p>
<p class="em2 strong"><span class="yinwen">3</span>周以晉公護爲太師。</p>
<p class="em2 strong"><span class="yinwen">4</span>辛丑，上祀南郊，大赦；乙巳，祀北郊。</p>
<p class="em2 strong"><span class="yinwen">5</span>辛亥，周王耕藉田。</p>
<p class="em2 strong"><span class="yinwen">6</span>癸丑，周立王后獨孤氏。<span class="jiazhu">后，獨孤信之女。</span></p>
<p class="em2 strong"><span class="yinwen">7</span>戊午，上祀明堂。</p>
<p class="em2 strong"><span class="yinwen">8</span>二月，壬申，南豫州刺史沈泰奔齊。<span class="jiazhu">泰進不能救侯安都之覆敗，退不能制魯悉達之倔強，蓋懼罪而北奔也。《考異》曰：《北齊·帝紀》在八月。今從《陳·帝紀》。</span></p>
<p class="em2 strong"><span class="yinwen">9</span>齊北豫州刺史司馬消難，以齊主昏虐滋甚，陰爲自全之計，曲意撫循所部。消難尙高祖女，<span class="jiazhu">難，乃旦翻。齊主尊其父歡廟號高祖。</span>情好不睦，公主訴之。<span class="jiazhu">好，呼到翻。</span>上黨王渙之亡也，鄴中大擾，疑其赴成皋。<span class="jiazhu">齊北豫州治虎牢，成皋之地也。</span>消難從弟子瑞爲尙書左丞，<span class="jiazhu">從，才用翻。</span>與御史中丞畢義雲有隙，義雲遣御史張子階詣北豫州采風聞，先禁消難典籤家客等。消難懼，密令所親中兵參軍裴藻託以私假，<span class="jiazhu">假，居訝翻，休假也。</span>間行入關，請降于周。<span class="jiazhu">間，古莧翻；下間道同。降，戶江翻。</span></p>
<p class="em2 strong">三月，甲午，周遣柱國達奚武、大將軍楊忠帥騎士五千迎消難，<span class="jiazhu">帥，讀曰率。騎，奇寄翻；下同。</span>從間道馳入齊境五百里，前後三遣使報消難，皆不報。<span class="jiazhu">使，疏吏翻。</span>去虎牢三十里，武疑有變，欲還，忠曰：<span class="yinhao">「有進死，無退生！」</span>獨以千騎夜趣城下。<span class="jiazhu">趣，七喻翻。</span>城四面峭絕，<span class="jiazhu">峭，七笑翻。</span>但聞擊柝聲。武親來，麾數百騎西去，忠勒餘騎不動，俟門開而入，馳遣召武。齊鎭城伏敬遠勒甲士二千人據東城，<span class="jiazhu">鎭城，卽防城大都督之任。東城，虎牢城之東偏也。《北史》作<span class="yinhao">「東陴」</span>。</span>舉烽嚴警。武憚之，不欲保城，乃多取財物，以消難及其屬先歸，忠以三千騎爲殿。<span class="jiazhu">殿，丁練翻。</span>至洛南，皆解鞍而臥。齊衆來追，至洛北，忠謂將士曰：<span class="yinhao">「但飽食，今在死地，賊必不敢渡水！」</span>已而果然，乃徐引還。武歎曰：<span class="yinhao">「達奚武自謂天下健兒，今日服矣！」</span>周以消難爲小司徒。<span class="jiazhu">《唐六典》曰：周之地官小司徒，中大夫也。後周依《周官》。杜佑《通典》：後周地官小司徒，上大夫，六命。《考異》曰：《北齊·帝紀》：<span class="yinhao">「四月，消難叛。」</span>今從《周書》、《典略》。</span></p>
<p class="em2 strong"><span class="yinwen">10</span>丁酉，齊主自晉陽還鄴。<span class="jiazhu">《考異》曰：《北齊·帝紀》：<span class="yinhao">「天保七年八月，帝如晉陽。」</span>不言其還。八年，四月，帝在城東馬射，敕京師婦女悉赴觀。是在鄴也。此月又言<span class="yinhao">「至自晉陽」</span>。六月，乙丑，帝自晉陽北巡，則又復在晉陽。必有差互，今不敢增損。</span></p>
<p class="em2 strong"><span class="yinwen">11</span>齊發兵援送梁永嘉王莊於江南，册拜王琳爲梁丞相、都督中外諸軍、錄尙書事。琳遣兄子叔寶帥所部十州刺史子弟赴鄴。琳奉莊卽皇帝位，<span class="jiazhu">《考異》曰：《北齊·帝紀》：<span class="yinhao">「十一月，丁巳，琳遣使請立莊，仍以江州內屬，令莊居之。十二月，癸酉，詔莊爲梁主，進居九泒。」</span>今從《陳書》及《典略》。然《陳書》、《典略》皆云立莊於郢州。按琳時在湓城。蓋始居江州，後遷郢州耳。</span>改元天啓。追諡建安公淵明曰閔皇帝。<span class="jiazhu">淵明廢見上卷梁敬帝紹泰元年，卒見太平元年。</span>莊以琳爲侍中、大將軍、中書監，餘依齊朝之命。<span class="jiazhu">朝，直遙翻。</span></p>
<p class="em2 strong"><span class="yinwen">12</span>夏，四月，甲子，上享太廟。</p>
<p class="em2 strong"><span class="yinwen">13</span>乙丑，上使人害梁敬帝，立梁武林侯諮之子季卿爲江陰王。</p>
<p class="em2 strong"><span class="yinwen">14</span>己巳，周以太師護爲雍州牧。<span class="jiazhu">後周雍州牧，九命。雍，於用翻。</span></p>
<p class="em2 strong"><span class="yinwen">15</span>甲戌，周王后獨孤氏殂。</p>
<p class="em2 strong"><span class="yinwen">16</span>辛巳，齊大赦。</p>
<p class="em2 strong"><span class="yinwen">17</span>齊主以旱祈雨於西門豹祠，不應，毀之，幷掘其冢。<span class="jiazhu">戰國時，魏以西門豹爲鄴令，鑿十二渠以利民，故祠、冢皆在鄴。</span></p>
<p class="em2 strong"><span class="yinwen">18</span>五月，癸巳，余孝頃等屯二萬軍于工塘，連八城以逼周迪。<span class="jiazhu"><span class="yinhao">「等」</span>下有<span class="yinhao">「衆」</span>字，文意乃暢。</span>迪懼，請和，幷送兵糧。樊猛等欲受盟而還；<span class="jiazhu">還，從宣翻，又如字。</span>孝頃貪其利，不許，樹栅圍之。由是猛等與孝頃不協。</p>
<p class="em2 strong"><span class="yinwen">19</span>周以大司空侯莫陳崇爲大宗伯。</p>
<p class="em2 strong"><span class="yinwen">20</span>癸丑，齊廣陵南城主張顯和、長史張僧那各帥所部來降。<span class="jiazhu">帥，讀曰率。降，戶江翻。</span></p>
<p class="em2 strong"><span class="yinwen">21</span>辛丑，齊以尙書令長廣王湛錄尙書事，驃騎大將軍平秦王歸彥爲尙書左僕射。<span class="jiazhu">驃，匹妙翻。騎，奇寄翻。</span>甲辰，以前左僕射楊愔爲尙書令。</p>
<p class="em2 strong"><span class="yinwen">22</span>辛酉，上幸大莊嚴寺捨身；<span class="jiazhu">前車覆矣，後車不知戒。耳目習於事佛，不知其非也。</span>壬戌，羣臣表請還宮。</p>
<p class="em2 strong"><span class="yinwen">23</span>六月，乙丑，齊主北巡，以太子殷監國，<span class="jiazhu">監，工銜翻。</span>因立大都督府與尙書省分理衆務，仍開府置佐。齊主特崇其選，以趙郡王叡爲侍中、攝大都督府長史。</p>
<p class="em2 strong"><span class="yinwen">24</span>己巳，詔司空侯瑱與領軍將軍徐度帥舟師爲前軍以討王琳。<span class="jiazhu">帥，讀曰率。</span></p>
<p class="em2 strong"><span class="yinwen">25</span>齊主至祁連池；<span class="jiazhu">祁連池，卽汾陽之天池，北人謂天爲祁連。</span>戊寅，還晉陽。</p>
<p class="em2 strong"><span class="yinwen">26</span>秋，戊戍，上幸石頭，送侯瑱等。<span class="jiazhu">秋七月戊戌也。</span><span class="jiaozhusup">章：十二行本正有「七月」二字；乙十一行本同；孔本同。</span></p>
<p class="em2 strong"><span class="yinwen">27</span>高州刺史黃法𣰋、吳興太守沈恪、寧州刺史周敷<span class="jiazhu">時蓋卽臨川故郡置寧州，以敷爲刺史。</span>合兵救周迪。敷自臨川故郡斷江口，<span class="jiazhu">斷，音短。</span>分兵攻余孝頃別城。樊猛等不救而沒；劉廣德乘流先下，故獲全。孝頃等皆棄舟引兵步走，迪追擊，盡擒之，送孝頃及李孝欽於建康，歸樊猛於王琳。</p>
<p class="em2 strong"><span class="yinwen">28</span>甲辰，上遣吏部尙書謝哲往諭王琳。哲，朏之孫也。<span class="jiazhu">謝朏，莊之子，歷仕宋、齊、梁。朏，敷尾翻。</span></p>
<p class="em2 strong"><span class="yinwen">29</span>八月，甲子，周大赦。</p>
<p class="em2 strong"><span class="yinwen">30</span>乙丑，齊主還鄴。</p>
<p class="em2 strong"><span class="yinwen">31</span>辛未，詔臨川王蒨西討，<span class="jiazhu">蒨，倉甸翻。</span>以舟師五萬發建康，上幸冶城寺送之。</p>
<p class="em2 strong"><span class="yinwen">32</span>甲戌，齊主如晉陽。</p>
<p class="em2 strong"><span class="yinwen">33</span>王琳在白水浦，周文育、侯安都、徐敬成許王子晉以厚賂，子晉乃僞以小船依䑽而釣，<span class="jiazhu">䑽，音榻。</span>夜，載之上岸，入深草中，步投陳軍，還建康自劾；上引見，並宥之，<span class="jiazhu">上，時掌翻。劾，戶槪翻，又戶得翻。見，賢遍翻。</span>戊寅，復其本官。<span class="jiazhu">文育、安都敗軍而不誅，遽復其官，何也？二人當時名將，誅之則無以爲用故也。</span></p>
<p class="em2 strong"><span class="yinwen">34</span>謝哲返命，王琳請還湘州，詔追衆軍還。癸未，衆軍至自大雷。</p>
<p class="em2 strong"><span class="yinwen">35</span>九月，甲申，<span class="jiaozhusup">嚴：「申」改「辰」。</span>周封少師元羅爲韓國公以紹魏後。<span class="jiazhu">江陵之陷，元羅還魏。</span></p>
<p class="em2 strong"><span class="yinwen">36</span>丁未，周王如同州；冬，十月，辛酉，還長安。</p>
<p class="em2 strong"><span class="yinwen">37</span>余孝頃之弟孝勱及子公颺猶據舊栅不下；<span class="jiazhu">新吳舊栅也。勱，音邁。颺，余章翻。</span>庚午，詔開府儀同三司周文育都督衆軍出豫章討之。</p>
<p class="em2 strong"><span class="yinwen">38</span>齊三臺城，更名銅爵曰金鳳，金虎曰聖應，冰井曰崇光。<span class="jiazhu">魏武築三臺於鄴城西北，皆因城爲之基；中曰銅爵臺，高十丈，石虎更增二丈；南曰金虎臺，北曰冰井臺，皆高八丈。更，工衡翻。</span>十一月，甲午，齊主至鄴，大赦。齊主遊三臺，戲以槊刺都督尉子輝，應手而斃。<span class="jiazhu">槊，色角翻。刺，七亦翻。《考異》曰：《北史》作<span class="yinhao">「子耀」</span>。今從《北齊書》、《典略》。</span></p>
<p class="em2 strong">常山王演以帝沈湎，憂憤形於顏色。帝覺之，曰：<span class="yinhao">「但令汝在，我何爲不縱樂！」</span><span class="jiazhu">沈，持林翻。樂，音洛。</span>演唯涕泣拜伏，竟無所言。帝亦大悲，抵盃於地曰：<span class="yinhao">「汝似嫌我如是，自今敢進酒者斬之！」</span>因取所御盃盡壞棄。<span class="jiazhu">壞，音怪。</span>未幾，沈湎益甚，或於諸貴戚家角力批拉，<span class="jiazhu">幾，居豈翻。沈，持林翻。批，白結翻，又偏迷翻，手擊也。拉，盧合翻。</span>不限貴賤，唯演至，則內外肅然。演又密撰事條，將諫，其友王晞以爲不可；<span class="jiazhu">諸王宮寮有師有友。</span>演不從，因間極言，<span class="jiazhu">間，古莧翻。</span>遂逢大怒。演性頗嚴，尙書郎中剖斷有失，<span class="jiazhu">斷，丁亂翻。</span>輒加捶楚，令史姦慝卽考竟。<span class="jiazhu">演爲尙書令，故然。捶，止蘂翻。</span>帝乃立演於前，以刀鐶擬脅，<span class="jiazhu">以刀鐶擬演脅，示將築殺之。</span>召被演罰者，<span class="jiazhu">被，皮義翻。</span>臨以白刃，求演之短；咸無所陳，乃釋之。晞，昕之弟也。<span class="jiazhu">王昕見下。昕，許斤翻。</span>帝疑演假辭於晞以諫，欲殺之。王私謂晞曰：<span class="jiazhu">王，卽演也。《通鑑》因齊史，脩治有未純者耳。</span><span class="yinhao">「王博士，明日當作一條事，爲欲相活，<span class="jiazhu">爲，于僞翻。</span>亦圖自全，宜深體勿怪。」</span>乃於衆中杖晞二十。帝尋發怒，聞晞得杖，以故不殺，<span class="jiazhu">以其得杖之故，謂非敎演爲之，遂不殺。</span>髡鞭配甲坊。居三年，演又因諫爭，大被毆撻，<span class="jiazhu">爭，讀曰諍。被，皮義翻。毆，烏口翻。《考異》曰：《北史·孝昭紀》云：<span class="yinhao">「文宣賜帝魏時宮人，醒而忘之，謂帝擅取，遂令刀鐶亂築，因此致困。」</span>今從《北史·王晞傳》。</span>閉口不食。太后日夜涕泣，帝不知所爲，曰：<span class="yinhao">「儻小兒死，柰我老母何！」</span>於是數往問演疾，謂曰：<span class="yinhao">「努力強食，<span class="jiazhu">數，所角翻。強，其兩翻；下強坐同。</span>當以王晞還汝。」</span>乃釋晞，令詣演。演抱晞曰：<span class="yinhao">「吾氣息惙然，<span class="jiazhu">惙，丑捩翻；《類篇》曰：困劣也。</span>恐不復相見！」</span><span class="jiazhu">復，扶又翻。</span>晞流涕曰：<span class="yinhao">「天道神明，豈令殿下遂斃此舍！<span class="jiazhu">言天道福善禍淫，不應使演遂死於此。</span>至尊親爲人兄，尊爲人主，安可與計！<span class="jiazhu">言難與計是非也。</span>殿下不食，太后亦不食，殿下縱不自惜，獨不念太后乎！」</span>言未卒，演強坐而飯。<span class="jiazhu">卒，子恤翻。飯，扶晚翻。</span>晞由是免徒，<span class="jiazhu">配甲坊，徒刑也，由此得免。</span>還爲王友。及演錄尙書事，除官者皆詣演謝，去必辭。晞言於演曰：<span class="yinhao">「受爵天朝，拜恩私第，<span class="jiazhu">晉羊祜之言。朝，直遙翻。</span>自古以爲不可，宜一切約絕。」</span>演從之。久之，演從容謂晞曰：<span class="yinhao">「主上起居不恆，卿宜耳目所具，吾豈可以前逢一怒，遂爾結舌。卿宜爲撰諫草，<span class="jiazhu">從，千容翻。恆，戶登翻。爲，于僞翻。</span>吾當伺便極諫。」</span><span class="jiazhu">伺，相吏翻。</span>晞遂條十餘事以呈，因謂演曰：<span class="yinhao">「今朝廷所恃者惟殿下，乃欲學匹夫耿介，輕一朝之命！狂藥令人不自覺，<span class="jiazhu">狂藥，謂酒也。</span>刀箭豈復識親疏，<span class="jiazhu">復，扶又翻。</span>一旦禍出理外，將柰殿下家業何，柰皇太后何！」</span>演欷歔不自勝，<span class="jiazhu">欷，音希，又許氣翻。歔，音虛。勝，音升。</span>曰：<span class="yinhao">「乃至是乎！」</span>明日，見晞曰：<span class="yinhao">「吾長夜久思，今遂息意。」</span>卽命火，對晞焚之。<span class="jiazhu">焚諫草也。</span>後復承間苦諫，帝使力士反接，<span class="jiazhu">復，扶又翻。間，古莧翻。反接，兩手向後也。</span>拔白刃注頸，罵曰：<span class="yinhao">「小子何知，是誰敎汝？」</span>演曰：<span class="yinhao">「天下噤口，非臣誰敢有言！」</span>帝趣杖，亂捶之數十；<span class="jiazhu">噤，巨禁翻。趣，讀曰促。</span>會醉臥，得解。帝褻黷之遊，徧於宗戚，所往留連；<span class="jiazhu">盤樂忘返，謂之留連。</span>唯至常山第，多無適而去。<span class="jiazhu">適，歡極也。</span>尙書左僕射崔暹屢諫，演謂暹曰：<span class="yinhao">「今太后不敢言，吾兄弟杜口，僕射獨能犯顏，內外深相感愧。」</span><span class="jiazhu">常山，齊之賢王；文宣淫酗，規正爲多。齊之史臣因其嗣祚，亦多溢美。觀者能於辭令之間詳其溢美者則幾矣。</span></p>
<p class="em2 strong">太子殷，自幼溫裕開朗，禮士好學，<span class="jiazhu">好，呼到翻。</span>關覽時政，甚有美名。帝嘗嫌太子<span class="yinhao">「得漢家性質，不似我」</span>，欲廢之。<span class="jiazhu">鮮卑謂中國人爲漢。</span>帝登金鳳臺召太子，使手刃囚；太子惻然有難色，再三，不斷其首。帝大怒，親以馬鞭撞之，<span class="jiazhu">斷，丁管翻。撞，直江翻。</span>太子由是氣悸語吃，<span class="jiazhu">悸，其季翻。吃，居乞翻，言蹇也。</span>精神昏擾。帝因酣宴，屢云：<span class="yinhao">「太子性懦，社稷事重，終當傳位常山。」</span>太子少傅魏收謂楊愔曰：<span class="yinhao">「太子，國之根本，不可動搖。至尊三爵之後，每言傳位常山，令臣下疑貳。若其實也，當決行之。此言非所以爲戲，恐徒使國家不安。」</span>愔以收言白帝，帝乃止。</p>
<p class="em2 strong">帝旣殘忍，有司訊囚，莫不嚴酷，或燒犂耳，使立其上，或燒車釭，<span class="jiazhu">釭，姑紅翻，車轂中鐵也。</span>使以臂貫之，旣不勝苦，皆至誣伏。<span class="jiazhu">勝，音升。</span>唯三公郎中武強蘇瓊，<span class="jiazhu">三公郎，自魏、晉以來有之。《五代志》：後齊尙書列曹，三公郎中屬殿中尙書，掌五時讀時令、諸曹囚帳、斷罪、赦日建金鷄等事。劉昫曰：武強，漢武隧縣，屬河間國；晉改曰武強，屬安平國；後魏屬廣宗郡，又置武邑郡。《五代志》曰：齊廢郡爲武強縣，至隋，屬信都郡。</span>歷職中外，所至皆以寬平爲治。<span class="jiazhu">治，直吏翻。</span>時趙州及清河屢有人告謀反者，前後皆付瓊推檢，事多申雪。尙書崔昂謂瓊曰：<span class="yinhao">「若欲立功名，當更思餘理；數雪反逆，<span class="jiazhu">數，所角翻。</span>身命何輕！」</span>瓊正色曰：<span class="yinhao">「所雪者寃枉耳，不縱反逆也。」</span>昂大慙。</p>
<p class="em2 strong">帝怒臨漳令稽曄、<span class="jiazhu">晉避愍帝諱改鄴爲臨漳；尋沒於石勒，復曰鄴。東魏天平初，分鄴併內黃、斥丘、肥鄕置臨漳縣。</span>舍人李文思，以賜臣下爲奴。中書侍郎彭城鄭頤私誘祠部尙書王昕曰：<span class="yinhao">「自古無朝士爲奴者。」</span>昕曰：<span class="yinhao">「箕子爲之奴。」</span><span class="jiazhu">此《論語》孔子之言。鄭頤誘王昕使言而陷之。<span class="yinhao">「邦無道危行言孫」</span>，聖人包身之防也如此。誘，音酉。朝，直遙翻；下同。</span>頤以白帝曰：<span class="yinhao">「王元景比陛下於紂。」</span><span class="jiazhu">王昕，字元景，以字行。</span>帝銜之。頃之，帝與朝臣酣飲，昕稱疾不至，帝遣騎執之，<span class="jiazhu">騎，奇寄翻。</span>見方搖膝吟詠，遂斬於殿前，投尸漳水。</p>
<p class="em2 strong">齊主北築長城，南助蕭莊，士馬死者以數十萬計。重以脩築臺殿，<span class="jiazhu">重，直用翻。</span>賜與無節，府藏之積，不足以供，<span class="jiazhu">藏，徂浪翻。</span>乃減百官之祿，撤軍人常廩，倂省州郡縣鎭戍之職，以節費用焉。</p>
<p class="em2 strong"><span class="yinwen">39</span>十二月，庚<span class="jiaozhusup">嚴：「庚」改「戊」。</span>寅，齊以可朱渾道元爲太師，尉粲爲太尉，冀州刺史段韶爲司空，常山王演爲大司馬，長廣王湛爲司徒。</p>
<p class="em2 strong"><span class="yinwen">40</span>壬午，周大赦。</p>
<p class="em2 strong"><span class="yinwen">41</span>齊主如北城，因視永安簡平王浚、上黨剛肅王渙於地牢。帝臨穴謳歌，令浚等和之，浚惶怖且悲，不覺聲顫；<span class="jiazhu">和，胡臥翻。怖，普布翻。顫，之膳翻。</span>帝愴然，爲之下泣，<span class="jiazhu">爲，于僞翻。泣，淚也。</span>將赦之。長廣王湛素與浚不睦，進曰：<span class="yinhao">「猛虎安可出穴！」</span>帝默然。浚等聞之，呼湛小字曰：<span class="yinhao">「步落稽，皇天見汝！」</span>帝以浚與渙皆有雄略，恐爲後害，乃自刺渙，又使壯士劉桃枝就籠亂刺。<span class="jiazhu">刺，七亦翻。</span>槊每下，<span class="jiazhu">槊，色角翻。</span>浚、渙輒以手拉折之，號哭呼天，<span class="jiazhu">史言浚、渙之多力。折，面設翻。號，戶高翻。</span>於是薪火亂投，燒殺之，塡以土石。後出之，皮髮皆盡，尸色如炭，遠近爲之痛憤。<span class="jiazhu">爲，于僞翻。</span>帝以儀同三司劉郁捷殺浚，以浚妃陸氏賜之；馮文洛殺渙，以渙妃李氏賜之，<span class="jiazhu">爲李妃撻馮文洛張本。</span>二人皆帝家舊奴也。陸氏尋以無寵於浚，得免。</p>
<p class="em2 strong"><span class="yinwen">42</span>高涼太守馮寶卒，海隅擾亂。寶妻洗氏懷集部落，數州晏然。其子僕，生九年，是歲，遣僕帥諸酋長入朝，<span class="jiazhu">洗，息典翻。帥，讀曰率。酋，慈秋翻。長，知兩翻。</span>詔以僕爲陽春太守。<span class="jiazhu">《五代志》：高涼郡陽春縣，梁置陽春郡。</span></p>
<p class="em2 strong"><span class="yinwen">43</span>後梁主遣其大將軍王操將兵略取王琳之長沙、武陵、南平等郡。<span class="jiazhu">琳兵東下，故後梁得以乘虛取之。操將，卽亮翻。</span></p>
<p class="strong"><span class="section" id="title-5"><span data-head-description="" data-head-level="h4" data-head-title="永定三年">三年</span></span><span class="biaozhusup" data-rel="（己卯、西元五五九年）"></span></p>
<p class="em2 strong"><span class="yinwen">1</span>春，正月，己酉，周太師護上表歸政，<span class="jiazhu">上，時掌翻。</span>周王始親萬機；軍旅之事，護猶總之。初改都督州軍事爲總管。<span class="jiazhu">諸州總管自此始。</span></p>
<p class="em2 strong"><span class="yinwen">2</span>王琳召桂州刺史淳于量。<span class="jiazhu">《五代志》：始安郡，梁置桂州，今爲靜江府。</span>量雖與琳合而潛通於陳；二月，辛酉，以量爲開府儀同三司。</p>
<p class="em2 strong"><span class="yinwen">3</span>壬午，侯瑱引兵焚齊舟艦於合肥。<span class="jiazhu">艦，戶黯翻。</span></p>
<p class="em2 strong"><span class="yinwen">4</span>丙戌，齊主於甘露寺禪居深觀，<span class="jiazhu">據《齊紀》，甘露寺在遼陽。此鄙語所謂<span class="yinhao">「獼猴坐禪」</span>也。</span>唯軍國大事乃以聞。尙書左僕射崔暹卒，齊主幸其第哭之，謂其妻李氏曰：<span class="yinhao">「頗思暹乎？」</span>對曰：<span class="yinhao">「思之。」</span>帝曰：<span class="yinhao">「然則自往省之。」</span><span class="jiazhu">省，悉景翻。</span>因手斬其妻，擲首牆外。</p>
<p class="em2 strong"><span class="yinwen">5</span>齊斛律光將騎一萬<span class="jiazhu">將，卽亮翻；下同。騎，奇寄翻。</span>擊周開府儀同三司曹回公，斬之，柏谷城主薛禹生棄城走，遂取文侯鎭，立戍置栅而還。<span class="jiazhu">還，從宣翻，又如字。</span></p>
<p class="em2 strong"><span class="yinwen">6</span>三月，戊戌，齊以<span class="jiaozhusup">章：十二行本「以」下有「侍中」二字；乙十一行本同；孔本同；張校同。</span>高德政爲尙書右僕射。</p>
<p class="em2 strong"><span class="yinwen">7</span>吐谷渾寇周邊；<span class="jiazhu">吐，從暾入聲。谷，音浴。</span>庚戌，周遣大司馬賀蘭祥擊之。</p>
<p class="em2 strong"><span class="yinwen">8</span>丙辰，齊主至鄴。</p>
<p class="em2 strong"><span class="yinwen">9</span>梁永嘉王莊至郢州，遣使入貢于齊。<span class="jiazhu">使，疏吏翻。</span>王琳遣其將雷文策襲後梁監利太守蔡大有，殺之。<span class="jiazhu">沈約曰：監利縣，疑是吳所立，晉屬南郡，宋屬巴陵郡，後梁置監利郡。今監利縣在江陵府東南百八十里。</span></p>
<p class="em2 strong"><span class="yinwen">10</span>齊主之爲魏相也，<span class="jiazhu">相，息亮翻。</span>膠州刺史定陽文肅侯杜弼爲長史，<span class="jiazhu">《五代志》：高密郡，舊置膠州，唐武德五年，改曰密州。《五代志》：文城郡吉昌縣，後魏曰定陽。</span>帝將受禪，弼諫止之。<span class="jiazhu">見一百六十三卷簡文帝大寶元年。</span>帝問：<span class="yinhao">「治國當用何人？」</span><span class="jiazhu">治，直之翻。</span>對曰：<span class="yinhao">「鮮卑車馬客，會須用中國人。」</span>帝以爲譏己，銜之。高德政用事，弼不爲之下，嘗於衆前面折德政；德政數言其短於帝，弼恃舊，不自疑。<span class="jiazhu">折，之舌翻。數，所角翻；下同。高德政讒杜弼而不知楊愔之忌己，杜弼恃舊而不疑德政之讒己；昏昏於利欲之場，祇思害人，而不知其身之受害者多矣。</span>夏，帝因飲酒，積其愆失，遣使就州斬之；<span class="jiazhu">使，疏吏翻。</span>卽而悔之，驛追不及。</p>
<p class="em2 strong"><span class="yinwen">11</span>閏四月，戊子，周命有司更定新曆。<span class="jiazhu">更，工衡翻。</span></p>
<p class="em2 strong"><span class="yinwen">12</span>丁酉，遣鎭北將軍徐度將兵城南皖口。<span class="jiazhu">南皖口，皖水入江之口也。祝穆曰：皖水自霍山縣流入，經懷寧縣北二里，又東南流三百四十里，入大江。《吳地志》：皖口，今舒州之山口鎭。將，卽亮翻。皖，戶板翻。</span></p>
<p class="em2 strong"><span class="yinwen">13</span>齊高德政與楊愔同爲相，愔常忌之。<span class="jiazhu">高德政事齊主於初潛，禪代之際，又德政勸成之，權利所集，故爲楊愔所忌。</span>齊主酣飲，德政數強諫，<span class="jiazhu">數，所角翻。</span>齊主不悅，謂左右曰：<span class="yinhao">「高德政恆以精神凌逼人。」</span><span class="jiazhu">恆，戶登翻。</span>德政懼，稱疾，欲退。帝謂楊愔曰：<span class="yinhao">「我大憂德政病。」</span>對曰：<span class="yinhao">「陛下若用爲冀州刺史，病當自差。」</span><span class="jiazhu">差，叱駕翻。病差，猶言病瘳也。</span>帝從之。德政見除書，卽起。帝大怒，召德政謂曰：<span class="yinhao">「聞爾病，我爲爾針。」</span><span class="jiazhu">醫家按穴用針，可以愈疾，故云然。爲，于僞翻。</span>親以小刀刺之，血流霑地。又使曳下斬去其足，<span class="jiazhu">刺，七亦翻。去，羌呂翻。</span>劉桃枝執刀不敢下，帝責桃枝曰：<span class="yinhao">「爾頭卽墮地！」</span>桃枝乃斬其足之三指。帝怒不解，囚德政於門下，<span class="jiazhu">囚於門下省。</span>其夜，以氈輿送還家。明旦，德政妻出珍寶滿四牀，欲以寄人，帝奄至其宅，見之，怒曰：<span class="yinhao">「我御府猶無是物！」</span>詰其所從得，皆諸元賂之，遂曳出，斬之。妻出拜，又斬之，<span class="jiazhu">高德政之禍，猶宋之顏浚［竣］也。詰，去吉翻。</span>幷其子伯堅。以司州牧彭城王浟爲司徒，侍中高陽王湜爲尙書右僕射；乙巳，以浟兼太尉。<span class="jiazhu">浟，夷周翻。湜，常職翻。</span></p>
<p class="em2 strong"><span class="yinwen">14</span>齊主封子紹廉爲長安<span class="jiaozhusup">嚴：「安」改「樂」。</span>王。</p>
<p class="em2 strong"><span class="yinwen">15</span>辛亥，周以侯莫陳崇爲大司徒，達奚武爲大宗伯，武陽公豆盧寧爲大司寇，<span class="jiazhu">《五代志》：犍爲郡犍爲縣，後周曰武陽。令狐德棻曰：寧之先本慕容氏，前燕之枝庶也，歸魏，賜姓豆盧氏。</span>柱國輔城公邕爲大司空。<span class="jiazhu">輔城，郡名，在汝州郟城縣。</span></p>
<p class="em2 strong"><span class="yinwen">16</span>乙卯，周詔：<span class="yinhao">「有司無得糾赦前事；唯廐庫倉廩與海內所共，若有侵盜，雖經赦宥免其罪，徵備如法。」</span><span class="jiazhu">備，償也。今人猶言塡備。</span></p>
<p class="em2 strong"><span class="yinwen">17</span>周賀蘭祥與吐谷渾戰，破之，拔其洮陽、洪和二城，以其地爲洮州。<span class="jiazhu">李延壽曰：賀蘭之先與魏俱起，有乞伏，爲賀蘭莫何弗，因以爲氏。劉昫《唐志》：洮州臨潭縣，本吐谷渾之洪和城，後周攻得之，置美相縣；唐爲臨潭縣，洮州治焉；後移治洮陽城，仍於舊洪和城置美相縣；天寶中，廢美相併入臨潭。洮，土刀翻。</span></p>
<p class="em2 strong"><span class="yinwen">18</span>五月，丙辰朔，日有食之。</p>
<p class="em2 strong"><span class="yinwen">19</span>齊太史奏，今年當除舊布新。齊主問於特進彭城西元韶曰：<span class="yinhao">「漢光武何故中興？」</span>對曰：<span class="yinhao">「爲誅諸劉不盡。」</span><span class="jiazhu">爲，于僞翻。</span>於是齊主悉殺諸元以厭之。<span class="jiazhu">厭，於協翻。</span>癸未，誅始平西元世哲等二十五家，囚韶等十九家。韶幽於地牢，絕食，啗衣袖而死。<span class="jiazhu">啗，徒敢翻，又徒濫翻。</span></p>
<p class="em2 strong"><span class="yinwen">20</span>周文育、周迪、黃法𣰋共討余公颺，<span class="jiazhu">公颺，孝頃子也。颺，音揚。</span>豫章太守熊曇朗引兵會之，衆且萬人。文育軍於金口，<span class="jiazhu">自豫章西南入象牙江，至金溪口。</span>公颺詐降，謀執文育，文育覺之，囚送建康。<span class="jiazhu">降，戶江翻。</span>文育進屯三陂。王琳遣其將曹慶帥二千人救余孝勱，<span class="jiazhu">將，卽亮翻；下同。帥，讀曰率；下自帥、達帥同。</span>慶分遣主帥常衆愛與文育相拒，<span class="jiazhu">帥，所類翻。</span>自帥其衆攻周迪及安南將軍吳明徹，迪等敗，文育退據金口。熊曇朗因其失利，謀殺文育以應衆愛，監軍孫白象聞其謀，勸文育先之，<span class="jiazhu">監，工銜翻。先，悉薦翻。</span>文育不從。時周迪棄船走，不知所在，乙酉，文育得迪書，自齎以示曇朗，曇朗殺之於坐而倂其衆，<span class="jiazhu">坐，徂臥翻。</span>因據新淦城。<span class="jiazhu">新淦縣，自漢至蕭齊屬豫章郡，《五代志》屬廬陵郡，唐屬吉州。淦，音紺，又音甘。</span>曇朗將兵萬人襲周敷，敷擊破之，曇朗單騎奔巴山。<span class="jiazhu">騎，奇寄翻。</span></p>
<p class="em2 strong"><span class="yinwen">21</span>魯悉達部將梅天養等引齊軍入城。<span class="jiazhu">魯悉達據新蔡城。</span>悉達帥麾下數千人濟江自歸，拜平南將軍、北江州刺史。<span class="jiazhu">《五代志》：宣城郡南陵縣，陳置北江州。</span></p>
<p class="em2 strong"><span class="yinwen">22</span>六月，戊子，周以霖雨，詔羣臣上封事極諫。左光祿大夫猗氏樂遜上言四事：<span class="jiazhu">猗氏縣，漢以來屬河東郡。古郇瑕氏之地，後以猗頓居之，以盬鹽致富，遂改爲猗氏。上，時掌翻。</span>其一，以爲<span class="yinhao">「比來守令代期旣促，<span class="jiazhu">比，毗至翻。守，式又翻。</span>責其成效，專務威猛；今關東之民淪陷塗炭，若不布政優優，<span class="jiazhu">《詩·商頌》之辭。毛萇曰：優優，和也。</span>聞諸境外，<span class="jiazhu">聞，音問。</span>何以使彼勞民，歸就樂土！」</span><span class="jiazhu">樂，音洛。</span>其二，以爲<span class="yinhao">「頃者魏都洛陽，一時殷盛，貴勢之家，競爲侈靡，終使禍亂交興，天下喪敗；<span class="jiazhu">喪，息浪翻。</span>比來朝貴器服稍華，<span class="jiazhu">朝，直遙翻。</span>百工造作務盡奇巧，臣誠恐物逐好移，有損政俗。」</span><span class="jiazhu">好，呼到翻。</span>其三，以爲<span class="yinhao">「選曹補擬，宜與衆共之；今州郡選置，猶集鄕閭，況天下銓衡，不取物望，旣非機事，何足可密！<span class="jiazhu">以此觀之，選曹補擬，皆密奏於上，蓋自晉山濤啓事始也。</span>其選置之日，宜令衆心明白，然後呈奏。」</span>其四，以爲<span class="yinhao">「高洋據有山東，未易猝制，譬猶棋劫相持，爭行先後，<span class="jiazhu">弈棋有劫，彼此爭行以相持，以先後著決一枰之勝負。易，以豉翻。</span>若一行不當，<span class="jiazhu">當，丁浪翻。</span>或成彼利，誠應捨小營大，先保封域，不宜貪利邊陲，輕爲舉動。」</span></p>
<p class="em2 strong"><span class="yinwen">23</span>周處士韋敻，<span class="jiazhu">處，昌呂翻。敻，休正翻。</span>孝寬之兄也，志尙夷簡，魏、周之際，十徵不屈。周太祖甚重之，不奪其志，世宗禮敬尤厚，號曰<span class="yinhao">「逍遙公」</span>。晉公護延之至第，訪以政事；護盛脩第舍，敻仰視堂，歎曰：<span class="yinhao">「酣酒嗜音，峻宇彫牆，有一于此，未或不亡。」</span><span class="jiazhu">《夏書·書五子之歌》之辭。</span>護不悅。</p>
<p class="em2 strong">驃騎將軍、開府儀同三司寇儁，<span class="jiazhu">寇儁所居官，後周之九命也。</span>讚之孫也。<span class="jiazhu">寇讚自秦歸魏，見一百一十八卷晉安帝義熙十四年。</span>少有學行。家人常賣物，多得絹五匹，儁於後知之，曰：<span class="yinhao">「得財失行，<span class="jiazhu">少，詩照翻。行，下孟翻。</span>吾所不取。」</span>訪主還之。敦睦宗族，與同豐約，敎訓子孫，必先禮義。<span class="jiazhu">先，悉薦翻。</span>自大統中，稱老疾，不朝謁；<span class="jiazhu">朝，直遙翻；下同。</span>世宗虛心欲見之，儁不得已入見。<span class="jiazhu">入見，賢遍翻。</span>王引之同席而坐，問以魏朝舊事；載以御輿，令於王前乘之以出，顧謂左右曰：<span class="yinhao">「如此之事，唯積善者可以致之。」</span><span class="jiazhu">史言周王禮賢。</span></p>
<p class="em2 strong"><span class="yinwen">24</span>周文育之討余孝勱也，帝令南豫州刺史侯安都繼之。文育死，安都還，遇王琳將周炅、周協南歸，<span class="jiazhu">王琳使周炅助曹慶攻周迪自南川歸也。將，卽亮翻。炅，古迥翻。</span>與戰，擒之。孝勱弟孝猷帥所部四千家詣安都降。<span class="jiazhu">帥，讀曰率。降，戶江翻。</span>安都進軍至左里，擊曹慶、常衆愛，破之。衆愛奔廬山，庚寅，廬山民斬之，傳首。</p>
<p class="em2 strong"><span class="yinwen">25</span>詔臨川王蒨於南皖口置城，<span class="jiazhu">蒨，倉甸翻。</span>使東徐州刺史吳興錢道戢守之。<span class="jiazhu">戢，則立翻。</span></p>
<p class="em2 strong"><span class="yinwen">26</span>丁酉，上不豫，丙午，殂。<span class="jiazhu">年五十七。</span>上臨戎制勝，英謀獨運，而爲政務崇寬簡，非軍旅急務，不輕調發。性儉素，常膳不過數品，私宴用瓦器、蚌盤，<span class="jiazhu">調，徒釣翻。蚌盤者，髹器以蚌爲飾，今謂之螺鈿。蚌，步項翻。</span>殽核充事而已；後宮無金翠之飾，不設女樂。</p>
<p class="em2 strong">時皇子昌在長安，<span class="jiazhu">梁元帝承聖元年，徵昌爲領直，江陵之陷，沒于長安。</span>內無嫡嗣，外有強敵，宿將皆將兵在外，朝無重臣，<span class="jiazhu">將，卽亮翻。朝，直遙翻；下同。</span>唯中領軍杜稜典宿衞兵在建康。章皇后召稜及中書侍郎蔡景歷入禁中定議，祕不發喪，急召臨川王蒨於南皖。景歷親與宦者、宮人密營斂具。<span class="jiazhu">斂，力贍翻。</span>時天暑，須治梓宮，<span class="jiazhu">治，直之翻。</span>恐斤斧之聲聞於外，乃以蠟爲祕器，<span class="jiazhu">蠟，蜜滓也。《漢官》有東園祕器。聞音問。</span>文書詔敕，依舊宣行。</p>
<p class="em2 strong">侯安都軍還，適至南皖，與臨川王俱還朝。甲寅，王至建康，入居中書省，安都與羣臣定議，奉王嗣位，王謙讓不敢當。皇后以昌故，未肯下令，羣臣猶豫不能決。安都曰：<span class="yinhao">「今四方未定，何暇及遠！臨川王有大功於天下，<span class="jiazhu">武帝旣殺王僧辯，使蒨平杜龕、張彪等以定東土，故云有大功。</span>須共立之。今日之事，後應者斬！」</span>卽按劍上殿，白皇后出璽，又手解蒨髮，推就喪次，<span class="jiazhu">上，時掌翻。璽，斯氏翻。推，吐雷翻。爲侯安都恃定策之功以殺其身張本。</span>遷殯大行于太極西階。皇后乃下令，以蒨纂承大統。是日，卽皇帝位，大赦。秋，七月，丙辰，尊皇后爲皇太后。辛酉，以侯瑱爲太尉，侯安都爲司空。</p>
<p class="em2 strong"><span class="yinwen">27</span>齊顯祖將如晉陽，乃盡誅諸元，或祖父爲王，或身嘗貴顯，皆斬於東市，其嬰兒投於空中，承之以矟。<span class="jiazhu">矟，所角翻，與槊同。</span>前後死者凡七百二十一人，悉棄尸漳水，剖魚者往往得人爪甲，鄴下爲之久不食魚。<span class="jiazhu">爲，于僞翻。</span>使元黃頭與諸囚自金鳳臺各乘紙鴟以飛，黃頭獨能至紫陌乃墮，仍付御史中丞畢義雲餓殺之。<span class="jiazhu">齊主每令死囚以席爲翅，從臺上飛下，免其罪戮。今欲夷諸元，黃頭雖免殊死，猶餓殺之。</span>唯開府儀同三司元蠻、祠部郎中元文遙等數家獲免。<span class="jiazhu">曹魏置祠部郎。《五代志》：齊尙書曹祠部郎，掌祠祀、醫藥、贈賜等事。</span>蠻，繼之子，常山王演之妃父；<span class="jiazhu">江陽王繼，元叉之父，後徙封安定王。</span>文遙，遵之五世孫也。<span class="jiazhu">常山公遵，佐道武帝定中原。</span>定襄令元景安，<span class="jiazhu">此後漢新興郡之定襄也，在隋秀容縣界。</span>虔之玄孫也，<span class="jiazhu">陳留王虔亦佐道武帝，與燕王垂戰敗而死。</span>欲請改姓高氏，其從兄景皓曰：<span class="jiazhu">從，才周翻。</span><span class="yinhao">「安有棄其本宗而從人之姓者乎！丈夫寧可玉碎，何能瓦全！」</span>景安以其言白帝，帝收景皓，誅之；賜景安姓高氏。</p>
<p class="em2 strong"><span class="yinwen">28</span>八月，甲申，葬武皇帝於萬安陵，廟號高祖。</p>
<p class="em2 strong"><span class="yinwen">29</span>戊戌，齊封皇子紹義爲廣陽王；以尙書左僕射河間王孝琬爲左僕射，都官尙書崔昂爲右僕射。</p>
<p class="em2 strong"><span class="yinwen">30</span>周御正中大夫崔猷建議，以爲：<span class="yinhao">「聖人沿革，因時制宜。今天子稱王，不足以威天下，請遵秦、漢舊制稱皇帝，建年號。」</span>乙<span class="jiaozhusup">章：十二行本「乙」作「己」；乙十一行本同；孔本同。</span>亥，周王始稱皇帝，追尊文王曰文皇帝，改元武成。</p>
<p class="em2 strong"><span class="yinwen">31</span>癸卯，齊詔：<span class="yinhao">「民間或有父祖冒姓元氏，或假託攜養者，不問世數遠近，悉聽改復本姓。」</span></p>
<p class="em2 strong"><span class="yinwen">32</span>初，高祖追諡兄道譚爲始興昭烈王，以其次子頊襲封。及世祖卽位，頊在長安未還，<span class="jiazhu">頊與昌俱在長安。</span>上以本宗乏饗，<span class="jiazhu">始興王道譚二子，上入纂皇緒，而頊留長安，故本宗無主祭者。世祖卽上廟號。</span>戊戌，詔徙封頊爲安成王，皇子伯茂爲始興王。<span class="jiazhu">以奉道譚祀。</span></p>
<p class="em2 strong"><span class="yinwen">33</span>初，周太祖平蜀，<span class="jiazhu">見一百六十五卷梁元帝承聖二年。</span>以其形勝之地，不欲使宿將居之，<span class="jiazhu">將，卽亮翻。</span>問諸子：<span class="yinhao">「誰可往者？」</span>皆不對。少子安成公憲請行，<span class="jiazhu">詩，照翻。</span>太祖以其幼，不許。壬子，周人以憲爲益州總管，時年十六，善於撫綏，留心政術，蜀人悅之。九月，乙卯，以大將軍天水公廣爲梁州總管。廣，導之子也。<span class="jiazhu">宇文導，周太祖之兄子。</span></p>
<p class="em2 strong"><span class="yinwen">34</span>辛酉，立皇子伯宗爲太子。</p>
<p class="em2 strong"><span class="yinwen">35</span>己巳，齊主如晉陽。</p>
<p class="em2 strong"><span class="yinwen">36</span>辛未，周主封其弟輔城公邕爲魯公，安成公憲爲齊公，純爲陳公，盛爲越公，達爲代公，通爲冀公，逌爲滕公。<span class="jiazhu">逌，音由。</span></p>
<p class="em2 strong"><span class="yinwen">37</span>乙亥，立太子母吳興沈妃爲皇后。</p>
<p class="em2 strong"><span class="yinwen">38</span>周少保懷寧莊公蔡祐卒。<span class="jiazhu">《五代志》：蜀郡成都縣，舊置懷寧等四郡。</span></p>
<p class="em2 strong"><span class="yinwen">39</span>齊顯祖嗜酒成疾，不復能食，<span class="jiazhu">復，扶又翻。</span>自知不能久，謂李后曰：<span class="yinhao">「人生必有死，何足致惜！但憐正道尙幼，人將奪之耳！」</span><span class="jiazhu">齊太子殷，字正道。</span>又謂常山王演曰：<span class="yinhao">「奪則任汝，愼勿殺也！」</span>尙書令開封王楊愔、領軍大將軍平秦王歸彥、侍中廣漢燕子獻、<span class="jiazhu">《五代志》：滎陽郡浚儀縣，舊置開封郡。扶風郡雍縣，後魏置平秦郡。蜀郡雒縣，舊曰廣漢。</span>黃門侍郎鄭頤皆受遺詔輔政。冬，十月，甲午，殂。<span class="jiazhu">年三十一。</span>癸卯，發喪，羣臣號哭，無下泣者，<span class="jiazhu">以其狂暴，故哭而不哀。號，戶刀翻。</span>唯楊愔涕泗嗚咽。太子殷卽位，<span class="jiazhu">殷，字正道，小字道人，文宣帝嫡子也。</span>大赦。庚戌，尊皇太后爲太皇太后，皇后爲皇太后；詔諸土木金鐵雜作一切停罷。</p>
<p class="em2 strong"><span class="yinwen">40</span>王琳聞高祖殂，乃以少府卿吳郡孫瑒爲郢州刺史，總留任，<span class="jiazhu">瑒，雄杏翻，又音暢。</span>奉梁永嘉王莊出屯濡須口，齊揚州道行臺慕容儼帥衆臨江，爲之聲援。<span class="jiazhu">帥，讀曰率。</span>十一月，乙卯，琳寇大雷，<span class="jiazhu">《五代志》：同安郡望江縣，陳置大雷郡。</span>詔侯瑱、侯安都及儀同徐度將兵禦之。<span class="jiazhu">將，卽亮翻。</span>安州刺史吳明徹夜襲湓城，<span class="jiazhu">《五代志》：寧越郡，梁置安州，隋開皇十八年，改曰欽州。</span>琳遣巴陵太守任忠擊明徹，大破之，明徹僅以身免。琳因引兵東下。</p>
<p class="em2 strong"><span class="yinwen">41</span>齊以右丞相斛律金爲左丞相，常山王演爲太傅，長廣王湛爲太尉，段韶爲司徒，平原王淹爲司空，高陽王湜爲尙書左僕射，河間王孝琬爲司州牧，侍中燕子獻爲右僕射。</p>
<p class="em2 strong"><span class="yinwen">42</span>辛未，齊顯祖之喪至鄴。<span class="jiazhu">自晉陽至鄴。</span></p>
<p class="em2 strong"><span class="yinwen">43</span>十二月，戊戌，齊徙上黨王紹仁爲漁陽王，廣陽王紹義爲范陽王，長樂王紹廣爲隴西王。<span class="jiazhu">樂，音洛。</span></p> 



</div></body></html>