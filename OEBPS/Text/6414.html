<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百七十·後梁紀五·均王中</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="後梁紀五">後梁紀五</span></span></h1>
<p><span class="jiazhu">起強圉赤奮若<span class="biaozhusup" data-rel="">（丁丑）</span>七月，盡屠維單閼（己卯九月，凡二年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="均王中">均王中</span></span></h5>
<div class="yeartoc" id="year_toc_1349"><p class="strong"><span class="section" id="title-3"><span data-head-description="均王中" data-head-level="h4" data-head-title="貞明三年">貞明三年</span></span><span class="biaozhusup" data-rel="">（丁丑、九一七年）</span></p></div>
<p class="em2 strong"><span class="yinwen">1</span>秋，七月，庚戌，蜀主以桑弘志爲西北面第一招討，王宗宏爲東北面第二招討，己未，以兼中書令王宗侃爲東北面都招討，武信節度使劉知俊爲西北面都招討。<span class="jiazhu">以伐岐也。</span></p>
<p class="em2 strong"><span class="yinwen">2</span>晉王以李嗣源、閻寶兵少，未足以敵契丹，辛未，更命李存審將兵益之。</p>
<p class="em2 strong"><span class="yinwen">3</span>蜀飛龍使唐文扆居中用事，<span class="jiazhu">扆，隱豈翻。</span>張格附之，與司徒、判樞密院事毛文錫爭權。文錫將以女適左僕射兼中書侍郎、同平章事庾傳素之子，會親族於樞密院用樂，不先表聞，蜀主聞樂聲，怪之，文扆從而譖之。八月，庚寅，貶文錫茂州司馬，其子司封員外郎詢流維州，籍沒其家；貶文錫弟翰林學士文晏爲榮經尉。<span class="jiazhu">榮經，漢嚴道縣地，唐武德四年置榮經縣，屬雅州。《九域志》：在州南一百一十里。</span>傳素罷爲工部尙書，以翰林學士承旨庾凝績權判內樞密院事。凝績，傳素之再從弟也。<span class="jiazhu">同曾祖之弟爲再從弟。從，才用翻。</span></p>
<p class="em2 strong"><span class="yinwen">4</span>清<span class="jiaozhusup">【章：十二行本「清」上有「癸巳」二字；乙十一行本同；孔本同；張校同；退齋校同。】</span>海、建武節度使劉巖卽皇帝位於番禺，<span class="jiazhu">《漢書音義》：番，音潘；禺，音愚。</span>國號大越，大赦，改元乾亨。以梁使趙光裔爲兵部尙書，節度副使楊洞潛爲兵部侍郎，節度判官李殷衡爲禮部侍郎，並同平章事。建三廟，追尊祖安仁曰太祖文皇帝，父謙曰代祖聖武皇帝，兄隱曰烈宗襄皇帝；以廣州爲興王府。</p>
<p class="em2 strong"><span class="yinwen">5</span>契丹圍幽州且二百日，<span class="jiazhu">是年三月，契丹圍幽州，事始見上卷。</span>城中危困。李嗣源、閻寶、李存審步騎七萬會於易州，<span class="jiazhu">閻寶班在李存審之下，而先書寶者，嗣源與寶先進屯淶水，而存審繼之也。《匈奴須知》：淶水西至易州四十里，易州東北至幽州二百二十里。</span>存審曰：<span class="yinhao">「虜衆吾寡，虜多騎，吾多步，若平原相遇，虜以萬騎蹂吾陳，吾無遺類矣。」</span><span class="jiazhu">蹂，人九翻，又徐又翻。陳，讀曰陣。</span>嗣源曰：<span class="yinhao">「虜無輜重，<span class="jiazhu">重，直用翻。</span>吾行必載糧食自隨，若平原相遇，虜抄吾糧，<span class="jiazhu">抄，楚交翻。</span>吾不戰自潰矣。不若自山中潛行趣幽州，<span class="jiazhu">趣，七喻翻。</span>與城中合勢，若中道遇虜，則據險拒之。」</span>甲午，自易州北行，庚子，踰大房嶺，<span class="jiazhu">《水經註》：聖水出上谷郡西南谷，東南流逕大防嶺。又曰：良鄕縣西北有大防山，防水出其南。按易州卽漢上谷郡地。范成大《北使錄》：自良鄕六十五里至幽州城外。此又驛路也。</span>循澗而東。嗣源與養子從珂將三千騎爲前鋒，距幽州六十里，與契丹遇，契丹驚卻，晉兵翼而隨之。<span class="jiazhu">張左右翼而踵其後。</span>契丹行山上，晉兵行澗下，每至谷口，契丹輒邀之，嗣源父子力戰，乃得進。至山口，契丹以萬餘騎遮其前，將士失色；嗣源以百餘騎先進，免冑揚鞭，胡語謂契丹曰：<span class="yinhao">「汝無故犯我疆埸，晉王命我將百萬衆直抵西樓，滅汝種族！」</span><span class="jiazhu">此史家以華言譯胡語而筆之於史也。胡嶠《入遼記》曰：自幽州西北入居庸關，行幾一月乃至上京，所謂西樓也。西樓有邑屋市肆。歐《史·四夷附錄》曰：契丹好鬼而貴日，每月朔旦東向而拜日；其大會聚、視國事，皆以東向爲尊，西樓門屋皆東向。薛《史》曰：西樓距幽州三千里。埸，音亦。種，章勇翻。</span>因躍馬奮檛，三入其陳，斬契丹酋長一人。<span class="jiazhu">檛，側瓜翻。陳，讀曰陣；下同。酋，慈秋翻。長，知兩翻。</span>後軍齊進，契丹兵卻，晉兵始得出。李存審命步兵伐木爲鹿角，人持一枝，止則成寨。契丹騎環寨而過，寨中發萬弩射之，流矢蔽日，契丹人馬死傷塞路。<span class="jiazhu">環，音患。射，而亦翻。塞，悉則翻。</span>將至幽州，契丹列陳待之。存審命步兵陳於其後，<span class="jiazhu">陳於契丹陳後，將夾擊之也。一曰以騎兵前進，令步兵陳於其後。</span>戒勿動，先令羸兵曳柴然草而進，煙塵蔽天，契丹莫測其多少；因鼓譟合戰，孝審乃趣後陳起乘之，<span class="jiazhu">羸，倫爲翻。趣，讀曰促。</span>契丹大敗，席卷其衆自北山去，<span class="jiazhu">取古北口路而去。卷，讀曰捲。</span>委棄車帳鎧仗羊馬滿野，晉兵追之，俘斬萬計。辛丑，嗣源等入幽州，周德威見之，握手流涕。<span class="jiazhu">爲虜所困，得救而解，喜極涕流。</span></p>
<p class="em2 strong">契丹以盧文進爲幽州留後，其後又以爲盧龍節度使，文進常居平州，帥奚騎歲入北邊，殺掠吏民。<span class="jiazhu">帥，讀曰率；下同。</span>晉人自瓦橋運糧輸薊城，<span class="jiazhu">《九域志》：瓦橋北至涿州一百二十里，涿州北至薊城一百二十里。薊，音計。</span>雖以兵援之，不免抄掠。契丹每入寇，則文進帥漢卒爲鄕導，<span class="jiazhu">鄕，讀曰嚮。</span>盧龍巡屬諸州爲之殘弊。<span class="jiazhu">盧龍諸州，自唐中世以來自爲一域，外而捍禦兩蕃，內而連兵河朔，其力常有餘。及幷於晉，則歲遣糧援繼之而不足，此其故何也？保有一隅者其心力專，廣土衆民其心力有所不及也。《詩》云：無田甫田，維莠驕驕。信矣！爲，于僞翻；下爲承、誓爲、爲吾、請爲同。</span></p>
<p class="em2 strong"><span class="yinwen">6</span>劉鄩自滑州入朝，朝議以河朔失守責之，<span class="jiazhu">河朔失守事見上卷。朝，直遙翻。</span>九月，落鄩平章事，左遷亳州團練使。<span class="jiazhu">當其時不能治也，待其入朝而後責之，失政刑矣。</span></p>
<p class="em2 strong"><span class="yinwen">7</span>冬，十月，己亥，加吳越王鏐天下兵馬元帥。</p>
<p class="em2 strong"><span class="yinwen">8</span>晉王還晉陽。<span class="jiazhu">自魏州還晉陽。</span>王連歲出征，凡軍府政事一委監軍使張承業，承業勸課農桑，畜積金穀，收市兵馬，徵租行法不寬貴戚，由是軍城肅清，<span class="jiazhu">軍城，謂晉陽軍城也。</span>饋餉不乏。王或時須錢蒱博及給賜伶人，而承業靳之，<span class="jiazhu">靳，居焮翻，吝惜也。</span>錢不可得。王乃置酒錢庫，令其子繼岌爲承業舞，承業以寶帶及幣馬贈之。王指錢積呼繼岌小名謂承業曰：<span class="yinhao">「和哥乏錢，七哥宜以錢一積與之，帶馬未爲厚也。」</span><span class="jiazhu">張承業第七。晉王以兄事承業，呼之爲七哥。</span>承業曰：<span class="yinhao">「郎君纏頭皆出承業俸祿，<span class="jiazhu">唐人凡爲人舞，人則以錢綵寶貨謝之，謂之纏頭。俸，扶用翻。</span>此錢，大王所以養戰士也，承業不敢以公物爲私禮。」</span>王不悅，憑酒以語侵之，承業怒曰：<span class="yinhao">「僕老敕使耳！非爲子孫計，惜此庫錢，所以佐王成霸業也，不然，王自取用之，何問僕爲！不過財盡民散，一無所成耳。」</span><span class="jiazhu">晉王他日率如張承業之言。</span>王怒，顧李紹榮索劍，承業起，挽王衣<span class="jiazhu">索，山客翻。挽，武遠翻，引也。</span>泣曰：<span class="yinhao">「僕受先王顧託之命，誓爲國家誅汴賊，<span class="jiazhu">朱氏居汴，李氏名其爲賊。</span>若以惜庫物死於王手，僕下見先王無愧矣。<span class="jiazhu">先王，謂晉王克用。</span>今日就王請死！」</span>閻寶從旁解承業手令退，承業奮拳毆寶踣地，罵曰：<span class="jiazhu">毆，烏口翻。踣，蒲北翻。</span><span class="yinhao">「閻寶，朱溫之黨，受晉大恩，<span class="jiazhu">言閻寶背梁降晉，晉不殺而寵貴之。</span>曾不盡忠爲報，顧欲以諂媚自容邪！」</span>曹太夫人聞之，遽令召王，<span class="jiazhu">史書曹太夫人者，以見嫡母劉夫人不可得而令其子。</span>王惶恐叩頭，謝承業曰：<span class="yinhao">「吾以酒失忤七哥，<span class="jiazhu">忤，丑故翻。</span>必且得罪於太夫人，七哥爲吾痛飲以分其過。」</span>王連飲四卮，承業竟不肯飲。王入宮，太夫人使人謝承業曰：<span class="yinhao">「小兒忤特進，<span class="jiazhu">張承業於時官特進，意亦晉王承制授之也。</span>適已笞之矣。」</span>明日，太夫人與王俱至承業第謝之。<span class="jiazhu">史言晉王之在魏，皆張承業足饋餉以輔之；亦內有曹夫人，故承業得行其志。</span>未幾，<span class="jiazhu">幾，居豈翻。</span>承制授承業開府儀同三司、左衞上將軍、燕國公。承業固辭不受，但稱唐官以至終身。</p>
<p class="em2 strong">掌書記盧質，嗜酒輕傲，嘗呼王諸弟爲豚犬，王銜之；承業恐其及禍，乘間言曰：<span class="yinhao">「盧質數無禮，<span class="jiazhu">間，古莧翻。數，所角翻。</span>請爲大王殺之。」</span>王曰：<span class="yinhao">「吾方招納賢才以就功業，七哥何言之過也！」</span>承業起立賀曰：<span class="yinhao">「王能如此，何憂不得天下！」</span>質由是獲免。<span class="jiazhu">史言張承業不惟能足兵，且能保護士君子。</span></p>
<p class="em2 strong">晉王元妃衞國韓夫人，次燕國伊夫人，次魏國劉夫人。劉夫人最有寵，<span class="jiazhu">書晉宮之次者，以見其宮中貫魚失序。</span>其父成安人，<span class="jiazhu">成安，漢斥丘縣，北齊置成安縣，唐屬相州，時屬魏州。《九域志》：成安在魏州西一百里。</span>以醫卜爲業。夫人幼時，晉將袁建豐掠得之，入于王宮，性狡悍淫妬，<span class="jiazhu">悍，下罕翻，又侯旰翻。</span>從王在魏；父聞其貴，詣魏宮上謁，<span class="jiazhu">上，時掌翻。</span>王召袁建豐示之。建豐曰：<span class="yinhao">「始得夫人時，有黃鬚丈人護之，此是也。」</span>王以語夫人，<span class="jiazhu">語，牛倨翻。</span>夫人方與諸夫人爭寵，以門地相高，恥其家寒微，大怒曰：<span class="yinhao">「妾去鄕時略可記憶，妾父不幸死亂兵，妾守尸哭之而去，今何物田舍翁敢至此！」</span>命笞劉叟于宮門。<span class="jiazhu">父且笞之，而何有於君！異日李存渥之事，無足怪也。</span></p>
<p class="em2 strong"><span class="yinwen">9</span>越主巖遣客省使劉瑭使於吳，告卽位，<span class="jiazhu">是年八月，劉巖稱帝。</span>且勸吳王稱帝。</p>
<p class="em2 strong"><span class="yinwen">10</span>閏月，戊申，蜀主以判內樞密院庾凝績爲吏部尙書、內樞密使。</p>
<p class="em2 strong"><span class="yinwen">11</span>十一月，丙子朔，日南至，蜀主祀圜丘。</p>
<p class="em2 strong"><span class="yinwen">12</span>晉王聞河冰合，曰：<span class="yinhao">「用兵數歲，限一水不得渡，<span class="jiazhu">貞明元年，晉得魏博兵，始窺河上；若以破夾寨爲用兵之始，則已十年矣。</span>今冰自合，天贊我也。」</span>亟如魏州。</p>
<p class="em2 strong"><span class="yinwen">13</span>蜀主以劉知俊爲都招討使，<span class="jiazhu">見是年七月。</span>諸將皆舊功臣，多不用其命，且疾之，故無成功。<span class="jiazhu">伐岐無功也。</span>唐文扆數毀之；<span class="jiazhu">數，所角翻。</span>蜀主亦忌其才，嘗謂所親曰：<span class="yinhao">「吾老矣，知俊非爾輩所能馭也。」</span>十二月，辛亥，收知俊，稱其謀粄，斬於炭市。<span class="jiazhu">劉知俊懼不見容於梁而奔岐，懼不見容於岐而奔蜀，率亦不爲蜀所容。挾虎狼之性而附人，人必虞其搏噬，其能容之乎！</span></p>
<p class="em2 strong"><span class="yinwen">14</span>癸丑，蜀大赦，改明年元曰光天。</p>
<p class="em2 strong"><span class="yinwen">15</span>壬戌，以張宗奭爲天下兵馬副元帥。</p>
<p class="em2 strong"><span class="yinwen">16</span>帝論平慶州功，<span class="jiazhu">賀瓌平慶州，見上卷上年。</span>丁卯，以左龍虎統軍賀瓌爲宣義節度使、同平章事，尋以爲北面行營招討使。<span class="jiazhu">爲賀瓌不能拒晉張本。</span></p>
<p class="em2 strong"><span class="yinwen">17</span>戊辰，晉王畋于朝城。<span class="jiazhu">朝城，本漢東武陽縣，後周曰武陽，唐改曰朝城。《九域志》：朝城縣在魏州東南八十里，又三十里至河。</span>是日，大寒，晉王視河冰已堅，引步騎稍渡。梁甲士三千戍楊劉城，緣河數十里，列栅相望，晉王急攻，皆陷之。進攻楊劉城，使步兵斬其鹿角，負葭葦塞塹，<span class="jiazhu">陸佃《埤雅》曰：葦卽今之蘆，一名葭。葭，葦之未秀者也。雈，卽今之荻，一名蒹。蒹，萑之未秀者也。至秋堅成，謂之萑葦；萑小而葦大。《字說》曰：蘆謂之葭，其小曰萑；荻謂之蒹，其小曰葦。荻強而葭弱，荻高而葭下。塞，悉則翻。</span>四面進攻，卽日拔之，獲其守將安彥之。</p>
<p class="em2 strong">先是，租庸使、戶部尙書趙巖言於帝曰：<span class="yinhao">「陛下踐阼以來，尙未南郊，議者以爲無異藩侯，<span class="jiazhu">先，悉薦翻。</span>爲四方所輕。請幸西都行郊禮，遂謁宣陵。」</span><span class="jiazhu">宣陵在河南伊闕縣，故請帝因郊而謁陵。</span>敬翔諫曰：<span class="yinhao">「自劉鄩失利以來，<span class="jiazhu">劉鄩敗，見上卷上年。</span>公私困竭，人心惴恐；<span class="jiazhu">惴，之睡翻。</span>今展禮圜丘，必行賞賚，是慕虛名而受實弊也。且勍敵近在河上，<span class="jiazhu">勍敵，謂晉也。勍，渠京翻。</span>乘輿豈宜輕動！<span class="jiazhu">乘，繩證翻。</span>俟北方旣平，報本未晚。」</span><span class="jiazhu">《晉書》曰：祀者帝王之重事，所以報本反始也。</span>帝不聽。己巳，如洛陽，閱車服，飾宮闕。郊祀有日，聞楊劉失守，道路訛言晉軍已至大梁，扼汜水矣，<span class="jiazhu">扼汜水，謂扼虎牢之險也。</span>從官皆憂其家，相顧涕泣；<span class="jiazhu">從，才用翻。</span>帝惶駭失圖，遂罷郊祀，奔歸大梁。</p>
<p class="em2 strong"><span class="yinwen">18</span>甲戌，以河南尹張宗奭爲西都留守。</p>
<p class="em2 strong"><span class="yinwen">19</span>是歲，閩王審知爲其子牙內都指揮使延鈞娶越主巖之女。<span class="jiazhu">爲，于僞翻。</span></p>
<div class="yeartoc" id="year_toc_1350"><p class="strong"><span class="section" id="title-4"><span data-head-description="均王中" data-head-level="h4" data-head-title="貞明四年">四年</span></span><span class="biaozhusup" data-rel="">（戊寅、九一八年）</span></p></div>
<p class="em2 strong"><span class="yinwen">1</span>春，正月，乙亥朔，蜀大赦，復國號曰蜀。<span class="jiazhu">蜀改國號見上卷二年。</span></p>
<p class="em2 strong"><span class="yinwen">2</span>帝至大梁。<span class="jiazhu">自洛陽還至大梁。</span>晉兵侵掠至鄆、濮而還。<span class="jiazhu">晉拔楊劉，楊劉屬鄆州界，又西則濮州界。鄆，音運。濮，博木翻。</span>敬翔上疏曰：<span class="yinhao">「國家連年喪師，<span class="jiazhu">上，時掌翻。喪，息浪翻。</span>疆土日蹙。陛下居深宮之中，所與計事者皆左右近習，豈能量敵國之勝負乎！<span class="jiazhu">量，音良。</span>先帝之時，奄有河北，<span class="jiazhu">開平之間，幽、滄、鎭、定、魏皆附于梁，故云然。</span>親御豪傑之將，猶不得志。<span class="jiazhu">謂夾寨、柏鄕、蓨縣之師皆不得志于晉。</span>今敵至鄆州，陛下不能留意。臣聞李亞子繼位以來，于今十年，<span class="jiazhu">開平元年，晉王存勗嗣位，于今十一年。</span>攻城野戰，無不親當矢石，近者攻楊劉，身負束薪爲士卒先，一鼓拔之。陛下儒雅守文，晏安自若，使賀瓌輩敵之，而望攘逐寇讎，非臣所知也。陛下宜詢訪黎老，<span class="jiazhu">黎，衆也。</span>別求異策；不然，憂未艾也。臣雖駑怯，<span class="jiazhu">駑，音奴。</span>受國重恩，陛下必若乏才，乞於邊垂自效。」</span>疏奏，趙、張之徒言翔怨望，帝遂不用。</p>
<p class="em2 strong"><span class="yinwen">3</span>吳以右都押牙王祺爲虔州行營都指揮使，將洪、撫、袁、吉之兵擊譚全播。嚴可求以厚利募贛石水工，故吳兵奄至虔州城下，虔人始知之。<span class="jiazhu">虔州水行至吉州，有贛石之險。吳先募水工習於水道，故舟行無礙。註詳見《辯誤》。贛，音紺。</span></p>
<p class="em2 strong"><span class="yinwen">4</span>蜀太子衍好酒色，樂遊戲。<span class="jiazhu">好，呼到翻。樂，五敎翻。</span>蜀主嘗自夾城過，聞太子與諸王鬬雞擊毬喧呼之聲，<span class="jiazhu">蜀蓋倣長安之制，附夾城爲諸王宅。</span>歎曰：<span class="yinhao">「吾百戰以立基業，此輩其能守之乎！」</span>由是惡張格，而徐賢妃爲之內主，竟不能去也。<span class="jiazhu">張格贊立宗衍，見二百六十八卷乾化二年。惡，烏路翻。去，羌呂翻。</span>信王宗傑有才略，屢陳時政，蜀主賢之，有廢立意；二月，癸亥，宗傑暴卒，蜀主深疑之。</p>
<p class="em2 strong"><span class="yinwen">5</span>河陽節度使、北面行營排陳使謝彥章將兵數萬攻楊劉城。甲子，晉王自魏州輕騎詣河上；彥章築壘自固，決河水，瀰浸數里，以限晉兵，晉兵不得進。<span class="jiazhu">謝彥章，梁之騎將也，懼晉兵之衝突，決河水以限之。幽、幷之突騎非南兵之所能敵，自古然也。瀰，音彌。</span>彥章，許州人也。安彥之散卒多聚於兗、鄆山谷爲羣盜，以觀二國成敗，晉王招募之，多降於晉。<span class="jiazhu">降，戶江翻。</span></p>
<p class="em2 strong"><span class="yinwen">6</span>己亥，蜀主以東面招討使王宗侃爲東、西兩路諸軍都統。<span class="jiazhu">此伐岐東、西兩路之兵也；東路出寶雞，西路出秦隴。</span></p>
<p class="em2 strong"><span class="yinwen">7</span>三月，吳越王鏐初立元帥府，置官屬。<span class="jiazhu">前年梁加錢鏐諸道兵馬元帥，去年又加天下兵馬元帥。</span></p>
<p class="em2 strong"><span class="yinwen">8</span>夏，四月，癸卯朔，蜀主立子宗平爲忠王，宗特爲資王。</p>
<p class="em2 strong"><span class="yinwen">9</span>岐王復遣使求好于蜀。<span class="jiazhu">岐與蜀絕，見二百六十七卷乾化元年。復，扶又翻。</span></p>
<p class="em2 strong"><span class="yinwen">10</span>己酉，以吏部侍郎蕭頃爲中書侍郎、同平章事。</p>
<p class="em2 strong"><span class="yinwen">11</span>保大節度使高萬金卒。癸亥，以忠義節度使高萬興兼保大節度使，幷鎭鄜、延。<span class="jiazhu">太祖改保塞軍爲忠義軍。高萬興，萬金之兄也；兄弟並鎭，今併爲一。</span></p>
<p class="em2 strong"><span class="yinwen">12</span>司空兼門下侍郎、同平章事趙光逢告老，己巳，以司徒致仕。</p>
<p class="em2 strong"><span class="yinwen">13</span>蜀主自永平末<span class="jiazhu">梁乾化元年，蜀改元永平；梁貞明二年，蜀改元通正。</span>得疾，昏瞀，<span class="jiazhu">瞀，莫候翻。</span>至是增劇；以北面行營招討使兼中書令王宗弼沉靜有謀，五月，召還，以爲馬步都指揮使。乙亥，召大臣入寢殿，告之曰：<span class="yinhao">「太子仁弱，朕不能違諸公之請，踰次而立之；<span class="jiazhu">卽謂張格令諸公署表時事。</span>若其不堪大業，可置諸別宮，幸勿殺之。但王氏子弟，諸公擇而輔之。徐妃兄弟，止可優其祿位，愼勿使之掌兵預政，以全其宗族。」</span></p>
<p class="em2 strong">內飛龍使唐文扆久典禁兵，參預機密，欲去諸大臣，<span class="jiazhu">去，羌呂翻。</span>遣人守宮門；王宗弼等三十餘人日至朝堂，不得入見，<span class="jiazhu">見，賢遍翻。</span>文扆屢以蜀主之命慰撫之，伺蜀主殂，卽作難。<span class="jiazhu">伺，相吏翻。難，乃旦翻。</span>遣其黨內皇城使潘在迎偵察外事，<span class="jiazhu">偵，丑鄭翻，伺也。</span>在迎以其謀告宗弼等；宗弼等排闥入，言文扆之罪，以天册府掌書記崔延昌權判六軍事，<span class="jiazhu">蜀置天策府，見上卷乾化四年。將罪唐文扆，先奪其判六軍事。</span>召太子入侍疾。丙子，貶唐文扆爲眉州刺史。翰林學士承旨王保晦坐附會文扆，削官爵，流瀘州。在迎，炕之子也。<span class="jiazhu">潘炕亦蜀主所親任者也，入筦樞密，出居方鎭。炕，苦浪翻。</span></p>
<p class="em2 strong">丙申，蜀主詔中外財賦、中書除授、諸司刑獄案牘專委庾凝績，都城及行營軍旅之事委宣徽南院使宋光嗣。</p>
<p class="em2 strong">丁酉，削唐文扆官爵，流雅州。辛丑，以宋光嗣爲內樞密使，與兼中書令王宗弼、宗瑤、宗綰、宗夔並受遺詔輔政。初，蜀主雖因唐制置樞密使，專用士人，<span class="jiazhu">唐制，樞密使本用宦者。</span>及唐文扆得罪，蜀主以諸將多許州故人，<span class="jiazhu">蜀主本許州舞陽人，其諸將亦多許人。</span>恐其不爲幼主用，故以光嗣代之。自是宦者始用事。<span class="jiazhu">爲蜀以宦者亡張本。</span></p>
<p class="em2 strong">六月，壬寅，<span class="jiaozhusup">【章：十二行本「寅」下有「朔」字；乙十一行本同；孔本同；張校同。】</span>蜀主殂。<span class="jiazhu">《考異》曰：《北夢瑣言》云：<span class="yinhao">「余聞宗弼親吏曹處琪言：建疑信王暴卒，唐文扆與徐妃、張格陰謀使尙食進雞燒餅因置毒。建疾困，大臣魏弘夫等請誅文扆。建曰：『太子好酒色，若不克負荷，幸無殺之。徐氏兄弟勿與兵權。』言訖，長吁而逝。」</span>劉恕按：舊史貶文扆後二十七日蜀主始殂，疑曹處琪之妄，孫光憲從而記之。</span>癸卯，太子卽皇帝位。<span class="jiazhu">名衍，字化源，建幼子也。</span>尊徐賢妃爲太后，<span class="jiazhu">衍母也。</span>徐淑妃爲太妃。以宋光嗣判六軍諸衞事。</p>
<p class="em2 strong">乙卯，殺唐文扆、王保晦。命西面招討副使王全<span class="jiaozhusup">【章：十二行本「全」作「宗」；乙十一行本同；孔本同。】</span>昱殺天雄節度使唐文裔於秦州，<span class="jiazhu">貞明二年，蜀主遣唐文裔伐岐，遂鎭秦州。</span>免左保勝軍使領右街使唐道崇官。</p>
<p class="em2 strong"><span class="yinwen">14</span>吳內外馬步都軍使、昌化節度使、同平章事徐知訓，驕倨淫暴。威武節度使、知撫州李德誠<span class="jiazhu">歐《史·職方考》曰：五代之際外屬之州，揚州曰淮南，宣州曰寧國，鄂州曰武昌，洪州曰鎭南，復州曰武威，杭州曰鎭海，越州曰鎭東，江陵府曰荊南，益州、梓州曰劍南東、西川，遂州曰武信，興元府曰山南西道，洋州曰武定，黔州曰黔南，潭州曰武安，桂州曰靜江，容州曰寧遠，邕州曰建武，廣州曰清海，皆唐故號，更五代無所易，而今因之者也。其餘僭僞改置之名不可悉考而不足道，其因著于今者略註于譜。按歐公之時去五代未遠，十國僭僞自相署置，其當時節鎭之名已無所考，況欲考之於二三百年之後乎！今台州有魯洵作《杜雄墓碑》云，唐僖宗光啓三年陞台州爲德化軍。洵乃雄吏，時爲德化軍判官者也。又嘉定中黃巖縣永寧江有泅於水者，拾一銅印，其文曰<span class="yinhao">「台州德化軍行營朱記」</span>。宋太祖乾德元年，錢昱以德化軍節度使、本路安撫使兼知台州。台州小郡猶置節度，其他州郡從可知矣。吳之昌化、威武蓋亦置之境內屬城，但不可得而考其地耳。</span>有家妓數十，知訓求之，<span class="jiazhu">妓，渠綺翻。</span>德誠遣使謝曰：<span class="yinhao">「家之所有皆長年，<span class="jiazhu">長，知兩翻。謂年已長也。</span>或有子，不足以侍貴人，當更爲公求少而美者。」</span><span class="jiazhu">爲，于僞翻。少，詩照翻。</span>知訓怒謂使者曰：<span class="yinhao">「會當殺德誠，幷其妻取之！」</span></p>
<p class="em2 strong">知訓狎侮吳王，無復君臣之禮。嘗與王爲優，自爲參軍，使王爲蒼鶻，總角弊衣執帽以從。<span class="jiazhu">優人爲優，以一人幞頭衣綠，謂之參軍；以一人髽角弊衣，如僮奴之狀，謂之蒼鶻。從，才用翻。</span>又嘗泛舟濁河，王先起，知訓以彈彈之。<span class="jiazhu">上彈，徒旦翻。下彈，徒丹翻。</span>又嘗賞花於禪智寺，<span class="jiazhu">宋白曰：禪智寺在揚州城東，寺前有橋，跨舊官河。</span>知訓使酒悖慢，王懼而泣，<span class="jiazhu">悖，蒲沒翻，又蒲妹翻。</span>四座股栗；左右扶王登舟，知訓乘輕舟逐之，不及，以鐵撾殺王親吏。<span class="jiazhu">撾，側瓜翻。</span>將佐無敢言者，父溫皆不之知。</p>
<p class="em2 strong">知訓及弟知詢皆不禮於徐知誥，<span class="jiazhu">以知誥養子也。</span>獨季弟知諫以兄禮事之。<span class="jiazhu">爲徐知諫附於知誥以奪知詢金陵張本。</span>知訓嘗召兄弟飲，知誥不至，知訓怒曰：<span class="yinhao">「乞子不欲酒，欲劍乎！」</span>又嘗與知誥飲，伏甲欲殺之，知諫躡知誥足，<span class="jiazhu">躡，尼輒翻。</span>知誥陽起如廁，遁去，知訓以劍授左右刁彥能使追殺之；彥能馳騎及於中塗，舉劍示知誥而還，以不及告。<span class="jiazhu">還，從宣翻，又如字。還告知訓以追之不及也。余謂楊渥、徐知訓之於知誥，皆知所惡者也。</span></p>
<p class="em2 strong">平盧節度使，同平章事、諸道副都統朱瑾遣家妓通候問於知訓，<span class="jiazhu">妓，渠綺翻。</span>知訓強欲私之，瑾已不平。知訓惡瑾位加己上，<span class="jiazhu">惡，烏路翻。</span>置靜淮軍於泗州，出瑾爲靜淮節度使，瑾益恨之，然外事知訓愈瑾。瑾有所愛馬，冬貯於幄，夏貯於幬；<span class="jiazhu">貯，丁呂翻。幬，徒到翻，今之葛罩、紗罩是也。又直由翻，《唐韻》曰：單帳也。冬貯於幄，欲其煖也；夏貯於幬，旣欲其涼，且隔蚊蝱。以養人者養畜，可謂愛之過矣。</span>寵妓有絕色；知訓過別瑾，<span class="jiazhu">過，音戈。過瑾而言別。</span>瑾置酒，自捧觴，出寵妓使歌，以所愛馬爲壽，知訓大喜。瑾因延之中堂，伏壯士於戶內，出妻陶氏拜之，<span class="jiazhu">路振《九國志》：瑾妻陶氏，雅之女也。</span>知訓答拜，瑾以笏自後擊之踣地，<span class="jiazhu">踣，蒲北翻。</span>呼壯士出斬之。瑾先繫二悍馬於廡下，將圖知訓，密令人解縱之，馬相蹄齧，<span class="jiazhu">廡，罔甫翻。蹄，大計翻。齧，魚結翻。</span>聲甚厲，以是外人莫之聞。瑾提知訓首出，知訓從者數百人皆散走。瑾馳入府，以首示吳王曰：<span class="yinhao">「僕已爲大王除害。」</span><span class="jiazhu">從，才用翻。爲，于僞翻；下吾爲同。</span>王懼，以衣障面，走入內，曰：<span class="yinhao">「舅自爲之，我不敢知！」</span><span class="jiazhu">吳王行密先娶朱氏，與瑾同姓，因呼之爲舅。</span>瑾曰：<span class="yinhao">「婢子不足與成大事！」</span>以知訓首擊柱，挺劍將出，<span class="jiazhu">挺，待鼎翻，拔也。</span>子城使翟虔等已闔府門勒兵討之，乃自後踰城，墜而折足，<span class="jiazhu">翟虔，徐溫親將也，使之防衞吳王。翟，直格翻。折，而設翻。</span>顧追者曰：<span class="yinhao">「吾爲萬人除害，以一身任患。」</span>遂自剄。<span class="jiazhu">任，音壬。剄，古頂翻。</span></p>
<p class="em2 strong">徐知誥在潤州聞難，<span class="jiazhu">揚、潤夾江，相去五十餘里。難，乃旦翻。</span>用宋齊丘策，卽日引兵濟江。<span class="jiazhu">《考異》曰：《吳錄》、《九國志》、徐鉉《江南錄》，知訓死，知誥過江，皆無日。《江南錄》曰：<span class="yinhao">「先主聞亂，卽日以州兵渡江，至廣陵。會瑾自殺，因撫定其衆。」</span>《十國紀年·吳史》：<span class="yinhao">「六月乙卯，瑾殺知訓，踰城自殺。戊午，知誥入揚州代知訓執政。己未，誅瑾黨與。」</span>《廣本》：<span class="yinhao">「戊午，知誥親吏馬仁裕聞知訓死，自蒜山渡，白知誥。知誥卽日帥兵入揚州，撫定吏民。」</span>按揚、潤相去至近，知誥豈得四日然後聞之！今從《江南錄》。按徐知誥勉就潤州以俟變，本宋齊丘之策也，事見上卷三年。</span>瑾已死，因撫定軍府。時徐溫諸子皆弱，溫乃以知誥代知訓執吳政，沈朱瑾尸於雷塘而滅其族。<span class="jiazhu">沈，持林翻。</span></p>
<p class="em2 strong">瑾之殺知訓也，泰寧節度使米志誠從十餘騎問瑾所向，聞其已死，乃歸；宣諭使李儼貧而困，寓居海陵；<span class="jiazhu">李儼宣諭淮南，見二百六十三卷唐昭宗天復二年。</span>溫疑其與瑾通謀，皆殺之。嚴可求恐志誠不受命，詐稱袁州大破楚兵，將吏皆入賀，伏壯士於戟門，擒志誠，斬之，幷其諸子。</p>
<p class="em2 strong"><span class="yinwen">15</span>壬戌，晉王自魏州勞軍於楊劉，<span class="jiazhu">勞，力到翻。</span>自泛舟測河水，其深沒槍。王謂諸將曰：<span class="yinhao">「梁軍非有戰意，但欲阻水以老我師，當涉水攻之。」</span>甲子，王引親軍先涉，諸軍隨之，褰甲橫槍，結陳而進。是日水落，深纔及膝。匡國節度使、北面行營排陳使謝彥章帥衆臨岸拒之，<span class="jiazhu">前書河陽節度使謝彥章，此書匡國節度使，蓋自河陽徙匡國也。陳，讀曰陣。帥，讀曰率。</span>晉兵不得進，乃稍引卻，梁兵從之。及中流，鼓譟復進，<span class="jiazhu">復，扶又翻。</span>彥章不能支，稍退登岸；晉兵因而乘之，梁兵大敗，死傷不可勝紀，<span class="jiazhu">臨岸與涉水者戰，則據高者得其利；俱戰于水中，則勇者勝。此謝彥章之所以敗也。勝，音升。</span>河水爲之赤，彥章僅以身免。是日，晉人遂陷濱河四寨。</p>
<p class="em2 strong"><span class="yinwen">16</span>蜀唐文扆旣死，太傅、門下侍郎、同平章事張格內不自安，<span class="jiazhu">張格附唐文扆見上三年。</span>或勸格稱疾俟命，禮部尙書楊玢自恐失勢，謂格曰：<span class="yinhao">「公有援立大功，<span class="jiazhu">謂草表使諸公請立宗衍。</span>不足憂也。」</span>庚午，貶格爲茂州刺史，玢爲榮經尉；吏部侍郎許寂、戶部侍郎潘嶠皆坐格黨貶官。格尋再貶維州司戶，庾凝績奏徙格於合水鎭，<span class="jiazhu">《九域志》：邛州蒲江縣有合水鎭。</span>令茂州刺史顧承郾伺格陰事。王宗侃妻以格同姓，欲全之，謂承郾母曰：<span class="yinhao">「戒汝子，勿爲人報仇，<span class="jiazhu">郾，於建翻。爲，于僞翻。</span>他日將歸罪於汝。」</span>承郾從之。凝績怒，因公事抵承郾罪。</p>
<p class="em2 strong">秋，七月，壬申朔，蜀主以兼中書令王宗弼爲鉅鹿王，宗瑤爲臨淄王，宗綰爲臨洮王，<span class="jiazhu">洮，土刀翻。</span>宗播爲臨潁王，宗裔、宗夔及兼侍中宗黯皆爲琅邪郡王。<span class="jiazhu">自典午渡江以來，江左以琅邪之王爲衣冠甲族，故三人皆封琅邪。</span>甲戌，以王宗侃爲樂安王。丙子，以兵部尙書庾傳素爲太子少保兼中書侍郎、同平章事。蜀主不親政事，內外遷除皆出於王宗弼。宗弼納賄多私，上下咨怨。宋光嗣通敏善希合，<span class="jiazhu">希指迎合也。</span>蜀主寵任之，蜀由是遂衰。<span class="jiazhu">有政事則國強，無政事則國衰。衰者亡之漸也，可不戒哉！</span></p>
<p class="em2 strong"><span class="yinwen">17</span>吳徐溫入朝于廣陵，<span class="jiazhu">自昇州入朝。</span>疑諸將皆預朱瑾之謀，欲大行誅戮。徐知誥、嚴可求具陳徐知訓過惡，所以致禍之由，溫怒稍解，乃命網瑾骨於雷塘而葬之，<span class="jiazhu">徐溫審知罪在其子，故葬朱瑾。</span>責知訓將佐不能匡救，皆抵罪；獨刁彥能屢有諫書，溫賞之。戊戌，以知誥爲淮南節度行軍副使、內外馬步都軍副使、通判府事，<span class="jiazhu">《考異》曰：按《十國紀年》，六月乙卯，知訓被殺。至此四十四日，吳之政事必有所出。蓋知誥至廣陵卽代知訓執吳政，至此方除官耳。</span>兼江州團練使。以徐知諫權潤州團練事。<span class="jiazhu">代知誥也。</span>溫還鎭金陵，總吳朝大綱，<span class="jiazhu">朝，直遙翻。</span>自餘庶政，皆決於知誥。</p>
<p class="em2 strong">知誥悉反知訓所爲，事吳王盡恭，接士大夫以謙，御衆以寬，約身以儉。以吳王之命，悉蠲天祐十三年以前逋稅，<span class="jiazhu">梁旣篡唐，淮南仍稱天祐，至是歲爲天祐十五年。徐知誥蠲天祐十三年以前逋稅，是年以後其逋者徵之。</span>餘俟豐年乃輸之。<span class="jiazhu">謂天祐十四年逋租也。</span>求賢才，納規諫，除奸猾，杜請託。於是士民翕然歸心，雖宿將悍夫無不悅服。<span class="jiaozhusup">【章：十二行本「服」下有「以宋齊丘爲謀主」七字；乙十一行本同；孔本同；張校同；退齋校同。】</span><span class="jiazhu">史言徐知訓之驕倨淫暴，適爲徐知誥之資。悍，下罕翻，又侯旰翻。</span>先是，吳有丁口錢，又計畝輸錢，錢重物輕，民甚苦之。<span class="jiazhu">先，悉薦翻。</span>齊丘說知誥，以爲<span class="yinhao">「錢非耕桑所得，今使民輸錢，是敎民棄本逐末也。請蠲丁口錢；<span class="jiazhu">程大昌《演繁露》曰：今之丁錢，卽漢世算錢也，以其計口輸錢，故亦名口賦也。漢四年初爲算賦。如淳曰：《漢儀注》，民年十五以上至五十六出賦錢，人百二十爲一算，治庫兵車馬。至文帝時，人多丁衆，則遂取高帝本額歲減三之二，則一口一年輸錢止於四十也。賈捐之曰：文帝偃武行文，民賦四十，丁男三年而一事。如淳曰：常賦歲百二十，歲一事。文帝時天下民多，故出賦四十，凡三歲而一事。此之謂賦，卽高帝時百二十，至此而減爲四十者也；此之謂事，卽古法一歲一丁供役無過三日者是也。民年十五以上，雖未成丁亦輸口錢，所謂民賦四十者也；及已成丁，則每歲當供三日之役者，至此減爲三年而才受一年之役也。唐制：成丁而就役，不役則計日收其庸。末世所謂丁口錢本此。說，式芮翻。</span>自餘稅悉輸穀帛，紬絹匹直千錢者當稅三千。」</span><span class="jiazhu">以直千錢之物，當稅額之三千。</span>或曰：<span class="yinhao">「如此，縣官歲失錢億萬計。」</span>齊丘曰：<span class="yinhao">「安有民富而國家貧者邪！」</span>知誥從之。由是江、淮間曠土盡闢，<span class="jiazhu">曠土，空曠不耕之土。</span>桑柘滿野，國以富強。</p>
<p class="em2 strong">知誥欲進用齊丘而徐溫惡之，<span class="jiazhu">宋齊丘爲徐知誥謀奪徐氏之政，使溫知之，豈特惡之而已。蓋齊丘之爲人，輕佻褊躁，溫以此惡之耳。惡，烏路翻。</span>以爲殿直、軍判官。<span class="jiazhu">殿直，使之入直吳殿。軍判官，行軍判官也。</span>知誥每夜引齊丘於水亭屛語，常至夜分，<span class="jiazhu">屛語，屛左右而與齊丘密語也。水亭則四旁空闊，無耳屬于垣之虞。夜分，夜半也。屛，必郢翻。</span>或居高堂，悉去屛障，獨置大爐，相向坐，不言，以鐵筯畫灰爲字，隨以匙滅去之，<span class="jiazhu">去屛障，所以防左右隱蔽其身而竊窺者。去，羌呂翻。</span>故其所謀，人莫得而知也。</p>
<p class="em2 strong"><span class="yinwen">18</span>虔州險固，吳軍攻之，久不下，<span class="jiazhu">是年二月，吳攻虔州。</span>軍中大疫，王祺病，吳以鎭南節度使劉信爲虔州行營招討使，未幾，祺卒。<span class="jiazhu">幾，居豈翻。</span>譚全播求救於吳越、閩、楚。吳越王鏐以統軍使傳球爲西南面行營應援使，將兵二萬攻信州；<span class="jiazhu">統軍使，吳越所置官。</span>楚將張可求將萬人屯古亭，閩兵屯雩都以救之。<span class="jiazhu">雩都，漢古縣，唐屬虔州。《九域志》：在州南一百七十里。</span>信州兵纔數百，逆戰，不利；吳越兵圍其城。刺史周本，啓關張虛幕於門內，召僚佐登城樓作樂宴飲，飛矢雨集，安坐不動；吳越疑有伏兵，中夜，解圍去。吳以前舒州刺史陳璋爲東南面應援招討使，將兵侵蘇、湖，<span class="jiazhu">侵蘇、湖以牽制吳越救虔州之兵力。</span>錢傳球自信州南屯汀州。<span class="jiazhu">按《九域志》，汀州北至虔州四百八十里。移兵屯汀州，示將救虔也。</span>晉王遣間使持帛書會兵於吳，吳人辭以虔州之難。<span class="jiazhu">間，古莧翻。難，乃旦翻。</span></p>
<p class="em2 strong"><span class="yinwen">19</span>晉王謀大舉入寇，周德威將幽州步騎三萬，李存審將滄景步騎萬人，李嗣源將邢洺步騎萬人，王處直遣將將易定步騎萬人，及麟、勝、雲、蔚、新、武等州諸部落奚、契丹、室韋、吐谷渾，皆以兵會之。八月，幷河東、魏博之兵，大閱於魏州。<span class="jiazhu">兵莫難於用衆。是舉也，晉兵先敗，周德威父子死焉，晉王特危而後濟耳。蔚，音鬱。</span></p>
<p class="em2 strong"><span class="yinwen">20</span>蜀諸王皆領軍使，彭王宗鼎謂其昆弟曰：<span class="yinhao">「親王典兵，禍亂之本。今主少臣強，纔間將興，<span class="jiazhu">少，詩照翻。間，古莧翻。</span>繕甲訓士，非吾輩所宜爲也。」</span>因固辭軍使，蜀主許之，但營書舍、植松竹自娛而已。<span class="jiazhu">史言王宗鼎爲保身之謀而無維城之助。</span></p>
<p class="em2 strong"><span class="yinwen">21</span>泰寧節度使張萬進，輕險好亂。<span class="jiazhu">好，呼到翻。</span>時嬖倖用事，多求賂於萬進，<span class="jiazhu">嬖，卑義翻，又博計翻。</span>萬進聞晉兵將出，己酉，遣使附于晉，且求援。以亳州團練使劉鄩爲兗州安撫制置使，將兵討之。<span class="jiazhu">《考異》曰：《莊宗實錄》：<span class="yinhao">「天祐十五年八月己酉，張萬進歸款。」</span>薛《史·末帝紀》：<span class="yinhao">「貞明五年三月癸未，削奪張守進官爵，命劉鄩爲制置使；十月下兗州，族守進。」</span>《萬進傳》云：<span class="yinhao">「貞明四年七月叛，五年冬，拔其城。」</span>《劉鄩傳》云：<span class="yinhao">「五年，萬進反，冬，拔其城。」</span>《莊宗實錄·萬進傳》云：<span class="yinhao">「劉鄩攻圍歷年，屠其城。」</span>《莊宗列傳》云：<span class="yinhao">「天祐十五年八月，萬進歸于我。」</span>均王無《實錄》，《紀》、《傳》多不同，難以爲據，今以《莊宗實錄·列傳》爲定。</span></p>
<p class="em2 strong"><span class="yinwen">22</span>甲子，蜀順德皇后殂。<span class="jiazhu">周氏，蜀主建正室也。</span></p>
<p class="em2 strong"><span class="yinwen">23</span>乙丑，蜀主以內給事王廷紹、歐陽晃、李周輅、朱光葆、宋承薀、田魯儔等爲將軍及軍使，<span class="jiazhu"><span class="yinhao">「朱光葆」</span>當作<span class="yinhao">「宋光葆」</span>。薀，音蘊。</span>皆干預政事，驕縱貪暴，大爲蜀患，周庠切諫，不聽。<span class="jiazhu">周庠與蜀主建同起於兵間，歷事多矣。</span>晃患所居之隘，夜，因風縱火，焚西鄰軍營數百間，明旦，召匠廣其居；蜀主亦不之問。光葆，光嗣之從弟也。<span class="jiazhu">從，才用翻。</span></p>
<p class="em2 strong"><span class="yinwen">24</span>晉王自魏州如楊劉，引兵略鄆、濮而還，循河而上，軍於麻家渡。<span class="jiazhu">還，從宣翻。上，時掌翻。麻家渡蓋在濮州界。</span>賀瓌、謝彥章將梁兵屯濮州北行臺村，相持不戰。<span class="jiazhu">凡言相持不戰，度其力未足以相勝，而各伺其勢之有可乘者也。</span></p>
<p class="em2 strong">晉王好自引輕騎迫敵營挑戰，危窘者數四，<span class="jiazhu">好，呼到翻。挑，徒了翻。窘，巨隕翻。</span>賴李紹榮力戰翼衞之，得免。趙王鎔及王處直皆遣使致書曰：<span class="yinhao">「元元之命繫於王，本朝中興繫於王，<span class="jiazhu">本朝，謂唐也。朝，直遙翻。</span>柰何自輕如此！」</span>王笑謂使者曰：<span class="yinhao">「定天下者，非百戰何由得之！安可深居帷房以自肥乎！」</span><span class="jiazhu">晉王此語，謂王鎔也。然王鎔志守祖父業、自豢養而已；晉王則志於滅梁以雪讎恥者也。及梁旣滅，莊宗之志滿矣，馳騁田獵，意以爲不居帷房以自肥，不知以帷房自禍也。</span></p>
<p class="em2 strong">一旦，王將出營，都營使李存審扣馬泣諫曰：<span class="yinhao">「大王當爲天下自重。彼先登陷陳，將士之職也，<span class="jiazhu">都營使，都總行營之事，一時署置之官名也。爲，于僞翻；下王爲之同。陳，讀曰陣。</span>存審輩宜爲之，非大王之事也。」</span>王爲之攬轡而還。他日，伺存審不在，策馬急出，顧謂左右曰：<span class="yinhao">「老子妨人戲！」</span><span class="jiazhu">以戰爲戲，何晉王之輕也！至聞嗣源入大梁，又何其衰也歟！伺，相吏翻。</span>王以數百騎抵梁營，謝彥章伏精甲五千於隄下；王引十餘騎度隄，伏兵發，圍王數十重，<span class="jiazhu">重，直龍翻。</span>王力戰於中，後騎繼至者攻之於外，僅得出。會李存審救至，梁兵乃退，王始以存審之言爲忠。<span class="jiazhu">史言晉王勇而輕，屢經危殆，其得免者幸也。然再危而再免者，皆李存審援兵之力，謂<span class="yinhao">「老子妨人戲」</span>可乎！</span></p>
<p class="em2 strong"><span class="yinwen">25</span>吳劉信遣其將張宣等夜將兵三千襲楚將張可求於古亭，破之；又遣梁詮等<span class="jiaozhusup">【章：十二行本「等」下有「將兵」二字；乙十一行本同；孔本同；張校同。】</span>擊吳越及閩兵，二國聞楚兵敗，俱引歸。<span class="jiazhu">虔州之勢孤矣。詮，且緣翻。</span></p>
<p class="em2 strong"><span class="yinwen">26</span>梅山蠻寇邵州，<span class="jiazhu">梅山蠻居邵州界。宋熙寧五年開置新化縣，在邵州東北二百五十里。</span>楚將樊須擊走之。</p>
<p class="em2 strong"><span class="yinwen">27</span>九月，壬午，蜀內樞密使宋光嗣以判六軍讓兼中書令王宗弼，蜀主許之。</p>
<p class="em2 strong"><span class="yinwen">28</span>吳劉信晝夜急攻虔州，斬首數千級，不能克；使人說譚全播，取質納賂而還。<span class="jiazhu">說，式芮翻。質，音致。還，從宣翻，又如字。</span>徐溫大怒，杖信使者。信子英彥典親兵，溫授英彥兵三千，曰：<span class="yinhao">「汝父居上游之地，將十倍之衆，<span class="jiazhu">劉信本鎭洪州。南江自洪州至湖口馬當，而會于大江。廣陵當江之下流，是信所居者上游之地也。時淮南攻虔之兵十倍於虔人。</span>不能下一城，是反也！汝可以此兵往，與父同反！」</span>又使昇州牙內指揮使朱景瑜與之俱，曰：<span class="yinhao">「全播守卒皆農夫，飢窘踰年，妻子在外，重圍旣解，<span class="jiazhu">重，直龍翻。</span>相賀而去，聞大兵再往，必皆逃遁，全播所守者空城耳，往必克之。」</span><span class="jiazhu">史言徐溫旣能御將，又能料敵。</span></p>
<p class="em2 strong"><span class="yinwen">29</span>冬，十一月，壬申，蜀葬神武聖文孝德明惠皇帝于永陵，廟號高祖。</p>
<p class="em2 strong"><span class="yinwen">30</span>越主巖祀南郊，大赦，改國號曰漢。</p>
<p class="em2 strong"><span class="yinwen">31</span>劉信聞徐溫之言，大懼，引兵還擊虔州。先鋒始至，虔兵皆潰，<span class="jiazhu">果如徐溫所料。</span>譚全播奔雩都，追執之。<span class="jiazhu">唐僖宗光啓元年，譚全播推盧光稠據虔州，中更二姓，及全播自爲之而亡。</span>吳以全播爲右威衞將軍，領百勝節度使。</p>
<p class="em2 strong">先是，吳越王鏐常自虔州入貢，至是道絕，<span class="jiazhu">吳越自虔州道入貢，詳見上卷二年。今虔州入于吳，故道絕。先，悉薦翻。</span>始自海道出登、萊，抵大梁。<span class="jiazhu">此卽閩、越入貢大梁水程也。但吳越必就許浦或定海就舟，水程比閩爲近耳。</span></p>
<p class="em2 strong"><span class="yinwen">32</span>初，吳徐溫自以權重而位卑，說吳王曰：<span class="yinhao">「今大王與諸將皆爲節度使，雖有都統之名，不足相臨制；<span class="jiazhu">唐授吳王行密諸道行營都統，其子渥、隆演嗣位，皆宣諭使李儼承制授之。</span>請建吳國，稱帝而治。」</span>王不許。</p>
<p class="em2 strong">嚴可求屢勸溫以次子知詢代徐知誥知吳政，知誥與駱知祥謀，出可求爲楚州刺史。可求旣受命，至金陵，見溫，說之曰：<span class="jiazhu">：說，式芮翻。</span><span class="yinhao">「吾奉唐正朔，常以興復爲辭。今朱、李方爭，朱氏日衰，李氏日熾。一旦李氏有天下，吾能北面爲之臣乎？不若先建吳國以繫民望。」</span>溫大悅，復留可求<span class="jiazhu">復，扶又翻。</span>參總庶政，使草具禮儀。<span class="jiazhu">草具建國儀注。</span>知誥知可求不可去，<span class="jiazhu">去，羌呂翻。</span>乃以女妻其子續。<span class="jiazhu">妻，千細翻。其後嚴續遂相南唐。</span></p>
<p class="em2 strong"><span class="yinwen">33</span>晉王欲趣大梁，<span class="jiazhu">趣，七喻翻；下同。</span>而梁軍扼其前，堅壁不戰百餘日。十二月，庚子朔，晉王進兵，距梁軍十里而舍。<span class="jiazhu">自麻家渡進兵逼行臺村。</span></p>
<p class="em2 strong">初，北面行營招討使賀瓌善將步兵，排陳使謝彥章善將騎兵，瓌惡其與己齊名。<span class="jiazhu">史言賀瓌忌能以誤國事。惡，烏路翻。</span>一日，瓌與彥章治兵於野，<span class="jiazhu">治，直之翻。</span>瓌指一高地曰：<span class="yinhao">「此可以立栅。」</span>至是，晉軍適置栅於其上，瓌疑彥章與晉通謀。瓌屢欲戰，謂彥章曰：<span class="yinhao">「主上悉以國兵授吾二人，社稷是賴。今強寇壓吾門，而逗遛不戰，可乎！」</span>彥章曰：<span class="yinhao">「強寇憑陵，利在速戰。今深溝高壘，據其津要，彼安敢深入！若輕與之戰，萬一蹉跌，則大事去矣。」</span><span class="jiazhu">謝彥章欲持久以老晉師，賀瓌欲決勝負於一戰。以此觀之，其智識固有間俟。蹉，七何翻。跌，徒結翻。</span>瓌益疑之，密譖之於帝，與行營馬步都虞候曹州刺史朱珪謀，因享士，伏甲，殺彥章及濮州刺史孟審澄、別將侯溫裕，以謀叛聞。<span class="jiazhu">誣謝彥章等以謀叛聞奏於上。</span>審澄、溫裕，亦騎將之良者也。<span class="jiazhu">梁之騎將皆死，獨王彥章在耳。</span>丁未，以朱珪爲匡國留後，癸丑，又以爲平盧節度使兼行營馬步副指揮使以賞之。<span class="jiazhu">賀瓌爲之請也。</span></p>
<p class="em2 strong">晉王聞彥章死，喜曰：<span class="yinhao">「彼將帥自相魚肉，亡無日矣。<span class="jiazhu">將，卽亮翻。帥，所類翻。</span>賀瓌殘虐，失士卒心，我若引兵直指其國都，<span class="jiazhu">國都謂大梁。</span>彼安得堅壁不動！幸而一與之戰，蔑不勝矣。」</span>王欲自將萬騎直趣大梁，周德威曰：<span class="yinhao">「梁人雖屠上將，<span class="jiazhu">謂殺謝彥章也。</span>其軍尙全，輕行徼利，未見其福。」</span><span class="jiazhu">徼，一遙翻。</span>不從。戊午，下令軍中老弱悉歸魏州，起師趨汴。<span class="jiazhu">趨，七喻翻。</span>庚申，毀營而進，衆號十萬。</p>
<p class="em2 strong"><span class="yinwen">34</span>辛酉，蜀改明年元曰乾德。</p>
<p class="em2 strong"><span class="yinwen">35</span>賀瓌聞晉王已西，<span class="jiazhu">自行臺村趨大梁爲自東徂西。</span>亦棄營而踵之。晉王發魏博白丁三萬從軍，以供營栅之役，所至，營栅立成。壬戌，至胡柳陂。<span class="jiazhu">胡柳陂在濮州西臨濮縣界。</span>癸亥旦，候者言梁兵自後至矣。周德威曰：<span class="yinhao">「賊倍道而來，未有所舍，我營栅已固，守備有餘，旣深入敵境，動須萬全，不可輕發。此去大梁至近，梁兵各念其家，內懷憤激，不以方略制之，恐難得志。王宜按兵勿戰，德威請以騎兵擾之，使彼不得休息，至暮營壘未立，樵爨未具，乘其疲乏，可一舉滅也。」</span><span class="jiazhu">此周德威所以破王景仁者也。若晉王能用之，賀瓌必不能支，梁事去矣，豈必待李嗣源取東平哉。</span>王曰：<span class="yinhao">「前在河上恨不見賊，今賊至不擊，尙復何待，<span class="jiazhu">復，扶又翻。</span>公何怯也！」</span>顧李存審曰：<span class="yinhao">「敕輜重先發，吾爲爾殿後，破賊而去！」</span><span class="jiazhu">重，直用翻。爲，于僞翻。殿，丁練翻。</span>卽以親軍先出。德威不得已，引幽州兵從之，<span class="jiazhu">晉王旣先出，周德威若不以兵從之，則爲顧望不進，此誠有不得已者伏。史言其心。</span>謂其子曰：<span class="yinhao">「吾無死所矣。」</span></p>
<p class="em2 strong">賀瓌結陳而至，橫亙數十里。王帥銀槍都陷其陳，<span class="jiazhu">陳，讀曰陣；下同。帥，讀曰率。</span>衝盪擊斬，往返十餘里。行營左廂馬軍都指揮使、鄭州防禦使王彥章軍先敗，西走趣濮陽。<span class="jiazhu">梁之騎兵先敗走。趣，七喻翻；下同。</span>晉輜重在陳西，望見梁旗幟，驚潰，<span class="jiazhu">晉輜重見梁騎兵西嚮，謂其來犯，故驚而潰。</span>入幽州陳，幽州兵亦擾亂，自相蹈藉；<span class="jiazhu">藉，慈夜翻。</span>周德威不能制，父子皆戰死。<span class="jiazhu">陳旣擾亂，周德威雖勇，一夫敵耳。</span>魏博節度副使王緘與輜重俱行，亦死。</p>
<p class="em2 strong">晉兵無復部伍。梁兵四集，勢甚盛。晉王據高丘收散兵，至日中，軍復振。<span class="jiazhu">據高丘則散兵望旗聞鼓而集，故其軍復振。復振者，言其師徒已橈敗，復振迅而起也。</span>陂中有土山，賀瓌引兵據之。晉王謂將士曰：<span class="yinhao">「今日得此山者勝，吾與汝曹奪之。」</span>卽引騎兵先登，李從珂與銀槍大將王<span class="jiaozhusup">【嚴：「王」改「李」；下同。】</span>建及以步卒繼之，梁兵紛紛而下，遂奪其山。<span class="jiazhu">用兵之勢，據高以臨下者勝。晉兵旣奪土山，賀瓌失地利矣。珂，丘何翻。</span></p>
<p class="em2 strong">日向晡，<span class="jiazhu">晡，奔謨翻。</span>賀瓌陳於山西，晉兵望之有懼色。諸將以爲諸軍未盡集，不若斂兵還營，詰朝復戰。<span class="jiazhu">詰，去吉翻。復，扶又翻。</span>天平節度使、東南面招討使閻寶曰：<span class="yinhao">「王彥章騎兵已入濮陽，<span class="jiazhu">言王彥章所領騎兵已敗而西去。</span>山下惟步卒，<span class="jiazhu">山下謂土山之下。此卽指言賀瓌陳於山西之兵。</span>向晚皆有歸志，我乘高趣下擊之，破之必矣。今王深入敵境，偏師不利，<span class="jiazhu">謂周德威之兵喪敗。</span>若復引退，必爲所乘。<span class="jiazhu">復，扶又翻；下同。</span>諸軍未集者聞梁再克，必不戰自潰。凡決勝料敵，惟觀情勢，情勢已得，斷在不疑。<span class="jiazhu">斷，丁亂翻。</span>王之成敗，在此一戰；若不決力取勝，縱收餘衆北歸，河朔非王有也。」</span><span class="jiazhu">言晉大舉而敗退，梁兵乘勝渡河，則河朔必望風而歸梁。</span>昭義節度使李嗣昭曰：<span class="yinhao">「賊無營壘，日晚思歸，但以精騎擾之，使不得夕食，俟其引退，追擊可破也。我若斂兵還營，彼歸整衆復來，勝負未可知也。」</span>王建及擐甲橫槊而進<span class="jiazhu">擐，音宦。</span>曰：<span class="yinhao">「賊大將已遁，<span class="jiazhu">大將指王彥章。</span>王之騎軍一無所失，今擊此疲乏之衆，如拉朽耳。<span class="jiazhu">拉，盧合翻。</span>王但登山，觀臣爲王破賊。」</span>王愕然曰：<span class="yinhao">「非公等言，吾幾誤計。」</span><span class="jiazhu">爲，子僞翻。幾，居依翻。</span>嗣昭、建及以騎兵大呼陷陳，<span class="jiazhu">呼，火故翻。</span>諸軍繼之，梁兵大敗。元城令吳瓊，貴鄕令胡裝，各帥白丁萬人，於山下曳柴揚塵，鼓譟以助其勢。梁兵自相騰藉，棄甲山積，死亡者幾三萬人。<span class="jiazhu">帥，讀曰率。幾，居依翻。</span>裝，證之曾孫也。<span class="jiazhu">胡證在唐，歷事憲、穆，位通顯，家富於財。證，音正。</span>是日，兩軍所喪士卒各三之二，皆不能振。<span class="jiazhu">此所謂俱傷而兩敗也。喪，息浪翻；下喪吾同。</span></p>
<p class="em2 strong">晉王還營，聞周德威父子死，哭之慟，曰：<span class="yinhao">「喪吾良將，是吾罪也。」</span>以其子幽州中軍兵馬使光輔爲嵐州刺史。<span class="jiazhu">晉王悔不用周德威之言，致其戰死，故罪己而擢其子。嵐，盧含翻。</span></p>
<p class="em2 strong">李嗣源與李從珂相失，見晉軍橈敗，<span class="jiazhu">橈，奴敎翻。勢屈爲橈。</span>不知王所之，或曰：<span class="yinhao">「王以北渡河矣。」</span><span class="jiazhu"><span class="yinhao">「以」</span>，當作<span class="yinhao">「已」</span>。<span class="jiaozhusup">【章：乙十一行本正作「已」；孔本同。】</span></span>嗣源遂乘冰北渡，將之相州。<span class="jiazhu">欲自相州歸邢州。相，息亮翻。</span>是日，從珂從王奪山，<span class="jiazhu">謂奪土山也。</span>晚戰皆有功。甲子，晉王進攻濮陽，拔之。<span class="jiazhu">《九域志》：濮陽縣在濮州西九十里。按《唐志》，濮陽屬濮州，《九域志》爲澶州治所。唐澶州治頓丘縣，宋熙寧六年省頓丘入清豐縣。清豐縣在澶州北六十里，縣有舊州鎭，卽澶州所治頓丘城也。蓋五代以前濮陽在河南，而《九域志》之濮陽，晉天福四年移就澶州南郭者也。</span>李嗣源知晉軍之捷，復來見王於濮陽，王不悅，曰：<span class="yinhao">「公以吾爲死邪？渡河安之！」</span>嗣源頓首謝罪。王以從珂有功，但賜大鍾酒以罰之；自是待嗣源稍薄。</p>
<p class="em2 strong"><span class="yinwen">36</span>初，契丹主之弟撒剌阿撥<span class="jiazhu">撒，山割翻。剌，來葛翻。</span>號北大王，謀作亂於其國。事覺，契丹主數之曰：<span class="yinhao">「汝與吾如手足，<span class="jiazhu">數，所具翻。兄弟之親，如手如足。</span>而汝興此心，我若殺汝，則與汝何異！」</span>乃囚之期年而釋之。撒剌阿撥帥其衆奔晉，<span class="jiazhu">帥，讀曰率。</span>晉王厚遇之，養爲假子，任爲刺史；<span class="jiazhu">官之爲刺史，而不釐務。</span>胡柳之戰，以其妻子來奔。</p>
<p class="em2 strong">晉軍至德勝渡，<span class="jiazhu">德勝渡在濮州北，河津之要也。</span>王彥章敗卒有走至大梁者，曰：<span class="yinhao">「晉人戰勝，將至矣。」</span>頃之，晉兵有先至大梁問次舍者，<span class="jiazhu">此亦晉之散兵也。</span>京城大恐。帝驅市人登城，又欲奔洛陽，遇夜而止。敗卒至者不滿千人，傷夷逃散，各歸鄕里，月餘僅能成軍。</p>
<div class="yeartoc" id="year_toc_1351"><p class="strong"><span class="section" id="title-5"><span data-head-description="均王中" data-head-level="h4" data-head-title="貞明五年">五年</span></span><span class="biaozhusup" data-rel="">（己卯、九一九年）</span></p></div>
<p class="em2 strong"><span class="yinwen">1</span>春，正月，辛巳，蜀主祀南郊，大赦。</p>
<p class="em2 strong"><span class="yinwen">2</span>晉李存審於德勝南北<span class="jiaozhusup">【章：十二行本「北」下有「夾河」二字；乙十一行本同；孔本同；張校同；退齋校同。】</span>築兩城而守之。<span class="jiazhu">唐澶州治頓丘縣。自築德勝南北城，及晉天福三年遂移澶州及頓丘縣於德勝以防河津，懼契丹南牧。宋景德澶淵之役猶在德勝。熙寧以來，澶州治濮陽，又非石晉所移之地。</span>晉王以存審代周德威爲內外蕃漢馬步總管。晉王還魏州，遣李嗣昭權知幽州軍府事。</p>
<p class="em2 strong"><span class="yinwen">3</span>漢主巖立越國夫人馬氏爲皇后，殷之女也。<span class="jiazhu">巖逆婦于楚，見卷元年。</span></p>
<p class="em2 strong"><span class="yinwen">4</span>三月，丙戌，蜀北路行營都招討、武德節度使王宗播等自散關擊岐，渡渭水，<span class="jiazhu">此寶雞渭河也。</span>破岐將孟鐵山；會大雨而還，<span class="jiazhu">還，從宣翻，又如字。</span>分兵戍興元、鳳州及威武城。<span class="jiazhu">威武城在鳳州北，蜀所築也。</span>戊子，天雄節度使、同平章事王宗昱攻隴州，不克。</p>
<p class="em2 strong"><span class="yinwen">5</span>蜀主奢縱無度，日與太后、太妃遊宴於貴臣之家，及遊近郡名山，飲酒賦詩，所費不可勝紀。<span class="jiazhu">勝，音升。</span>仗內敎坊使嚴旭強取士民女子內宮中，或得厚賂而免之，以是累遷至蓬州刺史。太后、太妃各出敎令賣刺史、令、錄等官，<span class="jiazhu">令，縣令。錄，錄事參軍。</span>每一官闕，數人爭納賂，賂多者得之。<span class="jiazhu">史言蜀朝政濁亂。</span></p>
<p class="em2 strong"><span class="yinwen">6</span>晉王自領盧龍節度使，<span class="jiazhu">周德威死，難其代，且北邊大鎭，士馬強銳，故自領之。</span>以中門使李紹宏提舉軍府事，代李嗣昭。<span class="jiazhu">以宦者代功臣，失之矣。</span>紹宏，宦者也，本姓馬，晉王賜姓名，使與知嵐州事孟知祥俱爲<span class="jiaozhusup">【章：十二行本「爲」下有「河東、魏博」四字；乙十一行本同；孔本同；張校同；退齋校同。】</span>中門使；知祥又薦敎練使鴈門郭崇韜能治劇，<span class="jiazhu">治，直之翻。</span>王以爲中門副使。崇韜倜儻有智略，<span class="jiazhu">倜，他狄翻。</span>臨事敢決，王寵待日隆。<span class="jiazhu">郭崇韜由此佐晉王滅梁。</span>先是，中門使吳珪、張虔厚相繼獲罪，<span class="jiazhu"><span class="yinhao">「吳珪」</span>，薛《史》作<span class="yinhao">「吳琪」</span>。先，悉薦翻。</span>及紹宏出幽州，知祥懼禍，稱疾辭位，王乃以知祥爲河東馬步都虞候，自是崇韜專典機密。<span class="jiazhu">爲郭崇韜德孟知祥、薦之帥蜀張本。</span></p>
<p class="em2 strong"><span class="yinwen">7</span>詔吳越王鏐大舉討淮南。鏐以節度副大使傳瓘爲諸軍都指揮使，帥戰艦五百艘，自東洲擊吳。<span class="jiazhu">自常州東洲出海，復泝江而入以擊吳。帥，讀曰率；下同。艦，戶黯翻。艘，蘇遭翻。</span>吳遣舒州刺史彭彥章及裨將陳汾拒之。</p>
<p class="em2 strong"><span class="yinwen">8</span>吳徐溫帥將吏藩鎭請吳王稱帝，吳王不許。夏，四月，戊戌朔，卽吳國王位。大赦，改元武義；建宗廟社稷，置百官，宮殿文物皆用天子禮。以金繼土，<span class="jiazhu">唐，土行也。吳欲繼唐，故言以金德王。</span>臘用丑。改諡武忠王曰孝武王，廟號太祖，<span class="jiazhu">楊行密初諡武忠王。</span>威王曰景王，<span class="jiazhu">楊渥初諡威王。</span>尊母爲太妃；以徐溫爲大丞相、都督中外諸軍事、諸道都統、鎭海·寧國節度使，守太尉兼中書令、東海郡王，以徐知誥爲左僕射、參政事兼知內外諸軍事，仍領江州團練使，以揚府左司馬王令謀爲內樞［密］使，<span class="jiazhu">吳都廣陵，故謂揚州爲揚府。</span>營田副使嚴可求爲門下侍郎，鹽鐵判官駱知祥爲中書侍郎，前中書舍人盧擇爲吏部尙書兼太常卿，<span class="jiazhu">前中書舍人，蓋唐官也。</span>掌書記殷文圭爲翰林學士，館驛巡官游恭知制誥，前駕部員外郎楊迢爲給事中。擇，醴泉人；迢，敬之之孫也。<span class="jiazhu">敬之，楊憑弟子也。</span></p>
<p class="em2 strong"><span class="yinwen">9</span>錢傳瓘與彭彥章遇；傳瓘命每船皆載灰、豆及沙，乙巳，戰于狼山江。<span class="jiazhu">今通州靜海縣南五里有狼山，山外卽大江。絕江南渡，舟行八十里抵蘇州界；自江順流出大海。</span>吳船乘風而進，傳瓘引舟避之，旣過，自後隨之。<span class="jiazhu">自後隨之，則風爲傳瓘用。陳侯瑱破王琳亦如此。</span>吳回船與戰，傳瓘使順風揚灰，吳人不能開目；及船舷相接，<span class="jiazhu">舷，胡田翻，船邊也。</span>傳瓘使散沙於己船而散豆於吳船，豆爲戰血所漬，吳人踐之皆僵仆。<span class="jiazhu">漬，疾智翻。踐，慈演翻。僵，居良翻。</span>傳瓘因縱火焚吳船，吳兵大敗。彥章戰甚力，兵盡，繼之以木，身被數十創，<span class="jiazhu">被，皮義翻。創，初良翻。</span>陳汾按兵不救；彥章知不免，遂自殺。傳瓘俘吳裨將七十人，斬首千餘級。吳<span class="jiaozhusup">【章：十二行本「吳」上有「焚戰艦四百艘」六字；乙十一行本同；孔本同；張校同。】</span>人誅汾，（叢）［籍］沒家貲，以其半賜彥章家，稟其妻子終身。<span class="jiazhu">稟，筆錦翻，給也。</span></p>
<p class="em2 strong"><span class="yinwen">10</span>賀瓌攻德勝南城，百道俱進，以竹笮聯艨艟十餘艘，蒙以牛革，設睥睨、戰格如城狀，<span class="jiazhu">窄，才各翻，竹索也。艨艟卽蒙衝，戰艦也。城上短垣謂之睥睨。睥，匹計翻。睨，計翻。</span>橫於河流，以斷晉之救兵，使不得渡。<span class="jiazhu">斷，音短。</span>晉王自引兵馳往救之，陳於北岸，不能進；<span class="jiazhu">陳，讀曰陣。</span>遣善游者馬破龍入南城，見守將氏延賞，延賞言矢石將盡，陷在頃刻。晉王積金帛於軍門，募能破艨艟者；衆莫知爲計，親將李建及曰：<span class="jiazhu">李建及卽王建及，時爲銀槍大將。銀槍，晉王帳前親兵也，故曰親將。建及少事李罕之爲養子，後復姓王，故史或書李建及，或書王建及。</span><span class="yinhao">「賀瓌悉衆而來，冀此一舉；若我軍不渡，則彼爲得計。今日之事，建及請以死決之。」</span>乃選效節敢死士得三百人，被鎧操斧，<span class="jiazhu">被，皮義翻。操，七刀翻。</span>帥之乘舟而進。<span class="jiazhu">帥，讀曰率。</span>將至艨艟，流矢雨集，建及使操斧者入艨艟間，斧其竹笮，又以木甖載薪，沃油然火，於上流縱之，<span class="jiazhu">木甖，蓋卽韓信舊法《漢書註》所載者爲之。操，七刀翻。甖，於耕翻。</span>隨以巨艦實甲士，鼓譟攻之。艨艟旣斷，隨流而下，梁兵焚溺者殆半，晉兵乃得渡。瓌解圍走，晉兵逐之，至濮州而還。<span class="jiazhu">德勝至濮州九十里。還，從宣翻，又如字。</span>瓌退屯行臺村。</p>
<p class="em2 strong"><span class="yinwen">11</span>蜀主命天策府諸將無得擅離屯戍。<span class="jiazhu">離，力智翻。</span>五月，丁卯朔，左散旗軍使王承諤、承勳、承會違命，蜀主皆原之。<span class="jiazhu">散，悉但翻。原者，赦其罪也。</span>自是禁令不行。</p>
<p class="em2 strong"><span class="yinwen">12</span>楚人攻荊南，高季昌求救于吳，吳命鎭南節度使劉信等帥洪、吉、撫、信步兵自瀏陽趣潭州，<span class="jiazhu">帥，讀曰率；下同。《九域志》：瀏陽西南至潭州一百六十里。瀏，力求翻，又音柳。趣，七喻翻。</span>武昌節度使李簡等帥水軍攻復州。<span class="jiazhu">自鄂州以水軍攻復州，由大江入漢口，泝漢而上。</span>信等至潭東境，楚兵釋荊南引歸。簡等入復州，執其知州鮑唐。</p>
<p class="em2 strong"><span class="yinwen">13</span>六月，吳人敗吳越兵于沙山。<span class="jiazhu">敗，補邁翻。</span></p>
<p class="em2 strong"><span class="yinwen">14</span>秋，七月，吳越王鏐遣錢傳瓘將兵三萬攻吳常州，徐溫帥諸將拒之，右雄武統軍陳璋以水軍下海門出其後。<span class="jiazhu">海門在今通州東海門縣界，大江至此入海，遵海東南則太湖入海之口，舟行由此入太湖，可以達常州之東洲。</span>壬申，戰于無錫。會溫病熱，不能治軍，<span class="jiazhu">治，直之翻。</span>吳越攻中軍，飛矢雨集，鎭海節度判官陳彥謙遷中軍旗鼓于左，取貌類溫者，擐甲冑，號令軍事，溫得少息；俄頃，疾稍間，<span class="jiazhu">間，如字。</span>出拒之。時久旱草枯，吳人乘風縱火，吳越兵亂，遂大敗，殺其將何逢、吳建，斬首萬級。傳瓘遁去，追至山南，復敗之。<span class="jiazhu">復，扶又翻。敗，補邁翻；下同。</span>陳璋敗吳越于香彎。</p>
<p class="em2 strong">溫募生獲叛將陳紹者賞錢百萬，指揮使崔彥章獲之。紹勇而多謀，溫復使之典兵。<span class="jiazhu">霍丘之役，陳紹之功居多。溫不討其外叛之罪而念其功，故復使之典兵。</span></p>
<p class="em2 strong">初，衣錦之役，<span class="jiazhu">見二百六十八卷乾化三年。</span>吳馬軍指揮曹筠叛奔吳越，<span class="jiazhu">指揮之下當有<span class="yinhao">「使」</span>字。</span>徐溫赦其妻子，厚遇之，遣間使告之曰：<span class="jiazhu">間，古莧翻。</span><span class="yinhao">「使汝不得志而去，吾之過也，汝無以妻子爲念。」</span>及是役，筠復奔吳。溫自數昔日不用筠言者三，<span class="jiazhu">數，所具翻。</span>而不問筠去來之罪，歸其田宅，復其軍職。筠內愧而卒。<span class="jiazhu">史言徐溫能御將。</span></p>
<p class="em2 strong">知誥請帥步卒二千，易吳越旗幟鎧仗，躡敗卒而東，襲取蘇州。<span class="jiazhu">躡，尼輒翻。</span>溫曰：<span class="yinhao">「爾策固善；然吾且求息兵，未暇如汝言也。」</span>諸將皆以爲：<span class="yinhao">「吳越所恃者舟楫，今大旱，水道涸，此天亡之時也，宜盡步騎之勢，一舉滅之。」</span>溫歎曰：<span class="yinhao">「天下離亂久矣，民困已甚，錢公亦未易可輕；若連兵不解，方爲諸君之憂。今戰勝以懼之，戢兵以懷之，使兩地之民各安其業，君臣高枕，豈不樂哉！<span class="jiazhu">易，以豉翻。戢，則立翻。枕，職任翻。樂，音洛。史言徐溫能保勝安民。</span>多殺何爲！」</span>遂引還。<span class="jiazhu">還，從宣翻，又如字。</span></p>
<p class="em2 strong">吳越王鏐見何逢馬，悲不自勝，故將士心附之。<span class="jiazhu">勝，音升。史言錢鏐亦能結士心以保其國。錢、楊之勢所以莫能相尙也。</span>寵姬鄭氏父犯法當死，左右爲之請，<span class="jiazhu">爲，于僞翻。</span>鏐曰：<span class="yinhao">「豈可以一婦人亂我法，」</span>出其女而斬之。鏐自少在軍中，<span class="jiazhu">少，詩照翻。</span>夜未嘗寐，倦極則就圓木小枕，或枕大鈴，寐熟輒欹而寤，名曰<span class="yinhao">「警枕」</span>。<span class="jiazhu">或枕，職任翻。《記·少儀》：茵、席、枕、几、熲，鄭氏《註》曰：熲，警枕也。孔穎達《疏》云：以經枕外別言穎，穎是穎發之義，故爲警枕。余謂錢鏐枕圓木小枕，或枕大鈴令欹而寤，名曰警枕，彼豈知有《禮記註疏》哉！英雄之心，雖寤寐之間不忘自警，其闇與古合有如此者。</span>置粉盤于臥內，有所記則書盤中，比老不倦。<span class="jiazhu">比，必利翻，及也。</span>或寢方酣，外有白事者，令侍女振紙卽寤。時彈銅丸於樓牆之外，以警直更者。<span class="jiazhu">直更者卽持更之卒也。更，工衡翻。</span>嘗微行，夜叩北城門，吏不肯啓關，曰：<span class="yinhao">「雖大王來亦不可啓。」</span>乃自他門入。明日，召北門吏，厚賜之。<span class="jiazhu">史言錢鏐之公勤，皆所以保其國。</span></p>
<p class="em2 strong"><span class="yinwen">15</span>丙戌，吳王立其弟濛爲廬江郡公，溥爲丹陽郡公，潯爲新安郡公，澈爲鄱陽郡公，子繼明爲廬陵郡公。</p>
<p class="em2 strong"><span class="yinwen">16</span>晉王歸晉陽，以巡官馮道爲掌書記。中門使郭崇韜以諸將陪食者衆，請省其數。<span class="jiazhu">晉王與諸將同甘苦，凡食，召諸將侍食，必有不當預而預者，故郭崇韜請省之。省，所景翻，減也。</span>王怒曰：<span class="yinhao">「孤爲效死者設食，<span class="jiazhu">爲，于僞翻。</span>亦不得專，可令軍中別擇河北帥，孤自歸太原！」</span><span class="jiazhu">帥，所類翻。</span>卽召馮道令草詞以示衆。道執筆逡巡不爲，<span class="jiazhu">逡，七倫翻。</span>曰：<span class="yinhao">「大王方平河南，定天下，崇韜所請未至大過；<span class="jiazhu">大，讀曰太。</span>大王不從可矣，何必以此驚動遠近，使敵國聞之，謂大王君臣不和，非所以隆威望也。」</span>會崇韜入謝，王乃止。</p>
<p class="em2 strong"><span class="yinwen">17</span>初，唐滅高麗，<span class="jiazhu">唐高宗時滅高麗。麗，力知翻，又力兮翻。</span>天祐初，高麗石窟寺眇僧躬乂，聚衆據開州稱王，<span class="jiazhu">眇僧，僧之眇目者。此開州，高麗所置，在平壤之東，今高麗以爲國都，謂之開城府，亦曰蜀莫郡；其地左溪右山。眇，彌沼翻。《考異》曰：薛《史》、《唐餘錄》、歐陽《史》皆云唐末其國自立王，前王姓高氏，後王王建。此據《十國紀年》。</span>號大封國，至是，遣佐良尉金立奇入貢于吳。</p>
<p class="em2 strong"><span class="yinwen">18</span>八月，乙未朔，宣義節度使賀瓌卒。以開封尹王瓚爲北面行營招討使。<span class="jiazhu">代賀瓌也。瓚，藏旱翻。</span>瓚將兵五萬，自黎陽渡河掩擊澶、魏，至頓丘，遇晉兵而旋。<span class="jiazhu">初欲掩其不備，遇晉兵而退。旋，與還同。</span>瓚爲治嚴，令行禁止，<span class="jiazhu">治，直吏翻。</span>據晉人上游十八里楊村，<span class="jiazhu">據德勝上游也。</span>夾河築壘，運洛陽竹木造浮橋，自滑州饋運相繼。晉蕃漢馬步副總管、振武節度使李存進亦造浮梁於德勝，或曰：<span class="yinhao">「浮梁須竹笮、鐵牛、石囷，<span class="jiazhu">竹笮所以維浮梁，鐵牛、石囷所以繫竹笮。囷，區倫翻。</span>我皆無之，何以能成！」</span>存進不聽，以葦笮維巨艦，繫於土山巨木，踰月而成，人服其智。</p>
<p class="em2 strong"><span class="yinwen">19</span>吳徐溫遣使以吳王書歸無錫之俘於吳越；吳越王鏐亦遣使請和於吳。<span class="jiazhu">無錫之戰，吳兵敗走，徐溫不窮追，講和之計固已定於胸中矣。</span>自是吳國休兵息民，三十餘州民樂業者二十餘年。<span class="jiazhu">史言息兵之利。是時吳有揚、楚、泗、滁、和、光、黃、舒、蘄、廬、壽、濠、海、潤、常、昇、宣、歙、池、饒、信、江、鄂、洪、撫、袁、吉、虔等州。</span>吳王及徐溫屢遺吳越王鏐書，勸鏐自王其國；<span class="jiazhu">遺，唯季翻。王，于況翻。</span>鏐不從。</p>
<p class="em2 strong"><span class="yinwen">20</span>九月，丙寅，詔削劉巖官爵，命吳越王鏐討之。<span class="jiazhu">以劉巖稱大號而職貢不入也。</span>鏐雖受命，竟不行。<span class="jiazhu">受命者，不逆梁之意；不行者，不肯自弊其力以伐與國；此割據者之常計也。</span></p>
<p class="em2 strong"><span class="yinwen">21</span>吳廬江公濛有材氣，常歎曰：<span class="yinhao">「我國家而爲他人所有，可乎！」</span>徐溫聞而惡之。<span class="jiazhu">爲濛見殺張本。惡，烏路翻。</span></p>
</div></body></html>