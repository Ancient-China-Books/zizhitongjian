<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百三十五·唐紀五十一·德宗神武聖文皇帝十</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀五十一">唐紀五十一</span></span></h1>
<p><span class="jiazhu">起閼逢閹茂<span class="biaozhusup" data-rel="">（甲戌）</span>六月，盡上章執徐<span class="biaozhusup" data-rel="">（庚辰）</span>，凡六年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="德宗神武聖文皇帝十">德宗神武聖文皇帝十</span></span></h5>
<p class="strong"><span class="section" id="title-3"><span data-head-description="德宗神武聖文皇帝十" data-head-level="h4" data-head-title="貞元十年">貞元十年</span></span><span class="biaozhusup" data-rel="">（甲戌、七九四年）</span></p>
<p class="em2 strong"><span class="yinwen">1</span>六月，壬寅朔，昭義節度使李抱眞薨。其子殿中侍御史緘與抱眞從甥元仲經謀，祕不發喪，詐爲抱眞表，求以職事授緘；又詐爲其父書，遣裨將陳榮詣王武俊假貨財。武俊怒曰：<span class="yinhao">「吾與乃公厚善，欲同獎王室耳，豈與汝同惡邪！聞乃公已亡，<span class="jiazhu">乃，猶汝也。公，猶翁也。</span>乃敢不俟朝命而自立，<span class="jiazhu">朝，直遙翻。</span>又敢告我，況有求也！」</span>使榮歸，寄聲質責緘。<span class="jiazhu">質，正也。以正義責之也。</span></p>
<p class="em2 strong">昭義步軍都虞候王延貴，汝州梁人也，<span class="jiazhu">梁縣，漢、晉屬河南郡，後魏置汝北郡，隋分置承休縣，而梁縣仍故。唐以承休縣帶汝州，故梁縣在其西南四十五里。</span>素以義勇聞。上知抱眞已薨，遣中使第五守進往觀變，且以軍事委王延貴。守進至上黨，<span class="jiazhu">昭義軍，治上黨。</span>緘稱抱眞有疾不能見。三日，緘乃嚴兵詣守進，守進謂之曰：<span class="yinhao">「朝廷已知相公捐館，<span class="jiazhu">捐，棄也。言死者棄其館舍而逝也。</span>令王延貴權知軍事。侍御宜發喪行服。」</span>緘愕然，出，謂諸將曰：<span class="yinhao">「朝廷不許緘掌事，諸君意如何？」</span>莫對。緘懼，乃歸發喪，以使印及管鑰授監軍。<span class="jiazhu">使印，節度之印也。監，古銜翻。</span>守進召延貴，宣口詔令視事，<span class="jiazhu">口宣所受詔旨，故曰口詔。</span>趣緘赴東都。<span class="jiazhu">趣赴東都，歸私第。趣，讀曰促。</span>元仲經出走，延貴悉歸罪於仲經，捕斬之。詔以延貴權知昭義軍事。</p>
<p class="em2 strong"><span class="yinwen">2</span>雲南王異牟尋遣其弟湊羅楝<span class="jiazhu">楝，郎甸翻。</span>獻地圖、土貢及吐蕃所給金印，請復號南詔。<span class="jiazhu">夷語以王爲詔。其先渠帥有六，自號六詔，曰蒙巂詔，越析詔，浪穹詔，邆睒詔，施浪詔，蒙舍詔。蒙舍詔在諸部南，故稱南詔。至蒙歸義，玄宗封爲雲南王，因號雲南。</span>癸丑，以祠部郎中袁滋爲册南詔使，<span class="jiazhu">《考異》曰：《舊·南詔傳》：<span class="yinhao">「十年八月，遣湊羅楝獻吐蕃印。」</span>《新傳》曰：<span class="yinhao">「異牟尋與崔佐時盟點蒼山，敗突厥於神川。明年六月，册異牟尋爲南詔王。」</span>按《實錄》，乃今年六月，《新》、《舊傳》皆誤也。韋皋奏狀皆稱<span class="yinhao">「雲南王」</span>，而竇滂《雲南別錄》曰：<span class="yinhao">「詔袁滋册異牟尋爲南詔。」</span>蓋從其請，南詔之名自此始也。蠻語，詔卽王也。《新傳》云<span class="yinhao">「南詔王」</span>，亦誤。余按異牟尋破吐蕃於神川，《考異》誤作<span class="yinhao">「突厥」</span>。</span>賜銀窠金印，文曰<span class="yinhao">「貞元册南詔印」</span>。滋至其國，異牟尋北面跪受册印，稽首再拜，因與使者宴，出玄宗所賜銀平脫馬頭盤二以示滋。又指老笛工、歌女曰：<span class="yinhao">「皇帝所賜《龜茲樂》，<span class="jiazhu">唐十部樂有《龜茲樂》，有彈箏、豎箜篌、琵琶、五絃、橫笛、笙、簫、觱篥、答臘鼓、毛員鼓、都曇鼓、侯提鼓、雞婁鼓、腰鼓、擔鼓、齊鼓，具皆一，銅鈸二，舞者四人。設五方師子，高丈餘，飾以方色，每師子有十二人，畫衣，執紅拂，首加紅抹，謂之師子郎。龜茲，音丘慈。</span>惟二人在耳。」</span>滋曰：<span class="yinhao">「南詔當深思祖考，子子孫孫盡忠於唐。」</span>異牟尋拜曰：<span class="yinhao">「敢不謹承使者之命！」</span></p>
<p class="em2 strong"><span class="yinwen">3</span>賜義武節度使張昇雲名茂昭。<span class="jiazhu">《考異》曰：《舊傳》於其父孝忠卒時言改名。《年代記》在此年九月。今從《實錄》。</span></p>
<p class="em2 strong"><span class="yinwen">4</span>御史中丞穆贊按度支吏贓罪，<span class="jiazhu">度，徒洛翻。</span>裴延齡欲出之，<span class="jiazhu">庇吏，欲出其罪。</span>贊不從；延齡譖之，貶饒州別駕，朝士畏延齡側目。<span class="jiazhu">畏之不敢正視。</span>贊，寧之子也。<span class="jiazhu">天寶末，安祿山反，穆寧起兵於河北以討之。</span></p>
<p class="em2 strong"><span class="yinwen">5</span>韋皋奏破吐蕃於峨和城。<span class="jiazhu">武德元年，以漢蠶陵縣地置翼州，管內有峨和城。</span></p>
<p class="em2 strong"><span class="yinwen">6</span>秋，七月，壬申朔，以王延貴爲昭義留後，賜名虔休。</p>
<p class="em2 strong">昭義行軍司馬、攝洺州刺史元誼聞虔休爲留後，意不平，表請以磁、邢、洺別爲一鎭。昭義精兵多在山東，<span class="jiazhu">昭義軍鎭潞州，謂磁、邢、洛三州爲山東。</span>誼厚賚以悅之。上屢遣中使諭之，不從。</p>
<p class="em2 strong">臨洺守將夏侯仲宣以城歸虔休，虔休遣磁州刺史馬正卿督裨將石定蕃等將兵五千擊洺州；定蕃帥其衆二千叛歸誼，<span class="jiazhu">帥，讀曰率。</span>正卿退還。詔以誼爲饒州刺史，誼不行；虔休自將兵攻之，引洺水以灌城。</p>
<p class="em2 strong"><span class="yinwen">7</span>黃少卿陷欽、潢、潯、貴等州，攻孫公器於邕州。</p>
<p class="em2 strong"><span class="yinwen">8</span>九月，王虔休破元誼兵，進拔雞澤。<span class="jiazhu">雞澤，漢廣平縣地，武德四年置雞澤縣，屬洺州。《九域志》：在州東北六十里。</span></p>
<p class="em2 strong"><span class="yinwen">9</span>裴延齡奏稱官吏太多，自今缺員請且勿補，收其俸以實府庫。上欲脩神龍寺，須五十尺松，不可得，延齡曰：<span class="yinhao">「臣近見同州一谷，木數千株，皆可八十尺。」</span>上曰：<span class="yinhao">「開元、天寶間求美材於近畿猶不可得，今安得有之？」</span>對曰：<span class="yinhao">「天生珍材，固待聖君乃出，開元、天寶，何從得之！」</span></p>
<p class="em2 strong">延齡奏：<span class="yinhao">「左藏庫司多有失落，近因檢閱使置簿書，乃於糞土之中得銀十三萬兩，其匹段雜貨百萬有餘。<span class="jiazhu">匹段雜貨，使在糞土之中，已應腐爛不可用，雖甚愚之人亦知其妄誕也。德宗不加之罪，延齡復何所忌憚乎！</span>此皆已棄之物，卽是羨餘，<span class="jiazhu">羨，弋線翻。</span>悉應移入雜庫以供別敕支用。」</span>太府少卿韋少華不伏，抗表稱：<span class="yinhao">「此皆每月申奏見在之物，<span class="jiazhu">見，賢遍翻。</span>請加推驗。」</span>執政請令三司詳覆；上不許，亦不罪少華。延齡每奏對，恣爲詭譎，皆衆所不敢言亦未嘗聞者，延齡處之不疑。<span class="jiazhu">處，昌呂翻。</span>上亦頗知其誕妄，但以其好詆毀人，<span class="jiazhu">好，呼到翻。</span>冀聞外事，故親厚之。<span class="jiazhu">德宗親厚裴延齡，不特冀聞外事也，亦以進奉逢其欲耳。</span></p>
<p class="em2 strong">羣臣畏延齡有寵，莫敢言，惟鹽鐵轉運使張滂、京兆尹李充、司農卿李銛<span class="jiazhu">銛，息廉翻。</span>以職事相關，時證其妄，而陸贄獨以身當之，日陳其不可用。十一月，壬申，贄上書極陳延齡姦詐，數其罪惡，<span class="jiazhu">數，所具翻。</span>其略曰：<span class="yinhao">「延齡以聚斂爲長策，<span class="jiazhu">斂，力贍翻。</span>以詭妄爲嘉謀，以掊克斂怨爲匪躬，<span class="jiazhu">掊，蒲侯翻。</span>以靖譖服讒爲盡節，<span class="jiazhu">《左傳》：少皞氏有不才子，毀信廢忠，崇飾惡言，服讒蒐慝，以誣盛德，天下之民謂之窮奇。</span>總典籍之所惡以爲智術，冒聖哲之所戒以爲行能，<span class="jiazhu">惡，烏路翻。行，下孟翻。</span>可謂堯代之共工，<span class="jiazhu">《書·堯典》：帝曰：<span class="yinhao">「疇咨若予采！」</span>驩兜曰：<span class="yinhao">「共工方鳩僝功。」</span>帝曰：<span class="yinhao">「吁！靖言庸違，象恭滔天。」</span>共，音恭。</span>魯邦之少卯也。<span class="jiazhu">《家語》：孔子爲魯司寇，攝行相事，七日而誅少正卯，戮之于兩觀之下。子貢進曰：<span class="yinhao">「夫少正卯，魯之聞人也，夫子爲政而始誅之，或者爲失乎？」</span>孔子曰：<span class="yinhao">「天下有大惡者五，而竊盜不豫焉。一曰心逆而險，二曰行僞而堅，三曰言僞而辯，四曰記醜而博，五曰順非而澤。此五者，有一於人，則不免君子之誅，而少正卯皆兼有之。其居處足以撮徒成黨，其談說足以飭褒榮衆，其強禦足以返是獨立，此乃人之姦雄，有不可以不除。」</span></span>跡其姦蠹，日長月滋，<span class="jiazhu">長，知丈翻。</span>陰祕者固未盡彰，敗露者尤難悉數。」</span>又曰：<span class="yinhao">「陛下若意其負謗，則誠宜亟爲辯明。<span class="jiazhu">爲，于僞翻。</span>陛下若知其無良，又安可曲加容掩！」</span>又曰：<span class="yinhao">「陛下姑欲保持，曾無詰問，延齡謂能蔽惑，不復懼思；移東就西，便爲課績，取此適彼，遂號羨餘，愚弄朝廷，有同兒戲。」</span>又曰：<span class="yinhao">「矯詭之能，誣罔之辭，遇事輒行，應口便發，靡日不有，靡時不爲，又難以備陳也。」</span>又曰：<span class="yinhao">「昔趙高指鹿爲馬，<span class="jiazhu">事見八卷秦二世三年。</span>臣謂鹿之與馬，物理猶同；豈若延齡掩有爲無，指無爲有。」</span>又曰：<span class="yinhao">「延齡凶妄，流布寰區，上自公卿近臣，下逮輿臺賤品，<span class="jiazhu">《左傳》：芉尹無宇曰：王臣公，公臣大夫，大夫臣士，士臣皁，皁臣輿，輿臣隸，隸臣僚，僚臣僕，僕臣臺。</span>諠諠談議，億萬爲徒，能以上言，<span class="jiazhu">上，時掌翻。</span>其人有幾！臣以卑鄙，任當台衡，情激于衷，雖欲罷而不能自默也。」</span>書奏，上不悅，待延齡益厚。</p>
<p class="em2 strong"><span class="yinwen">10</span>十二月，王虔休乘冰合度壕，急攻洺州。元誼出兵擊之，虔休不勝而返；日暮冰解，士卒死者太半。</p>
<p class="em2 strong"><span class="yinwen">11</span>中書侍郎、同平章事陸贄以上知待之厚，事有不可，常力爭之。所親或規其太銳，贄曰：<span class="yinhao">「吾上不負天子，下不負所學，他無所恤。」</span>裴延齡日短贄於上。趙憬之入相也，贄實引之，旣而有憾於贄，<span class="jiazhu">事見上卷八年、九年。</span>密以贄所譏彈延齡事告延齡，故延齡益得以爲計，上由是信延齡而不直贄。贄與憬約至上前極論延齡姦邪，上怒形於色，憬默而無言。壬戌，贄罷爲太子賓客。<span class="jiazhu">《考異》曰：韓愈《順宗實錄》曰：<span class="yinhao">「德宗在位稍久，益自攬機柄，親治細事，失人君大體，宰相益不得行其職，而議者乃云由贄而然。」</span>按凡爲宰相者皆欲專權，安肯自求失職。不任宰相，乃德宗之失，而歸咎於贄，豈人情也！又贄《論朝官缺員狀》云：<span class="yinhao">「頃之輔臣鮮克勝任，過蒙容養，苟備職員，致勞睿思，巨細經慮。」</span>此乃諫德宗不任宰相、親治細事之辭也。</span></p>
<p class="em2 strong"><span class="yinwen">12</span>初，勃海文王欽茂卒，子宏臨早死，族弟元義立。元義猜虐，國人殺之，立宏臨之子華嶼，是爲成王，改元中興。華嶼卒，復立欽茂少子嵩鄰，<span class="jiazhu">復，扶又翻。</span>是爲康王，改元正曆。<span class="jiazhu">勃海自大祚榮立國，開元之間，其子武藝立，益以強盛，東北諸夷皆畏而臣之，改元仁安。更五代以至于宋，耶律雖數加兵，不能服也。故《通鑑》歷敍其世爲詳。</span></p>
<p class="strong"><span class="section" id="title-4"><span data-head-description="德宗神武聖文皇帝十" data-head-level="h4" data-head-title="貞元十一年">十一年</span></span><span class="biaozhusup" data-rel="">（乙亥、七九五年）</span></p>
<p class="em2 strong"><span class="yinwen">1</span>春，二月，乙巳，册拜嵩鄰爲忽汗州都督、勃海王。<span class="jiazhu">《考異》曰：《實錄》：<span class="yinhao">「乙巳，册大嶺嵩鄰爲勃海郡王。」</span>今從《新傳》。</span></p>
<p class="em2 strong"><span class="yinwen">2</span>陸贄旣罷相，裴延齡因譖京兆尹李充、衞尉卿張滂、前司農卿李銛黨於贄。會旱，延齡奏言：<span class="yinhao">「贄等失勢怨望，言於衆曰：『天下旱，百姓且流亡，度支多欠諸軍芻糧，軍中人馬無所食，其事柰何！』<span class="jiazhu">言其事勢將柰之何。</span>以動搖衆心，其意非止欲中傷臣而已。」</span><span class="jiazhu">中，竹仲翻。言不獨以此爲延齡罪，且欲危社稷。</span>後數日，上獵苑中，適有神策軍士訴云：<span class="yinhao">「度支不給馬芻。」</span>上意延齡言爲信，遽還宮。夏，四月，壬戌，貶贄爲忠州別駕，充爲涪州長史，滂爲汀州長史，<span class="jiazhu">開元二十四年，開撫、福二州山洞，置汀州。《舊志》：忠州，京師南二千一百二十二里。汀州，京師東南六千一百七十三里。譙周《巴記》曰：後漢初平六年，立臨江縣，屬永寧郡。今忠州城東臨江古城是也。後魏廢帝二年，改爲臨州，因臨江縣以名州也。隋廢州，以其地併入巴東郡。貞觀四年，置忠州，以其地連巴徼，心懷忠信爲名。涪州，漢涪陵縣地，隋置涪州，京師南二千三百五十里。</span>銛爲邵州長史。<span class="jiazhu">邵州，京師東南三千四百里。宋白曰：邵州，漢爲昭陵縣，吳改邵陵，分零陵北部爲邵陵郡。隋立建州，尋廢州，以邵陵縣屬潭州，唐貞觀十一年置邵州。</span></p>
<p class="em2 strong">初，陽城自處士徵爲諫議大夫，<span class="jiazhu">見二百三十二卷二年。處，昌呂翻。</span>拜官不辭。未至京師，人皆想望風采，曰：<span class="yinhao">「城必諫諍，死職下。」</span>及至，諸諫官紛紛言事細碎，天子益厭苦之。而城方與二弟及客日夜痛飲，人莫能窺其際，皆以爲虛得名耳。前進士河南韓愈作《爭臣論》以譏之，<span class="jiazhu">爭，讀曰諍。</span>城亦不以屑意。有欲造城而問者，<span class="jiazhu">屑，潔也，顧也。造，七到翻。</span>城揣知其意，輒強與酒。<span class="jiazhu">揣，初委翻。強，其兩翻。</span>客或時先醉仆席上，城或時先醉臥客懷中，不能聽客語。及陸贄等坐貶，上怒未解；中外惴恐，<span class="jiazhu">惴，之睡翻。</span>以爲罪且不測，無敢救者。城聞而起曰：<span class="yinhao">「不可令天子信用姦臣，殺無罪人。」</span>卽帥拾遺王仲舒、歸登、右補闕熊執易、崔邠等守延英門，<span class="jiazhu">延英門，延英殿門也。程大昌曰：按《六典》，宣政殿門西上閤門之西，卽爲延英門，門之左曰延英殿。故陽城欲救陸贄，約王仲舒等守延英殿閤上書，伏閤不去也。帥，讀曰率。</span>上疏論延齡姦佞，贄等無罪。上大怒，欲加城等罪。太子爲之營救，<span class="jiazhu">爲，于僞翻。</span>上意乃解，令宰相諭遣之。於是金吾將軍張萬福聞諫官伏閤諫，趨往至延英門，大言賀曰：<span class="yinhao">「朝廷有直臣，天下必太平矣！」</span>遂遍拜城與仲舒等，已而連呼<span class="yinhao">「太平萬歲！太平萬歲！」</span>萬福，武人，年八十餘，自此名重天下。登，崇敬之子也。<span class="jiazhu">崇敬，明禮家學，歷事玄、肅、代及帝四世。</span>時朝夕相延齡，陽城曰：<span class="yinhao">「脫以延齡爲相，城當取白麻壞之，<span class="jiazhu">唐故事，中書用黃、白二麻爲綸命輕重之辯。其後翰林學士專掌內命，中書用黃麻，其白皆在翰林院，拜授將相、德音赦宥則用之。宋白曰：唐故事，白麻皆內庭代言，命輔臣、除節將、恤災惠、討不庭則用之；宰臣於正衙受付。若命相之書，則通事舍人承旨，皆宣讚訖，始下有司。《翰林志》：凡赦書、德音、立后、建儲、行大誅討、拜免三公·宰相、命將日，並使白麻紙，不使印。雙日起草，候閤門鑰入而後進呈。至隻日，百寮並班於宣政殿，樞密使引案，自東上閤門出。若拜免宰相，卽便付通事舍人，餘付中書、門下，並通事舍人宣示。若機務急速，亦雙日。甚速者，雖休假，亦追班宣示。案，制案也。册，則有册案。册公主亦自閤門出案。壞，音怪。</span>慟哭於庭。」</span>有李繁者，泌之子也，城盡疏延齡過惡，欲密論之，以繁故人子，<span class="jiazhu">陽城之除諫議，李泌之薦也。</span>使之繕寫，繁徑以告延齡。延齡先詣上，一一自解。疏入，上以爲妄，不之省。<span class="jiazhu">省，悉景翻。</span></p>
<p class="em2 strong"><span class="yinwen">3</span>丙寅，幽州奏破奚王啜利等六萬餘衆。</p>
<p class="em2 strong"><span class="yinwen">4</span>回鶻奉誠可汗卒，無子，國人立其相骨咄祿爲可汗。骨咄祿本姓𨁂跌氏，<span class="jiazhu">𨁂，奚結翻。跌，徒結翻。𨁂跌與回紇同出鐵勒而異種。</span>辯慧有勇略，自天親時<span class="jiazhu">回鶻天親可汗，合骨咄祿也。</span>典兵馬用事，大臣諸酋長皆畏服之。旣爲可汗，冒姓藥葛羅氏，<span class="jiazhu">回紇可汗姓藥葛羅。骨咄祿捨其本姓，冒其姓以嗣其國。酋，慈由翻。長，知兩翻。</span>遣使來告喪。自天親可汗以上子孫幼穉者，皆內之闕庭。<span class="jiazhu">唐之闕庭也。</span></p>
<p class="em2 strong"><span class="yinwen">5</span>五月，丁丑，以宣武留後李萬榮、昭義左司馬領留後王虔休皆爲節度使。</p>
<p class="em2 strong"><span class="yinwen">6</span>甲申，河東節度使李自良薨。戊子，監軍王定遠奏請以行軍司馬李說爲留後。說，神通之五世孫也。<span class="jiazhu">淮安王神通，高祖之從弟，起兵關西，首應義旗。說，讀爲悅；下同。</span></p>
<p class="em2 strong"><span class="yinwen">7</span>庚寅，遣祕書監張薦册拜回鶻可汗骨咄祿爲騰里邏羽錄沒密施合胡祿毗伽懷信可汗。<span class="jiazhu">咄，當沒翻。邏，郎佐翻。</span></p>
<p class="em2 strong"><span class="yinwen">8</span>癸巳，以李說爲河東留後，知府事。說深德王定遠，請鑄監軍印。<span class="jiaozhusup">【章：乙十六行本「印」下有「從之」二字；乙十一行本同；孔本同；張校同；退齋校同。】</span>監軍有印自定遠始。</p>
<p class="em2 strong"><span class="yinwen">9</span>秋，七月，丙寅朔，陽城改國子司業，坐言裴延齡故也。</p>
<p class="em2 strong"><span class="yinwen">10</span>王定遠自恃有功於李說，專河東軍政，易置諸將；說不能盡從，由是有隙。定遠以私怒拉殺大將彭令茵，<span class="jiazhu">拉，盧合翻。</span>埋馬矢中，將士皆憤怒。說奏其狀，定遠聞之，直詣說，拔刀刺之；<span class="jiazhu">刺，七亦翻。</span>說走免。定遠召諸將，以箱貯敕及告身二十餘通，<span class="jiazhu">箱，竹笥也。貯，丁呂翻。</span>示之曰：<span class="yinhao">「有敕，令說詣京師，以行軍司馬李景略爲留後，<span class="jiazhu">李景略爲李說所忌，蓋起於此。</span>諸君皆遷官。」</span>衆皆拜。大將馬良輔竊視箱中，皆定遠告身及所受敕也，乃麾衆曰：<span class="yinhao">「敕告皆僞，不可受也。」</span>定遠走登乾陽樓，<span class="jiazhu">乾陽樓，蓋晉陽宮城南門樓。</span>呼其麾下，莫應，踰城而墜，爲枯枿所傷而死。<span class="jiazhu">枿，五葛翻。木之伐去者，其遺餘爲枿。《考異》曰：《舊·說傳》曰：<span class="yinhao">「定遠殺彭令茵，說具以事聞。德宗以定遠有奉天扈從功，恕死，停任。制未至，定遠怒說奏聞，趨府謀殺說，昇堂未坐，抽刀刺說；說走而獲免。」</span>又曰：<span class="yinhao">「定遠墜城下，槎枿傷而不死。尋有詔削奪，長流崖州。」</span>今從《實錄》。</span></p>
<p class="em2 strong"><span class="yinwen">11</span>八月，辛亥，司徒兼侍中北平莊武王馬燧薨。</p>
<p class="em2 strong"><span class="yinwen">12</span>閏月，戊辰，元誼以洺州詐降；王虔休遣裨將將二千人入城，誼皆殺之。<span class="jiazhu">降，戶江翻。將，卽亮翻。</span></p>
<p class="em2 strong"><span class="yinwen">13</span>九月，丁巳，加韋皋雲南安撫使。<span class="jiazhu">以安撫南詔爲官名。</span></p>
<p class="em2 strong"><span class="yinwen">14</span>橫海節度使程懷直，不恤士卒，獵於野，數日不歸。懷直從父兄懷信爲兵馬使，因衆心之怨，閉門拒之；懷直奔歸京師。冬，十月，丁丑，以懷信爲橫海留後。</p>
<p class="em2 strong"><span class="yinwen">15</span>南詔攻吐蕃昆明城，取之；<span class="jiazhu">昆明城在西爨西北，有鹽池之利。</span>又虜施、順二蠻王。<span class="jiazhu">施、順二蠻，皆烏蠻種。施蠻在鐵橋西北，居大施睒、斂尋睒。順蠻在劍睒西北四百里。睒，失冉翻。</span></p>
<p class="strong"><span class="section" id="title-5"><span data-head-description="德宗神武聖文皇帝十" data-head-level="h4" data-head-title="貞元十二年">十二年</span></span><span class="biaozhusup" data-rel="">（丙子、七九六年）</span></p>
<p class="em2 strong"><span class="yinwen">1</span>春，正月，庚子，元誼、石定蕃等帥洺州兵五千人及其家人萬餘口奔魏州；<span class="jiazhu">帥，讀曰率。</span>上釋不問，命田緒安撫之。</p>
<p class="em2 strong"><span class="yinwen">2</span>乙丑，以渾瑊、王武俊並兼中書令。己巳，加嚴震、田緒、劉濟、韋皋並同平章事；天下節度、觀察使，悉加檢校官以悅其意。</p>
<p class="em2 strong"><span class="yinwen">3</span>三月，甲午，韋皋奏降西南蠻高萬唐等二萬餘口。<span class="jiazhu">降，戶江翻。</span></p>
<p class="em2 strong"><span class="yinwen">4</span>乙巳，以閑廐、宮苑使李齊運爲禮部尙書，<span class="jiazhu">閑廐、宮苑二使，李齊運蓋兼爲之。</span>戶部侍郎裴延齡爲戶部尙書，使職如故。齊運無才能學術，專以柔佞得幸於上，每宰相對罷，則齊運次進決其議；或病臥家，上欲有所除授，往往遣中使就問之。</p>
<p class="em2 strong"><span class="yinwen">5</span>丙子，<span class="jiaozhusup">【章：乙十六行本「子」作「辰」；乙十一行本同。】</span>韶王暹薨。<span class="jiazhu">暹，皇弟也。</span></p>
<p class="em2 strong"><span class="yinwen">6</span>魏博節度使田緒尙嘉誠公主；有庶子三人，季安最幼，公主子之，以爲副大使。夏，四月，庚午，緒暴薨；左右匿之，使季安領軍事，年十五。乙亥，發喪，推季安爲留後。</p>
<p class="em2 strong"><span class="yinwen">7</span>庚辰，上生日，故事，命沙門、道士講論於麟德殿，至是，始命以儒士參之。四門博士韋渠牟嘲談辯給，<span class="jiazhu">後魏劉芳表云：太和二十年，立四門博士於四門置學。按《禮記》云：天子設四學。鄭《註》云：周四郊之虞庠也。今以其遼遠，故置於四門，請移與太學同處，從之。《唐·百官志》：四門館博士，正七品上，掌敎七品以上侯、伯、子、男子爲生及庶人子爲俊士生者。</span>上悅之，旬月，遷右補闕，始有寵。</p>
<p class="em2 strong"><span class="yinwen">8</span>五月，丙申，邠寧節度使張獻甫暴薨，監軍楊明義請都虞候楊朝晟權知留後。丙辰，以朝晟爲邠寧節度使。</p>
<p class="em2 strong"><span class="yinwen">9</span>六月，乙丑，以監句當左神策竇文場、監句當右神策霍仙鳴皆爲護軍中尉，監左神威軍使張尙進、監右神威軍使焦希望皆爲中護軍。<span class="jiazhu">句，古候翻。當，丁浪翻。左、右神策中尉，始於竇、霍，自此宦官之權日以益重，不可復制矣。下護軍中尉一等爲中護軍，此職事官之掌禁兵者，非如唐初所置勳級，所謂上護軍、護軍也。宋白曰：德宗以梁、洋扈從之功，舉西漢謁者隨何下淮南功拜爲中尉事，故命神策監軍爲中尉。</span>初，上置六統軍，視六尙書，以處節度使罷鎭者，<span class="jiazhu">興元元年置六統軍，事見二百二十九卷。處，昌呂翻。</span>相承用麻紙寫制。至是，文場諷宰相比統軍降麻。翰林學士鄭絪<span class="jiazhu">絪，音因。</span>奏言：<span class="yinhao">「故事惟封王、命相用白麻，今以命中尉，不識陛下特以寵文場邪，遂爲著令也？」</span><span class="jiazhu">著令者，定著爲令。</span>上乃謂文場曰：<span class="yinhao">「武德、貞觀時，中人不過員外將軍同正耳，衣緋者無幾。自輔國以來，墮壞制度。<span class="jiazhu">衣，於旣翻。墮，讀曰隳。壞，音怪。</span>朕今用爾，不謂無私。若復以麻制宣告天下，必謂爾脅我爲之矣。」</span><span class="jiazhu">復，扶又翻。</span>文場叩頭謝。遂焚其麻，命幷統軍自今中書降敕。明日，上謂絪曰：<span class="yinhao">「宰相不能違拒中人，朕得卿言方悟耳。」</span>是時竇、霍勢傾中外，藩鎭將帥多出神策軍，臺省清要亦有出其門者矣。</p>
<p class="em2 strong"><span class="yinwen">10</span>宣武節度使李萬榮病風，昏不知事，霍仙鳴薦宣武押牙劉沐可委軍政。辛巳，以沐爲行軍司馬。</p>
<p class="em2 strong"><span class="yinwen">11</span>宣歙觀察使劉贊卒。</p>
<p class="em2 strong">初，上以奉天窘乏，故還宮以來，尤專意聚斂。<span class="jiazhu">斂，力贍翻；下同。</span>藩鎭多以進奉市恩，皆云<span class="yinhao">「稅外方圓」</span>，<span class="jiazhu">折則成方，轉則成圓，言於常稅之外，別自轉折，以致貨財也。</span>亦云<span class="yinhao">「用度羨餘」</span>，其實或割留常賦，或增斂百姓，或減刻利<span class="jiaozhusup">【章：乙十六行本「利」作「吏」；乙十一行本同。】</span>祿，或販鬻蔬果，往往私自入，所進纔什一二。李兼在江西有月進，韋皋在西川有日進。其後常州刺史濟源裴肅以進奉遷浙東觀察使，刺史進奉自肅始。<span class="jiazhu">濟，子禮翻。</span>及劉贊卒，判官嚴綬掌留務，竭府庫以進奉，徵爲刑部員外郎，幕僚進奉自綬始。綬，蜀人也。<span class="jiazhu">史不能審其郡縣，故止云蜀人。</span></p>
<p class="em2 strong"><span class="yinwen">12</span>李萬榮疾病，其子迺爲兵馬使。甲申，迺集諸將責李湛、伊婁說、張丕以不憂軍事，斥之外縣。<span class="jiazhu">說，讀爲悅。</span>上遣中使第五守進至汴州，軍士十餘人呼曰：<span class="jiazhu">呼，火故翻；下同。</span><span class="yinhao">「兵馬使勤勞無賞；劉沐何人，爲行軍司馬！」</span>沐懼，陽中風，舁出。<span class="jiazhu">中，竹仲翻。舁，音余，又羊茹翻。</span>軍士又呼曰：<span class="yinhao">「倉官劉叔何給納有姦。」</span>殺而食之。又欲斫守進，迺止之。迺又殺伊婁說、張丕。<span class="jiazhu">說，讀曰悅。</span>都虞候匡城鄧惟恭與萬榮鄕里相善，萬榮常委以腹心，迺亦倚之。至是，惟恭與監軍俱文珍謀，執迺，送京師。秋，七月，乙未，以東都留守董晉同平章事，兼宣武節度使，以萬榮爲太子少保，貶迺虔州司馬。丙申，萬榮薨。</p>
<p class="em2 strong">鄧惟恭旣執李迺，遂權軍事，自謂當代萬榮，不遣人迎董晉。晉旣受詔，卽與傔從十餘人赴鎭，<span class="jiazhu">傔，苦念翻。從，才用翻。</span>不用兵衞。至鄭州，迎者不至，<span class="jiazhu">《九域志》：鄭州，東至汴州一百五十里。</span>鄭州人爲晉懼，<span class="jiazhu">爲，于僞翻。</span>或勸晉且留觀變。有自汴州出者，言於晉曰：<span class="yinhao">「不可入。」</span>晉不對，遂行。惟恭以晉來之速，不及謀；晉去城十餘里，惟恭乃帥諸將出迎。<span class="jiazhu">帥，讀曰率。</span>晉命惟恭勿下馬，氣色甚和，惟恭差自安。旣入，仍委惟恭以軍政。</p>
<p class="em2 strong">初，劉玄佐增汴州兵至十萬，遇之厚，李萬榮、鄧惟恭每加厚焉。士卒驕，不能禦，<span class="jiazhu">禦，一作御。</span>乃置腹心之士，幕於公庭廡下，挾弓執劍以備之，時勞賜酒肉。<span class="jiazhu">廡，音武。勞，力到翻。</span>晉至之明日，悉罷之。<span class="jiazhu">董晉之意，以謂此士前帥之腹心，吾新來爲帥若亦恃爲腹心，不足爲吾衞而適足以生變，罷之則待諸軍如一，且示無所猜間。</span></p>
<p class="em2 strong"><span class="yinwen">13</span>戊戌，韓王迥薨。<span class="jiazhu">迥，上弟也。</span></p>
<p class="em2 strong"><span class="yinwen">14</span>壬子，詔以宣武將士鄧惟恭等有執送李迺功，各遷官賜錢；其爲迺所脅，邀逼制使者，皆勿問。<span class="jiazhu">脅，所謂脅從也。言李迺以威力脅使其下以邀逼中使。唐時謂中使爲敕使，亦謂之制使。使，疏吏翻。</span></p>
<p class="em2 strong"><span class="yinwen">15</span>八月，乙<span class="jiaozhusup">【嚴：「乙」改「己」。】</span>未朔，日有食之。</p>
<p class="em2 strong"><span class="yinwen">16</span>己巳，以田季安爲魏博節度使。</p>
<p class="em2 strong"><span class="yinwen">17</span>丙子，以汝州刺史陸長源爲宣武行軍司馬。朝議以董晉柔仁多可，恐不能集事，<span class="jiazhu">朝議，謂朝廷之議。多可，言凡人有請悉從，不能裁以理法。</span>故以長源佐之。長源性剛刻，多更張舊事；<span class="jiazhu">更，工衡翻。</span>晉初皆許之，案成則命且罷，由是軍中得安。<span class="jiazhu">爲長源以剛刻致禍張本。</span></p>
<p class="em2 strong"><span class="yinwen">18</span>丙戌，門下侍郎、同平章事趙憬薨。</p>
<p class="em2 strong"><span class="yinwen">19</span>初，上不欲生代節度使，常自擇行軍司馬以爲儲帥。<span class="jiazhu">行軍司馬，掌弼戎政，居則習蒐狩，有役則申戰守之法，器械、糧備、軍籍、賜予皆專焉。帥，所類翻。</span>李景略爲河東行軍司馬，李說忌之。回鶻梅錄入貢，過太原，說與之宴，梅錄爭坐次，說不能遏。景略叱之，梅錄識其聲，趨前拜之曰：<span class="yinhao">「非豐州李端公邪！」</span><span class="jiazhu">李景略折梅錄，見二百三十三卷三年。唐人呼侍御爲端公。李肇《國史補》曰：宰相相呼曰堂老，兩省曰閣老，尙書曰院長，御史曰端公。</span>又拜，遂就下坐。座中皆屬目於景略。<span class="jiazhu">屬，之欲翻。</span>說益不平，乃厚賂中尉竇文場，使去之。<span class="jiazhu">去，羌呂翻。</span>會有傳回鶻將入寇者，上憂之，以豐州當虜衝，擇可守者；文場因薦景略。九月，甲午，以景略爲豐州都防禦使。窮邊氣寒，土瘠民貧，景略以勤儉帥衆，<span class="jiazhu">帥，讀曰率。</span>二歲之後，儲備完實，雄於北邊。</p>
<p class="em2 strong"><span class="yinwen">20</span>盧邁得風疾，庚子，賈耽私忌，<span class="jiazhu">父母及祖父母、曾祖父母死日爲私忌。</span>宰相絕班，<span class="jiazhu">言宰相班絕無一人。</span>上遣中使召主書承旨。<span class="jiazhu">唐制，尙書省主書，從八品下，中書省，從七品上，堂吏也。</span></p>
<p class="em2 strong"><span class="yinwen">21</span>丙午，戶部尙書、判度支裴延齡卒；中外相賀，上獨悼惜之。</p>
<p class="em2 strong"><span class="yinwen">22</span>壬子，吐蕃寇慶州。</p>
<p class="em2 strong"><span class="yinwen">23</span>冬，十月，甲戌，以諫議大夫崔損、給事中趙宗儒並同平章事。損，玄暐之弟孫也，<span class="jiazhu">崔玄暐有誅二張、復中宗之功。</span>嘗爲裴延齡所薦，故用之。</p>
<p class="em2 strong"><span class="yinwen">24</span>十一月，乙未，以右補闕韋渠牟爲左諫議大夫。上自陸贄貶官，<span class="jiazhu">去年四月陸贄貶。</span>尤不任宰相，自御史、刺史、縣令以上皆自選用，中書行文書而已。然深居禁中，所取信者裴延齡、李齊運、戶部郎中王紹、司農卿李實、翰林學士韋執誼及渠牟，皆權傾宰相，趨附盈門。紹謹密無損益；實狡險掊克；執誼以文章與上唱和，<span class="jiazhu">掊，蒲侯翻。和，胡臥翻。</span>年二十餘，自右拾遺召入翰林；渠牟形神恌躁，<span class="jiazhu">恌，他彫翻。</span>尤爲上所親狎，上每對執政，漏不過三刻，渠牟奏事率至六刻，語笑款狎往往聞外；<span class="jiazhu">聞，音問。</span>所薦引咸不次遷擢，率皆庸鄙之士。</p>
<p class="em2 strong"><span class="yinwen">25</span>宣武都虞候鄧惟恭內不自安，潛結將士二百餘人謀作亂；事覺，董晉悉捕斬其黨，械惟恭送京師。己未，詔免死，汀州安置。<span class="jiazhu">投竄於荒遠州郡，謂之安置。</span></p>
<p class="strong"><span class="section" id="title-6"><span data-head-description="德宗神武聖文皇帝十" data-head-level="h4" data-head-title="貞元十三年">十三年</span></span><span class="biaozhusup" data-rel="">（丁丑、七九七年）</span></p>
<p class="em2 strong"><span class="yinwen">1</span>春，正月，壬寅，吐蕃遣使請和親；上以吐蕃數負約，<span class="jiazhu">數，所角翻。</span>不許。</p>
<p class="em2 strong"><span class="yinwen">2</span>上以方渠、合道、木波皆吐蕃要路，欲城之，<span class="jiazhu">《九域志》：環州治通遠縣，唐方渠縣地，有大波、馬嶺、石昌、合道四鎭。</span>使問邠寧節度使楊朝晟：<span class="yinhao">「須幾何兵？」</span>對曰：<span class="yinhao">「邠寧兵足以城之，不煩他道。」</span>上復使問之曰：<span class="yinhao">「曏城鹽州，<span class="jiazhu">城鹽州見上卷九年。復，扶又翻。</span>用兵七萬，僅能集事。今三城尤逼虜境，兵當倍之，事更相反，何也？」</span>對曰：<span class="yinhao">「城鹽州之衆，虜皆知之。今發本鎭兵，不旬日至塞下，出其不意而城之，虜謂吾衆亦不減七萬，其衆未集，不敢輕來犯我。不過三旬，吾城已畢，留兵戍之，虜雖至，無能爲也。<span class="jiazhu">此後周韋孝寬城汾石之故智也。</span>城旁草盡，不能久留，虜退則運芻糧以實之，此萬全之策也。若大集諸道兵，踰月始至，虜亦集衆而來，與我爭戰，勝負未可知，何暇築城哉！」</span>上從之。二月，朝晟分軍爲三，各築一城。軍吏曰：<span class="yinhao">「方渠無井，不可屯軍。」</span>判官孟子周曰：<span class="yinhao">「方渠承平之時，居人成市，無井何以聚人乎！」</span>命浚眢井，<span class="jiazhu">眢井，廢井也。眢，烏歡翻。</span>果得甘泉。<span class="jiazhu">方渠縣鹹河，從土橋、歸德州、同家谷三處發源來，鹹苦不可食。甜河在城西，從蕃部鼻家族北界來，供人飲食。</span>三月，三城成。<span class="jiazhu">《考異》曰：《實錄》：<span class="yinhao">「先是，邠寧楊朝晟奏：『方渠、合道、木波皆賊路也，請城其地以備之。』詔問：『須幾何人？』」</span>《邠志》曰：<span class="yinhao">「十三年春，詔問楊公曰：『方渠、合道、木波皆賊路也，城之可乎？若以爲可，更要幾兵？』二月十一日，起復除本官。十四日，制書到軍。十八日，發軍。二十六日，軍次石堂谷。二十八日，功就三城。」</span>今從《邠志》而不取其日。</span>夏，四月，庚申，楊朝晟軍還至馬嶺，<span class="jiazhu">唐馬嶺縣，屬慶州。劉昫曰：馬嶺，隋縣，治天家堡，貞觀八年移理新城，以縣西有馬嶺坂。宋白曰：鹽州治五原，卽漢馬嶺縣地。今州南抵慶州馬嶺縣北界。杜佑：馬嶺縣，漢舊牧地，川形似馬領。</span>吐蕃始出兵追之，相拒數日而去。朝晟遂城馬嶺而還，開地三百里，皆如其素。<span class="jiazhu">皆如其素所慮之期也。建中間，朔方兵破李納軍，朝晟爲之也，蓋其智略誠有足稱者。還，從宣翻，又如字。</span></p>
<p class="em2 strong"><span class="yinwen">3</span>庚午，義成節度使李復薨。庚辰，以陝虢觀察使姚南仲爲義成節度使。監軍薛盈珍方大會，聞之，言曰：<span class="yinhao">「姚大夫書生，豈將才也！」</span><span class="jiazhu">將，卽亮翻。</span>判官盧坦私謂人曰：<span class="yinhao">「姚大夫外雖柔，中甚剛，監軍侵之，必不受。軍府之禍，自此始矣，吾恐爲所留。」</span>遂自他道潛去。南仲果以牒請之，不遇，得免。旣而盈珍與南仲有隙，幕府多以罪貶，有死者。<span class="jiazhu">事見後十六年。史言盧坦庶乎見幾。</span></p>
<p class="em2 strong"><span class="yinwen">4</span>吐蕃贊普乞立贊卒，子足之煎立。</p>
<p class="em2 strong"><span class="yinwen">5</span>六月，壬午，韋皋奏吐蕃入寇，巂州刺史曹高仕破之於臺登城下。<span class="jiazhu">臺登，漢縣，唐屬巂州，由清溪關西南至臺登五百五十里。</span></p>
<p class="em2 strong"><span class="yinwen">6</span>光祿少卿同正張茂宗，<span class="jiazhu">員外置同正員，起於高宗之時。</span>茂昭之弟也，<span class="jiazhu">茂昭時爲義武節度使。</span>許尙義章公主；<span class="jiazhu">義章公主，上女也。義章，縣名，屬郴州。宋白曰：漢郴縣地，隋末蕭銑分郴縣立。</span>未成婚，茂宗母卒，遺表請終嘉禮，上許之。秋，八月，癸酉，起復茂宗左衞將軍同正。左拾遺義興蔣乂上疏諫，<span class="jiazhu">《考異》曰：《實錄》作<span class="yinhao">「蔣武」</span>，按《舊傳》乂本名武。</span>以爲：<span class="yinhao">「兵革之急，古有墨衰從事者，<span class="jiazhu">衰，倉回翻。《左傳》：晉文公卒，未葬，秦穆公伐鄭，晉襄公墨衰絰以敗秦師于殽。</span>未聞駙馬起復尙主也。」</span>上遣中使諭之，不止，乃特召對於延英，<span class="jiazhu">唐中世以後，召對宰輔，乃開延英，今蔣乂特以拾遺召對。</span>謂曰：<span class="yinhao">「人間多借吉成婚者，卿何執此之堅？」</span>對曰：<span class="yinhao">「婚姻、喪紀，人之大倫，吉凶不可瀆也。委巷之家，不知禮敎，<span class="jiazhu">委巷，曲巷也，言其屈曲僻陋。</span>其女孤貧無恃，<span class="jiazhu">無貧而喪其親也。</span>或有借吉從人，未聞男子借吉娶婦者也。」</span>太常博士韋彤、裴堪復上疏諫；<span class="jiazhu">復，扶又翻。</span>上不悅，命趣下嫁之期，<span class="jiazhu">趣，讀曰促。</span>辛巳，成婚。</p>
<p class="em2 strong"><span class="yinwen">7</span>九月，己丑，中書侍郎、同平章事盧邁以病罷爲太子賓客。</p>
<p class="em2 strong"><span class="yinwen">8</span>冬，十月，淮西節度使吳少誠擅開刀溝入汝，<span class="jiazhu">刀溝，《新》、《舊書》皆作司洧水。</span>上遣中使諭止之，不從。命兵部郎中盧羣往詰之，<span class="jiazhu">詰，去吉翻。</span>少誠曰：<span class="yinhao">「開此水，大利於人。」</span>羣曰：<span class="yinhao">「君令臣行，雖利，人臣敢專乎！公承天子之令而不從，何以使下吏從公之令乎！」</span>少誠遽爲之罷役。<span class="jiazhu">爲，于僞翻。史言杖大義者，獷悍不能不爲之革面。</span></p>
<p class="em2 strong"><span class="yinwen">9</span>十二月，徐州節度使張建封入朝。先是，宮中市外間物，令官吏主之，隨給其直。<span class="jiazhu">先，悉薦翻。</span>比歲以宦者爲使，<span class="jiazhu">比，毗至翻，近也。</span>謂之宮市，抑買人物，稍不如本估。<span class="jiazhu">估者，價也。</span>其後不復行文書，<span class="jiazhu">復，扶又翻；下同。</span>置白望數百人於兩市<span class="jiazhu">白望者，言使人於市中左右望，白取其物，不還本價也。兩市，長安城中東市、西市也。隋名東市曰都會，西市曰利人。</span>及要鬧坊曲，閱人所賣物，但稱宮市，則斂手付與，眞僞不復可辯，無敢問所從來及論價之高下者，率用直百錢物買人直數千物，多以紅紫染故衣、敗繒，<span class="jiazhu">繒，慈陵翻。</span>尺寸裂而給之，仍索進奉門戶及腳價錢。<span class="jiazhu">索，山客翻。進奉門戶者，言進奉所經由門戶，皆有費用，如漢靈帝時所謂導行費也。腳價，謂僦人負荷進奉物入內，有雇腳之費。</span>人將物詣市，<span class="jiazhu">將，齎持也。</span>至有空手而歸者，名爲宮市，其實奪之。商賈有良貨，皆深匿之；<span class="jiazhu">賈，音古。</span>每敕使出，雖沽漿、賣餅者皆撤業閉門。嘗有農夫以驢負柴，宦者稱宮市取之，與絹數尺，又就索門戶，<span class="jiazhu">索，山客翻。</span>仍邀驢送柴至內。農夫啼泣，以所得絹與之；不肯受，曰：<span class="yinhao">「須得爾驢。」</span><span class="jiazhu">須者，意所欲也。</span>農夫曰：<span class="yinhao">「我有父母妻子，待此然後食。<span class="jiazhu">言待此驢負物貿易，然後可以給食。</span>今以柴與汝，不取直而歸，汝尙不肯，我有死而已。」</span>遂毆宦者。街吏擒以聞，<span class="jiazhu">毆，烏口翻。街吏，卽金吾左右街使之屬吏。</span>詔黜宦者，賜農夫絹十匹。然宮市亦不爲之改，諫官御史數諫，不聽。<span class="jiazhu">爲，于僞翻。數，所角翻。</span>建封入朝，具奏之，上頗嘉納；以問戶部侍郎判度支蘇弁，弁希宦者意，對曰：<span class="yinhao">「京師游手萬家，無土著生業，<span class="jiazhu">著，直略翻。</span>仰宮市取給。」</span><span class="jiazhu">仰，牛向翻。</span>上信之，故凡言宮市者皆不聽。</p>
<p class="strong"><span class="section" id="title-7"><span data-head-description="德宗神武聖文皇帝十" data-head-level="h4" data-head-title="貞元十四年">十四年</span></span><span class="biaozhusup" data-rel="">（戊寅、七九八年）</span></p>
<p class="em2 strong"><span class="yinwen">1</span>春，二月，乙亥，名申、光、蔡軍曰彰義。<span class="jiazhu">吳少誠時據淮西，有申、光、蔡三州。</span></p>
<p class="em2 strong"><span class="yinwen">2</span>夏，閏五月，庚申，以神策行營節度使韓全義爲夏、綏、銀、宥節度使。全義時屯長武城，詔帥其衆赴鎭。<span class="jiazhu">帥，讀曰率。</span>士卒以夏州磧鹵，<span class="jiazhu">磧，沙磧。鹵，鹹鹵。磧鹵之地，五穀不生。磧，七迹翻。</span>又盛夏，不樂徙居；<span class="jiazhu">樂，音洛。</span>辛酉，軍亂，殺大將王栖巖，全義踰城走。<span class="jiazhu">史言韓全義駑怯無御衆之略，徒以憑結宦官致節鉞。</span>都虞候高崇文誅首亂者，衆然後定。崇文，幽州人也。丙子，以崇文爲長武城都知兵馬使，不降敕，令中使口宣授之。<span class="jiazhu">口宣聖旨而授之官，使掌兵。史言德宗重宦臣而輕詔命。</span></p>
<p class="em2 strong"><span class="yinwen">3</span>秋，七月，壬申，給事中、同平章事趙宗儒罷爲右庶子，以工部侍郎鄭餘慶爲中書侍郎、同平章事。</p>
<p class="em2 strong"><span class="yinwen">4</span>八月，初置左、右神策統軍。<span class="jiazhu">觀此則知神策在六軍之外。</span>時禁軍戍邊，稟賜優厚，<span class="jiazhu">稟，給也。</span>諸將多請遙隸神策軍，稱行營，皆統於中尉，其軍遂至十五萬人。</p>
<p class="em2 strong"><span class="yinwen">5</span>京兆尹吳湊屢言宮市之弊。<span class="jiaozhusup">【章：乙十六行本「弊」下有「請委之府縣」五字；乙十一行本同；孔本同；張校同；退齋校同，「府」作「州」。】</span>宦者言湊屢奏宮市，皆右金吾都知趙洽、田秀嵓之謀也；丙午，洽、秀嵓坐流天德軍。<span class="jiazhu">都知，金吾府吏，右職也。</span></p>
<p class="em2 strong"><span class="yinwen">6</span>九月，丙申，以陝虢觀察使于頔爲山南東道節度使。<span class="jiazhu">頔，音迪。</span></p>
<p class="em2 strong"><span class="yinwen">7</span>丁卯，𣏌王倕薨。<span class="jiazhu">倕，肅宗子。倕，音垂。</span></p>
<p class="em2 strong"><span class="yinwen">8</span>彰武節度使吳少誠遣兵掠壽州霍山，<span class="jiazhu"><span class="yinhao">「彰武」</span>，當作<span class="yinhao">「彰義」</span>。霍山，本漢廬江之灊城縣，梁置霍州，隋置霍山縣，唐屬壽州，開元二十七年改霍山曰盛唐，天寶初析盛唐別置霍山縣，其地屬今壽州六安縣界。</span>殺鎭遏使謝詳，<span class="jiazhu">宋白曰：貞元六年，初置藍田、渭橋等鎭遏使。</span>侵地五十餘里，置兵鎭守。</p>
<p class="em2 strong"><span class="yinwen">9</span>太學生薛約師事司業陽城，坐言事，徙連州；城送之郊外。上以城黨罪人，己巳，左遷城道州刺史。<span class="jiazhu">《考異》曰：《實錄》、《新》、《舊傳》無年月。柳宗元《陽公遺愛碣》曰：<span class="yinhao">「四年五月，皇帝以銀印赤紱卽隱所起陽公爲諫議大夫。後七年，廷諍懇至，帝尤嘉異，遷爲國子司業。又四年九月己巳，出拜道州刺史。太學魯郡季償、廬江何蕃等百六十人投業奔走，稽首闕下，叫閽籲天，願乞復舊。朝廷重更其事，如己巳詔。」</span>今從之。</span>城治民如治家，州之賦稅不登，觀察使數加誚讓，<span class="jiazhu">治，直之翻。數，所角翻。誚，才笑翻。</span>城自署其考曰：<span class="yinhao">「撫字心勞，徵科政拙，考下下。」</span>觀察使遣判官督其賦，至州，城先自囚於獄。判官大驚，馳入，謁城於獄曰：<span class="yinhao">「使君何罪！某奉命來候安否耳。」</span>留一二日未去，城不復<span class="jiazhu">復，扶又翻。</span>歸；館門外有故門扇橫地，城晝夜坐臥其上，判官不自安，辭去。其後又遣他判官往按之，他判官載妻子中道逸去。<span class="jiazhu">陽城之名德，人知敬之。彼不之知而使按之者，果何人也。</span></p>
<p class="em2 strong"><span class="yinwen">10</span>冬，十月，丁酉，通王諶薨。<span class="jiazhu">諶，上子也，音氏壬翻。</span></p>
<p class="em2 strong"><span class="yinwen">11</span>庚子，夏州節度使韓全義奏破吐蕃於鹽州西北。</p>
<p class="em2 strong"><span class="yinwen">12</span>明州鎭將栗鍠<span class="jiazhu">《姓譜》：栗姓，栗陸氏之後。漢長安有富栗氏。</span>殺刺史盧雲，誘山越作亂，攻陷浙東州縣。<span class="jiazhu">明州山越，今慈溪、鄞縣南界、奉化縣西北界山民也。鍠，戶盲翻，又音皇。誘，音酉。</span></p>
<p class="strong"><span class="section" id="title-8"><span data-head-description="德宗神武聖文皇帝十" data-head-level="h4" data-head-title="貞元十五年">十五年</span></span><span class="biaozhusup" data-rel="">（己卯、七九九年）</span></p>
<p class="em2 strong"><span class="yinwen">1</span>春，正月，甲寅，雅王逸薨。<span class="jiazhu">逸，皇弟也。</span></p>
<p class="em2 strong"><span class="yinwen">2</span>二月，丁丑，宣武節度使董晉薨；乙酉，以其行軍司馬陸長源爲節度使。長源性刻急，恃才傲物。判官孟叔度，輕佻淫縱，<span class="jiazhu">佻，他彫翻。</span>好慢侮將士，軍中皆惡之。<span class="jiazhu">惡，烏路翻。</span>董晉薨，長源知留後，揚言曰：<span class="yinhao">「將士弛慢日久，當以法齊之耳！」</span>衆皆懼。或勸之發財以勞軍，<span class="jiazhu">勞，力到翻。</span>長源曰：<span class="yinhao">「我豈<span class="jiaozhusup">【章：乙十六行本「豈」下有「效」字；乙十一行本同；孔本同；張校同。】</span>河北賊，以錢買健兒求節鉞邪！」</span>故事，主帥薨，<span class="jiazhu">帥，所類翻。</span>給軍士布以制服，長源命給其直；叔度高鹽直，下布直，人不過得鹽三二斤。軍中怨怒，長源亦不爲之備。是日，軍士作亂，殺長源、叔度，臠食之，立盡。<span class="jiazhu">史言陸長源之死，唐朝用違其才耳。若孟叔度則死有餘罪。</span>監軍俱文珍以宋州刺史劉逸準久爲宣武大將，得衆心，密書召之；逸準引兵徑入汴州，亂衆乃定。</p>
<p class="em2 strong"><span class="yinwen">3</span>以常州刺史李錡爲浙西觀察使、諸道鹽鐵轉運使。錡，國貞之子也。<span class="jiazhu">錡，魚豈翻，又音奇。肅宗末，李國貞爲絳州行營兵所殺。</span>閑廐、宮苑使李齊運受其賂數十萬，薦之於上，故用之。錡刻剝以事進奉，上由是悅之。<span class="jiazhu">爲李錡以浙西叛張本。</span></p>
<p class="em2 strong"><span class="yinwen">4</span>庚辰，浙東觀察使裴肅擒栗鍠於台州，<span class="jiaozhusup">【章：乙十六行本「州」下有「送京師」三字；乙十一行本同；孔本同；退齋校同。】</span>斬之。</p>
<p class="em2 strong"><span class="yinwen">5</span>己丑，以劉逸準爲宣武節度使，賜名全諒。</p>
<p class="em2 strong"><span class="yinwen">6</span>三月，甲寅，吳少誠遣兵襲唐州，殺監軍邵國朝、鎭遏使張嘉瑜，掠百姓千餘人而去。</p>
<p class="em2 strong"><span class="yinwen">7</span>戊午，昭義節度使王虔休薨；戊辰，以河陽、懷州節度使李元淳爲昭義節度使。</p>
<p class="em2 strong"><span class="yinwen">8</span>夏，四月，癸未，以安州刺史伊愼爲安、黃等州節度使。<span class="jiaozhusup">【據章鈺《資治通鑑校宋記》補。】</span></p>
<p class="em2 strong"><span class="yinwen">9</span>癸巳，山南西道節度使嚴震薨。</p>
<p class="em2 strong"><span class="yinwen">10</span>南詔異牟尋遣使與韋皋約共擊吐蕃，皋以兵糧未集，請俟他年。<span class="jiazhu">韋皋有智略，恐南詔貌與而未悉其心也，故以兵糧未集辭。此可與智者道。</span></p>
<p class="em2 strong"><span class="yinwen">11</span>山南西道都虞候嚴礪諂事嚴震，震病，使知留後，遺表薦之。秋，七月，乙巳，以礪爲山南西道節度使。</p>
<p class="em2 strong"><span class="yinwen">12</span>八月，<span class="jiaozhusup">【章：乙十六行本「月」下有「丙申」二字；乙十一行本同；孔本同；張校同；退齋校同。】</span>陳許節度使曲環薨。乙未，吳少誠遣兵掠臨潁，<span class="jiazhu">臨潁，漢古縣，唐屬許州。《九域志》：在許州東南六十里。宋白曰：隋大業四年，自故城移於臨潁皋，其地實岡阜也。</span>陳州刺史上官涗知陳許留後，遣大將王令忠將兵三千救之，皆爲少誠所虜。丙<span class="jiaozhusup">【張：「丙」上脫「九月」。】</span>午，以涗爲陳許節度使，<span class="jiazhu">涗，舒芮翻。</span>少誠遂圍許州。涗欲棄城走，營田副使劉昌裔止之曰：<span class="yinhao">「城中兵足以辦賊，但閉城勿與戰，不過數日，賊氣自衰，吾以全制其弊，蔑不克矣。」</span><span class="jiazhu">蔑，無也。</span>少誠晝夜急攻，昌裔募勇士千人鑿城出擊少誠，大破之，城由是全。昌裔，兗州人也。少誠又寇西華，<span class="jiazhu">西華，漢縣，唐屬陳州。《九域志》：在州西八十里。</span>陳許大將孟元陽拒卻之。陳許都知兵馬使安國寧與上官涗不叶，謀翻城應少誠；劉昌裔以計斬之。召其麾下，人給二縑；伏兵要巷，見持縑者悉斬之，無得脫者。</p>
<p class="em2 strong"><span class="yinwen">13</span>庚辰，<span class="jiaozhusup">【張：「辰」作「戌」。】</span>宣武節度使劉全諒薨。軍中思劉玄佐之恩，推其甥都知兵馬使匡城韓弘爲留後。弘將兵，識其材鄙勇怯，指顧必堪其事。</p>
<p class="em2 strong"><span class="yinwen">14</span>丙辰，詔削吳少誠官爵，令諸道進兵討之。</p>
<p class="em2 strong"><span class="yinwen">15</span>辛酉，以韓弘爲宣武節度使。先是，少誠<span class="jiaozhusup">【章：乙十六行本「誠」下有「遣使」二字；乙十一行本同；孔本同；張校同。】</span>與劉全諒約共攻陳許，<span class="jiazhu">先，悉薦翻。</span>以陳州歸宣武。使者數輩猶在館，弘悉驅出斬之；選卒三千，會諸軍擊少誠於許下。少誠由是失勢。<span class="jiazhu">無同惡相濟，故失勢。</span></p>
<p class="em2 strong"><span class="yinwen">16</span>冬，十月，乙丑，邕王謜薨。<span class="jiazhu">謜，徐園翻。</span>太子之子也，上愛而子之，及薨，諡曰文敬太子。</p>
<p class="em2 strong"><span class="yinwen">17</span>山南東道節度使于頔、安黃節度使伊愼、知壽州事王宗與上官涗、韓弘進擊吳少誠，屢破之。十一月，壬子，于頔奏拔吳房、朗山。<span class="jiazhu">後魏置襄城郡於漢汝南西平之地，仍置遂寧縣，隋大業初改曰吳房。吳房，本漢縣名。應劭曰：本房子國，楚以封吳夫槪王，故曰吳房。朗山，漢安昌縣地，後魏置初安郡，隋開皇十八年改安昌爲朗山，唐並屬蔡州，宋朝避聖祖諱，改朗山爲確山。《九域志》：吳房在蔡州西北七十里。朗山在蔡州西南七十五里。</span></p>
<p class="em2 strong"><span class="yinwen">18</span>十二月，辛未，中書令、咸寧王渾瑊薨于河中。<span class="jiazhu">渾瑊封咸寧郡王。</span>瑊性謙謹，雖位窮將相，無自矜大之色；每貢物必躬自閱視，受賜如在上前，由是爲上所親愛。上還自興元，雖一州一鎭有兵者，皆務姑息。瑊每奏事，不過，<span class="jiazhu">唐制，凡奏事得可者，皆過門下省、中書省；不過者，寢其奏不下也。</span>輒私喜曰：<span class="yinhao">「上不疑我。」</span>故能以功名終。</p>
<p class="em2 strong"><span class="yinwen">19</span>六州党項自永泰以來居于石州，<span class="jiazhu">代宗永泰之後，改爲大曆。六州党項部落，曰野利越詩、野利龍兒、野利厥律、兒黃、野海、野窣等，居慶州號東山部，夏州號平夏部。永泰之後，稍徙石州。</span>永安鎭將阿史那思暕侵漁不已，<span class="jiazhu">唐蓋置永安鎭將於石州，以綏御党項。暕，古限翻。</span>党項部落悉逃奔河西。</p>
<p class="em2 strong"><span class="yinwen">20</span>諸軍討吳少誠者旣無統帥，<span class="jiazhu">帥，所類翻。</span>每出兵，人自規利，<span class="jiazhu">規，圖也。</span>進退不壹。乙未，諸軍自潰於小溵水，<span class="jiazhu">溵，與㶏同，音殷，又音隱。《水經註》：潁水東南過臨潁縣，小㶏水注之，又東過西華縣北，又南過汝陽縣北，又東南過南頓縣北，大㶏水從西來注之。宋白曰：蔡州汝陽縣，隋開皇十七年改爲溵水，今界內水有大溵、小溵之名。其年又於上蔡縣東北別置汝陽縣。</span>委棄器械、資糧，皆爲少誠所有。於是始議置招討使。</p>
<p class="em2 strong"><span class="yinwen">21</span>吐蕃衆五萬分擊南詔及巂州，異牟尋與韋皋各發兵禦之；吐蕃無功而還。<span class="jiazhu">還，音旋，又如字。</span></p>
<p class="strong"><span class="section" id="title-9"><span data-head-description="德宗神武聖文皇帝十" data-head-level="h4" data-head-title="貞元十六年">十六年</span></span><span class="biaozhusup" data-rel="">（庚辰、八〇〇年）</span></p>
<p class="em2 strong"><span class="yinwen">1</span>春，正月，<span class="jiaozhusup">【章：乙十六行本「月」下有「乙巳」二字；乙十一行本同；孔本同；張校同；退齋校同。】</span>恆冀、易定、陳許、河陽四軍與吳少誠戰，皆不利而退。夏綏節度使韓全義本出神策軍，中尉竇文場愛厚之，薦於上，使統諸軍討吳少誠。二月，乙酉，以全義爲蔡州四面行營招討使，十七道兵皆受全義節度。<span class="jiazhu">爲韓全義喪師張本。</span></p>
<p class="em2 strong"><span class="yinwen">2</span>宣武軍自劉玄佐薨，凡五作亂，<span class="jiazhu">貞元八年玄佐薨，汴卒拒吳湊而立其子士寧。李萬榮旣逐士寧，十年，韓惟清等亂。十二年，萬榮死，其子迺以兵亂。董晉旣入汴，鄧惟恭復謀亂。十四年，晉薨，兵又亂，殺留後。凡五亂。</span>士卒益驕縱，輕其主帥。<span class="jiazhu">帥，所類翻。</span>韓弘視事數月，皆知其主名；有郎將劉鍔，常爲唱首。三月，弘陳兵牙門，召鍔及其黨三百人，數之以<span class="yinhao">「數預於亂，<span class="jiazhu">數之之數，音所具翻。數預之數，所角翻。</span>自以爲功」</span>，悉斬之，血流丹道。自是至弘入朝<span class="jiazhu">憲宗元和十四年，韓弘入朝。</span>二十一年，士卒無一人敢讙呼於城郭者。<span class="jiazhu">讙，許元翻。呼，火故翻。</span></p>
<p class="em2 strong"><span class="yinwen">3</span>義成監軍薛盈珍爲上所寵信，欲奪節度使姚南仲軍政，南仲不從，由是有隙。盈珍譖其幕僚馬總，貶泉州別駕。福建觀察使柳冕謀害總以媚盈珍，遣幕僚寶鼎薛戎攝泉州事，使按致總罪，戎爲辯析其無辜；<span class="jiazhu">爲，于僞翻。</span>冕怒，召戎，囚之，使守卒恣爲侵辱。如此彌月，徐誘之使誣總，戎終不從；總由是獲免。冕，芳之子也。<span class="jiazhu">柳芳有史學，事玄宗、肅宗。</span></p>
<p class="em2 strong">盈珍屢毀南仲於上，上疑之。盈珍乃<span class="jiaozhusup">【章：乙十六行本「乃」作「又」；乙十一行本同；孔本同。】</span>遣小吏程務盈乘驛誣奏南仲罪。牙將曹文洽亦奏事長安，知之，晨夜兼行，追及務盈於長樂驛，<span class="jiazhu">長樂驛在長安城東滻坡。</span>與之同宿，中夜，殺之，沈盈珍表於廁中；自作表雪南仲之冤，且首專殺之罪，<span class="jiazhu">首，式又翻。</span>亦作狀白南仲，遂自殺。明旦，門不啓，驛吏排之入，得表、狀於文洽尸旁。上聞而異之，徵盈珍入朝；南仲恐盈珍讒之益深，亦請入朝。夏，四月，丙子，南仲至京師，待罪於金吾；<span class="jiazhu">金吾，左右仗，凡內外官之待罪者詣焉。</span>詔釋之，召見。<span class="jiazhu">見，賢遍翻。</span>上問：<span class="yinhao">「盈珍擾卿邪？」</span>對曰：<span class="yinhao">「盈珍不擾臣，但亂陛下法耳。且天下如盈珍輩，何可勝數！<span class="jiazhu">勝，音升。數，所具翻。</span>雖使羊、杜復生，<span class="jiazhu">羊、杜，謂羊祜、杜預。復，扶又翻。</span>亦不能行愷悌之政，成攻取之功也。」</span>上默然，竟不罪盈珍，仍使掌機密。</p>
<p class="em2 strong">盈珍又言於上曰：<span class="yinhao">「南仲惡政，皆幕僚馬少微贊之也。」</span>詔貶少微江南官，遣中使送之，推墜江中而死。<span class="jiazhu">推，吐雷翻。</span></p>
<p class="em2 strong"><span class="yinwen">4</span>黔中觀察使韋士宗，政令苛刻；<span class="jiazhu">黔，渠今翻。</span>丁亥，牙將傅近等逐之，出奔施州。<span class="jiazhu">《九域志》：黔州，東北至施州四百一十一里。</span></p>
<p class="em2 strong"><span class="yinwen">5</span>新羅王敬<span class="jiaozhusup">【嚴：「敬」改「信」。】</span>則卒，庚寅，册命其嫡孫俊邕爲新羅王。</p>
<p class="em2 strong"><span class="yinwen">6</span>韓全義素無勇略，專以巧佞貨賂結宦官得爲大帥，<span class="jiazhu">帥，所類翻。</span>每議軍事，宦者爲監軍者數十人坐帳中爭論，紛然莫能決而罷。天漸暑，士卒久屯沮洳之地，<span class="jiazhu">沮，將預翻。洳，人恕翻。沮洳，漸濕也。</span>多病疫，<span class="jiaozhusup">【章：乙十六行本「疫」下有「全義不存撫」五字；乙十一行本同；退齋校同；孔本同，「撫」作「恤」；張校同，云：「撫」無註本作「恤」。】</span>人有離心。五月，庚戌，與吳少誠將吳秀、吳少陽等戰于溵南廣利原，<span class="jiazhu">溵南，溵水之南也。</span>鋒鏑纔交，諸軍大潰；秀等乘之，全義退保五樓。<span class="jiazhu">五樓在溵水縣西南。</span>少陽，滄州清池人也。<span class="jiazhu">宋白曰：漢浮陽縣，隋開皇十八年改曰清池，因縣東南有清池爲名。</span></p>
<p class="em2 strong"><span class="yinwen">7</span>山南東道節度使于頔因討吳少誠，大募戰士，繕甲厲兵，聚斂貨財，恣行誅殺，有據漢南之志，專以慢上陵下爲事。上方姑息藩鎭，知其所爲，無如之何。頔誣鄧州刺史元洪贓罪，<span class="jiazhu">至德元載，升襄陽防禦使爲山南東道節度使，領襄、鄧、隨、唐、安、均、房、金、商九州。貞元元年，以鄧州隸東都畿。以此觀之，此時復領鄧州矣。</span>朝廷不得已流洪端州，遣中使護送至棗陽。<span class="jiazhu">棗陽，漢舂陵之地，隋置棗陽縣，唐初屬唐州，貝觀十一年廢，屬隨州。《九域志》：在州西北一百六十里，距襄州一百三十五里。</span>頔遣兵劫取歸襄州，中使奔歸。頔表洪責太重，上復以洪爲吉州長史；乃遣之。<span class="jiazhu">復，扶又翻。</span>又怒判官薛正倫，奏貶峽州長史；比敕下，<span class="jiazhu">比，必利翻，及也。</span>頔怒已解，復奏留爲判官。上一一從之。</p>
<p class="em2 strong"><span class="yinwen">8</span>徐、泗、濠節度使張建封鎭彭城十餘年，<span class="jiazhu">貞元四年，張建封鎭彭城。</span>軍府稱治，<span class="jiazhu">治，直吏翻。</span>病篤，<span class="jiaozhusup">【章：乙十六行本「篤」下有「累表」二字；乙十一行本同；孔本同；張校同；退齋校同。】</span>請除代人。辛亥，以蘇州刺史韋夏卿爲徐、泗、濠行軍司馬。敕下，建封已薨。夏卿，執誼之從祖兄也。徐州判官鄭通誠知留後，恐軍士爲變，會浙西兵過彭城，通誠欲引入城爲援。軍士怒，壬子，數千人斧庫門，出甲兵擐執之，<span class="jiazhu">擐，音患。</span>圍牙城，劫建封子前虢州參軍愔令知軍府事，<span class="jiazhu">愔，挹淫翻。</span>殺通誠及大將段伯熊等數人，械繫監軍。上聞之，以吏部員外郎李鄘爲徐州宣慰使。鄘直抵其軍，<span class="jiazhu">鄘，余封翻。</span>召將士宣朝旨，諭以禍福，<span class="jiazhu">朝，直遙翻；下同。</span>脫監軍械，使復其位，凶黨不敢犯。愔上表稱兵馬留後，鄘以非朝命，不受，使削去，然後受之以歸。<span class="jiazhu">去，羌呂翻。</span></p>
<p class="em2 strong"><span class="yinwen">9</span>靈州破吐蕃於烏蘭橋。<span class="jiazhu">《唐書·地理志》：會州烏蘭縣有烏蘭關；橋當在關外黃河上。</span></p>
<p class="em2 strong"><span class="yinwen">10</span>丙寅，韋士宗復入黔中。<span class="jiazhu">是年四月，韋士宗爲牙將傅近所逐。黔，音禽，又其廉翻。</span></p>
<p class="em2 strong"><span class="yinwen">11</span>湖南觀察使河中呂渭奏發永州刺史陽履贓賄；履表稱所斂物皆備進奉，上召詣長安，丁丑，<span class="jiaozhusup">【嚴：「丑」改「卯」。】</span>命三司使鞫之，詰其物費用所歸，履曰：<span class="yinhao">「已市馬進之矣。」</span>又詰<span class="yinhao">「馬主爲誰？馬齒幾何？」</span>對曰：<span class="yinhao">「馬主，東西南北之人，今不知所之；按《禮》，齒路馬有誅，<span class="jiazhu">《曲禮》之言。</span>故不知其齒。」</span>所對率如此。上悅其進奉之言，釋之，但免官而已。<span class="jiazhu">德宗之猜忌，如楊炎、竇參位居宰輔，皆以歸過於君，不置之地上。陽履以贓敗而表稱進奉，謂非歸過於君可乎！德宗悅其進奉之言而釋其罪。夫好貨，非美名也，人雖有好貨者，苟加以好貨之名，則必怫然而不受。德宗果何爲而安受此名也！余意陽履於贓賄旣敗之後，必有所進以求免於罪，德宗不徒悅其言而已。</span></p>
<p class="em2 strong"><span class="yinwen">12</span>丙戌，加淄青節度使李師古同平章事。</p>
<p class="em2 strong"><span class="yinwen">13</span>徐州亂兵爲張愔表求旄節，<span class="jiazhu">爲，于僞翻。</span>朝廷不許；加淮南節度使杜佑同平章事，兼徐、濠、泗節度使，使討之。佑大具舟艦，遣牙將孟準爲前鋒；濟淮而敗，佑不敢進。泗州刺史張伾出兵攻埇橋，大敗而還。朝廷不得已除愔徐州團練使，以伾爲泗州留後，濠州刺史杜兼爲濠州留後，仍加佑兼濠泗觀察使。<span class="jiazhu">分濠、泗隸淮南，以弱徐州之權。《考異》曰：《實錄》：<span class="yinhao">「十二月癸卯，泗州、濠州，宣令淮南觀察使收管。」</span>今因此終言之。</span></p>
<p class="em2 strong">兼，正倫五世孫也，<span class="jiazhu">杜正倫相太宗、高宗。</span>性狡險強忍。建封之疾亟也，兼陰圖代之，自濠州疾驅至府。幕僚李藩與同列，入問建封疾，出見之，泣曰：<span class="yinhao">「僕射疾危如此，<span class="jiazhu">張建封加僕射，故稱之。</span>公宜在州防遏，今棄州此來，欲何爲也！宜速去，不然，當奏之。」</span>兼錯愕出不意，遂徑歸。建封薨，藩歸揚州，兼誣奏藩於建封之薨搖動軍情，上大怒，密詔杜佑使殺之；佑素重藩，懷詔旬日不忍發，因引藩論佛經曰：<span class="yinhao">「佛言果報，有諸？」</span>藩曰：<span class="yinhao">「有之。」</span><span class="jiazhu">佛經言，人所造作善惡爲果，隨其所作而應之以禍福爲報。</span>佑曰：<span class="yinhao">「審如此，君宜遇事無恐。」</span>因出詔示藩。藩神色不變，曰：<span class="yinhao">「此眞報也。」</span>佑曰：<span class="yinhao">「君愼勿出口，吾已密論，用百口保君矣。」</span><span class="jiazhu">人謂其家之親屬爲百口。</span>上猶疑之，召藩詣長安，望見藩儀度安雅，乃曰：<span class="yinhao">「此豈爲惡者邪！」</span>卽除祕書郎。</p>
<p class="em2 strong"><span class="yinwen">14</span>新羅王俊邕卒，國人立其子重熙。<span class="jiazhu">重，直龍翻。</span></p>
<p class="em2 strong"><span class="yinwen">15</span>秋，七月，吳少誠進擊韓全義於五樓，諸軍復大敗，<span class="jiazhu">復，扶又翻；下同。</span>全義夜遁，保溵水縣城。<span class="jiazhu">溵水縣，漢汝陽縣地，隋置溵水縣，廢汝陽入焉，唐屬陳州。《九域志》：在州西南八十里。</span></p>
<p class="em2 strong"><span class="yinwen">16</span>盧龍節度使劉濟弟源爲涿州刺史，不受濟命；濟引兵擊擒之。</p>
<p class="em2 strong"><span class="yinwen">17</span>九月，癸卯，義成節度使盧羣薨；甲戌，<span class="jiaozhusup">【嚴：「戌」改「辰」。】</span>以尙書左丞李元素代之。賈耽曰：<span class="yinhao">「凡就軍中除節度使，必有愛憎向背，<span class="jiazhu">背，蒲妹翻。</span>喜懼者相半，故衆心多不安。自今願陛下只自朝廷除人，庶無他變。」</span>上以爲然。</p>
<p class="em2 strong"><span class="yinwen">18</span>中書侍郎、同平章事鄭餘慶與戶部侍郎、判度支于䪹素善，䪹所奏事，餘慶多勸上從之。上以爲朋比，<span class="jiazhu">䪹，薄諧翻，又蒲回翻。比，毗至翻。</span>庚戌，貶餘慶郴州司馬，䪹泉州司戶。<span class="jiazhu">郴，丑林翻。宋白曰：泉州，江左之晉安郡，隋置泉州，舊理閩縣，後移於南安縣，唐聖曆元年分泉州之南安、莆田、龍溪三縣置武榮州，景雲二年改泉州。《舊志》：泉州，京師東南七千三百里。《考異》曰：《舊傳》曰：<span class="yinhao">「時歲旱，人飢，德宗與宰相議，將賑給禁衞十軍，事未行，爲中書吏所洩，餘慶貶郴州司馬。」</span>按《實錄》：餘慶與于䪹同貶。餘慶制辭云：<span class="yinhao">「乃乖正直，有涉比周，棄法弄情，公行黨庇。」</span>䪹制辭云：<span class="yinhao">「性本纖狡，行惟黨附，奏對每乖於事實，傾邪有蠹於彝章。」</span>今從之。</span>䪹，頔之兄也。</p>
<p class="em2 strong"><span class="yinwen">19</span>癸丑，吳少誠進逼溵水數里置營，韓全義復帥諸軍退保陳州。<span class="jiazhu">帥，讀曰率；下同。</span>宣武、河陽兵私歸本道，獨陳許將孟元陽、神策將蘇光榮帥所部留軍溵水。全義以詐誘昭義將夏侯仲宣、義成將時昂、河陽將權文變、<span class="jiaozhusup">【嚴：「變」改「度」。】</span>河中將郭湘等，斬之，欲以威衆。全義至陳州，刺史劉昌裔登城謂之曰：<span class="yinhao">「天子命公討蔡州，今乃來此，昌裔不敢納，請舍于城外。」</span>旣而昌裔齎牛酒入全義營犒師，全義驚喜，心服之。己未，孟元陽等與吳少誠戰，殺二千餘人。</p>
<p class="em2 strong"><span class="yinwen">20</span>庚申，以太常卿齊抗爲中書舍人、同平章事。<span class="jiazhu">《新書·宰相表》：齊抗爲中書侍郎、同平章事。</span></p>
<p class="em2 strong"><span class="yinwen">21</span>癸亥，以張愔爲徐州留後。</p>
<p class="em2 strong"><span class="yinwen">22</span>冬，十月，吳少誠引兵還蔡州。<span class="jiazhu">孟元陽折其鋒，故退。</span>先是，韋皋聞諸軍討少誠無功，<span class="jiazhu">先，悉薦翻。</span>上言：<span class="yinhao">「請以渾瑊、賈耽爲元帥，統諸軍。<span class="jiazhu">渾瑊薨於去年十二月，韋皋蓋上言於瑊未薨之前。</span>若重煩元老，<span class="jiazhu">重，難也。</span>則臣請以精銳萬人下巴峽，出荊楚以翦凶逆。<span class="jiazhu">韋皋欲爲元帥，然亦以大言衒朝廷耳。彼豈肯去西川邪！</span>不然，因其請罪而赦之，罷兩河諸軍以休息公私，亦策之次也。若少誠一旦罪盈惡稔，爲麾下所殺，則又當以其爵位授之，是除一少誠，生一少誠，爲患無窮矣。」</span>賈耽言於上曰：<span class="yinhao">「賊意蓋亦望恩貸，恐須開其生路；」</span>上從之。會少誠致書幣於監官軍者求昭洗，監軍奏之。戊子，詔赦少誠及彰義將士，復其官爵。<span class="jiazhu">《考異》曰：《實錄》：<span class="yinhao">「九月壬寅，宰相對於延英，賈耽奏：『一昨韓全義五樓退軍，賊不敢追趁者，應望國家恩貸，恐須開其生路。』上是之。」</span>按全義自五樓退保溵水，少誠逼溵水下營，全義又退保陳州，非不敢追趁也！又云：<span class="yinhao">「諸軍討蔡州，未嘗整陣交鋒，而王師累挫潰。吳少誠知王師無能，爲致書幣以告監軍，願求昭洗。上旣納賈耽之議，又得監軍善奏，遂復其官爵。」</span>按少誠知王師無能爲，則愈當侵軼，豈肯從監軍求昭洗！蓋少誠起兵以來，不能無疲弊，故求休息耳。今不取。</span></p>
<p class="em2 strong"><span class="yinwen">23</span>己丑，河東節度使李說薨；甲午，以其行軍司馬鄭儋爲節度使。<span class="jiazhu">儋，都甘翻。</span>上擇可以代儋者，以刑部員外郎嚴綬嘗以幕僚進奉，<span class="jiazhu">嚴綬進奉，事見上十二年。</span>記其名，<span class="jiazhu">史言德宗好貨，惟進奉者則牢記其姓名。</span>卽用爲<span class="jiaozhusup">【章：乙十六行本「爲」下有「河東」二字；乙十一行本同；孔本同。】</span>行軍司馬。</p>
<p class="em2 strong"><span class="yinwen">24</span>吐蕃數爲韋皋所敗，<span class="jiazhu">數，所角翻；下同。敗，補邁翻。</span>是歲，其曩貢、臘城等九節度嬰、籠官馬定德帥其部落來降。定德有智略，吐蕃諸將行兵，皆稟其謀策，常乘驛計事，至是以兵數不利，恐獲罪，遂來奔。<span class="jiazhu">據《舊書》云：吐蕃酋帥兼監統曩貢、臘城等九節度<span class="zuzi">{羽/女}</span><span class="zuzi">{羽/女}</span>、籠官馬定德與其大將八十七人舉部落來降。定德有計畫，<span class="zuzi">{羽/女}</span><span class="zuzi">{羽/女}</span>知兵法及山川地形，至是以邊功不立，懼得罪而來。如此，則<span class="zuzi">{羽/女}</span><span class="zuzi">{羽/女}</span>別是一人，籠官馬定德又是一人。考之字書，亦無<span class="yinhao">「<span class="zuzi">{羽/女}</span>」</span>字，然《通鑑》所書，全用《舊書·韋皋傳》文。蓋《舊書·韋皋傳》與《吐蕃傳》自相抵捂。帥，讀曰率。</span></p>
</div></body></html>