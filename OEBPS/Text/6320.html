<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>資治通鑑-卷第一百七十六・陳紀十・長城公下</title><meta content="width=device-width" initial-scale="1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="陳紀十">陳紀十</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">起閼逢執徐<span class="biaozhusup" data-rel="">（甲辰）</span>，盡著雍涒灘<span class="biaozhusup" data-rel="">（戊申）</span>，凡五年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="長城公下">長城公下</span></span></h5>
<div class="yt" id="y584"><p class="strong" id="p1"><a class="gg-link" href="#p1" onclick="return changeColor(this);"></a><span class="section" id="title-3"><span data-head-description="長城公下" data-head-level="h4" data-head-title="至德二年">至德二年</span></span><span class="biaozhusup" data-rel="">（甲辰、五八四年）</span></p></div>
<p class="em2 strong" id="p2"><a class="gg-link" href="#p2" onclick="return changeColor(this);"></a><span class="yinwen">1</span>春，正月，甲子，日有食之。</p>
<p class="em2 strong" id="p3"><a class="gg-link" href="#p3" onclick="return changeColor(this);"></a><span class="yinwen">2</span>己巳，隋主享太廟；辛未，祀南郊。</p>
<p class="em2 strong" id="p4"><a class="gg-link" href="#p4" onclick="return changeColor(this);"></a><span class="yinwen">3</span>壬申，梁主入朝于隋，<span class="jiazhu">朝，直遙翻；下同。</span>服通天冠、絳紗袍，北面受郊勞。及入見於大興殿，隋主服通天冠、絳紗袍，梁主服遠遊冠、朝服，君臣並拜。<span class="jiazhu">通天冠、絳紗袍，天子之服也；服天子之服，北面以受郊勞，示臣服於隋而未至純於臣也。遠遊冠、朝服，諸王見天子之服也；入見大興殿，純於臣矣。大興殿，隋新都正殿也，唐爲西內太極殿。遠遊，三梁冠，黑介幘。朝服，絳紗單衣，白紗內單，皁領、袖，皁襈，革帶，鉤䚢，假帶，方心；絳紗蔽膝，韈，舃，綬，劍佩。君臣並拜，非禮也。勞，力到翻。見，賢遍翻。襈，雛免翻。䚢，丑例翻，又敕列翻。</span>賜縑萬匹，珍玩稱是。<span class="jiazhu">稱是，言其直與萬縑稱也。稱，尺證翻。</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a><span class="yinwen">4</span>隋前華州刺史張賓、<span class="jiazhu">華，戶化翻。</span>儀同三司劉暉等造<span class="shu-ming">甲子元曆</span>成，<span class="jiazhu"><span class="shu-ming">甲子元曆</span>，其要以上元甲子，己巳已來至開皇四年歲在甲辰積算起。</span>奏之。壬辰，詔頒新曆。<span class="jiazhu"><span class="shu-ming">考異</span>曰：<span class="shu-ming">隋·律曆志</span>云：<span class="yinhao">「二月撰成奏上。」</span>今從<span class="shu-ming">帝紀</span>。</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a><span class="yinwen">5</span>癸巳，大赦。</p>
<p class="em2 strong" id="p7"><a class="gg-link" href="#p7" onclick="return changeColor(this);"></a><span class="yinwen">6</span>二月，乙巳，隋主餞梁主於灞上。<span class="jiazhu">梁主歸國，故餞之。</span></p>
<p class="em2 strong" id="p8"><a class="gg-link" href="#p8" onclick="return changeColor(this);"></a><span class="yinwen">7</span>突厥蘇尼部男女萬餘口降隋。<span class="jiazhu">厥，九勿翻。尼，女夷翻。降，戶江翻；下同。</span></p>
<p class="em2 strong" id="p9"><a class="gg-link" href="#p9" onclick="return changeColor(this);"></a><span class="yinwen">8</span>庚戌，隋主如隴州。<span class="jiazhu"><span class="shu-ming">五代志</span>：扶風汧源縣，西魏置隴東郡及東秦州，後改隴州。</span></p>
<p class="em2 strong" id="p10"><a class="gg-link" href="#p10" onclick="return changeColor(this);"></a><span class="yinwen">9</span>突厥達頭可汗請降於隋。<span class="jiazhu">可，從刊入聲。汗，音寒。<span class="shu-ming">考異</span>曰：<span class="shu-ming">隋·帝紀</span>云：<span class="yinhao">「突厥阿史那玷厥帥其屬來降。」</span>按時玷厥方強，蓋文降耳。</span></p>
<p class="em2 strong" id="p11"><a class="gg-link" href="#p11" onclick="return changeColor(this);"></a><span class="yinwen">10</span>夏，四月，庚子，隋以吏部尙書虞慶則爲右僕射。</p>
<p class="em2 strong" id="p12"><a class="gg-link" href="#p12" onclick="return changeColor(this);"></a><span class="yinwen">11</span>隋上大將軍賀婁子幹發五州兵擊吐谷渾，<span class="jiazhu">時發河西五州兵，蓋涼、甘、瓜、鄯、廓也。吐，從暾入聲。谷，音浴。</span>殺男女萬餘口，二旬而還。<span class="jiazhu">還，音旋，又如字。</span></p>
<p class="em2 strong" id="p13"><a class="gg-link" href="#p13" onclick="return changeColor(this);"></a>帝以隴西頻被寇掠，而俗不設村塢，<span class="jiazhu">塢，安古翻，壁壘也。<span class="shu-ming">說文</span>曰：小障也，一曰庳城也。<span class="shu-ming">通俗文</span>：營居曰塢。被，皮義翻。</span>命子幹勒民爲堡，<span class="jiazhu">堡，音保，小城也。</span>仍營田積穀。子幹上書曰：<span class="yinhao">「隴右、河西，土曠民稀，邊境未寧，不可廣佃。<span class="jiazhu">上，時掌翻。佃，徒年翻，作田也。</span>比見屯田之所，<span class="jiazhu">比，毗至翻。</span>獲少費多，虛役人功，卒逢踐暴；<span class="jiazhu">少，詩沼翻。卒，子恤翻。</span>屯田疏遠者請皆廢省。但隴右之人以畜牧爲事，<span class="jiazhu">畜，許六翻。</span>若更屯聚，彌不自安。但使鎭戍連接，烽堠相望，<span class="jiazhu">堠，戶遘翻。</span>民雖散居，必謂無慮。」</span>帝從之。</p>
<p class="em2 strong" id="p14"><a class="gg-link" href="#p14" onclick="return changeColor(this);"></a>以子幹曉習邊事，丁巳，以爲榆關總管。<span class="jiazhu"><span class="shu-ming">五代志</span>：榆林郡金河縣，開皇三年置榆關總管。榆林郡後置勝州。</span></p>
<p class="em2 strong" id="p15"><a class="gg-link" href="#p15" onclick="return changeColor(this);"></a><span class="yinwen">12</span>五月，以吏部尙書江總爲僕射。</p>
<p class="em2 strong" id="p16"><a class="gg-link" href="#p16" onclick="return changeColor(this);"></a><span class="yinwen">13</span>隋主以渭水多沙，深淺不常，漕者苦之，六月，壬子，詔太子左庶子宇文愷帥水工鑿渠，引渭水，<span class="jiazhu">帥，讀曰率。</span>自大興城東至潼關三百餘里，名曰廣通渠。漕運通利，關內賴之。</p>
<p class="em2 strong" id="p17"><a class="gg-link" href="#p17" onclick="return changeColor(this);"></a><span class="yinwen">14</span>秋，七月，丙寅，遣兼散騎常侍謝泉等聘于隋。<span class="jiazhu">散，悉亶翻。騎，奇寄翻。</span></p>
<p class="em2 strong" id="p18"><a class="gg-link" href="#p18" onclick="return changeColor(this);"></a><span class="yinwen">15</span>八月，壬寅，隋鄧恭公竇熾卒。<span class="jiazhu">熾，昌志翻。卒，子恤翻。</span></p>
<p class="em2 strong" id="p19"><a class="gg-link" href="#p19" onclick="return changeColor(this);"></a><span class="yinwen">16</span>乙卯，將軍夏侯苗請降于隋，<span class="jiazhu">夏，戶雅翻。降，戶江翻。</span>隋主以通和，不納。</p>
<p class="em2 strong" id="p20"><a class="gg-link" href="#p20" onclick="return changeColor(this);"></a><span class="yinwen">17</span>九月，甲戌，隋主以關中饑，行如洛陽。</p>
<p class="em2 strong" id="p21"><a class="gg-link" href="#p21" onclick="return changeColor(this);"></a><span class="yinwen">18</span>隋主不喜詞華，<span class="jiazhu">喜，許記翻。</span>詔天下公私文翰並宜實錄。泗州刺史司馬幼之<span class="jiazhu"><span class="shu-ming">五代志</span>：下邳郡，後魏置南徐州，梁改東徐州，陳改安州，後周改泗州。</span>文表華豔，付所司治罪。治事侍御史趙郡李諤亦以當時屬文，體尙輕薄，<span class="jiazhu">治，直之翻。屬，之欲翻。</span>上書曰：<span class="yinhao">「魏之三祖，<span class="jiazhu">上，時掌翻。三祖，謂曹魏父子孫太祖武皇帝、高祖文皇帝、烈祖明皇帝。</span>崇尙文詞，忽君人之大道，好雕蟲之小藝。<span class="jiazhu"><span class="shu-ming">揚子</span>曰：童子雕蟲篆刻。好，呼到翻。</span>下之從上，遂成風俗。江左、齊、梁，其弊彌甚：競一韻之奇，爭一字之巧；連篇累牘，不出月露之形，積案盈箱，唯是風雲之狀。世俗以此相高，朝廷據茲擢士。祿利之路旣開，愛尙之情愈篤。於是閭里童昏，貴遊總丱，<span class="jiazhu">童昏，言童幼昏蒙，未有知識也。鄭玄曰：貴遊子弟，王公之子弟；遊，無官司者。<span class="shu-ming">詩</span>：總角丱兮。毛<span class="shu-ming">傳</span>曰：總角，聚兩髦也。丱，幼稚也，丱，古患翻。</span>未窺六甲，<span class="jiazhu">古者，八歲入小學，學六甲、五方、書計之事。六甲，謂六十甲子也。</span>先製五言，<span class="jiazhu">謂五言詩。</span>至如羲皇、舜、禹之典，伊、傅、周、孔之說，不復關心，<span class="jiazhu">復，扶又翻。</span>何嘗入耳。以傲誕爲清虛，以緣情爲勳績，指儒素爲古拙，用詞賦爲君子。故文筆日繁，其政日亂，良由棄大聖之軌模，搆無用以爲用也。今朝廷雖有是詔，如聞外州遠縣，仍踵弊風：躬仁孝之行者，<span class="jiazhu">行，下孟翻。</span>擯落私門，不加收齒；工輕薄之藝者，選充吏職，舉送天朝。<span class="jiazhu">朝，直遙翻。</span>蓋由刺史、縣令未遵風敎。請普加采察，送臺推劾。」</span><span class="jiazhu">劾，戶槪翻，又戶得翻。</span>又上言：<span class="yinhao">「士大夫矜伐干進，無復廉恥，乞明加罪黜，以懲風軌。」</span><span class="jiazhu">風軌，風迹也。上，時掌翻。</span>詔以諤前後所奏頒示四方。</p>
<p class="em2 strong" id="p22"><a class="gg-link" href="#p22" onclick="return changeColor(this);"></a><span class="yinwen">19</span>突厥沙鉢略可汗數爲隋所敗，<span class="jiazhu">厥，九勿翻。可，從刊入聲。汗，音寒。數，所角翻。敗，補邁翻。</span>乃請和親。千金公主自請改姓楊氏，爲隋主女。隋主遣開府儀同三司徐平和使於沙鉢略，更封千金公主爲大義公主。<span class="jiazhu">千金公主，宇文氏，請於沙鉢略，欲復讎；及兵敗於外，衆離於內，乃請爲隋主女。更封以大義，非嘉名也，取<span class="yinhao">「大義滅親」</span>云爾，爲大義不得其死張本。使，疏吏翻；下同。更，工衡翻。</span>晉王廣請因釁乘之，<span class="jiazhu">釁，許覲翻。</span>隋主不許。</p>
<p class="em2 strong" id="p23"><a class="gg-link" href="#p23" onclick="return changeColor(this);"></a>沙鉢略遣使致書曰：<span class="yinhao">「從天生大突厥天下賢聖天子伊利居盧設莫何沙鉢略可汗<span class="jiaozhusup">【章：十二行本「居」作「俱」；乙十一行本同；孔本同。】</span>致書大隋皇帝：皇帝，婦父，乃是翁比。此爲女夫，乃是兒例。兩境雖殊，情義如一。自今子子孫孫，乃至萬世，親好不絕。<span class="jiazhu">好，呼到翻。</span>上天爲證，終不違負！此國羊馬，皆皇帝之畜。<span class="jiazhu">畜，許救翻。</span>彼之繒綵，皆此國之物。」</span><span class="jiazhu">繒，疾陵翻。</span></p>
<p class="em2 strong" id="p24"><a class="gg-link" href="#p24" onclick="return changeColor(this);"></a>帝復書曰：<span class="yinhao">「大隋天子貽書大突厥沙鉢略可汗：得書，知大有善意。旣爲沙鉢略婦翁，今日視沙鉢略與兒子不異。時遣大臣往彼省女，復省沙鉢略也。」</span><span class="jiazhu">省，悉景翻。復，扶又翻。</span>於是遣尙書右僕射虞慶則使於沙鉢略，車騎將軍長孫晟副之。<span class="jiazhu">騎，奇寄翻。長，知兩翻。晟，承正翻。</span></p>
<p class="em2 strong" id="p25"><a class="gg-link" href="#p25" onclick="return changeColor(this);"></a>沙鉢略陳兵列其珍寶，坐見慶則，稱病不能起，且曰：<span class="yinhao">「我諸父以來，不向人拜。」</span>慶則責而諭之。千金公主私謂慶則曰：<span class="yinhao">「可汗豺狼性；過與爭，將齧人。」</span><span class="jiazhu">齧，五結翻，噬也。</span>長孫晟謂沙鉢略曰：<span class="yinhao">「突厥與隋俱大國天子，可汗不起，安敢違意。但可賀敦爲帝女，則可汗是大隋女壻，柰何不敬婦翁！」</span>沙鉢略笑謂其達官曰：<span class="yinhao">「須拜婦翁！」</span><span class="jiazhu">突厥子弟曰特勒；大臣曰葉護，曰屈律啜，曰阿波，曰俟利發，曰吐屯，曰俟斤，曰閻洪達，曰頡利發，曰達干，皆達官也。</span>乃起拜頓顙，<span class="jiazhu">顙，桑黨翻。</span>跪受璽書，以戴於首。<span class="jiazhu">璽，斯氏翻。</span>旣而大慙，與羣下相聚慟哭。慶則又遣稱臣，沙鉢略謂左右曰：<span class="yinhao">「何謂臣？」</span>左右曰：<span class="yinhao">「隋言臣，猶此云奴耳。」</span>沙鉢略曰：<span class="yinhao">「得爲大隋天子奴，虞僕射之力也。」</span>贈慶則馬千匹，幷以從妹妻之。<span class="jiazhu">從，才用翻。妻，七細翻。</span></p>
<p class="em2 strong" id="p26"><a class="gg-link" href="#p26" onclick="return changeColor(this);"></a><span class="yinwen">20</span>冬，十一月，壬戌，隋主遣兼散騎常侍薛道衡等來聘，<span class="jiazhu">散，悉亶翻。騎，奇寄翻。</span>戒道衡<span class="yinhao">「當識朕意，勿以言辭相折。」</span><span class="jiazhu">折，之舌翻。</span></p>
<p class="em2 strong" id="p27"><a class="gg-link" href="#p27" onclick="return changeColor(this);"></a><span class="yinwen">21</span>是歲，上於光昭殿前起臨春、結綺、望仙三閣，各高數十丈，<span class="jiazhu">高，古到翻。</span>連延數十間，其牕、牖、壁帶、縣楣、欄、檻皆以沈、檀爲之，<span class="jiazhu"><span class="shu-ming">釋名</span>曰：牕，聰也，於內見外之聰明也。牖，亦牕也。<span class="shu-ming">說文</span>：牖，穿壁，以木爲交牕。壁帶，壁中橫木。班固<span class="shu-ming">西都賦</span>：金釭銜璧，是爲列錢。賢<span class="shu-ming">註</span>曰：以黃金爲釭，其中銜璧，納之於壁帶，爲行列，歷歷如錢也。懸楣，橫木，施於前後兩楹之間，下不裝構，今人謂之掛楣。欄、檻皆所以凭也，施於簷下階際者曰欄，施於牕牖間者曰檻。沈、檀，皆香木。縣，讀曰懸。沈，持林翻。</span>飾以金玉，間以珠翠，<span class="jiazhu">珠，珍珠。翠，翡翠毛。間，古莧翻。</span>外施珠簾，內有寶牀、寶帳，其服玩瑰麗，近古所未有。每微風暫至，香聞數里。<span class="jiazhu">瑰，工回翻。聞，音問。</span>其下積石爲山，引水爲池，雜植奇花異卉。<span class="jiazhu">卉，百草總名，音許偉翻，又音諱。</span></p>
<p class="em2 strong" id="p28"><a class="gg-link" href="#p28" onclick="return changeColor(this);"></a>上自居臨春閣，張貴妃居結綺閣，龔、孔二貴嬪居望仙閣，並複道交相往來。又有王、李二美人，張、薛二淑媛，袁昭儀、何婕妤、江脩容，並有寵，<span class="jiazhu">梁制：貴妃、貴嬪、貴姬，是爲三夫人，金章龜鈕，紫綬八十首，佩于窴玉、虎頭鞶。淑媛、淑儀、淑容、昭華、昭儀、昭容、脩華、脩儀、脩容，是爲九嬪，金章龜鈕，青綬八十首，虎頭鞶，佩采瓄玉。婕妤、容華、充華、承徽、列榮五職，位亞九嬪，銀印珪鈕，艾綬，虎頭鞶。美人、才人、良人三職，散位，銅印環鈕，墨綬，虎頭鞶。嬪，毗賓翻。媛，于眷翻。婕妤，音接于。</span>迭遊其上。以宮人有文學者袁大捨等爲女學士。僕射江總雖爲宰輔，不親政務，日與都官尙書孔範、散騎常侍王瑳等<span class="jiazhu">散，悉亶翻。騎，奇寄翻。瑳，倉何翻。</span>文士十餘人，侍上遊宴後庭，無復尊卑之序，謂之<span class="yinhao">「狎客」</span>。上每飲酒，使諸妃、嬪及女學士與狎客共賦詩，互相贈答，<span class="jiazhu"><span class="shu-ming">考異</span>曰：<span class="shu-ming">平陳記</span>云：<span class="yinhao">「張貴妃等八人夾坐，江總等十人預宴。先令八婦人襞采牋製五言詩，十客一時繼和，稽緩則罰酒。」</span>今從<span class="shu-ming">陳書</span>、<span class="shu-ming">南史</span>。</span>采其尤艷麗者，被以新聲，<span class="jiazhu">被，皮義翻。</span>選宮女千餘人習而歌之，分部迭進。其曲有<span class="shu-ming">玉樹後庭花</span>、<span class="shu-ming">臨春樂</span>等，<span class="jiazhu"><span class="shu-ming">五代志</span>：後主於清樂中造<span class="shu-ming">黃鸝留</span>及<span class="shu-ming">玉樹後庭花</span>、<span class="shu-ming">金釵兩鬢垂</span>等曲，與幸臣製其歌詞，綺豔相高，極於輕薄。男女唱和，其音甚哀。<span class="shu-ming">臨春樂</span>者，言臨春閣之樂也。樂，音洛。</span>大略皆美諸妃嬪之容色。君臣酣歌，自夕達旦，以此爲常。</p>
<p class="em2 strong" id="p29"><a class="gg-link" href="#p29" onclick="return changeColor(this);"></a>張貴妃名麗華，本兵家女，爲龔貴嬪侍兒，上見而悅之，得幸，生太子深。貴妃髮長七尺，其光可鑑，<span class="jiazhu">長，直亮翻。</span>性敏慧，有神彩，進止詳<span class="jiaozhusup">【章：十二行本「詳」作「閑」；乙十一行本同。】</span>華，<span class="jiazhu">詳審而華麗也。</span>每瞻視眄睞，<span class="jiazhu">仰視曰瞻。正觀曰視。正觀曰視。斜視曰眄。旁視曰睞。眄，莫甸翻。睞，洛代翻。</span>光采溢目，照映左右。善候人主顏色，引薦諸宮女；後宮咸德之，競言其善。又有厭魅之術，<span class="jiazhu">厭魅，所謂婦人媚道也。厭，一琰翻。魅，音媚。</span>常置淫祀於宮中，聚女巫鼓舞。上怠於政事，百司啓奏，並因宦者蔡脫兒、李善度進請；上倚隱囊，<span class="jiazhu">隱囊者，爲囊實以細輭，置諸坐側，坐倦則側身曲肱以隱之。隱，於靳翻。</span>置張貴妃於膝上，共決之。李、蔡所不能記者，貴妃並爲條疏，<span class="jiazhu">疏，分也。爲，于僞翻。</span>無所遺脫。因參訪外事，人間有一言一事，貴妃必先知白之；由是益加寵異，冠絕後庭。<span class="jiazhu">冠，古玩翻。</span>宦官近習，內外連結，援引宗戚，縱橫不法，<span class="jiazhu">援，于元翻。橫，下孟翻。</span>賣官鬻獄，貨賂公行；賞罰之命，不出于外。<span class="jiazhu">言出命不由中書而出於宮掖也。</span>大臣有不從者，因而譖之。於是孔、張之權熏灼四方，<span class="jiazhu">孔、張，謂孔貴嬪、張貴妃也。</span>大臣執政皆從風諂附。</p>
<p class="em2 strong" id="p30"><a class="gg-link" href="#p30" onclick="return changeColor(this);"></a>孔範與孔貴嬪結爲兄妹；上惡聞過失，<span class="jiazhu">惡，烏路翻。</span>每有惡事，孔範必曲爲文飾，稱揚贊美，由是寵遇優渥，言聽計從。羣臣有諫者，輒以罪斥之。中書舍人施文慶，頗涉書史，嘗事上於東宮，聰敏強記，明閑吏職，<span class="jiazhu">閑，習也。</span>心算口占，應時條理，由是大被親幸。<span class="jiazhu">被，皮義翻。</span>又薦所善吳興沈客卿、<span class="jiazhu"><span class="shu-ming">五代志</span>：吳郡烏程縣，舊置吳興郡。</span>陽惠朗、徐哲、曁慧景等，<span class="jiazhu"><span class="shu-ming">姓纂</span>：周景王封少子於陽樊，因邑命氏。余按春秋之時，齊人遷陽，子孫蓋以國爲氏。江南自來有曁姓，吳時有曁豔。曁，戟乙翻。</span>云有吏能，上皆擢用之；以客卿爲中書舍人。客卿有口辯，頗知朝廷典故，兼掌金帛局。<span class="jiazhu">陳中書省分爲二十一局。</span>舊制：軍人、士人並無關市之稅。上盛脩宮室，窮極耳目，府庫空虛，有所興造，恆苦不給。客卿奏請不問士庶並責關市之征，而又增重其舊。於是以陽惠朗爲太市令，曁慧景爲尙書金、倉都令史，<span class="jiazhu">梁制：太市令屬太府卿，秩六百石。尙書金、倉都令史，金部、倉部都令史也。梁制，尙書都令史視奉朝請。恆，戶登翻。</span>二人家本小吏，考校簿領，纖毫不差；然皆不達大體，督責苛碎，聚斂無厭，<span class="jiazhu">斂，力贍翻。厭，於鹽翻。</span>士民嗟怨。客卿總督之，每歲所入，過於常格數十倍。<span class="jiazhu">過，工禾翻。</span>上大悅，益以施文慶爲知人，<span class="jiazhu">臨亂之君，各賢其臣，其信然矣。</span>尤見親重，小大衆事，無不委任；轉相汲引，<span class="jiazhu">汲水者引綆期必上，人臣之相汲引，亦猶是也。</span>珥貂蟬者五十人。<span class="jiazhu">珥，市志翻。</span></p>
<p class="em2 strong" id="p31"><a class="gg-link" href="#p31" onclick="return changeColor(this);"></a>孔範自謂文武才能，舉朝莫及，<span class="jiazhu">朝，直遙翻。</span>從容白上曰：<span class="yinhao">「外間諸將，起自行伍，<span class="jiazhu">從，千容翻。將，卽亮翻。行，戶剛翻。</span>匹夫敵耳。深見遠慮，豈其所知！」</span>上以問施文慶，文慶畏範，亦以爲然；司馬申復贊之。<span class="jiazhu">復，扶又翻。</span>自是將帥微有過失，<span class="jiazhu">帥，所類翻。</span>卽奪其兵，分配文吏；奪任忠部曲以配範及蔡徵。由是文武解體，以至覆滅。<span class="jiazhu"><span class="shu-ming">通鑑</span>具敍陳氏亡國之由。</span></p>
<div class="yt" id="y585"><p class="strong" id="p32"><a class="gg-link" href="#p32" onclick="return changeColor(this);"></a><span class="section" id="title-4"><span data-head-description="長城公下" data-head-level="h4" data-head-title="至德三年">三年</span></span><span class="biaozhusup" data-rel="">（乙巳、五八五年）</span></p></div>
<p class="em2 strong" id="p33"><a class="gg-link" href="#p33" onclick="return changeColor(this);"></a><span class="yinwen">1</span>春，正月，戊午朔，日有食之。</p>
<p class="em2 strong" id="p34"><a class="gg-link" href="#p34" onclick="return changeColor(this);"></a><span class="yinwen">2</span>隋主命禮部尙書牛弘脩<span class="shu-ming">五禮</span>，勒成百卷；戊辰，詔行新禮。<span class="jiazhu">五禮：吉、凶、軍、賓、嘉。</span></p>
<p class="em2 strong" id="p35"><a class="gg-link" href="#p35" onclick="return changeColor(this);"></a><span class="yinwen">3</span>三月，戊午，隋以尙書左僕射高熲爲左領軍大將軍。</p>
<p class="em2 strong" id="p36"><a class="gg-link" href="#p36" onclick="return changeColor(this);"></a><span class="yinwen">4</span>豐州刺史章大寶，昭達之子也，<span class="jiazhu"><span class="shu-ming">五代志</span>：建安郡，陳置閩州，後又置豐州。章昭達歷事高祖、世祖、高宗，皆有戰功。</span>在州貪縱，朝廷以太僕卿李暈代之。暈將至，辛酉，大寶襲殺暈，舉兵反。</p>
<p class="em2 strong" id="p37"><a class="gg-link" href="#p37" onclick="return changeColor(this);"></a><span class="yinwen">5</span>隋大司徒郢公王誼<span class="jiazhu">大司徒，周之六官。按王誼拜大司徒，隋主未受禪也；隋旣受禪，改周之六官，司徒列於三公，不應復加<span class="yinhao">「大」</span>字。</span>與隋主有舊，<span class="jiazhu">王誼少與隋主同學。</span>其子尙帝女蘭陵公主。帝待之恩禮稍薄，誼頗怨望。或告誼自言名應圖讖，相表當王；<span class="jiazhu">相，息亮翻。</span>公卿奏誼大逆不道。壬寅，賜誼死。</p>
<p class="em2 strong" id="p38"><a class="gg-link" href="#p38" onclick="return changeColor(this);"></a><span class="yinwen">6</span>戊申，隋主還長安。<span class="jiazhu">去年九月隋主如洛陽，今還。</span></p>
<p class="em2 strong" id="p39"><a class="gg-link" href="#p39" onclick="return changeColor(this);"></a><span class="yinwen">7</span>章大寶遣其將楊通攻建安，不克。<span class="jiazhu">以此觀之，陳之豐州治閩縣，而建安縣自別置建安郡。將，卽亮翻。</span>臺軍將至，大寶衆潰，逃入山，爲追兵所擒，夷三族。</p>
<p class="em2 strong" id="p40"><a class="gg-link" href="#p40" onclick="return changeColor(this);"></a><span class="yinwen">8</span>隋度支尙書長孫平<span class="jiazhu">元年，隋已改度支爲民部，<span class="shu-ming">志</span>作<span class="yinhao">「工部尙書長孫平」</span>。度，徒洛翻。長，知兩翻。</span>奏<span class="yinhao">「令民間每秋家出粟麥一石以下，貧富爲差，儲之當社，委社司檢校，以備凶年，名曰『義倉』」</span>，隋主從之。五月，甲申，初詔郡、縣置義倉。<span class="jiaozhusup">【章：十二行本「倉」下有「平，儉之子也」五字；乙十一行本同；孔本同。】</span>時民間多妄稱老、小以免賦役，<span class="jiazhu">隋承周制，男女三歲已下爲黃，十歲已下爲小，六十者爲老。</span>山東承北齊之弊政，<span class="jiazhu">北齊，高齊。言北齊者，以別蕭氏之南齊。</span>戶口租調，姦僞尤多。隋主命州縣大索貌閱，<span class="jiazhu">調，徒弔翻。索，山客翻。貌閱者，閱其貌以驗老小之實。</span>戶口不實者，里正、黨長遠配；<span class="jiazhu">隋頒新令，制人五家爲保，保有長；保五爲閭，閭四爲族，皆有正；畿外置里正，比閭正；黨長，比族正；以相檢察焉。長，知兩翻。</span>大功以下，皆令析籍，以防容隱。<span class="jiazhu">堂兄弟，其服大功。</span>於是計帳得新附一百六十四萬餘口。高熲<span class="jiaozhusup">【章：十二行本「熲」下有「又言民間課輸無定簿，難以推校」十三字；乙十一行本同；孔本同；張校同。】</span>請爲輸籍法，徧下諸州，<span class="jiazhu">輸籍，凡民間課輸，皆籍其數，使州縣長吏不得以走弄出沒。下，戶嫁翻。</span>帝從之，自是姦無所容矣。</p>
<p class="em2 strong" id="p41"><a class="gg-link" href="#p41" onclick="return changeColor(this);"></a>諸州調物，每歲河南自潼關，河北自蒲坂，輸長安者相屬於路，<span class="jiazhu">調，徒弔翻。屬，之欲翻。</span>晝夜不絕者數月。</p>
<p class="em2 strong" id="p42"><a class="gg-link" href="#p42" onclick="return changeColor(this);"></a><span class="yinwen">9</span>梁主殂，諡曰孝明皇帝，廟號世宗。世宗孝慈儉約，境內安之。太子琮嗣位。<span class="jiazhu">琮，藏宗翻。</span></p>
<p class="em2 strong" id="p43"><a class="gg-link" href="#p43" onclick="return changeColor(this);"></a><span class="yinwen">10</span>初，突厥阿波可汗旣與沙鉢略有隙，<span class="jiaozhusup">【章：十二行本「隙」下有「分而爲二」四字；乙十一行本同；孔本同；張校同。】</span><span class="jiazhu">厥，九勿翻。可，從刊入聲。汗，音寒。有隙事始上卷元年。</span>阿波浸強，東距都斤，<span class="jiazhu">都斤，突厥中山名。沙鉢略初立，建牙於此山。</span>西越金山，龜茲、鐵勒、伊吾及西域諸胡悉附之，<span class="jiazhu">伊吾之地，吐屯設主之，蓋突厥所署置也。龜茲，音丘慈。</span>號西突厥。<span class="jiazhu">突厥自是分爲東、西。</span>隋主亦遣上大將軍元契使于阿波以撫之。<span class="jiazhu">使，疏吏翻。</span></p>
<p class="em2 strong" id="p44"><a class="gg-link" href="#p44" onclick="return changeColor(this);"></a><span class="yinwen">11</span>秋，七月，庚申，遣散騎常侍王話等聘于隋。<span class="jiazhu">散，悉亶翻。奇寄翻。</span></p>
<p class="em2 strong" id="p45"><a class="gg-link" href="#p45" onclick="return changeColor(this);"></a><span class="yinwen">12</span>突厥沙鉢略旣爲達頭所困，<span class="jiazhu">達頭資阿波以兵，使攻沙鉢略，是爲其所困者也。</span>又畏契丹，<span class="jiazhu">西旣爲達頭所困，東又畏契丹見逼。契，欺訖翻，又音喫。</span>遣使告急於隋，請將部落度漠南，寄居白道川。<span class="jiazhu">欲南傍長城下，倚隋爲援。使，疏吏翻。將，卽亮翻。又如字。</span>隋主許之，命晉王廣以兵援之，<span class="jiazhu">晉王廣時爲幷省，北邊皆屬焉，故命以兵援沙鉢略。</span>給以衣食，賜之車服鼓吹。<span class="jiazhu">吹，昌瑞翻。</span>沙鉢略因西擊阿波，破之。<span class="jiazhu">借隋兵之勢以獲勝。</span>而阿拔國乘虛掠其妻子；官軍爲擊阿拔，敗之，<span class="jiazhu">爲，于僞翻。敗，補邁翻。</span>所獲悉與沙鉢略。</p>
<p class="em2 strong" id="p46"><a class="gg-link" href="#p46" onclick="return changeColor(this);"></a>沙鉢略大喜，乃立約，以磧爲界，<span class="jiazhu">磧，七迹翻。</span>因上表曰：<span class="yinhao">「天無二日，土無二王，<span class="jiazhu">此語本之<span class="shu-ming">孟子</span>。上，時掌翻；下同。</span>大隋皇帝眞皇帝也，豈敢阻兵恃險，偷竊名號！今感慕淳風，歸心有道，屈膝稽顙，<span class="jiazhu">稽，音啓。顙，桑黨翻。</span>永爲藩附。」</span>遣其子庫合眞入朝。<span class="jiazhu"><span class="shu-ming">考異</span>曰：<span class="shu-ming">隋·突厥傳</span>作<span class="yinhao">「窟含眞」</span>，今從<span class="shu-ming">帝紀</span>。朝，直遙翻。</span></p>
<p class="em2 strong" id="p47"><a class="gg-link" href="#p47" onclick="return changeColor(this);"></a>八月，丙戌，庫合眞至長安。隋主下詔曰：<span class="yinhao">「沙鉢略往雖與和，<span class="jiazhu">往，已往也，言往事也。</span>猶是二國；今作君臣，便成一體。」</span>因命肅告郊廟，普頒遠近；凡賜沙鉢略詔，不稱其名。宴庫合眞於內殿，<span class="jiazhu">突厥馮陵諸夏，周、齊屈體結之。今沙鉢略奉表稱臣，遣子入覲，隋主告之郊廟，布之臣庶，大其事也；宴之於內殿，親之也。</span>引見皇后，賞勞甚厚。<span class="jiazhu">見，賢遍翻。勞，力到翻。</span>沙鉢略大悅，自是歲時貢獻不絕。</p>
<p class="em2 strong" id="p48"><a class="gg-link" href="#p48" onclick="return changeColor(this);"></a><span class="yinwen">13</span>九月，將軍湛文徹侵隋和州，隋儀同三司費寶首擊擒之。<span class="jiazhu">費，扶拂翻，姓也。</span></p>
<p class="em2 strong" id="p49"><a class="gg-link" href="#p49" onclick="return changeColor(this);"></a><span class="yinwen">14</span>丙子，隋使李若等來聘。</p>
<p class="em2 strong" id="p50"><a class="gg-link" href="#p50" onclick="return changeColor(this);"></a><span class="yinwen">15</span>冬，十月，壬辰，隋以上柱國楊素爲信州總管。<span class="jiazhu"><span class="shu-ming">五代志</span>：巴東郡，梁置信州。隋置楊素於永安，將使之爲舟師以伐陳也。</span></p>
<p class="em2 strong" id="p51"><a class="gg-link" href="#p51" onclick="return changeColor(this);"></a><span class="yinwen">16</span>初，北地傅縡<span class="jiazhu">縡，作代翻。</span>以庶子事上於東宮，及卽位，遷祕書監、右衞將軍兼中書通事舍人，負才使氣，人多怨之。施文慶、沈客卿共譖縡受高麗使金，上收縡下獄。<span class="jiazhu">麗，力知翻。使，疏吏翻。下，戶嫁翻。</span></p>
<p class="em2 strong" id="p52"><a class="gg-link" href="#p52" onclick="return changeColor(this);"></a>縡於獄中上書曰：<span class="yinhao">「夫君人者，恭事上帝，子愛下民，省嗜欲，遠諂佞，未明求衣，日旰忘食，<span class="jiazhu">中上，時掌翻。夫，音扶。遠，于願翻。旰，古按翻。</span>是以澤被區宇，<span class="jiazhu">被，皮義翻。</span>慶流子孫。陛下頃來酒色過度，不虔郊廟大神，專媚淫昏之鬼，<span class="jiazhu">謂寵張貴妃，使女巫鼓舞於宮中而淫祀也。</span>小人在側，宦豎弄權，惡忠直若仇讎，視生民如草芥，後宮曳綺繡，廐馬餘菽粟，百姓流離，殭尸蔽野，貨賄公行，帑藏損耗，神怒民怨，衆叛親離，臣恐東南王氣自斯而盡。」</span><span class="jiazhu">惡，烏路翻。殭，居良翻。帑，他朗翻。藏，徂浪翻。王，于況翻，又如字。</span></p>
<p class="em2 strong" id="p53"><a class="gg-link" href="#p53" onclick="return changeColor(this);"></a>書奏，上大怒。頃之，意稍解，遣使謂縡曰：<span class="yinhao">「我欲赦卿，卿能改過不？」</span><span class="jiazhu">使，疏吏翻。不，讀曰否。</span>對曰：<span class="yinhao">「臣心如面，臣面可改，則臣心可改。」</span>上益怒，令宦者李善慶窮治其事，遂賜死獄中。<span class="jiazhu">治，直之翻。</span></p>
<p class="em2 strong" id="p54"><a class="gg-link" href="#p54" onclick="return changeColor(this);"></a>上每當郊祀，常稱疾不行，故縡言及之。</p>
<p class="em2 strong" id="p55"><a class="gg-link" href="#p55" onclick="return changeColor(this);"></a><span class="yinwen">17</span>是歲，梁大將軍戚昕以舟師襲公安，不克而還。<span class="jiazhu">公安，陳荊州治所。昕，許斤翻。還，音旋，又如字。</span></p>
<p class="em2 strong" id="p56"><a class="gg-link" href="#p56" onclick="return changeColor(this);"></a>隋主徵梁主叔父太尉吳王岑入朝，拜大將軍，封懷義公，因留不遣；<span class="jiazhu">朝，直遙翻。</span>復置江陵總管以監之。<span class="jiazhu">隋罷江陵總管，見上卷陳高宗太建十四年。復，扶又翻。監，工銜翻。</span></p>
<p class="em2 strong" id="p57"><a class="gg-link" href="#p57" onclick="return changeColor(this);"></a>梁大將軍許世武密以城召荊州刺史宜黃侯慧紀；<span class="jiazhu">宜黃，古縣，吳立，屬臨川郡，隋併省。</span>謀泄，梁主殺之。慧紀，高祖之從孫也。<span class="jiazhu">從，才用翻。</span></p>
<p class="em2 strong" id="p58"><a class="gg-link" href="#p58" onclick="return changeColor(this);"></a><span class="yinwen">18</span>隋主使司農少卿崔仲方發丁三萬，於朔方、靈武築長城，東距河，西至綏州，<span class="jiazhu"><span class="shu-ming">五代志</span>：雕陰郡，西魏置綏州。</span>綿歷七百里，以遏胡寇。</p>
<div class="yt" id="y586"><p class="strong" id="p59"><a class="gg-link" href="#p59" onclick="return changeColor(this);"></a><span class="section" id="title-5"><span data-head-description="長城公下" data-head-level="h4" data-head-title="至德四年">四年</span></span><span class="biaozhusup" data-rel="">（丙午、五八六年）</span></p></div>
<p class="em2 strong" id="p60"><a class="gg-link" href="#p60" onclick="return changeColor(this);"></a><span class="yinwen">1</span>梁改元廣運。</p>
<p class="em2 strong" id="p61"><a class="gg-link" href="#p61" onclick="return changeColor(this);"></a><span class="yinwen">2</span>甲子，党項羌請降於隋。<span class="jiazhu"><span class="shu-ming">隋書</span>：党項羌者，三苗之後也，自稱獼猴種。東接臨洮、西平，西距葉護，南北數千里，每姓別爲部落。党，底朗翻。降，戶江翻。</span></p>
<p class="em2 strong" id="p62"><a class="gg-link" href="#p62" onclick="return changeColor(this);"></a><span class="yinwen">3</span>庚午，隋頒曆於突厥。<span class="jiazhu">班曆則稟受正朔矣。</span></p>
<p class="em2 strong" id="p63"><a class="gg-link" href="#p63" onclick="return changeColor(this);"></a><span class="yinwen">4</span>二月，隋始令刺史上佐每歲暮更入朝，上考課。<span class="jiazhu">上佐，謂長史、司馬。更，工衡翻。上，時掌翻。</span></p>
<p class="em2 strong" id="p64"><a class="gg-link" href="#p64" onclick="return changeColor(this);"></a><span class="yinwen">5</span>丁亥，隋復令崔仲方發丁十五萬，於朔方以東，緣邊險要，築數十城。<span class="jiazhu">朔方郡，夏州。復，扶又翻。</span></p>
<p class="em2 strong" id="p65"><a class="gg-link" href="#p65" onclick="return changeColor(this);"></a><span class="yinwen">6</span>丙申，立皇弟叔謨爲巴東王，叔顯爲臨江王，叔坦爲新會王，叔隆爲新寧王。<span class="jiazhu"><span class="shu-ming">五代志</span>：歷陽郡烏江縣，陳爲臨江郡；南海郡新會縣，舊置新會郡；信安郡新興縣，梁置新寧郡。</span></p>
<p class="em2 strong" id="p66"><a class="gg-link" href="#p66" onclick="return changeColor(this);"></a><span class="yinwen">7</span>庚子，隋大赦。</p>
<p class="em2 strong" id="p67"><a class="gg-link" href="#p67" onclick="return changeColor(this);"></a><span class="yinwen">8</span>三月，己未，洛陽男子高德上書，請隋主爲太上皇，傳位皇太子。帝曰：<span class="yinhao">「朕承天命，撫育蒼生，日旰孜孜，猶恐不逮。<span class="jiazhu">旰，古按翻。</span>豈效近代帝王，傳位於子，自求逸樂者哉！」</span><span class="jiazhu">言不效齊武成、周天元也。樂，音洛。</span></p>
<p class="em2 strong" id="p68"><a class="gg-link" href="#p68" onclick="return changeColor(this);"></a><span class="yinwen">9</span>夏，四月，己亥，遣周磻等聘于隋。<span class="jiazhu">磻，薄官翻。</span></p>
<p class="em2 strong" id="p69"><a class="gg-link" href="#p69" onclick="return changeColor(this);"></a><span class="yinwen">10</span>五月，丁巳，立皇子莊爲會稽王。<span class="jiazhu">會，古外翻。</span></p>
<p class="em2 strong" id="p70"><a class="gg-link" href="#p70" onclick="return changeColor(this);"></a><span class="yinwen">11</span>秋，八月，隋遣散騎常侍裴豪等來聘。<span class="jiazhu">散，悉亶翻。騎，奇寄翻。</span></p>
<p class="em2 strong" id="p71"><a class="gg-link" href="#p71" onclick="return changeColor(this);"></a><span class="yinwen">12</span>戊申，隋申明公李穆卒，<span class="jiazhu">隋以李穆能知幾保身，故諡曰明。卒，子恤翻。</span>葬以殊禮。</p>
<p class="em2 strong" id="p72"><a class="gg-link" href="#p72" onclick="return changeColor(this);"></a><span class="yinwen">13</span>閏月，丁卯，隋太子勇鎭洛陽。</p>
<p class="em2 strong" id="p73"><a class="gg-link" href="#p73" onclick="return changeColor(this);"></a><span class="yinwen">14</span>隋上柱國郕公梁士彥討尉遲迥，<span class="jiazhu">事見一百七十四卷高宗太建十二年。尉，紆勿翻。</span>所當必破，代迥爲相州刺史；<span class="jiazhu">相，息亮翻。</span>隋主忌之，召還長安。上柱國𣏌公宇文忻與隋主少相厚，<span class="jiazhu">少，詩照翻。</span>善用兵，有威名；隋主亦忌之，以譴去官，<span class="jiazhu">忻爲右領軍大將軍。</span>以<span class="jiaozhusup">【章：十二行本「以」作「與」；乙十一行本同；孔本同；張校同。】</span>柱國舒公劉昉皆被疏遠，<span class="jiazhu">被，皮義翻。遠，于願翻。<span class="yinhao">「以」</span>，當作<span class="yinhao">「與」</span>。</span>閒居無事，頗懷怨望，數相往來，<span class="jiazhu">數，所角翻。</span>陰謀不軌。</p>
<p class="em2 strong" id="p74"><a class="gg-link" href="#p74" onclick="return changeColor(this);"></a>忻欲使士彥於蒲州起兵，<span class="jiazhu">蒲州，蒲坂，河津之要，去長安三百餘里。</span>己爲內應，士彥之甥裴通預其謀而告之。帝隱其事，以士彥爲晉州刺史，<span class="jiazhu">晉州，平陽，用武之地。周、齊兵爭，以爲重鎭。</span>欲觀其意；士彥忻然，謂昉等曰：<span class="yinhao">「天也！」</span>又請儀同三司薛摩兒爲長史，帝亦許之。後與公卿朝謁，<span class="jiazhu">朝，直遙翻；下同。</span>帝令左右執士彥、忻、昉於行間，詰之，<span class="jiazhu">行，戶剛翻。詰，去吉翻。</span>初猶不伏；捕薛摩兒適至，命之庭對，<span class="jiazhu">於殿庭面質其事。</span>摩兒具論始末，士彥失色，顧謂摩兒曰：<span class="yinhao">「汝殺我！」</span>丙子，士彥、忻、昉皆伏誅，叔姪、兄弟免死除名。</p>
<p class="em2 strong" id="p75"><a class="gg-link" href="#p75" onclick="return changeColor(this);"></a>九月，辛巳，隋主素服臨射殿，命百官射三家資物以爲誡。<span class="jiazhu">三人者與隋主有舊，又有翼戴之功，而謀爲不軌，故爲之素服而又以誡百官。</span></p>
<p class="em2 strong" id="p76"><a class="gg-link" href="#p76" onclick="return changeColor(this);"></a><span class="yinwen">15</span>冬，十月，己酉，隋以兵部尙書楊尙希爲禮部尙書。隋主每旦臨朝，日昃不倦，尙希諫曰：<span class="yinhao">「周文王以憂勤損壽，武王以安樂延年。<span class="jiazhu">鄭玄註<span class="shu-ming">禮記</span>有是言。昃，阻力翻。樂，音洛。</span>願陛下舉大綱，責成宰輔。繁碎之務，非人主所宜親也。」</span>帝善之而不能從。</p>
<p class="em2 strong" id="p77"><a class="gg-link" href="#p77" onclick="return changeColor(this);"></a><span class="yinwen">16</span>癸丑，隋置山南道行臺於襄州；<span class="jiazhu">襄州治襄陽，其地在長安南山之南。</span>以秦王俊爲尙書令。俊妃崔氏生男，隋主喜，頒賜羣官。</p>
<p class="em2 strong" id="p78"><a class="gg-link" href="#p78" onclick="return changeColor(this);"></a>直祕書內省博陵李文博，家素貧，<span class="jiazhu">曹魏藏書在祕書，中、外三閣，是時祕書已有內外之分矣。隋氏開獻書之路，召天下工書之士補續殘缺，爲正副二本，藏于宮中，其餘以實祕書內外之閣，故置直祕書內省之官。博陵郡，定州。</span>人往賀之，文博曰：<span class="yinhao">「賞罰之設，功過所存。今王妃生男，於羣官何事，乃妄受賞也！」</span>聞者愧之。</p>
<p class="em2 strong" id="p79"><a class="gg-link" href="#p79" onclick="return changeColor(this);"></a><span class="yinwen">17</span>癸亥，以尙書僕射江總爲尙書令，吏部尙書謝伷爲僕射。<span class="jiazhu">伷，直祐翻。</span></p>
<p class="em2 strong" id="p80"><a class="gg-link" href="#p80" onclick="return changeColor(this);"></a><span class="yinwen">18</span>十一月，己卯，大赦。</p>
<p class="em2 strong" id="p81"><a class="gg-link" href="#p81" onclick="return changeColor(this);"></a><span class="yinwen">19</span>吐谷渾可汗夸呂在位百年，<span class="jiazhu"><span class="yinhao">「夸呂」</span>，<span class="shu-ming">隋書·吐谷渾傳</span>作<span class="yinhao">「呂夸」</span>。</span>屢因喜怒廢殺太子。後太子懼，謀執夸呂而降；<span class="jiazhu">降，戶江翻；下同。</span>請兵於隋邊吏，秦州總管河間王弘請以兵應之，<span class="jiazhu">秦州，天水郡。河間王弘，隋主從祖弟。</span>隋主不許。</p>
<p class="em2 strong" id="p82"><a class="gg-link" href="#p82" onclick="return changeColor(this);"></a>太子謀洩，爲夸呂所殺，復立其少子嵬王訶爲太子。<span class="jiazhu">復，扶又翻；下同。少，詩照翻。嵬，五灰翻。</span>疊州刺史杜粲<span class="jiazhu"><span class="shu-ming">五代志</span>：臨洮郡疊川縣，後周置疊州。宋白曰：以其地山多重疊也。</span>請因其釁而討之，<span class="jiazhu">釁，許覲翻。</span>隋主又不許。</p>
<p class="em2 strong" id="p83"><a class="gg-link" href="#p83" onclick="return changeColor(this);"></a>是歲，嵬王訶復懼誅，謀帥部落萬五千戶降隋，遣使詣闕，請兵迎之。<span class="jiazhu">帥，讀曰率。使，疏吏翻；下同。</span>隋主曰：<span class="yinhao">「渾賊風俗，特異人倫，<span class="jiazhu">言其去人倫，與中國異俗。</span>父旣不慈，子復不孝。朕以德訓人，何有成其惡逆乎！」</span>乃謂使者曰：<span class="yinhao">「父有過失，子當諫爭，<span class="jiazhu">爭與諍同，音則迸翻。</span>豈可潛謀非法，受不孝之名！溥天之下皆朕臣妾，各爲善事，卽稱朕心。<span class="jiazhu">稱，尺證翻。</span>嵬王旣欲歸朕，唯敎嵬王爲臣子之法，不可遠遣兵馬，助爲惡事！」</span><span class="jiazhu">隋主可謂有君人之言矣。</span>嵬王訶乃止。</p>
<div class="yt" id="y587"><p class="strong" id="p84"><a class="gg-link" href="#p84" onclick="return changeColor(this);"></a><span class="section" id="title-6"><span data-head-description="長城公下" data-head-level="h4" data-head-title="禎明元年">禎明元年</span></span><span class="biaozhusup" data-rel="">（丁未、五八七年）</span></p></div>
<p class="em2 strong" id="p85"><a class="gg-link" href="#p85" onclick="return changeColor(this);"></a><span class="yinwen">1</span>春，正月，戊寅，大赦，改元。</p>
<p class="em2 strong" id="p86"><a class="gg-link" href="#p86" onclick="return changeColor(this);"></a><span class="yinwen">2</span>癸巳，隋主享太廟。</p>
<p class="em2 strong" id="p87"><a class="gg-link" href="#p87" onclick="return changeColor(this);"></a><span class="yinwen">3</span>乙未，隋制諸州歲貢士三人。</p>
<p class="em2 strong" id="p88"><a class="gg-link" href="#p88" onclick="return changeColor(this);"></a><span class="yinwen">4</span>二月，丁巳，隋主朝日于東郊。<span class="jiazhu"><span class="shu-ming">五代志</span>：禮，天子以春分朝日於東郊，秋分夕月於西郊。漢法不俟二分，於東、西郊常以郊泰畤，旦出竹宮，東向揖日，其夕西向揖月。魏文譏其煩褻似家人之事，而以正月朝日于東門之外；前史又以爲非時。及明帝太和元年二月丁亥，朝日于東郊，八月己丑，夕月於西郊，始合於古。後周以春分朝日於國東門外，爲壇如其郊，用特牲，青幣，青圭有邸，皇帝乘青輅，及祀官俱青冕，執事者青弁，燔燎如圓丘；秋分夕月於國西門外，爲壇於埳中，燔燎，禮如朝日。隋開皇初，於國東春明門外爲壇，每以春分朝日，又於國西開遠門外埳中爲壇，每以秋分夕月，牲幣與周同。朝，直遙翻。</span></p>
<p class="em2 strong" id="p89"><a class="gg-link" href="#p89" onclick="return changeColor(this);"></a><span class="yinwen">5</span>遣兼散騎常侍王亨等聘于隋。<span class="jiazhu">散，悉亶翻。騎，奇寄翻。</span></p>
<p class="em2 strong" id="p90"><a class="gg-link" href="#p90" onclick="return changeColor(this);"></a><span class="yinwen">6</span>隋發丁男十萬餘人修長城，二旬而罷。夏，四月，於揚州開山陽瀆以通運。<span class="jiazhu">揚州治廣陵，山陽縣屬焉。按春秋，吳城邗，溝通江、淮。山陽瀆通於廣陵尙矣，隋特開而深廣之，將以伐陳也。</span></p>
<p class="em2 strong" id="p91"><a class="gg-link" href="#p91" onclick="return changeColor(this);"></a><span class="yinwen">7</span>突厥沙鉢略可汗遣其子入貢于隋，因請獵於恆、代之間，<span class="jiazhu">拓跋氏始都平城，建爲代都，置司州及代都尹，後遷洛陽，改司州爲恆州，故曰恆、代也。厥，九勿翻。可，從刊入聲。汗，音寒。恆，戶登翻。</span>隋主許之，仍遣人賜以酒食。沙鉢略帥部落再拜受賜。<span class="jiazhu">帥，讀曰率。</span></p>
<p class="em2 strong" id="p92"><a class="gg-link" href="#p92" onclick="return changeColor(this);"></a>沙鉢略尋卒，隋爲之廢朝三日，<span class="jiazhu">卒，子恤翻。爲，于僞翻。朝，直遙翻。</span>遣太常弔祭。</p>
<p class="em2 strong" id="p93"><a class="gg-link" href="#p93" onclick="return changeColor(this);"></a>初，沙鉢略以其子雍虞閭懦弱，<span class="jiazhu">懦，乃臥翻，又奴亂翻。</span>遺令立其弟葉護處羅侯。<span class="jiazhu">葉護，突厥達官。</span>雍虞閭遣使迎處羅侯，將立之，<span class="jiazhu">使，疏吏翻；下同。</span>處羅侯曰：<span class="yinhao">「我突厥自木杆可汗以來，多以弟代兄，<span class="jiazhu">逸可汗捨其子而立木杆，木杆捨其子而立佗鉢，佗鉢卒，攝圖、大邏便遂至爭國，事並見前。杆，古按翻。</span>以庶奪嫡，失先祖之法，不相敬畏。<span class="jiazhu">謂大邏便詈辱菴羅，又與沙鉢略爲敵，達頭又從而助之也。</span>汝當嗣位，我不憚拜汝。」</span>雍虞閭曰：<span class="yinhao">「叔與我父，共根連體。我，枝葉也，豈可使根本反從枝葉，叔父屈於卑幼乎！且亡父之命，何可廢也！願叔勿疑！」</span>遣使相讓者五六，處羅侯竟立，是爲莫何可汗。以雍虞閭爲葉護。遣使上表言狀。<span class="jiazhu">可，從刊入聲。汗，意寒。使，疏吏翻。上，時掌翻。</span></p>
<p class="em2 strong" id="p94"><a class="gg-link" href="#p94" onclick="return changeColor(this);"></a>隋使車騎將軍長孫晟持節拜之，<span class="jiazhu">騎，奇寄翻。拜莫何爲可汗也。</span>賜以鼓吹、幡旗。<span class="jiazhu">吹，昌瑞翻。</span>莫何勇而有謀，以隋所賜旗鼓西擊阿波；阿波之衆以爲得隋兵助之，多望風降附。遂生擒阿波，<span class="jiazhu">降，戶江翻。<span class="shu-ming">考異</span>曰：<span class="shu-ming">隋·突厥傳</span>前云<span class="yinhao">「沙鉢略西擊阿波，破擒之」</span>，後又云<span class="yinhao">「處羅侯生擒阿波」</span>。<span class="shu-ming">長孫晟傳</span>曰：<span class="yinhao">「處羅侯因晟奏曰，『阿波爲天所滅，與五六千騎在山谷間伏聽詔旨，當取之以獻。』」</span>按前云<span class="yinhao">「沙鉢略破擒之，」</span><span class="yinhao">「擒」</span>，衍字耳，處羅侯云<span class="yinhao">「當取以獻」</span>，則是得否未可必，隋安得豫議其死生乎！今從<span class="shu-ming">突厥傳</span>後。</span>上書請其死生之命。<span class="jiazhu">上，時掌翻。</span></p>
<p class="em2 strong" id="p95"><a class="gg-link" href="#p95" onclick="return changeColor(this);"></a>隋主下其議，<span class="jiazhu">下，戶嫁翻。莫何不敢專殺阿波而請命於隋，隋之威令可謂行於突厥矣。</span>樂安西元諧請就彼梟首；<span class="jiazhu">梟，古堯翻。</span>武陽公李充請生取入朝，<span class="jiazhu">武陽郡公。隋之魏州武陽郡也。朝，直遙翻；下同。</span>顯戮以示百姓。隋主謂長孫晟：<span class="yinhao">「於卿何如？」</span>晟對曰：<span class="yinhao">「若突厥背誕，<span class="jiazhu">杜預曰：背誕謂背命放誕。陸德明曰：背，音佩；誕，音但。按今讀從去聲，亦通。</span>須齊之以刑。今其昆弟自相夷滅，阿波之惡非負國家。因其困窮，取而爲戮，恐非招遠之道。不如兩存之。」</span>左僕射高熲曰：<span class="yinhao">「骨肉相殘，敎之蠹也，宜存養以示寬大。」</span>隋主從之。</p>
<p class="em2 strong" id="p96"><a class="gg-link" href="#p96" onclick="return changeColor(this);"></a><span class="yinwen">8</span>甲戌，隋遣兼散騎常侍楊同等來聘。<span class="jiazhu">散，悉亶翻。騎，奇寄翻。</span></p>
<p class="em2 strong" id="p97"><a class="gg-link" href="#p97" onclick="return changeColor(this);"></a><span class="yinwen">9</span>五月，乙亥朔，日有食之。</p>
<p class="em2 strong" id="p98"><a class="gg-link" href="#p98" onclick="return changeColor(this);"></a><span class="yinwen">10</span>秋，七月，己丑，隋衞昭王爽卒。<span class="jiazhu">卒，子恤翻。</span></p>
<p class="em2 strong" id="p99"><a class="gg-link" href="#p99" onclick="return changeColor(this);"></a><span class="yinwen">11</span>八月，隋主徵梁主入朝。梁主帥其羣臣二百餘人發江陵；<span class="jiazhu">朝，直遙翻。帥，讀曰率。</span>庚申，至長安。</p>
<p class="em2 strong" id="p100"><a class="gg-link" href="#p100" onclick="return changeColor(this);"></a>隋主以梁主在外，遣武鄕公崔弘度將兵戍江陵。軍至都州，<span class="jiazhu">隋無都州，<span class="shu-ming">蕭琮傳</span>作<span class="yinhao">「鄀州」</span>，當從之。<span class="shu-ming">五代志</span>：竟陵郡樂鄕縣，西魏置鄀州。又，南郡紫陵縣，其城南面，梁置鄀州。鄀，市灼翻。</span>梁主叔父太傅安平王巖、弟荊州刺史義興王瓛等<span class="jiazhu">瓛，戶官翻。</span>恐弘度襲之，乙丑，遣都官尙書沈君公詣荊州刺史宜黃侯慧紀請降。<span class="jiazhu">降，戶江翻。</span>九月，庚寅，慧紀引兵至江陵城下。辛卯，巖等驅文、武、男、女十萬口來奔。</p>
<p class="em2 strong" id="p101"><a class="gg-link" href="#p101" onclick="return changeColor(this);"></a>隋主聞之，廢梁國；<span class="jiazhu">梁敬帝紹泰元年，後梁中宗卽帝位，更三主，三十三年而亡。</span>遣尙書左僕射高熲安集遺民；<span class="jiazhu">射，寅謝翻。熲，居永翻。</span>梁中宗、世宗各給守冢十戶；拜梁主琮上柱國，賜爵莒公。</p>
<p class="em2 strong" id="p102"><a class="gg-link" href="#p102" onclick="return changeColor(this);"></a><span class="yinwen">12</span>甲午，大赦。</p>
<p class="em2 strong" id="p103"><a class="gg-link" href="#p103" onclick="return changeColor(this);"></a><span class="yinwen">13</span>冬，十月，隋主如同州；癸亥，如蒲州。</p>
<p class="em2 strong" id="p104"><a class="gg-link" href="#p104" onclick="return changeColor(this);"></a><span class="yinwen">14</span>十一月，丙子，以蕭巖爲開府儀同三司、東揚州刺史，蕭讞爲吳州刺史。<span class="jiazhu"><span class="shu-ming">五代志</span>：會稽郡，梁置東揚州。吳郡，陳置吳州。</span></p>
<p class="em2 strong" id="p105"><a class="gg-link" href="#p105" onclick="return changeColor(this);"></a><span class="yinwen">15</span>丁亥，以豫章王叔英兼司徒。</p>
<p class="em2 strong" id="p106"><a class="gg-link" href="#p106" onclick="return changeColor(this);"></a><span class="yinwen">16</span>甲午，隋主如馮翊，親祠故社；<span class="jiazhu">隋主生於馮翊，猶漢祀豐枌榆社之意，然親祠則禮重於漢矣。</span>戊戌，還長安。<span class="jiazhu">還，從宣翻，又音如字。</span></p>
<p class="em2 strong" id="p107"><a class="gg-link" href="#p107" onclick="return changeColor(this);"></a>是行也，內史令李德林以疾不從，<span class="jiazhu">從，才用翻。</span>隋主自同州敕書追之，<span class="jiazhu">追，召也。</span>與議伐陳之計。及還，帝馬上舉鞭南指曰：<span class="yinhao">「待平陳之日，以七寶裝嚴公，使自山以東無及公者。」</span><span class="jiazhu">言又將顯貴之，使出於等夷。李德林，山東人。</span></p>
<p class="em2 strong" id="p108"><a class="gg-link" href="#p108" onclick="return changeColor(this);"></a><span class="yinwen">17</span>初，隋主受禪以來，與陳鄰好甚篤，每獲陳諜，皆給衣馬禮遣之，<span class="jiazhu">好，呼到翻。諜，徒協翻，間探之人。</span>而高宗猶不禁侵掠。故太建之末，隋師入寇；會高宗殂，隋主卽命班師，<span class="jiazhu">事見上卷太建十四年。殂，祚乎翻。</span>遣使赴弔，<span class="jiazhu">使，疏吏翻。</span>書稱姓名頓首。帝答之益驕，書末云：<span class="yinhao">「想彼統內如宜，此宇宙清泰。」</span>隋主不悅，以示朝臣，<span class="jiazhu">朝，直遙翻。</span>上柱國楊素以爲主辱臣死，再拜請罪。</p>
<p class="em2 strong" id="p109"><a class="gg-link" href="#p109" onclick="return changeColor(this);"></a>隋主問取陳之策於高熲，對曰：<span class="yinhao">「江北地寒，田收差晚；江東水田早熟。量彼收穫之際，<span class="jiazhu">熲，居永翻。量，音良。</span>微徵士馬，聲言掩襲，彼必屯兵守禦，足得廢其農時。彼旣聚兵，我便解甲。再三若此，彼以爲常；後更集兵，彼必不信。猶豫之頃，我乃濟師；<span class="jiazhu">此濟師，謂舉兵濟江。</span>登陸而戰，兵氣益倍。<span class="jiazhu">謂兵旣登岸，後限大江，士無反顧之心，有必死之志，其氣益倍。</span>又，江南土薄，舍多茅竹，所有儲積皆非地窖。<span class="jiazhu">窖，古孝翻。</span>若密遣行人因風縱火，待彼脩立，復更燒之，<span class="jiazhu">復，扶又翻。</span>不出數年，自可財力俱盡。」</span>隋主用其策，陳人始困。</p>
<p class="em2 strong" id="p110"><a class="gg-link" href="#p110" onclick="return changeColor(this);"></a>於是楊素、賀若弼及光州刺史高勱、虢州刺史崔仲方等<span class="jiazhu"><span class="shu-ming">五代志</span>：弋陽郡，梁置光州。弘農郡，隋置虢州。若，人者翻。勱，音邁。</span>爭獻平江南之策。仲方上書曰：<span class="yinhao">「今唯須武昌以下，蘄、和、滁、方、吳、海等州，<span class="jiazhu">上，時掌翻。武昌，陳爲郡；隋平陳，廢爲縣，屬江夏郡。<span class="shu-ming">五代志</span>：蘄春郡，後齊置羅州，後周改曰蘄州。歷陽郡，後齊置和州。江都郡清流縣，舊置南譙州，隋改曰滁州。六合縣，後齊置秦州，後周改曰方州。江都郡本南兗州，後周改曰吳州。東海郡，東魏海州。蘄，居依翻，又音其。</span>更帖精兵，<span class="jiazhu">帖，添帖。</span>密營度計；益、信、襄、荊、基、郢等州，<span class="jiazhu">蜀郡，益州。巴東郡，信州。襄陽郡，襄州。南郡，荊州。竟陵郡豐鄕縣，西魏置基州。弋陽郡定城縣，舊置郢州。</span>速造舟楫，多張形勢，爲水戰之具。蜀、漢二江是其上流，<span class="jiazhu">蜀江出三峽，過南郡；漢江過襄陽、竟陵、沔陽而二江合流。國於東南者，二江其上流也。</span>水路衝要，必爭之所。賊雖流頭、荊門、延洲、公安、巴陵、隱磯、夏首、蘄口、湓城置船，<span class="jiazhu"><span class="shu-ming">水經註</span>：江水過夷陵而東，至流頭灘，其水峻激奔暴，魚鼈所不能游，行者苦之。又出西陵峽而東，歷荊門、虎牙之門。荊門之下爲延洲。又東過南郡而東，右與油水合，謂之油口，油口卽公安也。又東過長沙下巂縣，北與湘水會，匯爲洞庭而得巴陵。又東至彭城磯，磯北對隱磯。夏首卽夏口，以夏水入江而得名。屈原<span class="shu-ming">哀郢</span>：過夏首而西浮。江水又東過蘄春縣，與蘄水會，謂之蘄口。又東至尋陽，得湓浦，有湓城，皆沿江要害之地也。夏，戶雅翻。</span>然終聚漢口、峽口，以水戰大決。<span class="jiazhu">漢口，卽夏口。峽口，西陵峽口。</span>若賊必以上流有軍，令精兵赴援者，下流諸將卽須擇便橫渡；如擁衆自衞，上江諸軍鼓行以前。<span class="jiazhu">將，卽亮翻。上江諸軍，謂蜀江、漢江順流東下之軍也。</span>彼雖恃九江、五湖之險，非德無以爲固；徒有三吳、百越之兵，非恩不能自立矣。」</span>隋主以仲方爲基州刺史。</p>
<p class="em2 strong" id="p111"><a class="gg-link" href="#p111" onclick="return changeColor(this);"></a>及受蕭巖等降，<span class="jiazhu">降，戶江翻。</span>隋主益忿，謂高熲曰：<span class="yinhao">「我爲民父母，豈可限一衣帶水不拯之乎！」</span>命大作戰船。人請密之，隋主曰：<span class="yinhao">「吾將顯行大誅，何密之有！」</span>使投其杮於江，<span class="jiazhu">杮，方廢翻，斫木札也。</span>曰：<span class="yinhao">「若彼懼而能改，吾復何求！」</span><span class="jiazhu">復，扶又翻。</span></p>
<p class="em2 strong" id="p112"><a class="gg-link" href="#p112" onclick="return changeColor(this);"></a>楊素在永安，<span class="jiazhu">蜀先主敗於秭歸，退還白帝，起永安宮居之，故巴東有永安之名。</span>造大艦，名曰<span class="yinhao">「五牙」</span>。<span class="jiazhu">艦，戶黯翻。</span>上起樓五層，高百餘尺；左右前後置六拍竿，<span class="jiazhu">拍竿，發之以拍敵船。</span>並高五十尺，<span class="jiazhu">高，古號翻。</span>容戰士八百人；次曰<span class="yinhao">「黃龍」</span>，置兵百人。自餘平乘、舴艋各有等差。<span class="jiazhu">舴，陟格翻。艋，莫幸翻。</span></p>
<p class="em2 strong" id="p113"><a class="gg-link" href="#p113" onclick="return changeColor(this);"></a>晉州刺史皇甫續<span class="jiaozhusup">【章：十二行本「續」作「績」；乙十一行本同；孔本同。】</span>將之官，稽首言陳有三可滅。<span class="jiazhu">之，往也；之官，往服官事也。稽，音啓。</span>帝問其狀，曰：<span class="yinhao">「大吞小，一也。以有道伐無道，二也。納叛臣蕭巖，於我有詞，三也。陛下若命將出師，臣願展絲髮之效！」</span>隋主勞而遣之。<span class="jiazhu">將，卽亮翻。勞，力到翻。</span></p>
<p class="em2 strong" id="p114"><a class="gg-link" href="#p114" onclick="return changeColor(this);"></a>時江南妖異特衆，<span class="jiazhu">妖，於驕翻。</span>臨平湖草久塞，忽然自開。<span class="jiazhu">臨平湖在餘杭郡錢塘縣，此湖常蓁塞；故老相傳，湖開則天下平。塞，悉則翻。</span>帝惡之，乃自賣於佛寺爲奴以厭之。<span class="jiazhu">惡，烏路翻。厭，於葉翻。</span>又於建康造大皇寺，起七級浮圖；未畢，火從中起而焚之。</p>
<p class="em2 strong" id="p115"><a class="gg-link" href="#p115" onclick="return changeColor(this);"></a>吳興章華，好學，善屬文，朝臣以華素無伐閱，<span class="jiazhu">好，呼到翻。屬，之欲翻。朝，直遙翻。顏師古曰：伐，積功也；閱，經歷也。</span>競排詆之，除太市令。華鬱鬱不得志，上書極諫，略曰：<span class="yinhao">「昔高祖南平百越，<span class="jiazhu">謂平盧子略、李賁、元景仲、蘭裕、蕭勃之亂。上，時掌翻。</span>北誅逆虜，<span class="jiazhu">謂平侯景。</span>世祖東定吳會，<span class="jiazhu">謂破斬杜龕、張彪。</span>西破王琳，<span class="jiazhu">見一百六十八卷世祖天嘉元年。</span>高宗克復淮南，辟地千里，<span class="jiazhu">見一百七十一卷太建五年。辟，讀曰闢。</span>三祖之功勤亦至矣。陛下卽位，于今五年，不思先帝之艱難，不知天命之可畏；溺於嬖寵，惑於酒色；<span class="jiazhu">溺，奴狄翻。嬖，卑義翻，又博計翻。</span>祠七廟而不出，<span class="jiazhu"><span class="shu-ming">記</span>：天子七廟，三昭、三穆與太祖之廟而七。</span>拜三妃而臨軒；<span class="jiazhu">三妃，龔、孔、張也。</span>老臣宿將<span class="jiazhu">將，卽亮翻。</span>棄之草莽，諂佞讒邪升之朝廷。今疆埸日蹙，<span class="jiazhu">埸，音亦。</span>隋軍壓境，陛下如不改絃易張，<span class="jiazhu">董仲舒曰：譬之琴瑟不調，必改絃而更張之，乃可鼓也。</span>臣見麋鹿復遊於姑蘇矣！」</span><span class="jiazhu">伍子胥諫吳王而不聽，曰：<span class="yinhao">「臣見麋鹿遊於姑蘇矣。」</span>吳卒以亡。復，扶又翻。</span>帝大怒，卽日斬之。<span class="jiazhu">古語有之：<span class="yinhao">「殺諫臣者必亡其國，」</span>豈不信哉！</span></p>
<div class="yt" id="y588"><p class="strong" id="p116"><a class="gg-link" href="#p116" onclick="return changeColor(this);"></a><span class="section" id="title-7"><span data-head-description="長城公下" data-head-level="h4" data-head-title="禎明二年">二年</span></span><span class="biaozhusup" data-rel="">（戊申、五八八年）</span></p></div>
<p class="em2 strong" id="p117"><a class="gg-link" href="#p117" onclick="return changeColor(this);"></a><span class="yinwen">1</span>春，正月，辛巳，立皇子恮爲東陽王，<span class="jiazhu">恮，莊緣翻。</span>恬爲錢塘王。</p>
<p class="em2 strong" id="p118"><a class="gg-link" href="#p118" onclick="return changeColor(this);"></a><span class="yinwen">2</span>遣散騎常侍袁雅等聘于隋；<span class="jiazhu">散，悉亶翻。騎，奇寄翻。</span>又遣散騎常侍九江周羅睺將兵屯峽口，侵隋峽州。<span class="jiazhu">九江郡，江南之尋陽郡，江州治所也。夷陵，梁置宜州，西魏改曰拓州，後周改曰峽州。將，卽亮翻。</span></p>
<p class="em2 strong" id="p119"><a class="gg-link" href="#p119" onclick="return changeColor(this);"></a>三月，甲戌，隋遣兼散騎常侍程尙賢等來聘。</p>
<p class="em2 strong" id="p120"><a class="gg-link" href="#p120" onclick="return changeColor(this);"></a>戊寅，隋主下詔曰：<span class="yinhao">「陳叔寶據手掌之地，<span class="jiazhu">辛臣說田戎曰：<span class="yinhao">「洛陽地如掌耳。」</span></span>恣溪壑之欲，<span class="jiazhu">溪壑難盈，故以爲喻。</span>劫奪閻閭，資產俱竭，驅逼內外，勞役弗已；窮奢極侈，俾晝作夜；斬直言之客，滅無罪之家；欺天造惡，祭鬼求恩；盛粉黛而執干戈，曳羅綺而呼警蹕；自古昏亂，罕或能比。君子潛逃，小人得志。天災地孽，<span class="jiazhu">孽，魚列翻。</span>物怪人妖。衣冠鉗口，<span class="jiazhu">鉗，其廉翻。</span>道路以目。<span class="jiazhu"><span class="shu-ming">國語</span>：周厲王監謗，道路以目。言道路相逢，以目相視，不敢有言。</span>重以背德違言，搖蕩疆埸；<span class="jiazhu">重，直用翻。背，蒲妹翻。埸，音亦。</span>晝伏夜遊，鼠竊狗盜。天之所覆，無非朕臣，<span class="jiazhu">覆，敷救翻。</span>每關聽覽，有懷傷惻。可出師授律，應機誅殄；在斯一舉，永清吳越。」</span>又送璽書暴帝二十惡；<span class="jiazhu">璽，斯氏翻。</span>仍散寫詔書三十萬紙，遍諭江外。<span class="jiazhu">中原以江南爲江外。</span></p>
<p class="em2 strong" id="p121"><a class="gg-link" href="#p121" onclick="return changeColor(this);"></a><span class="yinwen">3</span>太子胤，性聰敏，好文學，<span class="jiazhu">好，呼到翻。</span>然頗有過失；詹事袁憲切諫，不聽。時沈后無寵，而近侍左右數於東宮往來，太子亦數使人至后所，帝疑其怨望，甚惡之。<span class="jiazhu">數，所角翻。惡，烏路翻。</span>張、孔二貴妃日夜構成后及太子之短，孔範之徒又於外助之。帝欲立張貴妃子始安王深爲嗣，嘗從容言之。<span class="jiazhu">嗣，祥吏翻。從，千容翻。</span>吏部尙書蔡徵順旨稱贊，袁憲厲色折之曰：<span class="yinhao">「皇太子國家儲副，億兆宅心，卿是何人，輕言廢立！」</span>帝卒從徵議。<span class="jiazhu">折，之舌翻。宅心，居心也。卒，子恤翻。</span>夏，五月，庚子，廢太子胤爲吳興王，立揚州刺史始安王深爲太子。徵，景歷之子也。<span class="jiazhu">蔡景歷歷事陳高祖、世祖、高宗。</span>深亦聰惠，<span class="jiazhu">惠，與慧同。</span>有志操，<span class="jiazhu">操，七到翻。</span>容止儼然，雖左右近侍未嘗見其喜慍。帝聞袁憲嘗諫胤，卽用憲爲尙書僕射。</p>
<p class="em2 strong" id="p122"><a class="gg-link" href="#p122" onclick="return changeColor(this);"></a>帝遇沈后素薄，張貴妃專後宮之政，后澹然，未嘗有所忌怨，<span class="jiazhu">澹，徒敢翻。</span>身居儉約，衣服無錦繡之飾，唯尋閱經史及釋典爲事，<span class="jiazhu">釋典，佛經也。</span>數上書諫爭。<span class="jiazhu">數，所角翻。上，時掌翻。爭，側迸翻。</span>帝欲廢之而立張貴妃，會國亡，不果。</p>
<p class="em2 strong" id="p123"><a class="gg-link" href="#p123" onclick="return changeColor(this);"></a><span class="yinwen">4</span>冬，十月，己亥，立皇子蕃爲吳郡王。</p>
<p class="em2 strong" id="p124"><a class="gg-link" href="#p124" onclick="return changeColor(this);"></a><span class="yinwen">5</span>己未，隋置淮南行省於壽春，<span class="jiazhu">行省，卽行臺也。</span>以晉王廣爲尙書令。</p>
<p class="em2 strong" id="p125"><a class="gg-link" href="#p125" onclick="return changeColor(this);"></a>帝遣兼散騎常侍王琬、兼通直散騎常侍許善心聘于隋，<span class="jiazhu">散，悉亶翻。騎，奇寄翻。</span>隋人留於客館。琬等屢請還，不聽。<span class="jiazhu">還，音旋，又如字。爲隋主褒美許善心張本。</span></p>
<p class="em2 strong" id="p126"><a class="gg-link" href="#p126" onclick="return changeColor(this);"></a>甲子，隋以出師，有事於太廟，命晉王廣、秦王俊、清河公楊素皆爲行軍元帥。<span class="jiazhu">帥，所類翻。</span>廣出六合，<span class="jiazhu">六合本漢堂邑縣之地，江左立秦郡及尉氏縣，後周改秦郡爲六合郡。隋開皇初，廢郡，改尉氏縣爲六合縣。</span>俊出襄陽，<span class="jiazhu">秦王俊以山南道行臺鎭襄陽；今自襄陽出指漢口。</span>素出永安，<span class="jiazhu">素鎭永安，自永安下三峽。</span>荊州刺史劉仁恩出江陵，<span class="jiazhu">荊江治江陵，使劉仁恩出師，會楊素東下。</span>蘄州刺史王世積出蘄春，<span class="jiazhu">蘄州治蘄春，使王世積出師，自蘄口臨江津。蘄，音機，又音其。</span>廬州總管韓擒虎出廬江，<span class="jiazhu">廬州治廬江，使韓擒虎出師，自橫江渡，攻姑孰。</span>吳州總管賀若弼出廣陵，<span class="jiazhu">吳州治廣陵，使賀若弼自瓜洲渡江，攻京口。若，人者翻。</span>青州總管弘農燕榮出東海，<span class="jiazhu">東海郡，海州。青州治益都。此蓋使燕榮以青州之師出朐山渡海以攻南沙也。燕，因肩翻。</span>凡總管九十，兵五十一萬八千，皆受晉王節度。東接滄海，西拒巴、蜀，旌旗舟楫，橫亙數千里。以左僕射高熲爲晉王元帥長史，<span class="jiazhu">帥，所類翻。長，知兩翻。</span>右僕射王韶爲司馬，軍中事皆取決焉；區處支度，<span class="jiazhu">總，昌呂翻。度，徒洛翻。</span>無所凝滯。</p>
<p class="em2 strong" id="p127"><a class="gg-link" href="#p127" onclick="return changeColor(this);"></a>十一月，丁卯，隋主親餞將士；乙亥，至定城，<span class="jiazhu"><span class="shu-ming">述征記</span>：定城去潼關三十里，夾道各一城。</span>陳師誓衆。</p>
<p class="em2 strong" id="p128"><a class="gg-link" href="#p128" onclick="return changeColor(this);"></a><span class="yinwen">6</span>丙子，立皇弟叔榮爲新昌王，叔匡爲太原王。</p>
<p class="em2 strong" id="p129"><a class="gg-link" href="#p129" onclick="return changeColor(this);"></a><span class="yinwen">7</span>隋主如河東；<span class="jiazhu">河東，蒲州。</span>十二月，庚子，還長安。</p>
<p class="em2 strong" id="p130"><a class="gg-link" href="#p130" onclick="return changeColor(this);"></a><span class="yinwen">8</span>突厥莫何可汗西擊鄰國，中流矢而卒。<span class="jiazhu">厥，九勿翻。可，從刊入聲。汗，音寒。中，竹仲翻。卒，子恤翻。</span>國人立雍虞閭，號頡伽施多那都藍可汗。<span class="jiazhu">爲突厥復亂張本。頡，戶結翻。伽，求迦翻。</span></p>
<p class="em2 strong" id="p131"><a class="gg-link" href="#p131" onclick="return changeColor(this);"></a><span class="yinwen">9</span>隋軍臨江，高熲謂行臺吏部郎中薛道衡曰：<span class="yinhao">「今茲大舉，江東必可克乎？」</span>道衡曰：<span class="yinhao">「克之。嘗聞郭璞有言：<span class="jiazhu">郭璞，晉人，知數之士也。</span>『江東分王三百年，<span class="jiazhu">王，于況翻。</span>復與中國合，』今此數將周，一也。<span class="jiazhu">晉元帝南渡，卽王位於建康，歲在丁丑，是年，歲在戊申，凡二百七十二年。</span>主上恭儉勤勞，叔寶荒淫驕侈，二也。國之安危在所委任，彼以江總爲相，唯事詩酒，拔小人施文慶，委以政事，蕭摩訶、任蠻奴爲大將，皆一夫之用耳，三也。<span class="jiazhu">任蠻奴，卽任忠。</span>我有道而大，彼無德而小，量其甲士不過十萬，<span class="jiazhu">量，音良。</span>西自巫峽，東至滄海，分之則勢懸而力弱，聚之則守此而失彼，四也。席卷之勢，事在不疑。」</span><span class="jiazhu">卷，讀曰捲。</span>熲忻然曰：<span class="yinhao">「得君言成敗之理，令人豁然。本以才學相期，不意籌略乃爾。」</span><span class="jiazhu">爾，猶言如此也。</span></p>
<p class="em2 strong" id="p132"><a class="gg-link" href="#p132" onclick="return changeColor(this);"></a>秦王俊督諸軍屯漢口，爲上流節度。詔以散騎常侍周羅睺都督巴峽緣江諸軍事以拒之。<span class="jiazhu">散，悉亶翻。騎，奇寄翻。</span></p>
<p class="em2 strong" id="p133"><a class="gg-link" href="#p133" onclick="return changeColor(this);"></a>楊素引舟師下三峽，軍至流頭灘。將軍戚昕以青龍百餘艘，<span class="jiaozhusup">【章：十二行本「艘」下有「兵數千人」四字；乙十一行本同；孔本同；張校同。】</span>守狼尾灘，地勢險峭，隋人患之。<span class="jiazhu"><span class="shu-ming">水經註</span>：江水過流頭灘，又東逕古宜昌縣北，又東逕狼尾灘，其地猶在黃牛峽之西。杜佑<span class="shu-ming">通典</span>曰：狼尾灘，今夷陵郡宜都縣界。艘，蘇遭翻。峭，七笑翻。</span>素曰：<span class="yinhao">「勝負大計，在此一舉。若晝日下船，彼見我虛實，灘流迅激，制不由人，則吾失其便；不如以夜掩之。」</span>素親帥黃龍數千艘，銜枚而下，遣開府儀同三司王長襲引步卒自南岸擊昕別栅，大將軍劉仁恩帥甲騎自北岸趣白沙，遲明而至，擊之；昕敗走，悉俘其衆，勞而遣之，<span class="jiazhu">帥，讀曰率；下同。艘，蘇遭翻。栅，直革翻。騎，奇寄翻。趣，七喻翻。遲，直二翻。勞，力到翻。</span>秋毫不犯。</p>
<p class="em2 strong" id="p134"><a class="gg-link" href="#p134" onclick="return changeColor(this);"></a>素帥水軍東下，舟艫被江，<span class="jiazhu">艫，音盧。被，皮義翻。</span>旌甲曜日。素坐平乘大船，容貌雄偉，陳人望之，皆懼，曰：<span class="yinhao">「清河公卽江神也！」</span></p>
<p class="em2 strong" id="p135"><a class="gg-link" href="#p135" onclick="return changeColor(this);"></a>江濱鎭戍聞隋軍將至，相繼奏聞；施文慶、沈客卿並抑而不言。</p>
<p class="em2 strong" id="p136"><a class="gg-link" href="#p136" onclick="return changeColor(this);"></a>初，上以蕭巖、蕭瓛，梁之宗室，擁衆來奔，心忌之，故遠散其衆，以巖爲東揚州刺史，瓛爲吳州刺史；<span class="jiazhu">瓛，戶官翻。蕭巖、蕭瓛來奔及出藩事，並見上年。</span>使領軍任忠出守吳興郡，以襟帶二州。<span class="jiazhu">任，音壬。</span>使南平王嶷鎭江州，永嘉王彥鎭南徐州。<span class="jiazhu">江州治尋陽，南徐州治京口，皆緣江重鎭也。嶷，魚力翻。</span>尋召二王赴明年元會，命緣江諸防船艦悉從二王還都，<span class="jiazhu">艦，戶黯翻。</span>爲威勢以示梁人之來者。由是江中無一鬬船，上流諸州兵皆阻楊素軍，不得至。</p>
<p class="em2 strong" id="p137"><a class="gg-link" href="#p137" onclick="return changeColor(this);"></a>湘州刺史晉熙王叔文，<span class="jiazhu">湘州治長沙。</span>在職旣久，大得人和，上以其據有上流，陰忌之；自度素與羣臣少恩，<span class="jiazhu">度，徒洛翻。少，詩沼翻。</span>恐不爲用，無可任者，乃擢施文慶爲都督、湘州刺史，配以精兵二千，欲令西上；<span class="jiazhu">上，時掌翻。</span>仍徵叔文還朝。<span class="jiazhu">朝，直遙翻；下同。</span>文慶深喜其事，然懼出外之後，執事者持己短長，因進其黨沈客卿以自代。</p>
<p class="em2 strong" id="p138"><a class="gg-link" href="#p138" onclick="return changeColor(this);"></a>未發間，二人共掌機密。護軍將軍樊毅言於僕射袁憲曰：<span class="yinhao">「京口、采石俱是要地，各須銳兵五千，幷出金翅二百，緣江上下，以爲防備。」</span><span class="jiazhu">金翅，船名。</span>憲及驃騎將軍蕭摩訶皆以爲然，<span class="jiazhu">驃，匹妙翻。騎，奇寄翻。</span>乃與文武羣臣共議，請如毅策。<span class="jiazhu">未幾，韓擒虎濟采石，賀若弼拔京口，二道並進，而陳以亡。地有所必守，蓋不待智者而後知也。</span>施文慶恐無兵從己，廢其述職，<span class="jiazhu">孟子曰：諸侯朝於天子曰述職。此以出守藩方爲述職。</span>而客卿又利文慶之任，<span class="jiazhu">之，往也。任，職也。之任，往赴所職也。</span>己得專權，<span class="jiazhu">文慶與客卿時共掌機密，文慶若出，則客卿得專之。</span>俱言於朝：<span class="yinhao">「必有論議，不假面陳；但作文啓，卽爲通奏。」</span><span class="jiazhu">謂朝臣若必有所陳說，不須面見陳主言之；但文字來，便爲聞達。爲，于僞翻；下內爲同。</span>憲等以爲然，二人齎啓入，白帝曰：<span class="yinhao">「此是常事，邊城將帥足以當之。<span class="jiazhu">將，卽亮翻。帥，所類翻。</span>若出人船，必恐驚擾。」</span></p>
<p class="em2 strong" id="p139"><a class="gg-link" href="#p139" onclick="return changeColor(this);"></a>及隋軍臨江，間諜驟至，<span class="jiazhu">間，古莧翻。諜，徒協翻。</span>憲等殷勤奏請，至于再三。文慶曰：<span class="yinhao">「元會將逼，南郊之日，太子多從；<span class="jiazhu">陳仍梁制，以間歲正月上辛祀天地於南、北二郊，用特牛一。蓋來年正月當行此禮，故施文慶云然。從，才用翻。</span>今若出兵，事便廢闕。」</span>帝曰：<span class="yinhao">「今且出兵，若北邊無事，因以水軍從郊，何爲不可！」</span>又曰：<span class="yinhao">「如此則聲聞鄰境，<span class="jiazhu">聞，音問。</span>便謂國弱。」</span>後又以貨動江總，總內爲之遊說，<span class="jiazhu">謂衆言雜進之後，文慶又以貨動江總，使之助己。說，輸芮翻。</span>帝重違其意，<span class="jiazhu">重，如字。</span>而迫羣官之請，乃令付外詳議。總又抑憲等，由是議久不決。</p>
<p class="em2 strong" id="p140"><a class="gg-link" href="#p140" onclick="return changeColor(this);"></a>帝從容謂侍臣曰：<span class="yinhao">「王氣在此。齊兵三來，周師再來，無不摧敗。<span class="jiazhu">齊師三來，謂梁敬帝紹泰元年徐嗣徽、任約以齊師襲建康，據石頭。太平元年，復襲破采石，與齊蕭軌同入寇，逼建康。世祖天嘉元年，齊將劉伯球、慕容恃德助王琳下蕪湖，皆敗。周師再來，謂天嘉元年獨孤盛、賀若敦入湘川，臨海王光大元年，宇文直、元定助華皎，皆敗。從，千容翻。</span>彼何爲者邪！」</span>都官尙書孔範曰：<span class="yinhao">「長江天塹，古以爲限隔南北，<span class="jiazhu">魏文帝伐吳，臨江，見江濤洶湧，歎曰：<span class="yinhao">「固天所以限南北也。」</span>塹，七豔翻。</span>今日虜軍豈能飛渡邪！邊將欲作功勞，妄言事急。<span class="jiazhu">將，卽亮翻。</span>臣每患官卑，虜若渡江，臣定作太尉公矣！」</span><span class="jiazhu">孔範自謂兼資文武，故大言自詭立功。自晉、宋以來，率謂三公爲太尉公、司徒公、司空公。</span>或妄言北軍馬死，範曰：<span class="yinhao">「此是我馬，何爲而死！」</span><span class="jiazhu">言馬若渡江，必不能北歸，將悉爲我有，亦大言也。</span>帝笑以爲然，故不爲深備，奏伎、縱酒、賦詩不輟。<span class="jiazhu">伎，渠綺翻，女樂也。</span></p>
<p class="em2 strong" id="p141"><a class="gg-link" href="#p141" onclick="return changeColor(this);"></a><span class="yinwen">10</span>是歲，吐谷渾裨王拓跋木彌<span class="jiazhu">吐谷渾自亦有拓跋姓。裨，音卑。吐，從暾入聲。谷，音浴。</span>請以千餘家降隋。<span class="jiazhu">降，戶江翻。</span>隋主曰：<span class="yinhao">「普天之下，皆是朕臣，朕之撫育，俱存仁孝。渾賊惛狂，妻子懷怖，<span class="jiazhu">怖，普故翻。</span>並思歸化，自救危亡。然叛夫背父，不可收納。<span class="jiazhu">背，蒲妹翻。</span>又其本意正自避死，今若違拒，又復不仁。若更有音信，但宜慰撫，任其自拔，不須出兵應接。其妹夫及甥欲來，亦任其意，不勞勸誘也。」</span><span class="jiazhu">所謂<span class="yinhao">「叛夫背父」</span>、<span class="yinhao">「妹夫及甥」</span>，當時必皆有主名，而史不詳紀。<span class="shu-ming">隋書</span>作<span class="yinhao">「名王拓跋木彌」</span>，<span class="yinhao">「裨王」</span>亦用<span class="shu-ming">漢書</span>語。背，蒲妹翻。誘，羊久翻。</span></p>
<p class="em2 strong" id="p142"><a class="gg-link" href="#p142" onclick="return changeColor(this);"></a><span class="yinwen">11</span>河南王移茲裒卒，隋主令其弟樹歸襲統其衆。<span class="jiazhu">移茲裒降隋見上卷高宗太建十三年。裒，蒲侯翻。卒，子恤翻。</span></p>
</div></body></html>