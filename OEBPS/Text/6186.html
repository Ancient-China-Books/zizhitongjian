<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第四十二·漢紀三十四·世祖光武皇帝中之上</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="漢紀三十四">漢紀三十四</span></span></h1>
<p><span class="jiazhu">起上章攝提格<span class="biaozhusup" data-rel="（庚寅）"></span>，盡旃蒙協洽<span class="biaozhusup" data-rel="（乙未）"></span>，凡六年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="世祖光武皇帝中之上">世祖光武皇帝中之上</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="建武六年">建武六年</span></span><span class="biaozhusup" data-rel="（庚寅、西元三○年）"></span></p>
<p class="em2 strong"><span class="yinwen">1</span>春，正月，丙辰，以舂陵鄕爲章陵縣，世世復傜役，比豐、沛。<span class="jiazhu">復，方目翻。</span></p>
<p class="em2 strong"><span class="yinwen">2</span>吳漢等拔朐，斬董憲、龐萌，江、淮、山東悉平。<span class="jiazhu">據范《紀》，是年馬成等拔舒，獲李憲；吳漢等拔朐，斬董憲、龐萌。蓋獲李憲則江、淮平，斬董憲、龐萌，則山東平也。拔朐之上，逸拔舒事。</span>諸將還京師，置酒賞賜。<span class="jiazhu">還，從宜翻，又如字。</span></p>
<p class="em2 strong">帝積苦兵間，以隗囂遣子內侍，公孫述遠據邊垂，乃謂諸將曰：<span class="yinhao">「且當置此兩子於度外耳。」</span>因休諸將於雒陽，分軍士於河內，數騰書隴、蜀，告示禍福。<span class="jiazhu">《說文》曰：騰，傳也。數，所角翻。</span></p>
<p class="em2 strong">公孫述屢移書中國，自陳符命，冀以惑衆。帝與述書曰：<span class="yinhao">「圖讖言公孫，卽宣帝也。<span class="jiazhu">宣帝<span class="yinhao">「有公孫病已」</span>之符。</span>代漢者姓當塗，其名高；君豈高之身邪？乃復以掌文爲瑞，<span class="jiazhu">述刻其掌文曰<span class="yinhao">「公孫帝」</span>，自言手文有奇。復，扶又翻。</span>王莽何足效乎！<span class="jiazhu">王莽自陳符命，遣五威將帥班之天下。</span>君非吾賊臣亂子，倉卒時人皆卻爲君事耳。<span class="jiazhu">卒，讀曰猝。</span>君日月已逝，<span class="jiazhu">謂已老也。</span>妻子弱小，當早爲定計。天下神器，不可力爭，宜留三思！」</span>署曰<span class="yinhao">「公孫皇帝」</span>。述不答。</p>
<p class="em2 strong">其騎都尉平陵荊邯說述曰：<span class="yinhao">「漢高祖起於行陳之中，兵破身困者數矣；然軍敗復合，瘡愈復戰。<span class="jiazhu">邯，下甘翻。說，輸芮翻。行，戶剛翻。陳，讀曰陣。數，所角翻。復，扶又翻；下同。</span>何則？前死而成功，愈於卻就於滅亡也！隗囂遭遇運會，割有雍州，兵強士附，威加山東；<span class="jiazhu">賢曰：隴西、天水，皆雍州之地，故言割有。《囂傳》曰：名震西州，流聞山東，是威加也。雍，於用翻。</span>遇更始政亂，復失天下，衆庶引領，四方瓦解，囂不及此時推危乘勝<span class="jiazhu">推，吐雷翻。</span>以爭天命，而退卻爲西伯之事，尊師章句，賓友處士，<span class="jiazhu">處，昌呂翻。</span>偃武息戈，卑辭事漢，喟然自以文王復出也！令漢帝釋關、隴之憂，<span class="jiazhu">賢曰：以囂居西，無東之意，故置之度外而不爲憂。</span>專精東伐，四分天下而有其三；發間使，召攜貳，<span class="jiazhu">賢曰：間使，謂來歙、馬援等也。攜貳，謂王遵、鄭興、杜林、牛邯等相次而歸光武。間，古莧翻。</span>使西州豪傑咸居心於山東，則五分而有其四；若舉兵天水，必至沮潰，<span class="jiazhu">沮，在呂翻。</span>天水旣定，則九分而有其八。陛下以梁州之地，<span class="jiazhu">益州，《禹貢》梁州之域也。</span>內奉萬乘，外給三軍，百姓愁困，不堪上命，將有王氏自潰之變矣！<span class="jiazhu">賢曰：王氏，卽王莽也。</span>臣之愚計，以爲宜及天下之望未絕，豪傑尙可招誘，<span class="jiazhu">誘，音酉。</span>急以此時發國內精兵，令田戎據江陵，臨江南之會，倚巫山之固，<span class="jiazhu">賢曰：巫山，在今夔州巫山縣東。</span>築壘堅守，傳檄吳、楚，長沙以南必隨風而靡。令延岑出漢中，定三輔，天水、隴西拱手自服。如此，海內震搖，冀有大利。」</span>述以問羣臣，博士吳柱曰：<span class="yinhao">「武王伐殷，八百諸侯不期同辭，然猶還師以待天命。<span class="jiazhu">武王伐紂，至于孟津，諸侯不期而會者八百，皆曰：<span class="yinhao">「紂可伐矣。」</span>武王曰：<span class="yinhao">「汝未知天命！」</span>乃還。</span>未聞無左右之助而欲出師千里之外者也！」</span>邯曰：<span class="yinhao">「今東帝無尺土之柄，<span class="jiazhu">東帝，謂光武。</span>驅烏合之衆，跨馬陷敵，所向輒平，不亟乘時與之分功，而坐談武王之說，是復效隗囂欲爲西伯也！」</span></p>
<p class="em2 strong">述然邯言，欲悉發北軍屯士及山東客兵，<span class="jiazhu">述倣漢制，亦置北軍。山東之人僑寓於蜀者，述以爲兵，故曰客兵。</span>使延岑、田戎分出兩道，與漢中諸將合兵幷勢。蜀人及其弟光以爲不宜空國千里之外，決成敗於一舉，固爭之，述乃止。延岑、田戎亦數請兵立功，述終疑不聽，唯公孫氏得任事。</p>
<p class="em2 strong">述廢銅錢，置鐵錢，貨幣不行，百姓苦之。爲政苛細，察於小事，如爲清水令時而已。好改易郡縣官名。少嘗爲郎，<span class="jiazhu">哀帝時，述以父任爲郎。好，呼到翻。少，詩照翻。</span>習漢家故事，出入法駕，鸞旗旄騎。又立其兩子爲王，食犍爲、廣漢各數縣。<span class="jiazhu">犍，居言翻。</span>或諫曰：<span class="yinhao">「成敗未可知，戎士暴露而先王愛子，<span class="jiazhu">先王，于況翻。</span>示無大志也！」</span>述不從，由此大臣皆怨。<span class="jiazhu">爲述亡國張本。</span></p>
<p class="em2 strong"><span class="yinwen">3</span>馮異自長安入朝，帝謂公卿曰：<span class="yinhao">「是我起兵時主簿也，<span class="jiazhu">帝起兵，徇潁川，異降，以爲主簿。</span>爲吾披荊棘，定關中。」</span><span class="jiazhu">爲，于僞翻。</span>旣罷，賜珍寶、錢帛，詔曰：<span class="yinhao">「倉卒蕪蔞亭豆粥，虖沱河麥飯，<span class="jiazhu">事見三十九卷更始二年。卒，與猝同。</span>厚意久不報。」</span>異稽首謝曰：<span class="yinhao">「臣聞管仲謂桓公曰：『願君無忘射鉤，臣無忘檻車。』齊國賴之。<span class="jiazhu">《史記》：管仲射桓公中鉤；後魯桎梏管仲而送於齊，公以爲相。《說苑》曰：管仲桎梏檻車中，非無愧也，自裁也。《新序》曰：齊桓公與管仲飲酣，管仲上壽曰：<span class="yinhao">「願君無忘出奔於莒也，臣亦無忘東縛於魯也。」</span>此云射鉤、檻車，義亦通。射，而亦翻。</span>臣今亦願國家無忘河北之難，<span class="jiazhu">東都臣子率謂天子爲國家。難，乃旦翻。</span>小臣不敢忘巾車之恩。」</span><span class="jiazhu">事見三十九卷更始元年。</span>留十餘日，令與妻子還西。</p>
<p class="em2 strong"><span class="yinwen">4</span>申屠剛、杜林自隗囂所來，<span class="jiazhu">《考異》曰：《本傳》云七年徵剛。按明年囂已臣公孫述，必不用詔書。當在此年。</span>帝皆拜侍御史。以鄭興爲太中大夫。</p>
<p class="em2 strong"><span class="yinwen">5</span>三月，公孫述使田戎出江關，<span class="jiazhu">《地理志》：江關都尉，治巴郡魚復縣。賢曰：《華陽國志》曰：巴、楚相攻，故置江關，舊在赤甲城，後移在江州南岸，對白帝城。故基在今夔州魚復縣南。</span>招其故衆，欲以取荊州，不克。</p>
<p class="em2 strong">帝乃詔隗囂，欲從天水伐蜀。囂上言：<span class="yinhao">「白水險阻，棧閣敗絕。<span class="jiazhu">賢曰：白水縣有關，屬廣漢郡。棧閣者，山路懸險，棧木爲閣道。又《公孫述傳註》曰：白水關在漢陽西縣。《梁州記》曰：關城西南有白水關。余據《水經》，白水出隴西臨洮縣西南西傾山，東南流入陰平，又東南經廣漢白水縣。臨洮與西縣接界，故天水之西縣有白水關，而廣漢之白水縣亦有白水關，自源徂流，同一白水也。賢曰：《梁州記》曰：關城西南百八十里有白水關。故關城在今梁州金牛縣西。</span>述性嚴酷，上下相患，須其罪惡孰著而攻之，此大呼響應之勢也。」</span><span class="jiazhu">須，待也。孰，古熟字通用。人大呼則響必應，言俟其上下乖離而攻之，必有爲內應者。呼，火故翻。</span>帝知其終不爲用，乃謀討之。</p>
<p class="em2 strong"><span class="yinwen">6</span>夏，四月，丙子，上行幸長安，<span class="jiazhu">《郡國志》：長安在雒陽西九百五十里。</span>謁園陵；遣耿弇、蓋延等七將軍從隴道伐蜀，先使中郎將來歙奉璽書賜囂諭旨。囂復多設疑故，<span class="jiazhu">歙，許及翻。璽，斯氏翻。疑，疑難。故，事故也。復，扶又翻。</span>事久冘豫不決。<span class="jiazhu">賢曰：冘豫，不定之意也。《說文》曰：冘冘，行貌也，音淫。余按冘讀與猶同。毛晃曰：冘字，從犬曲其足，古與尤字同。唐史以冘豫之冘音淫者，誤也。</span>歙遂發憤質責囂曰：<span class="jiazhu">賢曰：質，正也。</span><span class="yinhao">「國家以君知臧否，曉廢興，<span class="jiazhu">否，音鄙。</span>故以手書暢意。足下推忠誠，旣遣伯春委質，<span class="jiazhu">囂子恂，字伯春。質，職日翻。賢曰：委質，猶屈膝也，又音摯。</span>而反欲用佞惑之言，爲族滅之計邪！」</span>因欲前刺囂。<span class="jiazhu">刺，七亦翻。</span>囂起入，部勒兵將殺歙，歙徐杖節就車而去，囂使牛邯將兵圍守之。<span class="jiazhu">邯，下甘翻。</span>囂將王遵諫曰：<span class="yinhao">「君叔雖單車遠使，而陛下之外兄也，<span class="jiazhu">來歙，字君叔。賢曰：光武之姑子，故曰外兄。使，疏吏翻。</span>殺之無損於漢，而隨以族滅。昔宋執楚使，遂有析骸易子之禍。<span class="jiazhu">《左傳》：楚使申舟聘齊，不假道於宋。華元曰：<span class="yinhao">「過我而不假道，鄙我也！」</span>乃殺之。楚子聞之，遂圍宋；宋人易子而食，析骸而爨。</span>小國猶不可辱，況於萬乘之王，重以伯春之命哉！」</span><span class="jiazhu">重，直用翻。</span>歙爲人有信義，言行不違，及往來游說，皆可按覆；<span class="jiazhu">行，下孟翻。說，輸芮翻。</span>西州士大夫皆信重之，多爲其言，<span class="jiazhu">爲，于僞翻。</span>故得免而東歸。</p>
<p class="em2 strong">五月，己未，車駕至自長安。</p>
<p class="em2 strong">隗囂遂發兵反，使王元據隴坻，<span class="jiazhu">師古曰：坻，音丁計翻，又音底。</span>伐木塞道。<span class="jiazhu">塞，悉則翻。</span>諸將因與囂戰，大敗，各引兵下隴；囂追之急，馬武選精騎爲後拒，殺數千人，諸軍乃得還。<span class="jiazhu">還，從宣翻，又如字。</span></p>
<p class="em2 strong"><span class="yinwen">7</span>六月，辛卯，詔曰：<span class="yinhao">「夫張官置吏，所以爲民也。<span class="jiazhu">爲，于僞翻。</span>今百姓遭難，戶口耗少，<span class="jiazhu">難，乃旦翻。少，詩沼翻。</span>而縣官吏職，所置尙繁；其令司隸、州牧各實所部，<span class="jiazhu">所部郡縣各考覈其實也。</span>省減吏員，縣國不足置長吏者幷之。」</span>於是幷省四百餘縣，吏職減損，十置其一。</p>
<p class="em2 strong"><span class="yinwen">8</span>九月，丙寅晦，日有食之。執金吾朱浮上疏曰：<span class="yinhao">「昔堯、舜之盛，猶加三考；<span class="jiazhu">賢曰：考，謂考其功最也。《尙書·舜典》曰：三載考績，三考黜陟幽明。</span>大漢之興，亦累功效，吏皆積久，至長子孫。<span class="jiazhu">如倉氏、庫氏之類是也。長，知兩翻；下同。</span>當時吏職，何能悉治，論議之徒，豈不喧譁！蓋以爲天地之功不可倉卒，艱難之業當累日也。而間者守宰數見換易，<span class="jiazhu">卒，與猝同。數，所角翻。</span>迎新相代，疲勞道路。尋其視事日淺，未足昭見其職，旣加嚴切，人不自保，迫於舉劾，<span class="jiazhu">劾，戶槪翻。</span>懼於刺譏，故爭飾詐僞以希虛譽，斯所以致日月失行之應也。夫物暴長者必夭折，功卒成者必亟壞，<span class="jiazhu">夭，於紹翻。卒，讀曰猝。</span>如摧長久之業而造速成之功，非陛下之福也。願陛下遊意於經年之外，望治於一世之後，<span class="jiazhu">孔子曰：如有王者，必世而後仁。三十年爲一世。治，直吏翻。</span>天下幸甚！」</span>帝采其言，自是牧守代易頗簡。</p>
<p class="em2 strong"><span class="yinwen">9</span>十二月，壬辰，大司空宋弘免。</p>
<p class="em2 strong"><span class="yinwen">10</span>癸巳，詔曰：<span class="yinhao">「頃者師旅未解，用度不足，故行十一之稅。<span class="jiazhu">謂十分而稅其一也。</span>今糧儲差積，其令郡國收見田租，三十稅一，如舊制。」</span><span class="jiazhu">賢曰：景帝二年，令田租三十而稅一。今依景帝，故云舊制。見，賢遍翻。</span></p>
<p class="em2 strong"><span class="yinwen">11</span>諸將之下隴也，帝詔耿弇軍漆，<span class="jiazhu">賢曰：漆，縣名，屬右扶風，故城在今豳州新平縣，漆水在西。</span>馮異軍栒邑，祭遵軍汧，<span class="jiazhu">賢曰：汧，水名，因以名縣，屬右扶風，故城在今隴州汧城縣南。汧，苦堅翻。</span>吳漢等還屯長安。馮異引軍未至栒邑，隗囂乘勝使王元、行巡將二萬餘人下隴，<span class="jiazhu">行，姓也。《姓譜》：周有大行人之官，其後氏焉。</span>分遣巡取栒邑，異卽馳兵欲先據之。諸將曰：<span class="yinhao">「虜兵盛而乘勝，不可與爭鋒，宜止軍便地，徐思方略。」</span>異曰：<span class="yinhao">「虜兵臨境，忸𢗗小利，<span class="jiazhu">賢曰：忸𢗗，猶慣習也，謂慣習前事而復爲之。《爾雅》曰：忸，復也。郭景純曰：謂慣忸復爲之也。忸，尼丑翻。𢗗，音逝。</span>遂欲深入；若得栒邑，三輔動搖。夫攻者不足，守者有餘。<span class="jiazhu">孫武子之言。</span>今先據城，以逸待勞，非所以爭也。」</span>潛往，閉城，偃旗鼓。行巡不知，馳赴之。異乘其不意，卒擊鼓、建旗而出。<span class="jiazhu">卒，讀曰猝。</span>巡軍驚亂奔走，追擊，大破之。祭遵亦破王元於汧。於是北地諸豪長耿定等悉畔隗囂降。<span class="jiazhu">長，知兩翻。</span>詔異進軍義渠，<span class="jiazhu">義渠縣，屬北地郡，古義渠戎地也。</span>擊破盧芳將賈覽、匈奴奧鞬日逐王，北地、上郡、安定皆降。<span class="jiazhu">奧，音郁。鞬，居言翻。</span></p>
<p class="em2 strong"><span class="yinwen">12</span>竇融復遣其弟友上書曰：<span class="yinhao">「臣幸得託先后末屬，<span class="jiazhu">謂孝文竇皇后之親屬也。復，扶又翻。</span>累世二千石，臣復假歷將帥，守持一隅，<span class="jiazhu">復，扶又翻。</span>故遣劉鈞口陳肝膽，<span class="jiazhu">事見上卷上年。</span>自以底裏上露，長無纖介。<span class="jiazhu">賢曰：底裏皆露，言無藏隱。</span>而璽書盛稱蜀、漢二主三分鼎足之權，任囂、尉佗之謀；竊自痛傷。臣融雖無識無知，利害之際，順逆之分，豈可背眞舊之主，事姦僞之人，<span class="jiazhu">分，扶問翻。背，蒲妹翻。</span>廢忠貞之節，爲傾覆之事，棄已成之基，求無冀之利！此三者，雖問狂夫，猶知去就，而臣獨何以用心！謹遣弟友詣闕，口陳至誠。」</span>友至高平，<span class="jiazhu">賢曰：高平縣屬安定，後改爲平高，今原州縣。</span>會隗囂反，道不通，乃遣司馬席封間道通書。<span class="jiazhu">《姓譜》：席，其先姓籍，避項羽諱，改姓席氏。</span>帝復遣封賜融、友書，所以尉藉之甚厚。<span class="jiazhu">尉，與慰同；尉，安也。藉，薦也。尉以安於身上，藉以安於身下。</span></p>
<p class="em2 strong">融乃與隗囂書曰：<span class="yinhao">「將軍親遇厄會之際，國家不利之時，<span class="jiazhu">賢曰：謂漢遭王莽篡奪也。</span>守節不回，承事本朝；融等所以欣服高義，願從役於將軍者，良爲此也！<span class="jiazhu">爲，于僞翻。</span>而忿悁之間，<span class="jiazhu">悁，恚也，吉縣翻，躁急也。</span>改節易圖，委成功，造難就，<span class="jiazhu">委，棄也。就，成也。</span>百年累之，一朝毀之，豈不惜乎！殆執事者貪功建謀，以至於此。<span class="jiazhu">言隗囂執政事者，貪有其功而立此逆謀也。</span>當今西州地勢局迫，民兵離散，易以輔人，<span class="jiazhu">易，以豉翻；下同。</span>難以自建。計若失路不反，聞道猶迷，不南合子陽，則北入文伯耳。夫負虛交而易強禦，<span class="jiazhu">負，恃也。易，輕也。</span>恃遠救而輕近敵，未見其利也。自兵起以來，城郭皆爲丘墟，生民轉於溝壑。幸賴天運少還，而將軍復重其難，<span class="jiazhu">復，扶又翻；下同。難，乃旦翻。</span>是使積痾不得遂瘳，幼孤將復流離，言之可爲酸鼻；庸人且猶不忍，況仁者乎！融聞爲忠甚易，得宜實難。憂人太過，以德取怨，<span class="jiazhu">謂憂之之過而言之甚切，將以爲德而反以取怨也。</span>知且以言獲罪也！」</span>囂不納。</p>
<p class="em2 strong">融乃與五郡太守共砥厲兵馬，上疏請師期；帝深嘉美之。融卽與諸郡守將兵入金城，擊囂黨先零羌封何等，大破之。<span class="jiazhu">更始時，先零羌封何諸種殺金城太守，據其郡。囂賂遺封何，與結盟，欲發其衆。零，音憐。</span>因並河，揚威武，<span class="jiazhu">賢曰：並，蒲浪翻。</span>伺候車駕。時大兵未進，融乃引還。</p>
<p class="em2 strong">帝以融信效著明，益嘉之，脩理融父墳墓，祠以太牢，<span class="jiazhu">融祖父墳墓在扶風。</span>數馳輕使，致遺四方珍羞。<span class="jiazhu">遺以四方珍羞，旣以厚融，且示四方來服，能致遠物也。數，所角翻。遺，于季翻。</span></p>
<p class="em2 strong">梁統猶恐衆心疑惑，乃使人刺殺張玄，<span class="jiazhu">張玄，隗囂使。刺，七亦翻。</span>遂與隗囂絕，皆解所假將軍印綬。</p>
<p class="em2 strong"><span class="yinwen">13</span>先是，馬援聞隗囂欲貳於漢，<span class="jiazhu">先，悉薦翻。</span>數以書責譬之，囂得書增怒。及囂發兵反，援乃上書曰：<span class="yinhao">「臣與隗囂本實交友，初遣臣東，謂臣曰：『本欲爲漢，<span class="jiazhu">爲，于僞翻。</span>願足下往觀之，於汝意可，卽專心矣。』及臣還反，報以赤心，實欲導之於善，非敢譎以非義。而囂自挾姦心，盜憎主人，<span class="jiazhu">《左傳》：晉伯宗妻曰：盜憎主人，民惡其上。</span>怨毒之情，遂歸於臣。臣欲不言，則無以上聞，願聽詣行在所，極陳滅囂之術。」</span>帝乃召之。援具言謀畫。</p>
<p class="em2 strong">帝因使援將突騎五千，往來游說囂將高峻、任禹之屬，下及羌豪，爲陳禍福，<span class="jiazhu">說，輸芮翻。爲，于僞翻。說客，單車往使足矣；光武遣馬援將突騎五千，欲耀兵威以示隴右諸將，使謀而來。</span>以離囂支黨。援又爲書與囂將楊廣，使曉勸於囂曰：<span class="yinhao">「援竊見四海已定，兆民同情，而季孟閉拒背畔，爲天下表的，<span class="jiazhu">隗囂，字季孟。賢曰：表，猶標也；言爲標表。的，謂射的也；言背畔之罪，爲天下所指射也。背，蒲妹翻。</span>常懼海內切齒，思相屠裂，故遺書戀戀，以致惻隱之計。<span class="jiazhu">遺，于季翻。</span>乃聞季孟歸罪於援，而納王游翁諂邪之說，<span class="jiazhu">賢曰：王元，字游翁。據《隗囂傳》，元，字惠孟，游翁蓋其別字也。</span>因自謂函谷以西，舉足可定。<span class="jiazhu">所謂以丸泥封函谷關也。</span>以今而觀，竟何如邪！</span></p>
<p class="em2 strong"><span class="yinhao">援間至河內，<span class="jiazhu">間，古莧翻。</span>過存伯春，<span class="jiazhu">存，存問也。時囚囂子恂於河內。伯春，恂字也。</span>見其奴吉從西方還，說伯春小弟仲舒望見吉，欲問伯春無他否，竟不能言，曉夕號泣。<span class="jiaozhusup">【章：十二行本「泣」下有「宛轉塵中」四字；乙十一行本同；孔本同；張校同；退齋校同。】</span><span class="jiazhu">號，戶刀翻。</span>又說其家悲愁之狀，不可言也。夫怨讎可刺不可毀，援聞之，不自知泣下也。援素知季孟孝愛，曾、閔不過。夫孝於其親，豈不慈於其子！可有子抱三木而跳梁妄作，自同分羹之事乎！<span class="jiazhu">賢曰：三木者，謂桎梏及械也。分羹，謂樂羊也。余謂此正引高帝答項羽之事。</span></span></p>
<p class="em2 strong"><span class="yinhao">季孟平生自言所以擁兵衆者，欲以保全父母之國而完墳墓也，又言苟厚士大夫而已；<span class="jiazhu">卽其所常言以感人悟物者，而窮其本情。</span>而今所欲全者將破亡之，所欲完者將傷毀之，所欲厚者將反薄之。季孟嘗折愧子陽而不受其爵，<span class="jiazhu">事見上卷四年。賢曰：愧，猶辱也。</span>今更共陸陸往<span class="jiaozhusup">【章：十二行「往」上有「欲」字；乙十一行本同；孔本同，張校同。】</span>附之，<span class="jiazhu">賢曰：陸陸，猶碌碌也。</span>將難爲顏乎！<span class="jiazhu">言將有慙色也。</span>若復責以重質，當安從得子主給是哉！<span class="jiazhu">言蜀若復責質子，當何從得子以爲質也。復，扶又翻。質，音致。</span>往時子陽獨欲以王相待而春卿拒之，今者歸老，更欲低頭與小兒曹共槽櫪而食，倂肩側身於怨家之朝乎！<span class="jiazhu">歸，入也，言其年已入老境也。《字林》曰：併，音卑正翻。朝直遙翻。</span></span></p>
<p class="em2 strong"><span class="yinhao">今國家待春卿意深，宜使牛孺卿與諸耆老大人共說季孟，<span class="jiazhu">牛邯，字孺卿。說，輸芮翻。</span>若計畫不從，眞可引領去矣。前披輿地圖，見天下郡國百有六所，柰何欲以區區二邦以當諸夏百有四乎！<span class="jiazhu">二邦，謂隴西、天水。夏，戶雅翻。</span>春卿事季孟，外有君臣之義，內有朋友之道。言君臣邪，固當諫爭；語朋友邪，應有切磋。<span class="jiazhu">賢曰：骨曰切，象曰磋。言朋友之道，如切磋以成器也。</span>豈有知其無成，而但萎腇咋舌，义手從族乎！<span class="jiazhu">賢曰：萎腇，耎弱也。萎，音於罪翻。腇，音乃罪翻。咋，士格翻，齧也。</span>及今成計，殊尙善也，過是，欲少味矣！<span class="jiazhu">賢曰：以食爲喻。少，詩沼翻。</span>且來君叔天下信士，朝廷重之，其意依依，常獨爲西州言。<span class="jiazhu">爲，于僞翻。</span>援商朝廷，尤欲立信於此，<span class="jiazhu">商，度也。</span>必不負約。援不得久留，願急賜報。」</span>廣竟不答。</p>
<p class="em2 strong">諸將每有疑議，更請呼援，咸敬重焉。<span class="jiazhu">更，工衡翻。</span></p>
<p class="em2 strong"><span class="yinwen">14</span>隗囂上疏謝曰：<span class="yinhao">「吏民聞大兵卒至，<span class="jiazhu">卒，讀曰猝。</span>驚恐自救，臣囂不能禁止。兵有大利，不敢廢臣子之節，親自追還。<span class="jiazhu">此因王元隴坻之捷而有嫚書也。</span>昔虞舜事父，大杖則走，小杖則受。<span class="jiazhu">賢曰：《家語》孔子謂曾子之辭。</span>臣雖不敏，敢忘斯義！今臣之事，在於本朝，賜死則死，加刑則刑；如更得洗心，死骨不朽。」</span>有司以囂言慢，請誅其子；帝不忍，復使來歙至汧，<span class="jiazhu">復，扶又翻。汧，苦堅翻。</span>賜囂書曰：<span class="yinhao">「昔柴將軍云：『陛下寬仁，諸侯雖有亡叛而後歸，輒復位號，不誅也。』<span class="jiazhu">高帝時，柴武與韓王信書之言。</span>今若束手，復遣恂弟歸闕庭者，則爵祿獲全，有浩大之福矣！吾年垂四十，在兵中十歲，厭浮語虛辭。卽不欲，勿報。」</span>囂知帝審其詐，遂遣使稱臣於公孫述。<span class="jiazhu">使，疏吏翻。</span></p>
<p class="em2 strong"><span class="yinwen">15</span>匈奴與盧芳爲寇不息，帝令歸德侯颯使匈奴以脩舊好。<span class="jiazhu">颯使匈奴，見三十九卷更始二年。颯，音立。好，呼到翻。</span>單于驕倨，雖遣使報命，而寇暴如故。</p>
<p class="strong"><span class="section" id="title-4"><span data-head-description="" data-head-level="h4" data-head-title="建武七年">七年</span></span><span class="biaozhusup" data-rel="（辛卯、西元三一年）"></span></p>
<p class="em2 strong"><span class="yinwen">1</span>春，三月，罷郡國輕車、騎士、材官，令還復民伍。<span class="jiazhu">《漢官儀》曰：高祖命天下郡國選能引關蹶張材力武猛者，以爲輕車、騎士、材官。平地用車騎，山阻用材官。</span></p>
<p class="em2 strong"><span class="yinwen">2</span>公孫述立隗囂爲朔寧王，<span class="jiazhu">賢曰：欲其寧靜北邊也。</span>遣兵往來，爲之援勢。<span class="jiazhu">張形勢以爲之援也。</span></p>
<p class="em2 strong"><span class="yinwen">3</span>癸亥晦，日有食之。詔百僚各上封事，其上書者不得言聖。<span class="jiazhu">上，時掌翻。</span>太中大夫鄭興上疏曰：<span class="yinhao">「夫國無善政，則謫見日月；<span class="jiazhu">賢曰：謫，責也，音直革翻。見，賢遍翻。</span>要在因人之心，擇人處位。<span class="jiazhu">處，昌呂翻。</span>今公卿大夫多舉漁陽太守郭伋可大司空者，而不以時定；道路流言，咸曰『朝廷欲用功臣』，功臣用則人位謬矣。<span class="jiazhu">人不稱其位，位不宜其人也。</span>願陛下屈己從衆，以濟羣臣讓善之功。<span class="jiazhu">賢曰：濟，成也。</span>頃年日食多<span class="jiaozhusup">【章：十二行本「多」上有「每」字；乙十一行本同；孔本同。】</span>在晦，先時而合，皆月行疾也。日君象而月臣象；君亢急而臣下促迫，故月行疾。<span class="jiazhu">亢，苦浪翻。</span>今陛下高明而羣臣惶促，宜留思柔克之政，垂意《洪範》之法。」</span><span class="jiazhu">賢曰：克，能也；柔克，謂和柔而能立事也。《尙書·洪範》曰：高明柔克。</span>帝躬勤政事，頗傷嚴急，故興奏及之。</p>
<p class="em2 strong"><span class="yinwen">4</span>夏，四月，壬午，大赦。</p>
<p class="em2 strong"><span class="yinwen">5</span>五月，戊戌，以前將軍李通爲大司空。</p>
<p class="em2 strong"><span class="yinwen">6</span>大司農江馮上言，<span class="yinhao">「宜令司隸校尉督察三公。」</span>司空掾陳元上疏曰：<span class="yinhao">「臣聞師臣者帝，賓臣者霸。<span class="jiazhu">元，王莽厭難將軍陳欽之子。賢曰：言以臣爲師，以臣爲賓也。</span>故武王以太公爲師，齊桓以夷吾爲仲父，近則高帝優相國之禮，太宗假宰輔之權。<span class="jiazhu">賢曰：蕭何爲相國，高祖賜劍履上殿，入朝不趨。太宗，孝文也。申屠嘉召責鄧通，孝文令人謝嘉，故曰假權也。</span>及亡新王莽，遭漢中衰，專操國柄以偷天下，<span class="jiazhu">操，千高翻。</span>況己自喻，不信羣臣，奪公輔之任，損宰相之威，以刺舉爲明，激訐爲直，至乃陪僕告其君長，子弟變其父兄，<span class="jiazhu">王莽時，開吏告其將，奴婢告其主。變者，上變告之也。陪僕，猶《左傳》所謂陪臺也。毛晃曰：陪臺，臣也，蓋古者家臣謂之陪臣，故家之臣僕謂之陪僕。長，知兩翻。</span>罔密法峻，大臣無所措手足；然不能禁董忠之謀，<span class="jiazhu">事見三十九卷更始元年。</span>身爲世戮。方今四方尙擾，天下未一，百姓觀聽，咸張耳目。陛下宜修文、武之聖典，襲祖宗之遺德，勞心下士，屈節待賢，誠不宜使有司察公輔之名。」</span>帝從之。</p>
<p class="em2 strong"><span class="yinwen">7</span>酒泉太守竺曾以弟報怨殺人，<span class="jiazhu">《東觀記》曰：曾弟嬰報怨，殺屬國候王胤等。</span>自免去郡；竇融承制拜曾武鋒將軍，更以辛肜爲酒泉太守。<span class="jiazhu">更，工衡翻。肜，余中翻。</span></p>
<p class="em2 strong"><span class="yinwen">8</span>秋，隗囂將步騎三萬侵安定，至陰槃，<span class="jiazhu">賢曰：陰槃，縣名，屬安定郡，今涇州縣。宋白曰：滑［渭］州潘原縣，漢陰槃縣地。</span>馮異率諸將拒之；囂又令別將下隴攻祭遵於汧：並無利而還。<span class="jiazhu">《考異》曰：《帝紀》：<span class="yinhao">「六年冬，隗囂將行巡寇扶風，馮異拒破之。」</span>《馮異傳》：<span class="yinhao">「六年夏，諸將上隴，爲隗囂所敗，乃詔異軍栒邑。未及至，囂乘勝使王元、行巡將二萬人下隴，分遣巡取栒邑。異卽先據栒邑，破巡。」</span>又云：<span class="yinhao">「祭遵亦破王元於汧。」</span>《隗囂傳》，侵三輔事亦同。按此文勢，緣諸將才敗還，隗囂卽遣二將追之，故得云乘勝，又云<span class="yinhao">「馮異未及至栒邑」</span>也。然則馮異、祭遵之破王元、行巡，實在六年明矣。至七年八月，《紀》又有<span class="yinhao">「隗囂寇安定，馮異、祭遵擊卻之」</span>，此卽《隗囂傳》所書<span class="yinhao">「秋，囂侵安定，至陰槃，馮異拒之，又令別將攻祭遵於汧，兵並無利」</span>者也。據此，是囂兩歲各嘗攻馮異、祭遵矣，故《遵傳》亦云<span class="yinhao">「數挫隗囂」</span>也。而袁《紀》不載六年事，併在七年秋紀之，且《傳》云<span class="yinhao">「囂乘勝」</span>，若事已一年，安可云乘勝！又馮異何緣稽緩爾久不至栒邑！故知袁《紀》誤矣。</span></p>
<p class="em2 strong">帝將自征隗囂，先戒竇融師期，會遇雨，道斷，且囂兵已退，乃止。</p>
<p class="em2 strong">帝令來歙以書招王遵，遵來降，<span class="jiazhu">降，戶江翻；下同。</span>拜太中大夫，封向義侯。</p>
<p class="em2 strong"><span class="yinwen">9</span>冬，盧芳以事誅其五原太守李興兄弟；其朔方太守田颯、<span class="jiazhu">颯，音立。守，式又翻；下同。</span>雲中太守喬扈各舉郡降，<span class="jiazhu">《前代錄》：匈奴貴姓喬氏，代爲輔相。</span>帝令領職如故。</p>
<p class="em2 strong"><span class="yinwen">10</span>帝好圖讖，<span class="jiazhu">讖，楚譖翻。</span>與鄭興議郊祀事，曰：<span class="yinhao">「吾欲以讖斷之，<span class="jiazhu">好，呼到翻。斷，丁亂翻。</span>如何？」</span>對曰：<span class="yinhao">「臣不爲讖！」</span>帝怒曰：<span class="yinhao">「卿不爲讖，非之邪？」</span>興惶恐曰：<span class="yinhao">「臣於書有所未學，而無所非也。」</span>帝意乃解。</p>
<p class="em2 strong"><span class="yinwen">11</span>南陽太守杜詩<span class="jiazhu">《郡國志》：南陽郡在雒陽七百里。</span>政治清平，<span class="jiazhu">治，直吏翻。</span>興利除害，百姓便之。又修治陂池，<span class="jiazhu">治，直之翻。</span>廣拓土田，郡內比室殷足，<span class="jiazhu">比，薄必翻，又毗至翻。</span>時人方於召信臣。<span class="jiazhu">方，比也。召信臣事見二十九卷元帝竟寧元年。召，讀曰邵。</span>南陽爲之語曰：<span class="yinhao">「前有召父，後有杜母。」</span></p>
<p class="strong"><span class="section" id="title-5"><span data-head-description="" data-head-level="h4" data-head-title="建武八年">八年</span></span><span class="biaozhusup" data-rel="（壬辰、西元三二年）"></span></p>
<p class="em2 strong"><span class="yinwen">1</span>春，來歙將二千餘人伐山開道，從番須、回中徑襲略陽，<span class="jiazhu">賢曰：略陽，縣名，屬天水郡，故城在今秦州隴城縣西北。番，音盤。宋白曰：略陽道在隴城縣東六十里，卽故冀城；魏黃初中，改爲隴城。時隗囂居冀。以地理考之，當從宋說。</span>斬隗囂守將金梁。<span class="jiazhu">《姓譜》：金，古金天氏之後。又，漢金日磾，本匈奴休屠王子，以祭天金人爲金氏。</span>囂大驚曰：<span class="yinhao">「何其神也！」</span>帝聞得略陽，甚喜，曰：<span class="yinhao">「略陽，囂所依阻，心腹已壞，則制其支體易矣！」</span><span class="jiazhu">易，以鼓翻。</span></p>
<p class="em2 strong">吳漢等諸將聞歙據略陽，爭馳赴之。上以爲囂失所恃，亡其要城，勢必悉以精銳來攻；曠日久圍而城不拔，士卒頓敝，乃可乘危而進。皆追漢等還。隗囂果使王元拒隴坻，行巡守番須口，王孟塞雞頭道，<span class="jiazhu">賢曰：雞頭，山道也，一名𡹝峝山，在原州西。塞，悉則翻。</span>牛邯軍瓦亭。<span class="jiazhu">賢曰：安定烏氏縣有瓦亭故關，有瓦亭川水，在今原州南。杜佑曰：瓦亭關在唐原州之蕭關。蕭關，漢朝那縣地。邯，下甘翻。</span>囂自悉其大衆數萬人圍略陽，公孫述遣將李育、田弇助之，斬山築堤，激水灌城。來歙與將士固死堅守，矢盡，發屋斷木以爲兵。<span class="jiazhu">斷，丁管翻；下同。</span>囂盡銳攻之，累月不能下。</p>
<p class="em2 strong">夏，閏四月，帝自將征隗囂，光祿勳汝南郭憲諫曰：<span class="yinhao">「東方初定，車駕未可遠征。」</span>乃當車拔佩刀以斷車靷。<span class="jiazhu">靷，在馬胸；音胤。</span>帝不從，西至漆。<span class="jiazhu">漆縣，屬右扶風，以漆水名縣。杜佑曰：新平，漢漆縣地。</span>諸將多以王師之重，不宜遠入險阻，計冘豫未決；<span class="jiazhu">冘，與猶同。</span>帝召馬援問之。援因說隗囂將帥有土崩之勢，兵進有必破之狀；<span class="jiazhu">說，如字。</span>又於帝前聚米爲山谷，指畫形勢，開示衆軍所從道徑，往來分析，昭然可曉。帝曰：<span class="yinhao">「虜在吾目中矣！」</span>明旦，遂進軍，至高平第一，<span class="jiazhu">《郡國志》：高平縣有第一城。</span></p>
<p class="em2 strong">竇融率五郡太守及羌虜小月氏等步騎數萬，<span class="jiazhu">月氏爲匈奴所破，餘種西踰葱嶺，其不能去者，保南山，號小月氏。氏，音支。</span>輜重五千餘兩，<span class="jiazhu">重，直用翻。兩，音亮。</span>與大軍會。是時軍旅草創，諸將朝會禮容多不肅，<span class="jiazhu">朝，直遙翻。</span>融先遣從事問會見儀適。<span class="jiazhu">賢曰：猶言儀注。余謂適，當也，會見之儀各有當也。見，賢遍翻。</span>帝聞而善之，以宣告百僚，乃置酒高會，待融等以殊禮。<span class="jiazhu">殊，異也，絕也；謂待之禮異絕於羣臣也。</span></p>
<p class="em2 strong">遂共進軍，數道上隴。<span class="jiazhu">上，時掌翻。</span>使王遵以書招牛邯，下之，拜邯太中大夫。於是囂大將十三人、屬縣十六、<span class="jiazhu">《地理志》：天水郡十六縣。</span>衆十餘萬皆降。囂將妻子奔西城，從楊廣，<span class="jiazhu">賢曰：西城，縣名，屬漢陽郡，一名始昌城，在今秦州上邽縣西南。余據《地理志》，西縣本屬隴西郡，後乃改屬漢陽。西城者，西縣城也；以西城爲縣名，誤矣。明帝永平十七年方改天水爲漢陽。</span>而田弇、李育保上邽。<span class="jiazhu">上邽縣屬天水郡。弇，古含翻。</span>略陽圍解。帝勞賜來歙，<span class="jiazhu">勞，力到翻。</span>班坐絕席，在諸將之右，<span class="jiazhu">專席而坐於諸將之上，不與諸坐者並也。</span>賜歙妻縑千匹。<span class="jiazhu">毛晃曰：縑，幷絲繒；又絹也。</span></p>
<p class="em2 strong">進幸上邽，詔告隗囂曰：<span class="yinhao">「若束手自詣，父子相見，保無他也。若遂欲爲黥布者，亦自任也。」</span><span class="jiazhu">謂必不歸降，如黥布云欲爲帝，亦任之也。</span>囂終不降，於是誅其子恂。使吳漢、岑彭圍西城，耿弇、蓋延圍上邽。</p>
<p class="em2 strong">以四縣封竇融爲安豐侯，<span class="jiazhu">融封安豐、陽泉、蓼安、風四縣，皆屬廬江郡。</span>弟友爲顯親侯，<span class="jiazhu">《郡國志》：漢陽郡有顯親縣。賢曰：故城在今秦州成紀縣東南。帝置顯親縣以封友，褒顯竇氏有孝文皇后之親也。</span>及五郡太守皆封列侯，<span class="jiazhu">竺曾，助義侯；梁統，成義侯；史苞，褒義侯；庫鈞，輔義侯；辛肜，扶義侯。</span>遣西還所鎭。融以久專方面，懼不自安，數上書求代；<span class="jiazhu">數，所角翻；下同。</span>詔報曰：<span class="yinhao">「吾與將軍如左右手耳，數執謙退，何不曉人意！勉循士民，<span class="jiazhu">循，撫循也，順也。</span>無擅離部曲！」</span><span class="jiazhu">離，力智翻。</span></p>
<p class="em2 strong">潁川盜賊羣起，寇沒屬縣，河東守兵亦叛，京師騷動。<span class="jiazhu">《郡國志》：潁川郡在雒陽東南五百里。河東郡在雒陽西北五百里。</span>帝聞之曰：<span class="yinhao">「吾悔不用郭子橫之言。」</span><span class="jiazhu">郭憲，字子橫。</span>秋，八月，帝自上邽晨夜東馳，賜岑彭等書曰：<span class="yinhao">「兩城若下，便可將兵南擊蜀虜。人苦不知足，旣平隴，復望蜀。<span class="jiazhu">復，扶又翻；下同。</span>每一發兵，頭須爲白！」</span><span class="jiazhu">言苦心於軍事也，須，與鬚同，古字通用。</span></p>
<p class="em2 strong">九月，乙卯，車駕還宮。帝謂執金吾寇恂曰：<span class="yinhao">「潁川迫近京師，<span class="jiazhu">近，其靳翻。</span>當以時定。惟念獨卿能平之耳，從九卿復出以憂國可也！」</span>對曰：<span class="yinhao">「潁川聞陛下有事隴、蜀，故狂狡乘間，相詿誤耳。<span class="jiazhu">賢曰：狡，猾也。間，古莧翻。《說文》曰：詿，亦誤也，音卦。</span>如聞乘輿南向，<span class="jiazhu">乘，繩證翻。</span>賊必惶怖歸死，<span class="jiazhu">怖，普布翻。</span>臣願執銳前驅。」</span>帝從之。庚申，車駕南征，潁川盜賊悉降。寇恂竟不拜郡，百姓遮道曰：<span class="yinhao">「願從陛下復借寇君一年。」</span><span class="jiazhu">恂前爲潁川太守，故云復借也。</span>乃留恂長社，<span class="jiazhu">長社縣，屬潁川郡。應劭曰：宋人圍長葛是也；其社中樹暴長，更名長社。師古曰：長，讀如字。</span>鎭撫吏民，受納餘降。<span class="jiazhu">降，戶江翻。</span></p>
<p class="em2 strong">東郡、濟陰盜賊亦起，<span class="jiazhu">《郡國志》：東郡去雒陽八百餘里。濟陰郡在雒陽東八百里。濟，子禮翻。</span>帝遣李通、王常擊之。以東光侯耿純嘗爲東郡太守，<span class="jiazhu">東光縣屬勃海郡。賢曰：今滄州縣。</span>威信著於衞地，<span class="jiazhu">東郡，衞地也。</span>遣使拜太中大夫，使與大兵會東郡。東郡聞純入界，盜賊九千餘人皆詣純降，大兵不戰而還；璽書復以純爲東郡太守。<span class="jiazhu">璽，斯氏翻。</span>戊寅，車駕還自潁川。</p>
<p class="em2 strong"><span class="yinwen">2</span>安丘侯張步將妻子逃奔臨淮，與弟弘、藍欲招其故衆，乘船入海；琅邪太守陳俊追討，斬之。</p>
<p class="em2 strong"><span class="yinwen">3</span>冬，十月，丙午，上行幸懷；十一月，乙丑，還雒陽。</p>
<p class="em2 strong"><span class="yinwen">4</span>楊廣死，隗囂窮困，其大將王捷別在戎丘，<span class="jiazhu">《水經註》：戎丘城在西城西北，戎溪水逕其南。</span>登城呼漢軍曰：<span class="yinhao">「爲隗王城守者，皆必死，無二心，<span class="jiazhu">爲，于僞翻。</span>願諸軍亟罷，請自殺以明之。」</span>遂自刎死。<span class="jiazhu">刎，扶粉翻。</span></p>
<p class="em2 strong">初，帝敕吳漢曰：<span class="yinhao">「諸郡甲卒但坐費糧食，若有逃亡，則沮敗衆心，<span class="jiazhu">沮，在呂翻。敗，蒲邁翻。</span>宜悉罷之。」</span>漢等貪幷力攻囂，遂不能遣，糧食日少，吏士疲役，逃亡者多。岑彭壅谷水灌西城，城未沒丈餘。會王元、行巡、周宗將蜀救兵五千餘人乘高卒至，<span class="jiazhu">卒，讀曰猝。</span>鼓譟大呼曰：<span class="yinhao">「百萬之衆方至！」</span>漢軍大驚，未及成陳，<span class="jiazhu">呼，火故翻。陳，讀曰陣。</span>元等決圍殊死戰，遂得入城，迎囂歸冀。吳漢軍食盡，乃燒輜重，引兵下隴，蓋延、耿弇亦相隨而退。<span class="jiazhu">重，直用翻。蓋，古盍翻。</span>囂出兵尾擊諸營，<span class="jiazhu">尾擊，謂尋其後而擊之也。</span>岑彭爲後拒，諸將乃得全軍東歸；唯祭遵屯汧不退。<span class="jiazhu">汧，口堅翻。</span>吳漢等復屯長安，岑彭還津鄕。於是安定、北地、天水、隴西復反爲囂。<span class="jiazhu">爲，于僞翻。</span></p>
<p class="em2 strong">校尉太原溫序爲囂將苟宇所獲，<span class="jiazhu">《姓譜》：唐叔虞之子受封於河內溫，因以命族。又郤至食采於溫，號溫季，因以爲族。據《序傳》，序爲護羌校尉，行部至襄武，爲苟宇所獲。《考異》曰：按《序傳》及袁《紀》皆稱<span class="yinhao">「序爲護羌校尉」</span>。檢《西羌傳》，九年方置此官，牛邯爲之。又云：<span class="yinhao">「邯卒，職省」</span>，則序無緣作<span class="yinhao">「護羌」</span>，今但云校尉。</span>宇曉譬數四，欲降之。序大怒，叱宇等曰：<span class="yinhao">「虜何敢迫脅漢將！」</span>因以節檛殺數人。<span class="jiazhu">檛，職瓜翻，擊也。</span>宇衆爭欲殺之，宇止之曰：<span class="yinhao">「此義士，死節，可賜以劍。」</span>序受劍，銜須於口，顧左右曰：<span class="yinhao">「旣爲賊所殺，無令須汙土！」</span><span class="jiazhu">汙，烏故翻。</span>遂伏劍而死。從事王忠持其喪歸雒陽，詔賜以冢地，拜三子爲郎。</p>
<p class="em2 strong"><span class="yinwen">5</span>十二月，高句麗王遣使朝貢，帝復其王號。<span class="jiazhu">王莽貶高句麗爲侯，今復其王號。句，音如字，又音駒，又巨俱翻。</span></p>
<p class="em2 strong"><span class="yinwen">6</span>是歲，大水。</p>
<p class="strong"><span class="section" id="title-6"><span data-head-description="" data-head-level="h4" data-head-title="建武九年">九年</span></span><span class="biaozhusup" data-rel="（癸巳、西元三三年）"></span></p>
<p class="em2 strong"><span class="yinwen">1</span>春，正月，潁陽成侯祭遵薨於軍，<span class="jiazhu">潁陽縣，屬潁川郡。</span>詔馮異幷將其營。遵爲人，廉約小心，克己奉公，賞賜盡與士卒；約束嚴整，所在吏民不知有軍。取士皆用儒術，對酒設樂，必雅歌投壺。<span class="jiazhu">賢曰：雅歌，謂歌雅詩也。《禮記·投壺經》曰：壺頸脩七寸，腹脩五寸，口徑二寸半，容斗五升。壺中實小豆焉，爲其矢之躍而出也。矢以柘若棘，長二尺八寸，無去其皮，取其堅而重。投之，勝者飲不勝者，以爲優劣也。</span>臨終，遺戒薄葬；問以家事，終無所言。帝愍悼之尤甚，遵喪至河南，車駕素服臨之，望哭哀慟；還，幸城門，閱過喪車，涕泣不能已；喪禮成，復親祠以太牢。<span class="jiazhu">復，扶又翻；下同。</span>詔大長秋、謁者、河南尹護喪事，大司農給費。<span class="jiazhu">皇后卿曰將行，秦官也，景帝中六年，更名大長秋。師古曰：秋者，收成之時，長者，恆久之義，故以爲皇后官名。西都或用中人，或用士人，東都之後純用閹人矣。</span>至葬，車駕復臨之；旣葬，又臨其墳，存見夫人、室家。其後朝會，帝每歎曰：<span class="yinhao">「安得憂國奉公如祭征虜者乎！」</span><span class="jiazhu">遵爲征虜將軍。</span>衞尉銚期曰：<span class="yinhao">「陛下至仁，哀念祭遵不已，羣臣各懷慚懼。」</span><span class="jiazhu">言帝念祭遵，屢以爲言，羣臣愧不如遵，各懷懼也。銚，音姚。</span>帝乃止。</p>
<p class="em2 strong"><span class="yinwen">2</span>隗囂病且餓，餐糗糒，<span class="jiazhu">鄭康成曰：糗，𤎅大豆與米心。糒，乾飯。糗，去久翻，又丘救翻。糒，音備。</span>恚憤而卒。<span class="jiazhu">恚，於避翻。卒，子恤翻。</span>王元、周宗立囂少子純爲王，總兵據冀。公孫述遣將趙匡、田弇助純。帝使馮異擊之。</p>
<p class="em2 strong"><span class="yinwen">3</span>公孫述遣其翼江王田戎、大司徒任滿、南郡太守程汎將數萬人下江關，<span class="jiazhu">任，音壬。</span>擊破馮駿等軍，遂拔巫及夷道、夷陵，<span class="jiazhu">五年，岑彭留馮駿軍江州，分屯夷道、夷陵。巫縣亦屬南郡。</span>因據荊門、虎牙，<span class="jiazhu">《水經註》曰：江水東歷荊門、虎牙之間。荊門山在南，上合下開，其狀似門。虎牙山在北，石壁色紅，間有白文，類牙，故以名也。此二山，楚之西塞也。賢曰：在峽州夷陵縣東南，宜都縣西北，今猶有故城基址在山上。</span>橫江水起浮橋、關樓，立欑柱以絕水道，<span class="jiazhu"><span class="yinhao">「關樓」</span>，范《書》作<span class="yinhao">「鬭樓」</span>，猶今城上敵樓也。欑，徂官翻。叢木爲柱曰欑柱。又作管翻。</span>結營跨山以塞陸路，<span class="jiazhu">塞，悉則翻。</span>拒漢兵。</p>
<p class="em2 strong"><span class="yinwen">4</span>夏，六月，丙戌，帝幸緱氏，登轘轅。<span class="jiazhu">緱氏縣，屬河南尹；縣有緱氏山、轘轅山、轘轅坂，並在雒陽之東南。緱，工侯翻。轘，音環。</span></p>
<p class="em2 strong"><span class="yinwen">5</span>吳漢率王常等四將軍兵五萬餘人擊盧芳將賈覽、閔堪於高柳；<span class="jiazhu">高柳縣，屬代郡。賢曰：故城在今雲州定襄縣。《水經註》曰：高柳在代中，其山重巒疊巘，霞舉雲高，連山隱隱，東出遼塞。</span>匈奴救之，漢軍不利。於是匈奴轉盛，鈔暴日增。<span class="jiazhu">鈔，楚交翻。</span>詔朱祜屯常山，王常屯涿郡，破姦將軍侯進屯漁陽，以討虜將軍王霸爲上谷太守，以備匈奴。</p>
<p class="em2 strong"><span class="yinwen">6</span>帝使來歙悉監護諸將屯長安，<span class="jiazhu">監，古御翻。</span>太中大夫馬援爲之副。歙上書曰：<span class="yinhao">「公孫述以隴西、天水爲藩蔽，故得延命假息；<span class="jiazhu">息，氣息也。</span>今二郡平蕩，則述智計窮矣。宜益選兵馬，儲積資糧。今西州新破，兵人疲饉，若招以財穀，則其衆可集。臣知國家所給非一，用度不足，然有不得已也！」</span>帝然之。於是詔於汧積穀六萬斛。秋，八月，來歙率馮異等五將軍討隗純於天水。</p>
<p class="em2 strong"><span class="yinwen">7</span>驃騎將軍杜茂與賈覽戰於繁畤，<span class="jiazhu">賢曰：繁畤縣，屬鴈門郡，今代州縣。畤，音止。余按唐代州繁畤雖存漢縣名，然非古繁畤也。</span>茂軍敗績。</p>
<p class="em2 strong"><span class="yinwen">8</span>諸羌自王莽末入居塞內，金城屬縣多爲所有。隗囂不能討，因就慰納，發其衆與漢相拒。司徒掾班彪上言：<span class="jiazhu">《續漢志》：司徒掾屬三十一人，掾比三百石，屬比二百石。</span><span class="yinhao">「今涼州部皆有降羌。<span class="jiazhu">降，戶江翻。</span>羌胡被髮左衽，而與漢人雜處，習俗旣異，言語不通，數爲小吏黠人所見侵奪，窮恚無聊，故致反叛。夫蠻夷寇亂，皆爲此也。<span class="jiazhu">被，皮義翻。處，昌呂翻。數，所角翻。黠，下八翻。爲，于僞翻。</span>舊制，益州部置蠻夷騎都尉，<span class="jiazhu">武帝開西南夷，置一都尉。</span>幽州部置領烏桓校尉，涼州部置護羌校尉，皆持節領護，<span class="jiazhu">應劭曰：漢官，護烏桓、護羌校尉，比二千石，擁節；長史一人，司馬二人，皆六百石。校，戶敎翻。</span>治其怨結，<span class="jiazhu">治，直之翻。</span>歲時巡行，<span class="jiazhu">行，下孟翻。</span>問所疾苦。又數遣使譯，通導動靜，使塞外羌夷爲吏耳目，州郡因此可得警備。今宜復如舊，以明威防。」</span>帝從之。以牛邯爲護羌校尉。</p>
<p class="em2 strong"><span class="yinwen">9</span>盜殺陰貴人母鄧氏及弟訢。<span class="jiazhu">訢，許靳翻。</span>帝甚傷之，封貴人弟就爲宣恩侯。<span class="jiazhu">帝追爵貴人父陸爲宣恩哀侯，以就嗣哀侯。後漢舊制，惟皇后父封侯。貴人未正位中宮而追爵其父，非舊也。</span>復召就兄侍中興，欲封之，置印綬於前。興固讓曰：<span class="yinhao">「臣未有先登陷陳之功，<span class="jiazhu">復，扶又翻。陳，讀曰陣。</span>而一家數人，並蒙爵土，令天下觖望，<span class="jiazhu">賢曰：觖，音羌志翻。《前書音義》曰：觖，猶冀也，一音決，猶望之也。</span>誠所不願！」</span>帝嘉之，不奪其志。貴人問其故，興曰：<span class="yinhao">「夫外戚家苦不知謙退，嫁女欲配侯王，取婦眄睨公主，<span class="jiazhu">取，讀曰娶。</span>愚心實不安也。富貴有極，人當知足，夸奢益爲觀聽所譏。」</span>貴人感其言，深自降挹，<span class="jiazhu">以器俯而取水曰挹，人之謙下者亦曰挹。</span>卒不爲宗親求位。<span class="jiazhu">卒，子恤翻。爲，于僞翻。</span></p>
<p class="em2 strong"><span class="yinwen">10</span>帝召寇恂還，以漁陽太守郭伋爲潁川太守。伋招降山賊趙宏、召吳等數百人，皆遣歸附農；<span class="jiazhu">附農者，附於農籍也。召，讀曰邵。</span>因自劾專命，<span class="jiazhu">賢曰：謂擅放降賊也。劾，戶槪翻。</span>帝不以咎之。後宏、吳等黨與聞伋威信，遠自江南，或從幽、冀，不期俱降，駱驛不絕。</p>
<p class="em2 strong"><span class="yinwen">11</span>莎車王康卒，弟賢立，攻殺拘彌、西夜王，<span class="jiazhu">拘彌，卽前漢之杅冞。唐曰寧彌。西夜國，去雒陽萬四千四百里。</span>而使康兩子王之。<span class="jiazhu">王，于況翻。</span></p>
<p class="strong"><span class="section" id="title-7"><span data-head-description="" data-head-level="h4" data-head-title="建武十年">十年</span></span><span class="biaozhusup" data-rel="（甲午、西元三四年）"></span></p>
<p class="em2 strong"><span class="yinwen">1</span>春，正月，吳漢復率捕虜將軍王霸等四將軍六萬人出高柳擊賈覽，<span class="jiazhu">復，扶又翻。</span>匈奴數千騎救之，連戰平城下，<span class="jiazhu">平城縣，屬鴈門郡。</span>破走之。</p>
<p class="em2 strong"><span class="yinwen">2</span>夏陽節侯馮異等<span class="jiazhu">《馮異傳》云：封異陽夏侯。賢曰：夏，音賈。《馬武傳》末列二十八將官位姓名，曰夏陽侯馮異。陽夏縣屬淮陽郡，夏陽屬左馮翊，未知孰是。夏陽之夏，戶雅翻。</span>與趙匡、田弇戰且一年，皆斬之。隗純未下，諸將欲且還休兵，異固持不動，共攻落門，<span class="jiazhu">天水冀縣有落門聚，有落門山。賢曰：在今渭州隴西縣東南。</span>未拔。夏，異薨於軍。</p>
<p class="em2 strong"><span class="yinwen">3</span>秋，八月，己亥，上幸長安。</p>
<p class="em2 strong"><span class="yinwen">4</span>初，隗囂將安定高峻擁兵據高平第一，<span class="jiazhu">帝之上隴也，遣馬援招降峻，及吳漢等軍退，峻亡歸故營，復助囂拒隴坻。</span>建威大將軍耿弇等圍之，一歲不拔。帝自將征之，寇恂諫曰：<span class="yinhao">「長安道里居中，<span class="jiazhu">賢曰：從雒陽至高平，長安爲中。</span>應接近便，安定、隴西必懷震懼；此從容一處，可以制四方也。<span class="jiazhu">從，千容翻。</span>今士馬疲倦，方履險阻，非萬乘之固也。前年潁川，可爲至戒。」</span>帝不從，進<span class="jiaozhusup">【章：十二行本「進」上有「戊戌」二字；乙十一行本同；孔本同；張校同。】</span>幸汧。峻猶不下，帝遣寇恂往降之。<span class="jiazhu">降，戶江翻；下同。</span>恂奉璽書至第一，峻遣軍師皇甫文出謁，辭禮不屈；恂怒，將誅之。諸將諫曰：<span class="yinhao">「高峻精兵萬人，率多強弩，西遮隴道，連年不下，今欲降之而反刃其使，<span class="jiazhu">使，疏吏翻。</span>無乃不可乎？」</span>恂不應，遂斬之，遣其副歸告峻曰：<span class="yinhao">「軍師無禮，已戮之矣！欲降，急降；不欲，固守！」</span>峻惶恐，卽日開城門降。諸將皆賀，因曰：<span class="yinhao">「敢問殺其使而降其城，何也？」</span>恂曰：<span class="yinhao">「皇甫文，峻之腹心，其所取計者也。今來，辭意不屈，必無降心。全之則文得其計，殺之則亡其膽，<span class="jiazhu">謂文死則峻亡其膽也。</span>是以降耳。」</span>諸將皆曰：<span class="yinhao">「非所及也！」</span></p>
<p class="em2 strong"><span class="yinwen">5</span>冬，十月，來歙與諸將攻破落門，周宗、行巡、苟宇、趙恢等將隗純降，王元奔蜀。徙諸隗於京師以東。<span class="jiazhu">隗純降而徙其族，以其西州強宗，恐其後復能爲變也。</span>後隗純與賓客亡入胡，至武威，捕得，誅之。</p>
<p class="em2 strong"><span class="yinwen">6</span>先零羌與諸種寇金城、隴西，<span class="jiazhu">零，音憐。種，章勇翻。</span>來歙率蓋延等進擊，大破之，<span class="jiazhu">蓋，古盍翻。</span>斬首虜數千人。於是開倉廩以賑飢乏，隴右遂安，而涼州流通焉。<span class="jiazhu">涼州諸郡至京師，皆須度隴。隴右安，則涼州之路流通。</span></p>
<p class="em2 strong"><span class="yinwen">7</span>庚寅，車駕還宮。</p>
<p class="strong"><span class="section" id="title-8"><span data-head-description="" data-head-level="h4" data-head-title="建武十一年">十一年</span></span><span class="biaozhusup" data-rel="（乙未、西元三五年）"></span></p>
<p class="em2 strong"><span class="yinwen">1</span>春，三月，己酉，帝幸南陽，<span class="jiazhu">《考異》曰：《帝紀》：<span class="yinhao">「己酉，幸南陽，庚午，車駕還宮。」</span>上有<span class="yinhao">「二月己卯」</span>。袁《紀》：<span class="yinhao">「三月己酉，幸南陽。」</span>以《長曆》考之，二月壬申朔，己卯八日也。己酉、庚午，皆在三月。蓋《帝紀》<span class="yinhao">「己酉」</span>上脫<span class="yinhao">「三月」</span>字。今從袁《紀》。</span>還幸章陵；庚午，車駕還宮。</p>
<p class="em2 strong"><span class="yinwen">2</span>岑彭屯津鄕，數攻田戎等，不克。<span class="jiazhu">數，所角翻。</span>帝遣吳漢率誅虜將軍劉隆等三將，發荊州兵凡六萬餘人、騎五千匹，與彭會荊門。彭裝戰船數千<span class="jiaozhusup">【章：十二行本「千」作「十」；乙十一行本同。】</span>艘，<span class="jiazhu">艘，蘇遭翻。</span>吳漢以諸郡棹卒多費糧穀，欲罷之；<span class="jiazhu">棹卒，持棹行船者也。</span>彭以爲蜀兵盛，不可遣，上書言狀。帝報彭曰：<span class="yinhao">「大司馬習用步騎，不曉水戰，荊門之事，一由征南公爲重而已。」</span><span class="jiazhu">彭爲征南大將軍，故稱爲征南公。</span></p>
<p class="em2 strong">閏月，岑彭令軍中募攻浮橋，先登者上賞。於是偏將軍魯奇應募而前，時東風狂急，魯奇船逆流而上，直𧘂浮橋，<span class="jiazhu">上，時掌翻。</span>而欑柱有反把鉤，<span class="jiazhu">反杷鉤者，旣鉤住敵船，使不得退，又逆拒之使不得進也。</span>奇船不得去；奇等乘勢殊死戰，因發炬焚之，風怒火盛，橋樓崩燒。岑彭悉軍順風並進，所向無前，蜀兵大亂，溺死者數千人，斬任滿，生獲程汎，而田戎走保江州。</p>
<p class="em2 strong">彭上劉隆爲南郡太守；<span class="jiazhu">先以隆守南郡而上奏也。上，時掌翻。</span>自率輔威將軍臧宮、驍騎將軍劉歆長驅入江關。<span class="jiazhu">《華陽國志》：巴、楚相攻，故置江關，舊在赤甲城，後移在江州南岸，對白帝城。故城在今夔州魚復縣南，卽古捍關也。杜佑曰：巴山縣，古扞關。如此則別是一處。</span>令軍中無得虜掠，所過百姓皆奉牛酒迎勞，彭復讓不受；<span class="jiazhu">勞，力到翻。復，扶又翻。</span>百姓大喜，爭開門降。<span class="jiazhu">降，戶江翻。</span>詔彭守益州牧，所下郡輒行太守事，彭若出界，卽以太守號付後將軍。<span class="jiazhu">後將軍者，將兵繼彭後而進者也。</span>選官屬守州中長吏。</p>
<p class="em2 strong">彭到江州，以其城固糧多，難卒拔，<span class="jiazhu">卒，讀曰猝。</span>留馮駿守之；自引兵乘利直指墊江，攻破平曲，<span class="jiazhu">賢曰：墊江，縣名，屬巴郡，今忠州縣也。按宋白《續通典》：忠州墊江縣本後漢臨江縣地，後魏恭帝分臨江置墊江縣。合州石鏡縣，本漢墊江縣，凡合州管下諸縣，皆漢墊江地也。墊，音徒協翻。平曲，地闕。</span>收其米數十萬石。吳漢留夷陵，裝露橈繼進。<span class="jiazhu">《爾雅》曰：檝謂之橈。露橈，謂露檝在外，人在船中。橈，音饒。</span></p>
<p class="em2 strong"><span class="yinwen">3</span>夏，先零羌寇臨洮。<span class="jiazhu">臨洮縣，屬隴西郡。零，音憐。洮，音韜。</span>來歙薦馬援爲隴西太守，<span class="jiazhu">《郡國志》：隴西郡，在雒陽西二千二百二十里。</span>擊先零羌，大破之。</p>
<p class="em2 strong"><span class="yinwen">4</span>公孫述以王元爲將軍，使與領軍環安拒河池。<span class="jiazhu">《姓譜》：環，姓也，楚環列尹之後；又楚有賢者環淵。河池縣，屬武都郡。</span>六月，來歙與蓋延等進攻元、安，大破之，遂克下辨，<span class="jiazhu">辨，皮莧翻。</span>乘勝遂進。蜀人大懼，使刺客刺歙，未殊，<span class="jiazhu">未殊，謂未絕也。客刺，七亦翻。</span>馳召蓋延。延見歙，因伏悲哀，不能仰視。歙叱延曰：<span class="yinhao">「虎牙何敢然！<span class="jiazhu">延爲虎牙大將軍，故以虎牙稱之。</span>今使者中刺客，無以報國，<span class="jiazhu">中，竹仲翻；下同。</span>故呼巨卿，欲相屬以軍事，<span class="jiazhu">蓋延，字巨卿。屬，之欲翻。</span>而反效兒女子涕泣乎！刃雖在身，不能勒兵斬公邪！」</span>延收淚強起，受所誡。<span class="jiazhu">強，其兩翻。</span>歙自書表曰：<span class="yinhao">「臣夜人定後，<span class="jiazhu">日入而羣動息，故甲夜謂之人定。</span>爲何人所賊傷，中臣要害。<span class="jiazhu">何人，謂不知何人也。</span>臣不敢自惜，誠恨奉職不稱，以爲朝廷羞。<span class="jiazhu">稱，尺證翻。</span>夫理國以得賢爲本，太中大夫段襄，骨鯁可任，<span class="jiazhu">賢曰：骨鯁，謂正直也。《說文》曰：鯁，魚骨也；食骨留咽中爲鯁。</span>願陛下裁察。又臣兄弟不肖，終恐被罪，陛下哀憐，數賜敎督。」</span><span class="jiazhu">被，皮義翻。數，所角翻。</span>投筆抽刃而絕。<span class="jiazhu">凡爲人所刺者，刃在身猶未死，抽刃則氣絕矣。</span>帝聞，大驚，省書攬涕；<span class="jiazhu">省，悉景翻。</span>以揚武將軍馬成守中郎將代之。歙喪還洛陽，乘輿縞素臨弔，送葬。<span class="jiazhu">乘，繩證翻。</span></p>
<p class="em2 strong"><span class="yinwen">5</span>趙王良從帝送歙喪還，入夏城門，<span class="jiazhu">雒陽十二城門，夏門位在亥。</span>與中郎將張邯爭道，叱邯旋車；又詰責門候，<span class="jiazhu">《百官志》：城門校尉掌雒陽十二城門，每門候一人。邯，戶甘翻。</span>使前走數十步。司隸校尉鮑永劾奏<span class="yinhao">「良無藩臣禮，大不敬。」</span>良尊戚貴重，而永劾之，<span class="jiazhu">劾，戶槪翻，又戶得翻。</span>朝廷肅然。永辟扶風鮑恢爲都官從事，<span class="jiazhu">《百官志》：司隸校尉從事史十二人，都官從事，主察舉百官犯法者。蔡質《漢儀》曰：都官主雒陽朝會，與三府掾同。</span>恢亦抗直，不避強禦。帝常曰：<span class="yinhao">「貴戚且斂手以避二鮑。」</span></p>
<p class="em2 strong">永行縣到霸陵，<span class="jiazhu">司隸校尉，主三河、三輔、弘農。霸陵縣，屬京兆。行，下孟翻。</span>路經更始墓，下拜，哭盡哀而去；西至扶風，椎牛上苟諫冢。<span class="jiazhu">苟諫保護鮑永事見三十六卷更始二年。上，時掌翻。</span>帝聞之，意不平，問公卿曰：<span class="yinhao">「奉使如此，何如？」</span><span class="jiazhu">武帝置十三州刺史，皆部使者也。司隸今出所部，故言奉使。使，疏吏翻。</span>太中大夫張湛對曰：<span class="yinhao">「仁者，行之宗，忠者，義之主也；仁不遺舊，忠不忘君，行之高者也。」</span><span class="jiazhu">行，下孟翻。</span>帝意乃釋。</p>
<p class="em2 strong"><span class="yinwen">6</span>帝自將征公孫述；秋，七月，次長安。</p>
<p class="em2 strong"><span class="yinwen">7</span>公孫述使其將延岑、呂鮪、王元、公孫恢悉兵拒廣漢及資中，<span class="jiazhu">廣漢縣，屬廣漢郡。賢曰：資中，縣名，屬犍爲郡，其地在今資州資陽縣。宋白曰：資州諸縣，皆漢資中地；盤石縣，資州治所，漢資中故城也。</span>又遣將侯丹率二萬餘人拒黃石。<span class="jiazhu">賢曰：卽黃石灘也。《水經註》曰：江水自涪陵東出百里而屆于黃石。在今涪州涪陵縣。杜佑曰：今謂之橫石灘。</span>岑彭使臧宮將降卒五萬，從涪水上平曲，拒延岑，<span class="jiazhu">涪，音浮，杜佑音符。《水經》：涪水出廣漢屬國剛氏道徼外，東南流逕涪縣北，又東南逕緜竹縣北，卽臧宮遡涪至平陽鄕之地。涪水又東南與建始水合。水發平洛郡西溪，西南流，屈而東西流。意此卽平曲也。上，時掌翻。</span>自分兵浮江下還江州，泝都江而上，<span class="jiazhu">賢曰：都江，成都江也。宋白曰：郫江，一名都江，一名成都江。</span>襲擊侯丹，大破之；因晨夜倍道兼行二千餘里，徑拔武陽。<span class="jiazhu">賢曰：武陽縣，屬犍爲郡，故城在今隆州隆山縣東也；又曰：故城在今眉州。劉昫曰：唐陵州仁壽縣，漢武陽縣地；或曰：今眉州眉山彭山縣，本漢武陽縣地。杜佑曰：漢武陽縣故城，在嘉州綏山縣東。</span>使精騎馳擊廣都，去成都數十里，<span class="jiazhu">賢曰：廣都，縣名，屬蜀郡，故城在今益州成都東南。宋白曰：《蜀志》，漢元朔二年置廣都縣；隋仁壽元年，避煬帝諱，改爲雙流；唐龍朔三年，析雙流縣，又置廣都縣於舊縣南一十二里。</span>勢若風雨，所至皆奔散。初，述聞漢兵在平曲，故遣大兵逆之。及彭至武陽，繞出延岑軍後，蜀地震駭。述大驚，以杖擊地曰：<span class="yinhao">「是何神也！」</span></p>
<p class="em2 strong">延岑盛兵於沅水。<span class="jiazhu">《帝紀》作<span class="yinhao">「沈水」</span>，此作<span class="yinhao">「沅」</span>，承《臧宮傳》之誤也。賢曰：《水經註》曰：沈水出廣漢縣，下入涪水。本或作<span class="yinhao">「沉水」</span>及<span class="yinhao">「沅水」</span>者，並非。余據今潼川府通泉縣北有沈水。</span>臧宮衆多食少，轉輸不至，降者皆欲散畔，郡邑復更保聚，觀望成敗。<span class="jiazhu">復，扶又翻。</span>宮欲引還，恐爲<span class="jiazhu">音去聲。</span>所反；<span class="jiazhu">賢曰：反，音翻。</span>會帝遣謁者將兵詣岑彭，有馬七百匹，宮矯制取以自益，晨夜進兵，多張旗幟，登山鼓譟，右步左騎，<span class="jiazhu">幟，昌志翻。騎，奇寄翻。</span>挾船而引，呼聲動山谷。岑不意漢軍卒至，<span class="jiazhu">呼，火故翻。卒，讀曰猝。</span>登山望之，大震恐，宮因縱擊，大破之，斬首溺死者萬餘人，水爲之濁。<span class="jiazhu">爲，于僞翻。</span>延岑奔成都，其衆悉降，<span class="jiazhu">降，戶江翻。</span>盡獲其兵馬珍寶。自是乘勝追北，<span class="jiazhu">賢曰：人好陽而惡陰，北方幽陰之地，故軍敗者皆調之北。《史記·樂書》曰：北者，敗也，近代音北爲背，失其指矣。</span>降者以十萬數。軍至陽鄕，<span class="jiazhu">《臧宮傳》作<span class="yinhao">「平陽鄕」</span>，此逸<span class="yinhao">「平」</span>字。《水經註》曰：臧宮泝涪至平陽，公孫述將王元降，遂拔綿竹。涪水經綿竹縣北，則平陽鄕當在綿竹縣界。</span>王元舉衆降。</p>
<p class="em2 strong">帝與公孫述書，陳言禍福，示以丹青之信。述省書太息，以示所親。太常常少、光祿勳張隆皆勸述降。述曰：<span class="yinhao">「廢興，命也，豈有降天子哉！」</span>左右莫敢復言。少、隆皆以憂死。<span class="jiazhu">省，悉景翻。少，詩照翻。復，扶又翻。</span></p>
<p class="em2 strong"><span class="yinwen">8</span>帝還自長安。</p>
<p class="em2 strong"><span class="yinwen">9</span>冬，十月，公孫述使刺客詐爲亡奴，降岑彭，夜，刺殺彭；<span class="jiazhu">刺殺之刺，七亦翻。</span>太中大夫監軍鄭興領其營，以俟吳漢至而授之。彭持軍整齊，秋豪無犯。邛穀王任貴聞彭威信，數千里遣使迎降；<span class="jiazhu">任貴降述事見四十卷元年。邛，渠恭翻。任，音壬。</span>會彭已被害，<span class="jiazhu">被，皮義翻。</span>帝盡以任貴所獻賜彭妻子。蜀人爲立廟祠之。<span class="jiazhu">爲，于僞翻。</span></p>
<p class="em2 strong"><span class="yinwen">10</span>馬成等破河池，遂平武都。<span class="jiazhu">《郡國志》：武都郡在雒陽西一千九百里。</span>先零諸種羌數萬人，屯聚寇鈔，拒浩亹隘。<span class="jiazhu">零，音憐。種，章勇翻。鈔，楚交翻。浩亹，音告門。</span>成與馬援深入討擊，大破之，徙降羌置天水、隴西、扶風。</p>
<p class="em2 strong">是時，朝臣以金城破羌之西，<span class="jiazhu">破羌縣屬金城郡。賢曰：故城在今鄯州湟水縣西。宋白曰：湟水縣本漢破羌縣地，後魏得羌地，於此置西都縣；隋改爲湟水。</span>塗遠多寇，議欲棄之。馬援上言：<span class="yinhao">「破羌以西，城多堅牢，易可依固；<span class="jiazhu">易，以豉翻。</span>其田土肥壤，<span class="jiazhu">賢曰：無塊曰壤。</span>灌漑流通。如令羌在<span class="jiaozhusup">【張：「在」作「有」。】</span>湟中，則爲害不休，不可棄也。」</span>帝從之。民歸者三千餘口，援爲置長吏，繕城郭，<span class="jiazhu">爲，于僞翻。長，知兩翻。</span>起塢候，<span class="jiazhu">《字林》曰：塢，小障也，字或作<span class="yinhao">「隖」</span>，一古翻。</span>開溝洫，<span class="jiazhu">洫，況域翻。</span>勸以耕牧，郡中樂業。<span class="jiazhu">樂，音洛。</span>又招撫塞外氐、羌，皆來降附，援奏復其侯王君長；帝悉從之。乃罷馬成軍。</p>
<p class="em2 strong"><span class="yinwen">11</span>十二月，吳漢自夷陵將三萬人泝江而上，伐公孫述。<span class="jiazhu">上，時掌翻。</span></p>
<p class="em2 strong"><span class="yinwen">12</span>郭伋爲幷州牧，過京師，<span class="jiazhu">過，古禾翻。</span>帝問以得失，伋曰：<span class="yinhao">「選補衆職，當簡天下賢俊，不宜專用南陽人。」</span>是時在位多鄕曲故舊，故伋言及之。</p> 



</div></body></html>