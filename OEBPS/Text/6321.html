<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百七十七・隋紀一・高祖文皇帝上之上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="隋紀一">隋紀一</span></span></h1>
<p><span class="jiazhu">起屠維作噩<span class="biaozhusup" data-rel="">（己酉）</span>，盡重光大淵獻<span class="biaozhusup" data-rel="">（辛亥）</span>，凡三年。</span></p>
<p><span class="jiazhu">隋，卽春秋隨國，爲楚所滅，以爲縣。秦、漢屬南陽郡，晉屬義陽郡，後分置隨郡；梁曰隨州，後入西魏。楊忠從周太祖，以功封隨國公；子堅襲爵，受周禪，遂以隨爲國號。又以周、齊不遑寧處，去<span class="yinhao">「辵」</span>作<span class="yinhao">「隋」</span>，以辵訓走故也。辵，音綽。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高祖文皇帝上之上">高祖文皇帝上之上</span></span></h5>
<p class=""><span class="jiazhu">諱堅，姓楊氏。<span class="shu-ming">隋書</span>云：弘農郡華陰人也，漢太尉震八代孫鉉，生子元壽，後魏時爲武川鎭司馬，子孫因家焉。元壽玄孫忠，從周太祖起義關西，寔生帝。自陳宣帝太建十三年至開皇九年，隋有西北八年矣。以<span class="shu-ming">通鑑</span>紀年於此九年爲隋紀年之始，故書上之上。</span></p>
<div class="yeartoc" id="year_toc_589"><p class="strong"><span class="section" id="title-3"><span data-head-description="高祖文皇帝上之上" data-head-level="h4" data-head-title="開皇九年">開皇九年</span></span><span class="biaozhusup" data-rel="">（己酉、五八九年）</span><span class="jiazhu">帝以陳高宗太建十三年受周禪，至是年平陳，混壹天下。<span class="shu-ming">通鑑</span>紀事，乃以開皇繫年。</span></p></div>
<p class="em2 strong"><span class="yinwen">1</span>春，正月，乙丑朔，陳主朝會羣臣，大霧四塞，<span class="jiazhu">朝，直遙翻。塞，悉則翻。</span>入人鼻，皆辛酸，陳主昏睡，至晡時乃寤。<span class="jiazhu">日加申爲晡。晡，奔謨翻。</span></p>
<p class="em2 strong">是日，賀若弼自廣陵引兵濟江。<span class="jiazhu">若，人者翻。</span>先是，弼以老馬多買陳船而匿之，買弊船五六十艘，置於瀆內。<span class="jiazhu">先，悉薦翻。艘，蘇漕翻。<span class="shu-ming">爾雅</span>：水注澮曰瀆。</span>陳人覘之，以爲內國無船。<span class="jiazhu">覘，丑廉翻，又丑豔翻。內國，卽中國，隋避諱，改曰內。</span>弼又請緣江防人每交代之際，必集廣陵，於是大列旗幟，營幕被野，<span class="jiazhu">幟，昌志翻。被，皮義翻。</span>陳人以爲隋兵大至，急發兵爲備，旣知防人交代，其衆復散；後以爲常，不復設備。<span class="jiazhu">復，扶又翻。</span>又使兵緣江時獵，人馬喧譟。故弼之濟江，陳人不覺。韓擒虎將五百人自橫江宵濟采石，<span class="jiazhu">橫江浦，在和州界。采石磯，在今太平州北三十里對岸津渡處。將，卽亮翻；下將兵同。</span>守者皆醉，遂克之。<span class="jiazhu">德祐甲戌十有二月沙武口之事亦猶此。</span>晉王廣帥大軍屯六合鎭桃葉山，<span class="jiazhu"><span class="shu-ming">隋志</span>：江都郡六合縣，舊曰尉氏，置秦郡，後齊置秦州。後周改州曰方州，改郡曰六合。開皇初，郡廢；四年，改尉氏曰六合。張舜民曰：桃葉山，卽今瓜步鎭之地。帥，讀曰率。</span></p>
<p class="em2 strong">丙寅，采石戍主徐子建馳啓告變；丁卯，召公卿入議軍旅。戊辰，陳主下詔曰：<span class="yinhao">「犬羊陵縱，侵竊郊畿，蜂蠆有毒，宜時掃定。<span class="jiazhu">蠆，丑邁翻。</span>朕當親御六師，廓清八表，內外並可戒嚴。」</span>以驃騎將軍蕭摩訶、護軍將軍樊毅、中領軍魯廣達並爲都督，<span class="jiazhu">驃，匹妙翻。騎，奇寄翻。</span>司空司馬消難、湘州刺史施文慶並爲大監軍，<span class="jiazhu">去年冬，陳主擢施文慶督湘州，未及之鎭而隋兵渡江。難，乃旦翻。監，工銜翻。</span>遣南豫州刺史樊猛帥舟師出白下，<span class="jiazhu">陳南豫州治宣城，時徙鎭姑孰。白下城合白石壘，唐武德移江寧縣於此，名白下縣。帥，讀曰率。</span>散騎常侍皋文奏將兵鎭南豫州。重立賞格，僧、尼、道士，盡令執役。<span class="jiazhu">尼，女夷翻。</span></p>
<p class="em2 strong">庚午，賀若弼攻拔京口，執南徐州刺史黃恪。<span class="jiazhu">南徐州治京口。</span>弼軍令嚴肅，秋毫不犯，有軍士於民間酤酒者，弼立斬之。所俘獲六千餘人，弼皆釋之，給糧勞遣，<span class="jiazhu">勞，力到翻。</span>付以敕書，令分道宣諭。<span class="jiazhu">令，力丁翻。</span>於是所至風靡。</p>
<p class="em2 strong">樊猛在建康，其子巡攝行南豫州事。辛未，韓擒虎進攻姑孰，半日，拔之，執巡及其家口。<span class="jiazhu">今太平州當塗縣南二里有姑孰溪，西入大江，蓋因舊鎭而得名。</span>皋文奏敗還。江南父老素聞擒虎威信，來謁軍門者，晝夜不絕。</p>
<p class="em2 strong">魯廣達之子世眞在新蔡，與其弟世雄及所部降於擒虎，<span class="jiazhu">侯景之亂，魯悉達糾合鄕人以保新蔡，魯氏遂世襲以事陳。新蔡註見一百六十四卷梁世祖承聖元年。降，戶江翻。</span>遣使致書招廣達。<span class="jiazhu">使，疏吏翻。</span>廣達時屯建康，自劾，詣廷尉請罪；<span class="jiazhu">劾，戶槪翻，又戶得翻。</span>陳主慰勞之，加賜黃金，遣還營。<span class="jiazhu">勞，力到翻。</span>樊猛與左衞將軍蔣元遜將青龍八十艘於白下遊弈，以禦六合兵；陳主以猛妻子在隋軍，懼有異志，欲使鎮東大將軍任忠代之，<span class="jiazhu">任，音壬。</span>令蕭摩訶徐諭猛，猛不悅，陳主重傷其意而止。<span class="jiazhu">重，如字，難也。</span></p>
<p class="em2 strong">於是賀若弼自北道，韓擒虎自南道並進，<span class="jiazhu">京口於建康爲北，姑孰於建康爲南。</span>緣江諸戍，望風盡走；弼分兵斷曲阿之衝而入。<span class="jiazhu">曲阿，本雲陽，秦時，人言其地有天子氣，始皇鑿北坑以敗其勢，截直道使阿曲，改曰曲阿。其地在武進、丹徒二縣之間。弼分兵斷其衝，恐三吳之兵入救建康，掎其後也。斷，音短。</span>陳主命司徒豫章王叔英屯朝堂，蕭摩訶屯樂遊苑，<span class="jiazhu">朝，直遙翻。樂，音洛。</span>樊毅屯耆闍寺，<span class="jiazhu">闍，視遮翻。</span>魯廣達屯白土岡，忠武將軍孔範屯寶田寺，<span class="jiazhu">忠武將軍，梁置，班十九；陳擬官品第四，秩中二千石，位次四平將軍。</span>己卯，任忠自吳興入赴，<span class="jiazhu">去年使任忠出守吳興。</span>仍屯朱雀門。<span class="jiazhu">晉孝武帝建朱雀門，上有兩銅雀，前直大航，謂之朱雀航。</span></p>
<p class="em2 strong">辛未，賀若弼進據鍾山，<span class="jiazhu">鍾山在今上元縣東北十八里。<span class="shu-ming">輿地志</span>：古曰金陵山，縣名因此。又名蔣山，漢末秣陵尉蔣子文討賊死此山下，孫氏都秣陵，以其祖諱鍾，因改名蔣山。</span>頓白土岡之東。晉王廣遣總管杜彥與韓擒虎合軍，步騎二萬屯于新林。<span class="jiazhu">新林浦，去今建康城二十里，西直白鷺洲。</span>蘄州總管王世積以舟師出九江，<span class="jiazhu">蘄，音機，又音其。王世積，闡熙新囶人。按班<span class="shu-ming">志</span>，廬江郡尋陽縣，<span class="shu-ming">禹貢</span>九江皆在南，東合爲大江。應劭曰：江自廬江尋陽分爲九。漢之尋縣在今蘄州界。王世積以舟師自蘄水出九江。囶，古國字。</span>破陳將紀瑱於蘄口，<span class="jiazhu">蘄水入江之口。將，卽亮翻；下同。瑱，他殿翻，又音鎭。</span>陳人大駭，降者相繼。<span class="jiazhu">降，戶江翻。</span>晉王廣上狀，<span class="jiazhu">上，時掌翻。</span>帝大悅，宴賜羣臣。</p>
<p class="em2 strong">時建康甲士尙十餘萬人，陳主素怯懦，不達軍士，<span class="jiazhu">懦，乃臥翻，又奴亂翻。士，讀曰事。</span><span class="jiaozhusup">【章：乙十一行本正作「事」；孔本同；張校同；退齋校同。】</span>唯日夜啼泣，臺內處分，一以委施文慶。<span class="jiazhu">處，昌呂翻。分，扶問翻。</span>文慶旣知諸將疾己，恐其有功，乃奏曰：<span class="yinhao">「此輩怏怏，<span class="jiazhu">怏，於兩翻。</span>素不伏官，迫此事機，那可專信！」</span>由是諸將凡有有啓請，率皆不行。</p>
<p class="em2 strong">賀若弼之攻京口也，蕭摩訶請將兵逆戰，陳主不許。及弼至鍾山，摩訶又曰：<span class="yinhao">「弼懸軍深入，壘塹未堅，<span class="jiazhu">塹，七豔翻。</span>出兵掩襲，可以必克。」</span>又不許。陳主召摩訶、任忠於內殿議軍事，忠曰：<span class="yinhao">「兵法：客貴速戰，主貴持重。今國家足兵足食，宜固守臺城，緣淮立栅，北軍雖來，勿與交戰；分兵斷江路，<span class="jiazhu">斷，丁管翻；下同。</span>無令彼信得通。給臣精兵一萬，金翅三百艘，下江徑掩六合；彼大軍必謂其渡江將士已被俘獲，自然挫氣。<span class="jiazhu">被，皮義翻。</span>淮南土人與臣舊相知悉，今聞臣往，必皆景從。<span class="jiazhu">師古曰：景從，言如景之從形也。</span>臣復揚聲欲往徐州，斷彼歸路，則諸軍不擊自去。<span class="jiazhu">徐州，彭汴之路也。復，扶又翻。斷，丁管翻。</span>待春水旣漲，上江周羅睺等衆軍必沿流赴援。<span class="jiazhu">周羅睺時督水軍，在郢漢。</span>此良策也。」</span>陳主不能從。明日，欻然曰：<span class="jiazhu">欻，許勿翻。</span><span class="yinhao">「兵久不決，令人腹煩，可呼蕭郎一出擊之。」</span>任忠叩頭苦請勿戰。孔範又奏：<span class="yinhao">「請作一決，當爲官勒石燕然。」</span><span class="jiazhu">孔範以竇憲破匈奴事自詭，姦諂之誤國亡家如此。爲，于爲翻；下同。燕，於賢翻。</span>陳主從之，謂摩訶曰：<span class="yinhao">「公可爲我一決！」</span>摩訶曰：<span class="yinhao">「從來行陳，<span class="jiazhu">行，戶剛翻。陳，讀曰陣。</span>爲國爲身；今日之事，兼爲妻子。」</span>陳主多出金帛賦諸軍以充賞。<span class="jiazhu">賦，給與也，分畀也。</span>甲申，使魯廣達陳於白土岡，<span class="jiazhu">陳，讀曰陣；下同。</span>居諸軍之南，任忠次之，樊毅、孔範又次之，蕭摩訶軍最在北。諸軍南北亙二十里，首尾進退不相知。</p>
<p class="em2 strong">賀若弼將輕騎登山，望見衆軍，因馳下，與所部七總管楊牙、員明等<span class="jiazhu">將，卽亮翻。騎，奇寄翻；下同。員，音運，姓也。</span>甲士凡八千，勒陳以待之。陳主通於蕭摩訶之妻，故摩訶初無戰意；唯魯廣達以其徒力戰，與弼相當。隋師退走者數四，弼麾下死者二百七十三人，弼縱煙以自隱，窘而復振。<span class="jiazhu">窘，渠隕翻。復，扶又翻；下同。</span>陳兵得人頭，皆走獻陳主求賞，弼知其驕惰，更引兵趣孔範；<span class="jiazhu">趣，七喻翻，又讀曰趨。</span>範兵暫交卽走，陳諸軍顧之，騎卒亂潰，不可復止，死者五千人。員明擒蕭摩訶，送於弼，弼命牽斬之，摩訶顏色自若，弼乃釋而禮之。</p>
<p class="em2 strong">任忠馳入臺，見陳主言敗狀，曰：<span class="yinhao">「官好住，<span class="jiazhu">好，宜也；住，止也；今南人猶是言。</span>臣無所用力矣！」</span>陳主與之金兩縢，<span class="jiazhu">縢，徒登翻。以繩約物曰縢。</span>使募人出戰，忠曰：<span class="yinhao">「陛下唯當具舟楫，就上流衆軍，<span class="jiazhu">謂往就周羅睺等。</span>臣以死奉衞。」</span>陳主信之，敕忠出部分，<span class="jiazhu">分，扶問翻。</span>令宮人裝束以待之，怪其久不至。時韓擒虎自新林進軍，忠已帥數騎迎降於石子岡。<span class="jiazhu">帥，讀曰率。降，戶江翻；下同。</span>領軍蔡徵守朱雀航，聞擒虎將至，衆懼而潰。忠引擒虎軍直入朱雀門，陳人欲戰，忠揮之曰：<span class="yinhao">「老夫尙降，諸軍何事！」</span><span class="jiazhu"><span class="yinhao">「軍」</span>，或作<span class="yinhao">「君」</span>。</span>衆皆散走。於是城內文武百司皆遁，唯尙書僕射袁憲在殿中，尙書令江總等數人居省中。陳主謂袁憲曰：<span class="yinhao">「我從來接遇卿不勝餘人，今日但以追愧。<span class="jiazhu">此猶劉禪之於郤正也。</span>非唯朕無德，亦是江東衣冠道盡。」</span></p>
<p class="em2 strong">陳主遑遽，將避匿，憲正色曰：<span class="yinhao">「北兵之入，必無所犯。大事如此，陛下去欲安之！臣願陛下正衣冠，御正殿，依梁武帝見侯景故事。」</span><span class="jiazhu">事見一百六十二卷梁武帝太清三年。</span>陳主不從，下榻馳去，曰：<span class="yinhao">「鋒刃之下，未可交當，吾自有計！」</span>從宮人十餘出後堂景陽殿，將自投于井，憲苦諫不從；後閤舍人夏侯公韻以身蔽井，<span class="jiazhu">夏，戶雅翻。</span>陳主與爭，久之，乃得入。旣而軍人窺井，呼之，不應，欲下石，乃聞叫聲；以繩引之，驚其太重，及出，乃與張貴妃、孔貴嬪同束而上。<span class="jiazhu">祝穆曰：景陽井在法寶寺。或云，白蓮閣下有小池，面方丈餘。或云，在保寧寺覽輝亭側。舊傳云：欄有石脈，以帛拭之，作臙脂痕，一名臙脂井，又名辱井。梁制：有殿中舍人、守舍人。陳制：殿中舍人爲三品蘊位，守舍人爲三品勳位，在九品之外。後閤舍人，蓋殿中舍人之守後閣者。</span>沈后居處如常。<span class="jiazhu">處，昌呂翻。</span>太子深年十五，閉閤而坐，舍人孔伯魚侍側，<span class="jiazhu">此太子舍人也。梁制：太子中舍人四人，掌其坊之禁令；舍人十六人，掌文記。中舍人八班，舍人三班。陳制：中舍人六百石，舍人亦如之。</span>軍士叩閤而入，深安坐，勞之曰：<span class="jiazhu">勞，力到翻。</span><span class="yinhao">「戎旅在塗，不至勞也！」</span>軍士咸致敬焉。時陳人宗室王侯在建康者百餘人，陳主恐其爲變，皆召入，令屯朝堂，使豫章王叔英總督之，又陰爲之備，及臺城失守，相帥出降。<span class="jiazhu">朝，直遙翻；下同。守，式又翻。帥，讀曰率。降，戶江翻。</span></p>
<p class="em2 strong">賀若弼乘勝至樂遊苑，<span class="jiazhu">樂，音洛。</span>魯廣達猶督餘兵苦戰不息，所殺獲數百人，會日暮，乃解甲，面臺再拜慟哭，謂衆曰：<span class="yinhao">「我身不能救國，負罪深矣！」</span>士卒皆流涕歔欷，<span class="jiazhu">歔，音虛。欷，音希，又許旣翻。</span>遂就擒。諸門衞皆走，弼夜燒北掖門入，聞韓擒虎已得陳叔寶，呼視之，叔寶惶懼，流汗股栗，向弼再拜。弼謂之曰：<span class="yinhao">「小國之君當大國之卿，拜乃禮也。入朝不失作歸命侯，<span class="jiazhu">朝，直遙翻。孫晧降晉，封歸命侯。</span>無勞恐懼。」</span>旣而恥功在韓擒虎後，與擒虎相訽，挺刃而出；<span class="jiazhu">訽，苦候翻，罵也。挺，拔也。</span>欲令蔡徵爲叔寶作降箋，命乘騾車歸己，<span class="jiazhu">騾，盧戈翻。</span>事不果。弼置叔寶於德敎殿，以兵衞守。</p>
<p class="em2 strong">高熲先入建康，熲子德弘爲晉王廣記室，<span class="jiazhu">熲，居永翻。隋制，諸王記室參軍在錄事、功曹之下。</span>廣使德弘馳詣熲所，令留張麗華，熲曰：<span class="yinhao">「昔太公蒙面以斬妲己，<span class="jiazhu">妲己，有蘇氏之美女，商紂嬖之，武王勝殷，殺紂，幷誅妲己。妲，當割翻。己，音紀。</span>今豈可留麗華！」</span>乃斬之於青溪。德弘還報，廣變色曰：<span class="yinhao">「昔人云，『無德不報』，<span class="jiazhu"><span class="shu-ming">詩·大雅·抑</span>之辭。</span>我必有以報高公矣！」</span>由是恨熲。<span class="jiazhu">使高熲留麗華而廣納之，文帝必怒，安得成他日奪嫡之謀，是誠宜德之也，顧恨之邪！史爲廣殺熲張本。</span></p>
<p class="em2 strong">丙戌，晉王廣入建康，以施文慶受委不忠，曲爲諂佞以蔽耳目，沈客卿重賦厚斂以悅其上，與太市令陽慧朗、刑法監徐析、尙書都令史曁慧皆爲民害，斬於石闕下，以謝三吳。<span class="jiazhu">斂，力贍翻。曁，戟乙翻。<span class="yinhao">「陽慧朗」</span>一作<span class="yinhao">「惠朗」</span>。<span class="yinhao">「曁慧」</span>之下逸<span class="yinhao">「景」</span>字。</span>使高熲與元帥府記室裴矩<span class="jiazhu">帥，所類翻。</span>收圖籍，封府庫，資財一無所取，天下皆稱廣，以爲賢。矩，讓之之弟子也。<span class="jiazhu">裴讓之見一百五十八卷梁武帝大同四年。</span></p>
<p class="em2 strong">廣以賀若弼先期決戰，違軍令，收以屬吏。<span class="jiazhu">先，悉薦翻。屬，之欲翻。</span>上驛召之，詔廣曰：<span class="yinhao">「平定江表，弼與韓擒虎之力也。」</span>賜物萬段；又賜弼與擒虎詔，美其功。</p>
<p class="em2 strong">開府儀同三司王頒，僧辯之子，夜，發陳高祖陵，焚骨取灰，投水而飲之。<span class="jiazhu">報讎也。陳高祖殺僧辯事見一百六十六卷梁敬帝紹泰元年。</span>旣而自縛，歸罪於晉王廣；廣以聞，上命赦之。詔陳高祖、世祖、高宗陵，總給五戶分守之。</p>
<p class="em2 strong">上遣使以陳亡告許善心，<span class="jiazhu">使，疏吏翻。</span>善心衰服號哭於西階之下，藉草東向坐三日；<span class="jiazhu">去年陳遣善心來聘，留於客館，不遣還，事見上卷。西階，賓階也。衰服、藉草，喪禮也。衰，叱雷翻。號，戶刀翻。藉，慈夜翻。</span>敕書唁焉。<span class="jiazhu">唁，魚戰翻。弔生曰唁。</span>明日，有詔就館，拜通直散騎常侍，<span class="jiazhu">散，悉亶翻。騎，奇寄翻。</span>賜衣一襲。<span class="jiazhu">衣單複具曰襲。</span>善心哭盡哀，入房改服，<span class="jiazhu">改衰服，服賜服。</span>復出，北面立，<span class="jiazhu">復，扶又翻。</span>垂泣，再拜受詔，明日乃朝，<span class="jiazhu">朝，直遙翻。</span>伏泣於殿下，悲不能興。上顧左右曰：<span class="yinhao">「我平陳國，唯獲此人。旣能懷其舊君，卽我之誠臣也。」</span>敕以本官直門下省。<span class="jiazhu">通直散騎常侍屬門下省。今敕善心以本官直門下省，何也？按<span class="shu-ming">唐六典</span>，晉始有門下省，散騎常侍雖隸門下，別爲一省，潘岳云<span class="yinhao">「寓直散騎之省」</span>是也，此隋所以命許善心以通直散騎常侍直門下省歟？</span></p>
<p class="em2 strong">陳水軍都督周羅睺與郢州刺史荀法尙守江夏，<span class="jiazhu">江夏，陳郢州治所。夏，戶雅翻。</span>秦王俊督三十總管水陸十餘萬屯漢口，不得進，<span class="jiazhu">漢水入江之口，卽沔口也。</span>相持踰月。陳荊州刺史陳慧紀遣南康內史呂忠肅屯岐亭，<span class="jiazhu">按<span class="shu-ming">楊素傳</span>，忠肅屯岐亭，正據江峽。則岐亭在西陵峽口也。<span class="shu-ming">考異</span>曰：<span class="shu-ming">隋書</span>作<span class="yinhao">「呂仲肅」</span>，<span class="shu-ming">南史</span>作<span class="yinhao">「呂肅」</span>，今從<span class="shu-ming">陳書</span>。</span>據巫峽，<span class="jiazhu">按<span class="shu-ming">水經</span>，江水出巫峽過秭歸夷陵，逕流頭狼尾灘，而後東逕西陵峽。去年冬，楊素破戚昕，其舟師已過狼尾而東，呂忠肅所據者，蓋西陵峽也。當從<span class="shu-ming">楊素傳</span>作<span class="yinhao">「江峽」</span>爲通。</span>於北岸鑿巖，綴鐵鎖三條，<span class="jiazhu"><span class="shu-ming">考異</span>曰：<span class="shu-ming">南史</span>作<span class="yinhao">「五條」</span>，今從<span class="shu-ming">隋書</span>。</span>橫截上流以遏隋船，忠肅竭其私財以充軍用。楊素、劉仁恩奮兵擊之，四十餘戰，忠肅守險力爭，隋兵死者五千餘人，陳人盡取其鼻以求功賞。旣而隋師屢捷，獲陳之士卒，三縱之。忠肅棄栅而遁，素徐去其鎖；<span class="jiazhu">去，羌呂翻。</span>忠肅復據荊門之延洲，素遣巴蜑千人，<span class="jiazhu">蜑亦蠻也。居巴中者曰巴蜑。此水蜑之習於用舟者也。蜑，徒旱翻。</span>乘五牙四艘，以拍竿碎其十餘艦，<span class="jiazhu">艘，蘇遭翻。艦，戶黯翻。</span>遂大破之，俘甲士二千餘人，忠肅僅以身免。陳信州刺史顧覺屯安蜀城，棄城走。<span class="jiazhu">梁置信州於巴東，西魏取之，其地時屬隋，故陳信州刺史屯於安蜀城。</span>陳慧紀屯公安，<span class="jiazhu">公安，陳荊州治所。</span>悉燒其儲蓄，引兵東下，於是巴陵以東無復城守者。陳慧紀帥將士三萬人，樓船千餘艘，沿江而下，<span class="jiazhu">復，扶又翻。帥，讀曰率；下同。將，卽亮翻；下同。</span>欲入援建康，爲秦王俊所拒，不得前。是時，陳晉熙王叔文罷湘州，還，至巴州，慧紀推叔文爲盟主。<span class="jiazhu">巴州，治巴陵。</span>而叔文已帥巴州刺史畢寶等致書請降於俊，俊遣使迎勞之。<span class="jiazhu">帥，讀曰率。降，戶江翻。使，疏吏翻；下同。勞，力到翻。</span>會建康平，晉王廣命陳叔寶手書招上江諸將，使樊毅詣周羅睺，陳慧紀子正業詣慧紀諭指。時諸城皆解甲，羅睺乃與諸將大臨三日，<span class="jiazhu">將，卽亮翻。臨，力浸翻。</span>放兵散，然後詣俊降，陳慧紀亦降，上江皆平。楊素下至漢口，與俊會。王世積在蘄口，聞陳已亡，<span class="jiaozhusup">【章：甲十一行本「亡」下有「移書」二字；乙十一行本同；孔本同；張校同。】</span>告諭江南諸郡，於是江州司馬黃偲棄城走，<span class="jiazhu">蘄，音機，又音其。偲，音思。</span>豫章諸郡太守皆詣世積降。<span class="jiazhu">守，式又翻。</span></p>
<p class="em2 strong">癸巳，詔遣使者巡撫陳州郡。二月，乙未，廢淮南行臺省。<span class="jiazhu">晉王廣於時將凱還也。</span></p>
<p class="em2 strong"><span class="yinwen">2</span>蘇威奏請五百家置鄕正，使治民，簡辭訟。<span class="jiazhu">治，直之翻；下同。</span>李德林以爲：<span class="yinhao">「本廢鄕官判事，爲其里閭親識，剖斷不平，<span class="jiazhu">爲其，于僞翻。斷，丁亂翻。</span>今令鄕正專治五百家，恐爲害更甚。且要荒小縣，有不至五百家者，<span class="jiazhu">令，力丁翻。要，一遙翻。</span>豈可使兩縣共管一鄕！」</span>帝不聽。丙申，制：<span class="yinhao">「五百家爲鄕，置鄕正一人；百家爲里，置里長一人。」</span><span class="jiazhu">長，知兩翻。</span></p>
<p class="em2 strong"><span class="yinwen">3</span>陳吳州刺史蕭瓛能得物情，陳亡，吳人推瓛爲主，<span class="jiazhu">瓛，戶官翻。</span>右衞大將軍武川宇文述帥行軍總管元契、張默言等討之。落叢公燕榮以舟師自東海至，<span class="jiaozhusup">【章：甲十一行本「至」下有「亦受述節度」五字；乙十一行本同；孔本同；張校同。】</span><span class="jiazhu"><span class="shu-ming">隋書</span>：宇文述，代郡武川人。<span class="shu-ming">地理志</span>：馬邑郡善陽縣，大業初置代郡。順政郡鳴水縣，西魏置落叢縣及落叢郡。順政，西魏之興州也。東海郡，海州。燕榮舟自海道入湖，可至吳州，陳置吳州於吳郡。燕，因肩翻。</span>陳永新侯陳君範自晉陵奔瓛，<span class="jiazhu">沈約<span class="shu-ming">志</span>：永新縣，吳立，屬安成太守。隋廢安成郡爲安復縣。晉陵與吳接壤。</span>幷軍拒述。述軍且至，瓛立栅於晉陵城東，留兵拒述，遣其將王褒守吳州，自義興入太湖，欲掩述後。述進破其栅，迴兵擊瓛，大破之；<span class="jiazhu">栅，測革翻。將，卽亮翻。</span>又遣兵別道襲吳州，王褒衣道士服棄城走。<span class="jiazhu">衣，於旣翻。</span>瓛以餘衆保包山，<span class="jiazhu">包山，在太湖中，其地西北距吳縣百二十里，又名洞庭山，四西皆水，地占三鄕，環四十里，土宜橘柚。</span>燕榮擊破之。瓛將左右數人匿民家，爲人所執。述進至奉公埭，<span class="jiazhu">燕，因肩翻。將，音如字，領也，攜也。埭，徒蓋翻。</span>陳東揚州刺史蕭巖以會稽降，與瓛皆送長安，斬之。<span class="jiazhu">以巖等驅江陵士女降陳也，事見上卷陳長城公禎明元年。</span></p>
<p class="em2 strong">楊素之下荊門也，遣別將龐暉將兵略地，南至湘州，城中將士，莫有固志。<span class="jiaozhusup">【章：甲十一行本「志」下有「刻日請降」四字；乙十一行本同；孔本同；張校同。】</span><span class="jiazhu">將，卽亮翻；下同。</span>刺史岳陽王叔愼，年十八，置酒會文武僚吏。酒酣，叔愼歎曰：<span class="yinhao">「君臣之義，盡於此乎！」</span><span class="jiazhu">按陳湘州刺史陳叔文旣去鎭，施文慶實代之阻隋兵，不及至，湘州必有守之者，但未知叔愼何時所命耳。</span>長史謝基伏而流涕。湘州助防遂興侯正理在坐，<span class="jiazhu">遂興縣侯也。沈約<span class="shu-ming">志</span>：廬陵郡有遂興縣，吳立，曰新興，晉武帝太康元年更名。長，知兩翻。坐，徂臥翻。</span>乃起曰：<span class="yinhao">「主辱臣死。諸君獨非陳國之臣乎！今天下有難，<span class="jiazhu">難，乃旦翻。</span>實致命之秋也；縱其無成，猶見臣節，青門之外，有死不能！<span class="jiazhu">召平，秦時東陵侯，秦亡爲民，種瓜青門外。正理自謂陳亡之後，不能編於民伍以求活。</span>今日之機，不可猶豫，後應者斬！」</span>衆咸許諾。乃刑牲結盟，仍遣人詐奉降書於龐暉。<span class="jiazhu">降，戶江翻。</span>暉信之，克期入城，叔愼伏甲侍之，暉至，執之以狥，幷其衆皆斬之。叔愼坐于射堂，招合士衆，數日之中，得五千人。衡陽太守樊通、武州刺史鄔居業皆請舉兵助之。<span class="jiazhu"><span class="shu-ming">隋志</span>：長沙郡衡山縣，舊置衡陽郡。武陵郡，舊置武州。鄔姓，其先仕晉爲鄔大夫，子孫因以爲氏。鄔，烏古翻。守，式又翻。</span>隋所除湘州刺史薛冑將兵適至，與行軍總管劉仁恩共擊之；叔愼遣其將陳正理與樊通拒戰，<span class="jiazhu">將，卽亮翻。</span>兵敗。冑乘勝入城，禽叔愼，仁恩破鄔居業於橫橋，亦擒之，俱送秦王俊，斬於漢口。</p>
<p class="em2 strong">嶺南未有所附，數郡共奉高涼郡太夫人洗氏爲主，<span class="jiazhu">高涼縣置高涼郡。洗，音銑，又音線。</span>號聖母，保境拒守。詔遣柱國韋洸等安撫嶺外，陳豫章太守徐璒據南康拒之，<span class="jiazhu">徐璒自豫章退保南康。南康郡治贛縣。洸，古黃翻。守，式又翻。璒，都滕翻。</span>洸等不得進。晉王廣遣陳叔寶遺夫人書，<span class="jiazhu">遺，于季翻。</span>諭以國亡，使之歸隋。夫人集首領數千人，盡日慟哭，遣其孫馮魂帥衆迎洸。<span class="jiazhu">洗氏嫁馮融見一百六十三卷梁簡文帝大寶元年。帥，讀曰率。</span>洸擊斬徐璒，入，至廣州，說諭嶺南諸州皆定；<span class="jiazhu">說，式芮翻。<span class="shu-ming">考異</span>曰：<span class="shu-ming">隋·帝紀</span>：<span class="yinhao">「十年八月壬申，遣洸等巡撫嶺南，百越皆服。」</span>按陳以九年正月亡，至來年八月，幷閏計二十一月，豈有洗氏猶不知者！<span class="shu-ming">洗氏傳</span>又云晉王遣陳主遺夫人書，則事在九年三月前也，<span class="shu-ming">帝紀</span>所云，蓋謂百越已服，奏到朝廷之日也。</span>表馮魂爲儀同三司，册洗氏爲宋康郡夫人。<span class="jiazhu">宋文帝元嘉九年，分高涼，立宋康郡。<span class="shu-ming">隋志</span>：高涼郡杜原縣，舊有永寧、宋康二郡。</span>洸，敻之子也。<span class="jiazhu">韋敻見一百六十七卷陳高祖永定三年。敻，休正翻。</span></p>
<p class="em2 strong">衡州司馬任瓌勸都督王勇據嶺南，<span class="jiazhu"><span class="shu-ming">隋志</span>：梁置衡州於廣州含洭縣。任，音壬。瓌，古回翻。</span>求陳氏子孫，立以爲帝；勇不能用，以所部來降，<span class="jiazhu">降，戶江翻。</span>瓌棄官去。瓌，忠之弟子也。<span class="jiazhu">任瓌志趣如此，宜其能自表見於唐元也；蕭摩訶兒豚犬耳。</span></p>
<p class="em2 strong">於是陳國皆平，<span class="jiazhu">陳高祖受梁禪，歲在丁丑，至是而亡，凡五主，三十三年。</span>得州三十，郡一百，縣四百。<span class="jiazhu">按<span class="shu-ming">隋志</span>：陳境當時有揚、東揚、南徐、吳、閩、豐、湘、巴、武、江、郢、廣、東衡、衡、高、羅、新、瀧、建、成、桂、東寧、靜、南定、越、南合、崖、安、交、愛，凡三十州。</span>詔建康城邑宮室，並平蕩耕墾，更於石頭置蔣州。<span class="jiazhu">以蔣山名州也。</span></p>
<p class="em2 strong">晉王廣班師，留王韶鎭石頭城，委以後事。三月，己巳，陳叔寶與其王公百司發建康，詣長安，大小在路，五百里纍纍不絕。帝命權分長安士民宅以俟之，內外脩整，遣使迎勞；陳人至者如歸。<span class="jiazhu">使，疏吏翻。勞，力到翻；下同。</span>夏，四月，辛亥，帝幸驪山，<span class="jiazhu">驪山在新豐縣。</span>親勞旋師。乙巳，<span class="jiazhu">（<span class="yinhao">「巳」</span>似應作<span class="yinhao">「卯」</span>。）</span>諸軍凱入，<span class="jiazhu">奏凱樂而入也。</span>獻俘于太廟，陳叔寶及諸王侯將相幷乘輿服御、天文圖籍等以次行列，<span class="jiazhu">將，卽亮翻。相，息亮翻。乘，繩證翻；下同。行，戶剛翻。</span>仍以鐵騎圍之，<span class="jiazhu">騎，奇寄翻。</span>從晉王廣、秦王俊入，列于殿庭。拜廣爲太尉，賜輅車、乘馬、袞冕之服、玄圭、白璧。丙辰，帝坐廣陽門觀，<span class="jiazhu">廣陽門之觀闕也。觀，古玩翻。</span>引陳叔寶於前，及太子、諸王二十八人，司空司馬消難以下至尙書郎凡二百餘人，<span class="jiazhu">難，乃旦翻。</span>帝使納言宣紹勞之；<span class="jiazhu">勞，力到翻。</span>次使內史令宣詔，責以君臣不能相輔，乃至滅亡。叔寶及其羣臣並愧懼伏地，屛息不能對。<span class="jiazhu">屛，必郢翻。</span>旣而宥之。</p>
<p class="em2 strong">初，武元帝迎司馬消難，<span class="jiazhu">見一百六十七卷陳高祖永定二年。皇考忠，諡武元帝。</span>與消難結爲兄弟，情好甚篤，<span class="jiazhu">好，呼到翻。</span>帝每以叔父禮事之。及平陳，消難至，特免死，配爲樂戶，二旬而免，猶以舊恩引見；尋卒於家。<span class="jiazhu">見，賢遍翻。卒，子恤翻。</span></p>
<p class="em2 strong">庚<span class="jiaozhusup">【章：甲十一行本「庚」上有「魯廣達追傷本朝淪覆，得疾不療，憤慨而卒」十七字；乙十一行本同；孔本同；張校同。】</span>戌，帝御廣陽門<span class="jiazhu">廣陽門，大興宮城正南門也。<span class="shu-ming">唐六典</span>曰：隋曰廣陽門，開皇二年作，仁壽元年，改曰昭陽門，唐武德元年，改曰順天門，神龍元年，改承天門。</span>宴將士，自門外夾道列布帛之積，<span class="jiazhu">將，卽亮翻。積，子賜翻。凡指所聚之物曰積則去聲，取物而積疊之則入聲。</span>達于南郭，班賜各有差，凡用三百餘萬段。故陳之境內，給復十年，<span class="jiazhu">復，方目翻。</span>餘州免其年租賦。</p>
<p class="em2 strong">樂安西元諧進曰：<span class="yinhao">「陛下威德遠被，<span class="jiazhu">被，皮義翻。</span>臣前請以突厥可汗爲候正，<span class="jiazhu">厥，九勿翻。可，從刊入聲。汗，音寒。</span>陳叔寶爲令史，今可用臣言矣。」</span>帝曰：<span class="yinhao">「朕平陳國，本以除逆，非欲誇誕。公之所奏，殊非朕心。突厥不知山川，何能警候；叔寶昏醉，寧堪驅使！」</span>諧默然而退。</p>
<p class="em2 strong">辛酉，進楊素爵爲越公，<span class="jiazhu">按<span class="shu-ming">隋書</span>，楊素自清河郡公進封郢國公。素言：<span class="yinhao">「逆人王誼前封於郢，不願與之同。」</span>改封越公。</span>以其子玄感爲儀同三司，玄獎爲清河郡公；賜物萬段，粟萬石。命賀若弼登御坐，<span class="jiazhu">坐，徂臥翻。</span>賜物八千段，加位上柱國，進爵宋公。仍各加賜金寶及陳叔寶妹爲妾。</p>
<p class="em2 strong">賀若弼、韓擒虎爭功於帝前。弼曰：<span class="yinhao">「臣在蔣山死戰，破其銳卒，擒其驍將，<span class="jiazhu">驍，堅堯翻。將，卽亮翻；下同。</span>震揚威武，遂平陳國；韓擒虎略不交陳，<span class="jiazhu">陳，讀曰陣。</span>豈臣之比！」</span>擒虎曰：<span class="yinhao">「本奉明旨，令臣與弼同時合勢以取僞都，弼乃敢先期，<span class="jiazhu">先，悉薦翻。</span>逢賊遂戰，致令將士傷死甚多。臣以輕騎五百，兵不血刃，直取金陵，降任蠻奴，<span class="jiazhu">騎，奇寄翻。降，戶江翻。任，音壬。</span>執陳叔寶，據其府庫，傾其巢穴。弼至夕方扣北掖門，臣啓關而納之，斯乃救罪不暇，安得與臣相比！」</span>帝曰：<span class="yinhao">「二將俱爲上勳。」</span>於是進擒虎位上柱國，賜物八千段。有司劾擒虎放縱士卒，淫汙陳宮；<span class="jiazhu">劾，戶槪翻，又戶得翻。汙，烏路翻。</span>坐此不加爵邑。</p>
<p class="em2 strong">加高熲上柱國，進爵齊公，<span class="jiazhu">熲，居迥翻。熲自勃海郡公進爵齊國公。</span>賜物九千段。帝勞之曰：<span class="yinhao">「公伐陳後，人言公反，朕已斬之。君臣道合，非青蠅所能間也。」</span><span class="jiazhu">勞，力到翻。青蠅以諭讒言。間，古莧翻。</span>帝從容命熲與賀若弼論平陳事，<span class="jiazhu">從，千容翻。</span>熲曰：<span class="yinhao">「賀若弼先獻十策，後於蔣山苦戰破賊。臣文吏耳，焉敢與大將論功！」</span><span class="jiazhu">焉，於虔翻。將，卽亮翻；下同。</span>帝大笑，嘉其有讓。</p>
<p class="em2 strong">帝之伐陳也，使高熲問方略於上儀同三司李德林，以授晉王廣；至是，帝賞其功，授柱國，封郡公，賞物三千段。已宣敕訖，或說高熲曰：<span class="yinhao">「今歸功於李德林，諸將必當憤惋，<span class="jiazhu">說，輸芮翻。惋，烏貫翻。</span>且後世觀公有若虛行。」</span>熲入言之，乃止。</p>
<p class="em2 strong">以秦王俊爲揚州總管四十四州諸軍事，鎭廣陵。晉王廣還幷州。</p>
<p class="em2 strong">晉王廣之戮陳五佞也，<span class="jiazhu">五佞，謂施文慶、沈客卿、陽慧朗、徐析、曁慧景。</span>未知都官尙書孔範、散騎常侍王瑳、王儀、御史中丞沈瓘之罪，故得免；及至長安，事並露，乙未，帝暴其過惡，投之邊裔，以謝吳、越之人。瑳刻薄貪鄙，忌害才能；儀傾巧側媚，獻二女以求親昵；<span class="jiazhu">散，悉亶翻。騎，奇寄翻。瑳，倉何翻。昵，尼質翻。</span>瓘險慘苛酷，發言邪諂，故同罪焉。</p>
<p class="em2 strong">帝給賜陳叔寶甚厚，數得引見，班同三品；每預宴，恐致傷心，爲不奏吳音。<span class="jiazhu">數，所角翻。見，賢遍翻。爲，于僞翻。</span>後監守者奏言：<span class="yinhao">「叔寶云，『旣無秩位，每預朝集，願得一官號。』」</span>帝曰：<span class="yinhao">「叔寶全無心肝！」</span>監者又言：<span class="yinhao">「叔寶常醉，<span class="jiazhu">監，古銜翻。朝，直遙翻。</span>罕有醒時。」</span>帝問：<span class="yinhao">「飲酒幾何？」</span>對曰：<span class="yinhao">「與其子弟日飲一石。」</span>帝大驚，使節其酒，旣而曰：<span class="yinhao">「任其性；不爾，何以過日！」</span><span class="jiazhu">嗚呼，此陳叔寶所以得死於枕席也！</span>帝以陳氏子弟旣多，恐其在京城爲非，乃分置邊州，給田業使爲生，歲時賜衣服以安全之。</p>
<p class="em2 strong">詔以陳尙書令江總爲上開府儀同三司，僕射袁憲、驃騎蕭摩訶、領軍任忠皆爲開府儀同三司，<span class="jiazhu">射，寅謝翻。驃，匹妙翻。騎，奇寄翻。任，音壬。</span>吏部尙書吳興姚察爲祕書丞。上嘉袁憲雅操，下詔，以爲江表稱首，授昌州刺史。<span class="jiazhu"><span class="shu-ming">隋志</span>：舂陵郡，後魏置南荊州，西魏改曰昌州。</span>聞陳散騎常侍袁元友數直言於陳叔寶，擢拜主爵侍郎。<span class="jiazhu">散，悉亶翻。騎，奇寄翻。<span class="shu-ming">隋志</span>：主爵侍郎，屬吏部尙書。</span>謂羣臣曰：<span class="yinhao">「平陳之初，我悔不殺任蠻奴。受人榮祿，兼當重寄，不能橫尸徇國，乃云無所用力，與弘演納肝何其遠也！」</span><span class="jiazhu">衞懿公與狄人戰于熒澤，爲狄人所殺，弘演納肝以殉之。</span></p>
<p class="em2 strong">帝見周羅睺，慰諭之，許以富貴。羅睺垂泣對曰：<span class="yinhao">「臣荷陳氏厚遇，<span class="jiazhu">荷，下可翻。</span>本朝淪亡，無節可紀。<span class="jiazhu">朝，直遙翻；下同。</span>得免於死，陛下之賜也，何富貴之敢望！」</span>賀若弼謂羅睺曰：<span class="yinhao">「聞公郢、漢捉兵，<span class="jiazhu">若，人者翻。捉，把也。</span>卽知揚州可得。王師利涉，果如所量。」</span><span class="jiazhu">量，音良。</span>羅睺曰：<span class="yinhao">「若得與公周旋，勝負未可知。」</span><span class="jiazhu">周羅睺何以得比於賀若弼哉！史家溢美耳。</span>頃之，拜上儀同三司。先是，陳將羊翔來降，<span class="jiazhu">先，悉薦翻。降，戶江翻。</span>伐陳之役，使爲鄕導，<span class="jiazhu">鄕，讀曰嚮。</span>位至上開府儀同三司，班在羅睺上。韓擒虎於朝堂戲之曰：<span class="yinhao">「不知機變，乃立在羊翔之下，能無愧乎！」</span><span class="jiazhu">朝，直遙翻。</span>羅睺曰：<span class="yinhao">「昔在江南，久承令問，<span class="jiazhu">令，力定翻，美也。</span>謂公天下節士；今日所言，殊非所望。」</span>擒虎有愧色。</p>
<p class="em2 strong">帝之責陳君臣也，陳叔文獨欣然有得色。<span class="jiazhu">得色，自得其意而形於色。</span>旣而復上表自陳：<span class="jiazhu">復，扶又翻。</span><span class="yinhao">「昔在巴州，已先送款，乞知此情，望異常例！」</span>帝雖嫌其不忠，而欲懷柔江表，乃授叔文開府儀同三司，拜宜州刺史。<span class="jiazhu">宜州置於京兆華原縣。</span></p>
<p class="em2 strong">初，陳散騎常侍韋鼎聘于周，<span class="jiazhu"><span class="shu-ming">韋鼎傳</span>：陳太建中聘周。散，悉亶翻。騎，奇寄翻。</span>遇帝而異之，謂帝曰：<span class="yinhao">「公當大貴，貴則天下一家，歲一周天，<span class="jiazhu">歲星，木星也，十二年一周天。</span>老夫當委質於公。」</span><span class="jiazhu">質，如字。</span>及至德之初，<span class="jiazhu">陳長城公卽位，改元至德。</span>鼎爲太府卿，盡賣田宅，大匠卿毛彪問其故，鼎曰：<span class="yinhao">「江東王氣，盡於此矣！<span class="jiazhu">王，于況翻，又音如字。</span>吾與爾當葬長安。」</span>及陳平，上召鼎爲上儀同三司。鼎，叡之孫也。<span class="jiazhu">韋叡著功名於梁武帝之時。</span></p>
<p class="em2 strong">壬戌，詔曰：<span class="yinhao">「今率土大同，含生遂性；太平之法，方可流行。凡我臣民，澡身浴德，家家自脩，人人克念。<span class="jiazhu"><span class="shu-ming">書</span>曰：惟狂克念作聖。</span>兵可立威，不可不戢；刑可助化，不可專行。禁衞九重之餘，<span class="jiazhu">重，直龍翻。</span>鎭守四方之外，戎旅軍器，皆宜停罷。世路旣夷，羣方無事，武力之子，俱可學經；民間甲仗，悉皆除毀。頒告天下，咸悉此意。」</span></p>
<p class="em2 strong">賀若弼撰其所畫策上之，<span class="jiazhu">若，人者翻。撰，士免翻，述也。上，時掌翻。</span>謂爲<span class="shu-ming">御授平陳七策</span>。帝弗省，<span class="jiazhu">省，悉井翻，視也。</span>曰：<span class="yinhao">「公欲發揚我名，我不求名；公宜自載家傳。」</span><span class="jiazhu">傳，直戀翻。</span>弼位望隆重，兄弟並封郡公，爲刺史、列將，家之珍玩，不可勝計，<span class="jiazhu">將，卽亮翻。勝，音升。</span>婢妾曳羅綺者數百，<span class="jiazhu">羅，交眼；綺，細綾。</span>時人榮之。其後突厥來朝，<span class="jiazhu">厥，九勿翻。朝，直遙翻。</span>上謂之曰：<span class="yinhao">「汝聞江南有陳國天子乎？」</span>對曰：<span class="yinhao">「聞之。」</span>上命左右引突厥詣韓擒虎前曰：<span class="yinhao">「此是執得陳國天子者。」</span>擒虎厲色顧之，突厥惶恐，不敢仰視。</p>
<p class="em2 strong">左衞將軍龐晃等短高熲於上，上怒，皆黜之，<span class="jiazhu">龐晃自結納於潛躍之辰，與上情契甚密，而與高熲有隙，與廣平王雄挾舊屢言熲之短，故皆被黜。熲，居永翻。</span>親禮逾密。因謂熲曰：<span class="yinhao">「獨狐公，猶鏡也，每被磨瑩，皎然益明。」</span>初，熲父賓爲獨狐信僚佐，賜姓獨狐氏，故上常呼爲獨孤而不名。<span class="jiazhu">按獨孤信之誅，妻子徙蜀，獨孤后以賓父之故吏，每往來其家。熲之遭遇，豈專以才略哉！外得君而內蒙君母親禮也。及夫外則見忌於君，內則失愛於君母，隨見疏棄，君臣之際，可無謹乎！</span></p>
<p class="em2 strong"><span class="yinwen">4</span>樂安西元諧，性豪俠，有氣調，<span class="jiazhu">調，徒釣翻。</span>少與上同學，甚相愛，及卽位，累歷顯仕。諧好排詆，不能取媚左右。<span class="jiazhu">少，詩照翻。好，呼到翻。</span>與上柱國王誼善，誼誅，<span class="jiazhu">王誼誅見一百七十六卷陳長城公至德三年。</span>上稍疏忌之。或告諧與從父弟上開府儀同三司滂、臨澤侯田鸞、<span class="jiazhu"><span class="shu-ming">隋志</span>：毗陵郡義興縣舊有臨澤縣。從，才用翻。</span>上儀同三司祈<span class="jiaozhusup">【章：甲十一行本「祈」作「祁」；乙十一行本同；孔本同；下同。】</span>緒等謀反，<span class="jiazhu">祈姓，出於黃帝，黃帝之子得姓者十四人，祈其一也。又曰：晉獻侯四世孫曰奚，食邑於祈，子孫以爲氏。</span>下有司按驗，奏<span class="yinhao">「諧謀令祈緒勒党項兵斷巴、蜀。<span class="jiazhu">下，遐嫁翻。令，力丁翻。斷，音短。</span>又，諧嘗與滂同謁上，諧私謂滂曰：『我是主人，殿上者賊也。』因令滂望氣，滂曰：『彼雲似蹲狗走鹿，<span class="jiazhu">蹲，慈尊翻。</span>不如我輩有福德雲。』」</span>上大怒，諧、滂、鸞、緒並伏誅。<span class="jiazhu"><span class="shu-ming">考異</span>曰：<span class="shu-ming">李德林傳</span>云：<span class="yinhao">「德林以梁士彥、元諧頻有逆意，江南抗衡上國，乃著<span class="shu-ming">天命論</span>上之。」</span><span class="shu-ming">諧傳</span>云：<span class="yinhao">「平陳後數歲，人告諧謀反。」</span>按諧請以叔寶爲內史，則陳亡時猶在。楊雄方用事，諧欲譖去之，則雄未爲司空，故附於此。按<span class="yinhao">「內史」</span>當依正文作<span class="yinhao">「令史」</span>；按<span class="shu-ming">通鑑</span>上正文亦書元諧言，請以陳叔寶爲令史。按內史隋之要官，元諧安敢請以陳叔寶爲是官邪！</span></p>
<p class="em2 strong"><span class="yinwen">5</span>閏月，己卯，以吏部尙書蘇威爲右僕射。<span class="jiazhu">射，寅謝翻。</span>六月，乙丑，以荊州總管楊素爲納言。</p>
<p class="em2 strong"><span class="yinwen">6</span>朝野皆稱封禪，<span class="jiazhu">朝，直遙翻；下同。<span class="yinhao">「稱」</span>，當作<span class="yinhao">「請」</span>。又竊謂稱，舉也；言朝野舉封禪事爲言也。</span>秋，七月，丙午，詔曰：<span class="yinhao">「豈可命一將軍除一小國，遐邇注意，便謂太平。以薄德而封名山，用虛言而干上帝，非朕攸聞。而今而後，言及封禪，宜卽禁絕！」</span></p>
<p class="em2 strong"><span class="yinwen">7</span>左衞大將軍廣平王雄，貴寵特盛，與高熲、虞慶則、蘇威稱爲四貴。雄寬容下士，<span class="jiazhu">下，遐嫁翻。</span>朝野傾屬，<span class="jiazhu">屬，之欲翻。</span>上惡其得衆，<span class="jiazhu">惡，烏路翻。</span>陰忌之，不欲其典兵馬；八月，壬戌，以雄爲司空，實奪之權。雄旣無職務，乃杜門不通賓客。<span class="jiazhu">雄以是能保其身於猜忌之朝。</span></p>
<p class="em2 strong"><span class="yinwen">8</span>帝踐阼之初，柱國沛公鄭譯請脩正雅樂，詔太常卿牛弘、國子祭酒辛彥之、博士何妥等議之，積年不決。<span class="jiazhu">妥，他果翻。</span>譯言：<span class="yinhao">「古樂十二律，旋相爲宮，各用七聲，世莫能通。」</span>譯因龜茲人蘇祗婆善琵琶，始得其法，推演爲十二均、八十四調，以校太樂所奏，例皆乖越。譯又於七音之外更立一聲，謂之應聲，作書宣示朝廷。<span class="jiazhu"><span class="shu-ming">隋志</span>：譯云：<span class="yinhao">「考尋樂府，鍾石律呂，皆有宮、商、角、徵、羽、變宮、變徵之名，七聲之內，三聲乖應，每恆求訪，終莫能通。」</span>先是周武帝時，有龜茲人蘇祗婆從突厥皇后入國，善胡琵琶，聽其所奏，一均之中，間有七聲，因而問之，調有七種，以其七調勘校七聲，冥若合符。一曰婆陁力，華言平聲，卽宮聲也。二曰雞識，華言長聲，卽南呂聲也。三曰沙識，華言質直聲，卽角聲也。四曰沙侯加濫，華言應聲，卽變徵聲也。五曰沙臘，華言應和聲，卽徵聲也。六曰般贍，華言五聲，卽羽聲也。七曰俟利𥯦，華言斛牛聲，卽變宮聲也。譯因習而彈之，始得七聲之正。然其就此七調，又有五旦之名，旦作七調，以華言譯之，旦者則謂均也，其聲亦應黃鍾、太簇、林鍾、姑洗五均，已外七律，更無調聲。譯遂因其所捻琵琶，絃柱相飲爲均，推演其聲，更立七均，合成十二，以應十二律，律有七音，音立一調，故成七調。十二律合八十四調，旋轉相交，盡皆和合。仍以其聲考校太樂所奏，林鍾之宮，應用林鍾爲宮，乃用黃鍾爲宮，應用南呂爲商；乃用太簇爲商；應用應鍾爲角，乃取姑洗爲角。故林鍾一宮，七聲三聲並戾，其十一宮七十七音，例皆乖越，莫有通者。又以編懸有八，因作八音之樂，七音之外，更立一聲，謂之應聲。作書二十餘篇，以明其指。龜茲，音丘慈。賢曰：今音丘勿翻。茲，音沮惟翻，蓋急言耳。</span>與邳公世子蘇夔議累黍定律。</p>
<p class="em2 strong">時人以音律久無通者，非譯、夔一朝可定。帝素不悅學，而牛弘不精音律，何妥自恥宿儒反不逮譯等，常欲沮壞其事，<span class="jiazhu">沮，在呂翻。壞，音怪。</span>乃立議，非十二律旋相爲宮及七調，<span class="jiazhu">調，徒釣翻；下同。</span>競爲異議，各立朋黨；或欲令各造樂，待成，擇其善者而從之。妥恐樂成善惡易見，<span class="jiazhu">易，弋豉翻。</span>乃請帝張樂試之，先白帝云：<span class="yinhao">「黃鍾象人君之德。」</span>及奏黃鍾之調，帝曰：<span class="yinhao">「滔滔和雅，甚與我心會。」</span>妥因奏止用黃鍾一宮，不假餘律。帝悅，從之。</p>
<p class="em2 strong">時又有樂工萬寶常，<span class="jiazhu">萬，姓也。孟子門人有萬章。</span>妙達鍾律。譯等爲黃鍾調成，奏之，帝召問寶常，寶常曰：<span class="yinhao">「此亡國之音也。」</span>帝不悅。寶常請以水尺爲律，以調樂器，上從之。<span class="jiazhu">以調，如字。</span>寶常造諸樂器，其聲率下鄭譯調二律，損益樂器，不可勝紀。<span class="jiazhu">勝，音升。</span>其聲雅淡，不爲時人所好，<span class="jiazhu">好，呼到翻。</span>太常善聲者多排毀之。蘇夔尤忌寶常，夔父威方用事，凡言樂者皆附之而短寶常，寶常樂竟爲威所抑，寢不行。</p>
<p class="em2 strong">及平陳，獲宋、齊舊樂器，幷江左樂工，帝令廷奏之，歎曰：<span class="yinhao">「此華夏正聲也。」</span>乃調五音爲五夏、二舞、登歌、房內十四調，賓祭用之。<span class="jiazhu">五夏，昭夏、皇夏、諴夏、需夏、肆夏。二舞，文、武二舞。登歌，升堂上而歌，匏竹在下，貴人聲也。帝龍潛時，倚琵琶作歌二首，名曰<span class="shu-ming">地厚天高</span>，託言夫妻之義，因卽取之爲房內曲。十四調，後周故事，懸鍾、磬法七正七倍，合爲十四，蓋準變宮、變徵，凡爲七聲，有正有倍，爲十四也。夏，戶雅翻。</span>仍詔太常置清商署以掌之。</p>
<p class="em2 strong">時天下旣壹，異代器物，皆集樂府。牛弘奏：<span class="yinhao">「中國舊音多在江左，<span class="jiazhu">典午南渡，未能備樂，石氏之亡，樂人頗有自鄴而南者。苻堅淮淝之敗，晉始獲樂工，備金石。慕容垂破西燕，盡獲苻氏舊樂。子寶喪敗，其鍾律令李佛等將太樂細伎奔慕容德。德子超獻之姚秦以贖其母。宋武平姚泓，收歸建康，故云多在江左。</span>前克荊州得梁樂，<span class="jiazhu">克荊州見一百六十五卷梁元帝承聖三年。</span>今平蔣州又得陳樂，史傳相承<span class="jiazhu">傳，直戀翻。</span>以爲合古，請加脩緝以備雅樂。其後魏之樂及後周所用，雜有邊裔之聲，皆不可用，請悉停之。」</span>冬，十二月，<span class="jiaozhusup">【章：甲十一行本「月」下有「甲子」二字；乙十一行本同；孔本同。】</span>詔弘與許善心、姚察及通直郎虞世基參定雅樂。<span class="jiazhu">按煬帝始置通直郎，從六品，屬謁者臺。<span class="shu-ming">虞世基傳</span>云，以通直郎直內史省。其通直散騎侍郎歟？品從五。</span>世基，荔之子也。<span class="jiazhu">虞荔見一百六十八卷陳世祖天嘉二年。荔，力制翻。</span></p>
<p class="em2 strong"><span class="yinwen">9</span>己巳，以黃州總管周法尙爲永州總管，<span class="jiazhu"><span class="shu-ming">隋志</span>：永安郡，後齊置衡州，開皇五年，改曰黃州。零陵郡，平陳初置永州總管府。</span>安集嶺南，給黃州兵三千五百人爲帳內，陳桂州刺史錢季卿等皆詣法尙降。<span class="jiazhu">始安郡，梁置桂州。降，戶江翻。</span>定州刺史呂子廓，<span class="jiazhu">鬱林郡，梁置定州。</span>據山洞，不受命，法尙擊斬之。</p>
<p class="em2 strong"><span class="yinwen">10</span>以駕部侍郎狄道辛公義爲岷州刺史。<span class="jiazhu"><span class="shu-ming">隋志</span>：駕部侍郎，屬兵部尙書。狄道縣，屬金城郡。臨洮郡溢樂縣，西魏置岷州。</span>岷州俗畏疫，一人病疫，闔家避之，病者多死。公義命皆輿置己之聽事。<span class="jiazhu">輿，羊茹翻。</span>暑月，病人或至數百，聽廊皆滿，<span class="jiazhu">聽，與廳同。</span>公議設榻，晝夜處其間，<span class="jiazhu">處，昌呂翻。</span>以秩祿具醫藥，身自省問。<span class="jiazhu">省，悉景翻。</span>病者旣愈，乃召其親戚諭之曰：<span class="yinhao">「死生有命，豈能相染！若相染者，吾死久矣。」</span>皆慚謝而去。其後人有病者，爭就使君，<span class="jiazhu">使，疏吏翻。</span>其家親戚固留養之，始相慈愛，風俗遂變。後遷牟州刺史，下車，先至獄中露坐，親自驗問。十餘日間，決遣咸盡，方還聽事受領新訟。事皆立決；若有未盡，必須禁者，公義卽宿聽事，終不還閤。<span class="jiazhu">還，音如字，又從宣翻。</span>或諫曰：<span class="yinhao">「公事有程，使君何自苦！」</span>公義曰：<span class="yinhao">「刺史無德，不能使民無訟，豈可禁人在獄而安寢於家乎！」</span>罪人聞之，咸自款服。<span class="jiazhu">款，誠也；款服，猶言誠服也。</span>後有訟者，鄕閭父老遽曉之曰：<span class="yinhao">「此小事，何忍勤勞使君！」</span>訟者多兩讓而止。<span class="jiazhu">使，疏吏翻。</span></p>
<div class="yeartoc" id="year_toc_590"><p class="strong"><span class="section" id="title-4"><span data-head-description="高祖文皇帝上之上" data-head-level="h4" data-head-title="開皇十年">十年</span></span><span class="biaozhusup" data-rel="">（庚戌、五九〇年）</span></p></div>
<p class="em2 strong"><span class="yinwen">1</span>春，正月，乙未，以皇孫昭爲河南王，楷爲華陽王。<span class="jiazhu">華，戶化翻。</span>昭，廣之子也。</p>
<p class="em2 strong"><span class="yinwen">2</span>二月，<span class="jiaozhusup">【章：甲十一行本「月」下有「庚申」二字；乙十一行本同；孔本同；張校同。】</span>上幸晉陽，命高熲居守。<span class="jiazhu">熲，居永翻。守，手又翻。</span>夏，四月，辛酉，至自晉陽。</p>
<p class="em2 strong"><span class="yinwen">3</span>成安文子李德林，<span class="jiazhu">成安，縣名。文，諡也。子，爵也。成安縣，屬魏郡。</span>恃其才望，論議好勝，<span class="jiazhu">好，呼到翻。</span>同列多疾之；由是以佐命元功，十年不徙級。德林數與蘇威異議，高熲常助威，奏德林狠戾，<span class="jiazhu">數，所角翻。狠，戶墾翻。</span>上多從威議。上賜德林莊店，使自擇之，德林請逆人高阿那肱衞國縣市店，<span class="jiazhu">高阿那肱與王謙舉兵誅。衞國縣，本漢觀縣，屬東郡，光武改曰衞國，魏收<span class="shu-ming">地形志</span>屬頓丘郡；隋開皇六年改曰觀城，屬武陽郡。</span>上許之。及幸晉陽，店人訴稱高氏強奪民田，於內造店賃之。<span class="jiazhu">賃，乃禁翻。</span>蘇威因奏德林誣罔，妄奏自入，司農卿李圓通等復助之曰：<span class="yinhao">「此店收利如食千戶，請計日追贓。」</span>上自是益惡之。<span class="jiazhu">復，扶又翻；下同。惡，烏路翻。</span>虞慶則等奉使關東巡省，還，<span class="jiazhu">使，疏吏翻。省，悉景翻。還，從宣翻，又如字。</span>皆奏稱<span class="yinhao">「鄕正專理辭訟，黨與愛憎，公行貨賄，不便於民。」</span>上令廢之。德林曰：<span class="yinhao">「茲事臣本以爲不可，然置來始爾，<span class="jiazhu">置鄕正見上年。</span>復卽停廢，政令不一，朝成暮毀，深非帝王設法之義。臣望陛下自今羣臣於律令輒欲改張，卽以軍法從事；不然者，紛紜未已。」</span>上遂發怒，大詬云：<span class="yinhao">「爾欲以我爲王莽邪！」</span><span class="jiazhu">上以權數得國，猜疑羣下，以王莽篡漢，變更法令而亡，疑德林以況己，故怒。詬，苦候翻。邪，音耶。</span>先是，德林稱父爲太尉諮議以取贈官，給事黃門侍郎猗氏陳茂等密奏：<span class="yinhao">「德林父終於校書，妄稱諮議。」</span>上甚銜之。<span class="jiazhu">德林之父蓋仕於魏、齊之間。後齊之制，公府諮議參軍，從第四品。校書郎，第九品。猗氏縣，屬河東郡。</span>至是，上因數之<span class="jiazhu">數，所具翻，又所主翻。</span>曰：<span class="yinhao">「公爲內史，典朕機密，比不可豫計議者，<span class="jiazhu">比，毗至翻。</span>以公不弘耳，寧自知乎！又罔冒取店，妄加父官，朕實忿之，而未能發，今當以一州相遣耳。」</span>因出爲湖州刺史。<span class="jiazhu">烏程縣，舊置吳興郡，隋置湖州。宋白曰：湖州，古防風氏之國，漢烏程縣之地，隋置湖州，因太湖而名。長安東南三千四百四十一里。</span>德林拜謝曰：<span class="yinhao">「臣不敢復望內史令，請但預散參。」</span><span class="jiazhu">復，扶又翻，又音如字。散參，謂散官無職務而預朝參者。散，悉亶翻。</span>上不許，遷懷州刺史<span class="jiazhu">河內郡，舊置懷州。</span>而卒。<span class="jiazhu">卒，子恤翻。</span></p>
<p class="em2 strong">李圓通，本上微時家奴，有器幹；及爲隋公，以圓通及陳茂爲參佐，由是信任之。梁國之廢也，<span class="jiazhu">梁國廢見上卷陳長城公禎明元年。</span>上以梁太府卿柳莊爲給事黃門侍郎。莊有識度，博學，善辭令，明習典故，雅達政事，上及高熲<span class="jiaozhusup">【章：甲十一行本「熲」下有「蘇威」二字；乙十一行本同；孔本同；張校同。】</span>皆重之。與陳茂同僚，不能降意，茂譖之於上，上稍疏之，出爲饒州刺史。<span class="jiazhu"><span class="shu-ming">隋志</span>：鄱陽郡，梁置吳州，陳廢，隋平陳，置饒州。</span></p>
<p class="em2 strong">上性猜忌，不悅學，旣任智以獲大位，因以文法自矜，明察臨下，恆令左右覘視內外，有過失則加以重罪。<span class="jiazhu">恆，戶登翻。覘，丑廉翻，又丑豔翻。</span>又患令史贓汙，私使人以錢帛遺之，<span class="jiazhu">遺，于季翻。</span>得犯立斬。每於殿庭棰人，一日之中，或至數四；嘗怒問事揮楚不甚，<span class="jiazhu">問事者，行杖之人也。楚，荊也，以之箠人。箠，止橤翻。</span>卽命斬之。尙書左僕射高熲、治書侍御史柳彧等諫，<span class="jiazhu">治，直之翻。彧，於六翻。</span>以爲<span class="yinhao">「朝堂非殺人之所，殿廷非決罰之地。」</span>上不納。熲等乃盡詣朝堂請罪，<span class="jiazhu">朝，直遙翻。熲，居永翻。</span>上顧謂領左右都督田元曰：<span class="jiazhu">後齊之制，有領左、右府，將軍之下置正副都督，隋蓋因之。煬帝改領左、右府爲備身府。</span><span class="yinhao">「吾杖重乎？」</span>元曰：<span class="yinhao">「重。」</span>帝問其狀，元舉手曰：<span class="yinhao">「陛下杖大如指，捶人三十者，比常杖數百，故多死。」</span><span class="jiazhu">捶，止橤翻；下同。</span>上不懌，乃令殿內去杖，<span class="jiazhu">去，羌呂翻。</span>欲有決罰，各付所由。<span class="jiazhu">所由，猶言所主也。</span>後楚州行參軍李君才<span class="jiazhu"><span class="shu-ming">隋志</span>：江都郡山陽縣舊置山陽郡，開皇十二年置楚州。隋制，州置刺史、長史、司馬、參軍事行參軍。</span>上言：<span class="yinhao">「上寵高熲過甚。」</span><span class="jiazhu">上言之上，時掌翻。</span>上大怒，命杖之，而殿內無杖，遂以馬鞭捶殺之，<span class="jiazhu">捶，止橤翻。</span>自是殿內復置杖。未幾，怒甚，又於殿廷殺人；<span class="jiazhu">復，扶又翻。幾，居豈翻。</span>兵部侍郎馮基固諫，<span class="jiazhu">兵部尙書統兵部、職方、駕部、庫部四曹，各置侍郎。</span>上不從，竟於殿廷殺之。上亦尋悔，宣慰馮基，而怒羣臣之不諫者。</p>
<p class="em2 strong"><span class="yinwen">4</span>五月，乙未，詔曰：<span class="yinhao">「魏末喪亂，軍人權置坊府，<span class="jiazhu">元魏之季，兵制有六坊，後齊因之，亦曰六府。喪，息浪翻。</span>南征北伐，居處無定，<span class="jiazhu">處，昌呂翻。</span>家無完堵，地罕包桑，<span class="jiazhu">包桑多根，植桑至於根多，民安其居之驗。</span>朕甚愍之。凡是軍人，可悉屬州縣，墾田、籍帳，一與民同。軍府統領，宜依舊式。罷山東、河南及北方緣邊之地新置軍府。」</span></p>
<p class="em2 strong"><span class="yinwen">5</span>六月，辛酉，制民年五十免役收庸。</p>
<p class="em2 strong"><span class="yinwen">6</span>秋，七月，癸卯，以納言楊素爲內史令。</p>
<p class="em2 strong"><span class="yinwen">7</span>冬，十一月，辛丑，上祀南郊。<span class="jiazhu">隋南郊爲壇於國之南，太陽門外道西一里，去宮十里。壇高七尺，廣四丈。孟春上辛，祠所感帝赤熛怒於其上，以太祖武元皇帝配。</span></p>
<p class="em2 strong"><span class="yinwen">8</span>江表自東晉已來，刑法疏緩，世族陵駕寒門；平陳之後，牧民者盡更變之。<span class="jiazhu">更，工衡翻。</span>蘇威復作<span class="shu-ming">五敎</span>，使民無長幼悉誦之，士民嗟怨。民間復訛言隋欲徙之入關，<span class="jiazhu">復，扶又翻。</span>遠近驚駭。於是婺州汪文進、越州高智慧。蘇州沈玄懀皆舉兵反，<span class="jiazhu"><span class="shu-ming">隋志</span>：東陽郡，平陳置婺州。會稽郡，梁置東揚州，陳改曰吳州，平陳改吳州，後改越州。吳郡，陳置吳州，平陳改蘇州。懀，烏外翻。</span>自稱天子，署置百官。樂安蔡道人、蔣山李㥄、<span class="jiaozhusup">【章：甲十一行本「㥄」作「稜」；乙十一行本同；孔本同。】</span>饒州吳世華、溫州沈孝徹、泉州王國慶、杭州楊寶英、交州李春等皆自稱大都督，<span class="jiazhu">考<span class="shu-ming">隋志</span>無樂安，下曰陳之故境，則當於陳境求之。沈約<span class="shu-ming">志</span>：鄱陽太守有樂安縣，吳立。<span class="shu-ming">新唐志</span>：台州有樂安縣，唐初，析臨海置。以下文江［汪］文進令蔡道人守樂安觀之，蓋台州之樂安。蔣山，在蔣州江寧縣。永嘉郡，開皇九年置處州，十二年改栝州，唐高宗上元元年，始析栝州之永嘉、安固置溫州。安陸郡京山縣有溫州，非陳境，當是永嘉之溫州，史追書耳。建安郡，陳置閩州，平陳改曰泉州。餘杭郡，平陳置杭州。交趾郡，舊曰交州。㥄，力膺翻。</span>攻陷州縣。陳之故境，大抵皆反，大者有衆數萬，小者數千，共相影響，執縣令，或抽其腸，或臠其肉食之，曰：<span class="yinhao">「更能使儂誦<span class="shu-ming">五敎</span>邪！」</span><span class="jiazhu">邪，音耶。</span>詔以楊素爲行軍總管以討之。</p>
<p class="em2 strong">素將濟江，使始興麥鐵杖戴束藳，夜，浮渡江<span class="jiazhu"><span class="shu-ming">隋志</span>：南海郡始興縣，南齊置衡州，平陳，權置廣州總管府。<span class="shu-ming">姓苑</span>：高要、始興有麥姓。</span>覘賊，還而復往，爲賊所擒，<span class="jiazhu">覘，丑廉翻，又丑豔翻。復，扶又翻。還，從宣翻。</span>遣兵仗三十人防之。鐵杖取賊刀，亂斬防者，殺之皆盡，割其鼻，懷之以歸；素大奇之，奏授儀同三司。</p>
<p class="em2 strong">素帥舟師自楊子津入，<span class="jiazhu">楊子津在今眞州楊子縣南。帥，讀曰率。</span>擊賊帥朱莫問於京口，破之。<span class="jiazhu">京口，今鎭江府。帥，所類翻；下同。</span>進擊晉陵賊帥顧世興、無錫賊帥葉略，皆平之。<span class="jiazhu"><span class="shu-ming">隋志</span>：晉陵、無錫二縣皆屬常州。<span class="shu-ming">考異</span>曰：<span class="shu-ming">北史·楊素傳</span>作<span class="yinhao">「葉皓」</span>，今從<span class="shu-ming">隋書</span>。</span>沈玄懀敗走，素追擒之。高志慧據浙江東岸爲營，周亙百餘里，船艦被江；<span class="jiazhu">艦，戶黯翻。被，皮義翻。</span>素擊之。子總管南陽來護兒<span class="jiazhu">子總管，裨將也，領兵，屬總管。南陽郡，舊置荊州，開皇初改爲鄧州。<span class="shu-ming">姓苑</span>：郲，子姓，商之支孫，食采於郲，因以爲氏，後避難去邑。<span class="shu-ming">漢·功臣表</span>有軑侯來蒼。</span>言於素曰：<span class="yinhao">「吳人輕銳，利在舟楫，必死之賊，難與爭鋒，公宜嚴陳以待之，<span class="jiazhu">陳，讀曰陣。</span>勿與接刃。請假奇兵數千潛渡江，掩破其壁，使退無所歸，進不得戰，此韓信破趙之策也。」</span><span class="jiazhu">韓信破趙見十卷漢高帝三年。</span>素從之。護兒以輕舸數百<span class="jiazhu">舸，古我翻。</span>直登江岸，襲破其營，因縱火，煙焰漲天。賊顧火而懼，素因縱兵奮擊，大破之，賊遂潰。智慧逃入海，素躡之至海曲，召行軍記室封德彝計事，<span class="jiazhu"><span class="shu-ming">姓苑</span>：封姓，夏時封父之後。</span>德彝墜水，人救，獲免，易衣見素，竟不自言。素後知之，問其故，曰：<span class="yinhao">「私事也，所以不白。」</span>素嗟異之。德彝名倫，以字行，隆之之孫也。<span class="jiazhu">封隆之，高齊佐命臣。</span>汪文進以蔡道人爲司空，守樂安，素進討，悉平之。</p>
<p class="em2 strong">素遣總管史萬歲帥衆二千，自婺州別道踰嶺越海，攻破溪洞，不可勝數。<span class="jiazhu">帥，讀曰率。勝，音升。</span>前後七百餘戰，轉鬬千餘里，寂無聲問者十旬，遠近皆以萬歲爲沒。萬歲置書竹筒中，浮之於水，汲者得之，言於素。素上其事，<span class="jiazhu">上，時掌翻。</span>上嗟歎，賜萬歲家錢十萬。</p>
<p class="em2 strong">素又破沈孝徹於溫州，步道向天台，指臨海，<span class="jiazhu">按<span class="shu-ming">新唐志</span>，天台山在台州唐興縣，唐興本晉始豐縣，始豐本吳之始平縣。<span class="shu-ming">唐志</span>云：武德四年，析臨海，置始豐，高宗上元二年，更名唐興。則吳之始豐，隋已併入臨海，天台山此時固屬臨海界。</span>逐捕遺逸，前後百餘戰，高智慧走保閩、越。上以素久勞於外，令馳傳入朝。<span class="jiazhu">傳，株戀翻；下同。朝，直遙翻。</span>素以餘賊未殄，恐爲後患，復請行，遂乘傳至會稽。<span class="jiazhu">素旣入朝後，自長安乘傳至會稽。復，扶又翻。傳，株戀翻。會，工外翻。</span>王國慶自以海路艱阻，非北人所習，不設備；素泛海奄至，國慶惶遽棄州走。餘黨散入海島，或守溪洞，素分遣諸將，水陸追捕。密令人說國慶，使斬送智慧以自贖；國慶乃執送智慧，斬於泉州，餘黨悉降。<span class="jiazhu">將，卽亮翻。說，輸芮翻。降，戶外翻。</span>江南大定。</p>
<p class="em2 strong">素班師，上遣左領軍將軍獨孤陀至浚儀迎勞；比到京師，問者日至。<span class="jiazhu">陀，徒何翻。勞，力到翻。比，必寐翻。</span>拜素子玄獎爲儀同三司，賞賜甚厚。陀，信之子也。<span class="jiazhu">獨孤信，皇后之父，後周功臣。</span></p>
<p class="em2 strong">楊素用兵多權略，馭衆嚴整，每將臨敵，輒求人過失而斬之，多者百餘人，少不下十數，流血盈前，言笑自若。及其對陳，先令一二百人赴敵，陷陳則已，<span class="jiazhu">少，詩沼翻。陳，讀曰陣。令，力丁翻。</span>如不能陷而還者，無問多少，悉斬之；又令二三百人復進，<span class="jiazhu">還，從宣翻。復，扶又翻。</span>還如向法。將士股慄，有必死之心，由是戰無不勝，稱爲名將。素時貴幸，言無不從，其從素行者，微功必錄，至他將<span class="jiazhu">將，卽亮翻。</span>雖有大功，多爲文吏所譴卻，故素雖殘忍，士亦以此願從焉。</p>
<p class="em2 strong"><span class="yinwen">9</span>以幷州總管晉王廣爲揚州總管，鎭江都，復以秦王俊爲幷州總管。<span class="jiazhu">復，扶又翻。</span></p>
<p class="em2 strong"><span class="yinwen">10</span>番禺夷王仲宣反，<span class="jiazhu">廣州舊治番禺，隋爲南海縣，又分置於番禺縣。時廣州治始興，仲宣所圍者南海也。番禺，音潘愚。</span>嶺南首領多應之，引兵圍廣州。韋洸中流矢卒，<span class="jiazhu">洸，古黃翻。</span>詔以其副慕容三藏檢校廣州道行軍事。又詔給事郎裴矩巡撫嶺南，<span class="jiazhu"><span class="shu-ming">唐六典</span>云：隋開皇六年，始置六品已下散官，並以郎爲正階，尉爲從階。正六品上爲朝議郎，下爲武騎尉；從六品上爲通議郎，下爲屯騎尉；正七品上爲朝請郎，下爲驍騎尉；從七品上爲朝散郎，下爲游騎尉；正八品上爲給事郎，下爲飛騎尉；從八品上爲承奉郎，下爲旅騎尉；正九品上爲儒林郎，下爲雲騎尉；從九品上爲文林郎，下爲羽騎尉。<span class="shu-ming">隋志</span>：煬帝減給事黃門侍郎員，去給事之名，移吏部給事郎名爲門下之職，位次黃門下。此時裴矩蓋爲吏部給事郎。</span>矩至南康，得兵數千人。仲宣遣別將周師舉圍東衡州，<span class="jiazhu">東衡州亦治始興。將，卽亮翻。</span>矩與大將軍鹿愿擊斬之，<span class="jiazhu">鹿，姓也。<span class="shu-ming">風俗通</span>：後漢有巴郡太守鹿旗。</span>進至南海。</p>
<p class="em2 strong">高涼洗夫人遣其孫馮暄將兵救廣州，暄與賊將陳佛智素善，逗留不進；夫人知之，大怒，遣使執暄，繫州獄，<span class="jiazhu">洗，悉典翻，又先薦翻。將，卽亮翻。使，疏吏翻。</span>更遣孫盎出討佛智，斬之。進會鹿愿於南海，與慕容三藏合擊仲宣，<span class="jiazhu">藏，徂浪翻。</span>仲宣衆潰，廣州獲全。洗氏親被甲，乘介馬，張錦繖，<span class="jiazhu">繖，蘇旦翻。</span>引彀騎衞，從裴矩巡撫二十餘州。<span class="jiazhu">彀，古候翻。騎，奇寄翻。從，才用翻。</span>蒼梧首領陳坦等皆來謁見，<span class="jiazhu"><span class="shu-ming">隋志</span>：蒼梧郡，梁置成州，隋置封州。</span>矩承制署爲刺史、縣令，使還統其部落，嶺表遂定。</p>
<p class="em2 strong">矩復命，上謂高熲、楊素曰：<span class="yinhao">「韋洸將二萬兵不能早度嶺，朕每患其兵少。<span class="jiazhu">將，卽亮翻。少，詩沼翻。</span>裴矩以三千弊卒徑至南海，有臣若此，朕亦何憂！」</span>以矩爲民部侍郎。<span class="jiazhu">民部侍郎屬戶部尙書。</span>拜馮盎高州刺史，<span class="jiazhu">高涼郡，舊置高州。</span>追贈馮寶廣州總管、譙國公。册洗氏爲譙國夫人，開譙國夫人幕府，置長史以下官屬，官給印章，聽發部落六州兵馬，若有機急，便宜行事。仍敕以夫人誠敦之故，特赦暄逗留之罪，拜羅州刺史。<span class="jiazhu">宋白曰：羅州，本招義郡，秦屬象郡，二漢屬合浦郡，元嘉三年，檀道濟於綾羅江口築石城，因置羅州。</span>皇后賜夫人首飾及宴服一襲，夫人並盛於金篋，<span class="jiazhu">盛，時征翻。</span>幷梁、陳賜物，各藏一庫，每歲時大會，陳之於庭，以示子孫，曰：<span class="yinhao">「我事三代主，惟用一忠順之心，今賜物具存，此其報也；汝曹皆念之，盡赤心於天子！」</span></p>
<p class="em2 strong">番州總管趙訥貪虐，<span class="jiazhu">按<span class="shu-ming">隋志</span>廣州治南海，仁壽元年，置番州。趙訥貪虐，必非是年事，史因書之。</span>諸俚、獠多亡叛。<span class="jiazhu">俚，音里。獠，魯皓翻。</span>夫人遣長史張融上封事，論安撫之宜，幷言訥罪，不可以招懷遠人。上遣推訥，得其贓賄，竟致於法；委夫人招慰亡叛。夫人親載詔書，自稱使者，歷十餘州，宣述上意，諭諸俚、獠，所至皆降。<span class="jiazhu">使，疏吏翻。降，戶江翻。</span>上嘉之，賜夫人臨振縣湯沐邑，<span class="jiazhu">臨振縣，漢朱崖地，隋煬帝置臨振郡，今吉陽軍。</span>贈馮僕崖州總管、<span class="jiazhu"><span class="shu-ming">隋志</span>：朱崖郡，梁置崖州。</span>平原公。<span class="jiazhu">平原郡公也。</span></p>
<div class="yeartoc" id="year_toc_591"><p class="strong"><span class="section" id="title-5"><span data-head-description="高祖文皇帝上之上" data-head-level="h4" data-head-title="開皇十一年">十一年</span></span><span class="biaozhusup" data-rel="">（辛亥、五九一年）</span></p></div>
<p class="em2 strong"><span class="yinwen">1</span>春，正月，<span class="jiaozhusup">【章：甲十一行本「月」下有「丙午」二字；乙十一行本同；孔本同。】</span>皇太子妃元氏薨。<span class="jiazhu">爲帝與皇后怒太子而廢之張本。</span></p>
<p class="em2 strong"><span class="yinwen">2</span>二月，戊午，吐谷渾遣使入貢。吐谷渾可汗夸呂聞陳亡，大懼，<span class="jiazhu">吐，從暾入聲。谷，音浴。使，疏吏翻。可，從刊入聲。汗，音寒。</span>遁逃保險，不敢爲寇。夸呂卒，子世伏立，使其兄子無素奉表稱藩，幷獻方物，請以女備後庭。上謂無素曰：<span class="yinhao">「若依來請，他國聞之，必當相傚，何以拒之！朕情存安養，各令遂性，豈可聚斂子女以實後宮乎！」</span>竟不許。</p>
<p class="em2 strong"><span class="yinwen">3</span>平鄕令劉曠有異政，<span class="jiazhu">平鄕縣屬襄國郡。</span>以義理曉諭，訟者皆引咎而去，獄中草滿，庭可張羅；遷臨潁令。<span class="jiazhu">臨潁縣屬潁川郡，潁川郡時爲許州。</span>高熲薦曠清名善政爲天下第一，上召見，勞勉之，<span class="jiazhu">見，賢遍翻。</span>謂侍臣曰：<span class="yinhao">「若不殊獎，何以爲勸！」</span>丙子，優詔擢爲莒州刺史。<span class="jiazhu"><span class="shu-ming">隋志</span>：琅邪郡沂水縣，舊置南青州，後周改爲莒州。</span></p>
<p class="em2 strong"><span class="yinwen">4</span>辛巳晦，日有食之。</p>
<p class="em2 strong"><span class="yinwen">5</span>初，帝微時，與滕穆王瓚不協。帝爲周相，以瓚爲大宗伯，瓚恐爲家禍，陰欲圖帝，帝隱之。<span class="jiazhu"><span class="shu-ming">隋書·瓚傳</span>：瓚美姿儀，好書愛士，有令名於當世。周宣帝崩，帝入禁中，將總朝政，令世子勇召之，欲有計議。瓚素與帝不協，聞召不從，曰：<span class="yinhao">「作隨國公，恐不能保，何乃更爲族滅事邪！」</span>帝相周，瓚拜大宗伯。瓚見羣情未一，恐爲家禍，陰有圖帝之計。以是言之，固周之忠臣也。瓚，藏旱翻。</span>瓚妃，周高祖妹順陽公主也，與獨孤后素不平，陰爲呪詛；<span class="jiazhu">呪，職救翻。詛，莊助翻。</span>帝命出之，瓚不可。秋，八月，<span class="jiaozhusup">【章：甲十一行本「月」下有「壬申」二字；乙十一行本同；孔本同。】</span>瓚從帝幸栗園，<span class="jiazhu">栗園在長安南。</span>暴薨，時人疑其遇鴆。乙亥，帝至自栗園。</p>
<p class="em2 strong"><span class="yinwen">6</span>沛達公鄭譯卒。<span class="jiazhu">卒，子恤翻。</span></p>
</div></body></html>