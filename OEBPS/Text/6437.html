<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百九十三・後周紀四・世宗睿武孝文皇帝中</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="後周紀四">後周紀四</span></span></h1>
<p><span class="jiazhu">起柔兆執徐<span class="biaozhusup" data-rel="">（丙辰）</span>三月，盡強圉大荒落<span class="biaozhusup" data-rel="">（丁巳）</span>，凡一年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="世宗睿武孝文皇帝中">世宗睿武孝文皇帝中</span></span></h5>
<div class="yeartoc" id="year_toc_956"><p class="strong"><span class="section" id="title-3"><span data-head-description="世宗睿武孝文皇帝中" data-head-level="h4" data-head-title="顯德三年">顯德三年</span></span><span class="biaozhusup" data-rel="">（丙辰、九五六年）</span></p></div>
<p class="em2 strong"><span class="yinwen">1</span>三月，甲午朔，上行視水寨，至淝橋，<span class="jiazhu">行，下孟翻。淝橋，於淝水上爲橋也。</span>自耳一石，馬上持之至寨以供礮，從官過橋者人齎一石。<span class="jiazhu">礮，與砲同，音普豹翻。從，才用翻。齎，牋西翻。</span>太祖皇帝乘皮船入壽春壕中，城上發連弩射之，<span class="jiazhu">皮船，縫牛皮爲之。連弩，卽今之划車弩也。射，而亦翻。</span>矢大如屋椽；牙將館陶張瓊遽以身蔽之，矢中瓊髀，<span class="jiazhu">椽，重緣翻。中，竹仲翻。髀，部禮翻。</span>死而復蘇。鏃著骨不可出，<span class="jiazhu">著，直略翻。</span>瓊飲酒一大巵，令人破骨出之，流血數升，神色自若。<span class="jiazhu">史言張瓊之勇。後太祖登極，遂以瓊總侍衞親兵。</span></p>
<p class="em2 strong">唐主復以右僕射孫晟爲司空，<span class="jiazhu">復，扶又翻。</span>遣與禮部尙書王崇質奉表入見，稱：<span class="yinhao">「自天祐以來，<span class="jiazhu">見，賢遍翻。天祐，唐昭宗年號。</span>海內分崩，或跨據一方，或遷革異代，<span class="jiazhu">跨據一方，謂四方割據之國。遷革異代，謂中國數易主也。</span>臣紹襲先業，奄有江表，顧以瞻烏未定，附鳳何從！<span class="jiazhu">《詩》曰：瞻烏爰止，于誰之屋。漢耿純曰，攀龍鱗，附鳳翼。此言未見眞主，則無從而歸附也。</span>今天命有歸，聲敎遠被，<span class="jiazhu">被，皮義翻。</span>願比兩浙、湖南，仰奉正朔，謹守土疆，<span class="jiazhu">兩浙自錢鏐以來，湖南自馬殷以來，皆奕世奉事中國。</span>乞收薄伐之威，<span class="jiazhu">薄，迫也。有鍾鼓曰伐。《詩》云：薄伐西戎。又云：薄伐玁狁。</span>赦其後服之罪，首於下國，俾作外臣，則柔遠之德，云誰不服！」</span>又獻金千兩，銀十萬兩，羅綺二千匹。晟謂馮延己曰：<span class="yinhao">「此行當在左相，<span class="jiazhu">唐以馮延己爲左僕射，位在孫晟上，故晟云然。</span>晟若辭之，則負先帝。」</span>旣行，知不免，中夜，歎息謂崇質曰：<span class="yinhao">「君家百口，宜自爲謀。吾思之熟矣，終不負永陵一培土，餘無所知！」</span><span class="jiazhu">永陵者，唐主父昪墓也。培，蒲枚翻。唐陸龜蒙《築城詞》：<span class="yinhao">「城上一培土，手中千萬杵。」</span>則培土以益土爲義。一培土，猶言益一畚土也；又薄口翻。《說文》曰：培塿，小冢也。一培土，猶言一冢土也。歐《史》作<span class="yinhao">「一抔土」</span>。<span class="jiaozhusup">【章：乙十一行本正作「抔」；孔本同。】</span></span></p>
<p class="em2 strong"><span class="yinwen">2</span>南漢甘泉宮使林延遇，陰險多計數，南漢主倚信之；誅滅諸弟，皆延遇之謀也。<span class="jiazhu">南漢主誅諸弟事並見前。</span>乙未卒，國人相賀。延遇病甚，薦內給事龔澄樞自代，南漢主卽日擢澄樞知承宣院及內侍省。澄樞，番禺人也。<span class="jiazhu">龔澄樞繼林延遇用事，南漢遂亡矣。番，音潘。禺，魚容翻，又音愚。</span></p>
<p class="em2 strong"><span class="yinwen">3</span>光·舒·黃招安巡檢使、行光州刺史何超以安、隨、申、蔡四州兵數萬攻光州。<span class="jiazhu">《九域志》：光州，西南至安州六百里。隨州，東至安州二百四十里，東北至申州二百五十里。申州，東至光州二百五十五里。光州，北至蔡州二百五十里。蓋以鄰郡之兵環而攻之。</span>丙申，超奏唐光州刺史張紹棄城走，都監張承翰以城降。</p>
<p class="em2 strong">丁酉，行舒州刺史郭令圖拔舒州，唐蘄州將李福殺其知州王承巂，舉州來降。遣六宅使齊藏珍攻黃州。<span class="jiazhu">《九域志》：舒州，西至蘄州二百九十八里。蘄州，西至黃州二百一十里。三州皆瀕江。</span></p>
<p class="em2 strong"><span class="yinwen">4</span>彰武留後李彥頵，性貪虐，<span class="jiazhu">頵，於倫翻。</span>部民與羌胡作亂，攻之。上召彥頵還朝。<span class="jiazhu">自延州召還。還，從宣翻，又如字。朝，直遙翻。</span></p>
<p class="em2 strong"><span class="yinwen">5</span>秦、鳳之平也，<span class="jiazhu">事見上卷上年。</span>上赦所俘蜀兵以隸軍籍，<span class="jiazhu">《五代會要》：顯德二年十二月，以新收秦、鳳州所擒川軍署爲懷恩軍，所謂隸軍籍也。</span>從征淮南，復亡降于唐。<span class="jiazhu">復，扶又翻。</span>癸卯，唐主表獻百五十人；上悉命斬之。</p>
<p class="em2 strong"><span class="yinwen">6</span>舒州人逐郭令圖，鐵騎都指揮使洛陽王審琦選輕騎夜襲舒州，復取之，令圖乃得歸。<span class="jiazhu">得復歸舒州。</span></p>
<p class="em2 strong"><span class="yinwen">7</span>馬希崇及王延政之子繼沂皆在揚州；詔撫存之。<span class="jiazhu">楚、閩世事中國，其後爲南唐所俘，囚於揚州，周得揚州，故撫存之。</span></p>
<p class="em2 strong"><span class="yinwen">8</span>丙午，孫晟等至上所。<span class="jiazhu">至行在所也。</span>庚戌，上遣中使以孫晟詣壽春城下，<span class="jiaozhusup">【章：十二行本「下」下有「示劉仁贍」四字；乙十一行本同；孔本同；退齋校同。】</span>且招諭之。仁贍見晟，戎服拜於城上。<span class="jiazhu">以邊帥見宰相禮拜晟。</span>晟謂仁贍曰：<span class="yinhao">「君受國厚恩，不可開門納寇。」</span>上聞之，甚怒，晟曰：<span class="yinhao">「臣爲<span class="jiaozhusup">【章：十二行本「爲」下有「唐」字；乙十一行本同；孔本同；退齋校同。】</span>宰相，豈可敎節度使外叛邪！」</span>上乃釋之。<span class="jiazhu">孫晟之辭直，周世宗亦何以罪之！</span></p>
<p class="em2 strong"><span class="yinwen">9</span>唐主使李德明、孫晟言於上，請去帝號，<span class="jiazhu">去，羌呂翻。</span>割壽、濠、泗、楚、光、海六州之地。<span class="jiazhu">六州之地皆瀕淮，周旣得之，則唐失長淮之險。藉使周從唐之請而罷兵，江北之地他日亦不能守矣。</span>仍歲輸金帛百萬以求罷兵。<span class="jiazhu">輸，舂遇翻。</span>上以淮南之地已半爲周有，諸將捷奏日至，欲盡得江北之地，不許。德明見周兵日進，奏稱：<span class="yinhao">「唐主不知陛下兵力如此之盛，願寬臣五日之誅，得歸白唐主，盡獻江北之地。」</span>上乃許之。晟因奏遣王崇質與德明俱歸。<span class="jiazhu">王崇質副孫晟來使。</span>上遣供奉官安弘道送德明等歸金陵，賜唐主書，其略曰：<span class="yinhao">「但存帝號，何爽歲寒！<span class="jiazhu">爽，差也。言歲寒知松柏之後彫，此約不差也。許唐主自帝江南。</span>儻堅事大之心，終不迫人于險。」</span>又曰：<span class="yinhao">「俟諸郡之悉來，<span class="jiazhu">謂江北諸郡也。</span>卽大軍之立罷。言盡於此，更不煩云；<span class="jiazhu">煩，勞也。言更不勞云云也。</span>苟曰未然，請從茲絕。」</span>又賜其將相書，使熟議而來。唐主復上表謝。<span class="jiazhu">復，扶又翻。上，時掌翻。</span></p>
<p class="em2 strong">李德明盛稱上威德及甲兵之強，勸唐主割江北之地；唐主不悅。宋齊丘以割地爲無益；德明輕佻，言多過實，國人亦不之信。<span class="jiazhu">佻，土彫翻。國人，謂南唐通國之人。史言誕妄之士雅不足以孚乎人，不惟喪身，且誤國事。</span>樞密使陳覺、副使李徵古素惡德明與孫晟，<span class="jiazhu">惡，烏路翻。</span>使王崇質異其言，因譖德明於唐主曰：<span class="yinhao">「德明賣國求利。」</span>唐主大怒，斬德明於市。<span class="jiazhu">爲鍾謨爲李德明脩怨張本。</span></p>
<p class="em2 strong"><span class="yinwen">10</span>吳程攻常州，破其外郭，執唐常州團練使趙仁澤，送于錢唐。仁澤見吳越王弘俶不拜，責以負約；<span class="jiazhu">唐與吳越本通好，而吳越以周之命而攻唐，故責其負約。</span>弘俶怒，決其口至耳。元德昭憐其忠，爲傅良藥，得不死。<span class="jiazhu">唐非無忠臣也，不能用耳。爲，于僞翻。</span></p>
<p class="em2 strong">唐主以吳越兵在常州，恐其侵逼潤州，<span class="jiazhu">《九域志》：常州，西北至潤州一百七十一里。</span>以宣、潤大都督燕王弘冀年少，<span class="jiazhu">少，詩照翻。</span>恐其不習兵，徵還金陵。<span class="jiazhu">還，從宣翻。</span>部將趙鐸言於弘冀曰：<span class="yinhao">「大王元帥，衆心所恃，逆自退歸，所部必亂。」</span>弘冀然之，辭不就徵，部分諸將，爲戰守之備。<span class="jiazhu">分，扶問翻。</span></p>
<p class="em2 strong">龍武都虞候柴克宏，再用之子也，<span class="jiazhu">柴再用事楊氏爲將，屢立戰功，又及事徐溫父子。</span>沈默好施，<span class="jiazhu">沈，持林翻。好，呼到翻。施，式豉翻。</span>不事家產，雖典宿衞，日與賓客博弈飲酒，未嘗言兵，時人以爲非將帥材。<span class="jiazhu">將，卽亮翻。帥，所類翻。</span>至是，有言克宏久不遷官者，唐主以爲撫州刺史。克宏請效死行陳，其母亦表稱克宏有父風，可爲將，苟不勝任，分甘孥戮。<span class="jiazhu">趙括之母不肯保任其子，柴克宏之母自稱薦其子，皆知之審也。孥，子也。言與其子甘同戮也。行，戶剛翻。陳，與陣同。勝，音升。分，扶問翻。孥，音奴。</span>唐主乃以克宏爲右武衞將軍，使將兵會袁州刺史陸孟俊救常州。</p>
<p class="em2 strong">時唐精兵悉在江北，克宏所將數千人皆羸老，<span class="jiazhu">羸，倫爲翻。</span>樞密使李徵古復以鎧仗之朽蠹者給之。克宏訴於徵古，徵古慢罵之，衆皆憤恚，<span class="jiazhu">恚，於避翻。</span>克宏怡然。至潤州，徵古遣使召還，<span class="jiazhu">還，從宣翻，又如字。</span>以神衞<span class="jiaozhusup">【嚴：「衞」改「武」。】</span>統軍朱匡業代之。燕王弘冀謂克宏：<span class="jiazhu">謂者，告語之也。</span><span class="yinhao">「君但前戰，吾當論奏。」</span>乃表克宏才略可以成功，常州危在旦莫，<span class="jiazhu">莫，讀曰暮。</span>不宜中易主將。克宏引兵徑趣常州，<span class="jiazhu">趣，七喻翻。</span>徵古復遣使召之，<span class="jiazhu">復，扶又翻。</span>克宏曰：<span class="yinhao">「吾計日破賊，汝來召吾，必奸人也！」</span>命斬之。使者曰：<span class="yinhao">「受李樞密命而來。」</span>克宏曰：<span class="yinhao">「李樞密來，吾亦斬之！」</span><span class="jiazhu">柴克宏前日之怡然，乃養成今日之勇決也。</span></p>
<p class="em2 strong">初，鮑脩讓、羅晟在福州，與吳程有隙，<span class="jiazhu">漢天福十二年，吳越使鮑脩讓戍福州，是年以吳程鎭福州。</span>至是，程抑挫之，二人皆怨。先是，唐主遣中書舍人喬匡舜使於吳越，<span class="jiazhu">先，悉薦翻。</span>壬子，柴克宏至常州，蒙其船以幕，匿甲士於其中，聲言迎匡舜。吳越邏者以告，<span class="jiazhu">邏，郎佐翻。</span>程曰：<span class="yinhao">「兵交，使在其間，<span class="jiazhu">用《左傳》語。</span>不可妄以爲疑。」</span>唐兵登岸，徑薄吳越營，羅晟不力戰，縱之使趣程帳，<span class="jiazhu">趣，七喻翻。</span>程僅以身免。克宏大破吳越兵，斬首萬級。朱匡業至行營，克宏事之甚謹。吳程至錢唐，吳越王弘俶悉奪其官。</p>
<p class="em2 strong"><span class="yinwen">11</span>甲寅，蜀主以捧聖控鶴都指揮使李廷珪爲左右衞聖諸軍馬步都指揮使，仍分衞聖、匡聖步騎爲左右十軍，以武定節度使呂彥琦等爲使，<span class="jiazhu">爲軍使也。</span>廷珪總之，如趙廷隱之任。<span class="jiazhu">蜀自李仁罕之誅，趙廷隱專總宿衞諸軍，後爲安思謙所譖罷，事並見前。</span></p>
<p class="em2 strong"><span class="yinwen">12</span>初，柴克宏爲宣州巡檢使，始至，城塹不脩，器械皆闕，吏云：<span class="yinhao">「自田頵、王茂章、李遇相繼叛，<span class="jiazhu">唐天復三年，田頵以宣州叛楊行密。天祐二年，王茂章叛。梁乾化二年，李遇叛。事並見前紀。頵，於倫翻。</span>後人無敢治之者。」</span><span class="jiazhu">治，直之翻。</span>克宏曰：<span class="yinhao">「時移事異，安有此理！」</span>悉繕完之。由是路彥銖攻之不克，<span class="jiazhu">史言宣州獲全，亦柴克宏之力。</span>聞吳程敗，乙卯，引歸。唐主以克宏爲奉化節度使，克宏復請將兵救壽州，未至而卒。<span class="jiazhu">人有身死而名全者，柴克宏是也。克宏敵吳越可以勝，使遇周師，未必能爾。復，扶又翻。</span></p>
<p class="em2 strong"><span class="yinwen">13</span>河陽節度使白重贊<span class="jiazhu">重，直龍翻。</span>以天子南征，慮北漢乘虛入寇，繕完守備，且請兵於西京。西京留守王晏初不之與，又慮事出非常，乃自將兵赴之。重贊以晏不奉詔而來，拒不納，遣人謂之曰：<span class="yinhao">「令公昔在陝服，已立大功，<span class="jiazhu">謂天福十二年晏舉陝城降漢高祖也。晏時兼中書令，故稱爲令公。陝，失冉翻。</span>河陽小城，不煩枉駕！」</span>晏慚怍而還。<span class="jiazhu">怍，疾各翻。還，從宣翻，又如字。</span>孟、洛之民，數日驚擾。<span class="jiazhu">以王晏出兵而白重贊拒之，恐兵交而罹其禍。</span></p>
<p class="em2 strong"><span class="yinwen">14</span>唐主命諸道兵馬元帥齊王景達將兵拒周，以陳覺爲監軍使，前武安節度使邊鎬爲應援都軍使。<span class="jiazhu">邊鎬以失潭州奪節，今敍用之。</span>中書舍人韓熙載上書曰：<span class="yinhao">「信莫信於親王，重莫重於元帥，安用監軍使爲！」</span><span class="jiazhu">句斷。</span>唐主不從。</p>
<p class="em2 strong">遣鴻臚卿潘承祐詣泉、建召募驍勇，承祐薦前永安節度使許文稹、<span class="jiazhu">稹，止忍翻。</span>靜江指揮使陳德誠、建州人鄭彥華、林仁肇。唐主以文稹爲西面行營應援使，彥華、仁肇皆爲將。<span class="jiazhu">將，卽亮翻。</span>仁肇，仁翰之弟也。<span class="jiazhu">林仁翰見二百八十四卷晉出帝開運元年，唐主之保大二年也。</span></p>
<p class="em2 strong"><span class="yinwen">15</span>夏，四月，甲子，以侍衞親軍都指揮使、歸德節度使李重進爲廬、壽等州招討使，以武寧節度使武行德爲濠州城下都部署。</p>
<p class="em2 strong"><span class="yinwen">16</span>唐右衞將軍陸孟俊自常州將兵萬餘人趣泰州，<span class="jiazhu">《九域志》：自常州北至泰州一百九十七里。</span>周兵遁去，孟俊復取之，<span class="jiazhu">復取泰州。</span>遣陳德誠戍泰州。孟俊進攻揚州，屯于蜀岡，韓令坤棄揚州走。<span class="jiazhu">蜀岡在揚州城西。揚州城在蜀岡東南，城之東南北皆平地，溝澮交貫，惟蜀岡諸山西接廬、滁。凡北兵南寇揚州，率循山而來，據高爲壘以臨之。今陸孟俊據蜀岡以斷周兵援路，故韓令坤懼而走。</span>帝遣張永德將兵救之，令坤復入揚州。<span class="jiazhu">援兵至，故復入揚州。</span>帝又遣太祖皇帝將兵屯六合。<span class="jiazhu">六合縣，屬揚州，在州西北一百三十里。劉昫曰：六合，漢臨淮郡之堂邑縣，晉置秦郡，北齊置秦州，隋置方州，後廢，唐武德初置六合縣。</span>太祖皇帝令曰：<span class="yinhao">「揚州兵有過六合者，折其足！」</span><span class="jiazhu">自揚州西北歸，須過六合，故云然。折，而設翻。</span>令坤始有固守之志。</p>
<p class="em2 strong">帝自至壽春以來，命諸軍晝夜攻城，久不克；會大雨，營中水深數尺，<span class="jiazhu">深，式浸翻。</span>攻具及士卒失亡頗多，<span class="jiazhu">時周兵以方舟載礮，自淝河中流擊壽春城。又束巨竹數十萬竿，上施板屋，號曰<span class="yinhao">「竹龍」</span>，載甲士以攻之。會淝水暴漲，礮舟、竹龍皆漂向南岸，爲唐兵所焚。</span>糧運不繼，李德明失期不至，<span class="jiazhu">李德明歸至金陵被誅。</span>乃議旋師。或勸帝東幸濠州，聲言壽州已破；從之。己巳，帝自壽春循淮而東，乙亥，至濠州。<span class="jiazhu">《九域志》：壽州，東至濠州三百八十里。</span></p>
<p class="em2 strong">韓令坤敗唐兵於城東，<span class="jiazhu">此揚州城東也。敗，補邁翻。</span>擒陸孟俊。初，孟俊之廢馬希萼立希崇也，<span class="jiazhu">事見二百九十卷太祖廣順元年。</span>滅故舒州刺史楊昭惲之族而取其財，<span class="jiazhu">惲，於粉翻。薛《史》曰：楊昭惲，長沙人，父謚，事馬殷爲節度行軍司馬。謚仲女爲衡陽王夫人。希聲襲位，昭惲遷衡州刺史。自以地連戚里，積財貨，建大第，二子爲牙內都將，少長豪富，任氣凌下，士大夫惡之。長沙兵亂，陸孟俊怒曰：<span class="yinhao">「楊氏怙寵滅義，爲國人所患久矣。」</span>於是族滅楊氏。<span class="yinhao">「舒」</span>，當作<span class="yinhao">「衡」</span>。</span>楊氏有女美，獻於希崇。令坤入揚州，希崇以楊氏遺令坤，令坤嬖之。<span class="jiazhu">遺，唯季翻。嬖，卑義翻，又必計翻，愛也，幸也。</span>旣獲孟俊，將械送帝所；楊氏在簾下，忽撫膺慟哭，令坤驚問之，對曰：<span class="yinhao">「孟俊昔在潭州，殺妾家二百口，今日見之，請復其冤。」</span>令坤乃殺之。<span class="jiazhu">史言人不可妄殺，雖女子亦能復讎。</span></p>
<p class="em2 strong"><span class="yinwen">17</span>唐齊王景達將兵二萬自瓜步濟江，距六合二十餘里，設栅不進。諸將欲擊之，太祖皇帝曰：<span class="yinhao">「彼設栅自固，懼我也。今吾衆不滿二千，若往擊之，則彼見吾衆寡矣；不如俟其來而擊之，破之必矣！」</span>居數日，唐出兵趣六合，<span class="jiazhu">趣，七喻翻。</span>太祖皇帝奮擊，大破之，殺獲近五千人，<span class="jiazhu">近，其靳翻。</span>餘衆尙萬餘，走渡江，爭舟溺死者甚衆，於是唐之精卒盡矣。</p>
<p class="em2 strong">是戰也，士卒有不致力者。太祖皇帝陽爲督戰，以劍斫其皮笠。明日，徧閱其皮笠，有劍跡者數十人，皆斬之，由是部兵莫敢不盡死。</p>
<p class="em2 strong">先是，唐主聞揚州失守，命四旁發兵取之。<span class="jiazhu">先，悉薦翻。</span>己卯，韓令坤奏敗揚<span class="jiaozhusup">【章：十二行本「揚」作「楚」；乙十一行本同；孔本同；張校同。】</span>州兵萬餘人於灣頭堰，<span class="jiazhu">《九域志》：揚州江都縣有灣頭鎭，在今揚州城北十五里。敗，補邁翻。</span>獲漣州刺史秦進崇；<span class="jiazhu">唐蓋置漣州於漣水縣。《九域志》：漣水，西南至楚州六十里。</span>張永德奏敗泗州<span class="jiaozhusup">【章：十二行本「州」下有「兵」字；乙十一行本同；孔本同。】</span>萬餘人於曲溪堰。<span class="jiazhu">曲溪，在盱眙縣西南十里。按《昭信圖經》：曲溪堰，亦謂之新河堰。</span></p>
<p class="em2 strong"><span class="yinwen">18</span>丙戌，以宣徽南院使向訓爲淮南節度使兼沿江招討使。</p>
<p class="em2 strong">渦口奏新作浮梁成，丁亥，帝自濠州如渦口。<span class="jiazhu">渦口，渦水入淮之口。《郡縣志》：渦口城，東南至濠州九十里。渦，音戈。</span></p>
<p class="em2 strong">帝銳於進取，欲自至揚州，范質等以兵疲食少，泣諫而止。帝嘗怒翰林學士竇儀，欲殺之；范質入救之，帝望見，知其意，卽起避之，質趨前伏地，叩頭諫曰：<span class="yinhao">「儀罪不至死，臣爲宰相，致陛下枉殺近臣，罪皆在臣。」</span>繼之以泣。帝意解，乃釋之。</p>
<p class="em2 strong"><span class="yinwen">19</span>北漢葬神武帝於交城北山，<span class="jiazhu">隋分晉陽縣置交城縣，取縣西北古交城爲名，初治交山，唐天授元年，移治卻波村。《九域志》：在陽曲縣西南一百里。宋白曰：大通監，本古交城之地，管東西二冶烹鐵務，東冶在綿上縣，西冶在交城縣北山。</span>廟號世祖。</p>
<p class="em2 strong"><span class="yinwen">20</span>五月，丙<span class="jiaozhusup">【章：十二行本「丙」作「壬」；乙十一行本同；孔本同；張校同。】</span>辰朔，以渦口爲鎭淮軍。</p>
<p class="em2 strong"><span class="yinwen">21</span>丙申，唐永安節度使陳誨敗福州兵於南臺江，<span class="jiazhu">今福州南九里有釣龍臺山，臨江，南臺江當卽是此地。薛《史·地理志》：福州福唐縣，晉天福初改爲南臺縣，蓋以江名縣也，後復舊。</span>俘斬千餘級。唐主更命永安曰忠義軍。<span class="jiazhu">晉開運二年，唐克建州，置永安軍。更，工衡翻。</span>誨，德誠之父也。</p>
<p class="em2 strong"><span class="yinwen">22</span>戊戌，帝留侍衞親軍都指揮使李重進等圍壽州，自渦口北歸；乙卯，至大梁。<span class="jiazhu">自渦口至大梁七百四十里。</span></p>
<p class="em2 strong"><span class="yinwen">23</span>六月，壬申，赦淮南諸州繫囚，除李氏非理賦役，事有不便於民者，委長吏以聞。<span class="jiazhu">長，知兩翻。</span></p>
<p class="em2 strong"><span class="yinwen">24</span>侍衞步軍都指揮使、彰信節度使李繼勳營於壽州城南，唐劉仁贍伺繼勳無備，<span class="jiazhu">伺，相吏翻。</span>出兵擊之，殺士卒數百人，焚其攻具。</p>
<p class="em2 strong"><span class="yinwen">25</span>唐駕部員外郎朱元因奏事論用兵方略，唐主以爲能，命將兵復江北諸州。<span class="jiazhu">將，卽亮翻；下同。</span></p>
<p class="em2 strong"><span class="yinwen">26</span>秋，七月，辛卯朔，以周行逢爲武平節度使，制置武安、靜江等軍事。行逢旣兼總湖、湘，乃矯前人之弊，留心民事，悉除馬氏橫賦，<span class="jiazhu">橫，戶孟翻；下驕橫同。馬氏自希範以來始加賦於境內。</span>貪吏猾民爲民害者皆去之，<span class="jiazhu">去，羌呂翻。</span>擇廉平吏爲刺史、縣令。</p>
<p class="em2 strong">朗州民夷雜居，劉言、王逵舊將多驕橫，行逢壹以法治之，無所寬假，衆怨懟且懼。<span class="jiazhu">治，直之翻。懟，直類翻。</span>有大將與其黨十餘人謀作亂，行逢知之，大會諸將，於座中擒之，數曰：<span class="yinhao">「吾惡衣糲食，充實府庫，正爲汝曹，<span class="jiazhu">數，所具翻，責數也。糲，盧達翻。爲，于僞翻。</span>何負而反！今日之會，與汝訣也！」</span>立撾殺之，座上股栗。行逢曰：<span class="yinhao">「諸君無罪，皆宜自安。」</span>樂飲而罷。<span class="jiazhu">撾，側瓜翻。樂，音洛。</span></p>
<p class="em2 strong">行逢多計數，善發隱伏，將卒有謀亂及叛亡者，行逢必先覺，擒殺之，所部凜然。然性猜忍，常散遣人密詗諸州事，<span class="jiazhu">詗，古永翻，又翾正翻。</span>其之邵州者，無事可復命，但言刺史劉光委多宴飲。行逢曰：<span class="yinhao">「光委數聚飲，<span class="jiazhu">數，所角翻。</span>欲謀我邪！」</span>卽召還，殺之。親衞指揮使、衡州刺史張文表恐獲罪，求歸治所；<span class="jiazhu">求解兵柄歸衡州也。</span>行逢許之。文表歲時饋獻甚厚，及謹事左右，由是得免。<span class="jiazhu">其後行逢臨卒，謂其子保權曰：<span class="yinhao">「吾起隴畝，爲團兵，同時十人皆誅，張文表獨存。」</span>是時王逵、張倣、何敬眞、朱全琇、潘叔嗣皆已死，唯蒲公益、宇文瓊、彭萬和與文表，史不言其有他，此三人者必又相繼爲行逢所殺，而文表獨免也。行逢死，則文表叛矣。</span></p>
<p class="em2 strong">行逢妻鄖國夫人鄧氏，<span class="jiazhu">鄖，音云。路振《九國志》作<span class="yinhao">「嚴氏」</span>。</span>陋而剛決，善治生，<span class="jiazhu">治，直之翻。</span>嘗諫行逢用法太嚴，人無親附者，行逢怒曰：<span class="yinhao">「汝婦人何知！」</span>鄧氏不悅，因請之村墅視田園，遂不復歸府舍。<span class="jiazhu">之，往也。墅，承與翻。復，扶又翻。府舍，朗州府舍也。</span>行逢屢遣人迎之，不至；一旦，自帥僮僕來輸稅，<span class="jiazhu">帥，讀曰率。輸，舂遇翻；下同。</span>行逢就見之，曰：<span class="yinhao">「吾爲節度使，夫人何自苦如此！」</span>鄧氏曰：<span class="yinhao">「稅，官物也。公爲節度使，不先輸稅，何以率下！且獨不記爲里正代人輸稅以免楚撻時邪？」</span>行逢欲與之歸，不可，<span class="jiazhu">不肯歸府舍也。</span>曰：<span class="yinhao">「公誅殺太過，常恐一旦有變，村墅易爲逃匿耳。」</span><span class="jiazhu">易，以豉翻。</span>行逢慚怒，其僚屬曰：<span class="yinhao">「夫人言直，公宜納之。」</span></p>
<p class="em2 strong">行逢壻唐德求補吏，行逢曰：<span class="yinhao">「汝才不堪爲吏，吾今私汝則可矣；汝居官無狀，吾不敢以法貸汝，則親戚之恩絕矣。」</span>與之耕牛、農具而遣之。</p>
<p class="em2 strong">行逢少時嘗坐事黥，隸辰州銅阬，<span class="jiazhu">少，詩照翻。黥，其京翻。唐文宗之世，天下銅阬五十，辰州不在其數。辰州銅阬，蓋馬氏所置也。</span>或說行逢：<span class="yinhao">「公面有文，恐爲朝廷使者所嗤，<span class="jiazhu">說，式芮翻。嗤，丑之翻。</span>請以藥滅之。」</span>行逢曰：<span class="yinhao">「吾聞漢有黥布，不害爲英雄，吾何恥焉！」</span><span class="jiazhu">黥布事見八卷秦二世二年。</span></p>
<p class="em2 strong">自劉言、王逵以來，屢舉兵，將吏積功及所羈縻蠻夷，檢校官至三公者以千數。<span class="jiazhu">羈縻蠻夷，謂溪峒諸蠻夷。</span>前天策府學士徐仲雅，自馬希廣之廢，杜門不出，<span class="jiazhu">馬希廣廢事見二百八十九卷漢乾祐二年。</span>行逢慕之，署節度判官。仲雅曰：<span class="yinhao">「行逢昔趨事我，柰何爲之幕吏！」</span>辭疾不至。行逢迫脅固召之，面授文牒，終辭不取，行逢怒，放之邵州，旣而召還。會行逢生日，諸道各遣使致賀，行逢有矜色，謂仲雅曰：<span class="yinhao">「自吾兼鎭三府，<span class="jiazhu">三府，武平、武安、靜江軍府也。</span>四鄰亦畏我乎？」</span>仲雅曰：<span class="yinhao">「侍中境內，<span class="jiazhu">周行逢加侍中，故徐仲雅稱之。</span>彌天太保，徧地司空，四鄰那得不畏！」</span>行逢復放之邵州，<span class="jiazhu">復，扶又翻。</span>竟不能屈。有僧仁及，爲行逢所信任，軍府事皆預之，亦加檢校司空，娶數妻，出入導從如王公。<span class="jiazhu">從，才用翻。</span></p>
<p class="em2 strong"><span class="yinwen">27</span>辛亥，宣懿皇后符氏殂。</p>
<p class="em2 strong"><span class="yinwen">28</span>唐將朱元取舒州，刺史郭令圖棄城走。李平取蘄州。唐主以元爲舒州團練使，平爲蘄州刺史。元又取和州。<span class="jiazhu">朱元、李平，皆李守貞所遣求救於唐者也，事見二百八十八卷漢乾祐元年。</span></p>
<p class="em2 strong">初，唐人以茶鹽強民而徵其粟帛，謂之博徵，<span class="jiazhu">強，其兩翻。博，博易也。言以茶鹽博易而徵其粟帛。</span>又興營田於淮南，民甚苦之；及周師至，爭奉牛酒迎勞。<span class="jiazhu">勞，力到翻。</span>而將帥不之恤，<span class="jiazhu">帥，所類翻。</span>專事俘掠，視民如土芥；民皆失望，相聚山澤，立堡壁自固，操農器爲兵，<span class="jiazhu">操，七刀翻。</span>積紙爲甲，時人謂之<span class="yinhao">「白甲軍」</span>。周兵討之，屢爲所敗，<span class="jiazhu">敗，補邁翻。</span>先所得唐諸州，多復爲唐有。</p>
<p class="em2 strong">唐之援兵營於紫金山，<span class="jiazhu">紫金山在壽春南；或云卽八公山。</span>與壽春城中烽火相應。淮南節度使向訓奏請以廣陵之兵倂力攻壽春，俟克城，更圖進取，詔許之。訓封府庫以授揚州主者，命揚州牙將分部按行城中，秋毫不犯，<span class="jiazhu">分，扶問翻。行，下孟翻。</span>揚州民感悅，軍還，或負糗糒以送之。<span class="jiazhu">糗，去久翻，熬米麥爲之。糒，平祕翻，乾飯也。</span>滁州守將亦棄城去，皆引兵趣壽春。</p>
<p class="em2 strong">唐諸將請據險以邀周師，宋齊丘曰：<span class="yinhao">「如此，則怨益深。」</span><span class="jiaozhusup">【章：十二行本「深」下有「不如縱之以德於敵，則兵易解也」十三字；乙十一行本同；孔本同；退齋校同。】</span>乃命諸將各自保守，毋得擅出擊周兵。由是壽春之圍益急。齊王景達軍于濠州，遙爲壽州聲援，軍政皆出於陳覺，景達署紙尾而已，擁兵五萬，無決戰意，<span class="jiazhu">嗚呼！比年襄陽之陷，得非援兵不進之罪也！</span>將吏畏覺，無敢言者。</p>
<p class="em2 strong"><span class="yinwen">29</span>八月，戊辰，端明殿學士王朴、司天少監王處納<span class="jiaozhusup">【訥】</span>撰《顯德欽天曆》，上之。<span class="jiazhu">初，王處訥私造《明玄曆》於家，因唐世所行《崇玄曆》而明之也。帝以王朴通於曆數，乃詔朴撰定，以《步日》、《步月》、《步星》、《步發斂》爲四篇，合爲《曆經》，倂著《顯德三年七政細行曆》一卷，以爲《欽天曆》。</span>詔自來歲行之。</p>
<p class="em2 strong"><span class="yinwen">30</span>殿前都指揮使、義成節度使張永德屯下蔡，唐將林仁肇以水陸軍援壽春；永德與之戰，仁肇以船實薪芻，因風縱火，欲焚下蔡浮梁，俄而風回，唐兵敗退。永德爲鐵綆千餘尺，<span class="jiazhu">綆，苦杏翻。</span>距浮梁十餘步，橫絕淮流，繫以巨木，由是唐兵不能近。<span class="jiazhu">近，其靳翻。</span></p>
<p class="em2 strong"><span class="yinwen">31</span>九月，丙午，以端明殿學士、左散騎常侍、權知開封府事王朴爲戶部侍郎，充樞密副使。</p>
<p class="em2 strong"><span class="yinwen">32</span>冬，十月，癸酉，李重進奏唐人寇盛唐，鐵騎都指揮使王彥昇等擊破之，斬首三千餘級。彥昇，蜀人也。</p>
<p class="em2 strong"><span class="yinwen">33</span>丙子，上謂侍臣：<span class="yinhao">「近朝徵斂穀帛，多不俟收穫、紡績之畢。」</span><span class="jiazhu"><span class="yinhao">「侍臣」</span>之下有<span class="yinhao">「曰」</span>字，文意乃足。近朝，猶言近代也。朝，直遙翻；下同。</span>乃詔三司，自今夏稅以六月，秋稅以十月起徵，<span class="jiazhu">《五代會要》曰：二稅起徵，皆以月一日。</span>民間便之。</p>
<p class="em2 strong"><span class="yinwen">34</span>山南東道節度使、守太尉兼中書令安審琦鎭襄州十餘年，<span class="jiazhu">漢天福十二年，安審琦鎭襄陽，至是十年矣。</span>至是入朝，除守太師，遣還鎭。旣行，上問宰相：<span class="yinhao">「卿曹送之乎？」</span>對曰：<span class="yinhao">「送至城南，審琦深感聖恩。」</span><span class="jiazhu">五代以來，方鎭入朝者，或留不遣，或易置之；今加官遣還鎭，故感恩。</span>上曰：<span class="yinhao">「近朝多不以誠信待諸侯，諸侯雖有欲效忠節者，其道無由。王者但毋失其信，何患諸侯不歸心哉！」</span></p>
<p class="em2 strong"><span class="yinwen">35</span>壬午，張永德奏敗唐兵于下蔡。<span class="jiazhu">敗，補邁翻。</span>是時唐復以水軍攻永德，<span class="jiazhu">復，扶又翻。</span>永德夜令善游者沒其船下，縻以鐵鎖，縱兵擊之，船不得進退，溺死者甚衆。永德解金帶以賞善游者。</p>
<p class="em2 strong"><span class="yinwen">36</span>甲申，以太祖皇帝爲定國節度使兼殿前都指揮使。<span class="jiazhu">定國軍，卽同州匡國軍也。太祖登極，避御名，始改爲定國軍，史亦因以後所改軍號書之。</span>太祖皇帝表渭州軍事判官趙普爲節度推官。</p>
<p class="em2 strong"><span class="yinwen">37</span>張永德與李重進不相悅，永德密表重進有二心，帝不之信。時二將各擁重兵，衆心憂恐。重進一日單騎詣永德營，<span class="jiazhu">李重進時在壽州城下，張永德營下蔡。</span>從容宴飲，謂永德曰：<span class="yinhao">「吾與公幸以肺附俱爲將帥，<span class="jiazhu">從，千容翻；下同。李重進，太祖之甥；張永德，太祖之壻，故云然。</span>奚相疑若此之深邪？」</span>永德意乃解，衆心亦安。唐主聞之，以蠟丸遺重進，誘以厚利，其書皆謗毀及反間之語；<span class="jiazhu">遺，唯季翻。誘，以久翻。間，古莧翻。</span>重進奏之。</p>
<p class="em2 strong">初，唐使者孫晟、鍾謨從帝至大梁，帝待之甚厚，每朝會，班於中書省官之後，時召見，飲以醇酒，<span class="jiazhu">飲，於鴆翻。</span>問以唐事。晟但言<span class="yinhao">「唐主畏陛下神武，事陛下無二心。」</span>及得唐蠟書，帝大怒，召晟，責以所對不實。晟正色抗辭，請死而已。問以唐虛實，默不對。十一月，乙巳，帝命都承旨曹翰送晟於右軍巡院，<span class="jiazhu">侍衞親軍分左右軍，各有巡院，以鞫繫囚。</span>更以帝意問之；翰與之飲酒數行，從容問之，晟終不言。翰乃謂曰：<span class="yinhao">「有敕，賜相公死。」</span><span class="jiazhu">以唐所授官稱之。</span>晟神色怡然，索袍笏，整衣冠，南向拜曰：<span class="yinhao">「臣謹以死報國。」</span>乃就刑。<span class="jiazhu">索，山客翻。孫晟可謂盡節於所事矣。</span>幷從者百餘人皆殺之，<span class="jiazhu">從，才用翻。</span>貶鍾謨耀州司馬。旣而帝憐晟忠節，悔殺之，召謨，拜衞尉少卿。</p>
<p class="em2 strong"><span class="yinwen">38</span>帝召華山隱士眞源陳摶，<span class="jiazhu">眞源，漢苦縣，隋爲谷陽縣，唐高宗乾封元年以老子所生之地改爲眞源縣，載初元年改爲仙源縣，神龍元年復曰眞源，屬亳州。宋大中祥符七年改曰衞眞縣。《九域志》：在亳州西六十里。摶，徒丸翻。</span>問以飛升、黃白之術，<span class="jiazhu">飛升者，謂羽化而升仙。黃白者，謂煉白金爲黃金。</span>對曰：<span class="yinhao">「陛下爲天子，當以治天下爲務，安用此爲！」</span>戊申，遣還山，詔州縣長吏常存問之。<span class="jiazhu">治，直之翻。長，知兩翻。</span></p>
<p class="em2 strong"><span class="yinwen">39</span>十二月，壬申，以張永德爲殿前都點檢。<span class="jiazhu">後唐以來，車駕行幸及出征，則置大內都點檢之官。後周選驍勇之士充殿前諸班，始置殿前都點檢於都指揮使之上。自宋太祖皇帝以殿前都點檢登極，是後不復除授。</span></p>
<p class="em2 strong"><span class="yinwen">40</span>分命中使發陳、蔡、宋、亳、潁、兗、曹、單等州丁夫<span class="jiaozhusup">【章：十二行本「夫」下有「數萬」二字；乙十一行本同；孔本同；張校同。】</span>城下蔡。<span class="jiazhu">單，音善。</span></p>
<p class="em2 strong"><span class="yinwen">41</span>是歲，唐主詔淮南營田害民尤甚者罷之。遣兵部郎中陳處堯持重幣浮海詣契丹乞兵；<span class="jiazhu">處，昌呂翻。《考異》曰：《十國紀年》作<span class="yinhao">「兵部郎中段處常」</span>。今從《晉陽見聞錄》。</span>契丹不能爲之出兵，<span class="jiazhu">爲，于僞翻。</span>而留處堯不遣。處堯剛直有口辯，久之，忿懟，數面責契丹主，<span class="jiazhu">懟，直類翻。數，所角翻。</span>契丹主亦不之罪也。</p>
<p class="em2 strong"><span class="yinwen">42</span>蜀陵、榮州獠反，<span class="jiazhu">宋白曰：晉太元中，益州刺史毛璩置西城戍於漢武陽縣之東境，周閔帝元年於此置陵州，因陵井爲名。榮州，古夜郎國，漢開爲南安縣地。蕭齊於此置南安郡，隋廢郡，以其地屬資陽郡；唐武德初，割資州之大牢、威遠二縣置榮州，取境有榮德山爲名。獠，魯皓翻。</span>弓箭庫使趙季文討平之。<span class="jiazhu">《職官分紀》曰：唐有內弓箭庫使，五代去<span class="yinhao">「內」</span>字。</span></p>
<p class="em2 strong"><span class="yinwen">43</span>吳越王弘俶括境內民兵，勞擾頗多，判明州錢弘億手疏切諫，罷之。</p>
<div class="yeartoc" id="year_toc_597"><p class="strong"><span class="section" id="title-4"><span data-head-description="世宗睿武孝文皇帝中" data-head-level="h4" data-head-title="顯德四年">四年</span></span><span class="biaozhusup" data-rel="">（丁巳、五九七年）</span></p></div>
<p class="em2 strong"><span class="yinwen">1</span>春，正月，己丑朔，北漢大赦，改元天會。以翰林學士衞融爲中書侍郎、同平章事，內客省使段恆爲樞密使。<span class="jiazhu">恆，戶登翻。</span></p>
<p class="em2 strong"><span class="yinwen">2</span>宰相屢請立皇子爲王，上曰：<span class="yinhao">「諸子皆幼；<span class="jiazhu">上諸子，宗訓是爲恭帝，次熙讓、熙謹、熙誨。</span>且功臣之子皆未加恩，而獨先朕子，能自安乎！」</span></p>
<p class="em2 strong"><span class="yinwen">3</span>周兵圍壽春，連年未下，<span class="jiazhu">前年十一月，周兵始攻壽州。</span>城中食盡。齊王景達自濠州遣應援使·永安節度使許文稹、都軍使邊鎬、北面招討使朱元將兵數萬，泝淮救之，軍於紫金山，列十餘寨如連珠，與城中烽火晨夕相應，又築甬道抵壽春，<span class="jiazhu">甬，余拱翻。</span>欲運糧以饋之，綿亙數十里。將及壽春，李重進邀擊，大破之，死者五千人，奪其二寨。丁未，重進以聞。戊申，詔以來月幸淮上。</p>
<p class="em2 strong">劉仁贍請以邊鎬守城，自帥衆決戰；<span class="jiazhu">帥，讀曰率。</span>齊王景達不許，仁贍憤邑成疾。其幼子崇諫夜泛舟渡淮北，爲小校所執，<span class="jiazhu">校，戶敎翻。</span>仁贍命腰斬之，左右莫敢救，監軍使周廷構哭於中門以救之；仁贍不許。廷構復使求救於夫人，<span class="jiazhu">復，扶又翻。使，疏吏翻。</span>夫人曰：<span class="yinhao">「妾於崇諫非不愛也，然軍法不可私，名節不可虧；若貸之，則劉氏爲不忠之門，妾與公何面目見將士乎！」</span>趣命斬之，然後成喪。<span class="jiazhu">趣，讀曰促。</span>將士皆感泣。</p>
<p class="em2 strong">議者以唐援兵尙強，多請罷兵，帝疑之。李穀寢疾在第，二月，丙寅，帝使范質、王溥就與之謀，穀上疏，以爲：<span class="yinhao">「壽春危困，破在旦夕，若鑾駕親征，則將士爭奮，援兵震恐，城中知亡，必可下矣！」</span>上悅。</p>
<p class="em2 strong"><span class="yinwen">4</span>庚午，詔有司更造祭器、祭玉等，命國子博士聶崇義討論制度，爲之圖。<span class="jiazhu">祭器，樽、彝、簠、簋、籩、豆之屬也。祭玉，蒼璧禮天、黃琮禮地、青圭禮東方、赤璋禮南方、白琥禮西方、玄璜禮北方也。時禮官博士準詔議祭器、祭玉制度，國子祭酒尹拙引崔靈恩《三禮義宗》云：蒼璧，所以禮天，其長十有二寸，蓋法天之十二時。又引《江都集》、《白虎通》諸書所說，云璧皆外圓內方。又云，黃琮所以禮地，其長十寸，以法地之數。其琮外方內圓，八角而有好。國子博士聶崇義以爲璧內外皆圓，其徑九寸。按阮氏、鄭玄《圖》皆云九寸。《周禮·玉人職》，又有九寸之璧。及引《爾雅》云：肉倍好謂之璧，好倍肉謂之瑗，肉好若一謂之環。郭璞《註》云：好，孔也。肉，邊也。而不載尺寸之數。崇義又引《冬官·玉人》云：璧好三寸。《爾雅》云：肉倍好謂之璧。蓋兩邊肉各三寸，通好共九寸，則其璧九寸明矣。崇義又云：黃琮八方以象地，每角各剡出一寸六分，共長八寸，厚一寸。按《周禮圖》及阮氏《圖》並無好。又引《冬官·玉人》云：琮，八角而無好。崇義又云：琮、璜、圭、璧，並是禮天地之器，而《爾雅》唯言璧、環、瑗三者有好，其餘琮、璜諸器並不言之，則黃琮八角而無好明矣。時太常卿田敏已下以崇義援引《周禮》正文爲是，乃從之。更，工衡翻。聶，尼輒翻。</span></p>
<p class="em2 strong"><span class="yinwen">5</span>甲戌，以王朴權東京留守兼判開封府事，以三司使張美爲大內都巡檢，以侍衞都虞候韓通爲京城內外都巡檢。</p>
<p class="em2 strong">乙亥，帝發大梁。先是周與唐戰，<span class="jiazhu">先，悉薦翻。</span>唐水軍銳敏，周人無以敵之，帝每以爲恨。返自壽春，於大梁城西汴水側造戰艦數百艘，<span class="jiazhu">艦，戶黯翻。艘，蘇遭翻。</span>命唐降卒敎北人水戰，數月之後，縱橫出沒，<span class="jiazhu">縱，子容翻。</span>殆勝唐兵。至是命右驍衞大將軍王環將水軍數千自閔河沿潁入淮，<span class="jiazhu">丁度曰：閔河，本曰琵琶溝，今名蔡河。潁，潁河也，註詳見後卷蔡河下。今按蔡河自東京戴樓門入京城，出宣化水門，投東南下，經陳州，至蔡口，入潁河。潁河自嵩山發源，由潁昌至鹿邑界，過蔡河口，與蔡河合流，經順昌府潁上縣，至西正陽，入淮河。</span>唐人見之大驚。</p>
<p class="em2 strong">乙酉，帝至下蔡；三月，己丑夜，帝渡淮，抵壽春城下。庚寅旦，躬擐甲胄，<span class="jiazhu">擐，音宦。</span>軍於紫金山南，命太祖皇帝擊唐先鋒寨及山北一寨，皆破之，斬獲三千餘級，斷其甬道，<span class="jiazhu">斷，音短。</span>由是唐兵首尾不能相救。至暮，帝分兵守諸寨，還下蔡。</p>
<p class="em2 strong"><span class="yinwen">6</span>唐朱元恃功，頗違元帥節度；<span class="jiazhu">朱元恃其復舒、和之功也。</span>陳覺與元有隙，屢表元反覆，不可將兵，唐主以武昌節度使楊守忠代之。守忠至濠州，覺以齊王景達之命，召元至濠州計事，將奪其兵；元聞之，憤怒，欲自殺，門下客宋垍說元曰：<span class="yinhao">「大丈夫何往不富貴，何必爲妻子死乎！」</span><span class="jiazhu">垍，其冀翻。說，式芮翻。爲，于僞翻。</span>辛卯夜，元與先鋒壕寨使朱仁裕等舉寨萬餘人降；裨將時厚卿不從，元殺之。</p>
<p class="em2 strong">帝慮其餘衆沿流東潰，遽命虎捷左廂都指揮使趙晁<span class="jiazhu">《五代會要》：廣順元年，改侍衞馬軍曰龍捷左、右軍，步軍曰虎捷左、右軍。晁，直遙翻。</span>將水軍數千沿淮而下。壬辰旦，帝軍于趙步，<span class="jiazhu">趙步在淮河北岸水濱泊舟之地。人坎岸爲道以上下，謂之步。趙步，以趙氏居其地而得名。今自壽春花靨鎭沿淮東下百餘里，得趙步灘，又東逕梁城灘北，齊、梁控扼之地也。淮水中有梁城灘，又東二十五里至洛河口。</span>諸將擊唐紫金山寨，大破之，殺獲萬餘人，擒許文稹、邊鎬、楊守忠。餘衆果沿淮東走，帝自趙步將騎數百循北岸追之，諸將以步騎循南岸追之，水軍自中流而下，唐兵戰溺死及降者殆四萬人，獲船艦糧仗以十萬數。晡時，帝馳至荊山洪，<span class="jiazhu">荊山，在濠州鍾離縣西八十三里，卽梁武帝築堰之地。今懷遠軍正治荊山。</span>距趙步二百餘里。是夜，宿鎭淮軍，<span class="jiazhu">鎭淮軍，時置於渦口。</span>癸酉，從官始至。<span class="jiazhu">從，才用翻。</span>劉仁贍聞援兵敗，扼吭歎息。<span class="jiazhu">吭，苦郎翻。</span></p>
<p class="em2 strong">甲午，發近縣丁夫<span class="jiaozhusup">【章：十二行本「夫」下有「數千」二字；乙十一行本同；孔本同；張校同。】</span>城鎭淮軍，爲二城，夾淮水，徙下蔡浮梁於其間，扼濠、壽應援之路。會淮水漲，唐濠州都監彭城郭廷謂以水軍泝淮，欲掩不備，焚浮梁；右龍武統軍趙匡贊覘知之，<span class="jiazhu">覘，丑廉翻，又丑豔翻。</span>伏兵邀擊，破之。</p>
<p class="em2 strong">唐齊王景達及陳覺皆自濠州奔歸金陵，惟靜江指揮使陳德誠全軍而還。<span class="jiazhu">陳德誠，誨之子也。還，從宣翻，又如字。</span></p>
<p class="em2 strong">戊戌，以淮南節度使向訓爲武寧節度使、淮南道行營都監，將兵戍鎭淮軍。</p>
<p class="em2 strong">己亥，上自鎭淮軍復如下蔡。庚子，賜劉仁贍詔，使自擇禍福。</p>
<p class="em2 strong">唐主議自督諸將拒周，中書舍人喬匡舜上疏切諫，唐主以爲沮衆，流撫州。<span class="jiazhu">沮，在呂翻。</span>唐主問神衞統軍朱匡業、劉存忠以守禦方略，匡業誦羅隱詩曰：<span class="yinhao">「時來天地皆同力，運去英雄不自由。」</span>存忠以匡業言爲然。唐主怒，貶匡業撫州副使，流存忠於饒州。旣而竟不敢自行。</p>
<p class="em2 strong">甲辰，帝耀兵于壽春城北。唐清淮節度使兼侍中劉仁贍病甚，不知人，丙午，監軍使周廷構、營田副使孫羽等作仁贍表，遣使奉之來降。丁未，帝賜仁贍詔，遣閤門使萬年張保續入城宣諭，仁贍子崇讓復出謝罪。戊申，帝大陳甲兵，受降於壽春城北，廷構等舁仁贍出城，<span class="jiazhu">舁，音余，又羊茹翻。</span>仁贍臥不能起，帝慰勞賜賚，<span class="jiazhu">勞，力到翻。賚，來代翻。</span>復令入城養疾。<span class="jiazhu">復，扶又翻。《考異》曰：《實錄》：<span class="yinhao">「時仁贍臥疾已亟，遂翻然納款，而城內諸軍萬計，皆屛息以聽其命。」</span>又曰：<span class="yinhao">「仁贍輕財重士，法令嚴肅，故能以一城之衆連年拒守。逮其來降，而其下無敢竊議者，斯亦一時之名將也。」</span>歐陽《史》：<span class="yinhao">「三月，仁贍病甚，已不知人，其副使孫羽詐爲仁贍書，以城降。世宗命舁仁贍至帳前，嗟歎久之，賜以玉帶、御馬，復使入城養疾。是日，制曰：『劉仁贍盡忠所事，抗節無虧，前代名臣，幾人可比！予之南伐，得爾爲多。』乃拜仁贍檢校太尉兼中書令、天平軍節度使。仁贍不能受命而卒。世宗追封彭城郡王，以其子崇讚爲懷州刺史。李景聞仁贍卒，亦贈太師。」</span>又曰：<span class="yinhao">「仁贍旣殺其子以自明矣，豈有垂死而變節者乎！」</span>今《周世宗實錄》載仁贍降書，蓋其副使孫羽等所爲也。當世宗時，王環爲蜀守秦州，攻之久不下，其後力屈而降，世宗頗嗟其忠，然止以爲大將軍。視世宗待二人之薄厚而考其制書，乃知仁贍非降者也。今從之。</span></p>
<p class="em2 strong">庚戌，徙壽州治下蔡，<span class="jiazhu">壽州，宋升爲壽春府，至今治下蔡縣，而壽春故縣自爲縣，在淮水之南，西北距下蔡二十五里。高宗南渡，復於壽州舊治壽春縣建安豐軍，以爲控扼之地，蓋地險所在，通古今不能易也。宋白曰：下蔡，古之蔡國，吳之州來。《左傳》<span class="yinhao">「蔡成公遷于州來，謂之下蔡」</span>，是也，漢爲下蔡縣；梁於硤石山築城以拒魏，卽今縣城也。</span>赦州境死罪以下。州民受唐文書聚山林者，並召令復業，勿問罪；有嘗爲其殺傷者，毋得讎訟。曏日政令有不便於民者，令本州條奏。辛亥，以劉仁贍爲天平節度使兼中書令，制辭略曰：<span class="yinhao">「盡忠所事，抗節無虧，前代名臣，幾人堪比！朕之伐叛，得爾爲多。」</span>是日，卒，追賜爵彭城郡王。唐主聞之，亦贈太師。帝復以清淮軍爲忠正軍<span class="jiazhu">楊氏以壽州置忠正軍，後改清淮軍，今復爲忠正軍以旌劉仁贍之節。按薛《史》：唐明宗天成二年，詔昇壽州爲忠正軍。長興二年閏五月己丑，升廬州爲昭順軍。八月癸酉，升州爲昭信軍。宋白《續通典》曰：壽州，後唐天成元年升爲順化軍節度。今並存之，以俟博考。</span>以旌仁贍之節，以右羽林統軍楊信爲忠正節度使、同平章事。</p>
<p class="em2 strong"><span class="yinwen">7</span>前許州司馬韓倫，侍衞馬軍都指揮使令坤之父也。令坤領鎭安節度使，倫居于陳州，<span class="jiazhu">陳州，鎭安軍治所。</span>干預政事，貪汚不法，爲公私患，爲人所訟，令坤屢爲之泣請。<span class="jiazhu">屢爲，于僞翻。</span>癸丑，詔免倫死，流沙門島。<span class="jiazhu">登州蓬萊縣有沙門島，置沙門寨。</span></p>
<p class="em2 strong">倫後得赦還，居洛陽，與光祿卿致仕柴守禮及當時將相王溥、王晏、王彥超之父游處，恃勢恣橫，洛陽人畏之，謂之十阿父。<span class="jiazhu">處，昌呂翻；下處之同。橫，戶孟翻。阿，烏葛翻。</span>帝旣爲太祖嗣，人無敢言守禮子者，但以元舅處之，優其俸給，未嘗至大梁；嘗以小忿殺人，有司不敢詰，<span class="jiazhu">詰，去吉翻。</span>帝知而不問。</p>
<p class="em2 strong"><span class="yinwen">8</span>詔開壽州倉振飢民。丙辰，帝北還；<span class="jiazhu">還，從宣翻。</span>夏，四月，己巳，至大梁。</p>
<p class="em2 strong"><span class="yinwen">9</span>詔脩永福殿，命宦官孫延希董其役。丁丑，帝至其所，見役徒有削柹爲匕，瓦中噉飯者，<span class="jiazhu">柹，方廢翻，木札也。匕，卑履翻。噉，徒濫翻。</span>大怒，斬延希於市。</p>
<p class="em2 strong"><span class="yinwen">10</span>帝之克秦、鳳也，<span class="jiazhu">事見上卷二年。</span>以蜀兵數千人爲懷恩軍。乙亥，遣懷恩指揮使蕭知遠等將士八百餘人西還。<span class="jiazhu">旣以示中國威德，又欲使之言己克平淮南數千里之地，以恐動蜀人。</span></p>
<p class="em2 strong"><span class="yinwen">11</span>壬午，李穀扶疾入見，<span class="jiazhu">見，賢遍翻。</span>帝命不拜，坐於御坐之側。<span class="jiazhu">御坐，徂臥翻。</span>穀懇辭祿位，不許。</p>
<p class="em2 strong"><span class="yinwen">12</span>甲申，分江南降卒爲六軍、三十指揮，號懷德軍。</p>
<p class="em2 strong"><span class="yinwen">13</span>乙酉，詔疏汴水北入五丈河，<span class="jiazhu">河自都城歷曹、濟及鄆，其廣五丈，舊名五丈河；宋開寶六年，詔改名廣濟河。薛《史》曰：浚五丈河，東流於定陶，入于濟，以通齊、魯運路。</span>由是齊、魯舟楫皆達於大梁。</p>
<p class="em2 strong"><span class="yinwen">14</span>五月，丁酉，以太祖皇帝領義成節度使。</p>
<p class="em2 strong"><span class="yinwen">15</span>詔以律令文古難知，格敕煩雜不壹，命御<span class="jiaozhusup">【章：十二行本「御」上有「侍」字；乙十一行本同；張校同。】</span>史知雜事張湜等<span class="jiazhu">唐制：御史臺有侍御史六人，以久次者一人知雜事，謂之雜端。杜佑《通典》曰：知雜事，謂之南床，殿中、監察不得坐。凡侍御史之例，不出累月，遷登南省，故謂之南床。百官察其行止、出入、揖讓、去就，殿以下皆稟而隨之。湜，丞職翻。</span>訓釋，詳定爲《刑統》。<span class="jiazhu">《刑統》一書，終宋之世行之。</span></p>
<p class="em2 strong"><span class="yinwen">16</span>唐郭廷謂將水軍斷渦口浮梁，又襲敗武寧節度使武行德于定遠，<span class="jiazhu">斷，音短。敗，補邁翻。</span>行德僅以身免。唐主以廷謂爲滁<span class="jiaozhusup">【嚴：「滁」改「濠」。】</span>州團練使，充上淮水陸應援使。<span class="jiazhu">上淮，謂淮水之上游也。</span></p>
<p class="em2 strong"><span class="yinwen">17</span>蜀人多言左右衞聖馬步都指揮使、保寧節度使、同平章事李廷珪爲將敗覆，<span class="jiazhu">敗覆，謂敗軍而秦、鳳、階、成四州之地覆沒。</span>不應復典兵；<span class="jiazhu">應，於陵翻。不應，猶言不當也。復，扶又翻。</span>廷珪亦自請罷去。六月，乙丑，蜀主加廷珪檢校太尉，罷軍職。李太后以典兵者多非其人，謂蜀主曰：<span class="yinhao">「吾昔見莊宗跨河與梁戰，及先帝在太原，平二蜀，諸將非有大功，無得典兵，故士卒畏服。<span class="jiazhu">李太后本唐莊宗後宮，莊宗以賜蜀高祖，故能言二主時事。</span>今王昭遠出於廝養，<span class="jiazhu">王昭遠，成都人，年十三，事東郭禪師智諲爲童子。蜀高祖嘗飯僧於府，昭遠執巾履隨智諲以入，高祖愛其慧黠，時後主方就學，令昭遠給事左右，由是見親狎。廝，音斯。養，余亮翻。</span>伊審徵、韓保貞、趙崇韜皆膏粱乳臭子，<span class="jiazhu">按路振《九國志》：趙崇韜者，廷隱之子。</span>素不習兵，徒以舊恩寘於人上，平時誰敢言者，一旦疆埸有事，安能禦大敵乎！以吾觀之，惟高彥儔太原舊人，終不負汝，自餘無足任者。」</span>蜀主不能從。<span class="jiazhu">及孟氏之亡，僅高彥儔一人能以死殉國；至蜀主之死，其母亦不食而卒。婦人志節如此，丈夫多有愧焉者。</span></p>
<p class="em2 strong"><span class="yinwen">18</span>丁丑，以前華州刺史王祚爲潁州團練使。祚，溥之父也。溥爲宰相，祚有賓客，溥常朝服侍立；<span class="jiazhu">華，戶化翻。朝，直遙翻。</span>客坐不安席，祚曰：<span class="yinhao">「㹠犬不足爲起。」</span><span class="jiazhu">㹠，與豚同。足爲，于僞翻。</span></p>
<p class="em2 strong"><span class="yinwen">19</span>秋，七月，丁亥，上治定遠軍及壽春城南之敗，<span class="jiazhu">定遠，縣名，屬濠州。<span class="yinhao">「軍」</span>字衍。定遠之敗見上五月。壽春城南之敗見去年六月。</span>以武寧節度使兼中書令武行德爲左衞上將軍，河陽節度使李繼勳爲右衞大將軍。</p>
<p class="em2 strong"><span class="yinwen">20</span>北漢主初立七廟。<span class="jiazhu">北漢主自以承高祖、隱帝之後，與僭竊者不同；然地狹國貧，日困於兵，今始能立七廟以倣天子之制。</span></p>
<p class="em2 strong"><span class="yinwen">21</span>司空兼門下侍郎、同平章事李穀臥疾二年，凡九表辭位；八月，乙亥，罷守本官，令每月肩輿一詣便殿議政事。</p>
<p class="em2 strong"><span class="yinwen">22</span>以樞密副使、戶部侍郎王朴檢校太保，充樞密使。</p>
<p class="em2 strong"><span class="yinwen">23</span>懷恩軍至成都，<span class="jiazhu">是年四月遣懷恩軍西還，今方至成都。</span>蜀主遣梓州別駕胡立等八十人東還，<span class="jiazhu">胡立爲蜀所禽見上卷二年。還，從宣翻。</span>且致書爲謝，請通好。<span class="jiazhu">好，呼到翻。</span>癸未，立等至大梁。帝以蜀主抗禮，不之答；蜀主聞之，怒曰：<span class="yinhao">「朕爲天子郊祀天地時，爾猶作賊，何敢如是！」</span></p>
<p class="em2 strong"><span class="yinwen">24</span>九月，中書舍人竇儼上疏請令有司討論古今禮儀，作《大周通禮》，考正鍾律，作《大周正樂》。又以爲：<span class="yinhao">「爲政之本，莫大擇人；擇人之重，莫先宰相。自有唐之末，輕用名器，始爲輔弼，卽兼三公、僕射之官。故其未得之也，則以趨競爲心；旣得之也，則以容默爲事。但思解密勿之務，守崇重之官，逍遙林亭，保安宗族。乞令卽日宰相於南宮三品、兩省給、舍以上，各舉所知。<span class="jiazhu">卽日宰相，謂見在相位者。南宮，謂尙書省也。三品，謂六部尙書也。兩省，謂中書、門下省也。給、舍，謂給事中、中書舍人也。</span>若陛下素知其賢，自可登庸；<span class="jiazhu">庸，用也。</span>若其未也，且令以本官權知政事。期歲之間，察其職業，若果能堪稱，<span class="jiazhu">堪稱，堪其任，稱其職也。稱，尺證翻；下不稱同。</span>其官已高，則除平章事；未高，則稍更遷官，權知如故。若有不稱，則罷其政事，責其舉者。又，班行之中，<span class="jiazhu">行，戶剛翻。</span>有員無職者太半，<span class="jiazhu">如諸衞將軍、東宮官屬、內諸使之類。</span>乞量其才器，<span class="jiazhu">量，音良。</span>授以外任，試之於事，還<span class="jiaozhusup">【章：十二行本「還」下有「則」字；乙十一行本同；孔本同；張校同。】</span>以舊官登敍，考其治狀，<span class="jiazhu">治，直吏翻。</span>能者進之，否者黜之。」</span>又請：<span class="yinhao">「令盜賊自相糾告，以其所告貲產之半賞之；或親戚爲之首，則論其徒侶而赦其所首者。如此，則盜不能聚矣。<span class="jiazhu">言或親戚相與爲盜，其中有能自首者則赦之，其徒侶則論其罪也。首，式又翻。</span>又，新鄭鄕村團爲義營，各立將佐，一戶爲盜，累其一村，<span class="jiazhu">將，卽亮翻；下同。累，力瑞翻。</span>一戶被盜，罪其一將。每有盜發，則鳴鼓舉火，丁壯雲集，盜少民多，無能脫者。由是鄰縣充斥而一境獨清。<span class="jiazhu">充斥、獨清，皆言盜也。</span>請令他縣皆效之，亦止盜之一術也。又，累朝已來，屢下詔書，聽民多種廣耕，止輸舊稅，<span class="jiazhu">朝，直遙翻。輸，舂遇翻。</span>及其旣種，則有司履畝而增之，故民皆疑懼而田不加闢。夫爲政之先，莫如敦信，信苟著矣，則田無不廣，田廣則穀多，穀多則藏之民猶藏之官也。」</span>又言：<span class="yinhao">「陛下南征江、淮，一舉而得八州，<span class="jiazhu">八州，謂光、黃、舒、蘄、和、揚、滁、泰，皆取之。</span>再駕而平壽春，<span class="jiazhu">事見上三月。</span>威靈所加，前無強敵。今以衆擊寡，以治伐亂，勢無不克，<span class="jiazhu">治，直吏翻。</span>但行之貴速，則彼民免俘馘之災，此民息轉輸之困矣。」</span>帝覽而善之。儼，儀之弟也。</p>
<p class="em2 strong"><span class="yinwen">25</span>冬，十月，戊午，設賢良方正直言極諫、經學優深可爲師法、詳閑吏理達於敎化等科。<span class="jiazhu">此所謂制舉也。時詔應天下諸色人中，不限前資、見任職官，黃衣草澤，並許應詔。其逐處州府，依每年貢舉人式例，差官考試，解送尙書吏部，仍量試策論三道，共三千字已上，當日取文理俱優，人物爽秀，方得解送，取來年十月集上都。其登朝官亦許上表自舉。</span></p>
<p class="em2 strong"><span class="yinwen">26</span>癸亥，北漢麟州刺史楊重訓舉城降，<span class="jiazhu">太祖廣順二年，楊重訓以麟州歸款，中間必又附北漢也。</span>以爲麟州防禦使。</p>
<p class="em2 strong"><span class="yinwen">27</span>己巳，以王朴爲東京留守，聽以便宜從事。以三司使張美充大內都點檢。</p>
<p class="em2 strong">壬申，帝發大梁；十一月，丙戌，至鎭淮軍，是夜五鼓，濟淮；丁亥，至濠州城西。濠州東北十八里有灘，唐人栅於其上，環水自固，<span class="jiazhu">環，音宦。</span>謂周兵必不能涉。戊子，帝自攻之，命內殿直康保裔帥甲士數百，乘橐駝涉水，<span class="jiazhu">帥，讀曰率；下同。</span>太祖皇帝帥騎兵繼之，遂拔之。李重進破濠州南關城。癸巳，帝自攻濠州，王審琦拔其水寨。唐人屯戰船數百於城北，又植巨木於淮水以限周兵。帝命水軍攻之，拔其木，焚戰船七十餘艘，<span class="jiazhu">艘，蘇遭翻；下同。</span>斬首二千餘級，又攻拔其羊馬城，城中震恐。丙申夜，唐濠州團練使郭廷謂上表言：<span class="yinhao">「臣家在江南，今若遽降，恐爲唐所種族，<span class="jiazhu">種，章勇翻。</span>請先遣使詣金陵稟命，然後出降。」</span>帝許之。辛丑，帝聞唐有戰船數百艘在渙水東，<span class="jiazhu">渙水逕宿、亳之間，東南至巉石山西，而南入淮。</span>欲救濠州，自將兵夜發水陸擊之。癸卯，大破唐兵於洞口，<span class="jiazhu">今濠州東九十里有浮山，山下有穴，名浮山洞，夏潦不能及而冬不加高，故人疑其山爲浮洞口，竊意卽浮山洞口。</span>斬首五千餘級，降卒二千餘人，因鼓行而東，所至皆下。乙巳，至泗州城下，太祖皇帝先攻其南，因焚城門，破水寨及月城。<span class="jiazhu">月城者，臨水築城，兩頭抱水，形如卻月。</span>帝居于月城樓，督將士攻城。</p>
<p class="em2 strong"><span class="yinwen">28</span>北漢主自卽位以來，<span class="jiazhu">顯德元年，冬十一月，北漢主卽位。</span>方安集境內，未遑外略。是月，契丹遣其大同節度使、侍中崔勳將兵來會北漢，欲同入寇，北漢主遣其忠武節度使、同平章事李存瓌將兵會之，南侵潞州，至其城下而還。<span class="jiazhu">忠武軍，許州，屬周，李存瓌遙領耳。還，從宣翻，又如字。</span>北漢主知契丹不足恃而不敢遽與之絕，贈送勳甚厚。<span class="jiazhu">猶欲倚之以爲聲援。</span></p>
<p class="em2 strong"><span class="yinwen">29</span>十二月，乙卯，唐泗州守將范再遇舉城降，以再遇爲宿州團練使。上自至泗州城下，禁軍中芻蕘者毋得犯民田，<span class="jiazhu">蕘，如招翻。</span>民皆感悅，爭獻芻粟；旣克泗州，無一卒敢擅入城者。帝聞唐戰船數百艘泊洞口，遣騎詗之，唐兵退保清口。<span class="jiazhu">詗，古永翻，又翾正翻。清口，卽清河口也。</span></p>
<p class="em2 strong">戊午，<span class="jiaozhusup">【章：十二行本「午」下有「旦」字；乙十一行本同；孔本同。】</span>上自將親軍自淮北進，命太祖皇帝將步騎自淮南進，諸將以水軍自中流進，共追唐兵。時淮濱久無行人，葭葦如織，多泥淖溝塹，<span class="jiazhu">淖，奴敎翻。塹，七豔翻。</span>士卒乘勝氣茇涉爭進，皆忘其勞。<span class="jiazhu">茇，蒲撥翻。草行爲茇，水行爲涉。</span>庚申，追及唐兵，且戰且行，金鼓聲聞數十里。<span class="jiazhu">聞，音問。</span>辛酉，至楚州西北，大破之。<span class="jiazhu">《九域志》：泗州西至濠州一百七十五里，東北至楚州二百二十里。</span>唐兵有沿淮東下者，帝自追之，太祖皇帝爲前鋒，行六十里，擒其保義節度使、濠·泗·楚·海都應援使陳承昭以歸。<span class="jiazhu">保義軍，陝州，屬周，陳承昭遙領耳。</span>所獲戰船燒沈之餘<span class="jiazhu">沈，持林翻。</span>得三百餘艘，士卒殺溺之餘得七千餘人。唐之戰船在淮上者，於是盡矣。</p>
<p class="em2 strong">郭廷謂使者自金陵還，<span class="jiazhu">還，從宣翻，又如字。</span>知唐不能救，命錄事參軍鄱陽李延鄒草降表。延鄒責以忠義，廷謂以兵臨之，延鄒擲筆曰：<span class="yinhao">「大丈夫終不負國爲叛臣作降表！」</span><span class="jiazhu">爲，于僞翻。史言李延鄒忠壯。</span>廷謂斬之，舉濠州降，得兵萬人，糧數萬斛。唐主賞李延鄒之子以官。</p>
<p class="em2 strong">壬戌，帝濟淮，至楚州，營于城西北。</p>
<p class="em2 strong">乙丑，唐雄武軍使、知漣水縣事崔萬迪降。</p>
<p class="em2 strong">丙寅，以郭廷謂爲亳州防禦使。</p>
<p class="em2 strong">戊辰，帝攻楚州，克其月城。</p>
<p class="em2 strong">庚午，郭廷謂見於行宮，<span class="jiazhu">見，賢遍翻。</span>帝曰：<span class="yinhao">「朕南征以來，江南諸將敗亡相繼，獨卿能斷渦口浮梁，破定遠寨，<span class="jiazhu">事見上五月。</span>所以報國足矣。濠州小城，使李璟自守，能守之乎！」</span><span class="jiazhu">璟，居永翻。</span>使將濠州兵攻天長。帝遣鐵騎左廂都指揮使武守琦將騎數百趨揚州，至高郵；<span class="jiazhu">《九域志》：高郵，東南至揚州一百里。趨，七喻翻。</span>唐人悉焚揚州官府民居，驅其人南渡江，<span class="jiazhu">《九域志》：揚州南至江四十五里。</span>後數日，周兵至，城中餘癃病十餘人而已，<span class="jiazhu">癃，良中翻，疲病也。</span>癸酉，守琦以聞。</p>
<p class="em2 strong">帝聞泰州無備，遣兵襲之，丁丑，拔泰州。</p>
<p class="em2 strong"><span class="yinwen">30</span>南漢中書侍郎、同平章事盧膺卒。</p>
<p class="em2 strong"><span class="yinwen">31</span>南漢主聞唐屢敗，憂形於色，遣使入貢于周，爲湖南所閉，<span class="jiazhu">閉，塞也。塞其道不得通也。</span>乃治戰艦，脩武備；旣而縱酒酣飲，曰：<span class="yinhao">「吾身得免，幸矣，何暇慮後世哉！」</span><span class="jiazhu">此所謂坐而待亡者也。又古語云：<span class="yinhao">「民主偷必死。」</span>南漢主將死之徵也！治，直之翻。艦，戶黯翻。</span></p>
<p class="em2 strong"><span class="yinwen">32</span>唐使者陳處堯在契丹，白契丹主請南遊太原，北漢主厚禮之；留數日，北還，竟卒於契丹。<span class="jiazhu">去年，唐主遣陳處堯如契丹乞師。</span></p>
</div></body></html>