<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第七十九·晉紀一·世祖武皇帝上之上</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="晉紀一">晉紀一</span></span></h1>
<p><span class="jiazhu">起旃蒙作噩<span class="biaozhusup" data-rel="（乙酉）"></span>，盡玄黓執徐<span class="biaozhusup" data-rel="（壬辰）"></span>，凡八年。</span></p>
<p class=""><span class="jiazhu">司馬氏，河內溫縣人。宣王懿得魏政，傳景王師，至文王昭，始封晉公，以溫縣本晉地，故以爲國號。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="世祖武皇帝上之上">世祖武皇帝上之上</span></span></h5>
<p class=""><span class="jiazhu">諱炎，字安世，姓司馬氏，宣王懿之孫，文王昭之長子。文王廟號太祖，故帝廟號世祖。《諡法》：克定禍亂曰武。</span></p>
<p class="strong"><span class="section" id="title-3"><span data-head-description="" data-head-level="h4" data-head-title="泰始元年">泰始元年</span></span><span class="biaozhusup" data-rel="（乙酉、西元二六五年）"></span><span class="jiazhu">是年十二月，方受禪改元，此猶是魏咸熙二年。</span></p>
<p class="em2 strong"><span class="yinwen">1</span>春，三月，吳主使光祿大夫紀陟、五官中郎將洪璆<span class="jiazhu">璆，渠尤翻。</span>與徐紹、孫彧偕來報聘。<span class="jiazhu">紹、彧聘吳見上卷上年。</span>紹行至濡須，有言紹譽中國之美者，<span class="jiazhu">譽，音余。</span>吳主怒，追還，殺之。</p>
<p class="em2 strong"><span class="yinwen">2</span>夏，四月，吳改元甘露。<span class="jiazhu">時因蔣陵言甘露降改元。</span></p>
<p class="em2 strong"><span class="yinwen">3</span>五月，魏帝加文王殊禮，<span class="jiazhu">謂旌旗、車馬、樂舞、冕服，皆如帝者之儀。</span>進王妃曰后；世子曰太子。</p>
<p class="em2 strong"><span class="yinwen">4</span>癸未，大赦。</p>
<p class="em2 strong"><span class="yinwen">5</span>秋，七月，吳主逼殺景皇后，遷景帝四子於吳；尋又殺其長者二人。<span class="jiazhu">吳主貶景后，封四弟，事見上卷上年。長，知兩翻。</span></p>
<p class="em2 strong"><span class="yinwen">6</span>八月，辛卯，文王卒，太子嗣爲相國、晉王。</p>
<p class="em2 strong"><span class="yinwen">7</span>九月，乙未，大赦。</p>
<p class="em2 strong"><span class="yinwen">8</span>戊子，以魏司徒何曾爲晉丞相；癸亥，以票騎將軍司馬望爲司徒。<span class="jiazhu">票，匹妙翻。騎，奇寄翻。</span></p>
<p class="em2 strong"><span class="yinwen">9</span>乙亥，葬文王于崇陽陵。<span class="jiazhu">《考異》曰：《晉書·文紀》作<span class="yinhao">「癸酉」</span>，今從《魏志·陳留王紀》。</span></p>
<p class="em2 strong"><span class="yinwen">10</span>冬，吳西陵督步闡<span class="jiazhu">西陵，卽夷陵。吳主權黃武元年改夷陵曰西陵，宜都郡治焉。</span>表請吳主徙都武昌；吳主從之，使御史大夫丁固、右將軍諸葛靚守建業。<span class="jiazhu">靚，疾正翻。</span>闡，騭之子也。<span class="jiazhu">吳主權時，騭爲西陵督。騭，之日翻。</span></p>
<p class="em2 strong"><span class="yinwen">11</span>十二<span class="jiaozhusup">【張：「十二」作「十一」。】</span>月，壬戌，魏帝禪位于晉；<span class="jiazhu">魏元帝時年二十，困敦上章，魏文帝始受漢禪，傳五世，歷四十六年而亡。</span>甲子，出舍于金墉城。<span class="jiazhu">金墉城在洛陽城西北角。</span>太傅司馬孚拜辭，執帝手，流涕歔欷不自勝，<span class="jiazhu">歔，音虛。欷，音希，又許旣翻。勝，音升。</span>曰：<span class="yinhao">「臣死之日，固大魏之純臣也。」</span>丙寅，王卽皇帝位，大赦，改元。<span class="jiazhu">至是方改元泰始。</span>丁卯，奉魏帝爲陳留王，卽宮于鄴。<span class="jiazhu">卽，就也。</span>優崇之禮，皆倣魏初故事。<span class="jiazhu">見六十九卷魏文帝黃初元年。</span>魏氏諸王皆降爲侯。追尊宣王爲宣皇帝，景王爲景皇帝，文王爲文皇帝；尊王太后曰皇太后。封皇叔祖孚爲安平王，叔父幹爲平原王、亮爲扶風王、伷爲東莞王、駿爲汝陰王、肜爲梁王、倫爲琅邪王，弟攸爲齊王、鑒爲樂安王、機爲燕王；又封羣從司徒望等十七人皆爲王。<span class="jiazhu">望，孚之子也。帝封諸王，以郡爲國。邑二萬戶爲大國，置上、中、下三軍，兵五千人；萬戶爲次國，置上軍、下軍，兵三千人；五千戶爲小國，置一軍，兵五百人。王不之國，官於京師。伷，音胄。從，才用翻。莞，音官。肜，余中翻。燕，於賢翻。</span>以石苞爲大司馬，鄭沖爲太傅，王祥爲太保，何曾爲太尉，賈充爲車騎將軍，王沈爲驃騎將軍；<span class="jiazhu">騎，奇寄翻。沈，持林翻。驃，匹妙翻。</span>其餘文武增位進爵有差。乙亥，以安平王孚爲太宰，都督中外諸軍事。<span class="jiazhu">《晉志》曰：太宰、太傅、太保，周之三公官也。晉初以景帝諱故，又採《周官》官名，置太宰以代太師之任，秩增三司，與太傅、太保皆爲上公。大司馬，古官也，漢制以冠大將軍、驃騎將軍之上，以代太尉之職，故恆與太尉迭置，不並列。及魏有太尉，而大司馬、大將軍各自爲官，位在三司上。晉因其制，以太宰、太傅、太保、司徒、司空爲文官公，左右光祿大夫、光祿大夫開府者，位從公，冠進賢、三梁，黑介幘。大司馬、大將軍、太尉爲武官公，驃騎、車騎、衞將軍、伏波、撫軍、都護、鎭軍、中軍、四征、四鎭、龍驤、典軍、上軍、輔國等大將軍開府者，位從公，皆著武冠，平上黑幘。</span>未幾，<span class="jiazhu">幾，居豈翻。</span>又以車騎將軍陳騫爲大將軍，與司徒義陽王望、司空荀顗，凡八公，同時並置。帝懲魏氏孤立之敝，故大封宗室，授以職任。又詔諸王皆得自選國中長吏；<span class="jiazhu">長，知兩翻。</span>衞將軍齊王攸獨不敢，皆令上請。<span class="jiazhu">上，時掌翻。</span></p>
<p class="em2 strong"><span class="yinwen">12</span>詔除魏宗室禁錮，罷部曲將及長吏納質任。<span class="jiazhu">魏防禁宗室甚峻，又錮不得仕進，今除之。又諸將征戍及長吏仕州郡者，皆留質任於京師，今亦罷之。將，卽亮翻。質，音致。</span></p>
<p class="em2 strong"><span class="yinwen">13</span>帝承魏氏刻薄奢侈之後，矯以仁儉。太常丞許奇，允之子也。<span class="jiazhu">晉太常、光祿勳、衞尉、太僕、廷尉、大鴻臚、宗正、大司農、少府、將作大匠、太后三卿、大長秋，皆爲列卿，各置丞、功曹、主簿、五官等員。</span>帝將有事於太廟，廟議以奇父受誅，<span class="jiazhu">奇父允誅，事見七十六卷高貴鄕公正元元年。朝，直遙翻。</span>不宜接近左右，<span class="jiazhu">近，其靳翻。</span>請出爲外官；帝乃追述允之宿望，稱奇之才，擢爲祠部郎。<span class="jiazhu">魏尙書曹有祠部郎，晉因之。</span>有司言御牛青絲紖斷，<span class="jiazhu">紖，直忍翻，索也，牛系也。《禮》迎牲，君執紖。《周禮》封人，祭祀，飾其牛牲，置其絼。《註》曰：絼，著牛鼻繩，所以牽牛者，今人謂之雉。《疏》曰：自漢以前，皆謂之絼。按《禮記·少儀》：牛則執紖。紖則絼之別名，今亦謂之爲紖。陸德明曰：絼，與紖同，又以忍翻；又《周禮釋音》羊晉翻。</span>詔以青麻代之。</p>
<p class="em2 strong"><span class="yinwen">14</span>初置諫官，以散騎常侍傅玄、皇甫陶爲之。<span class="jiazhu">秦、漢以來有諫大夫，鄭昌所謂<span class="yinhao">「官以諫爲名」</span>者也。東漢有諫議大夫。魏不復置。晉以散騎常侍拾遺補闕，卽諫官職也。</span>玄，幹之子也。<span class="jiazhu">傅幹，漢傅燮之子。</span>玄以魏末士風頹敝，上疏曰：<span class="yinhao">「臣聞先王之御天下，敎化隆於上，清議行於下。近者魏武好法術而天下貴刑名，<span class="jiazhu">好，呼到翻。</span>魏文慕通達而天下賤守節，其後綱維不攝，<span class="jiazhu">攝，整也。</span>放誕盈朝，<span class="jiazhu">謂何晏、阮籍輩也。朝，直遙翻。</span>遂使天下無復清議。陛下龍興受禪，弘堯、舜之化，惟未舉清遠有禮之臣以敦風節，未退虛鄙之士以懲不恪，臣是以猶敢有言。」</span>上嘉納其言，使玄草詔進之，然亦不能革也。</p>
<p class="em2 strong"><span class="yinwen">15</span>初，漢征西將軍司馬鈞<span class="jiazhu">鈞事見五十卷漢安帝元初二年。</span>生豫章太守量，量生潁川太守雋，雋生京兆尹防，防生宣帝。<span class="jiazhu">序司馬氏之世，爲下立廟張本。</span></p>
<p class="strong"><span class="section" id="title-4"><span data-head-description="" data-head-level="h4" data-head-title="泰始二年">二年</span></span><span class="biaozhusup" data-rel="（丙戌、西元二六六年）"></span></p>
<p class="em2 strong"><span class="yinwen">1</span>春，正月，丁亥，卽用魏廟祭征西府君以下，幷景帝凡七室。<span class="jiazhu">沈約《志》曰：晉初祭征西將軍、豫章府君、潁川府君、京兆府君，與宣皇帝、景皇帝、文皇帝爲三昭三穆。是時，宣皇未升，太祖虛位，所以祠六世，與景帝爲七廟。其禮則據王肅說也。</span></p>
<p class="em2 strong"><span class="yinwen">2</span>尊<span class="jiaozhusup">【章：甲十一行本「尊」上有「辛丑」二字；乙十一行本同；孔本同；張校同。】</span>景帝夫人羊氏曰景皇后，居弘訓宮。</p>
<p class="em2 strong"><span class="yinwen">3</span>丙午，立皇后弘農楊氏；后，魏通事郎文宗之女也。<span class="jiazhu">魏黃初初，中書旣置監、令，又置通事郎。</span></p>
<p class="em2 strong"><span class="yinwen">4</span>羣臣奏：<span class="yinhao">「五帝，卽天帝也，王氣時異，故名號有五。自今明堂、南郊宜除五帝座。」</span>從之。帝，王肅外孫也，故郊祀之禮，有司多從肅議。<span class="jiazhu">《周禮》曰：祀昊天上帝，則服大裘而冕；祀五帝亦如之。鄭玄以爲昊天上帝者，天皇大帝，北辰耀魄寶也。五帝者，五行精氣之神也，曰青帝靈威仰，曰赤帝赤熛怒，曰黃帝含樞紐，曰白帝白招矩，曰黑帝汁光紀。由是有六天之說。六天者，指其尊極清虛之體，其實是一；論其五時生育之功，其別有五，故爲六天。據其在上之體，謂之天；天爲體稱，故《說文》云，天，顚也。因其生育之功，謂之帝；帝爲德稱，故《毛詩傳》云：審諦如帝。王肅駮之，以爲五帝非天，唯用《家語》之文，謂太皥、炎帝、黃帝、少皥、顓頊五帝，爲五人帝。晉羣臣祖肅之說，以爲五帝卽天帝，王氣時異，故殊其號雖五，其實一神。明堂、南郊，宜除五帝之座，五郊改五精之號，同稱昊天上帝，從之。王，于況翻。</span></p>
<p class="em2 strong"><span class="yinwen">5</span>二月，除漢宗室禁錮。<span class="jiazhu">魏旣代漢，禁錮諸劉，今除之。</span></p>
<p class="em2 strong"><span class="yinwen">6</span>三月，<span class="jiaozhusup">【章：甲十一行本「月」下有「戊戌」二字；乙十一行本同；孔本同；張校同；退齋校同。】</span>吳遣大鴻臚張儼、五官中郎將丁忠來弔祭。<span class="jiazhu">以文王之喪也。臚，陵如翻。</span></p>
<p class="em2 strong"><span class="yinwen">7</span>吳散騎常侍王<span class="jiaozhusup">【章：甲十一行本「王」上有「廬江」二字；乙十一行本同；孔本同；退齋校同。】</span>蕃，體氣高亮，不能承顏順指，吳主不悅。散騎常侍萬彧、中書丞陳聲從而譖之。<span class="jiazhu">散，悉亶翻。騎，奇寄翻。</span>丁忠使還，<span class="jiazhu">使，疏吏翻。還，從宣翻，又如字。</span>吳主大會羣臣，蕃沈醉頓伏。<span class="jiazhu">沈，持林翻；下王沈同。</span>吳主疑其詐，轝蕃出外。<span class="jiazhu">轝，羊茹翻。</span>頃之，召還。蕃好治威儀，<span class="jiazhu">好，呼到翻。治，直之翻。</span>行止自若。吳主大怒，呵左右於殿下斬之，出，登來山，<span class="jiazhu">《水經註》：武昌城南有來山，卽樊山也。吳孫晧登之，使親近擲王蕃首而虎爭之。</span>使親近擲蕃首，作虎跳狼爭咋齧之，<span class="jiazhu">跳，他弔翻。咋，側革翻，啖也。齧，魚結翻，噬也。</span>首皆碎壞。</p>
<p class="em2 strong">丁忠說吳主曰：<span class="yinhao">「北方無守戰之備，弋陽可襲而取。」</span><span class="jiazhu">弋陽縣，漢屬汝南郡，魏文帝分立弋陽郡。說，輸芮翻。</span>吳主以問羣臣，鎭西大將軍陸凱曰：<span class="yinhao">「北方新幷巴、蜀，遣使求和，非求援於我也，欲蓄力以俟時耳。敵勢方強，而欲徼幸求勝，未見其利也。」</span><span class="jiazhu">徼，工堯翻。</span>吳主雖不出兵，然遂與晉絕。凱，遜之族子也。</p>
<p class="em2 strong"><span class="yinwen">8</span>夏，五月，壬子，博陵元公王沈卒。<span class="jiazhu">沈，持林翻。</span></p>
<p class="em2 strong"><span class="yinwen">9</span>六月，丙午晦，日有食之。</p>
<p class="em2 strong"><span class="yinwen">10</span>文帝之喪，臣民皆從權制，三日除服。旣葬，帝亦除之；然猶素冠疏食，<span class="jiazhu">食，祥吏翻。</span>哀毀如居喪者。秋，八月，帝將謁崇陽陵，羣臣奏言，秋暑未平，恐帝悲感摧傷。帝曰：<span class="yinhao">「朕得奉瞻山陵，體氣自佳耳。」</span>又詔曰：<span class="yinhao">「漢文不使天下盡哀，亦帝王至謙之志。<span class="jiazhu">漢文帝遺詔見十五卷後七年。眞德秀曰：文帝此詔，乃短喪之始也。然本文蓋爲吏民設耳，景帝嗣君也，可緣此而短其喪乎！</span>當見山陵，何心無服！其議以衰絰從行。<span class="jiazhu">衰，七回翻。</span>羣臣自依舊制。」</span>尙書令裴秀奏曰：<span class="yinhao">「陛下旣除而復服，義無所依；若君服而臣不服，亦未之敢安也。」</span>詔曰：<span class="yinhao">「患情不能跂及耳，衣服何在！<span class="jiazhu">言患哀慕之情不至耳，不在乎衣服也。跂，去智翻，舉踵也。</span>諸君勤勤之至，豈苟相違。」</span>遂止。</p>
<p class="em2 strong">中軍將軍羊祜謂傅玄曰：<span class="yinhao">「三年之喪，雖貴遂服，禮也。<span class="jiazhu">三年之喪，自天子達于庶人，言雖以天子之貴，亦得以遂其孝思爲三年之服。</span>今<span class="jiaozhusup">【章：甲十一行本「今」上有「而漢文除之，毀傷禮義」九字；乙十一行本同；張校同；「義」下有「常以歎息」四字。】</span>主上至孝，雖奪其服，實行喪禮。若因此復先王之法，不亦善乎！」</span>玄曰：<span class="yinhao">「以日易月，已數百年，<span class="jiazhu">以日易月，漢儒之謬說也；註見十五卷漢文帝後七年。</span>一旦復古，難行也。」</span>祜曰：<span class="yinhao">「不能使天下如禮，且使主上遂服，不猶愈乎！」</span>玄曰：<span class="yinhao">「主上不除而天下除之，此爲但有父子，無復君臣也。」</span>乃止。</p>
<p class="em2 strong">戊辰，羣臣奏請易服復膳，詔曰：<span class="yinhao">「每感念幽冥，而不得終苴絰之禮，<span class="jiazhu">《左傳》：齊晏桓子卒，晏嬰粗縗苴絰帶。杜預《註》云：苴，麻之有子者，取其粗也。苴，七余翻。</span>以爲沈痛。<span class="jiazhu">沈，持林翻，深也。</span>況當食稻衣錦乎！<span class="jiazhu">衣，於旣翻。</span>適足激切其心，非所以相解也。朕本諸生家，傳禮來久，何至一旦便易此情於所天！相從已多，可試省孔子答宰我之言，<span class="jiazhu">《論語》：宰我問：<span class="yinhao">「三年之喪，期已久矣。君子三年不爲禮，禮必壞；三年不爲樂，樂必崩。舊榖旣沒，新榖旣升，期可已矣。」</span>孔子曰：<span class="yinhao">「食夫稻，衣夫錦，於女安乎？」</span>曰：<span class="yinhao">「安。」</span>孔子曰：<span class="yinhao">「女安，則爲之。」</span>宰我出，孔子曰：<span class="yinhao">「予之不仁也！子生三年，然後免於父母之懷。夫三年之喪，天下之通喪也。」</span>《儀禮》曰：父者，子之天。省，悉景翻。</span>無事紛紜也！」</span>遂以疏素終三年。</p>
<p class="margin2">臣光曰：三年之喪，自天子達于庶人，此先王禮經，百世不易者也。漢文師心不學，變古壞禮，<span class="jiazhu">壞，音怪。</span>絕父子之恩，虧君臣之義；後世帝王不能篤於哀戚之情，而羣臣諂諛，莫肯釐正。<span class="jiazhu">釐，力之翻，理也。</span>至於晉武獨以天性矯而行之，可謂不世之賢君；而裴、傅之徒，固陋庸臣，習常玩故，而不能將順其美，惜哉！<span class="jiazhu">《孝經》曰：君子之事上也，將順其美，匡救其惡。《註》云：將，奉也。</span></p>
<p class="em2 strong"><span class="yinwen">11</span>吳改元寶鼎。<span class="jiazhu">以所在得大鼎改元。</span></p>
<p class="em2 strong"><span class="yinwen">12</span>吳主以陸凱爲左丞相，萬彧爲右丞相。吳主惡人視己，羣臣侍見，莫敢舉目。<span class="jiazhu">惡，烏路翻。見，賢遍翻。</span>陸凱曰：<span class="yinhao">「君臣無不相識之道，若猝有不虞，不知所赴。」</span>吳主乃聽凱自視，而他人如故。<span class="jiazhu">唯凱得視之，他人仍舊不得視也。</span></p>
<p class="em2 strong">吳主居武昌，揚州之民泝流供給，甚苦之，<span class="jiazhu">吳武昌屬荊州，而丹陽、宣城、毗陵、吳、吳興、會稽、東陽、新都、臨海、建安、豫章、臨川、鄱陽、廬陵皆屬揚州，故苦於西上，泝流以供給。</span>又奢侈無度，公私窮匱。凱上疏曰：<span class="yinhao">「今四邊無事，當務養民豐財，而更窮奢極欲；無災而民命盡，無爲而國財空，臣竊憂之。昔漢室旣衰，三家鼎立；今曹、劉失道，皆爲晉有，此目前之明驗也。臣愚但爲陛下惜國家耳。武昌土地危險塉确，<span class="jiazhu">塉，秦昔翻，土薄也。确，克角翻，山多大石也。</span>非王者之都；且童謠云：『寧飲建業水，不食武昌魚；寧還建業死，不止武昌居。』<span class="jiazhu">此苦於泝流供給而爲是謠也。</span>以此觀之，足明人心與天意矣。今國無一年之蓄，<span class="jiazhu">《禮記·王制》：國無六年之蓄曰急，無三年之蓄曰國非其國也。況無一年之蓄乎！</span>民有離散之怨，國有露根之漸，<span class="jiazhu">以木爲喻也。木之所以能生殖者，以有根本也，根漸露，則其本將撥。</span>而官吏務爲苛急，莫之或恤。大帝時，後宮列女及諸織絡數不滿百，景帝以來，乃有千數，此耗財之甚也。又左右之臣，率非其人，羣黨相扶，害忠隱賢，此皆蠹政病民者也。臣願陛下省息百役，罷去苛擾，料出宮女，<span class="jiazhu">去，羌呂翻。料，音聊。</span>清選百官，則天悅民附，國家永安矣。」</span>吳主雖不悅，以其宿望，特優容之。<span class="jiazhu">《考異》曰：陳壽曰：<span class="yinhao">「予連從荊、揚來者，得凱所諫晧二十事，博問吳人，多云不聞凱有此表。又按其文殊甚切直，恐非晧之所能容忍也。或以爲凱藏之篋笥，未敢宣行，病困，晧遣董朝省問欲言，因以付之。虛實難明，故不著于篇；然愛其指擿晧事，足爲後戒，故鈔列于《凱傳》左。」</span>今不取。</span></p>
<p class="em2 strong"><span class="yinwen">13</span>九月，詔：<span class="yinhao">「自今雖詔有所欲，及已奏得可，而於事不便者，皆不可隱情。」</span><span class="jiazhu">旣不可希指迎合，又不可以遂事而不諫也。</span></p>
<p class="em2 strong"><span class="yinwen">14</span>戊戌，有司奏：<span class="yinhao">「大晉受禪於魏，宜用前代正朔、服色，如虞遵唐故事。」</span>從之。<span class="jiazhu">《家語》：季康子問於孔子曰：<span class="yinhao">「唐、虞二帝其所尙何色？」</span>孔子曰：<span class="yinhao">「堯以火德王，色尙黃；舜以土德王，色尙青。」</span>董仲舒《策》引孔子曰：<span class="yinhao">「無爲而治者，其舜乎！改正朔，易服色，以順天命而已，其餘盡循堯道，何更爲哉！」</span>如二說，則舜之承堯，固改正朔，易服色矣。然考之《古文尙書》：堯命羲和，曆象日月星辰，敬授人時。舜正月上日，受終于文組。協時月正日而已，不言改正朔也。《易·大傳》曰：黃帝、堯、舜垂衣裳而天下治。《書·益稷》，帝曰：<span class="yinhao">「予欲觀古人之象，以五采彰施于五色，」</span>作服而已，不言易服色也。漢興六曆，有《黃帝曆》、《顓頊曆》、《夏曆》、《殷曆》、《周曆》、《魯曆》，無《堯舜曆》，豈堯、舜時用《顓頊曆》邪？孔穎達以爲古之眞曆，至戰國及秦而亡，漢初所存六曆，後人託而爲之。此固無從考正也。</span></p>
<p class="em2 strong"><span class="yinwen">15</span>冬，十月，丙午朔，日有食之。<span class="jiazhu">《考異》曰：《宋書·志》無此食。今從《晉書》。</span></p>
<p class="em2 strong"><span class="yinwen">16</span>永安山賊施但，<span class="jiazhu">《吳錄》曰：永安，今武康縣也。沈約曰：吳分烏程、餘杭立永安縣，晉武帝太康元年，更名武康，屬吳興郡。宋白曰：永安縣，本漢烏程縣之餘不鄕。</span>因民勞怨，聚衆數千人，劫吳主庶弟永安侯謙作亂，北至建業，衆萬餘人，未至三十里住，擇吉日入城。遣使以謙命召丁固、諸葛靚，固、靚斬其使，發兵逆戰於牛屯。<span class="jiazhu">據《吳曆》，牛屯去建業城二十一里。靚，疾正翻。</span>但兵皆無甲胄，卽時敗散。謙獨坐車中，生獲之。固不敢殺，以狀白吳主，吳主幷其母及弟俊皆殺之。初，望氣者云：荊州有王氣，當破揚州。<span class="jiazhu">王，于況翻。</span>故吳主徙都武昌。及但反，自以爲得計，遣數百人鼓譟之建業，殺但妻子，云<span class="yinhao">「天子使荊州兵來破揚州賊。」</span></p>
<p class="em2 strong"><span class="yinwen">17</span>十一月，初幷圜丘、方丘之祀於南北郊。<span class="jiazhu">鄭氏註《禮記》：爲高必因丘陵，謂冬至祭天於圜丘之上；爲下必因川澤，謂夏至祭地於方澤之中。而四郊之祭，又在圜丘、方澤之外。魏景初元年，始營洛陽南委粟山爲圜丘，以冬至祭皇皇帝天於圜丘，夏至祭皇皇后地於方丘；而天郊所祭曰皇天之神，地郊所祭曰皇地之祇。今以二至之祀合於二郊，是後圜丘、方澤不別立。</span></p>
<p class="em2 strong"><span class="yinwen">18</span>罷山陽國督軍，除其禁制。<span class="jiazhu">魏奉漢獻帝爲山陽公，國於河內山陽縣之濁鹿城，置督軍以防衞之。至晉時，帝孫康嗣立，人心去漢久矣，故罷其衞兵，除其禁制。</span></p>
<p class="em2 strong"><span class="yinwen">19</span>十二月，吳主還都建業，<span class="jiazhu">《考異》曰：《吳志·陸凱傳》：或曰：<span class="yinhao">「寶鼎元年十二月，凱與丁奉、丁固謀因晧謁廟，欲廢晧，立孫休子。時左將軍留平領兵先驅，故密語平，平拒而不許，誓以不泄，是以不果。」</span>按凱盡忠執義，必不爲此事。況晧殘酷猜忌，留平庸人，若聞凱謀，必不能不泄，殆虛語耳。今不取。</span>使后父衞將軍、錄尙書事滕牧留鎭武昌。朝士以牧尊戚，頗推令諫爭，<span class="jiazhu">爭，讀曰諍。</span>滕后之寵由是漸衰，更遣牧居蒼梧，雖爵位不奪，其實遷也，在道以憂死。何太后常保佑滕后，太史又言中宮不可易，吳主信巫覡，<span class="jiazhu">在女曰巫，在男曰覡。覡，刑狄翻。</span>故得不廢，常供養升平宮，<span class="jiazhu">晧尊其母何太后宮曰升平宮。供，居用翻。養，羊尙翻。</span>不復進見；<span class="jiazhu">見，賢遍翻。</span>諸姬佩皇后璽紱者甚衆，滕后受朝賀表疏而已。<span class="jiazhu">璽，斯氏翻。紱，音弗。朝，直遙翻。</span>吳主使黃門徧行州郡，料取將吏家女，<span class="jiazhu">行，戶孟翻。料，音聊。</span>其二千石大臣子女，歲歲言名，年十五、六一簡閱，簡閱不中，乃得出嫁。<span class="jiazhu">中，竹仲翻。</span>後宮以千數，而採擇無已。</p>
<p class="strong"><span class="section" id="title-5"><span data-head-description="" data-head-level="h4" data-head-title="泰始三年">三年</span></span><span class="biaozhusup" data-rel="（丁亥、西元二六七年）"></span></p>
<p class="em2 strong"><span class="yinwen">1</span>春，正月，丁卯，立子衷爲皇太子。<span class="jiazhu">爲惠帝亡晉張本。</span>詔以<span class="yinhao">「近世每立太子必有赦。<span class="jiazhu">漢高帝爲漢王，立太子，赦有罪。文、景、武立太子，賜民爵。至宣帝立太子，始大赦天下。元帝立太子，復賜民爵。光武立太子彊，赦天下；其後立太子陽及明、章立太子，皆不赦。魏文、明率病篤然後立太子，尋而踐阼有赦，故革之。</span>今世運將平，當示之以好惡，<span class="jiazhu">好，呼到翻。惡，烏路翻。</span>使百姓絕多幸之望。曲惠小人，<span class="jiaozhusup">【嚴：「人」改「仁」。】</span>朕無取焉！」</span>遂不赦。</p>
<p class="em2 strong"><span class="yinwen">2</span>司隸校尉上黨李憙<span class="jiazhu">憙，許記翻，又讀曰熹。</span>劾故立進令劉友、前尙書山濤、中山王睦、尙書僕射武陔各占官稻田，<span class="jiazhu">劾，戶槪翻，又戶得翻。陔，柯開翻。占，之贍翻。</span>請免濤、睦等官，陔已亡，請貶其諡。詔曰：<span class="yinhao">「友侵剝百姓以繆惑朝士，其考竟以懲邪佞。濤等不貳其過，皆勿有所問。憙亢志在公，當官而行，<span class="jiazhu">憙，與喜同，又音熹。亢，與抗同，口浪翻。</span>可謂邦之司直矣。<span class="jiazhu">《詩·鄭國風·羔裘》之辭。</span>光武有云：『貴戚且斂手以避二鮑。』<span class="jiazhu">事見四十二卷建武十一年。</span>其申敕羣僚，各愼所司，寬宥之恩，不可數遇也！」</span><span class="jiazhu">數，所角翻。</span>睦，宣帝之弟子也。</p>
<p class="margin2">臣光曰：政之大本，在於刑賞，刑賞不明，政何以成！晉武帝赦山濤而褒李憙，其於刑賞兩失之。使憙所言爲是，則濤不可赦；所言爲非，則憙不足褒。褒之使言，言而不用，怨結於下，威玩於上，將安用之！且四臣同罪，劉友伏誅而濤等不問，避貴施賤，可謂政乎！創業之初而政本不立，將以垂統後世，不亦難乎！</p>
<p class="em2 strong"><span class="yinwen">3</span>帝以李憙爲太子太傅，徵犍爲李密爲太子洗馬。<span class="jiazhu">犍，居言翻。洗馬，自漢以來有之。《晉·職官志》：太子洗馬，職爲［如］謁者、祕書，掌圖書，釋奠講經則掌其事；出則直者前驅，導威儀。<span class="yinhao">「洗」</span>，《漢書》作<span class="yinhao">「先」</span>。如淳曰：先，前驅也。《國語》，越王句踐親爲夫差先馬。<span class="yinhao">「先」</span>，一作<span class="yinhao">「洗」</span>，音悉薦翻。</span>密以祖母老，固辭，許之。<span class="jiazhu">密所以辭者，以旁無兼侍，祖母與孫相依爲命故也。</span>密與人交，每公議其得失而切責之，常言：<span class="yinhao">「吾獨立於世，顧影無儔；然而不懼者，以無彼此於人故也。」</span></p>
<p class="em2 strong"><span class="yinwen">4</span>吳大赦，以右丞相萬彧鎭巴丘。</p>
<p class="em2 strong"><span class="yinwen">5</span>夏，六月，吳主作昭明宮，<span class="jiazhu">《晉太康地記》曰：昭明宮方五百丈。《吳曆》曰：昭明宮在太初宮之東。</span>二千石以下，皆自入山督伐木。大開苑囿，起土山、樓觀，窮極伎巧，<span class="jiazhu">觀，古玩翻。伎，渠綺翻。</span>功役之費以億萬計。陸凱諫，不聽。中書丞華覈上疏曰：<span class="jiazhu">華，戶化翻。覈，戶革翻。上，時掌翻。</span><span class="yinhao">「漢文之世，九州晏然，賈誼獨以爲如抱火厝於積薪之下而寢其上。<span class="jiazhu">事見十四卷漢文帝六年。</span>今大敵據九州之地，有太半之衆，欲與國家爲相吞之計，非徒漢之淮南、濟北而已也，<span class="jiazhu">濟，子禮翻。</span>比於賈誼之世，孰爲緩急！今倉庫空匱，編戶失業，而北方積榖養民，專心東向。<span class="jiazhu">自洛進師而造江濱，自蜀下兵而臨荊、楚，皆東向也。</span>又，交趾淪沒，嶺表動搖，<span class="jiazhu">事見上卷魏元帝咸熙元年。</span>胸背有嫌，首尾多難，乃國朝之厄會也。若舍此急務，盡力功作，卒有風塵不虞之變，<span class="jiazhu">難，乃旦翻。舍，讀曰捨。卒，讀曰猝。</span>當委版築而應烽燧，驅怨民而赴白刃，此及大敵所因以爲資者也。」</span>時吳俗奢侈，覈又上疏曰：<span class="yinhao">「今事多而役繁，民貧而俗奢，百工作無用之器，婦人爲綺靡之飾，轉相倣效，恥獨無有。兵民之家，猶復逐俗，<span class="jiazhu">言下至兵民之家，亦隨俗好而事奢侈也。復，扶又翻。</span>內無甔石之儲<span class="jiazhu">應劭曰：齊人名小甕曰甔，受二斛。晉灼曰：石，斗石也。師古曰：甔，音都濫翻。</span>而出有綾綺之服，上無尊卑等級之差，下有耗財費力之損，求其富給，庸可得乎！」</span>吳主皆不聽。</p>
<p class="em2 strong"><span class="yinwen">6</span>秋，七月，王祥以睢陵公罷。<span class="jiazhu">睢，音雖。</span></p>
<p class="em2 strong"><span class="yinwen">7</span>九月，甲申，詔增吏俸。<span class="jiazhu">俸，扶用翻。</span></p>
<p class="em2 strong"><span class="yinwen">8</span>以何曾爲太保，義陽王望爲太尉，荀顗爲司徒。<span class="jiazhu">顗，魚豈翻。</span></p>
<p class="em2 strong"><span class="yinwen">9</span>禁星氣、讖緯之學。<span class="jiazhu">星，爲星者。氣，望氣者。東漢以來有讖緯之學。</span></p>
<p class="em2 strong"><span class="yinwen">10</span>吳主以孟仁守丞相，奉法駕東迎其父文帝神於明陵，<span class="jiazhu">明陵，在吳興烏程縣。沈約曰：孫晧改葬其父於烏程西山，曰明陵。</span>中使相繼，奉問起居。巫覡言見文帝被服顏色如平生。<span class="jiazhu">覡，刑狄翻。被，皮義翻。</span>吳主悲喜，迎拜於東門之外。<span class="jiazhu">建業城東門也。</span>旣入廟，比七日三祭，設諸倡伎，晝夜娛樂。<span class="jiazhu">比，毗寐翻。倡，音昌。樂，音洛。</span></p>
<p class="em2 strong"><span class="yinwen">11</span>是歲，遣鮮卑拓跋沙漠汗歸其國。<span class="jiazhu">沙漠汗入質，見七十七卷魏元帝景元二年。汗，音寒。</span></p>
<p class="strong"><span class="section" id="title-6"><span data-head-description="" data-head-level="h4" data-head-title="泰始四年">四年</span></span><span class="biaozhusup" data-rel="（戊子、西元二六八年）"></span></p>
<p class="em2 strong"><span class="yinwen">1</span>春，正月，丙戌，賈充等上所刊脩律令。<span class="jiazhu">充等所刊脩，就漢律九章增十一篇，合二十篇，六百二十條。其不入律者，悉以爲令施行。凡律令合二千九百二十六條。上，時掌翻。</span>帝親自臨講，使尙書郎裴楷執讀。<span class="jiazhu">《考異》曰：《刑法志》云：<span class="yinhao">「泰始三年事畢，表上。」</span>今從《武紀》。《裴楷傳》云：<span class="yinhao">「文帝時，詔楷於御前執讀。」</span>今從《刑法志》。</span>楷，秀之從弟也。<span class="jiazhu">從，才用翻。</span>侍中盧珽、<span class="jiazhu">珽，他鼎翻。</span>中書侍郎范陽張華請抄新律死罪條目，<span class="jiazhu">抄，楚交翻，謄寫也。</span>懸之亭傳以示民；從之。<span class="jiazhu">傳，株戀翻。</span></p>
<p class="em2 strong">又詔河南尹杜預爲黜陟之課，預奏：<span class="yinhao">「古者黜陟，擬議於心，不泥於法；<span class="jiazhu">泥，乃計翻。</span>末世不能紀遠而專求密微，疑心而信耳目，疑耳目而信簡書，簡書愈繁，官方愈僞。<span class="jiazhu">方，術也；言爲官之方術也。</span>魏氏考課，卽京房之遺意，<span class="jiazhu">劉劭考課法，其略見七十三卷魏明景初元年。</span>其文可謂至密；然失於苛細以違本體，故歷代不能通也。豈若申唐堯之舊制，取大捨小，去密就簡，俾之易從也！<span class="jiazhu">易，以豉翻；下難易同。</span>夫曲盡物理，神而明之，存乎其人；去人而任法，則以文傷理。莫若委任達官，各考所統，<span class="jiazhu">遠官，顯官也。居一官之長，其事得專達於上。</span>歲第其人，言其優劣。如此六載，<span class="jiazhu">載，子亥翻，年也。</span>主者總集，採按其言，六優者超擢，六劣者廢免，<span class="jiazhu">六優，謂六載俱優。六劣，謂六載俱劣。</span>優多劣少者平敍，劣多優少者左遷。其間所對不鈞，品有難易，主者固當準量輕重，微加降殺，<span class="jiazhu">量，音良。殺，所戒翻。</span>不足曲以法盡也。其有優劣徇情，不叶公論者，當委監司隨而彈之。<span class="jiazhu">監，古銜翻。監司，御史、司隸，又諸州刺史也。彈，唐干翻，劾也，抨也。</span>若令上下公相容過，此爲清議大頹，雖有考課之法，亦無益也。」</span>事竟不行。</p>
<p class="em2 strong"><span class="yinwen">2</span>丁亥，帝耕籍田於洛水之北。</p>
<p class="em2 strong"><span class="yinwen">3</span>戊子，大赦。</p>
<p class="em2 strong"><span class="yinwen">4</span>二月，吳主以左御史大夫丁固爲司徒，右御史大夫孟仁爲司空。<span class="jiazhu">《吳錄》曰：孟仁本名宗，避晧字易焉。</span></p>
<p class="em2 strong"><span class="yinwen">5</span>三月，戊子，皇太后王氏殂。帝居喪之制，一遵古禮。</p>
<p class="em2 strong"><span class="yinwen">6</span>夏，四月，戊戌，睢陵元公王祥卒，門無雜弔之賓。其族孫戎歎曰：<span class="yinhao">「太保當正始之世，不在能言之流；及間與之言，理致清遠，豈非以德掩其言乎！」</span><span class="jiazhu">正始所謂能言者，何平叔數人也。魏轉而爲晉，何益於世哉！王祥所以可尙者，孝於後母與不拜晉王耳，君子猶謂其任人柱石而傾人棟梁也。理致清遠，言乎，德乎？清談之禍，迄乎永嘉，流及江左，猶未已也。</span></p>
<p class="em2 strong"><span class="yinwen">7</span>己亥，葬文明皇后。有司又奏：<span class="yinhao">「旣虞，除衰服。」</span><span class="jiazhu">葬日虞，遇柔日再虞，而三虞用剛日。三虞必反而行之。鄭氏曰：虞，安神之祭也。骨肉歸于土，魂氣則無所不之，孝子爲其彷徨，故三祭以安之。</span>詔曰：<span class="yinhao">「受終身之愛而無數年之報，情所不忍也。」</span>有司固請，詔曰：<span class="yinhao">「患在不能篤孝，勿以毀傷爲憂。前代禮典，質文不同，何必限以近制，使達喪闕然乎！」</span><span class="jiazhu">達喪，猶通喪也。</span>羣臣請不已，乃許之；然猶素冠疏食以終三年，如文帝之喪。</p>
<p class="em2 strong"><span class="yinwen">8</span>秋，七月，衆星西流如雨而隕。</p>
<p class="em2 strong"><span class="yinwen">9</span>己卯，帝謁崇陽陵。</p>
<p class="em2 strong"><span class="yinwen">10</span>九月，青、徐、兗、豫四州大水。<span class="jiazhu">青州統齊國、濟南、樂安、城陽、東萊，徐州統彭城、下邳、東海、琅邪、廣陵、臨淮，兗州統陳留、濮陽、濟陰、高平、任城、東平、濟北、泰山，豫州統潁川、汝南、襄城、汝陰、梁國、沛、譙、魯、弋陽、安豐。《晉志》曰：青州取土居少陽其色青爲名。徐州取舒緩之義。兗，端也，信也；又云：取兗水以名州。豫者，舒也，言稟中和之氣，性理安舒也。</span></p>
<p class="em2 strong"><span class="yinwen">11</span>大司馬石苞久在淮南，威惠甚著。<span class="jiazhu">魏高貴鄕公甘露三年，平諸葛誕，苞代鎭淮南，至是凡十一年。</span>淮北監軍王琛惡之，<span class="jiazhu">監，古銜翻。惡，烏路翻。</span>密表苞與吳人交通。會吳人將入寇，苞築壘遏水以自固，帝疑之。羊祜深爲帝言：<span class="yinhao">「苞必不然。」</span><span class="jiazhu">爲，于僞翻。</span>帝不信，乃下詔以苞不料賊勢，築壘遏水，勞擾百姓，策免其官，<span class="jiazhu">《考異》曰：《晉書·武紀》及《苞傳》皆無苞免官年月，蕭方等《三十國春秋》、杜延業《晉春秋》置在此，今從之。《苞傳》又云：<span class="yinhao">「敕琅邪王伷自下邳會壽春。」</span>按《武紀》：伷明年二月乃鎭下邳，恐《傳》誤。蕭方等，梁元帝子也。</span>遣義陽王望帥大軍以徵之。<span class="jiazhu">帥，讀曰率。</span>苞辟河內孫鑠爲掾，<span class="jiazhu">掾，俞絹翻。</span>鑠先與汝陰王駿善，駿時鎭許昌，鑠過見之。駿知臺已遣軍襲苞，私告之曰：<span class="yinhao">「無與於禍！」</span><span class="jiazhu">與，讀曰預。</span>鑠旣出，馳詣壽春，勸苞放兵，步出都亭待罪；<span class="jiazhu">壽春都亭也。</span>苞從之。帝聞之，意解，苞詣闕，以樂陵公還第。</p>
<p class="em2 strong"><span class="yinwen">12</span>吳主出東關；冬，十月，使其將施績入江夏，萬彧寇襄陽。<span class="jiazhu">夏，戶雅翻。彧，於六翻。《考異》曰：《晉·帝紀》作<span class="yinhao">「郁」</span>，今從《吳志》。</span>詔義陽王望統中軍步騎二萬屯龍陂，<span class="jiazhu">龍陂，卽摩陂更名，見七十二卷魏明帝青龍元年。</span>爲二方聲援。會荊州刺史胡烈拒績，破之，望引兵還。</p>
<p class="em2 strong"><span class="yinwen">13</span>吳交州刺史劉俊、大都督脩則、<span class="jiazhu">《姓譜》：元冥之佐有脩氏。漢有屯騎校尉脩炳。</span>將軍顧容前後三攻交趾，交趾太守楊稷皆拒破之；鬱林、九眞皆附於稷。稷遣將軍毛炅、董元攻合浦，戰於古城，<span class="jiazhu">古城，蓋合浦郡古城也。炅，古迥翻，又古惠翻。</span>大破吳兵，殺劉俊、脩則，餘兵散還合浦。稷表炅爲鬱林太守，元爲九眞太守。</p>
<p class="em2 strong"><span class="yinwen">14</span>十一月，吳丁奉、諸葛靚出芍陂，攻合肥；<span class="jiazhu">靚，疾正翻。芍，音鵲。</span>安東將軍汝陰王駿拒卻之。</p>
<p class="em2 strong"><span class="yinwen">15</span>以義陽王望爲大司馬，荀顗爲太尉，<span class="jiazhu">顗，魚豈翻。</span>石苞爲司徒。</p>
<p class="strong"><span class="section" id="title-7"><span data-head-description="" data-head-level="h4" data-head-title="泰始五年">五年</span></span><span class="biaozhusup" data-rel="（己丑、西元二六九年）"></span></p>
<p class="em2 strong"><span class="yinwen">1</span>春，正月，吳主立子瑾爲皇太子。</p>
<p class="em2 strong"><span class="yinwen">2</span>二月，分雍、涼、梁州置秦州。<span class="jiazhu">《晉志》曰：雍州以其四山之地，故以雍名焉；亦謂西北之位，陽所不及，陰陽氣雍閼也，統京兆、馮翊、扶風、安定、北地、新平、始平。涼州以其地處西方，當寒涼也；統金城、西平、武威、張掖、西郡、燉煌、酒泉、西海。梁州以西方金剛之氣強梁也；統漢中、梓潼、廣漢、新都、涪陵、巴西、巴東。秦州統隴西、南安、天水、略陽、武都、陰平等郡。</span>以胡烈爲刺史。先是，鄧艾納鮮卑降者數萬，<span class="jiazhu">先，悉薦翻。降，戶江翻；下同。</span>置於雍、涼之間，與民雜居，朝廷恐其久而爲患，以烈素著名於西方，故使鎭撫之。<span class="jiazhu">此河西鮮卑也。</span></p>
<p class="em2 strong"><span class="yinwen">3</span>青、徐、兗三州大水。</p>
<p class="em2 strong"><span class="yinwen">4</span>帝有滅吳之志。壬寅，以尙書左僕射羊祜都督荊州諸軍事，鎭襄陽；征東大將軍衞瓘都督青州諸軍事，鎭臨菑；鎭東大將軍東莞王伷都督徐州諸軍事，鎭下邳。</p>
<p class="em2 strong">祜綏懷遠近，甚得江、漢之心，與吳人開布大信，降者欲去，皆聽之，<span class="jiazhu">降，戶江翻。</span>減戍邏之卒，<span class="jiazhu">邏，郎佐翻。</span>以墾田八百餘頃。其始至也，軍無百日之糧；及其季年，乃有十年之積。祜在軍，常輕裘緩帶，身不被甲，<span class="jiazhu">被，皮義翻。</span>鈴閤之下，侍衞不過十數人。<span class="jiazhu">鈴下卒及閤下威儀也。鈴下者，有使令則掣鈴以呼之，因以爲名。閤下威儀，掌出入贊導及納謁受事。</span></p>
<p class="em2 strong"><span class="yinwen">5</span>濟陰太守巴西文立<span class="jiazhu">濟，子禮翻。守，式又翻。</span>上言：<span class="yinhao">「故蜀之名臣子孫流徙中國者，宜量才敍用，<span class="jiazhu">量，音良。</span>以慰巴、蜀之心，以傾吳人之望。」</span>帝從之。<span class="jiazhu">《考異》曰：《立傳》載此表在遷太子中庶子後。按泰始七年，立舉郤詵時，猶爲濟陰太守，於今未爲庶子也。若諸葛京署吏，不因立表，則京先已署吏，立不當更云宜量材敍用也。</span>己未，詔曰：<span class="yinhao">「諸葛亮在蜀，盡其心力，其子瞻臨難而死義，<span class="jiazhu">事見七十八卷魏元帝景元四年。難，乃旦翻。</span>其孫京宜隨才署吏。」</span>又詔曰：<span class="yinhao">「蜀將傅僉父子，死於其主。<span class="jiazhu">傅肜死見六十九卷魏文帝黃初三年。傅僉死與諸葛瞻同年。</span>天下之善一也，豈由彼此以爲異哉！僉息著、募沒入奚官，<span class="jiazhu">息，子也。著與募，二子之名也。少府有奚官令，凡男女沒入者屬焉。魏以來，鄴都又有奚官督。</span>宜免爲庶人。」</span></p>
<p class="em2 strong"><span class="yinwen">6</span>帝以文立爲散騎常侍。漢故尙書犍爲程瓊，雅有德業，<span class="jiazhu">犍，居言翻。</span>與立深交，帝聞其名，以問立，對曰：<span class="yinhao">「臣至知其人，但年垂八十，稟性謙退，無復當時之望，<span class="jiazhu">言其意望不求聞達於當時也。</span>故不以上聞耳。」</span>瓊聞之，曰：<span class="yinhao">「廣休可謂不黨矣，<span class="jiazhu">文立字廣休。《論語》曰：君子不黨。</span>此吾所以善夫人也。」</span></p>
<p class="em2 strong"><span class="yinwen">7</span>秋，九月，有星孛于紫宮。<span class="jiazhu">孛，蒲內翻。</span></p>
<p class="em2 strong"><span class="yinwen">8</span>冬，十月，吳大赦，改元建衡。</p>
<p class="em2 strong"><span class="yinwen">9</span>封皇子景度爲城陽王。</p>
<p class="em2 strong"><span class="yinwen">10</span>初，汝南何定嘗爲吳大帝給使，及吳主卽位，自表先帝舊人，求還內侍。吳主以爲樓下都尉，典知酤糴事，遂專爲威福；吳主信任之，委以衆事。左丞相陸凱面責定曰：<span class="yinhao">「卿見前後事主不忠，傾亂國政，寧有得以壽終者邪！何以專爲姦邪，塵穢天聽，宜自改厲。不然，方見卿有不測之禍。」</span>定大恨之。凱竭心公家，忠懇內發，表疏皆指事不飾。<span class="jiazhu">皆指實事，不爲文飾也。</span>及疾病，吳主遣中書令董朝問所欲言，凱陳<span class="yinhao">「何定不可信用，宜授以外任。奚熙小吏，建起浦里塘，<span class="jiaozhusup">【章：甲十一行本「塘」作「田」；乙十一行本同；孔本同；退齋校同。】</span>亦不可聽。<span class="jiazhu">吳主休之時，嚴密嘗建此議，熙蓋祖其說。</span>姚信、樓玄、賀卲、張悌、郭逴、<span class="jiazhu">逴，敕角翻，又敕略翻。</span>薛瑩、滕脩及族弟喜、抗，或清白忠勤，或資才卓茂，皆社稷之良輔，願陛下重留神思，<span class="jiazhu">思，相吏翻。</span>訪以時務，使各盡其忠，拾遺萬一。」</span>卲，齊之孫；<span class="jiazhu">賀齊爲吳主權將。</span>瑩，綜之子；玄，沛人；脩，南陽人也。凱尋卒，吳主素銜其切直，<span class="jiazhu">有所恨怒，蓄而不發者爲銜。</span>且日聞何定之譖，久之，竟徙凱家於建安。</p>
<p class="em2 strong"><span class="yinwen">11</span>吳主遣監軍虞汜、<span class="jiazhu">汜，音祀。</span>威南將軍薛珝、<span class="jiazhu">珝，況羽翻。</span>蒼梧太守丹陽陶璜從荊州道，監軍李勗、督軍徐存從建安海道，<span class="jiazhu">從荊州道，踰嶺而入交、廣也。從建安海道，汎海而南也。沈約曰：建安本閩越，秦立爲閩中郡，漢虛其地，後立爲冶縣，屬會稽郡，後分冶地爲會稽東南二部都尉；東部，臨海是也，南部，建安是也。吳主休永安三年，分南部立爲建安郡。宋白曰：孫策於建安十二年，分東候官之地立建安縣，卽以年號爲名。</span>皆會於合浦以擊交趾。</p>
<p class="em2 strong"><span class="yinwen">12</span>十二月，有司奏東宮施敬二傅，其儀不同。<span class="jiazhu">晉制：太子太傅中二千石，少傅二千石。太子先拜，諸傅然後答之。時未置詹事，宮事大小，皆由二傅。</span>帝曰：<span class="yinhao">「夫崇敬師傅，所以尊道重敎也，何言臣不臣乎！<span class="jiazhu">臣不臣，蓋有司所奏之言。</span>其令太子申拜禮。」</span></p>
<p class="strong"><span class="section" id="title-8"><span data-head-description="" data-head-level="h4" data-head-title="泰始六年">六年</span></span><span class="biaozhusup" data-rel="（庚寅、西元二七○年）"></span></p>
<p class="em2 strong"><span class="yinwen">1</span>春，正月，吳丁奉入渦口，<span class="jiazhu">《水經》：渦水首受河南陽武縣蒗蕩渠，東南至下邳淮陵縣入淮，謂之渦口。渦，音戈。《考異》曰：《吳志·丁奉傅》：<span class="yinhao">「建衡元年，攻晉榖陽。」</span>《晉·帝紀》不載，《奉傳》不言入渦口，疑是一事。</span>揚州刺史牽弘擊走之。</p>
<p class="em2 strong"><span class="yinwen">2</span>吳萬彧自巴丘還建業。</p>
<p class="em2 strong"><span class="yinwen">3</span>夏，四月，吳左大司馬施績卒。以鎭軍大將軍陸抗都督信陵、西陵、夷道、樂鄕、公安諸軍事，治樂鄕。<span class="jiazhu">《水經註》：樂鄕城在南平郡之孱陵縣，江水逕其北，江水又東逕公安縣北。宋白曰：樂鄕者，春秋鄀國之地，其城陸抗所築，在松滋縣界。《晉·地理志》：信陵縣屬建平郡。沈約曰：疑是吳立。《水經註》曰：江水自夔城而東，逕信陵縣南，又東過夷陵縣南。夷陵，卽西陵也。樂鄕城在今江陵府松滋縣東，樂鄕城北，江中有沙磧，對岸踏淺可渡，江津要害之地也。</span></p>
<p class="em2 strong">抗以吳主政事多闕，上疏曰：<span class="yinhao">「臣聞德均則衆者勝寡，力侔則安者制危，此六國所以幷於秦，西楚所以屈於漢也。今敵之所據，非特關右之地，鴻溝以西，而國家外無連衡之援，內非西楚之強，庶政陵遲，黎民未乂。議者所恃，徒以長江、峻山限帶封域，此乃守國之末事，非智者之所先也。臣每念及此，中夜撫枕，臨餐忘食。夫事君之義，犯而勿欺，謹陳時宜十七條以聞。」</span><span class="jiazhu">《抗傳》云：十七條失本不載。</span>吳主不納。</p>
<p class="em2 strong">李勗以建安道不利，殺導將馮斐，引軍還。<span class="jiazhu">將，卽亮翻。</span>初，何定嘗爲子求婚於勗，勗不許，乃白勗枉殺馮斐，擅徹軍還，誅勗及徐存幷其家屬，仍焚勗尸。定又使諸將各上御犬，<span class="jiazhu">上，時掌翻。</span>一犬至直縑數十匹，纓紲直錢一萬，<span class="jiazhu">紲，私列翻，係也。</span>以捕兔供廚；吳人皆歸罪於定，而吳主以爲忠勤，賜爵列侯。陸抗上疏曰：<span class="yinhao">「小人不明理道，所見旣淺，雖使竭情盡節，猶不足任，況其姦心素篤而憎愛移易哉！」</span>吳主不從。</p>
<p class="em2 strong"><span class="yinwen">4</span>六月，戊午，胡烈討鮮卑禿髮樹機能於萬斛堆，<span class="jiazhu">樹機能祖壽闐之在孕也，其母相掖氏，因寢而產於被中，鮮卑謂被爲禿髮，因而氏焉。至南涼禿髮烏孤，則樹機能之五世孫也。萬斛堆在溫圍水東北安定郡高平縣界。</span>兵敗，被殺。都督雍、涼州諸軍事扶風王亮遣將軍劉旂救之，旂觀望不進。亮坐貶爲平西將軍，旂當斬。亮上言：<span class="yinhao">「節度之咎，由亮而出，乞丐其死。」</span><span class="jiazhu">丐，居太翻，貸其死命也。</span>詔曰：<span class="yinhao">「若罪不在旂，當有所在。」</span>乃免亮官。</p>
<p class="em2 strong">遣尙書樂陵石鑒行安西將軍，都督秦州諸軍事，<span class="jiazhu">樂陵縣，漢屬平原郡，後分屬樂陵國。</span>討樹機能。樹機能兵盛，鑒使秦州刺史杜預出兵擊之。預以虜乘勝馬肥，而官軍縣乏，<span class="jiazhu">縣，讀曰懸。</span>宜幷力大運芻糧，須春進討。鑒奏預稽乏軍興，檻車徵詣廷尉，以贖論。<span class="jiazhu">時預以尙主，在八議，以侯贖論。</span>旣而鑒討樹機能，卒不能克。<span class="jiazhu">卒，子恤翻。</span></p>
<p class="em2 strong"><span class="yinwen">5</span>秋，七月，乙巳，城陽王景度卒。</p>
<p class="em2 strong"><span class="yinwen">6</span>丁未，以汝陰王駿爲鎭西大將軍，都督雍、涼等州諸軍事，鎭關中。</p>
<p class="em2 strong"><span class="yinwen">7</span>冬，十一月，立皇子東<span class="jiaozhusup">【章：甲十一行本「柬」；乙十一行本同；退齋校同。】</span>爲汝南王。</p>
<p class="em2 strong"><span class="yinwen">8</span>吳主從弟前將軍秀爲夏口督，吳主惡之，民間皆言秀當見圖。<span class="jiazhu">秀，吳主權弟匡之孫。從，才用翻。惡，烏路翻。</span>會吳主遣何定將兵五千人獵夏口，秀驚，夜將妻子親兵數百人來奔。十二月，拜秀票騎將軍、開府儀同三司，封會稽公。<span class="jiazhu">厚其封賞以攜吳人。票，匹妙翻。會，工外翻。</span></p>
<p class="em2 strong"><span class="yinwen">9</span>是歲，吳大赦。</p>
<p class="em2 strong"><span class="yinwen">10</span>初，魏人居南匈奴五部於幷州諸郡，與中國民雜居，<span class="jiazhu">南匈奴自東漢以來，分居幷州諸郡，魏但分其衆爲五部耳。事見六十七卷漢獻帝建安二十一年。時左部所統可萬餘落，居太原故茲氏縣；右部可六千餘落，居祁縣；南部可三千餘落，居蒲子縣；北部可四千餘落，居新興縣；中部可六千餘落，居大陵縣。</span>自謂其先漢氏外孫，因改姓劉氏。<span class="jiazhu">初，漢高帝以女妻單于，故自謂漢氏外孫，冒姓劉氏。</span></p>
<p class="strong"><span class="section" id="title-9"><span data-head-description="" data-head-level="h4" data-head-title="泰始七年">七年</span></span><span class="biaozhusup" data-rel="（辛卯、西元二七一年）"></span></p>
<p class="em2 strong"><span class="yinwen">1</span>春，正月，匈奴右賢王劉猛叛出塞。</p>
<p class="em2 strong"><span class="yinwen">2</span>豫州刺史石鑒坐擊吳軍虛張首級，詔曰：<span class="yinhao">「鑒備大臣，吾所取信；而乃下同爲詐，義得爾乎！<span class="jiazhu">爾，猶言如此也。</span>今遣歸田里，終身不得復用。」</span><span class="jiazhu">復，扶又翻。</span></p>
<p class="em2 strong"><span class="yinwen">3</span>吳人刁玄詐增讖文曰：<span class="yinhao">「黃旗紫蓋，見於東南，終有天下者，荊、揚之君。」</span><span class="jiazhu">《姓譜》：刁姓，齊大夫豎刁之後。余按：豎刁安得有後！《漢書·貨殖傳》有刁間。《江表傳》曰：玄使蜀，得司馬徽論運命曆數事，因詐增其文以誑吳人。見，賢遍翻。</span>吳主信之。是月晦，大舉兵出華里，<span class="jiazhu">華里在建業西。</span>載太后、皇后及後宮數千人，從牛渚西上。<span class="jiazhu">《水經註》：牛渚在姑孰、烏江兩縣界中，今太平州當塗縣北三十里有牛渚山，山下有牛渚磯，與和州橫江渡相對。杜佑曰：牛渚圻卽今當塗縣采石。</span>東觀令華覈等固諫，不聽。<span class="jiazhu">東觀令，典校圖書及記述。觀，古玩翻。華，戶化翻。覈，戶革翻。</span>行遇大雪，道塗陷壞，兵士被甲持仗，<span class="jiazhu">被，皮義翻。</span>百人共引一車，寒凍殆死，皆曰：<span class="yinhao">「若遇敵，便當倒戈。」</span><span class="jiazhu">紂發兵與周武王會戰于牧野，前徒倒戈攻其後，以北。</span>吳主聞之，乃還。<span class="jiazhu">還，從宣翻，又如字。</span>帝遣義陽王望統中軍二萬、騎三千屯壽春以備之。聞吳師退，乃罷。</p>
<p class="em2 strong"><span class="yinwen">4</span>三月，丙戌，鉅鹿元公裴秀卒。</p>
<p class="em2 strong"><span class="yinwen">5</span>夏，四月，吳交州刺史陶璜襲九眞太守董元，殺之；楊稷以其將王素代之。<span class="jiazhu">《考異》曰：《璜傳》云：<span class="yinhao">「出其不意，徑至交趾。」</span>按元乃九眞太守，非交趾也。《華陽國志》云：<span class="yinhao">「元病亡，楊稷更以王素代之。」</span>按《武帝紀》，<span class="yinhao">「四月，九眞太守董元爲吳將虞汜所攻，軍敗，死之。」</span>則元非病亡，蓋稷雖以素代元，未至郡而元死也。</span></p>
<p class="em2 strong"><span class="yinwen">6</span>北地胡寇金城，涼州刺史牽弘討之。衆胡皆內叛，與樹機能共圍弘於青山，<span class="jiazhu">《續漢志》：青山在北地郡參䜌縣界。賢曰：青山在今慶州，有青山水。</span>弘軍敗而死。<span class="jiazhu">《考異》曰：崔鴻《十六國春秋·禿髮烏孤傳》云：<span class="yinhao">「其先樹機能本河西鮮卑，泰始中，殺秦州刺史胡烈，斬涼州刺史牽弘。」</span>《晉·帝紀》：<span class="yinhao">「叛虜殺胡烈，北地胡殺牽弘，」</span>皆不言鮮卑。蓋言羣虜內叛，則鮮卑亦在其中矣。或北地胡卽樹機能也。</span></p>
<p class="em2 strong">初，大司馬陳騫言於帝曰：<span class="yinhao">「胡烈、牽弘皆勇而無謀，強於自用，非綏邊之材也，將爲國恥。」</span>時弘爲揚州刺史，多不承順騫命，<span class="jiazhu">時騫以大司馬都督揚州諸軍，鎭壽春。</span>帝以爲騫與弘不協而毀之。於是徵弘，旣至，尋復以爲涼州刺史。騫竊歎息，以爲必敗。二人果失羌戎之和，兵敗身沒，征討連年，僅而能定，帝乃悔之。</p>
<p class="em2 strong"><span class="yinwen">7</span>五月，立皇子憲爲城陽王。</p>
<p class="em2 strong"><span class="yinwen">8</span>辛丑，義陽成王望卒。</p>
<p class="em2 strong"><span class="yinwen">9</span>侍中、尙書令、車騎將軍賈充，自文帝時寵任用事，帝之爲太子，充頗有力，<span class="jiazhu">事見七十七卷、七十八卷《魏紀》。</span>故益有寵於帝。充爲人巧諂，與太尉、行太子太傅荀顗、<span class="jiazhu">《晉志》曰：帝以儲副體尊，命諸公居二傅職，以本位尊，故或行或領。顗，魚豈翻。</span>侍中、中書監荀勗、越騎校尉安平馮紞<span class="jiazhu">安平縣，前漢屬涿郡，後漢屬安平國，晉屬博陵郡。紞，都感翻。</span>相爲黨友，朝野惡之。<span class="jiazhu">惡，烏路翻。</span>帝問侍中裴楷以方今得失，對曰：<span class="yinhao">「陛下受命，四海承風，所以未比德於堯、舜者，但以賈充之徒尙在朝耳。<span class="jiazhu">朝，直遙翻。</span>宜引天下賢人，與弘政道，不宜示人以私。」</span>侍中樂安任愷、河南尹潁川庾純皆與充不協，充欲解其近職，<span class="jiazhu">近職，謂侍中。任，音壬。</span>乃薦愷忠貞，宜在東宮；帝以愷爲太子少傅，而侍中如故。<span class="jiazhu">《晉志》曰：侍中任愷，帝所親敬，使領少傅，蓋一時之制也。觀此，則充欲以計疎愷。</span>會樹機能寇亂秦、雍，<span class="jiazhu">雍，於用翻。</span>帝以爲憂，愷曰：<span class="yinhao">「宜得威望重臣有智略者以鎭撫之。」</span>帝曰：<span class="yinhao">「誰可者？」</span>愷因薦充，純亦稱之。秋，七月，癸酉，以充爲都督秦、涼二州諸軍事，侍中、車騎將軍如故；<span class="jiazhu">《考異》曰：《三十國春秋》、《晉春秋》，充出並在八年二月。按《武帝紀》，充出在此月。蓋二《春秋》以太子納妃在八年二月，致此誤也。</span>充患之。</p>
<p class="em2 strong"><span class="yinwen">10</span>吳大都督薛珝<span class="jiazhu">珝，況羽翻。</span>與陶璜等兵十萬，共攻交趾，城中糧盡援絕，爲吳所陷，虜楊稷、毛炅等。璜愛炅勇健，欲活之；炅謀殺璜，璜乃殺之。脩則之子允，生剖其腹，割其肝，曰：<span class="yinhao">「復能作賊不？」</span><span class="jiazhu">不，讀曰否。</span>炅猶駡曰：<span class="yinhao">「恨不殺汝孫晧，汝父何死狗也！」</span><span class="jiazhu">允父則爲炅所殺，見上四年。《考異》曰：《漢晉春秋》曰：<span class="yinhao">「初，霍弋遣楊稷、毛炅等戍交趾，與之誓曰：『若賊圍城未百日而降者，家屬誅；若過百日，救兵不至而城沒者，吾受其罪。』稷等守未百日，糧盡，乞降於璜，不許，而給糧使守。諸將並諫，璜曰：『霍弋已死，不能救稷等必矣，可須其日滿，然後受降，使彼得無罪，而我取有義，內訓吾民，外懷鄰國，不亦可乎！』稷等期訖糧盡，救兵不至，乃納之。」</span>《華陽國志》則云：<span class="yinhao">「稷等城破被囚，稷歐血死，炅駡賊死。」</span>二者相戾，不可得合。而《晉書·陶璜傳》兼載之。按孫晧猜暴，恐璜不敢以糧資敵。今從《華陽國志》。</span>王素欲逃歸南中，吳人獲之，九眞、日南皆降於吳。<span class="jiazhu">降，戶江翻。</span>吳大赦，以陶璜爲交州牧。璜討降夷獠，<span class="jiazhu">獠，魯皓翻。</span>州境皆平。</p>
<p class="em2 strong"><span class="yinwen">11</span>八月，丙申，城陽王憲卒。</p>
<p class="em2 strong"><span class="yinwen">12</span>分益州南中四郡置寧州。<span class="jiazhu">寧州以建寧郡名州，統建寧、興古、雲南、永昌四郡。</span></p>
<p class="em2 strong"><span class="yinwen">13</span>九月，吳司空孟仁卒。</p>
<p class="em2 strong"><span class="yinwen">14</span>冬，十月，丁丑朔，日有食之。<span class="jiazhu">《考異》曰：《宋書·五行志》有五月庚辰食，無十月丁丑食。《晉書·紀》及《天文志》有十月丁丑食，無五月庚辰食。今從《晉書》。</span></p>
<p class="em2 strong"><span class="yinwen">15</span>十一月，劉猛寇幷州，幷州刺史劉欽擊破之。<span class="jiazhu">《晉志》：幷州不以衞水爲號，又不以恆爲稱，而云幷者，以其在兩谷之間也。統太原、上黨、西河、樂平、鴈門、新興。按《晉志》所云，以《周禮》幷州鎭曰恆山。《春秋元命包》曰：營室流爲幷州，分爲衞國也。</span></p>
<p class="em2 strong"><span class="yinwen">16</span>賈充將之鎭，公卿餞於夕陽亭。<span class="jiazhu">賢曰：夕陽亭在河南城西。</span>充私問計於荀勗，勗曰：<span class="yinhao">「公爲宰相，乃爲一夫所制，不亦鄙乎！然是行也，辭之實難，獨有結婚太子，可不辭而自留矣。」</span>充曰：<span class="yinhao">「然則孰可寄懷？」</span>勗曰：<span class="yinhao">「勗請言之。」</span>因謂馮紞曰：<span class="yinhao">「賈公遠出，吾等失勢；太子婚尙未定，何不勸帝納賈公之女乎！」</span>紞亦然之。初，帝將納衞瓘女爲太子妃，充妻郭槐賂楊后左右，使后說帝求納其女。帝曰：<span class="yinhao">「衞公女有五可，賈公女有五不可：衞氏種賢而多子，美而長、白；<span class="jiazhu">五可：種賢，一也；多子，二也；美，三也；長，四也；白，五也。五不可，可以類推。說，輸芮翻。種，章勇翻；下同。</span>賈氏種妬而少子，醜而短、黑。」</span>后固以爲請，荀顗、荀勗、馮紞皆稱充女絕美，且有才德，帝遂從之。留充復居舊任。<span class="jiazhu">爲賈氏亂晉張本。</span></p>
<p class="em2 strong"><span class="yinwen">17</span>十二月，以光祿大夫鄭袤爲司空，袤固辭不受。<span class="jiazhu">袤，音茂。</span></p>
<p class="em2 strong"><span class="yinwen">18</span>是歲，安樂思公劉禪卒。<span class="jiazhu">樂，音洛。《考異》曰：《晉春秋》云：<span class="yinhao">「禪諡惠公」</span>，今從王隱《蜀記》。</span></p>
<p class="em2 strong"><span class="yinwen">19</span>吳以武昌都督廣陵范愼爲太尉。右將軍司馬丁奉卒。<span class="jiazhu">據《丁奉傳》，以救壽春之功拜左將軍；誅孫綝，拜大將軍，加左右都護；共迎吳主晧，遷右大司馬、左軍師。當書右大司馬、左軍師。</span></p>
<p class="em2 strong"><span class="yinwen">20</span>吳改明年元曰鳳凰。<span class="jiazhu">以西苑言鳳凰集改元。</span></p>
<p class="strong"><span class="section" id="title-10"><span data-head-description="" data-head-level="h4" data-head-title="泰始八年">八年</span></span><span class="biaozhusup" data-rel="（任辰、二七二）"></span></p>
<p class="em2 strong"><span class="yinwen">1</span>春，正月，監軍何楨討劉猛，屢破之，潛以利誘其左部帥李恪，<span class="jiazhu">左部，五部之一也。帥，所類翻。</span>恪殺猛以降。<span class="jiazhu">降，戶江翻。</span></p>
<p class="em2 strong"><span class="yinwen">2</span>二月，辛卯，皇太子納賈妃。妃年十五，長於太子二歲，<span class="jiazhu">長，知兩翻。</span>妬忌多權詐，太子嬖而畏之。<span class="jiazhu">嬖，卑義翻，又博計翻。</span></p>
<p class="em2 strong"><span class="yinwen">3</span>壬辰，安平獻王孚卒，年九十三。孚性忠愼，宣帝執政，孚常自退損。後逢廢立之際，未嘗預謀；景、文二帝以孚屬尊，亦不敢逼。<span class="jiazhu">孚於廢立之際，柔而能正。事見七十六卷正元元年、七十七卷景元元年。</span>及帝卽位，恩禮尤重。元會，詔孚乘輿上殿，帝於阼階迎拜。<span class="jiazhu">阼階，東階，主階也。上，時掌翻；下同。</span>旣坐，親奉觴上壽，如家人禮。帝每拜，孚跪而止之。孚雖見尊寵，不以爲榮，常有憂色。臨終，遣令曰：<span class="yinhao">「有魏貞士河內司馬孚字叔達，不伊不周，不夷不惠，立身行道，終始若一。當衣以時服，斂以素棺。」</span><span class="jiazhu">衣，於旣翻。斂，力贍翻。</span>詔賜東園溫明祕器，<span class="jiazhu">服虔曰：東園溫明，形如方漆桶，開一面，漆畫之，以鏡置其中，以懸屍上，大斂幷蓋之。師古曰：東園，署名也，屬少府，其署主作此器。祕器，梓棺，以凶器，故祕之。</span>諸所施行，皆依漢東平獻王故事；<span class="jiazhu">見四十六卷漢章帝建初八年。</span>其家遵孚遺旨，所給器物，一不施用。</p>
<p class="em2 strong"><span class="yinwen">4</span>帝與右將軍皇甫陶論事，<span class="jiazhu">泰始五年，罷鎭軍將軍，復置左右將軍。《姓譜》：《左傳》宋有皇父充石，公族也。漢初有皇父鸞，自魯徙居茂陵，改<span class="yinhao">「父」</span>爲<span class="yinhao">「甫」</span>。</span>陶與帝爭言，散騎常侍鄭徽表請罪之。帝曰：<span class="yinhao">「忠讜之言，<span class="jiazhu">讜，多曩翻，善言也。</span>唯患不聞，徽越職妄奏，豈朕之意。」</span>遂免徽官。</p>
<p class="em2 strong"><span class="yinwen">5</span>夏，汶山白馬胡侵掠諸種，<span class="jiazhu">漢武帝誅冉駹，開汶山郡，宣帝地節三年，合於蜀郡；蜀漢劉氏又立汶山郡。白馬胡卽白馬夷也。汶，讀與㟭同。種，章勇翻。</span>益州刺史皇甫晏欲討之。<span class="jiazhu">益州，統蜀、犍爲、汶山、漢嘉、江陽、朱提、越巂、䍧柯。《晉志》曰：益之爲言阨，言所在之地險阨也；亦曰，疆壤益大，故以名焉。</span>典學從事蜀郡何旅等<span class="jiazhu">典學從事，典學校及部諸郡文學掾。漢諸州刺史有《孝經》師，主監試經；《月令》師，主時節祭祀；魏、晉合其職爲典學從事。</span>諫曰：<span class="yinhao">「胡夷相殘，固其常性，未爲大患。今盛夏出軍，水潦將降，必有疾疫，宜須秋、冬圖之。」</span>晏不聽。胡康木子燒香言軍出必敗；<span class="jiazhu">康木子燒香，胡人之名。</span>晏以爲沮衆，斬之。軍至觀阪，<span class="jiazhu">《水經註》：觀阪，在都安縣。《晉書·地理志》：都安縣屬汶山郡。沈約曰：都安縣，蜀立。宋白曰：永康軍導江縣，蜀都安縣地。沮，在呂翻。</span>牙門張弘等以汶山道險，且畏胡衆，因夜作亂，殺晏，軍中驚擾，兵曹從事犍爲楊倉勒兵力戰而死。<span class="jiazhu">自漢以來，諸州有軍事，則置兵曹從事。犍，居言翻。</span>弘遂誣晏，云<span class="yinhao">「率己共反」</span>，故殺之，傳首京師。晏主簿蜀郡何攀，<span class="jiazhu">州主簿，錄閤下事，省文書；郡主簿，所職略同。</span>方居母喪，聞之，詣洛證晏不反。弘等縱兵抄掠。<span class="jiazhu">抄，楚交翻。</span>廣漢主簿李毅言於太守弘農王濬曰：<span class="yinhao">「皇甫侯起自諸生，何求而反！且廣漢與成都密邇，而統於梁州者，朝廷欲以制益州之衿領，<span class="jiazhu">漢廣漢郡治雒；泰始二年，分新都郡治雒，而廣漢郡治廣漢縣，與成都相近。衿，衣系。領，衣要襘著項頷處也。</span>正防今日之變也。今益州有亂，乃此郡之憂也。張弘小豎，衆所不與，宜卽時赴討，不可失也。」</span>濬欲先上請，<span class="jiazhu">上，時掌翻；下先上同。</span>毅曰：<span class="yinhao">「殺主之賊，爲惡尤大，當不拘常制，何請之有！」</span>濬乃發兵討弘。詔以濬爲益州刺史。濬擊弘，斬之，夷三族。<span class="jiazhu">《考異》曰：《華陽國志》，弘殺晏在十年五月。《武帝紀》在今年六月。按王濬《請伐吳表》云：<span class="yinhao">「臣作船七年，日有朽敗。」</span>濬再爲益州刺史，方受詔作船。咸寧五年，下詔伐吳，借使濬以其年上表，則再爲益州亦在泰始九年之前矣。今從《晉紀》爲定。</span>封濬關內侯。</p>
<p class="em2 strong">初，濬爲羊祜參軍，<span class="jiazhu">晉制，諸位從公爲持節都督，參軍六人。</span>祜深知之。祜兄子曁白：<span class="yinhao">「濬爲人志大奢侈，不可專任，宜有以裁之。」</span>祜曰：<span class="yinhao">「濬有大才，將以濟其所欲，必可用也。」</span>更轉爲車騎從事中郎。<span class="jiazhu">祜爲車騎將軍，其屬有從事中郎，秩比千石。</span>濬在益州，明立威信，蠻夷多歸附之；俄遷大司農。時帝與羊祜陰謀伐吳，祜以爲伐吳宜藉上流之勢，密表留濬復爲益州刺史，使治水軍。<span class="jiazhu">治，直之翻。</span>尋加龍驤將軍，監益、梁諸軍事。<span class="jiazhu">龍驤將軍之號始此。驤，思將翻。監，工銜翻。晉制，方面之任，資重者爲都督諸軍事，資望輕者爲監軍事。《考異》曰：《羊祜傳》曰：<span class="yinhao">「表留濬監益州諸軍事，加龍驤將軍。」</span>按《濬傳》，<span class="yinhao">「祜密表留濬，重拜益州則史。」</span>又曰，<span class="yinhao">「尋以謠言拜龍驤將軍，監梁、益諸軍事。」</span>然則作刺史與監軍，自是二事也。《華陽國志》又云：<span class="yinhao">「咸寧四年，濬遷大司農，五年，拜龍驤，監梁、益二州。」</span>按時羊祜已卒，尤不可據。</span></p>
<p class="em2 strong">詔濬罷屯田軍，大作舟艦。<span class="jiazhu">艦，戶黯翻。</span>別駕何攀以爲<span class="yinhao">「屯田兵不過五六百人，作船不能猝辦，後者未成，前者已腐。宜召諸郡兵合萬餘人造之，歲終可成。」</span>濬欲先上須報，<span class="jiazhu">上，時掌翻。</span>攀曰：<span class="yinhao">「朝廷猝聞召萬兵，必不聽；不如輒召，<span class="jiazhu">輒，專也。</span>設當見卻，功夫已成，勢不得止。」</span>濬從之，令攀典造舟艦器仗。於是作大艦，長百二十步，<span class="jiazhu">長，直亮翻。</span>受二千餘人，以木爲城，起樓櫓，開四出門，其上皆得馳馬往來。<span class="jiazhu">《考異》曰：《華陽國志》云：<span class="yinhao">「咸寧二年三月，濬受詔作船。」</span>按濬《表》云<span class="yinhao">「作船七年」</span>，則《國志》不可據也。</span></p>
<p class="em2 strong">時作船木柹，蔽江而下，<span class="jiazhu">柹，芳廢翻。《說文》曰：削木札樸也。字本作<span class="yinhao">「柿」</span>，詳見《辨誤》。</span>吳建平太守吳郡吾彥<span class="jiazhu">建平郡，漢南郡之巫縣，吳主權分置宜都郡；吳主休永安三年，分宜都立建平郡，領信陵、興山、秭歸、沙渠四縣。杜佑曰：建平今巴東郡，吳置建平郡於秭歸。《姓譜》：吾，本己姓，夏昆吾氏之後。</span>取流柹以白吳主曰：<span class="yinhao">「晉必有攻吳之計，宜增建平兵以塞其衝要。」</span><span class="jiazhu">塞，悉則翻。</span>吳主不從。彥乃爲鐵鎖橫斷江路。<span class="jiazhu">斷，丁管翻。爲後王濬燒斷鐵鎖張本。</span></p>
<p class="em2 strong">王濬雖受中制募兵，而無虎符；廣漢太守敦煌張斅收濬從事列上。<span class="jiazhu">敦，徒門翻。斅，胡敎翻。上，時掌翻。</span>帝召斅還，責曰：<span class="yinhao">「何不密啓而便收從事？」</span>斅曰：<span class="yinhao">「蜀、漢絕遠，劉備嘗用之矣。輒收，臣猶以爲輕。」</span>帝善之。</p>
<p class="em2 strong"><span class="yinwen">6</span>壬辰，大赦。</p>
<p class="em2 strong"><span class="yinwen">7</span>秋，七月，以賈充爲司空，侍中、尙書令、領兵如故。<span class="jiazhu">充自文帝時統城外諸軍。</span>充與侍中任愷皆爲帝所寵任，充欲專名勢而忌愷，於是朝士各有所附，<span class="jiazhu">朝，直遙翻。</span>朋黨紛然。帝知之，召充、愷宴於式乾殿而謂之曰：<span class="yinhao">「朝廷宜壹，大臣當和。」</span>充、愷等各拜謝。旣而充、愷以帝已知而不責，愈無所憚，外相崇重，內怨益深。充乃薦愷爲吏部尙書，愷侍覲轉希；<span class="jiazhu">旣不爲侍中，則侍覲希矣。</span>充因與荀勗、馮紞承間共譖之，<span class="jiazhu">間，古莧翻。</span>愷由是得罪，廢於家。</p>
<p class="em2 strong"><span class="yinwen">8</span>八月，吳主徵昭武將軍、西陵督步闡。闡世在西陵，<span class="jiazhu">自吳主權用步騭督西陵，騭卒，子協繼之。闡，協弟也。</span>猝被徵，自以失職，且懼有讒，九月，據城來降，遣兄子璣、璿詣洛陽爲任。<span class="jiazhu">璣、璿皆協子。降，戶江翻。璿，如緣翻。</span>詔以闡爲都督西陵諸軍事、衞將軍、開府儀同三司、侍中，領交州牧，封宜都公。</p>
<p class="em2 strong"><span class="yinwen">9</span>冬，十月，辛未朔，日有食之。</p>
<p class="em2 strong"><span class="yinwen">10</span>敦煌太守尹璩卒。<span class="jiazhu">敦，徒門翻。璩，求於翻。</span>涼州刺史楊欣表敦煌令梁澄領太守。功曹宋質輒廢澄，表議郎令狐豐爲太守。<span class="jiazhu">《考異》曰：《晉春秋》<span class="yinhao">「璩」</span>作<span class="yinhao">「據」</span>，今從《武紀》。《武紀》云：<span class="yinhao">「令狐豐廢澄，自領郡事。」</span>今從《晉春秋》。</span>楊欣遣兵擊之，爲質所敗。<span class="jiazhu">敗，補邁翻。</span></p>
<p class="em2 strong"><span class="yinwen">11</span>吳陸抗聞步闡叛，亟遣將軍左奕、吾彥等討之。帝遣荊州刺史楊肇迎闡於西陵，車騎將軍羊祜帥步軍出江陵，巴東監軍徐胤帥水軍擊建平以救闡。<span class="jiazhu">帥，讀曰率。</span>陸抗敕西陵諸軍築嚴圍，自赤谿至于故市，<span class="jiazhu">《水經註》：江水出西陵峽，東南流，逕故城洲。洲北附岸洲頭曰郭洲，長二里，廣一里，上有步闡故城，方圓稱洲，周迴略滿，故城洲上城周里，闡父騭所築也。又東逕陸抗故城。今峽州遠安縣在江北，有孤山，有陸抗故城，有舟山，時有赤氣，意赤溪當出於舟山，故市卽步騭故城，所居成市，而闡別築城，故曰故市。</span>內以圍闡，外以禦晉兵，晝夜催切，<span class="jiazhu">切，迫也。</span>如敵已至，衆甚苦之。諸將諫曰：<span class="yinhao">「今宜及三軍之銳，急攻闡，比晉救至，必可拔也，<span class="jiazhu">比，必寐翻。</span>何事於圍，以敝士民之力！」</span>抗曰：<span class="yinhao">「此城處勢旣固，<span class="jiazhu">處，昌呂翻。</span>糧榖又足，且凡備禦之具，皆抗所宿規，<span class="jiazhu">抗先嘗督西陵。</span>今反攻之，不可猝拔。北兵至而無備，表裏受難，<span class="jiazhu">難，乃旦翻。</span>何以禦之！」</span>諸將皆欲攻闡，抗欲服衆心，聽令一攻，果無利。圍備始合，而羊祜兵五萬至江陵。諸將咸以抗不宜上，<span class="jiazhu">自樂鄕而西赴西陵爲上。上，時掌翻。</span>抗曰：<span class="yinhao">「江陵城固兵足，無可憂者。假令敵得江陵，必不能守，所損者小。若晉據西陵，則南山羣夷皆當擾動，其患不可量也！」</span>乃自帥衆赴西陵。<span class="jiazhu">南山，謂江南諸山，羣夷所依阻。量，音良。帥，讀曰率。</span></p>
<p class="em2 strong">初，抗以江陵之北，道路平易，<span class="jiazhu">易，以豉翻。</span>敕江陵督張咸作大堰遏水，漸漬平土以絕寇叛。<span class="jiazhu">堰，於扇翻。今江陵有三海八櫃，引諸湖及沮、漳之水注之，瀰漫數百里，卽作堰之故智也。漸，將廉翻。</span>羊祜欲因所遏水以船運糧，揚聲將破堰以通步軍。抗聞之，使咸亟破之。諸將皆惑，屢諫不聽。祜至當陽，聞堰敗，乃改船以車運糧，大費功力。</p>
<p class="em2 strong">十一月，楊肇至西陵。陸抗令公安督孫遵循南岸拒羊祜，<span class="jiazhu">防托南岸，使祜軍不得渡而已。</span>水軍督留慮拒徐胤，<span class="jiazhu">恐胤順流東下，故以水軍拒之。</span>抗自將大軍憑圍對肇。<span class="jiazhu">憑長圍以對之，則彼爲客，我爲主。</span>將軍朱喬營都督俞贊亡詣肇。<span class="jiazhu">《姓譜》：俞，古善醫俞跗之後。</span>抗曰：<span class="yinhao">「贊軍中舊吏，知吾虛實。吾常慮夷兵素不簡練，若敵攻圍，必先此處。」</span><span class="jiazhu">先，悉薦翻。</span>卽夜易夷兵，皆以精兵守之。明日，肇果攻故夷兵處，抗命擊之，矢石雨下，肇衆死<span class="jiaozhusup">【章：甲十一行本「死」上有「傷」字；乙十一行本同；孔本同。】</span>者相屬。<span class="jiazhu">屬，之欲翻。</span>十二月，肇計屈，夜遁。抗欲追之，而慮步闡畜力伺間，<span class="jiazhu">間，古莧翻。</span>兵不足分，於是但鳴鼓戒衆，若將追者。肇衆兇懼，悉解甲挺走，<span class="jiazhu">兇，許拱翻，恐懼聲。挺，待鼎翻，拔也。挺走，拔身而走也。</span>抗使輕兵躡之，肇兵大敗，<span class="jiazhu">躡，尼輒翻。</span>祜等皆引軍還。抗遂拔西陵，誅闡及同謀將吏數十人，皆夷三族，自餘所請赦者數萬口。<span class="jiazhu">元非同謀而脅從者，請而赦之。</span>東還樂鄕，貌無矜色，謙沖如常。吳主加抗都護。<span class="jiazhu">吳官有左右都護，今加都護，盡護諸將也。</span>羊祜坐貶平南將軍，<span class="jiazhu">征、鎭、安、平，四平最下。車騎位次驃騎，自此而下，六等至四征。祜自車騎貶平南，凡降十四號。</span>楊肇免爲庶人。</p>
<p class="em2 strong">吳主旣克西陵，自謂得天助，志益張大，使術士尙廣筮取天下，<span class="jiazhu">《姓譜》：尙姓，師尙父之後，後漢有高士尙子平。</span>對曰：<span class="yinhao">「吉。庚子歲，青蓋當入洛陽。」</span><span class="jiazhu">其後吳亡，皓入洛，歲在庚子。</span>吳主喜，不修德政，專爲兼幷之計。</p>
<p class="em2 strong"><span class="yinwen">12</span>賈充與朝士宴飲，<span class="jiazhu">朝，直遙翻。《考異》曰：《三十國春秋》在十一月，《晉春秋》在十月己巳，恐皆非實，故附于冬末。</span>河南尹庾純醉，與充爭言。充曰：<span class="yinhao">「父老，不歸供養，<span class="jiazhu">供，居用翻。養，羊尙翻。</span>卿爲無天地！」</span>純曰：<span class="yinhao">「高貴鄕公何在？」</span><span class="jiazhu">斥其弒君也。</span>充慙怒，上表解職；純亦上表自劾。詔免純官，仍下五府正其臧否。<span class="jiazhu">當時除賈充之外，居公位者有五，故下五府。下，遐稼翻。否，音鄙。</span>石苞以爲純榮官忘親，當除名；齊王攸等以爲純於禮律未有違；詔從攸議，復以純爲國子祭酒。<span class="jiazhu">帝初立國子學，定置國子祭酒、博士各一人，助敎十五人，以敎生徒。</span></p>
<p class="em2 strong"><span class="yinwen">13</span>吳主之游華里也，<span class="jiazhu">事見上七年。</span>右丞相萬彧與右大司馬丁奉、左將軍留平密謀曰：<span class="yinhao">「若至華里不歸，社稷事重，不得不自還。」</span>吳主頗聞之，以彧等舊臣，隱忍不發。是歲，吳主因會，以毒酒飲彧，傳酒人私減之。又飲留平，<span class="jiazhu">飲，於鴆翻。</span>平覺之，服他藥以解，得不死。彧自殺；<span class="jiazhu">《考異》曰：《吳志·孫晧傳》云：彧被譴憂死，今從《江表傳》。</span>平憂懣，月餘亦死。<span class="jiazhu">懣，音悶，又音滿。</span>徙彧子弟於廬陵。</p>
<p class="em2 strong">初，彧請選忠清之士以補近職，吳主以大司農樓玄爲宮下鎭，主殿中事。<span class="jiazhu">吳舊事，禁中主者自用親近人。晧以彧言，用玄主殿中事。</span>玄正身帥衆，<span class="jiazhu">帥，讀曰率。</span>奉法而行，應對切直，吳主浸不悅。</p>
<p class="em2 strong">中書令領太子太傅賀卲上疏諫曰：<span class="yinhao">「自頃年以來，朝列紛錯，<span class="jiazhu">朝，直遙翻。</span>眞僞相貿，<span class="jiazhu">貿，音茂。</span>忠良排墜，信臣被害。<span class="jiazhu">被，皮義翻。</span>是以正士摧方<span class="jiazhu">摧方，言刓稜角而爲圓也。</span>而庸臣苟媚，先意承指，各希時趣。<span class="jiazhu">先，悉薦翻。</span>人執反理之評，士吐詭道之論，<span class="jiazhu">詭，違也，異也。</span>遂使清流變濁，忠臣結舌。陛下處九天之上，隱百里之室，<span class="jiazhu">《管子》曰：堂上遠於百里。處，昌呂翻。</span>言出風靡，令行景從；親洽寵媚之臣，日聞順意之辭，將謂此輩實賢而天下已平也。臣聞興國之君樂聞其過，荒亂之主樂聞其譽；<span class="jiazhu">樂，音洛。譽，音余，或音如字。</span>聞其過者過日消而福臻，聞其譽者譽日損而禍至。陛下嚴刑法以禁直辭，黜善士以逆諫口，杯酒造次，死生不保，<span class="jiazhu">造，七到翻。</span>仕者以退爲幸，居者以出爲福，誠非所以保光洪緒，熙隆道化也。何定本僕隸小人，身無行能，<span class="jiazhu">行，下孟翻。</span>而陛下愛其佞媚，假以威福。夫小人求入，必進姦利。定間者妄興事役，發江邊戍兵以驅麋鹿，老弱飢凍，大小怨歎。《傳》曰：『國之興也，視民如赤子；其亡也，以民爲草芥。』<span class="jiazhu">《左傳》曰：陳逢滑曰：國之興也，視民如傷；其亡也，以民爲土芥。</span>今法禁轉苛，賦調益繁，<span class="jiazhu">調，徒釣翻。</span>中官、近臣所在興事，而長吏畏罪，苦民求辦。是以人力不堪，家戶離散，呼嗟之聲，感復和氣。今國無一年之儲，家無經月之蓄，而後宮之中坐食者萬有餘人。又，北敵注目，伺國盛衰，<span class="jiazhu">伺，相吏翻。</span>長江之限，不可久恃，苟我不能守，一葦可杭也。<span class="jiazhu">《詩》云：誰謂河廣，一葦杭之。毛氏曰：杭，渡也。鄭玄曰：言一葦加之，則可以渡也。</span>願陛下豐基強本，割情從道，則成、康之治興，聖祖之祚隆矣！」</span><span class="jiazhu">治，直吏翻。聖祖，謂孫權。</span>吳主深恨之。</p>
<p class="em2 strong">於是左右共誣樓玄、賀卲相逢，駐共耳語大笑，<span class="jiazhu">駐，駐車也。</span>謗訕政事，俱被詰責；<span class="jiazhu">訕，山諫翻。詰，去吉翻。</span>送玄付廣州，卲原復職；旣而復徙玄於交趾，竟殺之。久之，何定姦穢發聞，亦伏誅。<span class="jiazhu">聞，音問。</span></p>
<p class="em2 strong"><span class="yinwen">14</span>羊祜歸自江陵，務脩德信以懷吳人。每交兵，刻日方戰，不爲掩襲之計。將帥有欲進譎計者，輒飲以醇酒，使不得言。<span class="jiazhu">譎，古穴翻。飲，於鴆翻。</span>祜出軍行吳境，刈穀爲糧，皆計所侵，送絹償之。每會衆江、沔遊獵，常止晉地，若禽獸先爲吳人所傷而爲晉兵所得者，皆送還之。於是吳邊人皆悅服。<span class="jiazhu">成伐吳之計者，祜也，凡其所爲，皆豢吳也。正以陸抗對境，無間可乘，故爲是耳。若曰務脩德信，則吾不知也。</span>祜與陸抗對境，使命常通：抗遺祜酒，祜飲之不疑；<span class="jiazhu">使，疏吏翻。遺，于季翻。</span>抗疾，求藥於祜，祜以成藥與之，抗卽服之。人多諫抗，抗曰：<span class="yinhao">「豈有酖人羊叔子哉！」</span><span class="jiazhu">羊祜，字叔子。</span>抗告其邊戍曰：<span class="yinhao">「彼專爲德，我專爲暴，是不戰而自服也。各保分界而已，<span class="jiazhu">分，扶問翻。</span>無求細利。」</span>吳主聞二境交和，以詰抗，抗曰：<span class="yinhao">「一邑一鄕不可以無信義，況大國乎！臣不如此，正是彰其德，於祜無傷也。」</span></p>
<p class="em2 strong">吳主用諸將之謀，數侵盜晉邊。<span class="jiazhu">數，所角翻。</span>陸抗上疏曰：<span class="yinhao">「昔有夏多罪而殷湯用師，紂作淫虐而周武授鉞，<span class="jiazhu">湯數夏之罪曰：有夏多罪，天命殛之。武王數紂之罪曰：淫酗肆虐，穢德彰聞，戎商必克。上，時掌翻。</span>苟無其時，雖復大聖，亦宜養威自保，不可輕動也。今不務力農富國，審官任能，明黜陟，任<span class="jiaozhusup">【章：甲十一行本「任」作「愼」；乙十一行本同；孔本同；張校同。】</span>刑賞，訓諸司以德，<span class="jiazhu">諸司，謂百執事之人有司存者。</span>撫百姓以仁，而聽諸將徇名，窮兵黷武，動費萬計，士卒彫瘁，<span class="jiazhu">瘁，秦醉翻。</span>寇不爲衰而我已大病矣。今爭帝王之資而昧十百之利，此人臣之姦便，非國家之良策也！昔齊、魯三戰，魯人再克，而亡不旋踵。何則？大小之勢異也。<span class="jiazhu">祖張儀說齊湣王之言而略變其文。</span>況今師所克獲，不補所喪乎！」</span>吳主不從。<span class="jiazhu">喪，息浪翻。</span></p>
<p class="em2 strong">羊祜不附結中朝權貴，<span class="jiazhu">朝，直遙翻。</span>荀勗、馮紞之徒皆惡之。從甥王衍嘗詣祜陳事，<span class="jiazhu">紞，都感翻。惡，烏路翻。從，才用翻；下同。</span>辭甚清辯；祜不然之，衍拂衣去。祜顧謂賓客曰：<span class="yinhao">「王夷甫方當以盛名處大位，然敗俗傷化，必此人也。」</span><span class="jiazhu">史言羊祜知人之鑒，爲懷帝時王衍誤國亡身張本。夷甫，衍字也。敗，補內翻。處，昌呂翻。</span>及攻江陵，祜以軍法將斬王戎。衍，戎之從弟也，故二人皆憾之，言論多毀祜。時人爲之言曰：<span class="yinhao">「二王當國，羊公無德。」</span></p> 



</div></body></html>