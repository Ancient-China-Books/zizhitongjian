<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百二十三・唐紀三十九・代宗睿文孝武皇帝上之下</title><meta content="width=device-width" initial-scale="1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀三十九">唐紀三十九</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">起昭陽單閼<span class="biaozhusup" data-rel="">（癸卯）</span>七月，盡旃蒙大荒落<span class="biaozhusup" data-rel="">（乙巳）</span>十月，凡二年有。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="代宗睿文孝武皇帝上之下">代宗睿文孝武皇帝上之下</span></span></h5>
<div class="yt" id="y763"><p class="strong" id="p1"><a class="gg-link" href="#p1" onclick="return changeColor(this);"></a><span class="section" id="title-3"><span data-head-description="代宗睿文孝武皇帝上之下" data-head-level="h4" data-head-title="廣德元年">廣德元年</span></span><span class="biaozhusup" data-rel="">（癸卯、七六三年）</span></p></div>
<p class="em2 strong" id="p2"><a class="gg-link" href="#p2" onclick="return changeColor(this);"></a><span class="yinwen">1</span>秋，七月，壬寅，羣臣上尊號曰寶應元聖文武孝皇帝。<span class="jiazhu">以楚州所獻十三寶爲上登極之符應也。上，時掌翻。</span>壬子，赦天下，改元。<span class="jiazhu">方改元廣德。</span>諸將討史朝義者進官階、加爵邑有差。<span class="jiazhu">將，卽亮翻。</span>册回紇可汗爲頡咄登蜜施合俱錄英義建功毗伽可汗，可敦爲娑墨光親麗華毗伽可敦；<span class="jiazhu">頡咄，華言社稷發用；登蜜施，華言到竟；合俱錄，華言婁羅；娑墨，華言得憐；毗伽，華言足意知。紇，下沒翻。可，從刊入聲。汗，音寒。頡，奚結翻。咄，當沒翻。伽，求迦翻。娑，蘇何翻。</span>左、右殺以下，皆加封賞。<span class="jiazhu">左殺封雄朔王，右殺封寧朔王，胡祿都督封金河王，拔覽將軍封靜漢王，諸都督十一人並封國公。</span></p>
<p class="em2 strong" id="p3"><a class="gg-link" href="#p3" onclick="return changeColor(this);"></a><span class="yinwen">2</span>戊辰，楊綰上貢舉條目：秀才問經義二十條，對策五道；國子監舉人，令博士薦於祭酒，祭酒試通者升之於省，如鄕貢法。<span class="jiazhu">令，力丁翻。唐取士之科，由學館曰生徒，由州縣者曰鄕貢。凡明經、秀才、俊士、進士，明於理體爲鄕里稱者，縣考試，州長重覆，送之尙書省。旣至省，皆疏名列到、結款通保及所居，始由戶部集閱而關于禮部試之。今楊綰所上國子監舉人，略如鄕貢法。</span>明法，委刑部考試。<span class="jiazhu">明法，律學也。</span>或以爲明經、進士，行之已久，不可遽改。事雖不行，識者是之。</p>
<p class="em2 strong" id="p4"><a class="gg-link" href="#p4" onclick="return changeColor(this);"></a><span class="yinwen">3</span>以僕固瑒為朔方行營節度使。</p>
<p class="em2 strong" id="p5"><a class="gg-link" href="#p5" onclick="return changeColor(this);"></a><span class="yinwen">4</span>吐蕃入大震關，陷蘭、廓、河、鄯、洮、岷、秦、成、渭等州，盡取河西、隴右之地。<span class="jiazhu">蘭、廓、秦、渭等州，卽河西、隴右之地也，先已爲吐蕃所陷，史因其入大震關而備言之。蘭州，漢金城郡，隋置蘭州，因皋蘭山爲名。廓州，漢西平郡南界；前涼以其地爲湟河郡，後魏置洮河郡；周建德五年，取河南地置廓州，取廓清之義爲名。河州，漢枹罕縣，前涼張駿分置河州。鄯州，漢破羌允吾縣地，唐平薛舉，置鄯州。洮州，治漢洮陽城，周保定初置。岷州，秦臨洮縣地，後魏大統十年置岷州，以南有岷山名。秦州，治成紀顯親川，因魏、晉舊州名。成州，古西戎地，後千畝戎姜氏居之，又後爲白馬氐國；漢爲武都郡，晉爲仇池郡，後魏改爲南秦州，西魏改成州。渭州，治漢襄武縣，後魏置。</span>唐自武德以來，開拓邊境，地連西域，皆置都督、府、州、縣。開元中，置朔方、隴右、河西、安西、北庭諸節度使以統之，歲發山東丁壯爲戍卒，繒帛爲軍資，開屯田，供糗糧，<span class="jiazhu">繒，慈陵翻。糗，去久翻。</span>設監牧，畜馬牛，軍城戍邏，萬里相望。<span class="jiazhu">畜，吁玉翻。邏，郎佐翻。</span>及安祿山反，邊兵精銳者皆徵發入援，謂之行營，所留兵單弱，胡虜稍蠶食之；數年間，西北數十州相繼淪沒，自鳳翔以西，邠州以北，皆爲左衽矣。<span class="jiazhu">史言唐所以失河、隴。</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a><span class="yinwen">5</span>初，僕固懷恩受詔與回紇河汗相見於太原；河東節度使辛雲京以可汗乃懷恩壻，恐其合謀襲軍府，閉城自守，亦不犒師。<span class="jiazhu">使，疏吏翻。犒，苦到翻。</span>及史朝義旣平，詔懷恩送可汗出塞，往來過太原，<span class="jiazhu">朝，直遙翻。過，古禾翻，又古臥翻。</span>雲京亦閉城不與相聞。懷恩怒，具表其狀，不報。懷恩將朔方兵數萬屯汾州，使其子御史大夫瑒將萬人屯榆次，裨將李光逸等屯祈<span class="jiaozhusup">【祁】</span>縣，<span class="jiazhu">將，卽亮翻；下裨將同，又音如字。裨，彼迷翻。榆次、祈［祁］，皆漢古縣，屬太原。</span>李懷光等屯晉州，張維嶽等屯沁州。<span class="jiazhu">沁，七浸翻。<span class="shu-ming">考異</span>曰：<span class="shu-ming">邠志</span>作<span class="yinhao">「張如岳」</span>，今從<span class="shu-ming">實錄</span>、<span class="shu-ming">唐曆</span>。</span>懷光，本勃海靺鞨也，<span class="jiazhu">靺鞨，音末曷。</span>姓茹，<span class="jiazhu">茹，音如。</span>爲朔方將，以功賜姓。中使駱奉仙至太原，雲京厚結之，爲言懷恩與回紇連謀，反狀已露。<span class="jiazhu">使，疏吏翻。爲，于僞翻。</span>奉仙還，過懷恩，懷恩與飲於母前，母數讓奉仙曰：<span class="jiazhu">還，音旋，又音如字。數，所角翻。</span><span class="yinhao">「汝與吾兒約爲兄弟，今又親雲京，何兩面也！」</span><span class="jiazhu">唐人謂反覆者爲兩面。貞元以後，劍南西山白狗等羌內附，賜牛糧，治生業，差賜官祿，皆得世襲；然陰附吐蕃，世謂之兩面羌。此其證也。</span>酒酣，懷恩起舞，奉仙贈以纏頭綵。<span class="jiazhu">唐人宴集，酒酣爲人舞，當此禮者以綵物爲贈，謂之纏頭。倡伎當筵舞者亦有纏頭喝賜，杜甫詩所謂<span class="yinhao">「舞罷錦纏頭」</span>者也。酣，戶廿翻。</span>懷恩欲酬之，曰：<span class="yinhao">「來日端午，當更樂飲一日。」</span><span class="jiazhu">樂，音洛。</span>奉仙固請行，懷恩匿其馬，奉仙謂左右曰：<span class="yinhao">「朝來責我，又匿我馬，將我殺也。」</span>夜，踰垣而走；懷恩驚，遽以其馬追還之。八月，癸未，奉仙至長安，奏懷恩謀反；<span class="jiazhu"><span class="shu-ming">考異</span>曰：<span class="shu-ming">實錄</span>：<span class="yinhao">「癸未，懷恩旋師，次于汾州，逗遛不進。監軍使駱奉仙以聞。上以功高不之罪，優詔慰勞之。」</span>又曰：<span class="yinhao">「懷恩頓軍汾上，監軍使駱奉仙因公宴，言有所指，懷恩已萌二心，肆口酬對，奉仙不告而出，乘傳上聞。上以功高容之，叱奉仙出，待懷恩如舊。懷恩憚奉仙，益不自安。」</span><span class="shu-ming">邠志</span>曰：<span class="yinhao">「寶應二年，河朔旣平，詔太原節度辛雲京及僕固懷恩各以其軍送回紇還蕃。旣出晉關，辛公率其輕兵先入太原。懷恩怒其不告，曰：『辛君有虞於我也。』回紇至，辛公館于城外，致牛酒以犒之。懷恩欲因回紇規其城壁，陰導回紇請觀佛寺，辛公許之。旣入城，見羅兵於諸街，蕃人大驚，辟易而去。」</span>今從<span class="shu-ming">舊·懷恩傳</span>。</span>懷恩亦具奏其狀，請誅雲京、奉仙；上兩無所問，優詔和解之。</p>
<p class="em2 strong" id="p7"><a class="gg-link" href="#p7" onclick="return changeColor(this);"></a>懷恩自以兵興以來，<span class="jiazhu">謂自祿山反朔方，起兵討之，以至平賊時也。</span>所在力戰，一門死王事者四十六人，女嫁絕域，<span class="jiazhu">謂嫁回紇可汗也。</span>說諭回紇，<span class="jiazhu">說，式芮翻。紇，下沒翻。</span>再收兩京，平定河南、北，功無與比，而爲人搆陷，憤怨殊深，上書自訟，以爲：<span class="yinhao">「臣昨奉詔送可汗歸國，傾竭家貲，俾之上道。行至山北，<span class="jiazhu">上，時兩翻。可，從刊入聲。汗，音寒。懷恩屯汾州，謂太原之地爲山北。</span>雲京、奉仙閉城不出祗迎，仍令潛行竊盜。回紇怨怒，亟欲縱兵，臣力爲彌縫，方得出塞。雲京、奉仙恐臣先有奏論，遂復妄稱設備，<span class="jiazhu">令，力丁翻。爲，于僞翻。復，扶又翻；下並同。</span>與李抱玉共相組織。臣靜而思之，其罪有六：昔同羅叛亂，臣爲先帝掃清河曲，一也；臣男玢爲同羅所虜，得間亡歸，臣斬之以令衆士，二也；<span class="jiazhu">二事並見二百十八卷肅宗至德元載。玢，悲巾翻。間，古莧翻。</span>臣有二女，遠嫁外夷，爲國和親，蕩平寇敵，三也；臣與男瑒不顧死亡，爲國效命，四也；河北新附，節度使<span class="jiazhu">謂田承嗣、李寶臣、李懷仙等。</span>皆握強兵，臣撫綏以安反側，五也；臣說諭回紇，使赴急難，天下旣平，送之歸國，六也。<span class="jiazhu">說，式芮翻。難，乃旦翻。</span>臣旣負六罪，誠合萬誅，惟當吞恨九泉，銜冤千古，復何訴哉！臣受恩深重，夙夜思奉天顏，<span class="jiazhu">言欲入朝也。</span>但以來瑱受誅，<span class="jiazhu">瑱，他甸翻。事見上卷正月。</span>朝廷不示其罪，諸道節度，誰不疑懼！近聞詔追數人，<span class="jiazhu">唐人率謂召爲追，觀<span class="shu-ming">考異</span>所引諸家雜史可見。</span>盡皆不至，實畏中官讒口，虛受陛下諸夷；豈惟羣臣不忠，正爲回邪在側。<span class="jiazhu">當時君臣情事，誠如懷恩之言。</span>且臣前後所奏駱奉仙，詞情非不摭實，<span class="jiazhu">摭，之石翻。</span>陛下竟無處<span class="jiazhu">［處，］昌呂翻。</span>置，寵任彌深；皆由同類比周，<span class="jiazhu">比，毗至翻。</span>蒙蔽聖聽。竊聞四方遣人奏事，陛下皆云與驃騎議之，<span class="jiazhu">驃騎，謂程元振也。驃，匹妙翻。騎，奇寄翻。</span>曾不委宰相可否，或稽留數月不還，遠近益加疑阻。<span class="jiazhu">代宗省懷恩書至此，豈不爲之動心邪！曾，才登翻。</span>如臣朔方將士，功效最高，爲先帝中興主人，乃陛下蒙塵故吏，曾不別加優獎，反信讒嫉之詞。子儀先已被猜，臣今又遭詆毀，<span class="jiazhu">將，卽亮翻。被，皮義翻。</span>弓藏鳥盡，信匪虛言。<span class="jiazhu">古語云：<span class="yinhao">「高鳥盡，良弓藏；狡兔死，走狗烹；敵國破，謀臣亡。」</span>言以今事準之，非虛言也。</span>陛下信其矯誣，<span class="jiazhu">矯，託也。託言謀反以厚誣。</span>何殊指鹿爲馬！<span class="jiazhu">引趙高事以況諸閹。</span>儻不納愚懇，且貴因循，臣實不敢保家，陛下豈能安國！<span class="jiazhu">懷恩心跡，於此可見。</span>忠言利行，<span class="jiazhu">忠言逆耳利於行，古語也。</span>惟陛下圖之。臣欲公然入朝，<span class="jiazhu">朝，直遙翻；下同。</span>恐將士留沮。今託巡晉、絳，於彼遷延，乞陛下特遣一介至絳州問臣，臣卽與之同發。」</span></p>
<p class="em2 strong" id="p8"><a class="gg-link" href="#p8" onclick="return changeColor(this);"></a>九月，壬戌，上遣裴遵慶詣懷恩諭旨，且察其去就。懷恩見遵慶，抱其足號泣訴冤。<span class="jiazhu">號，戶刀翻。</span>遵慶爲言聖恩優厚，諷令入朝。懷恩許諾。副將范志誠以爲不可，曰：<span class="yinhao">「公信其甘言，入則爲來瑱，不復還矣！」</span>明日，懷恩見遵慶，以懼死爲辭，請令一子入朝，志誠又以爲不可，遵慶乃還。<span class="jiazhu">還，音旋，又如字；下同。</span>御史大夫王翊使回紇還，懷恩先與可汗往來，恐翊洩其事，遂留之。</p>
<p class="em2 strong" id="p9"><a class="gg-link" href="#p9" onclick="return changeColor(this);"></a><span class="yinwen">6</span>吐蕃之入寇也，邊將告急，程元振皆不以聞。冬，十月，吐蕃寇涇州，刺史高暉以城降之，遂爲之鄕導，<span class="jiazhu">降，戶江翻。鄕，讀曰嚮。<span class="shu-ming">考異</span>曰：<span class="shu-ming">汾陽家傳</span>：<span class="yinhao">「八月，吐蕃次涇、寧州，遣感激軍使高暉禦之，戰敗，執暉。九月，至便橋。」</span><span class="shu-ming">實錄</span>：<span class="yinhao">「十月庚午，吐蕃寇涇州，辛未，犯奉天、武功。」</span>按今涇州東去邠州三程，邠州南去奉天二程，不應庚午寇邠州，辛未已至奉天。蓋史官據奏到日書之耳。<span class="shu-ming">段公家傳</span>：<span class="yinhao">「九月二十日，吐蕃寇涇原，節度使高暉降之。十一月一日，陷邠州，節度使張蘊琦棄城遁。」</span><span class="shu-ming">舊本紀</span>：<span class="yinhao">「九月己丑，吐蕃寇涇州，刺史高暉以城降，因爲吐蕃鄕導。十月辛未，犯京畿。」</span><span class="shu-ming">新本紀</span>：<span class="yinhao">「九月乙丑，涇州刺史高暉叛附于吐蕃，十月庚午，吐蕃陷邠州，辛未，寇奉天、武功。」</span>今月從<span class="shu-ming">實錄</span>而不取其日。</span>引吐蕃深入；過邠州，上始聞之。辛未，寇奉天、武功，京師震駭。詔以雍王适爲關內元帥，郭子儀爲副元帥，出鎭咸陽以禦之。</p>
<p class="em2 strong" id="p10"><a class="gg-link" href="#p10" onclick="return changeColor(this);"></a>子儀閒廢日久，<span class="jiazhu">寶應元年八月，郭子儀自河東入朝，遂留京師。</span>部曲離散，至是召募，得二十騎而行，至咸陽，吐蕃帥吐谷渾、党項、氐、羌二十餘萬衆，彌漫數十里，已自司竹園渡渭，<span class="jiazhu">鳳翔府盩厔縣有司竹園，<span class="shu-ming">漢書·王莽傳</span>所謂霍鴻負倚芒竹，卽此地也。蘇軾曰：盩厔有官竹園，臨水，數十里不絕，所謂司竹也。</span>循山而東。子儀使判官中書舍人王延昌入奏，請益兵，程元振遏之，竟不召見。<span class="jiazhu">見，賢遍翻。</span>癸酉，渭北行營兵馬使呂月將將精卒二千破吐蕃於盩厔之西。<span class="jiazhu">將、將，上如字，下卽亮翻。</span>乙亥，吐蕃寇盩厔，月將復與力戰，兵盡，爲虜所擒。<span class="jiazhu">復，扶又翻。</span></p>
<p class="em2 strong" id="p11"><a class="gg-link" href="#p11" onclick="return changeColor(this);"></a>上方治兵，<span class="jiazhu">治，直之翻。</span>而吐蕃已度便橋，倉猝不知所爲，丙子，出幸陝州，<span class="jiazhu">陝，失冉翻。</span>官吏藏竄，六軍逃散。郭子儀聞之，遽自咸陽歸長安，比至，<span class="jiazhu">比，必利翻，及也。</span>車駕已去。上纔出苑門，渡滻水，<span class="jiazhu">按唐禁苑，包大明宮之北，東距滻水。考<span class="shu-ming">雍錄</span>、<span class="shu-ming">長安志</span>諸書，禁苑東面出滻水，無其門，蓋出光泰門耳。</span>射生將王獻忠擁四百騎叛還長安，<span class="jiazhu">將，卽亮翻。騎，奇寄翻。</span>脅豐王珙等十王西迎吐蕃。<span class="jiazhu">珙，玄宗子，音居勇翻。</span>遇子儀於開遠門內，<span class="jiazhu">開遠門，長安城西面北頭第一門。</span>子儀叱之，獻忠下馬，謂子儀曰：<span class="yinhao">「今主上東遷，社稷無主，令公身爲元帥，<span class="jiazhu">郭子儀爲中書令，故稱爲令公。</span>廢立在一言耳。」</span>子儀未應。珙越次言曰：<span class="yinhao">「公何不言！」</span>子儀責讓之，以兵援送行在。丁丑，車駕至華州，官吏奔散，無復供擬，<span class="jiazhu">復，扶又翻。</span>扈從將士不免凍餒。會觀軍容使魚朝恩將神策軍自陝來迎，上乃幸朝恩營。<span class="jiazhu">從，才用翻。將，卽亮翻。使，疏吏翻。朝，直遙翻。恩將，音同上。陝，失冉翻。</span>豐王珙見上於潼關，上不之責，退至幕中，有不遜語；羣臣奏議誅之，乃賜死。</p>
<p class="em2 strong" id="p12"><a class="gg-link" href="#p12" onclick="return changeColor(this);"></a>戊寅，吐蕃入長安，高暉與吐蕃大將馬重英等立故邠王守禮之孫承<span class="jiaozhusup">【章：十二行本「承」上有「廣武王」三字；乙十一行本同。】</span>宏爲帝，<span class="jiazhu">珙，居重翻。吐，從暾入聲。重，直龍翻。邠，悲頻翻。邠王守禮，章懷太子之子。</span>改元，置百官，以前翰林學士于可封等爲相。吐蕃剽掠府庫市里，焚閭舍，長安中蕭然一空。<span class="jiazhu">相，息亮翻。剽，匹妙翻；下同。</span>苗晉卿病臥家，遣人輿入，迫脅之，晉卿閉口不言，虜不敢殺。於是六軍散者所在剽掠，士民避亂，皆入山谷。</p>
<p class="em2 strong" id="p13"><a class="gg-link" href="#p13" onclick="return changeColor(this);"></a>辛巳，上至陝，百官稍有至者。郭子儀引三十騎自御宿川循山而東，<span class="jiazhu">騎，奇計翻。<span class="shu-ming">三輔黃圖</span>曰：御宿川在長安城南。漢武帝爲離宮別館，禁禦人不得往來游觀。上宿其中，故曰禦宿。程大昌曰：御宿川卽樊川，在萬年縣南二十五里。</span>謂王延昌曰：<span class="yinhao">「六軍將士逃潰者多在商州，今速往收之，<span class="jiazhu">商州，治上洛縣，至京師二百八十一里。</span>幷發武關防兵，數日間，北出藍田以向長安，吐蕃必遁。」</span>過藍田，遇元帥都虞候臧希讓、鳳翔節度使高昇，得兵近千人。<span class="jiazhu">武關在商州西北，雍州藍田縣南。吐，從暾入聲。過，古禾翻，又古臥翻。使，疏吏翻。近，其靳翻。</span>子儀與延昌謀曰：<span class="yinhao">「潰兵至商州，官吏必逃匿而人亂。」</span>使延昌自直徑入商州撫諭之。諸將方縱兵暴掠，聞子儀至，皆大喜聽命。<span class="jiazhu">將，卽亮翻。</span>子儀恐吐蕃逼乘輿，留軍七盤，<span class="jiazhu">杜佑曰：七盤，卽王莽所謂<span class="yinhao">「繞霤之固南當荊楚」</span>者也。繞霤者，言四面塞阨屈曲，水回繞而霤，今謂之七盤、十二䋫。乘，承正翻。吐，從暾入聲。</span>三日乃行，比至商州，<span class="jiazhu">比，必利翻。</span>行收兵，幷武關防兵合四千人，軍勢稍振。子儀乃泣諭將士以共雪國恥，取長安，皆感激受約束。子儀請太子賓客第五琦爲糧料使，給軍食。<span class="jiazhu">將，卽亮翻。糧料使，主給行營軍食。我宋朝隨軍轉運使卽其任。</span>上賜子儀詔，恐吐蕃東出潼關，徵子儀詣行在。子儀表稱：<span class="yinhao">「臣不收京城無以見陛下，若出兵藍田，虜必不敢東向。」</span>上許之。鄜延<span class="jiaozhusup">【章：十二行本「延」作「坊」；乙十一行本同。】</span>節度判官段秀實說節度使白孝德引兵赴難，<span class="jiazhu">上元元年，置渭北、鄜坊節度使，領鄜、坊、丹、延四州，治坊州。吐，從暾入聲。潼，音同。說，式芮翻。難，乃旦翻。</span>孝德卽日大舉，南趣京畿，<span class="jiazhu">李嗣業自西域赴難於至德之初，白孝德自鄜坊赴廣德之難，皆段秀實發之，其忠義蓋天性也。</span>與蒲、陝、商、華合勢進擊。<span class="jiazhu">陝，失冉翻。華，戶化翻。</span></p>
<p class="em2 strong" id="p14"><a class="gg-link" href="#p14" onclick="return changeColor(this);"></a>吐蕃旣立廣武王承宏，欲掠城中士、女、百工，整衆歸國。子儀使左羽林大將軍長孫全緒將二百騎出藍田觀虜勢，令第五琦攝京兆尹，與之偕行，又令寶應軍使張知節將兵繼之。<span class="jiazhu">長，知兩翻。將，卽亮翻，又音如字。騎，奇計翻。令，力丁翻。琦，音奇。上以射生軍入禁中清難，賜名寶應功臣，故射生軍亦號寶應軍。</span>全緒至韓公堆，晝則擊鼓張旗幟，夜則多然火，以疑吐蕃。前光祿卿殷仲卿聚衆近千人，保藍田，與全緒相表裏，帥二百餘騎直渡滻水。<span class="jiazhu">近，其靳翻。帥，讀曰率。滻，音產。</span>吐蕃懼，百姓又紿之曰：<span class="yinhao">「郭令公自商州將大軍不知其數至矣！」</span><span class="jiazhu">紿，湯亥翻。將，卽亮翻，又音如字。</span>虜以爲然，稍稍引軍去。全緒又使射生將王甫入城陰結少年數百，夜擊鼓大呼於朱雀街，<span class="jiazhu">將，卽亮翻。少，始照翻。呼，火故翻。唐太極宮正南出朱雀門，自朱雀門南出至明德門，皆名朱雀街。</span>吐蕃惶駭，庚寅，悉衆遁去。<span class="jiazhu"><span class="shu-ming">考異</span>曰：<span class="shu-ming">舊·吐蕃傳</span>曰：<span class="yinhao">「子儀帥部曲數百人及其妻子僕從南入牛心谷，駝馬車牛數百兩。子儀遲留，未知所適。行軍判官中書舍人王延昌、監察御史李萼謂子儀曰：『令公身爲元帥，主上蒙塵于外，今吐蕃之勢日逼，豈可懷安于谷中，何不南趨商州，漸赴行在！』子儀遽從之。延昌曰：『吐蕃知令公南行，必分兵來逼，若當大路，事卽危矣。不如取玉山路而去，出其不意。』子儀又從之。子儀之隊千餘人，山谷束隘，連延百餘里，人不得馳。延昌與萼恐狹徑被追，前後不相救，至倒迴口，遂與子儀別行，踰絕澗，登七盤，趨于商州。先是，六軍將張知節與麾下數百人自京城奔于商州，大掠避難朝官、士庶及居人資財、鞍馬，已有日矣。延昌與萼旣至，說知節曰：『將軍身掌禁兵，軍敗而不赴行在，又恣其下虜掠，何所歸乎！今郭令公，元帥也，已欲至洛南，將軍若整頓士卒，諭以禍福，請令公來撫之，圖收長安；此則將軍非常之功也。』知節大悅。其時諸軍將臧希讓、高昇、彭體盈、李惟詵等數人，各有部曲家兵數十騎，相次而至，又從其計，皆相率爲軍，約不侵暴。延昌留于軍中主約，萼以數騎往迎子儀，去洛南十餘里，及之，遂與子儀回至商州。諸將大喜，皆遵其約束。吐蕃將入京師也，前光祿卿殷仲卿逃難而出，至藍田，糾合敗兵及諸驍勇願從者百餘人，南保藍田以拒吐蕃，其衆漸振，至于千人。子儀旣至商州，募人往探賊勢，羽林將軍長孫全緒請行。全緒至韓公堆，仲卿得官軍，其勢益壯，遂相爲表裏。仲卿帥二百餘騎遊弈，直渡滻水。吐蕃懼，問百姓，百姓皆紿之曰：『郭令公大軍不知其數。』賊以爲然，遂抽軍而還。」</span><span class="shu-ming">汾陽家傳</span>曰：<span class="yinhao">「公以三十騎循御宿川，略山而東。公西望國門，涕不自勝，謂延昌曰：『爲舍人計，何以復國？』延昌歔欷不能對。公謂曰：『料諸將散卒必逃商於，若速行收合散卒，兼武關兵，數日之內，卻出藍田，設疑兵，爲斾，屯於韓公堆，吐蕃必懼我而退，乃相與速驅之。』過藍田，公與延昌議曰：『散兵至商州，必官吏不守，則兵亂而人潰。』使延昌間道中宿至商州，果如所議。延昌以公之言巡撫之，亂乃止，潰乃復。」</span>從今之。</span>高暉聞之，帥麾下三百餘騎東走，至潼關，守將李日越擒而殺之。<span class="jiazhu">帥，讀曰率。將，卽亮翻；下同。<span class="shu-ming">考異</span>曰：<span class="shu-ming">新·魚朝恩傳</span>曰：<span class="yinhao">「朝恩遣劉德信討斬之。」</span>今從<span class="shu-ming">實錄</span>。</span></p>
<p class="em2 strong" id="p15"><a class="gg-link" href="#p15" onclick="return changeColor(this);"></a>壬辰，詔以元載判元帥行軍司馬，以第五琦爲京兆尹。癸巳，以郭子儀爲西京留守。甲午，子儀發商州。己亥，以魚朝恩部將皇甫溫爲陝州刺史，周智光爲華州刺史。<span class="jiazhu">爲周智光以華州跋扈張本。</span></p>
<p class="em2 strong" id="p16"><a class="gg-link" href="#p16" onclick="return changeColor(this);"></a><span class="yinwen">7</span>驃騎大將軍、判元帥行軍司馬程元振專權自恣，人畏之甚於李輔國。諸將有大功者，元振皆忌疾欲害之。吐蕃入寇，元振不以時奏，致上狼狽出幸。上發詔徵諸道兵，李光弼等皆忌元振居中，莫有至者，中外咸切齒而莫敢發言。太常博士柳伉上疏，<span class="jiazhu">伉，苦浪翻。</span>以爲：<span class="yinhao">「犬戎犯關度隴，不血刃而入京師，劫宮闈，焚陵寢，武士無一人力戰者，此將帥叛陛下也。陛下疏元功，委近習，<span class="jiazhu">疏，與疎同。</span>日引月長，以成大禍，羣臣在廷，無一人犯顏回慮者，此公卿叛陛下也。陛下始出都，百姓塡然，奪府庫，相殺戮，此三輔叛陛下也。自十月朔召諸道兵，盡四十日，無隻輪入關，此四方叛陛下也。內外離叛，陛下以今日之勢爲安邪，危邪？若以爲危，豈得高枕，<span class="jiazhu">枕，職任翻。</span>不爲天下討罪人乎！<span class="jiazhu">爲，于僞翻。</span>臣聞良醫療疾，當病飲藥，藥不當病，猶無益也。陛下視今日之病，何繇至此乎？必欲存宗廟社稷，獨斬元振首，馳告天下，悉出內使隸諸州，<span class="jiazhu">言悉出諸宦官隸諸州羈管也。時宦官皆爲內諸司使，故曰內使。</span>持神策兵付大臣，<span class="jiazhu">時魚朝恩領神策軍。</span>然後削尊號，下詔引咎，曰：『天下其許朕自新改過，宜卽募士西赴朝廷；若以朕惡不悛，<span class="jiazhu">悛，丑緣翻。</span>則帝王大器，敢妨聖賢，其聽天下所往。』如此，而兵不至，人不感，天下不服，臣請闔門寸斬以謝陛下。」</span>上以元振嘗有保護功，<span class="jiazhu">保護事見上卷寶應元年。</span>十一月，辛丑，削元振官爵，放歸田里。</p>
<p class="em2 strong" id="p17"><a class="gg-link" href="#p17" onclick="return changeColor(this);"></a><span class="yinwen">8</span>王甫自稱京兆尹，聚衆二千餘人，署置官屬，暴橫長安中。<span class="jiazhu">橫，戶孟翻。</span>壬寅，郭子儀至滻水西，<span class="jiazhu">郭子儀至滻水西，則已渡滻水，近京城矣。</span>甫按兵不出。或謂子儀，城不可入。子儀不聽，引三十騎徐進，使人傳呼召甫；甫失據，出迎拜伏，子儀斬之，<span class="jiazhu"><span class="shu-ming">考異</span>曰：<span class="shu-ming">實錄</span>曰：<span class="yinhao">「有武將王甫等，誘長安惡少數百人，集六街鼓於朱雀街，大鼓之。吐蕃聞之震懾，乘夜而遁。」</span><span class="shu-ming">汾陽家傳</span>曰：<span class="yinhao">「射生將王撫，猛而多力，自稱御史大夫，領五百騎、二千步卒，兼補官屬，以謀作亂。甲午，公發商州；冬十一月壬寅，公次滻水之右。王撫知公之來也，於城中堅列行陣，戈矛若林，指揮其間，按甲不出。人勸公必不可入，公以三十騎徐進，曾不少懼，令傳呼王撫，撫應聲伏，烏合之徒，一時而潰。」</span><span class="shu-ming">邠志</span>曰：<span class="yinhao">「郭公屯商州，十二月一日，率諸軍五萬餘人出藍田，去城百里而軍。城中相傳，言大軍將至，西戎懼焉。三日，馬家小兒、張小君、李酒盞、射生官王甫等五百餘人，夜半，聚六街鼓入于子城，雷擊天門街中，仍分其衆建旗諸門。吐蕃以爲大軍夜至，相帥遁去。小君使報郭公。七日，郭公全師入于京師，繫小君、酒盞、王甫等，責之曰：『吾軍未至，汝設詐以畏吐蕃，吐蕃知之怒汝，燔爇宮闕，從容而去，豈不由汝乎！』命斬之。遂以破賊收城聞。」</span><span class="shu-ming">舊·子儀傳</span>曰：<span class="yinhao">「全緒遣禁軍舊將王甫入長安，陰結豪俠爲內應，一日，齊擊鼓於朱雀街，蕃軍惶駭而去。」</span>又曰：<span class="yinhao">「射生將王撫自署爲京兆尹，聚兵二千人，擾亂京城，子儀召撫，殺之。詔子儀權京城留守。」</span><span class="shu-ming">吐蕃傳</span>：<span class="yinhao">「吐蕃餘衆尙在城，軍將王撫及御史大夫王仲昇領兵自苑中入，椎鼓大呼，仲卿之兵又入城，吐蕃皆奔走。」</span>若如<span class="shu-ming">邠志</span>所言，是子儀殺撫而攘其功，計子儀必不爲也。子儀勳業，今古推高，淩準作書，多攻其短，疑有宿嫌，不可盡信。今從<span class="shu-ming">汾陽家傳</span>及<span class="shu-ming">子儀舊傳</span>。</span>其兵盡散。白孝德與邠寧節度使張蘊琦將兵屯畿縣，<span class="jiazhu">京兆府管二十縣，萬年、長安爲赤縣，餘縣皆爲畿縣。</span>子儀召之入城，京畿遂安。</p>
<p class="em2 strong" id="p18"><a class="gg-link" href="#p18" onclick="return changeColor(this);"></a><span class="yinwen">9</span>宦官廣州市舶使呂太一發兵作亂，<span class="jiazhu">唐置市舶使於廣州以收商舶之利，時以宦者爲之。舶，音白。</span>節度使張休棄城奔端州。<span class="jiazhu"><span class="shu-ming">舊志</span>：廣州西至端州二百四十里。</span>太一縱兵焚掠，官軍討平之。</p>
<p class="em2 strong" id="p19"><a class="gg-link" href="#p19" onclick="return changeColor(this);"></a><span class="yinwen">10</span>吐蕃還至鳳翔，節度使孫志直閉城拒守，吐蕃圍之數日。鎭西節度使馬璘聞車駕幸陝，將精騎千餘自河西入赴難；<span class="jiazhu">難，乃旦翻。</span>轉鬬至鳳翔，值吐蕃圍城，璘帥衆持滿外向，突入城中，不解甲，背城出戰，<span class="jiazhu">帥，讀曰率；下同。背，蒲妹翻。</span>單騎先士卒奮擊，俘斬千計而歸。明日，虜復逼城請戰，<span class="jiazhu">先，昔薦翻。俘，方無翻。復，扶又翻。</span>璘開懸門以待之。<span class="jiazhu">杜預曰：懸門，施於內城門。按今邊城之門，設扉以啓閉。而懸門者，設於門闑之外，常懸而不下，寇至則下之以塞門，以爲重閉之固。</span>虜引退，曰：<span class="yinhao">「此將軍不惜死，宜避之。」</span>遂去，居於原、會、成、渭之地。<span class="jiazhu">原州，高平郡；會州，會寧郡；成州，同谷郡；皆據河、隴之勝以臨唐境。</span></p>
<p class="em2 strong" id="p20"><a class="gg-link" href="#p20" onclick="return changeColor(this);"></a><span class="yinwen">11</span>十二月，丁亥，車駕發陝州。<span class="jiazhu">陝，失冉翻。</span>左丞顏眞卿請上先謁陵廟，然後還宮，元載不從，眞卿怒曰：<span class="yinhao">「朝廷豈堪相公再壞邪！」</span><span class="jiazhu">還，從宣翻，又音如字。載，祖亥翻，又音如字。朝，直遙翻。相，昔亮翻。邪，音耶。壞，音怪。</span>載由是銜之。甲午，上至長安，郭子儀帥城中百官及諸軍迎於滻水東，伏地待罪。上勞之曰：<span class="yinhao">「用卿不早，故及於此。」</span><span class="jiazhu">銜，其緘翻。勞，力到翻。滻，音產。</span></p>
<p class="em2 strong" id="p21"><a class="gg-link" href="#p21" onclick="return changeColor(this);"></a><span class="yinwen">12</span>以魚朝恩爲天下觀軍容宣慰處置使，總禁兵，權寵無比，<span class="jiazhu">魚朝恩以陝州迎扈之勞，過承權寄恩寵。去程得魚，所謂去虺得虎也。處，昌呂翻。使，疏吏翻。朝，直遙翻。</span>築城於鄠縣及中渭橋，屯兵以備吐蕃。以駱奉仙爲鄠縣築城使，遂將其兵。<span class="jiazhu">鄠，音戶。吐，從暾入聲。將，卽亮翻，又音如字。</span></p>
<p class="em2 strong" id="p22"><a class="gg-link" href="#p22" onclick="return changeColor(this);"></a><span class="yinwen">13</span>乙未，以苗晉卿爲太保，裴遵慶爲太子少傅，並罷政事；以宗正卿李峴爲黃門侍郎、同平章事。遵慶旣去，元載權益盛，以貨結內侍董秀，使主書卓英倩潛與往來，上意所屬，<span class="jiazhu">主書，省吏也。峴，戶典翻。屬，之欲翻。</span>載必先知之，承意探微，<span class="jiazhu">探，吐南翻。</span>言無不合；上以是益愛之。英倩，金州人也。<span class="jiazhu">金州，安康郡。</span></p>
<p class="em2 strong" id="p23"><a class="gg-link" href="#p23" onclick="return changeColor(this);"></a><span class="yinwen">14</span>吐蕃旣去，廣武王承宏逃匿草野；上赦不誅，丙申，放之於華州。<span class="jiazhu">華州華陰郡，去京師一百八十里。</span></p>
<p class="em2 strong" id="p24"><a class="gg-link" href="#p24" onclick="return changeColor(this);"></a><span class="yinwen">15</span>程元振旣得罪，歸三原，聞上還宮，衣婦人服，<span class="jiazhu">還，從宣翻，又音如字。衣，於旣翻。</span>私入長安，復規任用，京兆府擒之以聞。<span class="jiazhu">復，扶又翻，規圖也。<span class="shu-ming">考異</span>曰：<span class="shu-ming">實錄</span>如此，仍云<span class="yinhao">「將圖進取」</span>。<span class="shu-ming">舊傳</span>：<span class="yinhao">「元振服縗麻於車中，入京城，以規任用。與御史大夫王仲昇飲酒，爲御史所彈。」</span>今從<span class="shu-ming">實錄</span>，參以<span class="shu-ming">舊傳</span>。</span></p>
<p class="em2 strong" id="p25"><a class="gg-link" href="#p25" onclick="return changeColor(this);"></a><span class="yinwen">16</span>吐蕃陷松、維、保三州及雲山新築二城，<span class="jiazhu">松州交川郡，以郡界有甘松嶺名州。開元二十八年，以維州之定廉置奉州雲山郡，天寶八年，徙治天保軍，更曰天保郡，是年沒吐蕃。至乾元云年，嗣歸誠王董嘉俊以郡來歸，始更名保州。又按天寶八年分定廉置雲山縣，時蓋於縣新築二城也。</span>西川節度使高適不能救，於是劍南西山諸州亦入於吐蕃矣。<span class="jiazhu">使，疏吏翻。吐，從暾入聲。</span></p>
<div class="yt" id="y764"><p class="strong" id="p26"><a class="gg-link" href="#p26" onclick="return changeColor(this);"></a><span class="section" id="title-4"><span data-head-description="代宗睿文孝武皇帝上之下" data-head-level="h4" data-head-title="廣德二年">二年</span></span><span class="biaozhusup" data-rel="">（甲辰、七六四年）</span></p></div>
<p class="em2 strong" id="p27"><a class="gg-link" href="#p27" onclick="return changeColor(this);"></a><span class="yinwen">1</span>春，正月，壬寅，敕稱程元振變服潛行，將圖不軌，長流溱州。上念元振之功，<span class="jiazhu">復念其保護之功也。</span>尋復令於江陵安置。<span class="jiazhu">復，扶又翻。溱，緇詵翻。溱州治榮懿縣，貞觀開山洞所置也。江陵府，上元置府，又置南都，則善地也。令，力丁翻。</span></p>
<p class="em2 strong" id="p28"><a class="gg-link" href="#p28" onclick="return changeColor(this);"></a><span class="yinwen">2</span>癸卯，合劍南東、西州爲一道，以黃門侍郎嚴武爲節度使。<span class="jiazhu">分劍南爲東、西川，見二百二十卷肅宗至德元載。<span class="shu-ming">考異</span>曰：<span class="shu-ming">舊傳</span>：<span class="yinhao">「武爲京兆少尹，以史思明阻兵，不之官，出爲綿州刺史，遷東川節度使。上皇誥兩川合爲一道，拜武劍南節度使。」</span><span class="shu-ming">新傳</span>：<span class="yinhao">「武爲少尹，坐房琯，貶巴州，久之，遷東川。」</span>餘同<span class="shu-ming">舊傳</span>。按思明阻兵河、洛，京兆少尹何妨之官！此年始合東、西川爲一道，豈上皇誥所合！<span class="shu-ming">新</span>、<span class="shu-ming">舊傳</span>皆誤。</span></p>
<p class="em2 strong" id="p29"><a class="gg-link" href="#p29" onclick="return changeColor(this);"></a><span class="yinwen">3</span>丙午，遣檢校刑部尙書顏眞卿宣慰朔方行營。上之在陝也，顏眞卿請奉詔召僕固懷恩，上不許。<span class="jiazhu">校，古孝翻。尙，辰羊翻。陝，失冉翻。</span>至是，上命眞卿說諭懷恩入朝。對曰：<span class="yinhao">「陛下在陝，臣往，以忠義責之，使之赴難，<span class="jiazhu">說，式芮翻。朝，直遙翻。難，乃旦翻。</span>彼猶有可來之理；今陛下還宮，<span class="jiazhu">還，從宣翻，又音如字。</span>彼進不成勤王，退不能釋衆，召之，庸肯至乎！且言懷恩反者，獨辛雲京、駱奉仙、李抱玉、魚朝恩四人耳，<span class="jiazhu">朝，直遙翻。</span>自餘羣臣皆言其枉。陛下不若以郭子儀代懷恩，可不戰而服也。」</span>時汾州別駕李抱眞，抱玉之從父弟也，<span class="jiazhu">從，才又翻。</span>知懷恩有異志，脫身歸京師。上方以懷恩爲憂，召見抱眞問計，對曰：<span class="yinhao">「此不足憂也。朔方將士思郭子儀，如子弟之思父兄。懷恩欺其衆云，郭子儀已爲魚朝恩所殺，衆信之，故爲其用耳。<span class="jiazhu">將，卽亮翻。朝，直遙翻。</span>陛下誠以子儀領朔方，彼皆不召而來耳。」</span>上然之。</p>
<p class="em2 strong" id="p30"><a class="gg-link" href="#p30" onclick="return changeColor(this);"></a><span class="yinwen">4</span>甲寅，禮儀使杜鴻漸<span class="jiazhu"><span class="shu-ming">唐會要</span>曰：高祖禪代之際，溫大雅與竇威、陳叔達參定禮儀。自後至開元初，參定禮儀者並不入銜，無由檢敍。開元九年，韋縚除國子司業，仍知太常禮儀事，自此至二十三年，凡四改官，至太常卿，並帶知禮儀事。至天寶九載，始置禮儀使，以太子左庶子韋述爲之。使，疏吏翻。</span>奏：<span class="yinhao">「自今祀圜丘、方丘請以太祖配，祈穀以高祖配，大雩以太宗配，明堂以肅宗配。」</span>從之。<span class="jiazhu">唐制，冬至祀圜丘，夏至祀方丘，孟春祈穀，孟夏雩祀，季秋大享明堂；以肅宗配，嚴父之義也。</span></p>
<p class="em2 strong" id="p31"><a class="gg-link" href="#p31" onclick="return changeColor(this);"></a><span class="yinwen">5</span>乙卯，立雍王适爲皇太子。<span class="jiazhu">雍，於用翻。适，古活翻。</span></p>
<p class="em2 strong" id="p32"><a class="gg-link" href="#p32" onclick="return changeColor(this);"></a><span class="yinwen">6</span>吐蕃之入長安也，諸軍亡卒及鄕曲無賴子弟相聚爲盜；吐蕃旣去，猶竄伏南山子午等五谷，<span class="jiazhu">吐，從暾入聲。長安之南山，西接岐州界，東抵虢州界。其谷之大者有五，子午谷、斜谷、駱谷、藍田谷、衡嶺谷也。</span>所在爲患。丁巳，以太子賓客薛景仙爲南山五谷防禦使，以討之。</p>
<p class="em2 strong" id="p33"><a class="gg-link" href="#p33" onclick="return changeColor(this);"></a><span class="yinwen">7</span>魏博節度使田承嗣奏名所管曰天雄軍，從之。<span class="jiazhu">使，疏吏翻。嗣，祥吏翻。</span></p>
<p class="em2 strong" id="p34"><a class="gg-link" href="#p34" onclick="return changeColor(this);"></a><span class="yinwen">8</span>僕固懷恩旣不爲朝廷所用，遂與河東都將李竭誠潛謀取太原；<span class="jiazhu">朝，直遙翻。將，卽亮翻。都將，都知兵馬使。</span>辛雲京覺之，殺竭誠，乘城設備。懷恩使其子瑒將兵攻之，雲京出與戰，瑒大敗而還，遂引兵圍榆次。<span class="jiazhu">去年七月，懷恩使瑒屯榆次。瑒，音暢，又雉杏翻。還，從宣翻，又音如字。</span>上謂郭子儀曰：<span class="yinhao">「懷恩父子負朕實深。<span class="jiazhu">代宗心事，惟與子儀言之。</span>聞朔方將士思公如枯旱之望雨，公爲朕鎭撫河東，<span class="jiazhu">爲，于僞翻。</span>汾上之師必不爲變。」</span><span class="jiazhu">汾上，謂汾陽，時朔方軍多在焉。</span>戊午，以子儀爲關內·河東副元帥、河中節度等使。懷恩將士聞之，皆曰：<span class="yinhao">「吾輩從懷恩爲不義，何面目見汾陽王！」</span><span class="jiazhu">帥，所類翻。</span></p>
<p class="em2 strong" id="p35"><a class="gg-link" href="#p35" onclick="return changeColor(this);"></a><span class="yinwen">9</span>癸亥，以劉晏爲太子賓客，李峴爲詹事，並罷政事。晏坐與程元振交通；元振獲罪，峴有功<span class="jiaozhusup">【章：十二行本「功」作「力」；乙十一行本同。】</span>焉，由是爲宦官所疾，<span class="jiazhu">李峴相肅宗，不爲李輔國所容，宦官之媢疾非一日矣。峴，戶典翻。</span>故與晏皆罷。以右散騎常侍王縉爲黃門侍郎，太常卿杜鴻漸爲兵部侍郎，並同平章事。<span class="jiazhu">散，昔亶翻。騎，奇計翻。縉，音晉。爲王縉黨附元載與之俱誅張本。</span></p>
<p class="em2 strong" id="p36"><a class="gg-link" href="#p36" onclick="return changeColor(this);"></a><span class="yinwen">10</span>丁卯，以郭子儀爲朔方節度大使。二月，子儀至河中。雲南子弟萬人戍河中，將貪卒暴，爲一府患，子儀斬十四人，杖三十人，府中遂安。</p>
<p class="em2 strong" id="p37"><a class="gg-link" href="#p37" onclick="return changeColor(this);"></a><span class="yinwen">11</span>癸酉，上朝獻太清宮；<span class="jiazhu">太清宮，玄宗所建。朝，音直遙翻。</span>甲戌，享太廟；乙亥，祀昊天上帝於圜丘。</p>
<p class="em2 strong" id="p38"><a class="gg-link" href="#p38" onclick="return changeColor(this);"></a><span class="yinwen">12</span>僕固瑒圍榆次，旬餘不拔；遣使急發祁縣兵，李光逸盡與之。<span class="jiazhu">李光逸屯祁縣，事始上年七月。</span>士卒未食，行不能前，十將白玉、焦暉以鳴鏑射其後者，<span class="jiazhu">後者，行不能及衆者也。射，而亦翻；下乃射、射之同。</span>軍士曰：<span class="yinhao">「將軍何乃射人？」</span>玉曰：<span class="yinhao">「今從人反，終不免死；死一也，射之何傷！」</span><span class="jiazhu">白玉、焦暉欲殺瑒，先激其衆。</span>至榆次，瑒責其遲，胡人曰：<span class="yinhao">「我乘馬，<span class="jiazhu">乘，音承。</span>乃漢卒不行耳。」</span>瑒捶漢卒，卒皆怨怒，曰：<span class="yinhao">「節度使黨胡人。」</span>其夕，焦暉、白玉帥衆攻瑒，殺之。<span class="jiazhu">帥，讀曰率。</span>僕固懷恩聞之，入告其母。母曰：<span class="yinhao">「吾語汝勿反，<span class="jiazhu">語，牛倨翻。</span>國家待汝不薄，今衆心旣變，禍必及我，將如之何！」</span>懷恩不對，再拜而出。母提刀逐之曰：<span class="yinhao">「吾爲國家殺此賊，<span class="jiazhu">爲，于僞翻。</span>取其心以謝三軍。」</span>懷恩疾走，得免，遂與麾下三百渡河北走。<span class="jiazhu">自汾州西渡河，投北，趣靈州。</span></p>
<p class="em2 strong" id="p39"><a class="gg-link" href="#p39" onclick="return changeColor(this);"></a>時朔方將渾釋之守靈州，懷恩檄至，云全軍歸鎭，釋之曰：<span class="yinhao">「不然，此必衆潰矣。」</span>將拒之，其甥張韶曰：<span class="yinhao">「彼或翻然改圖，以衆歸鎭，何可不納也！」</span>釋之疑未決。懷恩行速，先候者而至，<span class="jiazhu">先，昔薦翻。</span>釋之不得已納之。張韶以其謀告懷恩，懷恩以韶爲間，殺釋之而收其軍，<span class="jiazhu">史言渾釋之以臨事不決自禍。間，古莧翻。</span>使韶主之；旣而曰：<span class="yinhao">「釋之，舅也，彼尙負之，安有忠於我哉！」</span>他日，以事杖之，折其脛，置於彌峨城而死。<span class="jiazhu">張韶之死宜矣。折，而設翻。脛，音胡定翻。脛，腳莖也。</span></p>
<p class="em2 strong" id="p40"><a class="gg-link" href="#p40" onclick="return changeColor(this);"></a>都虞候張維嶽在沁州，聞懷恩去，乘傳至汾州，<span class="jiazhu">傳，張戀翻，驛馬也。</span>撫定其衆，殺焦暉、白玉而竊其功，以告郭子儀。子儀使牙官盧諒至汾州，<span class="jiazhu">節鎭、州、府皆有牙官、行官，牙官給牙前驅使，行官使之行役出四方。自五季以後，詬詈武臣率曰牙官。</span>維嶽賂諒，使實其言。子儀奏維嶽殺瑒，<span class="jiazhu"><span class="shu-ming">考異</span>曰：<span class="shu-ming">汾陽家傳</span>曰：<span class="yinhao">「開府盧昴，公先使汾州慰諭，及還，惡不比於己者，好賂於己者，公捶殺之。」</span><span class="shu-ming">邠志</span>曰：<span class="yinhao">「郭公使牙官盧諒之軍，如岳賂諒，使信其言。郭公以如岳殺瑒聞，詔優之。諸將云云，郭公乃理諒罪，棒殺之。」</span>今參取二書，昴職名從<span class="shu-ming">邠志</span>。</span>傳首詣闕。羣臣入賀，上慘然不悅，曰：<span class="yinhao">「朕信不及人，致勳臣顚越，深用爲愧，又何賀焉！」</span>命輦懷恩母至長安，給待優厚，月餘，以壽終；<span class="jiazhu">史言壽終，明非殺之也。</span>以禮葬之，功臣皆感歎。</p>
<p class="em2 strong" id="p41"><a class="gg-link" href="#p41" onclick="return changeColor(this);"></a>戊寅，郭子儀如汾州，<span class="jiazhu"><span class="shu-ming">考異</span>曰：<span class="shu-ming">實錄</span>：<span class="yinhao">「廣德元年十二月丁酉，僕固瑒爲帳下張維岳所殺，以其衆歸郭子儀。懷恩聞之，棄營脫身遁走北蕃。」</span>按朔方兵所以不附僕固氏者，以子儀爲之帥也。縱不在子儀領朔方節度使之後，亦當在領河東副元帥之後也。而<span class="shu-ming">實錄</span>二年正月丁卯，子儀爲朔方節度使。<span class="shu-ming">汾陽家傳</span>：<span class="yinhao">「二年正月，子儀充河東副元帥、河中節度使，癸亥，代宗三殿宴送，二十六日，發上都，二月，至河中，兼朔方節度大使，戊寅，往汾州，甲申，還至河中。」</span><span class="shu-ming">邠志</span>：<span class="yinhao">「二年正月二十日，詔郭公加河中節度、河東副元帥，二十九日，加朔方節度，二月，僕固瑒率軍攻榆次，逾旬不拔」</span>云云。然則瑒死決不在去年十二月。今因子儀如汾州，幷言之。</span>懷恩之衆<span class="jiaozhusup">【章：十二行本「衆」下有「數萬」二字；乙十一行本同；張校同，云無註本亦無。】</span>悉歸之，咸鼓舞涕泣，喜其來而悲其晚也。<span class="jiazhu">卒如顏眞卿、李抱眞之言。</span>子儀知盧諒之詐，杖殺之。上以李抱眞言有驗，遷殿中少監。</p>
<p class="em2 strong" id="p42"><a class="gg-link" href="#p42" onclick="return changeColor(this);"></a><span class="yinwen">13</span>上之幸陝也，李光弼竟遷延不至，上恐遂成嫌隙，其母在河中，數遣中使存問之。<span class="jiazhu">數，所角翻。</span>吐蕃退，除光弼東都留守以察其去就；光弼辭以就江、淮糧運，引兵歸徐州。上迎其母至長安，厚加供給，使其弟光進掌禁兵，遇之加厚。<span class="jiazhu">皆所以懷來光弼。</span></p>
<p class="em2 strong" id="p43"><a class="gg-link" href="#p43" onclick="return changeColor(this);"></a><span class="yinwen">14</span>戊子，赦天下。<span class="jiaozhusup">【據章鈺<span class="shu-ming">資治通鑑校宋記</span>補。】</span></p>
<p class="em2 strong" id="p44"><a class="gg-link" href="#p44" onclick="return changeColor(this);"></a><span class="yinwen">15</span>自喪亂以來，<span class="jiazhu">喪，息浪翻。</span>汴水堙廢，漕運者自江、漢抵梁、洋，迂險勞費，<span class="jiazhu">自安祿山作亂，關、洛路阻，遭運泝江入漢，抵梁、洋，故汴渠堙廢不治。</span>三月，己酉，以太子賓客劉晏爲河南、江、淮以來轉運使，議開汴水。庚戌，又命晏與諸道節度使均節賦役，聽便宜行畢以聞。時兵火之後，中外艱食，關中米斗千錢，百姓挼穗以給禁軍，<span class="jiazhu">挼，奴禾翻。</span>宮廚無兼時之積。<span class="jiazhu">宮廚，所以奉上及宮中食膳。</span>晏乃疏浚汴水，遺元載書，具陳漕運利病，<span class="jiazhu">時元載爲相，故遺書言漕運事。遺，唯季翻。</span>令中外相應。自是每歲運米數十萬石以給關中，唐世推漕運之能者，推<span class="jiaozhusup">【嚴：「推」改「惟」。】</span>晏爲首，後來者皆遵其法度云。</p>
<p class="em2 strong" id="p45"><a class="gg-link" href="#p45" onclick="return changeColor(this);"></a><span class="yinwen">14</span>甲子，盛王琦薨。<span class="jiazhu">琦，玄宗子也。</span></p>
<p class="em2 strong" id="p46"><a class="gg-link" href="#p46" onclick="return changeColor(this);"></a><span class="yinwen">17</span>党項寇同州，郭子儀使開府儀同三司李國臣擊之，曰：<span class="yinhao">「虜得間則出掠，<span class="jiazhu">間，古莧翻。</span>官軍至則逃入山，宜使羸師居前以誘之，勁騎居後以覆之。」</span>國臣與戰於澄城北，<span class="jiazhu">澄城，<span class="shu-ming">春秋左傳</span>北徵之地，漢爲徵縣，屬馮翊。音澄。後魏爲澄城縣，幷置澄城郡，隋廢郡存縣，唐屬同州。<span class="shu-ming">九域志</span>：縣在州北九十里。</span>大破之，斬首捕虜千餘人。</p>
<p class="em2 strong" id="p47"><a class="gg-link" href="#p47" onclick="return changeColor(this);"></a><span class="yinwen">18</span>夏，五月，癸丑，初行<span class="shu-ming">五紀曆</span>。<span class="jiazhu">寶應元年六月望，戊夜，月蝕三之一。官曆加時在日出後，有交，不署蝕。代宗以<span class="shu-ming">至德曆</span>不與天合，詔司天臺官屬郭獻之等復用<span class="shu-ming">麟德元紀</span>，更立歲差，增損遲疾交會及五星差數，以寫<span class="shu-ming">大衍</span>舊術，上元七曜，起虛四度。帝爲製序，題曰<span class="shu-ming">五紀曆</span>。</span></p>
<p class="em2 strong" id="p48"><a class="gg-link" href="#p48" onclick="return changeColor(this);"></a><span class="yinwen">19</span>庚申，禮部侍郎楊綰奏歲貢孝弟力田無實狀，及童子科皆僥倖；悉罷之。<span class="jiazhu">孝弟力田之科始於漢。</span></p>
<p class="em2 strong" id="p49"><a class="gg-link" href="#p49" onclick="return changeColor(this);"></a><span class="yinwen">20</span>郭子儀以安、史昔據洛陽，故諸道置節度使以制其要衝；今大盜已平，而所在聚兵，耗蠹百姓，表請罷之，仍自河中爲始。<span class="jiazhu">子儀時鎭河中，表先罷河中節度以示諸鎭，君子惜其有安國家尊朝廷之心而時君不能盡用之也。</span>六月，<span class="jiaozhusup">【章：十二行本「月」下有「庚辰」二字；乙十一行本同。】</span>敕罷河中節度及耀德軍。<span class="jiazhu">乾元二年置耀德軍於河中。</span>子儀復請罷關內副元帥；<span class="jiazhu">復，扶又翻；下衆復同。</span>不許。</p>
<p class="em2 strong" id="p50"><a class="gg-link" href="#p50" onclick="return changeColor(this);"></a><span class="yinwen">21</span>僕固懷恩至靈武，收合散亡，其衆復振。上厚撫其家。癸未，下詔，稱其<span class="yinhao">「勳勞著於帝室，及於天下。疑隙之端，起自羣小，察其深衷，本無他志；君臣之義，情實如初。但以河北旣平，朔方已有所屬，宜解河北副元帥、朔方節度等使，<span class="jiazhu">優詔解其職任，使河北諸帥不復稟其約束，朔方將士心歸子儀。</span>其太保兼中書令、大寧郡王如故。但當詣闕，更勿有疑。」</span>懷恩竟不從。</p>
<p class="em2 strong" id="p51"><a class="gg-link" href="#p51" onclick="return changeColor(this);"></a><span class="yinwen">22</span>秋，七月，庚子，稅天下青苗錢以給百官俸。<span class="jiazhu">乾元以來，天下用兵，京師百寮，俸錢減耗。上卽位，推恩庶寮，下議公卿，或言稅畝有苗者，公私咸濟。乃分遣憲官稅天下地青苗錢，充百司課料。宋白曰：大曆五年五月，詔京兆府應徵青苗、地頭錢等，承前青苗錢，每畝徵十五文，地頭錢，每畝徵二十五文，自今已後，宜一切以青苗錢爲名，每畝減五文，徵三十□<span class="jiaozhusup">【郭立暄：元刻初印本、早印乙本如此。吳本、陳本填入『五』字，胡本從明本，標點本作『徵三十五文』（第十五册七一六六頁）。】</span>文，隨徵夏稅時據數徵納。八年，每畝率十五文。俸，方用翻。</span></p>
<p class="em2 strong" id="p52"><a class="gg-link" href="#p52" onclick="return changeColor(this);"></a><span class="yinwen">23</span>太尉兼侍中、河南副元帥、臨淮武穆王李光弼，治軍嚴整，<span class="jiazhu">治，直之翻。</span>指顧號令，諸將莫敢仰視，謀定而後戰，能以少制衆，與郭子儀齊名。及在徐州，擁兵不朝，諸將田神功等不復稟畏，<span class="jiazhu">少，始照翻。復，扶又翻。李光弼處危疑之地，其迹若無君者，而諸將亦不復稟畏光弼。節義天下之大義，非虛語也。</span>光弼愧恨成疾，己酉，薨。<span class="jiazhu">史言李光弼不能以功名自終。</span>八月，丙寅，以王縉代光弼都統河南、淮西、山南東道諸行營。<span class="jiazhu">統，他綜翻，俗從上聲。</span></p>
<p class="em2 strong" id="p53"><a class="gg-link" href="#p53" onclick="return changeColor(this);"></a><span class="yinwen">24</span>郭子儀自河中入朝，會涇原奏僕固懷恩引回紇、吐蕃十萬衆將入寇，<span class="jiazhu">朝，直遙翻。紇，下沒翻。吐，從暾入聲。<span class="shu-ming">考異</span>曰：<span class="shu-ming">舊·子儀傳</span>云<span class="yinhao">「數十萬衆」</span>，<span class="shu-ming">懷恩傳</span>云<span class="yinhao">「誘吐蕃十萬衆」</span>。按<span class="shu-ming">汾陽家傳</span>，實不過十萬。</span>京師震駭，詔子儀帥諸將出鎭奉天。<span class="jiazhu">帥，讀曰率。奉天縣，屬京兆。宋白曰：本醴泉縣地，武后分置奉天縣以奉乾陵，在京兆西北百五十里。</span>上召問方略，對曰：<span class="yinhao">「懷恩無能爲也。」</span>上曰：<span class="yinhao">「何故？」</span>對曰：<span class="yinhao">「懷恩勇而少恩，<span class="jiazhu">少，詩沼翻。</span>士心不附，所以能入寇者，因思歸之士耳。<span class="jiazhu">以上觀之，則懷恩將士蓋有關內、河東人。</span>懷恩本臣偏裨，<span class="jiazhu">裨，頻眉翻。</span>其麾下皆臣部曲，必不忍以鋒刃相向，以此知其無能爲也。」</span>辛巳，子儀發，赴奉天。</p>
<p class="em2 strong" id="p54"><a class="gg-link" href="#p54" onclick="return changeColor(this);"></a><span class="yinwen">25</span>甲午，加王縉東都留守。<span class="jiazhu">縉，音晉。守，式又翻。</span></p>
<p class="em2 strong" id="p55"><a class="gg-link" href="#p55" onclick="return changeColor(this);"></a><span class="yinwen">26</span>河中尹兼節度副使崔㝢<span class="jiazhu">使，疏吏翻。㝢，于矩翻。<span class="shu-ming">考異</span>曰：五月已罷河中節度，今猶有副使者，蓋言其前官也。</span>發鎭兵西禦吐蕃，爲法不一。九月，丙申，鎭兵作亂，掠官府及居民，終夕乃定。<span class="jiazhu">吐，從暾入聲。</span></p>
<p class="em2 strong" id="p56"><a class="gg-link" href="#p56" onclick="return changeColor(this);"></a><span class="yinwen">27</span>丙午，加河東節度使辛雲京同平章事。</p>
<p class="em2 strong" id="p57"><a class="gg-link" href="#p57" onclick="return changeColor(this);"></a><span class="yinwen">28</span>辛亥，以郭子儀充北道邠寧、涇原、河西以來通和吐蕃使，以陳鄭、澤潞節度使李抱玉充南道通和吐蕃使。<span class="jiazhu">託通和以緩吐蕃之兵。吐，從暾入聲。</span>子儀聞吐蕃逼邠州，甲寅，遣其子朔方兵馬使晞將兵萬人救之。<span class="jiazhu">邠，卑旻翻。將，卽亮翻，又音如字。</span></p>
<p class="em2 strong" id="p58"><a class="gg-link" href="#p58" onclick="return changeColor(this);"></a><span class="yinwen">29</span>己未，劍南節度使嚴武破吐蕃七萬衆，拔當狗城。<span class="jiazhu">當狗城，當白狗羌之路，故以名城。</span></p>
<p class="em2 strong" id="p59"><a class="gg-link" href="#p59" onclick="return changeColor(this);"></a><span class="yinwen">30</span>關中蟲蝗、霖雨，米斗千餘錢。</p>
<p class="em2 strong" id="p60"><a class="gg-link" href="#p60" onclick="return changeColor(this);"></a><span class="yinwen">31</span>僕固懷恩前軍至宜祿，郭子儀使右兵馬使李國臣將兵爲郭晞後繼。邠寧節度使白孝德敗吐蕃于宜祿。<span class="jiazhu">將，卽亮翻，又音如字，領也。敗，補賣翻。<span class="shu-ming">考異</span>曰：<span class="shu-ming">實錄</span>：<span class="yinhao">「癸巳，孝德敗吐蕃一千餘衆於宜祿，生擒蕃將數人。」</span>按<span class="shu-ming">汾陽家傳</span>，二十六日，賊先軍次宜祿。然則前八日孝德豈得已敗吐蕃於宜祿乎！<span class="shu-ming">實錄</span>誤。</span>冬，十月，懷恩引回紇、吐蕃至邠州，白孝德、郭晞閉城拒守。<span class="jiazhu"><span class="shu-ming">考異</span>曰：<span class="shu-ming">汾陽家傳</span>：<span class="yinhao">「晞屢破吐蕃。」</span>今從<span class="shu-ming">實錄</span>。<span class="shu-ming">舊·子儀傳</span>曰：<span class="yinhao">「虜寇邠州，子儀在涇陽，子儀令長男朔方兵馬使曜率師拒之，與白孝德閉城拒守。」</span>按<span class="shu-ming">實錄</span>及<span class="shu-ming">晞傳</span>皆云晞拒懷恩，破之。<span class="shu-ming">子儀傳</span>云<span class="yinhao">「曜」</span>，誤也。</span></p>
<p class="em2 strong" id="p61"><a class="gg-link" href="#p61" onclick="return changeColor(this);"></a><span class="yinwen">32</span>庚午，嚴武拔吐蕃鹽川城。<span class="jiazhu">鹽川城在當狗城西北。維州舊有鹽溪縣，永徽初，省入保州定廉縣。</span></p>
<p class="em2 strong" id="p62"><a class="gg-link" href="#p62" onclick="return changeColor(this);"></a><span class="yinwen">33</span>僕固懷恩與回紇、吐蕃進逼奉天，京師戒嚴。諸將請戰，郭子儀不許，曰：<span class="yinhao">「虜深入吾地，利於速戰，吾堅壁以待之，彼以吾爲怯，必不戒，乃可破也。若遽戰而不利，則衆心離矣。敢言戰者斬！」</span>辛未夜，子儀出陳於乾陵之南，<span class="jiazhu">陳，讀曰陣。</span>壬申未明，虜衆大至。虜始以子儀爲無備，欲襲之，忽見大軍，驚愕，遂不戰而退。子儀使裨將李懷光等將五千騎追虜，至麻亭而還。虜至邠州，丁丑，攻之，不克；乙酉，虜涉涇而遁。<span class="jiazhu"><span class="shu-ming">考異</span>曰：<span class="shu-ming">實錄</span>：<span class="yinhao">「十月辛未夜，郭晞遣馬步三千人於邠州西斬賊營，殺千餘人，生擒八十三人，俘大將四人。十一月乙未，懷恩及吐蕃等自潰，京師解嚴。」</span><span class="shu-ming">汾陽家傳</span>曰：<span class="yinhao">「十月七日，公誓師曰：『明日有寇，爾其備之。』及夜，出兵數萬陣于西門之外，廣布旗幟，如十萬軍。未曙，懷恩、吐蕃、回紇、吐渾等已陣于乾陵北，長二十里。懷恩等初謂無備，欲襲之。旣陣，兩蕃大駭，不敢戰。而懷恩頃爲公所馭，懾公之威，又遁。初，軍中偶語，夜中出兵，與鬼鬬耳。及未曙，寇已至矣。軍中所以服公之先知也。賊至于邠州，營于北原。十三日，攻其東門，不剋。十四日，橫陣于南原，請戰，晞等與之連戰，大破之，追奔數十里。二十一日，涉涇而還。」</span><span class="shu-ming">邠志</span>：<span class="yinhao">「懷恩寇邠、涇，十七日，衆渡涇水，郭晞率衆禦之，戰于邠郛，我師敗績。懷恩覆其陣，泣曰：『此等昔爲我兒，我敎其射，反爲他人致死於我，惜哉！』明日，引軍南出。」</span><span class="shu-ming">舊·郭晞傳</span>曰：<span class="yinhao">「懷恩誘虜再寇邠州，陣于涇北，晞乘其半濟而擊之，大破獯虜，斬首五千級，連戰皆捷。」</span><span class="shu-ming">吐蕃傳</span>曰：<span class="yinhao">「郭晞於邠州西三十里，令精騎斫懷恩營，破五千衆，斬首千餘級，生擒八十五人，降其大將四人。」</span>諸書載邠、寧戰守、勝敗，事各不同，今從<span class="shu-ming">汾陽家傳</span>，以<span class="shu-ming">實錄</span>參之。</span></p>
<p class="em2 strong" id="p63"><a class="gg-link" href="#p63" onclick="return changeColor(this);"></a><span class="yinwen">34</span>懷恩之南寇也，河西節度使楊志烈發卒五千，謂監軍柏文達曰：<span class="yinhao">「河西銳卒，盡於此矣，君將之以攻靈武，<span class="jiazhu">使，疏吏翻。監，古銜翻。將，卽亮翻；下同，又音如字。</span>則懷恩有返顧之慮，此亦救京師之一奇也！」</span>文達遂將衆擊摧砂堡、靈武縣，皆下之，<span class="jiazhu">摧砂堡在原州西北。靈武，後周置建安縣，後又置歷城郡；隋開皇三年廢郡，十八年改建安爲廣閏，仁壽九年又改曰靈武，屬涇州。</span>進攻靈州。懷恩聞之，自永壽遽歸，<span class="jiazhu">宋白曰：永壽縣，屬邠州，武德元年，於永壽原置縣，因原立名。</span>使蕃、渾二千騎夜襲文達，大破之，士卒死者殆半。文達將餘衆歸涼州，哭而入。志烈迎之曰：<span class="yinhao">「此行有安京室之功，卒死何傷。」</span>士卒怨其言。未幾，<span class="jiazhu">幾，居豈翻。</span>吐蕃圍涼州，士卒不爲用；志烈奔甘州，爲沙陀所殺。<span class="jiaozhusup">【章：十二行本「殺」下有「涼州遂陷」四字；乙十一行本同；退齋校同；張校同，云無註本亦無。】</span><span class="jiazhu"><span class="shu-ming">舊志</span>：涼州，西北至甘州六百里。</span>沙陀姓朱耶，世居沙陀磧，因以爲名。<span class="jiazhu">沙陀始見于此。</span></p>
<p class="em2 strong" id="p64"><a class="gg-link" href="#p64" onclick="return changeColor(this);"></a><span class="yinwen">35</span>十一月，丁未，郭子儀自行營入朝，郭晞在邠州，縱士卒爲暴，節度使白孝德患之，以子儀故，不敢言；涇州刺史段秀實自請補都虞候，<span class="jiazhu">虞候，古候奄之職。虞，防虞也。候，候望也。</span>孝德從之。旣署一月，晞軍士十七人入市取酒，以刃刺酒翁，<span class="jiazhu">酒翁，釀酒者也，今人呼爲酒大工。刺，七亦翻。</span>壞釀器，<span class="jiazhu">壞，古瞶翻。</span>秀實列卒取十七人首注槊上，植市門。<span class="jiazhu">植，直吏翻，又時力翻。<span class="shu-ming">考異</span>曰：此出柳宗元<span class="shu-ming">段太尉逸事狀</span>。<span class="shu-ming">段公家傳</span>曰：<span class="yinhao">「廣德二年正月，白孝德授邠寧節度使。七月，大軍西還，頗有俘掠，又以邠土經寇，未暇耕耘，乃謀頓軍奉天，取給畿內。時倉廩匱竭，吏人潛竄，軍士公行發掘，兼施捶訊，閭里怨苦，遠近彰聞。孝德知之，力不能制。公戲謂賓朋曰：『若使余爲軍候，不令至是。』行軍司馬王稷以其言啓於白孝德，卽日，以公爲都虞候，兼權知奉天縣事。浹旬而軍不犯禁，逾月而路不拾遺。永泰元年，孝德奉詔歸邠州，表公進封張掖郡王、北庭行軍·邠寧都虞候。」</span>據<span class="shu-ming">實錄</span>，時晞官爲左常侍，宗元云尙書，誤也。又按<span class="shu-ming">實錄</span>，廣德二年十月，吐蕃寇邠州，孝德、晞閉城拒守。<span class="shu-ming">汾陽家傳</span>，其年九月，公使陳回光與孝德議邊事於邠州。則孝德不以永泰元年始歸邠州，陳翃誤也。<span class="shu-ming">逸事狀</span>又云：<span class="yinhao">「先是太尉在涇州爲營田官，涇大將焦令諶取人田，自占數十頃，給與農曰：『且熟，歸我半。』是歲大旱，野無草，農以告。諶曰：『我知入數而已，不知旱也。』督責益急，且飢死無以償，卽告太尉。太尉判狀辭甚巽，使人求諭諶。諶盛怒，召農者曰：『我畏段某邪，何敢言我！』取判鋪背上，以大杖擊二十，垂死，輿來庭中。太尉大泣曰：『乃我困汝。』卽自取水，洗去血，裂裳衣瘡，手注善藥，旦夕自哺農者然後食。取騎馬賣，市穀代償。使勿知。淮西寓軍帥尹少榮，剛直士也，入見諶，大罵曰：『汝誠人邪！涇州野如赭，人且飢死，而必得穀，又用大杖擊無罪者。段公，仁信大人也，而汝不知敬。今段公唯一馬，賤賣市穀入汝，又取，不恥。凡爲人傲天災，犯大人，擊無罪者，又取仁者穀，使主人出無馬，汝將何以視天地，尙不愧奴隸耶！』諶雖暴抗，然聞言則大愧，流汗，不能食，曰：『吾終不可以見段公。』一夕，自恨死。」</span>按<span class="shu-ming">段公別傳</span>，大曆八年焦令諶猶存。蓋宗元得於傳聞，其實令諶不死也。</span>晞一營大譟，盡甲，孝德震恐，召秀實曰：<span class="yinhao">「柰何？」</span>秀實曰：<span class="yinhao">「無傷也，請往解之。」</span>孝德使數十人從行，秀實盡辭去，選老躄者一人<span class="jiazhu">譟，則竈翻。躄，俾亦翻，跛之甚者也。</span>持馬至晞門下。甲者出，秀實笑且入，曰：<span class="yinhao">「殺一老卒，何甲也！吾戴吾頭來矣。」</span><span class="jiazhu">老卒，秀實自謂也。言戴頭而來，聽其斬之也。</span>甲者愕。因諭曰：<span class="yinhao">「常侍負若屬邪，<span class="jiazhu">邪，音耶。晞時帶左散騎常侍，故稱之。</span>副元帥負若屬邪？<span class="jiazhu">副元帥，謂子儀。帥，所類翻。</span>柰何欲以亂敗郭氏！」</span><span class="jiazhu">敗，補賣翻。</span>晞出，秀實讓之曰：<span class="yinhao">「副元帥勳塞天地，<span class="jiazhu">塞，昔則翻。</span>當念始終。今常侍恣卒爲暴，行且致亂，亂則罪及副元帥；亂由常侍出，然則郭氏功名，其存者幾何！」</span><span class="jiazhu">幾，居豈翻。</span>言未畢，晞再拜曰：<span class="yinhao">「公幸敎晞以道，<span class="jiazhu">句斷。</span>恩甚大，敢不從命！」</span>顧叱左右：<span class="yinhao">「皆解甲，散還火伍中，敢譁者死！」</span><span class="jiazhu">還，從宣翻，又音如字。唐制，兵五人爲伍，十人爲火。</span>秀實因留宿軍中。晞通夕不解衣，戒候卒擊柝衞秀實。旦，俱至孝德所，謝不能，<span class="jiazhu">句斷。</span>請改。<span class="jiazhu">請改過也。</span>邠州由是無患。</p>
<p class="em2 strong" id="p65"><a class="gg-link" href="#p65" onclick="return changeColor(this);"></a><span class="yinwen">36</span>五谷防禦使薛景仙討南山羣盜，連月不克，上命李抱玉討之。賊帥高玉最強，抱玉遣兵馬使李崇客將四百騎自洋州入，襲之於桃虢川，大破之；玉走成固。<span class="jiazhu">使，疏吏翻。騎，奇計翻。洋，音祥，又如字。走，音奏。將，卽亮翻，又如字。洋州，古成固縣。<span class="shu-ming">唐志</span>：洋州，治興道縣，卽古成固地。</span>庚申，山南西道節度使張獻誠擒玉，獻之，餘盜皆平。</p>
<p class="em2 strong" id="p66"><a class="gg-link" href="#p66" onclick="return changeColor(this);"></a><span class="yinwen">37</span>十二月，乙丑，加郭子儀尙書令。子儀以爲：<span class="yinhao">「自太宗爲此官，累聖不復置，<span class="jiazhu">復，扶又翻。</span>近皇太子亦嘗爲之，非微臣所宜當。」</span>固辭不受，還鎭河中。</p>
<p class="em2 strong" id="p67"><a class="gg-link" href="#p67" onclick="return changeColor(this);"></a><span class="yinwen">38</span>是歲，戶部奏：戶二百九十餘萬，口一千六百九十餘萬。<span class="jiazhu">史言喪亂之後，戶口減於承平什七八。</span></p>
<p class="em2 strong" id="p68"><a class="gg-link" href="#p68" onclick="return changeColor(this);"></a><span class="yinwen">39</span>上遣于闐王勝還國，勝固請留宿衞，以國授其弟曜，<span class="jiazhu">勝令弟曜攝國，自將兵入援，見二百十九卷至德元載。闐，徒賢翻，又徒見翻。</span>上許之；加勝開府儀同三司，賜爵武都王。</p>
<div class="yt" id="y765"><p class="strong" id="p69"><a class="gg-link" href="#p69" onclick="return changeColor(this);"></a><span class="section" id="title-5"><span data-head-description="代宗睿文孝武皇帝上之下" data-head-level="h4" data-head-title="永泰元年">永泰元年</span></span><span class="biaozhusup" data-rel="">（乙巳、七六五年）</span></p></div>
<p class="em2 strong" id="p70"><a class="gg-link" href="#p70" onclick="return changeColor(this);"></a><span class="yinwen">1</span>春，正月，癸卯朔，改元；赦天下。</p>
<p class="em2 strong" id="p71"><a class="gg-link" href="#p71" onclick="return changeColor(this);"></a><span class="yinwen">2</span>戊申，加陳鄭、澤潞節度使李抱玉鳳翔、隴右節度使，<span class="jiazhu">李抱玉時以陳鄭、澤潞行營兵屯京西，故加鳳翔、隴右節度使。</span>以其從弟殿中少監抱眞爲澤潞節度副使。<span class="jiazhu">從，才用翻。少，始照翻。</span>抱眞以山東有變，上黨爲兵衝，而荒亂之餘，土瘠民困，無以贍軍，乃籍民，每三丁選一壯者，免其租、傜，給弓矢，使農隙習射，歲暮都試，<span class="jiazhu">史炤曰：謂總閱試習武備也。<span class="shu-ming">霍光傳</span>：都肄郎。孟康曰：都，試也。漢制，郡國以八月都試，閱武備。</span>行其賞罰。比三年，得精兵二萬，<span class="jiazhu">比，必利翻，及也。</span>旣不費廩給，府庫充實，遂雄視山東。由是天下稱澤潞步兵爲諸道最。<span class="jiazhu">爲李抱眞以澤潞兵橫制諸叛張本。</span></p>
<p class="em2 strong" id="p72"><a class="gg-link" href="#p72" onclick="return changeColor(this);"></a><span class="yinwen">3</span>二月，戊寅，党項寇富平，焚定陵殿。<span class="jiazhu">党，底朗翻。定陵，中宗陵也，在雍州富平縣西北。凡陵有寢有殿，後曰寢，前曰殿。</span></p>
<p class="em2 strong" id="p73"><a class="gg-link" href="#p73" onclick="return changeColor(this);"></a><span class="yinwen">4</span>庚辰，儀王璲薨。<span class="jiazhu">璲，玄宗子也，音遂。</span></p>
<p class="em2 strong" id="p74"><a class="gg-link" href="#p74" onclick="return changeColor(this);"></a><span class="yinwen">5</span>三月，壬辰朔，命左僕射裴冕、右僕射郭英乂等文武之臣十三人於集賢殿待制。<span class="jiazhu">永徽中，命弘文館學士二人日待制於武德殿西門。文明元年，詔京官五品以上清官日一人待制於章善、明福門。先天末，又命朝集使六品以上二人隨仗待制。時勳臣罷節制，無職事，令待制於集賢殿門。宋白曰：是年，詔左僕射裴冕、右僕射郭英乂、太子少傅裴遵慶、檢校太子少保兼御史大夫元志直、太子詹事兼御史大夫臧希讓、左散騎常侍暢璀、檢校刑部尙書王昂、高昇、檢校工部尙書知省事崔渙、吏部侍郎李季師、王延昌、禮部侍郎賈至、涇王傅吳令瑤集賢待制。以勳臣罷節制，無職事，乃於禁門書院待制，間以文儒，寵之也。</span>左拾遺洛陽獨孤及上疏曰：<span class="yinhao">「陛下召冕等待制以備詢問，此五帝盛德也。<span class="jiazhu">上，時掌翻。疏，所句翻。</span>頃者陛下雖容其直而不錄其言，有容下之名，無聽諫之實，遂使諫者稍稍鉗口飽食，相招爲祿仕，此忠鯁之人所以竊歎，而臣亦恥之。今師興不息十年矣，<span class="jiazhu">鉗，其廉翻。玄宗天寶十四載，安祿山反，至是十年。</span>人之生產，空於杼軸。擁兵者第館亙街陌，奴婢厭酒肉，而貧人羸餓就役，剝膚及髓。長安城中白晝椎剽，<span class="jiazhu">羸，倫爲翻。椎，直追翻。剽，匹妙翻。</span>吏不敢詰，官亂職廢，將墮卒暴，百揆隳剌，如沸粥紛麻，<span class="jiazhu">唐、虞有百揆之官。孔安國曰：揆，度也。度百事，總百官。此所謂百揆，蓋言百官之事也。詰，去吉翻。將，卽亮翻。剌，來達翻。</span>民不敢訴於有司，有司不敢聞於陛下，茹毒飲痛，窮而無告。陛下不以此時思所以救之之術，臣實懼焉。今天下惟朔方、隴西有吐蕃、僕固之虞，邠、涇、鳳翔之兵足以當之矣。自此而往，東洎海，南至番禺，<span class="jiazhu">吐，從暾入聲。邠，卑巾翻。洎，其計翻。番禺，音潘愚。</span>西盡、巴蜀，無鼠竊之盜而兵不爲解。<span class="jiazhu">爲，于僞翻。</span>傾天下之貨，竭天下之穀，以給不用之軍，臣不知其故。假令居安思危，自可阨要害之地，俾置屯禦，<span class="jiazhu">令，力丁翻。阨，與扼同。</span>悉休其餘，以糧儲屝屨之資<span class="jiazhu">屝，扶沸翻，草屩也，黃帝臣於則所造。</span>充疲人貢賦，歲可減國租之半。陛下豈可持疑於改作，使率土之患日甚一日乎！」</span>上不能用。</p>
<p class="em2 strong" id="p75"><a class="gg-link" href="#p75" onclick="return changeColor(this);"></a><span class="yinwen">6</span>丙午，以李抱玉同平章事，鎭鳳翔如故。</p>
<p class="em2 strong" id="p76"><a class="gg-link" href="#p76" onclick="return changeColor(this);"></a><span class="yinwen">7</span>庚戌，吐蕃遣使請和，詔元載、杜鴻漸與盟於興唐寺。<span class="jiazhu">程大昌曰：安國寺在朱雀街東第四街之長樂坊。興唐寺別在向南一坊。開元八年造。<span class="shu-ming">會要</span>：興唐寺在大寧坊，神龍元年，太平公主爲天后立，爲罔極寺，開元二十年改爲興唐寺。使，疏吏翻。載，祖亥翻，又音如字。</span>上問郭子儀：<span class="yinhao">「吐蕃請盟，何如？」</span>對曰：<span class="yinhao">「吐蕃利我不虞，若不虞而來，國不可守矣。」</span><span class="jiazhu">不虞，猶不備也。</span>乃相繼遣河中兵戍奉天，又遣兵巡涇原以覘之。<span class="jiazhu">覘，丑廉翻，又丑豔翻。</span></p>
<p class="em2 strong" id="p77"><a class="gg-link" href="#p77" onclick="return changeColor(this);"></a><span class="yinwen">8</span>是春不雨，米斗千錢。</p>
<p class="em2 strong" id="p78"><a class="gg-link" href="#p78" onclick="return changeColor(this);"></a><span class="yinwen">9</span>夏，四月，丁丑，命御史大夫王端充諸道稅錢使。河東道租庸、鹽鐵使裴諝入奏事，<span class="jiazhu">諝，私呂翻。</span>上問：<span class="yinhao">「榷酤之利，歲入幾何？」</span>諝久之不對。上復問之，<span class="jiazhu">復，扶又翻。</span>對曰：<span class="yinhao">「臣自河東來，所過見菽粟未種，農夫愁怨，臣以爲陛下見臣，必先問人之疾苦，乃責臣以營利，臣是以未敢對也。」</span>上謝之，拜左司郎中。諝，寬之子也。<span class="jiazhu">裴寬事玄宗。</span></p>
<p class="em2 strong" id="p79"><a class="gg-link" href="#p79" onclick="return changeColor(this);"></a><span class="yinwen">10</span>辛卯，劍南節度使嚴武薨。武三鎭劍南，<span class="jiazhu">按至德二載收長安，以武爲劍南東川節度使。上皇誥以劍南兩川合爲一道，拜武成都尹，充劍南節度使。旣，召入朝。去年，復以武鎭劍南。凡再鎭劍南，前後三受命耳。廣德二年，<span class="shu-ming">考異</span>謂東、西川非上皇誥所合者，蓋至德二載分劍南爲東、西川，是年上皇還京師，則合東、西川爲一道，必非上皇誥。<span class="shu-ming">通鑑</span>乾元元年書嚴武貶巴州，寶應元年書以兵部侍郎嚴武爲西川節度使，廣德二年書合東、西川，以黃門侍郎嚴武爲節度使。據<span class="shu-ming">通鑑</span>所書，武蓋再鎭劍南。今曰三鎭劍南，則是先嘗除東川，乃可言三。<span class="shu-ming">通鑑</span>旣不取<span class="shu-ming">新</span>、<span class="shu-ming">舊</span>二<span class="shu-ming">書</span>，宜不書除東川一節。然言武三鎭劍南，更須博考。按下卷書武用崔旰事，亦只再鎭劍南耳。<span class="shu-ming">唐書</span>蓋因杜甫詩，有<span class="yinhao">「主恩前後三持節」</span>之語，致有此誤。</span>厚賦斂以窮奢侈；梓州刺史章彝小不副意，召而杖殺之；然吐蕃畏之，不敢犯其境。母數戒其驕暴，<span class="jiazhu">斂，力贍翻。吐，從暾入聲。數，所角翻。</span>武不從；及死，母曰：<span class="yinhao">「吾今始免爲官婢矣！」</span><span class="jiazhu">言武驕暴，以悖逆致罪，禍必及母，今其死，乃知免。</span></p>
<p class="em2 strong" id="p80"><a class="gg-link" href="#p80" onclick="return changeColor(this);"></a><span class="yinwen">11</span>五月，癸丑，以右僕射郭英乂爲劍南節度使。<span class="jiazhu">爲郭英乂爲崔旰所殺張本。射，寅謝翻。使，疏吏翻。</span></p>
<p class="em2 strong" id="p81"><a class="gg-link" href="#p81" onclick="return changeColor(this);"></a><span class="yinwen">12</span>畿內麥稔，京兆尹第五琦請稅百姓田，十畝收其一，曰：<span class="yinhao">「此古什一之法也。」</span><span class="jiazhu">史言第五琦傅會古法以欺君。琦，音奇。</span>上從之。</p>
<p class="em2 strong" id="p82"><a class="gg-link" href="#p82" onclick="return changeColor(this);"></a><span class="yinwen">13</span>平盧節度使侯希逸鎭淄青，<span class="jiazhu">侯希逸鎭淄青始上卷上元二年。使，疏吏翻；下同。</span>好遊畋，營塔寺，<span class="jiazhu">好，呼到翻。</span>軍州苦之。兵馬使<span class="jiazhu">使，疏吏翻。</span>李懷玉得衆心，希逸忌之，因事解其軍職。希逸與巫宿於城外，軍士閉門不納，奉懷玉爲帥。希逸奔滑州，上表待罪，<span class="jiazhu">帥，所類翻。</span>詔赦之，召還京師。<span class="jiazhu">還，從宣翻，又音如字。</span>秋，七月，壬辰，以鄭王邈爲平盧、淄青節度大使，<span class="jiazhu">邈，皇子也。</span>以懷玉知留後，賜名正己。時承<span class="jiaozhusup">【章：十二行本「承」作「成」；乙十一行本同；張校同。】</span>德節度使李寶臣，魏博節度使田承嗣，相衞節度使薛嵩，盧龍節度使李懷仙，收安、史餘黨，各擁勁卒數萬，治兵完城，<span class="jiazhu">相，息亮翻。嗣，祥吏翻。治，直之翻。</span>自署文武將吏，不供貢賦，與山南東道節度使梁崇義及正己皆爲婚姻，互相表裏。朝廷專事姑息，不能復制，雖名藩臣，羈縻而已。<span class="jiazhu">史因李正己逐侯希逸，究言藩鎭之橫。復，扶又翻。將，卽亮翻。朝，直遙翻。</span></p>
<p class="em2 strong" id="p83"><a class="gg-link" href="#p83" onclick="return changeColor(this);"></a><span class="yinwen">14</span>甲午，以上女昇平公主嫁郭子儀之子曖。<span class="jiazhu">曖，烏代翻。</span></p>
<p class="em2 strong" id="p84"><a class="gg-link" href="#p84" onclick="return changeColor(this);"></a><span class="yinwen">15</span>太子母沈氏，吳興人也；<span class="jiazhu">吳興，湖州。</span>安祿山之陷長安也，<span class="jiazhu">見二百十八卷肅宗至德元載。</span>掠送洛陽宮。上克洛陽，<span class="jiazhu">見二百二十一卷乾元二年。</span>見之，未及迎歸長安；會史思明再陷洛陽，<span class="jiazhu">見一<span class="jiazhu">二</span>百二十一卷乾元二年。</span>遂失所在。上卽位，遣使散求之，不獲。己亥，壽州崇善寺尼廣澄詐稱太子母，按驗，乃故少陽院乳母也，<span class="jiazhu">大明宮有少陽院，太子居之。尼，女夷翻。少，詩照翻。</span>鞭殺之。</p>
<p class="em2 strong" id="p85"><a class="gg-link" href="#p85" onclick="return changeColor(this);"></a><span class="yinwen">16</span>九月，庚寅朔，置百高座於資聖、西明兩寺，<span class="jiazhu">據百高座，百尺高座也。<span class="shu-ming">唐會要</span>：資聖寺在崇仁坊，本長孫無忌宅，龍朔三年，爲文德皇后資福，立爲尼寺，咸亨四年，復爲僧寺。西明寺在延康坊，本越國公楊素宅，貞觀中賜濮王泰，泰死，乃立爲寺。</span>講<span class="shu-ming">仁王經</span>，<span class="jiazhu">所謂<span class="shu-ming">護國仁王經</span>。</span>內出經二寶輿，以人爲菩薩、鬼神之狀，導以音樂鹵簿，百官迎於光順門外，從至寺。<span class="jiazhu">菩，音蒲。薩，桑葛翻。</span></p>
<p class="em2 strong" id="p86"><a class="gg-link" href="#p86" onclick="return changeColor(this);"></a><span class="yinwen">17</span>僕固懷恩誘回紇、吐蕃、吐谷渾、党項、奴剌<span class="jiazhu">誘，羊久翻。吐，從暾入聲。紇，下沒翻。谷，音浴。党，音底朗翻。剌，盧達翻。</span>數十萬衆俱入寇，令吐蕃大將尙結悉贊摩、馬重英等自北道趣奉天，党項帥任敷、鄭庭、郝德等自東道趣同州，<span class="jiazhu">宋白曰：任敷，朔方舊將。趣，七喻翻；下同。</span>吐谷渾、奴剌之衆自西道趣盩厔，回紇繼吐蕃之後，懷恩又以朔方兵繼之。</p>
<p class="em2 strong" id="p87"><a class="gg-link" href="#p87" onclick="return changeColor(this);"></a>郭子儀使行軍司馬趙復之奏曰：<span class="yinhao">「虜皆騎兵，其來如飛，不可易也。<span class="jiazhu">易，以豉翻，輕也。</span>請使諸道節度使鳳翔李抱玉、滑濮李光庭、邠寧白孝德、<span class="jiazhu"><span class="yinhao">「李光庭」</span>，恐當作<span class="yinhao">「李光進」</span>。</span>鎭西馬璘、河南郝庭玉、淮西李忠臣各出兵以扼其衝其要。」</span><span class="jiazhu">此時李光庭、郝庭玉、李忠臣各在本道，餘皆分屯京西。</span>上從之。諸道多不時出兵；李忠臣方與諸將擊毬，得詔，亟命治行。<span class="jiazhu">治，直之翻。</span>諸將及監軍皆曰：<span class="yinhao">「師行必擇日。」</span>忠臣怒曰：<span class="yinhao">「父母有急，豈可擇日而後救邪！」</span>卽日勒兵就道。</p>
<p class="em2 strong" id="p88"><a class="gg-link" href="#p88" onclick="return changeColor(this);"></a>懷恩中途遇暴疾而歸；丁酉，死於鳴沙。<span class="jiazhu"><span class="shu-ming">考異</span>曰：<span class="shu-ming">舊·懷恩傳</span>曰：<span class="yinhao">「懷恩領回紇及朔方之衆繼進，行至鳴沙縣，遇疾，舁歸；九月九日，死於靈武。」</span>按<span class="shu-ming">長曆</span>，九月庚寅朔。丁酉，八日也。<span class="shu-ming">唐曆</span>、<span class="shu-ming">邠志</span>皆云<span class="yinhao">「九月八日，懷恩死於靈州。」</span>今從<span class="shu-ming">實錄</span>。</span>大將張韶代領其衆，別將徐璜玉殺之，范志誠又殺璜玉而領其衆。懷恩拒命三年，再引胡寇，爲國大患，<span class="jiazhu">去年及今年之寇。</span>上猶爲之隱，<span class="jiazhu">爲，于僞翻。</span>前後敕制未嘗言其反；及聞其死，憫然曰：<span class="yinhao">「懷恩不反，爲左右所誤耳！」</span></p>
<p class="em2 strong" id="p89"><a class="gg-link" href="#p89" onclick="return changeColor(this);"></a>吐蕃至邠州，白孝德嬰城自守。甲辰，上命宰相及諸司長官<span class="jiazhu">六曹有尙書，寺有卿，監有監，皆爲諸司長官。</span>於西明寺行香設素饌，奏樂。<span class="jiazhu">徼福於佛也。</span>是日，吐蕃十萬衆至奉天，京城震恐。朔方兵馬使渾瑊、<span class="jiazhu">渾，戶昆翻，又戶本翻。瑊，古咸翻。</span>討擊使白元光先戍奉天，虜始列營，瑊帥驍騎二百衝之，身先士卒，虜衆披靡。<span class="jiazhu">先，昔見翻。披，普彼翻。</span>瑊挾虜將一人躍馬而還，從騎無中鋒鏑者。<span class="jiazhu">從，才用翻。中，竹仲翻。</span>城上士卒望之，勇氣始振。乙巳，吐蕃進攻之，虜死傷甚衆，數日，斂衆還營；瑊夜引兵襲之，殺千餘人，前後與虜戰二百餘合，斬首五千級。丙午，罷百高座講；召郭子儀於河中，使屯涇陽。己酉，命李忠臣屯東渭橋，李光進屯雲陽，馬璘、郝庭玉屯便橋，李抱玉屯鳳翔，內侍駱奉仙、將軍李日越屯盩厔，同華節度使周智光屯同州，鄜坊節度使杜冕屯坊州，上自將六軍屯苑中。</p>
<p class="em2 strong" id="p90"><a class="gg-link" href="#p90" onclick="return changeColor(this);"></a>庚戌，下制親征。辛亥，魚朝恩請索城中，括士民私馬，令城中男子皆衣皁，<span class="jiazhu">索，山客翻。衣，於旣翻。</span>團結爲兵，城門皆塞二開一。<span class="jiazhu">塞，悉則翻。</span>士民大駭，踰垣鑿竇而逃者甚衆，吏不能禁。朝恩欲奉上幸河中以避吐蕃，恐羣臣議論不一，一旦，百官入朝，立班久之，閤門不開，<span class="jiazhu">謂東西上閤門也。</span>朝恩忽從禁軍十餘人操白刃而出，宣言：<span class="yinhao">「吐蕃數犯郊畿，<span class="jiazhu">操，七刀翻。數，所角翻。</span>車駕欲幸河中，何如？」</span>公卿皆錯愕不知所對。有劉給事者，獨出班抗聲曰：<span class="yinhao">「敕使反邪！<span class="jiazhu">唐人謂宦官爲敕使。使，疏吏翻。</span>今屯軍如雲，不勠力扞寇，而遽欲脅天子棄宗廟社稷而去，非反而何！」</span>朝恩驚沮而退，事遂寢。<span class="jiazhu">劉給事立朝守正不可奪如此；且兩省官也，而史失其名，唐置史館何爲哉！<span class="shu-ming">考異</span>曰：<span class="shu-ming">新·魚朝恩傳</span>云：<span class="yinhao">「僕固瑒攻絳州，使姚良據溫，誘回紇陷河陽。朝恩遣李忠誠討瑒，以霍文瑒監之；王景岑討良，王希遷監之。敗瑒於萬泉，生擒良。高暉等引吐蕃入寇，遣劉德信討斬之。故朝恩因麾下數克獲，竊以自高。是時郭子儀有定天下之功，居人臣第一，心媢之，乘相州敗，醜爲詆譖。肅宗不內其語，然猶罷子儀兵，留京師。代宗立，與程元振一口加毀，帝未及寤，子儀憂甚；俄而吐蕃陷京師，卒用其力，王室再安。朝恩內慚，乃勸帝徙洛陽，欲遠戎狄。百僚在庭，朝恩從十餘人持兵出曰：『虜犯都甸，欲幸洛，云何？』宰相未對。有近臣折曰：『敕使反邪！今屯兵足以扞寇，何遽脅天子棄宗廟爲！』朝恩色沮，而子儀亦謂不可，乃止。」</span>李肇<span class="shu-ming">國史補</span>曰：<span class="yinhao">「代宗朝百僚，立班良久，閤門不開。魚朝恩忽擁白刃十餘人而出，宣言曰：『西蕃頻犯郊圻，欲幸河中，何如？』宰臣以下蒼黃不知所對。給事中劉，不記其名，出班抗聲曰：『敕使反邪！』云云。由此罷遷幸之議。」</span>按僕固瑒攻榆，不聞攻絳州。高暉爲李日越所擒，不聞劉德信所斬。朝恩欲幸河中，不聞欲幸洛。旣云頻犯郊圻，必是吐蕃後入寇時也。<span class="shu-ming">新書</span>所云，不知據何書。今從<span class="shu-ming">國史補</span>。</span></p>
<p class="em2 strong" id="p91"><a class="gg-link" href="#p91" onclick="return changeColor(this);"></a>自丙午至甲寅，大雨不止，故虜不能進。吐蕃移兵攻醴泉，党項西掠白水，<span class="jiazhu">白水縣，漢粟邑之地，後魏太和二年，置白水縣及白水郡，隋廢郡存縣，唐屬同州。</span>東侵蒲津。丁巳，吐蕃大掠男女數萬而去，所過焚廬舍，蹂禾稼殆盡。周智光引兵邀擊，破之於澄城北，因逐北至鄜州。<span class="jiazhu">宋白曰：鄜州，漢上郡雕陰之地。後魏太和十一年，置東秦州，孝昌二年，又改爲北華州；廢帝二年，改爲鄜州，因鄜畤爲名。<span class="shu-ming">九域志</span>：鄜州，東南至同州四百一十四里。澄城縣在同州北九十里。坊州，漢渠搜縣，中部都尉理所，後魏屬鄜州管內。周天和七年，元皇帝作牧鄜州，於此置馬坊，唐高祖因置坊州，取馬坊爲名。<span class="shu-ming">九域志</span>：坊州，北至鄜州一百一十里。鄜，音夫。</span>智光素與杜冕不協，遂殺鄜州刺史張麟，阬冕家屬八十一人，焚坊州廬舍三千餘家。</p>
<p class="em2 strong" id="p92"><a class="gg-link" href="#p92" onclick="return changeColor(this);"></a>冬，十月，己未，復講經於資聖寺。</p>
<p class="em2 strong" id="p93"><a class="gg-link" href="#p93" onclick="return changeColor(this);"></a>吐蕃退至邠州，遇回紇，復相與入寇，<span class="jiazhu">復，扶又翻；下復至同。</span>辛酉，至奉天。<span class="jiazhu"><span class="shu-ming">考異</span>曰：<span class="shu-ming">邠志</span>曰：<span class="yinhao">「八月，懷恩以諸戎入寇，九月，詔郭公討之，師于涇陽。回紇屯涇北，去我十里，朝恩請擊回紇。郭公曰：『我昔與回紇情契頗至，今茲爲寇，必將有故，吾方導而問之，可不戰而下也。』朝恩流言謂郭公與懷恩爲應，陰率諸軍列營渭上。郭公章疏逾旬不達。郭公諸子在長安聞之，使小將強羽以物議告郭公。郭公間道入覲，且以衆議聞。上曰：『無是。』卽日令赴涇陽。朝恩驚曰：『郭公眞長者，吾比疑之，誠小人也。』」</span>按回紇九月未至涇陽，十月辛酉始至奉天，丙寅圍涇陽，丁卯子儀已與之盟，首尾纔七日，豈容有章疏逾旬不達之事！子儀爲元帥，與強敵對壘，豈可棄軍入朝！<span class="shu-ming">汾陽家傳</span>此際亦無入朝事。今不取。</span>癸亥，党項焚同州官廨、民居而去。<span class="jiazhu">廨，居隘翻。</span></p>
<p class="em2 strong" id="p94"><a class="gg-link" href="#p94" onclick="return changeColor(this);"></a>丙寅，回紇、吐蕃合兵圍涇陽，子儀命諸將嚴設守備而不戰。及暮，二虜退屯北原，<span class="jiazhu">涇陽之北原也。</span>丁卯，復至城下。是時，回紇與吐蕃聞僕固懷恩死，已爭長，不相睦，<span class="jiazhu">長，知兩翻。</span>分營而居，子儀知之。回紇在城西，子儀使牙將李光瓚等往說之，<span class="jiazhu">牙將者，牙前將領，統元帥親兵。說，式芮翻；下往說同。</span>欲與之共擊吐蕃。回紇不信，曰：<span class="yinhao">「郭公固在此乎？汝紿我耳。若果在此，可得見乎？」</span>光瓚還報，子儀曰：<span class="yinhao">「今衆寡不敵，難以力勝。昔與回紇契約甚厚，不若挺身往說之，可不戰而下也。」</span>諸將請選鐵騎五百爲衞從，<span class="jiazhu">從，才用翻。</span>子儀曰：<span class="yinhao">「此適足爲害也。」</span>郭晞扣馬諫曰：<span class="yinhao">「彼，虎狼也；大人，國之元帥，柰何以身爲虜餌！」</span>子儀曰：<span class="yinhao">「今戰，則父子俱死而國家危；往以至誠與之言，或幸而見從，則四海之福也！不然，則身沒而家全。」</span><span class="jiazhu">子儀之審處利害而權其輕重者如此。</span>以鞭擊其手曰：<span class="yinhao">「去！」</span>遂與數騎開門而出，使人傳呼曰：<span class="yinhao">「令公來！」</span><span class="jiazhu">子儀時爲中書令，故傳呼令公。</span>回紇大驚。其大帥合胡祿都督藥葛羅，可汗之弟也，執弓注矢立於陣前。子儀免冑釋甲投槍而進，回紇諸酋長相顧曰：<span class="yinhao">「是也！」</span><span class="jiazhu">酋，慈由翻。</span>皆下馬羅拜。子儀亦下馬，前執藥葛羅手，讓之曰：<span class="yinhao">「汝回紇有大功於唐，<span class="jiazhu">謂舉兵助唐平安、史也。</span>唐之報汝亦不薄，柰何負約，深入吾地，侵逼畿縣，<span class="jiazhu">唐京都屬縣，附城之縣爲赤，爲次赤。如昭應、奉天、醴泉等縣爲次赤。餘爲畿縣。</span>棄前功，結怨仇，背恩德而助叛臣，何其愚也！<span class="jiazhu">背，蒲妹翻。</span>且懷恩叛君棄母，<span class="jiazhu">謂懷恩阻兵汾、絳，旣而叛歸靈武，棄母於汾州也。</span>於汝國何有！今吾挺身而來，聽汝執我殺之，我之將士必致死與汝戰矣。」</span>藥葛羅曰：<span class="yinhao">「懷恩欺我，言天可汗已晏駕，令公亦捐館，中國無主，我是以敢與之來。今知天可汗在上都，<span class="jiazhu">自貞觀中四夷君長請太宗爲天可汗，是後夷人率謂天子爲天可汗。上都，長安也。</span>令公復總兵於此，懷恩又爲天所殺，我曹豈肯與令公戰乎！」</span>子儀因說之曰：<span class="yinhao">「吐蕃無道，乘我國有亂，不顧舅甥之親，<span class="jiazhu">吐蕃尙唐公主，爲舅甥之國。復，扶又翻。說，式芮翻。</span>吞噬我邊鄙，焚蕩我畿甸，其所掠之財不可勝載，<span class="jiazhu">勝，音升。</span>馬牛雜畜，長數百里，<span class="jiazhu">畜，許救翻。長，直亮翻。</span>彌漫在野，此天以賜汝也。全師而繼好，<span class="jiazhu">漫，音萬，又莫官翻。好，呼到翻。</span>破敵以取富，爲汝計，孰便於此！不可失也。」</span>藥葛羅曰：<span class="yinhao">「吾爲懷恩所誤，負公誠深，今請爲公盡力，擊吐蕃以謝過。<span class="jiazhu">爲，于僞翻。</span>然懷恩之子，可敦兄弟也，願捨之勿殺。」</span>子儀許之。回紇觀者<span class="jiaozhusup">【章：十二行本「者」下有「左右」二字；乙十一行本同；退齋校同。】</span>爲兩翼，稍前，子儀麾下亦進，子儀揮手卻之，因取酒與其酋長共飲。藥葛羅使子儀先執酒爲誓，子儀酹地曰：<span class="jiazhu">紇，下沒翻。酋，慈由翻。長，知兩翻。酹，盧對翻。以酒沃地曰酹。</span><span class="yinhao">「大唐天子萬歲！回紇可汗亦萬歲！兩國將相亦萬歲！有負約者，身隕陳前，家族□□。」</span><span class="jiaozhusup">【章：十二行本作「滅絕」二字；乙十一行本同；張校同，云無註本脫「滅絕」二字。】</span><span class="jiazhu">可，從刊入聲。汗，音寒。將，卽亮翻。相，息亮翻。陳，讀曰陣。</span>盃至藥葛羅，亦酹地曰：<span class="yinhao">「如令公誓！」</span>於是諸酋長皆大喜曰：<span class="yinhao">「曏以二巫師從軍，巫言此行甚安隱，<span class="jiazhu">隱，讀曰穩。</span><span class="jiaozhusup">【章：乙十一行本正作「穩」；孔本同。】</span>不與唐戰，見一大人而還，今果然矣。」</span>子儀遺之綵三千匹，<span class="jiazhu">遺，唯季翻。</span>酋長分以賞巫。子儀竟與定約而還。吐蕃聞之，夜，引兵遁去。回紇遣其酋長石野那等六人入見天子。<span class="jiazhu">見，賢遍翻。</span></p>
<p class="em2 strong" id="p95"><a class="gg-link" href="#p95" onclick="return changeColor(this);"></a>藥葛羅帥衆追吐蕃，子儀使白元光帥精騎與之俱；癸酉，戰於靈臺西原，大破之，<span class="jiazhu">靈臺，漢鶉觚縣地，天寶元年，更名靈臺。<span class="shu-ming">九域志</span>：靈臺縣在涇州東九十里。<span class="shu-ming">舊史</span>，破吐蕃處在靈臺縣西五十里，地名赤山嶺。</span>殺吐蕃萬計，得所掠士女四千人。丙子，又破之於涇州東。<span class="jiazhu"><span class="shu-ming">考異</span>曰：<span class="shu-ming">實錄</span>曰：<span class="yinhao">「十月，吐蕃退至邠州，與回紇相遇，復合從爲寇。辛酉，寇奉天。乙亥，回紇以懷恩死，貳於吐蕃。丁丑，郭子儀單騎詣回紇軍，免冑與回紇大將語，責以負約，遂與之盟。己卯，回紇首領石野那等六人來朝。庚辰，子儀遣白元光帥精銳會回紇兵數千人大破吐蕃十餘萬衆于靈臺縣之西原。」</span><span class="shu-ming">汾陽家傳</span>曰：<span class="yinhao">「十月八日，吐蕃、回紇合圍涇陽，屯于北原。其夜，公使方面各除道二，詰朝將戰。明日，寇又至，兵甲益盛。公使衙前將李光瓚等出諭之，亦不受，請決戰。公以虜騎勁，亦以衆寡不敵，孫軍無救，使闢軍門，躍一騎而出。兵部郎中馬錫、主客員外郎陳翃時以一騎從。回紇合胡祿都督藥葛羅宰相立於陣前，持滿相向，公前叱之云云。藥葛羅等惘然懷慚，伏而請罪，因與之盟。吐蕃聞之，夜半，抽兵而逸。回紇藥葛羅等遽追之，公使白元光等繼之，十五日至靈臺，破尙結息一十萬衆。十八日，於涇州東又破之。」</span><span class="shu-ming">舊·子儀傳</span>曰：<span class="yinhao">「子儀自河中至，屯於涇陽，而虜騎已合。子儀一軍萬餘人，而雜虜圍之數重。子儀使李國臣、高昇拒其東，魏楚玉當其南，陳迴光當其西，朱元琮當其北，子儀帥甲騎二千出沒於左右前後。虜見而問曰：『此誰也？』報曰：『郭令公也。』回紇曰：『令公存乎？僕固懷恩言天可汗已棄四海，令公亦謝世，中國無主，故從其來。今令公存，天可汗存乎？』報之曰：『皇帝萬壽無疆。』回紇皆曰：『懷恩欺我。』子儀又使諭之云云。回紇曰：『謂令公亡矣，不然，何以至此！令公誠存，安得而見之？』子儀將出，諸將諫。子儀曰：『今力固不敵，且至誠感神，況虜輩乎！』」</span><span class="shu-ming">回紇傳</span>曰：<span class="yinhao">「吐蕃將馬重英等十月初引退，取邠州舊路而歸。回紇首領羅達干等帥其衆二千餘騎詣涇陽請降，子儀許之，率衆被甲持滿數千人。回紇譯曰：『此來非惡心，要見令公。』子儀曰：『我令公也。』回紇曰：『請去甲。』子儀便脫兜鍪槍甲，竦馬挺身而前。回紇酋長相顧曰：『是也！』便下馬羅拜。子儀亦下馬，執回紇大將合胡祿都督藥葛羅等手，責讓之曰：『國家知回紇有功，報汝大厚，汝何負約，犯我王畿！我須與汝戰，何乃降爲！我一身挺入汝營，任心拘縶，我下將士須與汝戰。』回紇又譯曰：『懷恩負心，來報可汗云，<span class="yinhao">「唐國天子今已向江、淮，令公亦不主兵，」</span>我是以敢來。今知天可汗見在上都，令公爲將，懷恩天又殺之，今請追殺吐蕃，收其羊馬，以報國恩。』」</span><span class="shu-ming">邠志</span>曰：<span class="yinhao">「十月二十四日，回紇逼涇陽，陣于郭西，使漢語者曰：『城中誰將？』軍吏對曰：『郭令公也。』虜曰：『郭令公亡矣，紿我也。』郭公聞之，獨與家童五六人常服相詣。其子晞等扣馬止之，公撾其手曰：『去。』使人告虜，按轡就之。回紇熟視曰：『是也！』下馬皆拜，曰：『始者不知令公尙在，今日降，可乎！』郭公入其衆，取酒飲之。虜又請曰：『恐不見信，願擊吐蕃以自効。』郭公從之。回紇擊吐蕃，逐之，三十日，敗蕃衆於靈臺，殺萬餘人而去。」</span>按<span class="shu-ming">長曆</span>十月己未朔，三日辛酉，十九日丁丑。如<span class="shu-ming">實錄</span>所言，豈有回紇、吐蕃數十萬衆入京畿，留十七日而寂無攻戰之一事乎！當是時，陳翃在子儀軍中，所記月日近得其實。今二虜圍涇陽及子儀與回紇盟及破吐蕃月日，皆從<span class="shu-ming">汾陽家傳</span>。事則兼采衆書，擇其可信者取之。</span></p>
<p class="em2 strong" id="p96"><a class="gg-link" href="#p96" onclick="return changeColor(this);"></a>丁丑，僕固懷恩將張休藏等降。</p>
<p class="em2 strong" id="p97"><a class="gg-link" href="#p97" onclick="return changeColor(this);"></a>辛巳，詔罷親征，京城解嚴。</p>
<p class="em2 strong" id="p98"><a class="gg-link" href="#p98" onclick="return changeColor(this);"></a><span class="yinwen">18</span>初，肅宗以陝西節度使郭英乂領神策軍，使內侍魚朝恩監其軍；英乂入爲僕射，朝恩專將之。<span class="jiazhu">將，卽亮翻；下同。</span>及上幸陝，朝恩舉在陝兵與神策軍迎扈，悉號神策軍，天子幸其營。及京師平，朝恩遂以軍歸禁中，自將之，然尙未得與北軍齒。<span class="jiazhu">北軍，北門六軍也。</span>至是，朝恩以神策軍從上屯苑中，其勢寖盛，分爲左、右廂，居北軍之右矣。<span class="jiazhu">史言神策軍雄盛之所由始。</span></p>
<p class="em2 strong" id="p99"><a class="gg-link" href="#p99" onclick="return changeColor(this);"></a><span class="yinwen">19</span>郭子儀以僕固名臣、李建忠等皆懷恩驍將，恐逃入外夷，請招之。名臣，懷恩之姪也，時在回紇營。上敕幷舊將有功者皆赦其罪，令回紇送之。壬午，名臣以千餘騎來降。子儀使開府儀同三司慕容休貞以書諭党項帥鄭庭、郝德等，皆詣鳳翔降。</p>
<p class="em2 strong" id="p100"><a class="gg-link" href="#p100" onclick="return changeColor(this);"></a><span class="yinwen">20</span>甲申，周智光詣闕獻捷，再宿歸鎭。智光負專殺之罪未治，<span class="jiazhu">謂殺張麟及杜冕家屬之罪。治，直之翻。</span>上旣遣而悔之。</p>
<p class="em2 strong" id="p101"><a class="gg-link" href="#p101" onclick="return changeColor(this);"></a><span class="yinwen">21</span>乙酉，回紇胡祿都督等二百餘人入見，前後贈賚繒帛十萬匹；府藏空竭，稅百官俸以給之。<span class="jiazhu">見，賢遍翻。藏，徂浪翻。</span></p>
</div></body></html>