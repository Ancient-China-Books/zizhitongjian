<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百二十八·宋紀十·世祖孝武皇帝上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="宋紀十">宋紀十</span></span></h1>
<p><span class="jiazhu">起閼逢敦牂<span class="biaozhusup" data-rel="">（甲午）</span>，盡著雍閹茂<span class="biaozhusup" data-rel="">（戊戌）</span>，凡五年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="世祖孝武皇帝上">世祖孝武皇帝上</span></span></h5>
<p class=""><span class="jiazhu">諱駿，字休龍，小字道民，文帝第三子也。</span></p>
<p class="strong" id="year_toc_841"><span class="section" id="title-3"><span data-head-description="世祖孝武皇帝上" data-head-level="h4" data-head-title="孝建元年">孝建元年</span></span><span class="biaozhusup" data-rel="">（甲午、四五四年）</span></p>
<p class="em2 strong"><span class="yinwen">1</span>春，正月，己亥朔，上祀南郊，改元，大赦。<span class="jiazhu">上旣平元凶之亂，依古制卽位踰年而後改元。孝建者，言以大孝建平禍亂安宗廟之功。</span>甲辰，以尙書令何尙之爲左光祿大夫、護軍將軍，以左衞將軍顏竣爲吏部尙書、領驍騎將軍。<span class="jiazhu">竣，七倫翻。驍，堅堯翻。騎，奇寄翻。</span></p>
<p class="em2 strong"><span class="yinwen">2</span>壬戌，更鑄孝建四銖錢。<span class="jiazhu">更，工衡翻。</span></p>
<p class="em2 strong"><span class="yinwen">3</span>乙丑，魏以侍中伊馛爲司空。<span class="jiazhu">馛，蒲撥翻。</span></p>
<p class="em2 strong"><span class="yinwen">4</span>丙子，<span class="jiaozhusup">【嚴：「子」改「寅」。】</span>立皇子子業爲太子。</p>
<p class="em2 strong"><span class="yinwen">5</span>初，江州刺史臧質，自謂人才足爲一世英雄；太子劭之亂，質潛有異圖，以荊州刺史南郡王義宣庸闇易制，<span class="jiazhu">易，以豉翻。</span>欲外相推奉，因而覆之。質於義宣爲內兄，<span class="jiazhu">臧質，武敬皇后之姪，年長於義宣，故爲內兄。</span>旣至江陵，<span class="jiazhu">質初起兵與魯爽同詣江陵，事見上卷上年。</span>卽稱名拜義宣。義宣驚愕問故。質曰：<span class="yinhao">「事中宜然。」</span><span class="jiazhu">謂國家多事之中，宜相推奉也。</span>時義宣已奉帝爲主，故其計不行。及至新亭，<span class="jiazhu">去年五月朔，質至新亭。</span>又拜江夏王義恭，<span class="jiazhu">夏，戶雅翻。</span>曰：<span class="yinhao">「天下屯危，禮異常日。」</span><span class="jiazhu">屯，陟倫翻。</span></p>
<p class="em2 strong">劭旣誅，義宣與質功皆第一，由是驕恣，事多專行，凡所求欲，無不必從。<span class="jiazhu">必上之從己。</span>義宣在荊州十年，<span class="jiazhu">文帝元嘉二十年義宣鎭荊州。</span>財富兵強；朝廷所下制度，意有不同，一不遵承。<span class="jiazhu">史歷言義宣、質驕橫之由。下，遐稼翻。</span>質自建康之江州，舫千餘乘，部伍前後百餘里。<span class="jiazhu">舫，甫妄翻。乘，繩證翻。</span>帝方自攬威權，而質以少主遇之，<span class="jiazhu">少，詩照翻。</span>政刑慶賞，一不咨稟。擅用湓口、鉤圻米，<span class="jiazhu">湓口米，荊、湘、郢三州之運所積也。鉤圻米，南江之運所積也。《水經註》：灨水自南昌歷郴丘城下，又歷鉤圻邸閣下，而後至彭澤。圻，音畿。</span>臺符屢加檢詰，漸致猜懼。<span class="jiazhu">檢詰，謂檢校米斛，而詰問擅用之由也。詰，去吉翻。</span></p>
<p class="em2 strong">帝淫義宣諸女，義宣由是恨怒。質迺遣密信說義宣，<span class="jiazhu">密信，密使也。說，輸芮翻；下說誘同。</span>以爲<span class="yinhao">「負不賞之功，挾震主之威，自古能全者有幾？今萬物係心於公，聲迹已著；見幾不作，將爲他人所先。<span class="jiazhu">幾，居希翻。先，悉薦翻。</span>若命徐遺寶、魯爽驅西北精兵來屯江上，<span class="jiazhu">徐遺寶刺兗州，直建康北；魯爽刺南豫，直建康西。魯爽素奉義宣，徐遺寶由義宣府參軍起，故欲命之同逆。</span>質帥九江樓船爲公前驅，<span class="jiazhu">帥，讀曰率。</span>已爲得天下之半。公以八州之衆，徐進而臨之，<span class="jiazhu">義宣都督荊、雍、梁、益、湘、交、廣、寧八州。</span>雖韓、白更生，不能爲建康計矣。<span class="jiazhu">韓、白，謂韓信、白起。</span>且少主失德，聞於道路；<span class="jiazhu">聞，音問，同。</span>沈、柳諸將，亦我之故人，<span class="jiazhu">沈慶之與質同以武幹事文帝，質爲雍州，柳元景其部曲將也。將，卽亮翻；下同。</span>誰肯爲少主盡力者！<span class="jiazhu">爲，于僞翻；下爲公同。</span>夫不可留者年也，不可失者時也。質常恐溘先朝露，<span class="jiazhu">溘，苦答翻，又苦合翻。溘，奄也。朝露，言其易晞。溘先朝露，言奄然而死在朝露未晞之先。先，悉薦翻。</span>不得展其旅力，<span class="jiazhu">毛萇曰：旅，衆也。考孔安國《書註》亦然。</span>爲公掃除，於時悔之何及。」</span>義宣腹心將佐諮議參軍蔡超、司馬竺超民等咸有富貴之望，<span class="jiazhu">蔡超等以江州將佐從帝起義以得富貴，故懷非望。</span>欲倚質威名以成其業，共勸義宣從其計。質女爲義宣子採之婦。義宣謂質無復異同，<span class="jiazhu">復，扶又翻。</span>遂許之。超民，夔之子也。<span class="jiazhu">景平、元嘉之間，竺夔守東陽有功。</span>臧敦時爲黃門侍郎，帝使敦至義宣所，道經尋陽，質更令敦說誘義宣，<span class="jiazhu">誘，音酉。</span>義宣意遂定。</p>
<p class="em2 strong">豫州刺史魯爽有勇力，義宣<span class="jiaozhusup">【章：甲十一行本「宣」下有「質」字；乙十一行本同；孔本同；張校同。】</span>素與之相結。義宣密使人報爽及兗州刺史徐遺寶，期以今秋同舉兵。使者至壽陽，爽方飲醉，失義宣指，卽日舉兵。<span class="jiazhu">《考異》曰：《宋·本紀》：<span class="yinhao">「二月庚午，爽、臧質、南郡王義宣、徐遺寶舉兵反。」</span>《義宣傳》云其年正月便反。《宋略》云：<span class="yinhao">「二月，義宣等反。」</span>按爽之反，帝猶遣質收魯弘，則非同日反明矣。又按《長曆》，是日戊辰朔；然則庚午三日也。《義宣傳》，起兵在二月二十六日，但不知爽反在正月與二月耳。</span>爽弟瑜在建康，聞之，逃叛。爽使其衆戴黃標，<span class="jiazhu">戴黃以爲標識。</span>竊造法服，登壇，自號建平元年；疑長史韋處穆、中兵參軍楊元駒、治中庾騰之不與己同，皆殺之。<span class="jiazhu">處，昌呂翻。</span>徐遺寶亦勒兵向彭城。</p>
<p class="em2 strong">二月，義宣聞爽已反，狼狽舉兵。魯瑜弟弘爲質府佐，帝敕質收之，質卽執臺使，舉兵。<span class="jiazhu">使，疏吏翻。</span></p>
<p class="em2 strong">義宣與質皆上表，言爲左右所讒疾，欲誅君側之惡。義宣進爽號征北將軍。爽於是送所造輿服詣江陵，使征北府戶曹版義宣等，<span class="jiazhu">晉、宋之制，藩方權宜授官者謂之版授。</span>文曰：<span class="yinhao">「丞相劉，今補天子，名義宣；車騎臧，今補丞相，名質；平西朱，今補車騎，名脩之：<span class="jiazhu">先是，臧質進號車騎將軍，鎭尋陽；朱脩之進號平西將軍，鎭襄陽；進義宣丞相，辭不受。</span>皆版到奉行。」</span>義宣駭愕，爽所送法物並留竟陵，不聽進。質加魯弘輔國將軍，下戍大雷。義宣遣諮議參軍劉諶之將萬人就弘，<span class="jiazhu">諶，氏壬翻。將，卽亮翻。</span>召司州刺史魯秀，欲使爲諶之後繼。秀至江陵見義宣，出，拊膺曰：<span class="yinhao">「吾兄誤我，乃與癡人作賊，今年敗矣！」</span></p>
<p class="em2 strong">義宣兼荊、江、兗、豫四州之力，威震遠近。帝欲奉乘輿法物迎之，<span class="jiazhu">乘，繩證翻。</span>竟陵王誕固執不可，曰：<span class="yinhao">「柰何持此座與人！」</span>乃止。<span class="jiazhu">竟陵王誕時爲揚州刺史。</span></p>
<p class="em2 strong">己卯，以領軍將軍柳元景爲撫軍將軍；辛卯，以左衞將軍王玄謨爲豫州刺史。<span class="jiazhu">欲以代魯爽。</span>命元景統玄謨等諸將以討義宣。癸巳，進據梁山洲，<span class="jiazhu">時梁山江中有洲，玄謨等舟師據之。</span>於兩岸築偃月壘，水陸待之。義宣自稱都督中外諸軍事，命僚佐悉稱名。</p>
<p class="em2 strong"><span class="yinwen">6</span>甲午，魏主詣道壇受圖籙。<span class="jiazhu">寇謙之之遺敎也。</span></p>
<p class="em2 strong"><span class="yinwen">7</span>丙申，以安北司馬夏侯祖歡爲兗州刺史。<span class="jiazhu">代徐遺寶。</span>三月，己亥，內外戒嚴。<span class="jiazhu">《考異》曰：《宋·本紀》、《宋略》皆作癸亥，下有辛丑。按《長曆》，是月戊戌朔，癸亥二十六日，辛丑乃四日也；當作己亥。</span>辛丑，以徐州刺史蕭思話爲江州刺史，<span class="jiazhu">欲以代臧質。</span>柳元景爲雍州刺史。<span class="jiazhu">欲以代朱脩之。雍，於用翻。</span>癸卯，以太子左衞率龐秀之爲徐州刺史。<span class="jiazhu">欲以代蕭思話。</span></p>
<p class="em2 strong">義宣移檄州郡，加進位號，使同發兵。雍州刺史朱脩之僞許之，而遣使陳誠於帝。<span class="jiazhu">遣使，疏吏翻；下同。</span>益州刺史劉秀之斬義宣使者，遣中兵參軍韋崧<span class="jiaozhusup">【嚴：「崧」改「山松」。】</span>將萬人襲江陵。<span class="jiazhu">將，卽亮翻；下使將同。</span></p>
<p class="em2 strong">戊申，義宣帥衆十萬發江津，舳艫數百里。<span class="jiazhu">帥，讀曰率。舳，音逐。艫，音盧。</span>以子慆爲輔國將軍，與左司馬竺超民留鎭江陵。<span class="jiazhu">慆，土刀翻。</span>檄朱脩之使發兵萬人繼進，脩之不從。義宣知脩之貳於己，乃以魯秀爲雍州刺史，使將萬餘人擊之。王玄謨聞秀不來，<span class="jiazhu">魯秀善戰，故王玄謨憚之。</span>喜曰：<span class="yinhao">「臧質易與耳。」</span><span class="jiazhu">易，以豉翻。</span></p>
<p class="em2 strong">冀州刺史垣護之妻，徐遺寶之姊也，遺寶邀護之同反，護之不從，發兵擊之。遺寶遣兵襲徐州長史明胤於彭城，不克。<span class="jiazhu">蕭思話已離彭城，長史明胤守之。</span>胤與夏侯祖歡、垣護之共擊遺寶於湖陸，<span class="jiazhu">宋兗州治湖陸。</span>遺寶棄衆焚城，奔魯爽。</p>
<p class="em2 strong">義宣至尋陽，以質爲前鋒而進，爽亦引兵直趣歷陽，<span class="jiazhu">趣，七喻翻。</span>與質水陸俱下。殿中將軍沈靈賜將百舸，破質前軍於南陵，擒軍主徐慶安等。<span class="jiazhu">舸，古我翻。</span>質至梁山，夾陳兩岸，與官軍相拒。<span class="jiazhu">陳，讀曰陣。</span></p>
<p class="em2 strong">夏，四月，戊辰，以後將軍劉義綦爲湘州刺史；甲申，以朱脩之爲荊州刺史。<span class="jiazhu">義宣爲荊、湘二州刺史而反，故二州皆命代，以朱脩之效順，使制其後，故命以荊州。</span></p>
<p class="em2 strong">上遣左軍將軍薛安都、龍驤將軍南陽宗越等戍歷陽，<span class="jiazhu">驤，思將翻。</span>與魯爽前鋒楊胡興等戰，斬之。<span class="jiazhu">《考異》曰：《安都傳》作<span class="yinhao">「胡與」</span>，今從《宗越傳》。</span>爽不能進，留軍大峴，使魯瑜屯小峴。<span class="jiazhu">小峴在合肥之東，大峴又在小峴之東。峴，戶典翻。</span>上復遣鎭軍將軍沈慶之濟江，督諸將討爽，<span class="jiazhu">復，扶又翻。</span>爽食少，引兵稍退，自留斷後；<span class="jiazhu">少，詩沼翻。斷，音短；斷後，古之所謂殿也。</span>慶之使薛安都帥輕騎追之，<span class="jiazhu">帥，讀曰率。騎，奇寄翻。</span>丙戌，及爽於小峴。爽將戰，飲酒過醉，安都望見爽，卽躍馬大呼，直往刺之，<span class="jiazhu">呼，火故翻。刺，七亦翻。</span>應手而倒，左右范雙斬其首。爽衆奔散，瑜亦爲部下所殺，遂進攻壽陽，克之。<span class="jiazhu">爽爲南豫州刺史，鎭壽陽。</span>徐遺寶奔東海，東海人殺之。</p>
<p class="margin2">李延壽論曰：凶人之濟其身，非世亂莫由焉。魯爽以亂世之情，而行之於平日，<span class="jiazhu">平日，謂安平無事之日。</span>其取敗也宜哉！<span class="jiazhu">《考異》曰：此語本出沈約《宋書·吳喜黃回傳贊》，而延壽取之。以約施用失所，故絀其名。</span></p>
<p class="em2 strong"><span class="yinwen">8</span>南郡王義宣至鵲頭，慶之送爽首示之，幷與書曰：<span class="yinhao">「僕荷任一方，而釁生所統。<span class="jiazhu">去年，慶之鎭盱眙，今使之專征，蓋兼督兗、豫。荷，下可翻。釁，許觀翻。</span>近聊帥輕師，指往翦撲，<span class="jiazhu">輕師，言非重兵。撲，普卜翻。</span>軍鋒裁及，賊爽授首。公情契異常，<span class="jiazhu">言義宣與爽相結，情契異於常人。</span>或欲相見，及其可識，指送相呈。」</span>爽累世將家，<span class="jiazhu">魯爽父軌，軌父宗之，三世將家。</span>驍猛善戰，號萬人敵；<span class="jiazhu">驍，堅堯翻。</span>義宣與質聞其死，皆駭懼。</p>
<p class="em2 strong">柳元景軍于採石；王玄謨以臧質衆盛，遣使來求益兵，<span class="jiazhu">使，疏吏翻。</span>上使元景進屯姑孰。<span class="jiazhu">《考異》曰：《垣護之傳》作<span class="yinhao">「南州」</span>，蓋南州卽姑孰也。按宋白《續通典》曰：<span class="yinhao">「桓玄居南州，以在國南，故曰南州，」</span>載之宣州之下。《晉書》云：<span class="yinhao">「桓玄於南州起齋，號曰盤龍齋。劉毅小字盤龍。玄旣敗，毅以豫州刺史出鎭姑孰，正居是齋。」</span>桓玄旣誅司馬元顯，出鎭姑孰，起盤龍齋，蓋是時也。《晉書》正指姑孰爲南州，宋白誤矣。</span></p>
<p class="em2 strong">太傅義恭與義宣書曰：<span class="yinhao">「往時仲堪假兵，靈寶尋害其族；孝伯推誠，牢之旋踵而敗。<span class="jiazhu">假兵、推誠事並見一百一十卷晉安帝隆安二年，桓玄殺殷仲堪見一百一十一卷三年。桓玄，字靈寶。王恭，字孝伯。</span>臧質少無美行，弟所具悉。<span class="jiazhu">質少輕薄無檢，爲文帝所嫌。少，詩照翻。行，下孟翻。</span>今藉西楚之強力，圖濟其私；凶謀若果，<span class="jiazhu">果，勝也，克也，決也。</span>恐非復池中物也。」</span><span class="jiazhu">復，扶又翻。</span>義宣由此疑之。五月，甲辰，義宣至蕪湖，質進計曰：<span class="yinhao">「今以萬人取南州，則梁山中絕；<span class="jiazhu">柳元景屯南州爲梁山後鎭，若取之，則梁山之路中絕。</span>萬人綴梁山，則玄謨必不敢動；下官中流鼓棹，直趣石頭，此上策也。」</span><span class="jiazhu">沈慶之、薛安都等在江西，柳元景、王玄謨等與義宣相持；若質計得行，建康殆矣。趣，七喻翻。</span>義宣將從之。劉諶之密言於義宣曰：<span class="yinhao">「質求前驅，此志難測。不如盡銳攻梁山，事克然後長驅，此萬安之計也。」</span>義宣乃止。</p>
<p class="em2 strong">宂從僕射胡子反等守梁山西壘，會西南風急，質遣其將尹周之攻西壘；<span class="jiazhu">因西南風急而攻西壘，東壘之兵難以逆風赴救。宂，而隴翻。從，才用翻。將，卽亮翻。</span>子反方渡東岸就玄謨計事，聞之，馳歸。<span class="jiaozhusup">【章：甲十一行本「歸」下有「周之攻壘甚急」六字；乙十一行本同；孔本同；張校同；退齋校同。】</span>偏將劉季之帥水軍殊死戰，<span class="jiazhu">帥，讀曰率。</span>求救於玄謨，玄謨不遣；大司馬參軍崔勳之固爭，乃遣勳之與積弩將軍垣詢之救之。比至，城已陷，勳之、詢之皆戰死。<span class="jiazhu">比，必寐翻，及也。《考異》曰：《義宣傳》曰：<span class="yinhao">「五月十九日，西南風猛。」</span>《宋略》曰：<span class="yinhao">「己亥，質遣尹周之攻梁山西壘，陷之。」</span>按《長曆》，是月丁酉朔，三日己亥，八日甲辰，十八日甲寅。《宋略》於己亥上有甲辰，下有甲寅，然則決非十九日與己亥，或者是己酉與辛亥也。今不書日，闕疑。</span>詢之，護之之弟也。子反等奔還東岸。質又遣其將龐法起將數千兵趨南浦，欲自後掩玄謨，<span class="jiazhu">龐，皮江翻。趨，七俞翻。時玄謨使其將鄭琨、武念戍南浦，其地則今之大信港也，俗謂之扁擔河。</span>游擊將軍垣護之引水軍與戰，破之。<span class="jiazhu">此以上皆梁山交戰事。</span></p>
<p class="em2 strong">朱脩之斷馬鞍山道，<span class="jiazhu">《水經註》：檀溪水出襄陽西柳子山下，東爲鴨湖，湖在馬鞍山東北。按馬鞍山今謂之望楚山，晉劉弘所改名也，高處有三磴。斷，丁管翻。</span>據險自守。魯秀攻之，不克，屢爲脩之所敗，<span class="jiazhu">敗，補邁翻。</span>乃還江陵，脩之引兵躡之。或勸脩之急追，脩之曰：<span class="yinhao">「魯秀，驍將也；獸窮則攫，不可迫也。」</span><span class="jiazhu">《兵法》有言：知彼知己，百戰不殆。朱脩之此戰近之。驍，堅堯翻。將，卽亮翻。</span></p>
<p class="em2 strong">王玄謨使垣護之告急於柳元景曰：<span class="yinhao">「西城不守，唯餘東城萬人。賊軍數倍，強弱不敵，欲退還姑孰，就節下協力當之，更議進取。」</span>元景不許，曰：<span class="yinhao">「賊勢方盛，不可先退，吾當卷甲赴之。」</span>護之曰：<span class="yinhao">「賊謂南州有三萬人，而將軍麾下裁十分之一，若往造賊壘，<span class="jiazhu">造，七到翻。</span>則虛實露矣。王豫州必不可來，不如分兵援之。」</span>元景曰：<span class="yinhao">「善！」</span>乃留羸弱自守，悉遣精兵助玄謨，多張旗幟。<span class="jiazhu">羸，倫爲翻。幟，昌志翻。</span>梁山望之如數萬人，皆以爲建康兵悉至，衆心乃安。</p>
<p class="em2 strong">質自請攻東城。諮議參軍顏樂之說義宣曰：<span class="yinhao">「質若復克東城，<span class="jiazhu">樂，音洛。說，輸芮翻。復，扶又翻。</span>則大功盡歸之矣；宜遣麾下自行。」</span>義宣乃遣劉諶之與質俱進。甲寅，義宣至梁山，頓兵西岸，<span class="jiazhu">義宣自鵲頭至梁山西岸。</span>質與劉諶之進攻東城。玄謨督諸軍大戰，薛安都帥突騎先衝其陳之東南，陷之，<span class="jiazhu">帥，讀曰率。騎，奇寄翻。陳，讀曰陳。</span>斬諶之首，劉季之、宗越又陷其西北，質等兵大敗。垣護之燒江中舟艦，煙焰覆水，<span class="jiazhu">艦，戶黯翻。覆，敷又翻；下覆頭同。</span>延及西岸營壘殆盡；諸軍乘勢攻之，義宣兵亦潰。義宣單舸迸走，閉戶而泣，<span class="jiazhu">舸，古我翻。迸，北孟翻。戶，艦戶也。</span>荊州人隨之者猶百餘舸。質欲見義宣計事，而義宣已去，質不知所爲，亦走，其衆皆降散。<span class="jiazhu">降，戶江翻。</span>己未，解嚴。</p>
<p class="em2 strong"><span class="yinwen">9</span>癸亥，以吳興太守劉延孫爲尙書右僕射。<span class="jiazhu">守，手又翻。</span></p>
<p class="em2 strong"><span class="yinwen">10</span>六月，丙寅，魏主如陰山。</p>
<p class="em2 strong"><span class="yinwen">11</span>臧質至尋陽，焚燒府舍，載妓妾西走；使嬖人何文敬領餘兵居前，至西陽。西陽太守魯方平紿文敬曰：<span class="jiazhu">妓，渠綺翻。嬖，卑義翻，又博計翻。紿，蕩亥翻。</span><span class="yinhao">「詔書唯捕元惡，餘無所問，不如逃之。」</span>文敬棄衆亡去。質先以妹夫羊沖爲武昌郡，<span class="jiazhu">《晉起居注》：武帝太康元年改江夏爲武昌郡。又按《晉志》，吳主權以東鄂置武昌郡；今壽昌軍是也。</span>質往投之；沖已爲郡丞胡庇之所殺，質無所歸，乃逃于南湖，<span class="jiazhu">南湖今在壽昌軍武昌縣東八里。</span>掇蓮實噉之。<span class="jiazhu">掇，丁括翻。噉，徒濫翻，又徒覽翻。</span>追兵至，以荷覆頭，自沈於水，出其鼻。<span class="jiazhu">沈，持林翻。</span>戊辰，軍主鄭俱兒望見，射之，中心，<span class="jiazhu">射，而亦翻。中，竹仲翻。</span>兵刃亂至，腸胃縈水草，斬首送建康，子孫皆棄市，幷誅其黨樂安太守<span class="jiaozhusup">【章：甲十一行本作「豫章太守樂安」六字；乙十一行本同；孔本同；張校云：「黨」下脫「豫章太守」四字，「安」下衍「太守」二字。】</span>任薈之、<span class="jiazhu">任，音壬。薈，烏外翻。</span>臨川內史劉懷之、鄱陽太守杜仲儒。仲儒，驥之兄子也。<span class="jiazhu">杜驥，元嘉中刺青州。</span>功臣柳元景等封賞各有差。</p>
<p class="em2 strong">丞相義宣走至江夏，聞巴陵有軍，<span class="jiazhu">巴陵之軍，蓋韋崧之兵也；或曰：湘州刺史劉遵考之兵也。夏，戶雅翻。</span>回向江陵，衆散且盡，與左右十許人徒走，脚痛不能前，僦民露車自載，<span class="jiazhu">僦，卽就翻，賃也。</span>緣道求食。至江陵郭外，遣人報竺超民，超民具羽儀兵衆迎之。時荊州帶甲尙萬餘人，左右翟靈寶誡義宣使撫慰將佐，<span class="jiazhu">翟，萇伯翻。將，卽亮翻。</span>以：<span class="yinhao">「臧質違指授之宜，用致失利。今治兵繕甲，更爲後圖。<span class="jiazhu">治，置之翻。</span>昔漢高百敗，終成大業……」</span>而義宣忘靈寶之言，誤云<span class="yinhao">「項羽千敗」</span>，衆咸掩口。<span class="jiazhu">掩口而笑也。</span>魯秀、竺超民等猶欲收餘兵更圖一決；而義宣惛沮，無復神守，入內不復出，<span class="jiazhu">沮，在呂翻。復，扶又翻；下夜復同。</span>左右腹心稍稍離叛。魯秀北走，<span class="jiazhu">《考異》曰：《宋略》云：<span class="yinhao">「秀自襄陽敗退，將及江陵，聞敗北走。」</span>今從《宋書》。</span>義宣不能自立，欲從秀去，乃攜息慆<span class="jiazhu">息，子也。</span>及所愛妾五人，著男子服相隨。<span class="jiazhu">著，陟略翻。</span>城內擾亂，白刃交橫，義宣懼，墜馬，遂步進；竺超民送至城外，更以馬與之，歸而城守。<span class="jiazhu">守，手又翻。</span>義宣求秀不得，左右盡棄之，夜，復還南郡空廨；<span class="jiazhu">南郡太守廨舍，蓋在江陵城外。廨，古隘翻。</span>旦日，超民收送刺姦。<span class="jiazhu">自漢以來，公府有刺姦掾。</span>義宣止獄戶，坐地歎曰：<span class="yinhao">「臧質老奴誤我！」</span>五妾尋被遣出，義宣號泣，語獄吏曰：<span class="yinhao">「常日非苦，今日分別始是苦。」</span><span class="jiazhu">被，皮義翻。號，戶高翻。語，牛倨翻。別，如字；分別，猶分離也。</span>魯秀衆散，不能去，還向江陵，城上人射之，<span class="jiazhu">射，而亦翻。</span>秀赴水死，就取其首。</p>
<p class="em2 strong">詔右僕射劉孝<span class="jiaozhusup">【章：甲十一行本「孝」作「延」；乙十一行本同；孔本同；張校同；退齋校同。】</span>孫使荊、江二州，旌別枉直，<span class="jiazhu">使，疏吏翻。別，彼列翻。</span>就行誅賞；且分割二州之地，議更置新州。<span class="jiazhu">由是遂分荊、湘、江、豫之地置郢州。</span></p>
<p class="em2 strong">初，晉氏南遷，以揚州爲京畿，穀帛所資皆出焉；以荊、江爲重鎭，甲兵所聚盡在焉；常使大將居之。<span class="jiazhu">將，卽亮翻。</span>三州戶口，居江南之半，上惡其強大，故欲分之。<span class="jiazhu">惡，烏路翻；下同。</span>癸未，分揚州浙東五郡置東揚州，治會稽；<span class="jiazhu">五郡：會稽、東陽、永嘉、臨海、新安。會，工外翻。</span>分荊、湘、江、豫州之八郡置郢州，治江夏；<span class="jiazhu">分荊州之江夏、竟陵、隨、武陵、天門、湘州巴陵、江州武昌、豫州西陽凡八郡。《永初郡國志》及何承天《志》，江夏太守本治安陸，自此之後徙治夏口；今鄂州治江夏縣卽其地。夏，戶雅翻；下夏口同。</span>罷南蠻校尉，遷其營於建康。<span class="jiazhu">晉武帝置護南蠻校尉於襄陽，江左初省，尋又置於江陵。《水經註》：南蠻校尉府在方城；自油口以東，屯營相接，悉是南蠻府屯兵。校，戶敎翻。</span>太傅義恭議使郢州治巴陵，尙書令何尙之曰：<span class="yinhao">「夏口在荊、江之中，正對沔口，通接雍、梁，實爲津要。<span class="jiazhu">自夏口入沔，泝流而上，至襄陽，又泝流而上至漢中，故云通接雍、梁。雍，於用翻。</span>由來舊鎭，根基不易，<span class="jiazhu">夏口自吳以來爲重鎭。</span>旣有見城，<span class="jiazhu">見，賢遍翻。</span>浦大容舫，於事爲便。」</span><span class="jiazhu">守江之備，船艦爲急，故以浦大容舫爲便。舫，甫妄翻。</span>上從之。旣而荊、揚因此虛耗。尙之請復合二州，<span class="jiazhu">復，扶又翻。</span>上不許。</p>
<p class="em2 strong"><span class="yinwen">12</span>戊子，省錄尙書事。上惡宗室強盛，不欲權在臣下；太傅義恭知其指，故請省之。</p>
<p class="em2 strong"><span class="yinwen">13</span>上使王公、八座與荊州刺史朱脩之書，<span class="jiazhu">《晉志》曰：五曹尙書、一僕射、二令爲八座。宋蓋二僕射，一令。</span>令丞相義宣自爲計。書未達，庚寅，脩之入江陵，殺義宣，幷誅其子十六人，及同黨竺超民、從事中郎蔡超、諮議參軍顏樂之等。超民兄弟應從誅，何尙之上言：<span class="yinhao">「賊旣遁走，一夫可擒。若超民反覆昧利，卽當取之，非唯免愆，亦可要不義之賞。而超民曾無此意，微足觀過知仁。<span class="jiazhu">何尙之此言爲竺超民兄弟道地耳。要，一遙翻。</span>且爲官保全城府，謹守庫藏，<span class="jiazhu">爲，于僞翻。藏，徂浪翻。</span>端坐待縛。今戮及兄弟，則與其餘逆黨無異，於事爲重。」</span>上乃原之。</p>
<p class="em2 strong"><span class="yinwen">14</span>秋，七月，丙申朔，日有食之。</p>
<p class="em2 strong"><span class="yinwen">15</span>庚子，魏皇子弘生；辛丑，大赦，改元興光。</p>
<p class="em2 strong"><span class="yinwen">16</span>丙辰，大赦。</p>
<p class="em2 strong"><span class="yinwen">17</span>八月，甲戌，魏趙王深卒。</p>
<p class="em2 strong"><span class="yinwen">18</span>乙亥，魏主還平城。<span class="jiazhu">是年夏，書魏主如陰山。</span></p>
<p class="em2 strong"><span class="yinwen">19</span>冬，十一月，戊戌，魏主如中山，遂如信都；十二月，丙子，還，幸靈丘，<span class="jiazhu">靈丘縣自漢以來屬代郡，唐爲蔚州。</span>至溫泉宮；庚辰，還平城。</p>
<p class="strong" id="year_toc_842"><span class="section" id="title-4"><span data-head-description="世祖孝武皇帝上" data-head-level="h4" data-head-title="孝建二年">二年</span></span><span class="biaozhusup" data-rel="">（乙未、四五五年）</span></p>
<p class="em2 strong"><span class="yinwen">1</span>春，正月，魏車騎大將軍樂平王拔有罪賜死。<span class="jiazhu">騎，奇寄翻。</span></p>
<p class="em2 strong"><span class="yinwen">2</span>鎭北大將軍、南兗州刺史沈慶之請老；二月，丙寅，以爲左光祿大夫、開府儀同三司。慶之固讓，表疏數十上，又面自陳，乃至稽顙泣涕。<span class="jiazhu">上，時掌翻。稽，音啓。</span>上不能奪，聽以始興公就第，厚加給奉。頃之，上復欲用慶之，<span class="jiazhu">復，扶又翻；下同。</span>使何尙之往起之。尙之累陳上意，慶之笑曰：<span class="yinhao">「沈公不效何公，往而復返。」</span><span class="jiazhu">尙之不能固志，見一百二十六卷文帝元嘉二十八年。</span>尙之慚而止。辛巳，以尙書右僕射劉延孫爲南兗州刺史。</p>
<p class="em2 strong"><span class="yinwen">3</span>夏，五月，戊戌，以湘州刺史劉遵考爲尙書右僕射。</p>
<p class="em2 strong"><span class="yinwen">4</span>六月，壬戌，魏改元太安。</p>
<p class="em2 strong"><span class="yinwen">5</span>甲子，大赦。</p>
<p class="em2 strong"><span class="yinwen">6</span>甲申，魏主還平城。<span class="jiazhu">史亦不書所如之地。</span></p>
<p class="em2 strong"><span class="yinwen">7</span>秋，七月，癸巳，立皇弟休祐爲山陽王，休茂爲海陵王，休業爲鄱陽王。</p>
<p class="em2 strong"><span class="yinwen">8</span>丙辰，魏主如河西。</p>
<p class="em2 strong"><span class="yinwen">9</span>雍州刺史武昌王渾<span class="jiazhu">朱脩之已赴江陵，柳元景又留建康，以渾刺雍州。雍，於用翻。</span>與左右作檄文，自號楚王，改元永光，備置百官，以爲戲笑。長史王翼之封呈其手迹。八月，庚申，廢渾爲庶人，徙始安郡。上遣員外散騎侍郎東海戴明寶詰責渾，<span class="jiazhu">散，悉亶翻。騎，奇寄翻。詰，去吉翻。</span>因逼令自殺，時年十七。</p>
<p class="em2 strong"><span class="yinwen">10</span>丁亥，魏主還平城。</p>
<p class="em2 strong"><span class="yinwen">11</span>詔祀郊廟，初設備樂，從前殿中曹郎荀萬秋之議也。<span class="jiazhu">晉氏南渡草創，二郊無樂；宗廟雖有登歌，亦無二舞。及破苻堅，得樂工，始有金石之樂。文帝元嘉二十二年，南郊，始設登歌。此所謂備樂，非能備雅樂，魏、晉以來世俗之樂耳。順帝昇明二年，王僧虔所謂<span class="yinhao">「朝廷禮樂多違舊典」</span>，蓋指此類。</span></p>
<p class="em2 strong"><span class="yinwen">12</span>上欲削弱王侯。冬，十月，己未，江夏王義恭、竟陵王誕奏裁<span class="jiaozhusup">【章：甲十一行本「裁」下有「損」字；乙十一行本同；孔本同。】</span>王、侯車服、器用、樂舞制度，凡九事；上因諷有司奏增廣爲二十四條，<span class="jiazhu">聽事，不得南面坐，施帳幷𢃕。蕃國官正、冬不得徒跣登國殿及夾侍國師，傳令及油戟。公主、妃傳令不得朱服。輿不得重掆。鄣扇不得雉尾。槊毦不得孔雀白鷩。夾轂隊不得絳襖。平乘但馬不得過二匹。胡伎不得綵衣。舞妓正、冬著覧衣，不得莊面蔽花。正、冬會不得劍舞、杯柈舞。長蹻伎、䞬舒丸劍、博山伎、緣大橦伎、五案伎，自非正、冬會奏舞曲不得舞。諸妃、主不得著緄帶。信幡，非臺省官悉用絳。郡、縣內史、相及封內官長，於其封君，旣非在三，罷官則不復追敬；不合稱臣，止宜上下官敬而已。諸鎭常行車，前後不得過六隊，白直夾轂不在其限；刀不得過銀銅飾。諸王女封縣主，諸王子孫襲封，王之妃及封侯者夫人，行並不得鹵簿。諸王子繼體爲王，婚葬吉凶，悉依諸國公侯之禮，不得同皇弟、皇子。車輿非軺車不得油幢。平乘船皆平兩頭，作露平形，不得擬象龍舟。悉不得朱油帳。錯不得作五花及竪筍形。</span>聽事不得南向坐；劍不得爲鹿盧形；<span class="jiazhu">晉灼曰：古長劍，首以玉作井鹿盧形。</span>內史、相及封內官長止稱下官，不得稱臣，罷官則不復追敬。<span class="jiazhu">長，知兩翻。復，扶又翻。</span>詔可。</p>
<p class="em2 strong"><span class="yinwen">13</span>庚午，魏以遼西王常英爲太宰。</p>
<p class="em2 strong"><span class="yinwen">14</span>壬午，以太傅義恭領揚州刺史，竟陵王誕爲司空、領南徐州刺史，建平王宏爲尙書令。</p>
<p class="em2 strong"><span class="yinwen">15</span>是歲，以故氐王楊保宗子元和爲征虜將軍，楊頭爲輔國將軍。頭，文德之從祖兄也。元和雖楊氏正統，<span class="jiazhu">從，才用翻。楊保宗，氐王楊玄之子，故元和爲楊氏正統。</span>朝廷以其年幼才弱，未正位號；部落無定主。頭先戍葭蘆，母妻子弟並爲魏所執，<span class="jiazhu">文帝元嘉二十年，魏克仇池，楊文德敗走；頭母妻子弟爲魏所執，當在是年。二十七年，始使頭戍葭蘆。</span>而頭爲宋堅守無貳心。<span class="jiazhu">爲，于僞翻。</span>雍州刺史王玄謨上言：<span class="jiazhu">雍，於用翻。上，時掌翻。</span><span class="yinhao">「請以頭爲假節、西秦州刺史，用安輯其衆。俟數年之後，元和稍長，使嗣故業。若元和才用不稱，<span class="jiazhu">長，知兩翻。稱，尺證翻。</span>便應歸頭。頭能藩扞漢川，使無虜患，彼四千戶荒州殆不足惜。若葭蘆不守，漢川亦無立理。」</span>上不從。</p>
<p class="strong" id="year_toc_843"><span class="section" id="title-5"><span data-head-description="世祖孝武皇帝上" data-head-level="h4" data-head-title="孝建三年">三年</span></span><span class="biaozhusup" data-rel="">（丙申、四五六年）</span></p>
<p class="em2 strong"><span class="yinwen">1</span>春，正月，庚寅，立皇弟休範爲順陽王，休若爲巴陵王。戊戌，立皇子子尙爲西陽王。</p>
<p class="em2 strong"><span class="yinwen">2</span>壬子，納右衞將軍何瑀女爲太子妃。瑀，澄之曾孫也。甲寅，大赦。</p>
<p class="em2 strong"><span class="yinwen">3</span>乙卯，魏立貴人馮氏爲皇后。后，遼西郡公朗之女也；<span class="jiazhu">馮朗降魏見一百二十二卷文帝元嘉九年。</span>朗爲秦、雍二州刺史，<span class="jiazhu">雍，於用翻。</span>坐事誅，后由是沒入宮。<span class="jiazhu">爲馮后專魏政張本。</span></p>
<p class="em2 strong"><span class="yinwen">4</span>二月，丁巳，魏主立子弘爲皇太子，先使其母李貴人條記付託兄弟，然後依故事賜死。</p>
<p class="em2 strong"><span class="yinwen">5</span>甲子，以廣州刺史宗慤爲豫州刺史。故事，府州部內論事，皆籤前直敍所論之事，置典籤以主之。宋世諸皇子爲方鎭者多幼，時主皆以親近左右領典籤，<span class="jiazhu">近，其靳翻。</span>典籤之權梢重。至是，雖長王臨藩，<span class="jiazhu">長，知兩翻。</span>素族出鎭，典籤皆出納敎命，執其樞要，刺史不得專其職任。及慤爲豫州，臨安吳喜爲典籤。<span class="jiazhu">吳分餘杭爲臨水縣，晉武帝太康元年，更名臨安，屬吳興郡。</span>慤刑政所施，喜每多違執，慤大怒，曰：<span class="yinhao">「宗慤年將六十，爲國竭命，<span class="jiazhu">爲，于僞翻。</span>正得一州如斗大，<span class="jiazhu">正，一作<span class="yinhao">「止」</span>。</span>不能復與典籤共臨之！」</span>喜稽顙流血，乃止。<span class="jiazhu">復，扶又翻。稽，音啓。</span></p>
<p class="em2 strong"><span class="yinwen">6</span>丁零數千家匿井陘山中爲盜，<span class="jiazhu">陘，音刑。</span>魏選部尙書陸眞<span class="jiazhu">《初學記》：漢成帝置列曹尙書四人，其一曰常侍曹；光武改常侍曹曰吏部，主選舉；靈帝改吏部爲選部。後魏初有殿中、樂部、駕部、南部、北部五尙書，選部尙書蓋此時方置。</span>與州郡合兵討滅之。</p>
<p class="em2 strong"><span class="yinwen">7</span>閏月，戊午，以尙書左僕射劉遵考爲丹楊尹。</p>
<p class="em2 strong"><span class="yinwen">8</span>癸酉，鄱陽哀王休業卒。</p>
<p class="em2 strong"><span class="yinwen">9</span>太傅義恭以南兗州刺史西陽王子尙有寵，將避之，乃辭揚州。秋，七月，解義恭揚州；丙子，以子尙爲揚州刺史。時熒惑守南斗，上廢西州舊館，使子尙移治東城以厭之。<span class="jiazhu">厭，於葉翻，又於琰翻。斗，揚州分，故厭之。</span>揚州別駕從事沈懷文曰：<span class="yinhao">「天道示變，宜應之以德。今雖空西州，恐無益也。」</span>不從。懷文，懷遠之兄也。</p>
<p class="em2 strong"><span class="yinwen">10</span>八月，魏平西將軍漁陽公尉眷擊伊吾，克其城，大獲而還。<span class="jiazhu">李寶以伊吾、敦煌降魏。寶旣入朝，伊吾復叛，故擊之。尉，紆勿翻。還，從宣翻，又如字。</span></p>
<p class="em2 strong"><span class="yinwen">11</span>九月，壬戌，以丹楊尹劉遵考爲尙書右僕射。</p>
<p class="em2 strong"><span class="yinwen">12</span>冬，十月，甲申，魏主還平城。<span class="jiazhu">亦不書所如之地。</span></p>
<p class="em2 strong"><span class="yinwen">13</span>丙午，太傅義恭進位太宰，領司徒。</p>
<p class="em2 strong"><span class="yinwen">14</span>十一月，魏以尙書西平王源賀爲冀州刺史，更賜爵隴西王。<span class="jiazhu">更，工衡翻。</span>賀上言：<span class="yinhao">「今北虜遊魂，南寇負險，疆埸之間，猶須防戍。<span class="jiazhu">埸，音亦。</span>臣愚以爲自非大逆、赤手殺人，其坐贓盜及過誤應入死者，皆可原宥，讁使守邊；則是已斷之體受更生之恩，傜役之家蒙休息之惠。」</span>魏高宗從之。久之，謂羣臣曰：<span class="yinhao">「吾用賀言，一歲所活不少，<span class="jiazhu">少，詩沼翻。</span>增戍兵亦多。卿等人人如賀，朕何憂哉！」</span>會武邑人石華告賀謀反，<span class="jiazhu">武邑縣，前漢屬信都，後漢屬安平，晉武帝分立武邑郡，至隋、唐爲武邑、武強、衡水三縣地。</span>有司以聞，帝曰：<span class="yinhao">「賀竭誠事國，朕爲卿等保之，<span class="jiazhu">爲，于僞翻。</span>無此，明矣。」</span>命精加訊驗；華果引誣，<span class="jiazhu">自引服誣告之罪。</span>帝誅之，因謂左右曰：<span class="yinhao">「以賀忠誠，猶不免誣謗，不及賀者可無愼哉！」</span></p>
<p class="em2 strong"><span class="yinwen">15</span>十二月，濮陽太守姜龍駒、新平太守楊自倫棄<span class="jiaozhusup">【章：甲十一行本「棄」上有「帥吏民」三字；乙十一行本同；孔本同；張校同。】</span>郡奔魏。<span class="jiazhu">按沈約《志》：濮陽、新平皆屬兗州而不載治所，蓋僑郡也。新平郡，又明帝泰始七年立，當考。又按《五代志》：鄄城縣舊置濮陽郡。濮，博木翻。</span></p>
<p class="em2 strong"><span class="yinwen">16</span>上欲移青、冀二州幷鎭歷城，議者多不同。青、冀二州刺史垣護之曰：<span class="yinhao">「青州北有河、濟<span class="jiazhu">濟，子禮翻。</span>又多陂澤，非虜所向；每來寇掠，必由歷城。二州幷鎭，此經遠之略也。北又近河，歸順者易。<span class="jiazhu">近，其靳翻。易，以豉翻。</span>近息民患，遠申王威，安邊之上計也。」</span>由是遂定。<span class="jiazhu">青州本治東陽，冀州治歷城，今幷爲一鎭。</span></p>
<p class="em2 strong"><span class="yinwen">17</span>元嘉中，官鑄四銖錢，輪郭、形制與五銖同，用費無利，<span class="jiazhu">言鑄一錢之費適當一錢之用，無贏利也。</span>故民不盜鑄。及上卽位，又鑄孝建四銖，形式薄小，輪郭不成。<span class="jiazhu">錢，外圓爲輪，內方爲郭。</span>於是盜鑄者衆，雜以鉛、錫；翦鑿古錢，錢轉薄小。守宰不能禁，坐死、免者相繼。盜鑄益甚，物價踊貴，朝廷患之。去歲春，詔錢薄小無輪郭者悉不得行，民間喧擾。是歲，始興郡公沈慶之建議，以爲<span class="yinhao">「宜聽民鑄錢，郡縣置錢署，樂鑄之家皆居署內，<span class="jiazhu">樂，音洛。</span>平其準式，去其雜僞。<span class="jiazhu">去，羌呂翻。</span>去春所禁新品，一時施用，今鑄悉依此格。萬稅三千，嚴檢盜鑄。」</span><span class="jiazhu">檢，束也，勘察也。</span>丹楊尹顏竣駁之，<span class="jiazhu">竣，七倫翻。駁，北角翻。</span>以爲<span class="yinhao">「五銖輕重，定於漢世，<span class="jiazhu">漢武帝元狩五年行五銖錢。</span>魏、晉以降，莫之能改；誠以物貨旣均，改之僞生故也。今云去春所禁一時施用，若巨細總行而不從公鑄，利己旣深，情僞無極，私鑄、翦鑿盡不可禁，財貨未贍，大錢已竭，數歲之間，悉爲塵土矣。今新禁初行，品式未一，須臾自止，不足以垂聖慮；唯府藏空匱，實爲重憂。<span class="jiazhu">藏，徂浪翻；下同。</span>今縱行細錢，官無益賦之理；百姓雖贍，<span class="jiazhu">贍，昌豔翻。</span>無解官乏。唯簡費去華，<span class="jiazhu">去，羌呂翻。</span>專在節儉，求贍之道，莫此爲貴耳。」</span>議者又以爲<span class="yinhao">「銅轉難得，欲鑄二銖錢。」</span>竣曰：<span class="yinhao">「議者以爲官藏空虛，宜更改鑄；天下銅少，宜減錢式以救交弊，<span class="jiazhu">官藏空虛，無錢以贍用，而天下銅少，又無以鑄錢，是交弊也。議者緣此欲改鑄小錢以救之。少，詩沼翻。</span>賑國舒民。<span class="jiazhu">賑，富也，又舉救也。舒，緩也，寬也。賑，津忍翻。</span>愚以爲不然。今鑄二銖，恣行新細，於官無解於乏，而民間姦巧大興，天下之貨將糜碎至盡；空嚴立禁，而利深難絕，不一二年，其弊不可復救。<span class="jiazhu">言不待一二年而弊甚也。復，扶又翻。</span>民懲大錢之改，兼畏近日新禁，市井之間，必生紛擾。遠利未聞，切患猥及，富商得志，貧民困窘，此皆甚不可者也。」</span>乃止。<span class="jiazhu">窘，渠隕翻。</span></p>
<p class="em2 strong"><span class="yinwen">18</span>魏定州刺史高陽許宗之求取不節，深澤民馬超謗毀宗之，<span class="jiazhu">深澤縣，前漢屬涿郡，後漢屬安平，晉以來屬博陵郡。後魏博陵郡屬定州。唐以博陵郡爲定州，後分定州置祁州，深澤縣屬焉。</span>宗之毆殺超，<span class="jiazhu">毆，烏口翻，擊也。</span>恐其家人告狀，上超詆訕朝政。<span class="jiazhu">上，時掌翻。</span>魏高宗曰：<span class="yinhao">「此必妄也。<span class="jiazhu">魏字衍。</span>朕爲天下主，何惡於超而有此言！<span class="jiazhu">惡，烏路翻。</span>必宗之懼罪誣超。」</span>案驗，果然。斬宗之於都南。</p>
<p class="em2 strong"><span class="yinwen">19</span>金紫光祿大夫顏延之卒。延之子竣貴重，凡所資供，<span class="jiazhu">供，居用翻。</span>延之一無所受，布衣茅屋，蕭然如故。常乘羸牛笨車，<span class="jiazhu">笨，部本翻，竹裏也；一曰，不精也。</span>逢竣鹵簿，卽屛往道側。<span class="jiazhu">導從之次第曰鹵簿。屛，必郢翻。</span>常語竣曰：<span class="yinhao">「吾平生不憙見要人，<span class="jiazhu">語，牛倨翻。憙，許記翻。</span>今不幸見汝！」</span>竣起宅，延之謂曰：<span class="yinhao">「善爲之，無令後人笑汝拙也。」</span>延之嘗早詣竣，見賓客盈門，竣尙未起，延之怒曰：<span class="yinhao">「汝出糞土之中，升雲霞之上，遽驕傲如此，其能久乎！」</span><span class="jiazhu">物忌盛滿。顏竣之禍，其父知之矣。</span>竣丁父憂，<span class="jiazhu">丁，當也；郭璞曰：值也。</span>裁踰月，起爲右將軍，丹楊尹如故。竣固辭，表十上；<span class="jiazhu">上，時掌翻。</span>上不許，遣中書舍人戴明寶抱竣登車，載之郡舍，<span class="jiazhu">之，往也。郡舍，丹楊尹廨也。</span>賜以布衣一襲，絮以綵綸，遣主衣就衣諸體。<span class="jiazhu">主衣，主御衣服，唐尙衣奉御之職也。就衣，於旣翻。</span></p>
<p class="strong" id="year_toc_844"><span class="section" id="title-6"><span data-head-description="世祖孝武皇帝上" data-head-level="h4" data-head-title="大明元年">大明元年</span></span><span class="biaozhusup" data-rel="">（丁酉、四五七年）</span></p>
<p class="em2 strong"><span class="yinwen">1</span>春，正月，辛亥朔，改元，大赦。</p>
<p class="em2 strong"><span class="yinwen">2</span>壬戌，魏主畋於崞山，<span class="jiazhu">崞山在鴈門郡崞縣。崞，古博翻。</span>戊辰，還平城。</p>
<p class="em2 strong"><span class="yinwen">3</span>魏以漁陽王尉眷爲太尉、錄尙書事。<span class="jiazhu">尉，紆勿翻。</span></p>
<p class="em2 strong"><span class="yinwen">4</span>二月，魏人寇兗州，向無鹽，敗東平太守南陽劉胡。<span class="jiazhu">無鹽縣，自漢以來屬東平郡。敗，補邁翻。</span>詔遣太子左衞率薛安都將騎兵，東陽太守沈法系將水軍，向彭城以禦之，<span class="jiazhu">率，所律翻。將，卽亮翻。騎，奇寄翻。</span>並受徐州刺史申坦節度。比至。<span class="jiazhu">比，必利翻，及也。</span>魏兵已去。先是，羣盜聚任城荊榛中，累世爲患，謂之任榛。<span class="jiazhu">先，悉薦翻。任，音壬。任城縣屬東平郡，後漢分爲任城國，後遂爲郡。宋省郡爲任城縣，屬高平郡。</span>申坦請回軍討之。上許之。任榛聞之，皆逃散。時天旱，人馬渴乏，無功而還。<span class="jiazhu">還，從宣翻，又如字。</span>安都、法系坐白衣領職。坦當誅，羣臣爲請，莫能得。<span class="jiazhu">爲，于僞翻。</span>沈慶之抱坦哭於市曰：<span class="yinhao">「汝無罪而死。我哭汝於市，行當就汝矣！」</span>有司以聞，上乃免之。</p>
<p class="em2 strong"><span class="yinwen">5</span>三月，庚申，魏主畋于松山；己巳，還平城。</p>
<p class="em2 strong"><span class="yinwen">6</span>魏主立其弟新成爲陽平王。</p>
<p class="em2 strong"><span class="yinwen">7</span>上自卽吉之後，<span class="jiazhu">三年之喪旣除而卽吉。</span>奢淫自恣，多所興造。丹楊尹顏竣以藩朝舊臣，<span class="jiazhu">上爲藩王時，竣爲僚佐，是藩朝舊臣也。晉、宋之間，郡曰郡朝，府曰府朝，藩王曰藩朝。宋武帝爲宋王，齊高帝爲齊王，時曰霸朝。朝，直遙翻；下同。</span>數懇切諫爭，<span class="jiazhu">數，所角翻。爭，則迸翻。</span>無所回避，上浸不悅。竣自謂才足幹時，恩舊莫比，當居中永執朝政，而所陳多不納，疑上欲疏之，乃求外出以占上意。夏，六月，丁亥，詔以竣爲東揚州刺史，竣始大懼。<span class="jiazhu">爲帝殺竣張本。</span></p>
<p class="em2 strong"><span class="yinwen">8</span>癸卯，魏主如陰山。</p>
<p class="em2 strong"><span class="yinwen">9</span>雍州所統多僑郡縣，<span class="jiazhu">雍，於用翻；下同。</span>刺史王玄謨上言：<span class="yinhao">「僑郡縣無有境土，新舊錯亂，租課不時，請皆土斷。」</span><span class="jiazhu">斷，丁亂翻。</span>秋，七月，辛未，詔幷雍州三郡十六縣爲一郡。郡縣流民不願屬籍，<span class="jiazhu">屬土著之籍也。</span>訛言玄謨欲反。時柳元景宗強，羣從多爲雍部二千石，<span class="jiazhu">柳元景，河東解人，南徙，僑居于雍部。羣從，羣從兄弟。從，才用翻。</span>乘聲皆欲討玄謨。玄謨令內外晏然以解衆惑，馳使啓上，具陳本末。<span class="jiazhu">使，疏吏翻。</span>上知其虛，遣主書吳嘉撫慰之，<span class="jiazhu">主書，後漢尙書令史之職。漢尙書曹有有主書令史二十一人；江左以來，中書省有主書。</span>且報曰：<span class="yinhao">「七十老公，反欲何求！君臣之際，足以相保，聊復爲笑，伸卿眉頭耳。」</span><span class="jiazhu">復，扶又翻。</span>玄謨性嚴，未嘗妄笑，故上以此戲之。</p>
<p class="em2 strong"><span class="yinwen">10</span>八月，己亥，魏主還平城。</p>
<p class="em2 strong"><span class="yinwen">11</span>甲辰，徙司空、南徐州刺史竟陵王誕爲南兗州刺史，以太子詹事劉延孫爲南徐州刺史。初，高祖遺詔，以京口要地，去建康密邇，自非宗室近親，不得居之。延孫之先雖與高祖同源，而高祖屬彭城，延孫屬莒縣，<span class="jiazhu">《南史·延孫傳》作<span class="yinhao">「呂縣」</span>。呂縣屬彭城郡，而莒縣屬東莞郡。詳而考之，呂縣爲是。彭城、呂二縣並屬彭城郡，延孫與帝室同源同郡，特異縣耳。</span>從來不序昭穆。<span class="jiazhu">昭，讀如字。</span>上旣命延孫鎭京口，仍詔與延孫合族，使諸王皆序長幼。<span class="jiazhu">長，知兩翻。</span></p>
<p class="em2 strong">上閨門無禮，不擇親疏、尊卑，流聞民間，無所不至。誕寬而有禮，又誅太子劭、丞相義宣，皆有大功，<span class="jiazhu">誕起兵討劭見上卷文帝元嘉三十年；勸止上迎義宣事見上。</span>人心竊向之。誕多聚才力之士，蓄精甲利兵，上由是畏而忌之，不欲誕居中，使出鎭京口；猶嫌其逼，更徙之廣陵。<span class="jiazhu">南兗州時治廣陵。</span>以延孫腹心之臣，使鎭京口以防之。<span class="jiazhu">爲帝討誕張本。</span></p>
<p class="em2 strong"><span class="yinwen">12</span>魏主將東巡，冬，十月，詔太宰常英起行宮於遼西黃山。<span class="jiazhu">魏收《地形志》，遼西郡肥如縣有黃山。</span></p>
<p class="em2 strong"><span class="yinwen">13</span>十二月，丁亥，更以順陽王休範爲桂陽王。<span class="jiazhu">休範，孝建三年封順陽王。更，工衡翻。</span></p>
<p class="strong" id="year_toc_845"><span class="section" id="title-7"><span data-head-description="世祖孝武皇帝上" data-head-level="h4" data-head-title="大明二年">二年</span></span><span class="biaozhusup" data-rel="">（戊戌、四五八年）</span></p>
<p class="em2 strong"><span class="yinwen">1</span>春，正月，丙午朔，魏設酒禁，釀、酤、飲者皆斬之；<span class="jiazhu">釀者、酤者、飲者皆斬。</span>吉凶之會，聽開禁，有程日。魏主以士民多因酒致鬬及議國政，故禁之。增置內外候官，伺察諸曹及州、鎭，<span class="jiazhu">魏自道武帝以來有候官，今增其員。伺，相吏翻。</span>或微服雜亂於府寺間，以求百官過失，有司窮治，訊掠取服；<span class="jiazhu">治，直之翻。</span>百官贓滿二丈者皆斬。又增律七十九章。</p>
<p class="em2 strong"><span class="yinwen">2</span>乙卯，魏主如廣甯溫泉宮，遂巡平州；<span class="jiazhu">魏平州之地，止遼西、北平二郡。</span>庚午，至黃山宮；二月，丙子，登碣石山，觀滄海；戊寅，南如信都，畋於廣川。<span class="jiazhu">廣川縣，前漢屬廣川國，後漢屬清河郡，晉屬勃海郡，魏收《地形志》屬長樂郡，長樂卽信都也。《五代志》曰：北齊廢廣川入棗強。劉昫曰：隋於舊縣東八十里置新縣，尋改爲長河縣，屬德州。</span></p>
<p class="em2 strong"><span class="yinwen">3</span>乙酉，以金紫光祿大夫褚湛之爲尙書左僕射。</p>
<p class="em2 strong"><span class="yinwen">4</span>丙戌，建平宣簡王宏以疾解尙書令；三月，丁未，卒。</p>
<p class="em2 strong"><span class="yinwen">5</span>丙辰，魏高宗還平城，起太華殿。<span class="jiazhu">酈道元曰：魏太和十六年，破太華、安昌諸殿，造太極殿東西堂及朝堂。</span>是時，給事中郭善明，性傾巧，說帝大起宮室，<span class="jiazhu">說，輸芮翻。</span>中書侍郎高允諫曰：<span class="yinhao">「太祖始建都邑，其所營立，必因農隙。況建國已久，永安前殿足以朝會，<span class="jiazhu">朝，直遙翻。</span>西堂、溫室足以宴息，紫樓足以臨望；縱有脩廣，亦宜馴致，<span class="jiazhu">《易》曰：馴致其道。向秀曰：馴，從也。程頤曰：馴，謂習，習而漸至於盛。馴，似遵翻。</span>不可倉猝。今計所當役凡二萬人，老弱供餉又當倍之，期半年可畢。一夫不耕，或受之飢，況四萬人之勞費，可勝道乎！<span class="jiazhu">勝，音升。</span>此陛下所宜留心也。」</span>帝納之。</p>
<p class="em2 strong">允好切諫，朝廷事有不便，允輒求見，帝常屛左右以待之。<span class="jiazhu">好，呼到翻。屛左右者，欲其言無不盡。</span>或自朝至暮，或連日不出；羣臣莫知其所言。語或痛切，帝所不忍聞，命左右扶出，然終善遇之。時有上事爲激訐者，帝省之，<span class="jiazhu">上，時掌翻。訐，居謁翻。省，悉景翻。</span>謂羣臣曰：<span class="yinhao">「君、父一也。父有過，子何不作書於衆中諫之？而於私室屛處諫者，<span class="jiazhu">屛，蔽也。屛處，隱蔽之處。屛，必郢翻。</span>豈非不欲其父之惡彰於外邪！至於事君，何獨不然。君有得失，不能面陳，而上表顯諫，欲以彰君之短，明己之直，此豈忠臣所爲乎！如高允者，乃<span class="jiaozhusup">【章：甲十一行本「乃」下有「眞」字；乙十一行本同；孔本同】</span>忠臣也。朕有過，未嘗不面言，至有朕所不堪聞者，允皆無所避。朕知其過而天下不知，可不謂忠乎！」</span></p>
<p class="em2 strong">允所與同徵者游雅等<span class="jiazhu">徵允等見一百二十二卷文帝元嘉八年。</span>皆至大官，封侯，部下吏至刺史、二千石者亦數十百人，<span class="jiazhu">部下吏，謂中書之吏嘗事允在部下者。</span>而允爲郎，二十七年不徙官。<span class="jiazhu">魏世祖神䴥四年，允徵拜中書博士，領著作郎，至是年二十五年耳。</span>帝謂羣臣曰：<span class="yinhao">「汝等雖執弓刀在朕左右，徒立耳。<span class="jiazhu">言徒能侍立而不能規諫。</span>未嘗有一言規正；唯伺朕喜悅之際，<span class="jiazhu">伺，相吏翻。</span>祈官乞爵，今皆無功而至王公。允執筆佐我國家數十年，爲益不小，不過爲郎，汝等不自愧乎！」</span>乃拜允中書令。<span class="jiazhu">上云二十七年不徙官，意允拜中書令不在是年。</span></p>
<p class="em2 strong">時魏百官無祿，允常使諸子樵采以自給。司徒陸麗言於帝曰：<span class="yinhao">「高允雖蒙寵待，而家貧，妻子不立。」</span><span class="jiazhu">立，成也，置也，建也；謂不能建置家業也。</span>帝曰：<span class="yinhao">「公何不先言，今見朕用之，乃言其貧乎！」</span>卽日，至允第，惟草屋數間，布被，縕袍，<span class="jiazhu">孔安國曰：縕，枲著也。謂雜用枲麻以著袍。《禮記》曰：縕爲袍。鄭康成《註》曰：縕，舊絮也，又亂麻。縕，於粉翻。</span>廚中鹽菜而已。帝歎息，賜帛五百匹，粟千斛，拜長子悅<span class="jiaozhusup">【嚴：「悅」改「忱」。】</span>爲長樂太守。<span class="jiazhu">樂，音洛。守，手又翻。</span>允固辭，不許。帝重允，常呼爲令公而不名。</p>
<p class="em2 strong">游雅常曰：<span class="yinhao">「前史稱卓子康、劉文饒之爲人，<span class="jiazhu">卓茂，字子康。劉寬，字文饒。</span>褊心者或不之信。<span class="jiazhu">褊，補典翻。</span>余與高子游處四十年，<span class="jiazhu">處，昌呂翻。</span>未嘗見其喜慍之色，<span class="jiazhu">慍，於問翻。</span>乃知古人爲不誣耳。高子內文明而外柔順，其言吶吶不能出口。<span class="jiazhu">吶，如悅翻，又奴劣翻；吶吶，言緩也。</span>昔崔司徒嘗謂余云：『高生豐才博學，一代佳士，所乏者，矯矯風節耳。』余亦以爲然。及司徒得罪，起於纖微，詔指臨責，司徒聲嘶股栗，殆不能言；<span class="jiazhu">嘶，先齊翻；聲破曰嘶。</span>宗欽已下，伏地流汗，皆無人色。高子獨敷陳事理，申釋是非，辭義清辯，音韻高亮。人主爲之動容，聽者無不神聳，<span class="jiazhu">事見一百二十五卷文帝元嘉二十七年。爲，于僞翻。</span>此非所謂矯矯者乎！宗愛方用事，威振四海。嘗召百官於都坐，<span class="jiazhu">魏有都坐大官。魏之都坐，猶唐之朝堂也。或曰都坐尙書。都坐卽唐之政事堂。坐，徂臥翻。</span>王公已下皆趨庭望拜，高子獨升階長揖。由此觀之，汲長孺可以臥見衞青，何抗禮之有！<span class="jiazhu">言以高允之揖宗愛觀之，則汲黯可以臥見衞青，與之抗禮，未爲過也。汲黯字長孺；抗禮事見十九卷漢武帝元朔五年。</span>此非所謂風節者乎！夫人固未易知；<span class="jiazhu">易，以豉翻。</span>吾旣失之於心，崔又漏之於外，<span class="jiazhu">發之於言，則是漏之於外。</span>此乃管仲所以致慟於鮑叔也。」</span><span class="jiazhu">管仲曰：<span class="yinhao">「生我者父母，知我者鮑子也。」</span>致慟，蓋感其知己之深。</span></p>
<p class="em2 strong"><span class="yinwen">6</span>乙丑，魏東平成王陸俟卒。</p>
<p class="em2 strong"><span class="yinwen">7</span>夏，四月，甲申，立皇子子綏爲安陸王。</p>
<p class="em2 strong"><span class="yinwen">8</span>帝不欲權在臣下，六月，戊寅，分吏部尙書置二人，<span class="jiazhu">吏部尙書掌銓選，以其權重，江左謂之大尙書，言其位任與諸曹殊絕也。今置二人以分其權。</span>以都官尙書謝莊、度支尙書吳郡顧顗之爲之。<span class="jiazhu">漢置六曹尙書，中都官曹主水火盜賊事；魏、晉省，宋復置。隋改都官爲刑部尙書，改度支爲民部尙書。唐避太宗諱，改民部爲戶部，度，徒洛翻。覬，音冀；下同。</span>又省五兵尙書。<span class="jiazhu">曹魏置五兵尙書，隋改曰兵部尙書。</span></p>
<p class="em2 strong">初，晉世，散騎常侍選望甚重，<span class="jiazhu">上之所遴簡爲選，時之所瞻屬爲望。散，悉亶翻。騎，奇寄翻。</span>與侍中不異；其後職任閒散，<span class="jiazhu">散，悉但翻。</span>用人漸輕。上欲重其選，乃用當時名士臨海太守孔覬、司徒長史王彧爲之。<span class="jiazhu">彧，於六翻。</span>侍中蔡興宗謂人曰：<span class="yinhao">「選曹要重，常侍閒淡，改之以名而不以實，雖主意欲爲輕重，人心豈可變邪！」</span>旣而常侍之選復卑，選部之貴不異。<span class="jiazhu">言選部貴重與前時無以異也。選部，須絹翻。復，扶又翻。</span>覬，琳之之孫；<span class="jiazhu">孔琳之事桓玄，不務迎合，諫其廢錢用穀帛，復肉刑。</span>彧，謐之兄孫；興宗，廓之子也。<span class="jiazhu">王謐識武帝於龍潛。蔡廓以方直著於宋初。</span></p>
<p class="margin2">裴子野論曰：官人之難，先王言之，尙矣。<span class="jiazhu">《書》：皋陶曰：在知人。禹曰：惟帝其難之，知人則哲，能官人。</span>周禮，始於學校，<span class="jiazhu">校，戶敎翻。</span>論之州里，告諸六事，而後貢于王庭。<span class="jiazhu">六事，周之六卿也。</span>其在漢家，州郡積其功能，五府舉爲掾屬，<span class="jiazhu">掾，以絹翻。</span>三公參其得失，尙書奏之天子；一人之身，所閱者衆，<span class="jiazhu">閱，更歷也。</span>故能官得其才，鮮有敗事。<span class="jiazhu">鮮，息淺翻。</span>魏、晉易是，所失弘多。<span class="jiazhu">弘，大也。</span>夫厚貌深衷，險如谿壑，擇言觀行，猶懼弗周；況今萬品千羣，俄折乎一面，<span class="jiazhu">行，下孟翻；下戒行同。折，之列翻，斷也。一面，一覿面之頃也。</span>庶僚百位，專斷於一司，<span class="jiazhu">一司，謂選部。斷，丁亂翻。</span>於是囂風遂行，不可抑止。<span class="jiazhu">囂風，謂喧競之風。</span>干進務得，兼加諂瀆；<span class="jiazhu">《易·大傳》曰：君子上交不諂，下交不瀆。</span>無復廉恥之風，謹厚之操；官邪國敗，<span class="jiazhu">《左傳》曰：國家之敗，由官邪也。復，扶又翻。</span>不可紀綱。假使龍作納言，<span class="jiazhu">尙書，古之納言也。</span>舜居南面，而治致平章，不可必也，<span class="jiazhu">《堯典》曰：平章百姓。孔《註》曰：百姓，百官。平和章明，不可必言，不可必致也。治，直吏翻。</span>況後之官人者哉！孝武雖分曹爲兩，<span class="jiazhu">謂吏部置兩尙書。</span>不能反之於周、漢，朝三暮四，其庸愈乎！<span class="jiazhu">莊子曰：狙公賦芧，曰：<span class="yinhao">「朝三而暮四。」</span>衆狙皆怒。曰：<span class="yinhao">「然則朝四而暮三。」</span>衆狙皆喜。名實未虧而喜怒爲用。</span></p>
<p class="em2 strong"><span class="yinwen">9</span>丙申，魏主畋于松山；庚<span class="jiaozhusup">【章：甲十一行本「庚」上有「秋七月」三字；乙十一行本同；孔本同。】</span>午，如河西。</p>
<p class="em2 strong"><span class="yinwen">10</span>南彭城民高闍、<span class="jiazhu">晉氏南渡，僑立南彭城郡於晉陵界。闍，視遮翻。</span>沙門曇標以妖妄相扇，<span class="jiazhu">曇，徒貪翻。妖，於遙翻。</span>與殿中將軍苗允等謀作亂，立闍爲帝。事覺，甲辰，伏誅，死者數十人。於是下詔沙汰諸沙門，設諸科禁，嚴其誅坐；自非戒行精苦，並使還俗。<span class="jiazhu">行，下孟翻。</span>而諸尼多出入宮掖，此制竟不能行。</p>
<p class="em2 strong">中書令王僧達，幼聰警能文，而跌蕩不拘。<span class="jiazhu">跌，徒結翻。蕩，徒浪翻。不拘，言其不拘常檢也。</span>帝初踐阼，擢爲僕射，居顏、劉之右。<span class="jiazhu">顏竣、劉延孫，帝之腹心也。</span>自負才地，<span class="jiazhu">地，謂門地。</span>謂當時莫及，一二年間，卽望宰相。旣而遷護軍，怏怏不得志，<span class="jiazhu">怏，於兩翻。</span>累啓求出。上不悅，由是稍稍下遷，五歲七徙，<span class="jiazhu">七徙官也。</span>再被彈削。僧達旣恥且怨，所上表奏，辭旨抑揚，又好非議朝政，<span class="jiazhu">上，時掌翻。好，呼到翻。朝，直遙翻。</span>上已積憤怒。路太后兄子嘗詣僧達，趨升其榻，僧達令舁棄之。<span class="jiazhu">路太后兄慶之嘗爲王氏門下騶，故僧達麾其子。舁，音余，又羊茹翻，對舉也。孔光屈身於董賢以保其祿位，人以爲諂；王僧達抗意於路瓊之以殺其身，人以爲<span class="jiaozhusup">【郭立暄：元刻初印本、早印乙本“躁”上空一格，吳本同，陳本删去空格。胡本填入“褊”字，標點本作“褊躁”（第九册四〇三八頁）。熊校云：“人以爲躁”與上“人以爲諂”句對，胡本增字，非。】</span>躁。遠小人不惡而嚴，君子蓋必有道也。</span>太后大怒，固邀上令必殺僧達。會高闍反，上因誣僧達與闍通謀，八月，丙戌，收付廷尉，賜死。</p>
<p class="margin2">沈約論曰：夫君子、小人，類物之通稱，蹈道則爲君子，違之則爲小人。<span class="jiazhu">稱，尺證翻。</span>是以太公起屠釣爲周師，傅說去版築爲殷相，<span class="jiazhu">太公屠牛於朝歌，釣於渭濱，周文王迎以爲師。傅說築於傅巖之野，殷高宗求以爲相。說，於悅翻。相，息亮翻。</span>明敭幽仄，<span class="jiazhu">《書》曰：明明揚側陋。敭，與揚同。</span>唯才是與。逮于二漢，茲道未革：胡廣累世農夫，致位公相；黃憲牛醫之子，名重京師；非若晚代分爲二途也。魏武始立九品，蓋以論人才優劣，<span class="jiazhu">詳見八十一卷晉武帝太康五年。</span>非謂世族高卑。而都正俗士，隨時俯仰，憑藉世資，用相陵駕；<span class="jiazhu">都正，謂諸州中正也。</span>因此相沿，遂爲成法。周、漢之道，以智役愚；魏、晉以來，以貴役賤；士庶之科，較然有辨矣。</p>
<p class="margin2">裴子野論曰：古者，德義可尊，無擇負販；苟非其人，何取世族！名公子孫，還齊布衣之伍；士庶雖分，本無華素之隔。<span class="jiazhu">龍，榮也，輝也；故榮貴之族謂之華胄。素，白也，質也；故白屋謂之素門，寒士謂之素士。</span>自晉以來，其流稍改，草澤之士，猶顯清途，降及季年，專限閥閱。<span class="jiazhu">《史記》：明其等曰閥，積其功曰閱。又，門在左曰閥，在右曰閱。閥，音伐。</span>自是三公之子，傲九棘之家，<span class="jiazhu">《周禮》：朝士掌外朝之法；左九棘，孤、卿、大夫位焉；右九棘，公、侯、伯、子、男位焉。後世直謂九棘爲九卿。</span>黃散之孫，蔑令長之室；<span class="jiazhu">散，悉亶翻。長，知兩翻。</span>轉相驕矜，互爭銖兩，唯論門戶，不問賢能。以謝靈運、王僧達之才華輕躁，使其生自寒宗，猶將覆折；<span class="jiazhu">折，而設翻。</span>重以怙其庇廕，召禍宜哉。<span class="jiazhu">重，直用翻。</span></p>
<p class="em2 strong"><span class="yinwen">11</span>九月，乙巳，魏主還平城。<span class="jiazhu">自河西還。</span></p>
<p class="em2 strong"><span class="yinwen">12</span>丙寅，魏大赦。</p>
<p class="em2 strong"><span class="yinwen">13</span>冬，十月，甲戌，魏主北巡，欲伐柔然，至陰山，會雨雪，魏主欲還，太尉尉眷曰：<span class="yinhao">「今動大衆以威北狄，<span class="jiaozhusup">【章：甲十一行本「狄」作「敵」；乙十一行本同；孔本同。】</span>去都不遠而車駕遽還，虜必疑我有內難。<span class="jiazhu">尉尉，下紆勿翻。難，乃旦翻。</span>將士雖寒，不可不進。」</span>魏主從之，辛卯，軍于車崙山。<span class="jiazhu"><span class="yinhao">「車崙山」</span>，《北史》作<span class="yinhao">「車輪山」</span>。魏收《地形志》：秀容郡敷城縣有車輪泉神。</span></p>
<p class="em2 strong"><span class="yinwen">14</span>積射將軍殷孝祖築兩城於清水之東。<span class="jiazhu">文帝元嘉九年置積射、強弩等將軍。沈約曰：晉太康十年置。</span>魏鎭西將軍封敕文攻之，清口戍主、振威將軍傅乾愛拒破之。孝祖，羨之曾孫也。<span class="jiazhu">殷羨，殷浩之父。</span>上遣虎賁主龐孟虯救清口，<span class="jiazhu">虎賁主，主虎賁士。賁，音奔。《考異》曰：《宋·顏師伯傳》云：<span class="yinhao">「魏遣清水公捨賁敕文寇清口，世祖遣孟虯及殷孝祖赴討。」</span>《魏·本紀》：<span class="yinhao">「孝祖脩兩城於清水東，詔封敕文擊之。」</span>今從之。</span>青、冀二州刺史顏師伯遣中兵參軍苟思達助之，敗魏兵於沙溝。<span class="jiazhu">按此清口非清水入淮之口，乃濟水與汶水合之口，《水經》：濟水東北過壽張縣西安民亭南，汶水從東北來注之。《註》云：戴延之所謂清口也。濟水又北過須昌、穀城、臨邑、盧縣，又東北與中川水合。《註》云：中川水與賓溪水合而北流，逕盧縣故城東，又北流入濟，俗謂之沙溝水。敗，補邁翻。</span>師伯，竣之族兄也。上遣司空參軍卜天生將兵會傅乾愛及中兵參軍江方興共擊魏兵，屢破之，<span class="jiazhu">江方興蓋司空中兵參軍。將，卽亮翻；下同。</span>斬魏將窟瓌公等數人。<span class="jiazhu">窟，苦骨翻。瓌，姑回翻。</span>十一月，魏征西將軍皮豹子等將三萬騎助封敕文寇青州，顏師伯禦之，輔國將<span class="jiaozhusup">【章：甲十一行本「將」作「參」；乙十一行本同；孔本同。】</span>軍焦度刺豹子墜馬，獲其鎧矟具裝，手殺數十人。度，本南安氐也。<span class="jiazhu">刺，七亦翻。鎧，苦亥翻。矟，色角翻。</span></p>
<p class="em2 strong"><span class="yinwen">15</span>魏主自將騎十萬、車十五萬兩擊柔然，度大漠，旌旗千里。柔然處羅可汗遠遁，其別部烏朱駕頹等帥數千落降于魏。<span class="jiazhu">騎，奇寄翻。兩，音亮。可，從刊入聲。汗，音寒。帥，讀曰率。降，戶江翻。</span>魏主刻石紀功而還。<span class="jiazhu">還，從宣翻。</span></p>
<p class="em2 strong"><span class="yinwen">16</span>初，上在江州，山陰戴法興、戴明寶、蔡閑爲典籤；及卽位，皆以爲南臺侍御史兼中書通事舍人。<span class="jiazhu">御史臺謂之南臺。晉初置中書舍人、通事各一人，江左令舍人通事，謂之通事舍人，掌呈奏案，又掌詔命。</span>是歲，三典籤並以初舉兵預密謀，賜爵縣男；閑已卒，追賜之。</p>
<p class="em2 strong">時上親覽朝政，<span class="jiazhu">朝，直遙翻。</span>不任大臣；而腹心耳目，不得無所委寄。法興頗知古今，素見親待。魯郡巢尙之，人士之末，涉獵文史，爲上所知，亦以爲中書通事舍人。凡選授<span class="jiaozhusup">【章：甲十一行本「授」下有「遷徙」二字；乙十一行本同；孔本同，張校同。】</span>誅賞大處分，<span class="jiazhu">處，昌呂翻。分，扶問翻；下定分同。</span>上皆與法興、尙之參懷；<span class="jiazhu">宋、齊之間，凡參決機務，率皆謂之參懷。</span>內外雜事，多委明寶。三人權重當時；而法興、明寶大納貨賄，凡所薦達，言無不行，天下輻湊，門外成市，家產並累千金。</p>
<p class="em2 strong">吏部尙書顧覬之獨不降意於法興等。蔡興宗與覬之善，嫌其風節太峻，覬之曰：<span class="yinhao">「辛毗有言：『孫、劉不過使吾不爲三公耳。』」</span><span class="jiazhu">魏明帝時，劉放、孫資制斷時政，大臣莫不交好，而辛毗不與往來。毗子敞諫曰：<span class="yinhao">「劉、孫用事，衆皆影附，大人宜少降意；不然，必有謗言。」</span>毗正色曰：<span class="yinhao">「吾之立身，自有本末；就與孫、劉不平，不過不爲三公。大丈夫欲爲公而毀其高節邪！」</span>覬，音冀。</span>覬之常以爲：<span class="yinhao">「人稟命有定分，<span class="jiazhu">分，扶問翻。</span>非智力可移，唯應恭己守道；而闇者不達，妄意僥倖，<span class="jiazhu">僥，堅堯翻。</span>徒虧雅道，無關得喪。」</span><span class="jiazhu">喪，息浪翻。</span>乃以其意命弟子原著《定命論》以釋之。<span class="jiazhu"><span class="yinhao">「原」</span>，《南史》作<span class="yinhao">「愿」</span>。</span></p>
</div></body></html>