<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百六十二·唐紀七十八·昭宗聖穆景文孝皇帝中之中</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="唐紀七十八">唐紀七十八</span></span></h1>
<p><span class="jiazhu">起上章涒灘<span class="biaozhusup" data-rel="（庚申）"></span>，盡重光作噩<span class="biaozhusup" data-rel="（辛酉）"></span>，凡二年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="昭宗聖穆景文孝皇帝中之中">昭宗聖穆景文孝皇帝中之中</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="光化三年">光化三年</span></span><span class="biaozhusup" data-rel="（庚申、西元九○○年）"></span></p>
<p class="em2 strong"><span class="yinwen">1</span>春，正月，宣州將康儒攻睦州；<span class="jiazhu">宣州將，田頵所遣將也。</span>錢鏐使其從弟銶拒之。<span class="jiazhu">從，才用翻。銶，音求。</span></p>
<p class="em2 strong"><span class="yinwen">2</span>二月，庚申，以西川節度使王建兼中書令。</p>
<p class="em2 strong"><span class="yinwen">3</span>壬申，加威武節度使王審知同平章事。</p>
<p class="em2 strong"><span class="yinwen">4</span>壬午，以吏部尙書崔胤同平章事，充清海節度使。</p>
<p class="em2 strong"><span class="yinwen">5</span>李克用大發軍民治晉陽城塹，<span class="jiazhu">懼朱全忠之攻逼也。治，直之翻。</span>押牙劉延業諫曰：<span class="yinhao">「大王聲振華、夷，宜揚兵以嚴四境，不宜近治城塹，損威望而啓寇心。」</span>克用謝之，賞以金帛。</p>
<p class="em2 strong"><span class="yinwen">6</span>夏，四月，加定難軍節度使李承慶同平章事。<span class="jiazhu">難，乃旦翻。</span></p>
<p class="em2 strong"><span class="yinwen">7</span>朱全忠遣葛從周帥兗、鄆、滑、魏四鎭兵十萬擊劉仁恭，<span class="jiazhu">帥，讀曰率。</span>五月，庚寅，拔德州，斬刺史傅公和；己亥，圍劉守文於滄州。仁恭復遣使卑辭厚禮求援於河東，<span class="jiazhu">復，扶又翻。</span>李克用遣周德威將五千騎出黃澤，攻刑、洺以救之。<span class="jiazhu">黃澤關在遼州遼山縣黃澤嶺。</span></p>
<p class="em2 strong"><span class="yinwen">8</span>邕州軍亂，逐節度使李鐬；<span class="jiazhu">懿宗咸通三年，升邕管經略使爲嶺南西道節度使。鐬，呼會翻。</span>鐬借兵鄰道討平之。</p>
<p class="em2 strong"><span class="yinwen">9</span>六月，癸亥，加東川節度使王宗滌同平章事。</p>
<p class="em2 strong"><span class="yinwen">10</span>司空、門下侍郎、同平章事王摶，明達有度量，時稱良相。<span class="jiazhu">以其時言之，稱爲良相，所謂彼善於此也。</span>上素疾宦官樞密使宋道弼、景務脩專橫，<span class="jiazhu">橫，戶孟翻。</span>崔胤日與上謀去宦官，<span class="jiazhu">去，羌呂翻。</span>宦官知之。由是南、北司益相憎嫉，各結藩鎭爲援以相傾奪。摶恐其致亂，從容言於上曰：<span class="jiazhu">從，千容翻。</span><span class="yinhao">「人君當務明大體，無所偏私。宦官擅權之弊，誰不知之！顧其勢未可猝除，宜俟多難漸平，以道消息。<span class="jiazhu">難，乃旦翻。以道消息者，言惡者以漸殺其勢，則久而自消；善者以漸培其根，則久而自長。</span>願陛下言勿輕泄以速姦變。」</span>胤聞之，譖摶於上曰：<span class="yinhao">「王摶姦邪，已爲道弼輩外應。」</span>上疑之。及胤罷，<span class="jiazhu">去年胤罷相，見上卷。</span>意摶排己，愈恨之。及出鎭廣州，遺朱全忠書，具道摶語，<span class="jiazhu">是年二月，出胤廣州，摶語卽從容言於上者。遺，唯季翻。</span>令全忠表論之。全忠上言：<span class="yinhao">「胤不可離輔弼之地；<span class="jiazhu">上，時掌翻；下連上同。離，力智翻。</span>摶與敕使相表裏，同危社稷。」</span>表連上不已。上雖察其情，迫於全忠，不得已，胤至湖南復召還。<span class="jiazhu">復，扶又翻。</span>丁卯，以胤爲司空、門下侍郎、同平章事，摶罷爲工部侍郎。以道弼監荊南軍，務脩監青州軍。<span class="jiazhu">監，古銜翻。</span>戊辰，貶摶溪州刺史；己巳，又貶崖州司戶；道弼長流驩州，務脩長流愛州；是日，皆賜自盡。摶死於藍田驛，道弼、務脩死於霸橋驛。<span class="jiazhu">藍田驛在藍田縣。霸橋驛在長安城南，近霸橋。</span>於是胤專制朝政，勢震中外，<span class="jiazhu">朝，直遙翻。</span>宦官皆側目，不勝其憤。<span class="jiazhu">爲劉季述、韓全誨之亂張本。勝，音升。</span></p>
<p class="em2 strong"><span class="yinwen">11</span>劉仁恭將幽州兵五萬救滄州，營於乾寧軍，<span class="jiazhu">乾寧軍在滄州西一百里，蓋乾寧間始置此軍也。宋白曰：乾寧軍，本古蘆臺軍地，後爲馮橋鎭，臨御河之岸，接滄、幽二州之界。周顯德六年，收復關南，始建爲乾寧軍。《九域志》云：太平興國七年始置軍。</span>葛從周留張存敬、氏叔琮守滄州寨，自將精兵逆戰於老鵶堤，<span class="jiazhu">老鵶堤在乾寧軍東南。</span>大破仁恭，斬首三萬級，仁恭走保瓦橋。<span class="jiazhu">瓦橋在涿州歸義縣南，至莫州三十里。宋白曰：瓦橋亦謂之瓦子濟橋，在涿州南，易州東。周顯德收復三關，以其地控幽、薊，建爲雄州。</span>秋，七月，李克用復遣都指揮使李嗣昭將兵五萬攻邢、洺以救仁恭，敗汴軍於內丘。<span class="jiazhu">復，扶又翻。敗，補邁翻；下同。范成大《北使錄》，內丘縣至邢州三十五里。《考異》曰：《唐太祖紀年錄》：<span class="yinhao">「七月，嗣昭攻堯山，至內丘，遇汴軍三千，戰敗之，擒其將李瓌。」</span>薛居正《五代史·後唐紀》與《紀年錄》同。惟《唐末見聞錄》，<span class="yinhao">「八月二十五日，嗣昭領馬步五萬取馬嶺，進軍下山東，某日山東告捷，收得洺州。九月二日，嗣昭兵士失利卻回。」</span>《新紀》：<span class="yinhao">「八月，庚辰，陷洺州。」</span>薛《史·唐紀》：<span class="yinhao">「九月，嗣昭棄城歸。」</span>蓋據此也。按《編遺錄》，八月中云，<span class="yinhao">「前月二十五日，上於毬場饗士，忽有大風驟起，占者云賊風。果於是時李進通領蕃寇出攻洺州。」</span>然則嗣昭出兵，乃七月二十五日也。《編遺錄》又曰：<span class="yinhao">「八月，乙丑，出兵救洺州。」</span>乙丑，九日也。又進通敗奔歸太原在八月，《見聞錄》誤。今從《編遺錄》、《紀年錄》、《梁紀》。</span>王鎔遣使和解幽、汴，會久雨，朱全忠召從周還。<span class="jiazhu">滄州下濕，雨水，難以駐軍，且欲救邢、洺，故召還。</span></p>
<p class="em2 strong"><span class="yinwen">12</span>庚戌，以昭義留後孟遷爲節度使。</p>
<p class="em2 strong"><span class="yinwen">13</span>甲寅，以西川節度使王建兼東川、信武軍兩道都指揮制置等使。<span class="jiazhu">時置武信軍於遂州。<span class="yinhao">「信武」</span>，當作<span class="yinhao">「武信」</span>。王建兼指揮制置兩道，則可以制宗滌、宗佶，蓋諷朝廷以此命之。</span></p>
<p class="em2 strong"><span class="yinwen">14</span>八月，李嗣昭又敗汴軍于沙門河，<span class="jiazhu"><span class="yinhao">「沙門河」</span>，疑當作<span class="yinhao">「沙河」</span>，卽邢州沙河縣。《考異》曰：《編遺錄》：<span class="yinhao">「七月二十五日，李進通領蕃寇出幷州來攻洺州。八月乙丑，發大軍救應之。上尋亦自領衙軍相繼北征，翌日，達滑臺。軍前馳報，洺州已陷，刺史朱紹宗因踰堞，墮而傷足，爲賊所擒。」</span>《唐太祖紀年錄》：<span class="yinhao">「八月，李嗣昭又遇汴軍於沙門河，擊而敗之。進攻洺州，刺史朱紹宗挈其族夜遁，我師追及，擒之。」</span>《唐末見聞錄》：<span class="yinhao">「八月二十五日，嗣昭進軍下山東，某日山東告捷，收得洺州，捉得刺史朱溫姪男。」</span>《舊紀》：<span class="yinhao">「八月，庚辰，嗣昭攻洺州，下之。」</span>薛《史·梁紀》：<span class="yinhao">「八月，河東遣李進通襲陷洺州。」</span>《新紀》亦在庚辰，乃二十五日也。《實錄》在九月，約奏到。今從《編遺錄》。</span>進攻洺州。乙丑，朱全忠引兵救之，未至，嗣昭拔洺州，擒刺史朱紹宗。全忠命葛從周將兵擊嗣昭。</p>
<p class="em2 strong"><span class="yinwen">15</span>宣州將康儒食盡，自清溪遁歸。<span class="jiazhu">康儒是年正月攻睦州。清溪，漢歙縣地，後分置新安縣，隋改爲雉山，文明元年，復爲新安，開元二十年，改爲還淳，永貞元年，避憲宗名，改曰清溪，屬睦州。《九域志》：縣在州西一百六十六里。</span></p>
<p class="em2 strong"><span class="yinwen">16</span>九月，葛從周自鄴縣渡漳水，營於黃龍鎭；朱全忠自將中軍三萬涉洺水置營。李嗣昭棄城走，<span class="jiazhu">棄洺州城而走。</span>從周設伏於青山口，邀擊，大破之。<span class="jiazhu">《考異》曰：《唐太祖紀年錄》：<span class="yinhao">「葛從周攻洺州，嗣昭棄城而歸。是役也，王郃郎、楊師悅陷賊，洺州復爲汴有。」</span>《唐末見聞錄》：<span class="yinhao">「九月二日，嗣昭兵士失利卻回，被汴州捉到王郃郎。」</span>《編遺錄》、薛居正《五代史·梁紀》：<span class="yinhao">「八月，帝遣葛從周屯黃龍鎭，親領中軍涉洺而寨，晉人懼而宵遁，洺州復平。」</span>《唐紀》：<span class="yinhao">「九月，汴帥自將兵三萬圍洺州，嗣昭棄城而歸，葛從周伏青山口，嗣昭軍不利。」</span>《實錄》：<span class="yinhao">「九月，嗣昭棄洺州，敗於青山口。」</span>今從《唐末見聞錄》、《唐紀》、《實錄》。按《考異》所錄《唐紀》，蓋《後唐紀》。</span></p>
<p class="em2 strong"><span class="yinwen">17</span>崔胤以太保、門下侍郎、同平章事徐彥若位在己上，惡之；<span class="jiazhu">惡，烏路翻。</span>彥若亦自求引去。<span class="jiazhu">徐彥若可謂知遙增擊而去之之意者。</span>時藩鎭皆爲強臣所據，惟嗣薛王知柔在廣州，<span class="jiazhu">知柔鎭廣州見二百六十卷乾寧元年。</span>乃求代之。乙巳，以彥若同平章事，充清海節度使。初，荊南節度成汭以澧、朗本其巡屬，爲雷滿所據，<span class="jiazhu">肅宗至德二載，置荊南節度使，領荊、澧、朗、郢、復、夔、峽、忠、萬、歸十州，其後增領分隸不一，自雷滿據澧、朗，又分置武貞軍節度。</span>屢求割隸荊南，朝廷不許，汭頗怨望。<span class="jiazhu">薛《史》曰：汭奏請割隸，彥若爲相，執不行，汭由是銜之。</span>及彥若過荊南，汭置酒，從容以爲言。<span class="jiazhu">從，千容翻。</span>彥若曰：<span class="yinhao">「令公位尊方面，自比桓、文，<span class="jiazhu">成汭進中書令，故稱之爲令公。</span>雷滿小盜不能取，乃怨朝廷乎！」</span>汭甚慚。</p>
<p class="em2 strong"><span class="yinwen">18</span>丙午，中書侍郎兼吏部尙書、同平章事崔遠罷守本官，以刑部尙書裴贄爲中書侍郎、同平章事。贄，坦之弟子也。<span class="jiazhu">裴坦見二百五十一卷懿宗咸通十年。</span></p>
<p class="em2 strong"><span class="yinwen">19</span>升桂管爲靜江軍，以經略使劉士政爲節度使。</p>
<p class="em2 strong"><span class="yinwen">20</span>朱全忠以王鎔與李克用交通，移兵伐之，<span class="jiazhu">自洺州移兵伐趙。</span>下臨城，踰滹沱，攻鎭州南門，焚其關城。全忠自至元氏，鎔懼，遣判官周式詣全忠請和。全忠盛怒，謂式曰：<span class="yinhao">「僕屢以書諭王公，竟不之聽！今兵已至此，期於無捨！」</span>式曰：<span class="yinhao">「鎭州密邇太原，<span class="jiazhu">鎭州與太原僅隔山耳。《九域志》：鎭州西距太原四百三十里。</span>困於侵暴，<span class="jiazhu">李克用自得河東以來，屢攻趙。</span>四鄰各自保，莫相救恤，王公與之連和，乃爲百姓故也。<span class="jiazhu">爲，于僞翻；下爲人、爲之同。</span>今明公果能爲人除害，則天下誰不聽命，豈惟鎭州！明公爲唐桓、文，當崇禮義以成霸業；若但窮威武，則鎭州雖小，城堅食足，明公雖有十萬之衆，未易攻也！況王氏秉旄五代，<span class="jiazhu">庭湊、元逵、紹鼎、紹懿、景崇及鎔爲五世，蓋紹鼎、紹懿兄弟也，共爲一世。</span>時推忠孝，人欲爲之死，庸可冀乎！」</span>全忠笑攬式袂，延之帳中，曰：<span class="yinhao">「與公戲耳！」</span><span class="jiazhu">周式之說朱全忠，猶屈完之說齊桓公也；而當時汴、鎭攻守之勢，誠亦如此。全忠易怒爲笑而延之，以其言中其要害也。</span>乃遣客將開封劉捍入見鎔，<span class="jiazhu">客將，主賓客，掌通名贊謁。</span>鎔以其子節度副使昭祚及大將子弟爲質，<span class="jiazhu">質，音致。</span>以文繒二十萬犒軍；<span class="jiazhu">文繒，絹之有文者，今謂之花絹。</span>全忠引還，以女妻昭祚。<span class="jiazhu">還，從宣翻，又如字。妻，七細翻。</span></p>
<p class="em2 strong">成德判官張澤言於王鎔曰：<span class="yinhao">「河東，勍敵也，<span class="jiazhu">勍，渠京翻。</span>今雖有朱氏之援，譬如火發於家，安能俟遠水乎！彼幽、滄、易定，猶附河東，不若說朱公乘勝兼服之，<span class="jiazhu">幽，劉仁恭；滄，劉守文；易定，王郜。說，式芮翻；下同。</span>使河北諸鎭合而爲一，則可以制河東矣。」</span>鎔復遣周式往說全忠。<span class="jiazhu">復，扶又翻。</span>全忠喜，遣張存敬會魏博兵擊劉仁恭；甲寅，拔瀛州；冬，十月，丙辰，拔景州，執刺史劉仁霸；辛酉，拔莫州。</p>
<p class="em2 strong"><span class="yinwen">21</span>靜江節度使劉士政聞馬殷悉平嶺北，<span class="jiazhu">湖南之地在五嶺之北。</span>大懼，遣副使陳可璠屯全義嶺以備之。<span class="jiazhu">璠，孚袁翻。武德四年，分始安置臨源縣，大曆三年，更名全義，屬桂州。國朝改全義爲興安縣，在桂州東北一百五十里。</span>殷遣使脩好於士政，<span class="jiazhu">好，呼到翻。</span>可璠拒之；殷遣其將秦彥暉、李瓊等將兵七千擊士政。湖南軍至全義，士政又遣指揮使王建武屯秦城。<span class="jiazhu">范成大《桂海虞衡志》曰：秦城在桂林城北八十一里，相傳以爲始皇發戍五嶺之地。城在湘水之南，瀜、灕二水之間，遺址尙存，石甃亦無恙。城北二十里有嚴關，羣山環之，鳥道不可方軌。秦取百粵，以其地爲桂林、象郡，而戍兵乃止湘南。蓋嶺有喉衿在是，稍南又不可以宿兵也。</span>可璠掠縣民耕牛以犒軍，縣民怨之，請爲湖南鄕導，<span class="jiazhu">犒，苦到翻。鄕，讀曰嚮。</span>曰：<span class="yinhao">「此西南有小徑，距秦城纔五十里，僅通單騎。」</span>彥暉遣李瓊將騎六十、步兵三百襲秦城，中宵，踰垣而入，擒王建武，比明，復還，𥿊之以練，造可璠壁下示之，<span class="jiazhu">比，必利翻，及也。𥿊，充夜翻，縶縛也。造，七到翻。</span>可璠猶未之信；斬其首，投壁中，桂人震恐。瓊因勒兵擊之，擒可璠，降其將士二千，皆殺之。引兵趣桂州，<span class="jiazhu">趣，七喻翻；下同。</span>自秦城以南二十餘壁皆望風奔潰，遂圍桂州；數日，士政出降，<span class="jiazhu">乾寧二年，劉士政襲據桂州，至是而敗。</span>桂、宜、巖、柳、象五州<span class="jiazhu">宜州之地，秦屬象郡，漢屬交趾、日南二郡界，後沒于蠻。唐初，開置粵州，乾封中，更曰宜州。</span>皆降於湖南。<span class="jiazhu">馬殷又兼有桂管。《考異》曰：《唐烈祖實錄》、《新唐書·本紀》、路振《九國志》、《楚世家》皆云光化二年殷克桂州。《馬氏行年記》及王舉《大定錄》云天復元年。惟曹衍《湖湘馬氏故事》云：<span class="yinhao">「天復甲子，宣晟自安州入桂州。天祐四年丁卯，十二月，收嶺北七州；明年十月，平桂州。」</span>差繆極甚。《新唐書·方鎭表》：<span class="yinhao">「光化二年，升桂管經略使爲靜江節度使。」</span>而《本紀》：<span class="yinhao">「乾寧二年，安州防禦使宣晟陷桂州，靜江軍節度使周元靜部將劉士政死之。」</span>歲月旣已倒錯，又以士政爲元靜部將同死，尤爲乖誤。今據武安節度掌書記林崇禧撰《武威王廟碑》云：<span class="yinhao">「我王臨位五歲而桂林歸款。」</span>自乾寧三年至光化三年，五年矣，又與《實錄》合，故從之。</span>馬殷以李瓊爲桂州刺史；未幾，<span class="jiazhu">幾，居豈翻。</span>表爲靜江節度使。</p>
<p class="em2 strong"><span class="yinwen">22</span>張存敬攻劉仁恭，下二十城，將自瓦橋趣幽州，道濘不能進；<span class="jiazhu">濘，乃定翻，泥淖也。</span>乃引兵西攻易定，辛巳，拔祁州，<span class="jiazhu">景福二年，王處存表以定州無極、深澤二縣置祁州。</span>殺刺史楊約。</p>
<p class="em2 strong"><span class="yinwen">23</span>癸未，以保義留後朱謙爲節度使。<span class="jiazhu">朱全忠請之也。</span></p>
<p class="em2 strong"><span class="yinwen">24</span>張存敬攻定州，義武節度使王郜<span class="jiazhu">郜，居號翻。</span>遣後院都知兵馬使王處直將兵數萬拒之。<span class="jiazhu">唐中世以來，方鎭多置後院兵。處，昌呂翻。</span>處直請依城爲栅，俟其師老而擊之。孔目官梁汶曰：<span class="yinhao">「昔幽、鎭兵三十萬攻我，<span class="jiazhu">汶，音問，薛《史》作<span class="yinhao">「問」</span>。僖宗光啓元年，幽州李可舉、鎭州王鎔攻王處存，事見二百五十六卷。</span>于時我軍不滿五千，一戰敗之。<span class="jiazhu">敗，補邁翻。</span>今存敬兵不過三萬，我軍十倍於昔，柰何示怯，欲依城自固乎！」</span>郜乃遣處直逆戰于沙河，<span class="jiazhu">沙河在新城北，望都縣南。</span>易定兵大敗，死者過半，餘衆擁處直奔還。甲申，王郜棄城奔晉陽，<span class="jiazhu">王處存素睦於晉，又婚姻也，故郜奔之。</span>軍中推處直爲留後。存敬進圍定州，丙申，朱全忠至城下；處直登城呼曰：<span class="jiazhu">呼，火故翻。</span><span class="yinhao">「本道事朝廷甚<span class="jiaozhusup">章：十二行本「甚」作「盡」；乙十一行本同；孔本同；張校同。</span>忠，<span class="jiazhu">義武自張孝忠以來，事朝廷最爲忠順。</span>於公未嘗相犯，何爲見攻？」</span>全忠曰：<span class="yinhao">「何故附河東？」</span>對曰：<span class="yinhao">「吾兄與晉王同時立勳，<span class="jiazhu">謂王處存與李克用同平黃巢立功。</span>封疆密邇，<span class="jiazhu">自定州出飛狐，卽河東之境。</span>且婚姻也，脩好往來，乃常理耳；<span class="jiazhu">好，呼到翻。</span>請從此改圖。」</span>全忠許之。<span class="jiazhu">定州城池高深，朱全忠知不可猝攻而拔，故許其和。</span>乃歸罪於梁汶而族之，以謝全忠，以繒帛十萬犒師；全忠乃還，仍爲處直表求節鉞。<span class="jiazhu">爲，于僞翻。</span>處直，處存之母弟也。</p>
<p class="em2 strong">劉仁恭遣其子守光將兵救定州，軍於易水之上；<span class="jiazhu">易水在易州遂城縣界。遂城縣於宋爲安肅軍。昔燕太子丹送荊軻於易水之上，卽此地。</span>全忠遣張存敬襲之，殺六萬餘人。由是河北諸鎭皆服於全忠。<span class="jiazhu">史言河北諸鎭皆羈服於全忠，全忠不能幷有其地也。</span></p>
<p class="em2 strong">先是王郜告急於河東，<span class="jiazhu">先，悉薦翻。</span>李克用遣李嗣昭將步騎三萬下太行，攻懷州，拔之，<span class="jiazhu">行，戶剛翻。</span>進攻河陽。河陽留後侯言不意其至，狼狽失據，嗣昭壞其羊馬城。<span class="jiazhu">壞，音怪。城外別立短垣以屛蔽，謂之羊馬城。</span>會佑國軍將閻寶引兵救之，<span class="jiazhu">河南府佑國軍，東北至河陽八十五里。</span>力戰於壕外，河東兵乃退。寶，鄆州人也。</p>
<p class="em2 strong"><span class="yinwen">25</span>初，崔胤與帝密謀盡誅宦官，及宋道弼、景務脩死，<span class="jiazhu">事見上六月。</span>宦官益懼。上自華州還，<span class="jiazhu">光化元年，上還自華州，事見上卷。還，從宣翻，又如字。</span>忽忽不樂，<span class="jiazhu">樂，音洛。</span>多縱酒，喜怒不常，左右尤自危。於是左軍中尉劉季述、右軍中尉王仲先、樞密使王彥範、薛齊偓等陰相與謀曰：<span class="yinhao">「主上輕佻多變詐，難奉事；<span class="jiazhu">佻，土彫翻。</span>專聽任南司，<span class="jiazhu">時宦官謂之北司，謂南牙百官爲南司。</span>吾輩終罹其禍。不若奉太子立之，尊主上爲太上皇，引岐、華兵爲援，<span class="jiazhu">岐，李茂貞；華，韓建。華，戶化翻。</span>控制諸藩，誰能害我哉！」</span></p>
<p class="em2 strong">十一月，上獵苑中，<span class="jiazhu">禁苑在宮城北。</span>因置酒，夜，醉歸，手殺黃門、侍女數人。明旦，日加辰巳，宮門不開。季述詣中書白崔胤曰：<span class="yinhao">「宮中必有變，我內臣也，得以便宜從事，請入視之。」</span>乃帥禁兵千人破門而入，<span class="jiazhu">帥，讀曰率。</span>訪問，具得其狀。出，謂胤曰：<span class="yinhao">「主上所爲如是，豈可理天下！廢昏立明，自古有之，爲社稷大計，非不順也。」</span>胤畏死，不敢違。庚寅，季述召百官，陳兵殿庭，<span class="jiazhu">陳兵以脅百官也。</span>作胤等連名狀，請太子監國，以示之，使署名；胤及百官不得已皆署之<span class="jiazhu">監，古銜翻。</span>上在乞巧樓，<span class="jiazhu">按《劉季述傳》，乞巧樓在思玄門內，近思政殿。</span>季述、仲先伏甲士千人於門外，<span class="jiazhu">卽宣化門外。</span>與宣武進奏官程巖等十餘人入請對。季述、仲先甫登殿，將士大呼，<span class="jiazhu">呼，火故翻。</span>突入宣化門，至思政殿前，逢宮人，輒殺之。上見兵入，驚墮牀下，起，將走，季述、仲先掖之令坐。宮人走白皇后，后趨至，拜請曰：<span class="yinhao">「軍容勿驚宅家，有事取軍容商量。」</span><span class="jiazhu">量，音良。今人謂議事爲商量。</span>季述等乃出百官狀白上，曰：<span class="yinhao">「陛下厭倦大寶，中外羣情，願太子監國，請陛下保頤東宮。」</span><span class="jiazhu">頤，養也；言於少陽院自保也。</span>上曰：<span class="yinhao">「昨與卿曹樂飲，不覺太過，<span class="jiazhu">樂，音洛。</span>何至於是！」</span>對曰：<span class="yinhao">「此非臣等所爲，皆南司衆情，不可遏也。願陛下且之東宮，<span class="jiazhu">之，往也。</span>待事小定，復迎歸大內耳。」</span>后曰：<span class="yinhao">「宅家趣依軍容語！」</span><span class="jiazhu">趣，讀曰促。</span>卽取傳國寶以授季述，宦官扶上與后同輦，嬪御侍從者纔十餘人，<span class="jiazhu">從，才用翻。</span>適少陽院。季述以銀檛畫地數上曰：<span class="jiazhu">檛，側加翻。數，所具翻，俗從上聲。</span><span class="yinhao">「某時某事，汝不從我一言，其罪一也。」</span>如此數十不止。<span class="jiazhu">歷數之，至數十不止。</span>乃手鎖其門，鎔鐵錮之，<span class="jiazhu">錮，音固。</span>遣左軍副使李師虔將兵圍之，上動靜輒白季述，穴牆以通飲食。凡兵器針刀皆不得入，上求錢帛俱不得，求紙筆亦不與。時大寒，嬪御公主無衣衾，號哭聞於外。<span class="jiazhu">號，戶刀翻。聞，音問。</span>季述等矯詔令太子監國，迎太子入宮。<span class="jiazhu">《考異》曰：按此月乙酉朔，己丑五日，庚寅六日也。廢立之日，《舊紀》云庚寅，《舊·宦者傳》、《唐年補紀》皆云六日，無云五日者；而《實錄》、《新紀》云己丑，誤也。《唐太祖紀年錄》，先云六日，後云七日，尤誤也。崔胤所恃者昭宗耳，季述議廢立，安肯卽從之！《補錄》、《紀年錄》言脅之以兵，是也。《唐補紀》云<span class="yinhao">「皇后穴牆取太子」</span>，又云<span class="yinhao">「令旨宣告大臣與社稷爲主」</span>，又云<span class="yinhao">「后白軍容，令聖上養疾。」</span>皆程匡柔爲宦者諱耳，不可信也。</span>辛卯，矯詔令太子嗣位，更名縝。<span class="jiazhu">更，工衡翻；下同。縝，止忍翻。</span>以上爲太上皇，皇后爲太上皇后。甲午，太子卽皇帝位，更名少陽院曰問安宮。</p>
<p class="em2 strong">季述加百官爵秩，與將士皆受優賞，欲以求媚於衆。殺睦王倚；<span class="jiazhu">倚，上弟也。</span>凡宮人、左右、方士、僧、道爲上所寵信者，皆榜殺之。<span class="jiazhu">榜，音彭。</span>每夜殺人，晝以十車載尸出，一車或止一兩尸，欲以立威。將殺司天監胡秀林，<span class="jiazhu">武德四年，改太史監曰太史局，有令、有丞。高宗龍朔二年，改太史局曰祕書閣，局令曰祕書閣郎中。武后光宅元年，改太史局曰渾天監，俄改曰渾儀監，長安二年，復曰太史局。中宗景龍二年，改太史局曰太史監，乾元元年，改曰司天臺。置監一人，正三品，掌察天文，稽曆數。</span>秀林曰：<span class="yinhao">「軍容幽囚君父，更欲多殺無辜乎！」</span>季述憚其言正而止。季述欲殺崔胤，而憚朱全忠，但解其度支鹽鐵轉運使而已。<span class="jiaozhusup">章：十二行本「已」下有「崔胤密致書全忠，使興兵圖返正」十三字；乙十一行本同；張校同；退齋校同；孔本同，「返」作「反」。</span><span class="jiazhu">《考異》曰：《舊傳》：<span class="yinhao">「劉季述畏朱全忠之強，不敢殺崔胤，但罷知政事，落使務，守本官而已。胤復致書於全忠，請出師返正，故全忠令張存敬急攻晉、絳、河中。」</span>按《舊紀》、《新紀》、《新·宰相表》，此際皆無胤罷相事。全忠攻晉、絳、河中，乃在明年返正後，今不取。</span></p>
<p class="em2 strong">左僕射致仕張濬在長水，<span class="jiazhu">乾寧三年，上復欲相張濬，以李克用言而止，濬遂致仕居長水。宋白曰：長水，本漢盧氏縣地，後魏延昌二年，分盧氏東境庫谷已西、沙渠谷已東，爲南陝縣。北有陝縣，故名南陝。廢帝元年，改爲長淵，以縣東洛水長淵爲名。唐以犯唐祖諱，改名長水。《九域志》：在河南府西二百四十里。</span>見張全義於洛陽，勸之匡復；又與諸藩鎭書勸之。</p>
<p class="em2 strong">進士無棣李愚客華州，上韓建書，略曰：<span class="yinhao">「僕每讀書，見父子君臣之際，有傷敎害義者，恨不得肆之市朝。<span class="jiazhu">上，時掌翻。朝，直遙翻；下並同。</span>明公居近關重鎭，<span class="jiazhu">蓋謂華州控扼潼關，距關爲近。</span>君父幽辱月餘，坐視凶逆而忘勤王之舉，僕所未諭也。僕竊計中朝輔弼，雖有志而無權；外鎭諸侯，雖有權而無志。惟明公忠義，社稷是依。往年車輅播遷，號泣奉迎，累歲供饋，再復廟、朝，<span class="jiazhu">謂乾寧三年建［迎］上駐蹕華州，光化元年歸長安也。廟、朝，謂宗廟、朝廷也。號，戶刀翻。</span>義感人心，至今歌詠。此時事勢，尤異前日；明公地處要衝，<span class="jiazhu">處，昌呂翻。</span>位兼將相。自宮闈變故，已涉旬時，<span class="jiazhu">旬時，卽旬日也。</span>若不號令率先以圖反正，遲疑未決，一朝山東侯伯唱義連衡，<span class="jiazhu">衡，讀曰橫。</span>鼓行而西，明公求欲自安，其可得乎！<span class="jiazhu">言山東勤王之師若至華州，韓建亦不得安其位矣。其後朱全忠攻岐，遂徙建許州，卒如李愚之言。</span>此必然之勢也。不如馳檄四方，諭以逆順，軍聲一振，則元凶破膽，旬浹之間，二豎之首傳於天下，<span class="jiazhu">旬浹，謂一日、二日至于十日。浹，卽協翻。二豎，謂劉季述、王仲先。</span>計無便於此者。」</span>建雖不能用，厚待之。愚堅辭而去。</p>
<p class="em2 strong">朱全忠在定州行營，聞亂，丁未，南還；十二月，戊辰，至大梁。季述遣養子希度詣全忠，許以唐社稷輸之；又遣供奉官李奉本以太上皇誥示全忠。<span class="jiazhu">劉季述矯爲之誥也。</span>全忠猶豫未決，會僚佐議之，或曰：<span class="yinhao">「朝廷大事，非藩鎭所宜預知。」</span>天平節度副使李振獨曰：<span class="yinhao">「王室有難，<span class="jiazhu">難，乃旦翻。</span>此霸者之資也。今公爲唐桓、文，安危所屬。<span class="jiazhu">李振以齊桓、晉文諂朱全忠。屬，之欲翻。</span>季述一宦豎耳，乃敢囚廢天子，公不能討，何以復令諸侯！<span class="jiazhu">復，扶又翻。</span>且幼主位定，則天下之權盡歸宦官矣，是以太阿之柄授人也。」</span>全忠大悟，卽囚希度、奉本，遣振如京師詗事。<span class="jiazhu">詗，火迥翻，又翾正翻。</span>旣還，又遣親吏蔣玄暉如京師，與崔胤謀之；又召程巖赴大梁。<span class="jiazhu">《考異》曰：薛居正《五代史·李振傳》：<span class="yinhao">「十一月，太祖遣振入奏於長安，邸吏程巖白振曰：『劉中尉命其姪希貞來計大事。』旣至，巖乃先啓曰：『主上嚴急，內官憂恐，左中尉欲行廢黜，敢以事告。』振顧希貞曰：『百歲奴事三歲主，亂國不義，廢君不祥，非敢聞也。況梁王以百萬之師匡輔天子，幸熟計之！』希貞大沮而去。振復命，劉季述果作亂，程巖率諸道邸吏牽帝下殿以立幼主。振至陝，陝已賀矣。護軍韓彝範言其事，振曰：『懿皇初昇遐，韓中尉殺長立幼以利其權，遂亂天下；今將軍復欲爾邪！』彝範，卽文約孫也，由是不敢言。」</span>《編遺錄》：<span class="yinhao">「上雖聞其事，未知摭實，但懷憤激。丁未，上離定州軍前，十二月，戊辰，達大梁，欲潛謀返正，乃遣李振偵視其事。振回，益詳其宜也，尋馳蔣玄暉與崔胤密圖大義。」</span>薛《史·梁紀》：<span class="yinhao">「季述幽昭宗，立德王裕爲帝，仍遣其養子希度來言，願以唐之神器輸於帝。時帝方在河朔，聞之，遽還于汴，大計未決。會李振自長安使回，因言於帝云云。帝悟，因請振復使于長安，與時宰潛謀返正。」</span>按季述廢立之前，李振若已嘗立異，今豈敢復入長安與崔胤謀返正乎！今從《編遺錄》。（《註》曰：貞明中，史臣李琪、張袞、郗殷象、馮錫嘉修撰《太祖實錄》，事多漏略，敬翔別纂成三十卷補其闕，號曰《大梁編遺錄》。）又按《唐太祖紀年錄》及《舊·張濬傳》皆云濬勸諸藩匡復，而《梁實錄》及《李振傳》皆云濬勸全忠附中官，與《紀年錄》及《舊傳》相違，恐《梁實錄》誤，《振傳》據《實錄》也。《唐補紀》曰：<span class="yinhao">「自監國居位，將及五旬，牋表不來，朝野驚虞，亢旱時多，虹蜺背璚。崔胤覩其不祥，便謀內變，潛行書檄於關外，播揚辭舌於街衢。朱全忠封崔胤檄書併手札等與季述云：『彼已翻覆，早宜別圖。』無何，季述以此書示于崔胤曰：『比來同匡社稷，卻爲鬬亂藩方，不審相公何至於此！』胤唯云：『無此事，遭人反圖。刻蠟僞名，自古乃有。軍容若行怪怒，則乞俯存家族。』季述乃與言，哲相保始終。胤其夜便致書謝全忠云：『昨以丹誠諮撓尊聽，卻蒙封示左軍劉公，其人已知意旨。今日與胤設盟，不相損害，然遠託令公爲主，方應保全，兼送女僕二人，細馬兩匹。』全忠覽書大詬曰：『劉季述，我與伊同王事十二三年，兄弟如故，特令報渠；不能自謀，卻示崔相，道我兩頭三面，實是難容！我若不殺此公，不姓朱也！』乃擲於地，囚其使者，走一健步直申崔公，從茲與大梁同謀大事。」</span>按崔胤曏來內倚昭宗，外挾全忠，與宦官爲敵。今昭宗旣廢，胤所以得未死者，以與全忠親密故也，全忠安肯以書示季述！季述恨胤深入骨髓，若得此書，立當殺胤，豈肯復以示胤而與之盟誓也！此殊不近人情，皆由程匡柔黨宦官，疾胤之亂耳。</span></p>
<p class="em2 strong"><span class="yinwen">26</span>清海節度使薛王知柔薨。</p>
<p class="em2 strong"><span class="yinwen">27</span>是歲，加楊行密兼侍中。</p>
<p class="em2 strong"><span class="yinwen">28</span>睦州刺史陳晟卒，弟詢自稱刺史。</p>
<p class="em2 strong"><span class="yinwen">29</span>太子卽位累旬，藩鎭牋表多不至。王仲先性苛察，素知左、右軍多積弊，及爲中尉，鉤校軍中錢穀，得隱沒爲姦者，痛捶之，<span class="jiazhu">捶，止橤翻。</span>急徵所負；將士頗不安。有鹽州雄毅軍使孫德昭爲左神策指揮使，自劉季述廢立，常憤惋不平。<span class="jiazhu">捥，烏貫翻。</span>崔胤聞之，遣判官石戩與之遊。<span class="jiazhu">判官，度支鹽鐵判官也。戩，卽淺翻。</span>德昭每酒酣必泣，戩知其誠，乃密以胤意說之曰：<span class="yinhao">「自上皇幽閉，中外大臣至於行間士卒，孰不切齒！<span class="jiazhu">說，式芮翻。行，戶剛翻。</span>今反者獨季述、仲先耳，公誠能誅此二人，迎上皇復位，則富貴窮一時，忠義流千古；苟狐疑不決，則功落他人之手矣！」</span>德昭謝曰：<span class="yinhao">「德昭小校，<span class="jiazhu">校，戶敎翻。</span>國家大事，安敢專之！苟相公有命，不敢愛死。」</span>戩以白胤。胤割衣帶，手書以授之。德昭復結右軍清遠都將董彥弼、周承誨，<span class="jiazhu">清遠都，亦神策五十四都之一。復，扶又翻。</span>謀以除夜伏兵安福門外以俟之。</p>
<p class="strong"><span class="section" id="title-4"><span data-head-description="" data-head-level="h4" data-head-title="天復元年">天復元年</span></span><span class="biaozhusup" data-rel="（辛酉、西元九○一年）"></span><span class="jiazhu">是年四月，方改元。</span></p>
<p class="em2 strong"><span class="yinwen">1</span>春，正月，乙酉朔，王仲先入朝，至安福門，孫德昭擒斬之，馳詣少陽院，叩門呼曰：<span class="jiazhu">呼，火故翻。</span><span class="yinhao">「逆賊已誅，請陛下出勞將士。」</span><span class="jiazhu">勞，力到翻。</span>何后不信，曰：<span class="yinhao">「果爾，以其首來！」</span>德昭獻其首，上乃與后毀扉而出。<span class="jiazhu">扉，門扇也。</span>崔胤迎上御長樂門樓，<span class="jiazhu">《新書·儀衞志》：太極宮端門曰承天門，承天門分爲東西廊下門，自東廊下入長樂門，自西廊下入永安門。凡朝會之仗，門內各有挾門隊。樂，音洛。</span>帥百官稱賀。<span class="jiazhu">帥，讀曰率。</span>周承誨擒劉季述、王彥範繼至，方詰責，已爲亂梃所斃。<span class="jiazhu">詰，去吉翻。梃，徒鼎翻。</span>薛齊偓赴井死，出而斬之。滅四人之族，幷誅其黨二十餘人。宦官奉太子匿於左軍，獻傳國寶。上曰：<span class="yinhao">「裕幼弱，爲凶豎所立，非其罪也。」</span>命還東宮，黜爲德王，復名裕。<span class="jiazhu">裕之爲宦官所立也，更名縝，今復其舊名。</span>丙戌，以孫德昭同平章事，充靜海節度使，<span class="jiazhu">靜海軍，安南；孫德昭遙領也。</span>賜姓名李繼昭。</p>
<p class="em2 strong">丁亥，崔胤進位司徒，胤固辭；上寵待胤益厚。</p>
<p class="em2 strong">己丑，朱全忠聞劉季述等誅，折程巖足，<span class="jiazhu">折，而設翻。薛《史·梁紀》曰：昭宗之廢也，汴之邸吏程巖牽昭宗衣下殿。帝召巖至汴，折其足，至長安，殺之。</span>械送京師，幷劉希度、李奉本等皆斬於都市，由是益重李振。<span class="jiazhu">李振請誅劉季述等見上。</span></p>
<p class="em2 strong">庚寅，以周承誨爲嶺南西道節度使，賜姓名李繼誨，董彥弼爲寧遠節度，賜姓李，並同平章事；與李繼昭俱留宿衞，十日乃出還家，<span class="jiazhu">卽旬休之制也。</span>賞賜傾府庫，時人謂之<span class="yinhao">「三使相」</span>。<span class="jiazhu">未幾，周承誨、董彥弼復朋比宦官，獨孫德昭不肯爾。</span></p>
<p class="em2 strong">癸巳，進朱全忠爵東平王。<span class="jiazhu">《考異》曰：《舊紀》：<span class="yinhao">「二月，以全忠守中書令，進封梁王。」</span>薛居正《五代史·梁紀》：<span class="yinhao">「正月，癸巳，進封帝爲梁王，酬返正之功也。」</span>《實錄》：<span class="yinhao">「癸巳，沛郡王朱全忠加定謀宣力功臣，進封東平王。」</span>《新紀》：<span class="yinhao">「二月，辛未，封全忠爲梁王。」</span>按《編遺錄》，此年二月辛未表讓梁王。三年二月制云：<span class="yinhao">「兔苑名邦，睢陽奧壤，光膺簡册，大啓封疆；可守太尉、中書令，進封梁王。」</span>或者今年已曾封梁王，全忠讓不受，改封東平王，至三年乃進封梁王。而三年制辭，前官爵已稱梁王，蓋誤也。今從《實錄》。</span></p>
<p class="em2 strong"><span class="yinwen">2</span>丙午，敕：<span class="yinhao">「近年宰臣延英奏事，樞密使侍側，爭論紛然；旣出，又稱上旨未允，復有改易，橈權亂政。<span class="jiazhu">復，扶又翻。橈，奴敎翻，或奴巧翻。</span>自今並依大中舊制，俟宰臣奏事畢，方得升殿承受公事。」</span><span class="jiazhu">大中故事，凡宰相對延英，兩中尉先降，樞密使候旨殿西，宰相奏事已畢，樞密使案前受事。</span>賜兩軍副使李師度、徐彥孫自盡，皆劉季述之黨也。</p>
<p class="em2 strong"><span class="yinwen">3</span>鳳翔、彰義節度使李茂貞來朝；加茂貞守尙書令，<span class="jiazhu">唐自太宗以尙書令卽阼，不復授人。郭子儀有大功，雖授之而不敢受；王行瑜怙強力，雖求之而終不獲。蓋君臣上下，猶知守先朝之法也。今以授李茂貞，唐法蕩然，於此極矣。</span>兼侍中，進爵岐王。</p>
<p class="em2 strong">劉季述、王仲先旣死，崔胤、陸扆上言：<span class="jiazhu">上，時掌翻。</span><span class="yinhao">「禍亂之興，皆由中官典兵。乞令胤主左軍，扆主右軍，則諸侯不敢侵陵，王室尊矣。」</span>上猶豫兩日未決。李茂貞聞之，怒曰：<span class="yinhao">「崔胤奪軍權未得，已欲翦滅諸侯！」</span>上召李繼昭、李繼誨、李彥弼謀之，皆曰：<span class="yinhao">「臣等累世在軍中，未聞書生爲軍主；若屬南司，必多所變更，<span class="jiazhu">更，工衡翻。</span>不若歸之北司爲便。」</span>上乃謂胤、扆曰：<span class="yinhao">「將士意不欲屬文臣，卿曹勿堅求。」</span>於是以樞密使韓全誨、鳳翔監軍使張彥弘爲左、右中尉。全誨，亦前鳳翔監軍也。<span class="jiazhu">爲韓全誨劫上幸鳳翔張本。</span>又徵前樞密使致仕嚴遵美爲兩軍中尉、觀軍容處置使。遵美曰：<span class="yinhao">「一軍猶不可爲，況兩軍乎！」</span><span class="jiazhu">按《新書·宦者傳》，嚴遵美嘗歷左神策觀軍容使，故云然。處，昌呂翻。</span>固辭不起。以袁易簡、周敬容爲樞密使。</p>
<p class="em2 strong">李茂貞辭還鎭。崔胤以宦官典兵，終爲肘腋之患，欲以外兵制之，諷茂貞留兵三千於京師，充宿衞，以茂貞假子繼筠將之。左諫議大夫萬年韓偓以爲不可，胤曰：<span class="yinhao">「兵自不肯去，非留之也。」</span>偓曰：<span class="yinhao">「始者何爲召之邪？」</span>胤無以應。<span class="jiazhu">《新書·韓偓傳》，胤召李茂貞入朝，使留族子繼筠宿衞，故斥言之而胤無以應。偓，於角翻。</span>偓曰：<span class="yinhao">「留此兵則家國兩危，不留則家國兩安。」</span>胤不從。<span class="jiazhu">李繼筠卒與宦官劫帝幸鳳翔。《考異》曰：《唐補紀》曰：<span class="yinhao">「其月八日，李茂貞朝覲，留二千人在右街侍衞而回。崔胤申朱全忠，請三千人在南坊宅側安下。鳳翔劫駕西去，朱全忠又闇以車子載器仗，稱是紬絹進奉，推車子人皆是官健，入崔胤宅中。人心驚惶，不同前後。崔胤累差人喚召朱全忠不到。」</span>《新傳》：<span class="yinhao">「韓全誨等知崔胤必除己乃已，因諷茂貞留選士四千宿衞，以李繼徽總之；胤亦諷朱全忠納兵二千居南司，以婁敬思領之」</span>蓋取《唐補紀》耳。按韓偓《金鑾密記》，偓對昭宗云：<span class="yinhao">「當留兵之時，臣五六度與崔胤力爭，胤曰：『某實不留兵，是兵不肯去。』臣曰：『其初何用召來？』又胤云：『且喜岐兵只留三千人。』」</span>據此，則是胤召茂貞入朝，仍留其兵也。又《舊紀》、《梁實錄》、《編遺錄》、薛居正《五代史·梁紀》等諸書，皆不言全忠嘗遣兵宿衞京師。若如《唐補紀》所言，岐、汴各遣兵數千人戍京師，則昭宗欲西幸時，兩道兵必先鬬於闕下，不則汴兵皆爲宦官所誅，不則先遁去。今皆無此事，蓋程匡柔得於傳聞，又黨於宦官，深疾崔胤，未足信也。然胤所以欲留茂貞兵爲己援者，蓋以茂貞自以誅劉季述爲己功，必能與己同心讎疾；宦官以利誘之，遂復與宦官爲一耳。今從《金鑾記》。</span></p>
<p class="em2 strong"><span class="yinwen">4</span>朱全忠旣服河北，欲先取河中以制河東，己亥，召諸將謂曰：<span class="yinhao">「王珂駑材，恃太原自驕汰。<span class="jiazhu">駑，音奴。王珂恃李克用翁壻之親而不事朱全忠，故云然。</span>吾今斷長蛇之腰，諸君爲我以一繩縛之！」</span><span class="jiazhu">言河東、河中兩鎭連衡以通長安，今若取河中，是斷李克用之腰也。斷，丁管翻。爲，于僞翻。</span>庚子，遣張存敬將兵三萬自汜水渡河出含山路以襲之，<span class="jiazhu">含山在絳州東。張濬之敗也，出含口至河陽，渡河西歸，卽此路。</span>全忠以中軍繼其後；戊申，存敬至絳州。晉、絳不意其至，皆無守備，庚戌，絳州刺史陶建釗降之；<span class="jiazhu">釗，音昭。降，戶江翻。</span>壬子，晉州刺史張漢瑜降之。全忠遣其將侯言守晉州，何絪守絳州，<span class="jiazhu">絪，音因。</span>屯兵二萬以扼河東援兵之路。朝廷恐全忠西入關，急賜詔和解之；全忠不從。</p>
<p class="em2 strong">珂遣間使告急於李克用，道路相繼，<span class="jiazhu">間，古莧翻。</span>克用以汴兵先據晉、絳，兵不得進。<span class="jiazhu">《九域志》：太原西南二百六十里至汾州，汾州南三百五十里至晉州，晉州南百二十五里至絳州，絳州西南六十五里至河中府。援兵擇便利投間隙而行，固不盡由驛道。但汴兵已屯晉、絳以塞其衝，幷兵縱由捷徑得進，汴兵遮前險，守後要，進不得援河中，退不得歸太原也。</span>珂妻遺李克用書曰：<span class="jiazhu">遺，唯季翻；下又遺同。</span><span class="yinhao">「兒旦暮爲俘虜，大人何忍不救！」</span>克用報曰：<span class="yinhao">「今賊兵塞晉、絳，<span class="jiazhu">塞，悉則翻。</span>衆寡不敵，進則與汝兩亡，不若與王郎舉族歸朝。」</span><span class="jiazhu">自晉以來，婦翁皆呼壻爲郎，迨今猶然。</span>珂又遺李茂貞書，言：<span class="yinhao">「天子新返正，詔藩鎭無得相攻，同獎王室。今朱公不顧詔命，首興兵相加，其心可見。河中若亡，則同華、邠、岐俱不自保。<span class="jiazhu">同華，韓建；邠，李茂貞養子繼徽；岐，茂貞所鎭也。</span>天子神器拱手授人，其勢必然矣。公宜亟帥關中諸鎭兵，固守潼關，赴救河中。<span class="jiazhu">帥，讀曰率。</span>僕自知不武，願於公西偏授一小鎭，此地請公有之。關中安危，國祚脩短，繫公此舉，願審思之！」</span>茂貞素無遠圖，不報。<span class="jiazhu">此時李茂貞若能救河中以連河東，異時鳳翔必無受圍之困。</span></p>
<p class="em2 strong"><span class="yinwen">5</span>二月，甲寅朔，河東將李嗣昭攻澤州，拔之。</p>
<p class="em2 strong">乙卯，張存敬引兵發晉州；己未，至河中，遂圍之。王珂勢窮，將奔京師，而人心離貳，會浮梁壞，流澌塞河，舟行甚難，<span class="jiazhu">浮梁，謂蒲津之浮梁也。河中府治河東縣，架浮梁以通河西縣，自此路西入長安。塞，悉則翻。</span>珂挈其族數百欲夜登舟，親諭守城者，皆不應。牙將劉訓曰：<span class="yinhao">「今人情擾擾，若夜出涉河，必爭舟紛亂，一夫作難，事不可知。不若且送款存敬，徐圖向背。」</span>珂從之。壬戌，珂植白幡於城隅，<span class="jiazhu">難，乃旦翻。背，蒲妹翻。植，直吏翻，又如字。</span>遣使以牌印請降於存敬。存敬請開城，珂曰：<span class="yinhao">「吾於朱公有家世事分，<span class="jiazhu">珂父重榮，朱全忠以舅事之。分，扶問翻。</span>請公退舍，俟朱公至，吾自以城授之。」</span>存敬從之，且使走白全忠。</p>
<p class="em2 strong">乙丑，全忠至洛陽，聞之喜，<span class="jiazhu">凡用兵者，擁強大之衆以臨弱小，必曰：<span class="yinhao">「以此衆戰，誰能禦之，以此攻城，何城不克，」</span>此以聲形臨敵者也。而弱小者能堅力一心而守之，以大衆困於堅城之下者亦多矣。故善用兵者不以大衆爲可恃，而以攻城爲最下。王珂之迎降，朱全忠之所以喜也。</span>馳往赴之；戊辰，至虞鄕，<span class="jiazhu">《九域志》，虞鄕在河中府東六十里。</span>先哭於重榮之墓，盡哀；河中人皆悅。珂欲面縛牽羊出迎，全忠遽使止之曰：<span class="yinhao">「太師舅之恩何可忘！<span class="jiazhu">全忠由重榮歸國，故云然。</span>若郎君如此，使僕異日何以見舅於九泉！」</span>乃以常禮出迎，握手歔欷，<span class="jiazhu">歔，音虛。欷，音希，又許旣翻。</span>聯轡入城。全忠表張存敬爲護國軍留後，王珂舉族遷于大梁，<span class="jiazhu">僖宗廣明元年，王重榮據河中，傳兄重盈以及子珂，凡二十二年而亡。朱全忠自此有河中、晉、絳。</span>其後全忠遣珂入朝，遣人殺之於華州。全忠聞張夫人疾亟，遽自河中東歸。<span class="jiazhu">張夫人，全忠之妻也。</span></p>
<p class="em2 strong">李克用遣使以重幣請脩好於全忠；<span class="jiazhu">好，呼到翻。</span>全忠雖遣使報，而忿其書辭蹇傲，決欲攻之。<span class="jiazhu">《考異》曰：《唐末見聞錄》：<span class="yinhao">「乾寧四年六月，差軍將發往汴州爲使，其書云云，汴州回書云云。」</span>據全忠書，有<span class="yinhao">「前年洹水曾獲賢郎，去歲青山又擒列將，」</span>又云<span class="yinhao">「鎭、定歸款，蒲、晉求和，」</span>則非乾寧四年明矣。《唐年補錄》：<span class="yinhao">「天復元年五月壬午，制以朱全忠兼領河中，仍詔與太原通和。初，朝廷以全忠吞併河朔，又收下蒲津，必恐兵起相侵，乃下詔太原、夷門，使務和好。時太原意亦以全忠漸強，先以書聘。」</span>全忠書辭與《見聞錄》同。全忠答太原書，又進表云：<span class="yinhao">「臣與太原曾於頃歲首締歡盟，及其偶掇猜嫌，止爲各爭言氣。」</span>又云：<span class="yinhao">「但以來書意指，未息披攘。」</span>又云：<span class="yinhao">「臣詳茲來意，益切憤懷，不敢遂與通和，必恐有孤朝寄，已遣諸軍進討訖。」</span>《續寶運錄》載全忠表云：<span class="yinhao">「臣當道先自河府抽軍，便赴太原進討，已累具狀，分析聞奏訖。臣今月二十三日，部領牙隊到東都，李克用差到專使張特與臣書一封，幷駝馬、弓箭、銀器、匹段等，與臣通和。其張特，臣且與回書放歸訖。當月河府抽回兵士，卽勒權於河陽屯駐；見排比收復潞州，便邐迤赴太原進討次。其李克用與臣書一封，謹隨狀封進。天復四年二月奏。」</span>其年三月二日，表到駕前，奉襄宗三月八日敕云云。云天復四年，尤誤也。《編遺錄》：<span class="yinhao">「天復元年二月，李克用遣軍將張特執檄厚幣而來釋憾，亦差軍將持函以爲報。」</span>又曰：<span class="yinhao">「辛巳，上欲北回軍，便征北虜。近者李克用以甘言重幣，請通和好，遂具事奏聞。」</span>語與《補錄》同。《唐太祖紀年錄》：<span class="yinhao">「天復元年六月，太祖以梁寇方強，難以兵伏，陽降心以緩其謀，乃遣抽牙張特持幣馬書檄以諭之，請復舊好，書詞大陳北邊五部士馬之盛，皆吾外援。朱溫視之不懌，令敬翔脩報，詞旨疏拙，人士嗤之。」</span>薛居正《五代史·梁紀》：<span class="yinhao">「天復元年二月，李克用遣牙將張特來聘，帝亦遣使報命。」</span>《李襲吉傳》：<span class="yinhao">「天復中，武皇議欲脩好於梁，命襲吉爲書以貽梁祖。」</span>書辭與《見聞錄》同，其年月日各參差不同。據全忠答太原書云<span class="yinhao">「今月二十二日使至」</span>，又上表云<span class="yinhao">「先自河府抽軍赴太原」</span>，又云<span class="yinhao">「二十三日到東都」</span>，則克用書達全忠，必在天復元年二月下旬。今從《編遺錄》、《梁紀》。</span></p>
<p class="em2 strong"><span class="yinwen">6</span>以翰林學士、戶部侍郎王溥爲中書侍郎、同平章事。以吏部侍郎裴樞爲戶部侍郎、同平章事。溥，正雅之從孫也，<span class="jiazhu">王正雅見二百四十四卷文宗大和五年。從，才用翻。</span>常在崔胤幕府，故胤引之。</p>
<p class="em2 strong"><span class="yinwen">7</span>贈諡故睦王倚曰恭哀太子。<span class="jiazhu">倚爲宦官所殺，見上年。</span></p>
<p class="em2 strong"><span class="yinwen">8</span>加幽州節度使劉仁恭、魏博節度使羅紹威並兼侍中。</p>
<p class="em2 strong"><span class="yinwen">9</span>三月，癸未朔，朱全忠至大梁。<span class="jiazhu">自河中歸至大梁。</span>癸卯，遣氏叔琮等將兵五萬攻李克用，入自太行，魏博都將張文恭入自磁州新口，<span class="jiazhu">武宗之討劉稹也，自遼州開新路，達于磁州武安縣，故謂之新口。</span>葛從周以兗、鄆兵會成德兵入自土門，洺州刺史張歸厚入自馬嶺，義武節度使王處直入自飛狐，<span class="jiazhu">沈括曰：北岳常山之岑，謂之大茂山，自石晉割燕、雲與契丹，以大茂山分脊爲界。飛狐路在大茂山西，自銀冶寨北出倒馬關，度北界，卻自石門子、令水鋪入缾形、梅回兩寨之間，至代州。今大茂祠中多唐人古碑，殿前一亭有李克用題名云：<span class="yinhao">「太原河東節度使李克用親領步騎五十萬，問罪幽陵，回師自飛狐路，卽歸鴈門。」</span></span>權知晉州侯言以慈、隰、晉、絳兵入自陰地。叔琮入天井關，進軍昂車。<span class="jiazhu">昂車，卽昂車關，在澤州昂車嶺。</span>辛亥，沁州刺史蔡訓<span class="jiaozhusup">嚴：「訓」改「訶」。</span>以城降。河東都將蓋璋<span class="jiaozhusup">嚴：「璋」改「瑋」。</span>詣侯言降，卽令權知沁州。<span class="jiazhu">蓋，古盍切，姓也。</span>壬子，叔琮拔澤州，李<span class="jiaozhusup">章：十二行本「李」上有「刺史」二字；乙十一行本同；孔本同；張校同；退齋校同。</span>存璋棄城走。叔琮進攻潞州，昭義節度使孟遷降之。河東屯將李審建、王周將步軍一萬、騎二千詣叔琮降；叔琮進趣晉陽。<span class="jiazhu">趣，七喻翻。</span>夏，四月，乙卯，叔琮出石會關，營於洞渦驛。<span class="jiazhu">洞渦驛，臨洞渦水。</span>張歸厚引兵至遼州，丁巳，遼州刺史張鄂降。別將白奉國會成德兵自井陘入，<span class="jiazhu">陘，音刑。</span>己未，拔承天軍，與叔琮烽火相應。</p>
<p class="em2 strong"><span class="yinwen">10</span>甲戌，上謁太廟；丁丑，赦天下，改元。雪王涯等十七家。<span class="jiazhu">王涯等誅夷見二百四十五卷文宗大和九年。崔胤將誅宦官，故先雪王涯等。</span></p>
<p class="em2 strong"><span class="yinwen">11</span>初，楊復恭爲中尉，借度支賣麴一年之利以贍兩軍，自是不復肯歸。<span class="jiazhu">度，徒洛翻。復，扶又翻；下同。</span>至是，崔胤草赦，<span class="jiazhu">草赦文及諸條件。</span>欲抑宦官，聽酤者自造麴，但月輸榷酤錢；兩軍先造麴，趣令減價賣之，過七月無得復賣。<span class="jiazhu">榷，訖岳翻。酤，音故。復，扶又翻。《會要》：會昌六年九月，敕揚州等八道州府置榷酤，幷置官店酤酒，代百姓納榷酒錢，幷充資助軍用；故有人私酤酒及置私麴者，罪止一身，不得沒入家產。蓋榷酤賣麴，本皆屬度支。</span></p>
<p class="em2 strong"><span class="yinwen">12</span>東川節度使王宗滌以疾求代，王建表馬步使王宗裕爲留後。</p>
<p class="em2 strong"><span class="yinwen">13</span>氏叔琮等引兵抵晉陽城下，數挑戰，<span class="jiazhu">數，所角翻。挑，徒了翻。</span>城中大恐；李克用登城備禦，不遑飲食。時大雨積旬，城多頹壞，隨加完補。河東將李嗣昭、李嗣源鑿暗門，夜出攻汴壘，屢有殺獲；李存進敗汴軍於洞渦。<span class="jiazhu">敗，補邁翻。</span>時汴軍旣衆，芻糧不給，久雨，士卒瘧利，<span class="jiazhu">瘧，逆約翻。寒熱迭作爲瘧。泄下爲利。</span>全忠乃召兵還。五月，叔琮等自石會關歸，<span class="jiazhu">《考異》曰：《編遺錄》：<span class="yinhao">「四月，壬戌，李克用遣張特齎書請尋懽盟，乃指揮諸軍所在且駐留，見差發專人之太原，許通懽好。兼幷州地寒，節候甚晚，戎馬旣多，野草不足於芻牧，尋令氏叔琮迴戈。」</span>《後唐太祖紀》：<span class="yinhao">「五月，氏叔琮及四面賊軍皆退。」</span>薛《史·梁紀》，班師在四月。《後唐紀》，汴軍退在五月。蓋全忠以四月命班師，而叔琮等以五月離晉陽，故國史記之各異也。</span>諸道軍亦退。河東將周德威、李嗣昭以精騎五千躡之，殺獲甚衆。先是，汾州刺史李瑭舉州附於汴軍，<span class="jiazhu">先，悉薦翻。</span>克用遣其將李存審攻之，三日而拔，執瑭，斬之。氏叔琮過上黨，孟遷挈族隨之南徙。朱全忠遣丁會代守潞州。<span class="jiazhu">爲丁會歸李克用張本。</span></p>
<p class="em2 strong"><span class="yinwen">14</span>朱全忠奏乞除河中節度使，而諷吏民請己爲帥；<span class="jiazhu">帥，讀曰率。</span>癸卯，以全忠爲宣武、宣義、天平、護國四鎭節度使。<span class="jiazhu">當是時，自蒲、陝以東，至于海，南距淮，北距河，諸鎭皆爲朱全忠所有。使全忠以鄰道自廣，則當兼領佑國、河陽、陝虢，不應越此三鎭而領河中；全忠所以領河中者，上以制朝廷，下以制李克用也。</span></p>
<p class="em2 strong"><span class="yinwen">15</span>己酉，加鎭海、鎭東節度使錢鏐守侍中。</p>
<p class="em2 strong"><span class="yinwen">16</span>崔胤之罷兩軍賣麴也，幷近鎭亦禁之。李茂貞惜其利，表乞入朝論奏，<span class="jiazhu">李茂貞在鳳翔，近鎭也，故爭賣麴之利。</span>韓全誨請許之。茂貞至京師，全誨深與相結。崔胤始懼，陰厚朱全忠益甚，與茂貞爲仇敵矣。</p>
<p class="em2 strong"><span class="yinwen">17</span>以佑國節度使張全義兼中書令。</p>
<p class="em2 strong"><span class="yinwen">18</span>六月，癸亥，朱全忠如河中。<span class="jiazhu">《考異》曰：薛居正《五代史·梁紀》：<span class="yinhao">「庚申，帝發自大梁。」</span>今從《編遺錄》。</span></p>
<p class="em2 strong"><span class="yinwen">19</span>上之返正也，中書舍人令狐渙、給事中韓偓皆預其謀，故擢爲翰林學士，數召對，訪以機密。喚，綯之子也。<span class="jiazhu">數，所角翻。令狐綯相宣宗。</span>時上悉以軍國事委崔胤，每奏事，上與之從容，<span class="jiazhu">從，千容翻。</span>或至然燭。宦官畏之側目，<span class="jiaozhusup">章：十二行本「目」下有「事無大小」四字；乙十一行本同；孔本同；張校同；退齋校同。</span>皆咨胤而後行。胤志欲盡除之，韓偓屢諫曰：<span class="yinhao">「事禁太甚。此輩亦不可全無，恐其黨迫切，更生他變。」</span>胤不從。丁卯，上獨召偓，問曰：<span class="yinhao">「敕使中爲惡者如林，何以處之？」</span><span class="jiazhu">處，昌呂翻；下同。</span>對曰：<span class="yinhao">「東內之變，敕使誰非同惡！處之當在正旦，<span class="jiazhu">謂誅劉季述等時也。</span>今已失其時矣。」</span>上曰：<span class="yinhao">「當是時，卿何不爲崔胤言之？」</span><span class="jiazhu">爲，于僞翻。</span>對曰：<span class="yinhao">「臣見陛下詔書云，『自劉季述等四家之外，其餘一無所問。』夫人主所重，莫大於信，旣下此詔，則守之宜堅；若復戮一人，則人人懼死矣。<span class="jiazhu">復，扶又翻。</span>然後來所去者已爲不少，<span class="jiazhu">去，羌呂翻。少，詩沼翻。</span>此其所以忷忷不安也。陛下不若擇其尤無良者數人，明示其罪，置之以法，然後撫諭其餘曰：『吾恐爾曹謂吾心有所貯，<span class="jiazhu">貯，丁呂翻，藏蓄也。</span>自今可無疑矣。』乃擇其忠厚者使爲之長。<span class="jiazhu">長，知兩翻。</span>其徒有善則獎之，有罪則懲之，咸自安矣。今此曹在公私者以萬數，<span class="jiazhu">公，謂有職名於官者。私，謂乞丐攜養於宦者私家未有名籍在於官者。</span>豈可盡誅邪！夫帝王之道，當以重厚鎭之，公正御之，至於瑣細機巧，此機生則彼機應矣，終不能成大功，所謂理絲而棼之者也。<span class="jiazhu">治絲而棼，《左傳》魯衆仲之言。杜預《註》云：絲見棼縕，益所以亂。</span>況今朝廷之權，散在四方；苟能先收此權，則事無不可爲者矣。」</span>上深以爲然，曰：<span class="yinhao">「此事終以屬卿。」</span><span class="jiazhu">嗚乎！世固有能知之言之而不行，究于行者，韓偓其人也。屬，之欲翻。</span></p>
<p class="em2 strong"><span class="yinwen">20</span>李克用遣其將李嗣昭、周德威將兵出陰地關，攻隰州，刺史唐禮降之；進攻慈州，刺史張瓌降之。</p>
<p class="em2 strong"><span class="yinwen">21</span>閏月，以河陽節度使丁會爲昭義節度使，<span class="jiazhu">《考異》曰：薛居正《五代史·會傳》：<span class="yinhao">「自河陽以疾致政于洛陽。梁祖季年猜忌，故將功大者多遭族滅，會陰有避禍之志，稱疾者累年。天復元年，梁祖奄有河中、晉、絳，乃起會爲昭義節度使。」</span>按光化二年六月，會自河陽爲昭義節度使。九月，李克用取潞州，表孟遷爲節度使。時罕之已卒，必是會卻領河陽，至此纔二年，則非致政稱疾累年也。又，是時全忠未嘗誅戮大將；疑會降河東後，作傳者誤以天祐中事在前言之耳。</span>孟遷爲河陽節度使，從朱全忠之請也。</p>
<p class="em2 strong"><span class="yinwen">22</span>道士杜從法以妖妄誘昌、普、合三州民作亂，<span class="jiazhu">妖，一遙翻。誘，音酉。昌州，乾元中割瀘、普、渝、資等州界置。普州，漢牛鞞、資中、墊江、德陽四縣之境，梁置普慈郡，後周置普州。合州，漢墊江地，宋置東宕渠郡，西魏置合州。《九域志》：普州東至昌州一百七十五里；昌州東至合州一百八十里。</span>王建遣行營兵馬使王宗黯將兵三萬會東川、武信兵討之。宗黯，卽吉諫也。</p>
<p class="em2 strong"><span class="yinwen">23</span>崔胤請上盡誅宦官，但以宮人掌內諸司事；<span class="jiazhu">時宦官分領內諸司使。</span>宦官屬耳，頗聞之，<span class="jiazhu">屬，之欲翻。</span>韓全誨等涕泣求哀於上，上乃令胤，<span class="yinhao">「有事封疏以聞，勿口奏。」</span>宦官求美女知書者數人，內之宮中，陰令詗察其事，<span class="jiazhu">詗，古永翻，又翾正翻。</span>盡得胤密謀，上不之覺也。全誨等大懼，每宴聚，流涕相訣別，日夜謀所以去胤之術。胤時領三司使，<span class="jiazhu">去，羌呂翻。三司，戶部、度支、鹽鐵。</span>全誨等敎禁軍對上諠譟，訴胤減損冬衣；上不得已，解胤鹽鐵使。</p>
<p class="em2 strong">時朱全忠、李茂貞各有挾天子令諸侯之意，全忠欲上幸東都，茂貞欲上幸鳳翔。胤知謀泄，事急，遺朱全忠書，<span class="jiazhu">遺，唯季翻。</span>稱被密詔，<span class="jiazhu">被，皮義翻。</span>令全忠以兵迎車駕，且言：<span class="yinhao">「昨者返正，皆令公良圖，<span class="jiazhu">胤言返正之謀皆出於全忠。按《舊書·帝紀》，全忠幷河中，進檢校太師兼中書令，故稱令公。</span>而鳳翔先入朝抄取其公。<span class="jiazhu">李茂貞入朝，見上正月。抄，楚交翻。</span>今不速來，必成罪人，豈惟功爲他人所有，且見征討矣！」</span>全忠得書，秋，七月，甲寅，遽歸大梁發兵。<span class="jiazhu">《考異》曰：《唐太祖紀年錄》：<span class="yinhao">「會汴入寇同華，宦者知崔胤之謀。時胤專掌三司泉貨，韓全誨敎禁兵，伺胤出，聚而呼譟，訴以冬衣減損；軍人又上前披訴。天子徇衆情，罷崔胤知政事。崔胤怒，急召朱溫，請以兵師入輔。」</span>《唐補紀》：<span class="yinhao">「時朱全忠在河中，胤潛作急詔令全忠入朝，又脩書云云。全忠得此書詔，便發河中，還汴。」</span>按是時全忠未寇同華，胤亦未罷，《紀年錄》誤。今從《唐補紀》。</span></p>
<p class="em2 strong"><span class="yinwen">24</span>西川龍臺鎭使王宗侃等討杜從法，平之。<span class="jiazhu">《九域志》：普州安岳縣有龍臺鎭。</span></p>
<p class="em2 strong"><span class="yinwen">25</span>八月，甲申，上問韓偓曰：<span class="yinhao">「聞陸扆不樂吾返正，<span class="jiazhu">樂，音洛；下同。</span>正旦易服，乘小馬出啓夏門，有諸？」</span><span class="jiazhu">啓夏門，京城南面東來第一門。夏，戶雅翻。</span>對曰：<span class="yinhao">「返正之謀，獨臣與崔胤輩數人知之，扆不知也。一旦忽聞宮中有變，人情能不驚駭！易服逃避，何妨有之！陛下責其爲宰相無死難之志則可也，<span class="jiazhu">難，乃旦翻。</span>至於不樂返正，恐出讒人之口，願陛下察之！」</span>上乃止。</p>
<p class="em2 strong">韓全誨等懼誅，謀以兵制上，乃與李繼昭、李繼誨、李彥弼、李繼筠深相結；繼昭獨不肯從。他日，上問韓偓：<span class="yinhao">「外間何所聞？」</span>對曰：<span class="yinhao">「惟聞敕使憂懼，與功臣及繼筠交結，<span class="jiazhu">功臣，謂李繼昭、李繼誨、李彥弼也。</span>將致不安，亦未知其果然不耳。」</span><span class="jiazhu">然不，讀曰否。</span>上曰：<span class="yinhao">「是不虛矣。比日繼誨、彥弼輩語漸強，<span class="jiazhu">比，毗至翻。倔，其勿翻。強，其兩翻。</span>令人難耐。令狐渙欲令朕召崔胤及全誨等於內殿，置酒和解之，如何？」</span>對曰：<span class="yinhao">「如此則彼凶悖益甚。」</span><span class="jiazhu">悖，蒲昧翻，又蒲沒翻。</span>上曰：<span class="yinhao">「爲之柰何？」</span>對曰：<span class="yinhao">「獨有顯罪數人，速加竄逐，餘者許其自新，庶幾可息。<span class="jiazhu">幾，居依翻。</span>若一無所問，彼必知陛下心有所貯，益不自安，事終未了耳。」</span><span class="jiazhu">貯，丁呂翻。</span>上曰：<span class="yinhao">「善！」</span>旣而宦官自恃黨援已成，稍不遵敕旨；上或出之使監軍，或黜守諸陵，<span class="jiazhu">黜守諸陵者，剝色配役諸陵也。</span>皆不行，上無如之何。</p>
<p class="em2 strong"><span class="yinwen">26</span>或告楊行密云，錢鏐爲盜所殺。行密遣步軍都指揮使李神福等將兵取杭州，兩浙將顧全武等列八寨以拒之。</p>
<p class="em2 strong"><span class="yinwen">27</span>九月，癸丑，上急召韓偓，謂曰：<span class="yinhao">「聞全忠欲來除君側之惡，大是盡忠，然須令與茂貞共其功；若兩帥交爭，則事危矣。<span class="jiazhu">帥，所類翻。</span>卿爲我語崔胤，速飛書兩鎭，<span class="jiazhu">爲，于僞翻。語，牛倨翻。兩鎭，謂汴、岐。</span>使相與合謀，則善矣。」</span>壬戌，上又謂偓曰：<span class="yinhao">「繼誨、彥弼輩驕橫益甚，<span class="jiazhu">橫，戶孟翻。</span>累日前與繼筠同入，輒於殿東令小兒歌以侑酒，<span class="jiazhu">侑，佐也。</span>令人驚駭。」</span>對曰：<span class="yinhao">「臣必知其然；茲事失之於初。當正旦立功之時，<span class="jiazhu">謂誅劉、王，迎上反正時。</span>但應以官爵、田宅、金帛酬之，不應聽其出入禁中。此輩素無知識，數求入對，<span class="jiaozhusup">章：十二行本「對」下有「或妄論朝政」五字；乙十一行本同；張校同；退齋校同。</span>或僭易薦人，<span class="jiazhu">數，所角翻。易，以豉翻。</span>稍有不從，則生怨望；況惟知嗜利，爲敕使以厚利雇之，<span class="jiazhu">言韓全誨等以利啗繼誨、彥弼，惟其所指使而爲之用，若受傭雇然。</span>令其如此耳。崔胤本留衞兵，欲以制敕使也，<span class="jiazhu">言留岐兵以制宦官，事見是年正月。</span>今敕使、衞兵相與爲一，將若之何！汴兵若來，必與岐兵鬬於闕下，臣竊寒心。」</span>上但愀然憂沮而已。<span class="jiazhu">愀，子小翻。</span></p>
<p class="em2 strong">冬，十月，戊戌，朱全忠大舉兵發大梁。<span class="jiazhu">《考異》曰：薛居正《五代史》：<span class="yinhao">「十月，戊戌，奉密詔赴長安。是時朝廷軍國大政，專委崔胤，崔每事裁抑宦官，宦官側目。崔一日於便殿奏，欲盡去之，全誨等屬垣聞之。中官視崔眥裂，以重賂甘言誘藩臣，以爲城社，時因讌聚，則相向流涕。時崔專掌三司貨泉，全誨等敎禁兵於昭宗前訴之；昭宗不得已罷崔知政事。崔急召太祖，請以兵入輔，故有是行。」</span>按帝幸鳳翔前，崔胤未罷相，此與《太祖紀年錄》略同，亦誤。</span></p>
<p class="em2 strong"><span class="yinwen">28</span>李神福與顧全武相拒久之，神福獲杭俘，使出入臥內。神福謂諸將曰：<span class="yinhao">「杭兵尙強，我師且當夜還。」</span>杭俘走告全武，神福命勿追，<span class="jiazhu">逸杭俘使之告全武以誘之。</span>暮遣羸兵先行，神福爲殿，<span class="jiazhu">羸，倫爲翻。殿，丁練翻。</span>使行營都尉呂師造伏兵青山下。<span class="jiazhu">沈括曰：臨安縣有青山鎭。路振《九國志》作設伏青山路。</span>全武素輕神福，出兵追之；神福、師造夾擊，大破之，斬首五千級，生擒全武。錢鏐聞之，驚泣曰：<span class="yinhao">「喪我良將！」</span><span class="jiazhu">喪，息浪翻。</span>神福進攻臨安；<span class="jiazhu">臨安縣，錢鏐所起之地，衣錦軍在焉。《九域志》：臨安縣在杭州西一百二十里。</span>兩浙將秦昶帥衆三千降之。<span class="jiazhu">帥，讀曰率。</span></p>
<p class="em2 strong"><span class="yinwen">29</span>韓全誨聞朱全忠將至，丁酉，令李繼筠、李彥弼等勒兵劫上，請幸鳳翔，宮禁諸門皆增兵防守，<span class="jiazhu">《考異》曰：按《金鑾記》：<span class="yinhao">「二十日入直，隔夜，崔公傳語，明日請相看。侵早到門，崔出御札相示。」</span>然則添人把門及降御札，皆十九日事。《實錄》：<span class="yinhao">「己亥，差人把門。」</span>己亥，乃二十一日。《實錄》誤也。</span>人及文書出入搜閱甚嚴。上遣人密賜崔胤御札，言皆悽愴，<span class="jiazhu">愴，楚亮翻。</span>末云：<span class="yinhao">「我爲宗社大計，勢須西行，卿等但東行也。<span class="jiazhu">西行，謂將幸鳳翔。使胤等東行，趣朱全忠進兵。</span>惆悵，惆悵！」</span><span class="jiazhu">惆，丑留翻。悵，丑亮翻。</span></p>
<p class="em2 strong">戊戌，上遣趙國夫人出語韓偓：<span class="jiazhu">命宮人出至學士院語之也。《新》、《舊書·帝紀》曰：趙國夫人寵顏。語，牛倨翻。</span><span class="yinhao">「朝來彥弼輩無禮極甚，欲召卿對，其勢未可。」</span>且言：<span class="yinhao">「上與皇后但涕泣相向。」</span>自是，學士不復得對矣。</p>
<p class="em2 strong">癸卯，韓全誨等令上入閤召百官，<span class="jiazhu">百官自閤門入見於內殿，謂之入閤。</span>追寢正月丙午敕書，<span class="jiazhu">丙午敕書依大中舊制，見上。</span>悉如咸通以來近例。是日，開延英，全誨等卽侍側，同議政事。</p>
<p class="em2 strong">丁未，神策都指揮使李繼筠遣部兵掠內庫寶貨、帷帳、法物，韓全誨遣人密送諸王、宮人先之鳳翔。<span class="jiazhu">之，往也。</span></p>
<p class="em2 strong">戊申，朱全忠至河中，表請車駕幸東都，京城大駭，士民亡竄山谷。是日，百官皆不入朝，闕前寂無人。</p>
<p class="em2 strong">十一月，己酉朔，李繼筠等勒兵闕下，禁人出入，諸軍大掠。士兵衣紙及布襦者，滿街極目。<span class="jiazhu">衣，於旣翻。襦，汝朱翻。</span>韓建以幕僚司馬鄴知匡國留後。朱全忠引四鎭兵七萬趣同州，<span class="jiazhu">四鎭兵，宣武、宣義、天平、護國兵也。趣，七喻翻。</span>鄴迎降。</p>
<p class="em2 strong"><span class="yinwen">30</span>韓全誨等以李繼昭不與之同，遏絕不令見上。時崔胤居第在開化坊，<span class="jiazhu">按《五代史·孫德昭傳》，開化坊在長安東街。</span>繼昭帥所部六十餘人<span class="jiazhu"><span class="yinhao">「六十」</span>，當作<span class="yinhao">「六千」</span>。</span><span class="jiaozhusup">章：十二行本「十」正作「千」。</span><span class="jiazhu">帥，讀曰帥。</span>及關東諸道兵在京師者共守衞之；<span class="jiazhu">史言崔胤所以不死於羣閹之手。</span>百官及士民避亂者，皆往依之。<span class="jiazhu">依李繼昭之兵以避禁兵及岐兵暴掠。</span>庚戌，上遣供奉官張紹孫召百官，崔胤等皆表辭不至。</p>
<p class="em2 strong">壬子，韓全誨等陳兵殿前，言於上曰：<span class="yinhao">「全忠以大兵逼京師，欲劫天子幸洛陽，求傳禪；臣等請奉陛下幸鳳翔，收兵拒之。」</span>上不許，杖劍登乞巧樓。全誨等逼上下樓，上行纔及壽春殿，李彥弼已於御院縱火。<span class="jiazhu">御院，天子及后妃所居之地。</span>是日冬至，上獨坐思政殿，翹一足，一足蹋闌干，<span class="jiazhu">蹋，與踏同。闌干，殿檻也。</span>庭無羣臣，旁無侍者。頃之，不得已，與皇后、妃嬪、諸王百餘人皆上馬，慟哭聲不絕，出門，回顧禁中，火已赫然。是夕，宿鄠縣。<span class="jiazhu">《九域志》：鄠縣在長安南六十里。《考異》曰：《續寶運錄》：<span class="yinhao">「其年十月，朱全忠發士馬；十一月，入長安。聖上幸鳳翔，宰臣裴諗、翰林學士令狐渙等扈從。其皇后王氏及千官、太子、玉印、龍服，並是汴州迎在華州，相次脩東都宮室，旋迎赴東都。其年十一月初，鳳翔士馬入京，劫掠街西諸坊寶貨士女至甚。及七日，汴州士馬入京赴救，長安士庶並走，攢在開化坊。」</span>其說妄謬，今不取。</span></p>
<p class="em2 strong">朱全忠遣司馬鄴入華州，謂韓建曰：<span class="yinhao">「公不早知過自歸，又煩此軍少留城下矣。」</span><span class="jiazhu">司馬鄴本韓建幕僚，以同州降，因使之諭建。少，詩沼翻。</span>是日，全忠自故市引兵南渡渭，韓建遣節度使李巨川請降，獻銀三萬兩助軍；全忠乃西南趣赤水。<span class="jiazhu">趣，七喻翻。</span></p>
<p class="em2 strong">癸丑，李茂貞迎車駕於田家磑，<span class="jiazhu">磑，五對翻。</span>上下馬慰接之。<span class="jiazhu">史言昭宗屈體以接李茂貞。</span>甲寅，車駕至盩厔；乙卯，留一日。</p>
<p class="em2 strong">朱全忠至零口西，<span class="jiazhu">宋白曰：昭應縣界有零口，天授二年於此置鴻州，於郭下置鴻門縣，蓋古鴻門之地也。昭應，漢新豐縣地，宋又改昭應爲臨潼。《九域志》：臨潼縣有零口鎭。</span>聞車駕西幸，與僚佐議，復引兵還赤水。左僕射致仕張濬說全忠曰：<span class="jiazhu">張濬時居長水。說，式芮翻。</span><span class="yinhao">「韓建，茂貞之黨，不先取之，必爲後患。」</span>全忠聞建有表勸天子幸鳳翔，乃引兵逼其城。建單騎迎謁，全忠責之，對曰：<span class="yinhao">「建目不知書，凡表章書檄，皆李巨川所爲。」</span>全忠以巨川常爲建畫策，斬之軍門。<span class="jiazhu">李巨川之誅晚矣。常爲，于僞翻。</span>謂建曰：<span class="yinhao">「公許人，可卽往衣錦。」</span><span class="jiazhu">漢人曰：<span class="yinhao">「富貴不歸故鄕，如衣錦夜行。」</span>韓建，許州長社人也。衣，於旣翻。</span>丁巳，以建爲忠武節度使，理陳州，<span class="jiazhu">唐置忠武軍於許州。黃巢之自長安東出也，趙犨，陳人也，守陳州有功，朝廷以忠武節授之，奏徙忠武軍治陳州。按是時天子已西幸，韓建自華徙陳，皆朱全忠爲之，未經表授，卽以爲忠武節度使，何所稟命乎！</span>以兵援送之。<span class="jiazhu">慮韓建中路逸而歸岐；又慮其在華久，其將士有劫奪之者。《考異》曰：《編遺錄》：<span class="yinhao">「上引兵逼華州，韓建輕騎出牆歸投。上於西溪亭子與建飲膳畢，卻歸赤水營。旬日，乃請建充忠武節度使。」</span>《梁太祖實錄》：<span class="yinhao">「乙卯，大軍及華州，建來降。甲辰，署建權知華州事，仍以宣武牙推龔麟佐之。」</span>《唐太祖紀年錄》：<span class="yinhao">「丙辰，汴軍攻華州，九日，建以城降。」</span>《唐補紀》：<span class="yinhao">「同州刺史王行約閉城登壘，全忠斫開城門，屠之，不留噍類。華州韓建聞此，出城三十里迎之，只於迎處云：『令公本貫許州，便仰衣錦。』乃差人押出關東。」</span>《舊傳》：<span class="yinhao">「建令李巨川至河中送款，敬翔疾其文筆，勸全忠害之。」</span>薛居正《五代史·梁祖紀》：<span class="yinhao">「丙辰，帝表建權知忠武軍事，促令赴任。」</span>《實錄》：<span class="yinhao">「乙卯，全忠取華州。丙辰，次武功，徙建爲忠武節度使。」</span>按此月無甲辰，蓋丙辰字誤也。全忠乙卯取華州，丙辰豈能遽至武功！《唐補紀》又云：<span class="yinhao">「昭宗不知崔胤僞行詔命，聞朱全忠平陷兩州，十一月三日亥時，奔波西去。」</span>按行約乃克用取同州時節度使也。程匡柔妄謬多此類。今取華州日從《梁太祖實錄》，李巨川死從《昭宗實錄》。</span>以前商州刺史李存權知華州，徙忠武節度使趙珝爲匡國節度使。<span class="jiazhu">趙珝徙節同州，亦非天子出命。</span>車駕之在華州也，<span class="jiazhu">乾寧三年、四年，車駕在華州。</span>商賈輻湊，<span class="jiazhu">賈，音古。天子行在所，從兵及百司供億浩繁，故商賈輻湊以牟利。輻湊者，蓋以車輻皆內湊於轂爲諭。夫三十輻共一轂，轂者衆輻聚湊之所；四方之商賈內嚮而聚湊焉，故曰輻湊。</span>韓建重征之，二年，得錢九百萬緡。至是，全忠盡取之。<span class="jiazhu">史言自古聚財者，率爲他人積。</span></p>
<p class="em2 strong">是時京師無天子，行在無宰相，崔胤使太子太師盧渥等二百餘人列狀請朱全忠西迎車駕，又使王溥至赤水見全忠計事。<span class="jiazhu">《考異》曰：《編遺錄》：<span class="yinhao">「于時長安無人主，朝廷無敕畫，帝在岐下無輔臣，自漢、魏以來，喪亂未若今日。胤請王溥自西京至赤水，請上進軍迎駕。戊午，離赤水。」</span>薛居正《五代史·梁紀》：<span class="yinhao">「己未，發赤水。」</span>按《唐太祖紀年錄》：<span class="yinhao">「朱溫至長樂，崔胤帥百官班迎。」</span>《編遺錄》：<span class="yinhao">「胤請王溥自西京至赤水軍前商議。」</span>《實錄》云<span class="yinhao">「胤東寓華州」</span>，又云<span class="yinhao">「胤召溥至赤水」</span>，皆誤也。《舊紀》亦云：<span class="yinhao">「胤令溥至赤水，促全忠迎駕。」</span>今從之。發赤水日從《編遺錄》。</span>全忠復書曰：<span class="yinhao">「進則懼脅君之謗，退則懷負國之慚；然不敢不勉。」</span>戊午，全忠發赤水。</p>
<p class="em2 strong"><span class="yinwen">31</span>辛酉，以兵部侍郎盧光啓權句當中書事。<span class="jiazhu">時無宰相，權使之句當。句，古候翻。當，丁浪翻。</span>車駕留岐山三日，壬戌，至鳳翔。</p>
<p class="em2 strong"><span class="yinwen">32</span>朱全忠至長安，宰相百官班迎於長樂坡；明日行，復班辭於臨皋驛。<span class="jiazhu">班迎、班辭，非藩臣所得當。崔胤之奉朱全忠至此，爲一身脫死計，非爲唐社稷計也。宦官旣誅，胤亦死於全忠之手，宜矣。帥，讀曰率。樂，音洛。復，扶又翻。</span>全忠賞李繼昭之功，<span class="jiazhu">以其能保衞崔胤及百官也。</span>初令權知匡國留後，復留爲兩街制置使，賜與甚厚；繼昭盡獻其兵八千人。<span class="jiazhu">孫德昭畏朱溫之雄猜也。</span></p>
<p class="em2 strong">全忠使判官李擇、裴鑄入奏事，稱：<span class="yinhao">「奉密詔及得崔胤書，令臣將兵入朝。」</span>韓全誨等矯詔答以：<span class="yinhao">「朕避災至此，非宦官所劫，密詔皆崔胤詐爲之，卿宜斂兵歸保土宇。」</span>茂貞遣其將符道昭屯武功以拒全忠，<span class="jiazhu">《九域志》：武功縣在長安西北一百五十里。</span>癸亥，全忠將康懷貞擊破之。</p>
<p class="em2 strong"><span class="yinwen">33</span>丁卯，以盧光啓爲右諫議大夫，參知機務。<span class="jiazhu">參知機務，唐久不除授，盧啓自權句當中書爲之。</span></p>
<p class="em2 strong"><span class="yinwen">34</span>戊辰，朱全忠至鳳翔，軍於城東。<span class="jiazhu">《考異》曰：《實錄》：<span class="yinhao">「乙丑，全忠駐軍岐城之東；丙寅，全忠軍至城下。」</span>按全忠癸亥離長安，乙丑、丙寅至岐，太速。今從《編遺錄》、《新紀》。</span>李茂貞登城謂曰：<span class="yinhao">「天子避災，非臣下無禮；讒人誤公至此。」</span>全忠報曰：<span class="yinhao">「韓全誨劫遷天子，今來問罪，迎扈還宮。岐王苟不預謀，何煩陳諭！」</span>上屢詔全忠還鎭，全忠乃拜表奉辭。<span class="jiazhu">屢詔全忠歸鎭，韓全誨、李茂貞挾天子以令之也。全忠拜表奉辭，若不敢逆詔指者，然其意則有在矣。</span>辛未，移兵北趣邠州。<span class="jiazhu">全忠之意在此。茂貞養子繼徽鎭邠；邠、岐，輔車之援也，若先得邠則岐孤。《九域志》：鳳翔東北至邠州二百二十二里。趣，七喻翻；下同。《考異》曰：《金鑾記》曰：<span class="yinhao">「十七日早，聞岐師昨夜二更卻迴，云軍大衄。汴令有表迎駕，幷述行止。汴軍在岐東下寨。十八日、十九日，白麻：『盧光啓可諫議大夫、參知機務。』二十日，翰林學士姚洎兼知外制誥。二十四日，汴令有表，奉辭東去。二十五日，汴軍離發延英門。」</span>《舊紀》：<span class="yinhao">「癸酉，全忠辭去。」</span>今從《編遺錄》。</span></p>
<p class="em2 strong">甲戌，制：守司空兼門下侍郎、同平章事崔胤責授工部尙書，<span class="jiazhu">《考異》曰：《實錄》載制辭曰：<span class="yinhao">「四居極位，一無可稱。」</span>又曰：<span class="yinhao">「無功及人，爲國生事。」</span>按《舊傳》，前云罷知政事、落使務，後云同平章事、鹽鐵轉運使，《實錄》前云罷胤鹽鐵使，至此制官位中復帶鹽鐵使，皆誤。</span>戶部侍郎、同平章事裴樞罷守本官。<span class="jiazhu">皆宦官之意也；時宰相皆不扈從。</span></p>
<p class="em2 strong">乙亥，朱全忠攻邠州，丁丑，靜難節度使李繼徽請降，復姓名楊崇本。全忠質其妻於河中，令崇本仍鎭邠州。<span class="jiazhu">難，乃旦翻。質，音致。爲朱全忠漁色，邠、岐復連兵張本。</span></p>
<p class="em2 strong">全忠之西入關也，韓全誨、李茂貞以詔命徵兵河東，茂貞仍以書求援於李克用。克用遣李嗣昭將五千騎自沁州趣晉州，與汴兵戰于平陽北，破之。<span class="jiazhu">漢平陽縣，隋改爲臨汾，晉州治焉。唐府兵未廢時有平陽府。</span></p>
<p class="em2 strong">乙亥，全忠發邠州；戊寅，次三原。<span class="jiazhu">自邠州東南至三原，一百五十餘里。</span>十二月，癸未，崔胤至三原見全忠，趣之迎駕。<span class="jiazhu">趣，讀曰促。</span>己丑，全忠遣朱友寧攻盩厔，不下。戊戌，全忠自往督戰，盩厔降，屠之。<span class="jiazhu">《九域志》：盩厔縣在鳳翔府東南二百里。盩，音輈。厔音窒。</span>全忠令崔胤帥百官及京城居民悉遷于華州。<span class="jiazhu">帥，讀曰率。</span></p>
<p class="em2 strong"><span class="yinwen">35</span>清海節度使徐彥若薨，遺表薦行軍司馬劉隱權留後。<span class="jiazhu">劉隱始得廣州。</span></p>
<p class="em2 strong"><span class="yinwen">36</span>李神福知錢鏐定不死，<span class="jiazhu">或言錢鏐爲盜所殺，見上文八月。</span>而臨安城堅，久攻不拔，欲歸，恐爲鏐所邀，<span class="jiazhu">自臨安退還宣州，有千秋嶺之險。</span>乃遣人守衞鏐祖考丘壟，禁樵采，<span class="jiazhu">錢鏐，臨安人，其祖父丘壟在焉。</span>又使顧全武通家信；鏐遣使謝之。神福於要路多張旗幟爲虛寨，鏐以爲淮南兵大至，遂請和；神福受其犒賂而還。<span class="jiazhu">還，音旋，又如字。</span></p>
<p class="em2 strong"><span class="yinwen">37</span>朱全忠之入關也，<span class="jiazhu">是年十一月，朱全忠入關。</span>戎昭節度使馮行襲遣副使魯崇矩聽命於全忠。<span class="jiazhu">按光化元年，以馮行襲爲昭信軍節度使，天祐二年，始改昭信軍爲戎昭軍。</span>韓全誨遣中使二十餘人分道徵江、淮兵屯金州，以脅全忠，行襲盡殺中使，收其詔敕送全忠。<span class="jiazhu">馮行襲以昭信節度使治金州，故得盡殺中使。</span>又遣使徵兵於王建，朱全忠亦遣使乞師于建。建外脩好於全忠，罪狀李茂貞，<span class="jiazhu">好，呼到翻。</span>而陰勸茂貞堅守，許之救援；以武信節度使王宗佶、前東川節度使王宗滌等爲扈駕指揮使，將兵五萬，聲言迎車駕，其實襲茂貞山南諸州。<span class="jiazhu">爲王建取山南西道張本。</span></p>
<p class="em2 strong"><span class="yinwen">38</span>江西節度使鍾傳將兵圍撫州刺史危全諷，天火燒其城，士民讙驚。<span class="jiazhu">讙，與諠同。</span>諸將請急攻之，傳曰：<span class="yinhao">「乘人之危，非仁也。」</span>乃祝曰：<span class="yinhao">「全諷之罪，無爲害民。」</span>火尋止。全諷聞之，謝罪聽命，以女妻傳子匡時。<span class="jiazhu">妻，七細翻。</span></p>
<p class="em2 strong">傳少時嘗獵，<span class="jiazhu">少，詩照翻。</span>醉遇虎，與鬬，虎搏其肩，而傳亦持虎腰不置，旁人共殺虎，乃得免。旣貴，悔之，常戒諸子曰：<span class="yinhao">「士處世貴智謀，勿效吾暴虎也。」</span><span class="jiazhu">《詩》曰：袒裼暴虎。《註》云：暴虎，空手以搏之也。處，昌呂翻。</span></p>
<p class="em2 strong"><span class="yinwen">39</span>武貞節度使雷滿薨，子彥威自稱留後。</p> 



</div></body></html>