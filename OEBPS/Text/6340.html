<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百九十六·唐紀十二·太宗文武大聖大廣孝皇帝中之中</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀十二">唐紀十二</span></span></h1>
<p><span class="jiazhu">起重光赤奮若<span class="biaozhusup" data-rel="（辛丑）"></span>，盡昭陽單閼<span class="biaozhusup" data-rel="（癸卯）"></span>三月，凡二年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="太宗文武大聖大廣孝皇帝中之中">太宗文武大聖大廣孝皇帝中之中</span></span></h5>
<p class="strong"><span class="section" id="title-3"><span data-head-description="太宗文武大聖大廣孝皇帝中之中" data-head-level="h4" data-head-title="貞觀十五年">貞觀十五年</span></span><span class="biaozhusup" data-rel="（辛丑、六四一年）"></span></p>
<p class="em2 strong"><span class="yinwen">1</span>春，正月，甲戌，以吐蕃祿東贊爲右衞大將軍。<span class="jiazhu">觀，古玩翻。吐，從暾入聲。</span>上嘉祿東贊善應對，以琅邪公主外孫段氏妻之；<span class="jiazhu">妻，七細翻。</span>辭曰：<span class="yinhao">「臣國中自有婦，父母所聘，不可棄也。且贊普未得謁公主，陪臣何敢先娶！」</span>上益賢之，然欲撫以厚恩，竟不從其志。<span class="jiazhu">史言夷狄之人猶能以禮自處，而中國乃不能以禮處之。</span></p>
<p class="em2 strong">丁丑，命禮部尙書江夏王道宗持節送文成公主于吐蕃。<span class="jiazhu">尙，辰羊翻。夏，戶雅翻。吐，從暾入聲。</span>贊普大喜，見道宗，盡子壻禮，慕中國衣服、儀衞之美，爲公主別築城郭宮室而處之，自服紈綺以見公主。其國人皆以赭塗面，公主惡之，<span class="jiazhu">爲，于僞翻。處，昌呂翻。惡，烏路翻。</span>贊普下令禁之；亦漸革其猜暴之性，遣子弟入國學，受《詩》、《書》。</p>
<p class="em2 strong"><span class="yinwen">2</span>乙亥，突厥侯<span class="jiaozhusup">【張：「侯」作「俟」。】</span>利苾可汗始帥部落濟河，<span class="jiazhu">前年受詔，今始濟河。厥，九勿翻。苾，毗必翻。可，從刊入聲。汗，音寒。帥，讀曰率。</span>建牙於故定襄城，<span class="jiazhu">杜佑曰：故定襄城，在朔州馬邑郡北三百許里。</span>有戶三萬，勝兵四萬，<span class="jiazhu">勝，音升。</span>馬九萬匹，仍奏言：<span class="yinhao">「臣非分蒙恩，爲部落之長，<span class="jiazhu">分，扶問翻。長，知兩翻。</span>願子子孫孫爲國家一犬，守吠北門。若薛延陀侵逼，請從<span class="jiaozhusup">【章：十二行本「從」作「徙」;乙十一行本同。】</span>家屬入長城。」</span>詔許之。</p>
<p class="em2 strong"><span class="yinwen">3</span>上將幸洛陽，命皇太子監國，<span class="jiazhu">監，古銜翻。</span>留右僕射高士廉輔之。<span class="jiazhu">射，寅謝翻。</span>辛巳，行及溫湯。<span class="jiazhu">新豐有驪山溫湯，華州有溫湯府。</span>衞士崔卿、刁文懿憚於行役，冀上驚而止，乃夜射行宮，<span class="jiazhu">射，而亦翻。</span>矢及寢庭者五；皆以大逆論。<span class="jiazhu">十惡，二曰謀大逆。《註》云：爲謀毀宗廟、山陵及宮闕。《刑統議》曰：此條之人，干紀犯順，違道悖德，逆莫大焉，故曰大逆。以大逆論者，未是犯大逆正條，以其干紀犯順，以大逆論罪。</span></p>
<p class="em2 strong">三月，戊辰，幸襄城宮，地旣煩熱，復多毒蛇；<span class="jiazhu">復，扶又翻。</span>庚午，罷襄城宮，分賜百姓，免閻立德官。<span class="jiazhu">營襄城宮見上卷上年。</span></p>
<p class="em2 strong"><span class="yinwen">4</span>夏，四月，辛卯朔，詔以來年二月有事于泰山。</p>
<p class="em2 strong"><span class="yinwen">5</span>上以近世陰陽雜書，訛僞尤多，命太常博士呂才<span class="jiazhu">漢叔孫通爲博士，屬太常，隋、唐最爲清選。太常博士，從七品上，掌五禮之儀式，本先王之法制，適變隨時而損益焉。</span>與諸術士刊定可行者，凡四十七卷。己酉，書成，上之；<span class="jiazhu">上，時掌翻。</span>才皆爲之敍，質以經史。其敍《宅經》，以爲：<span class="yinhao">「近世巫覡<span class="jiazhu">覡，他狄翻。</span>妄分五姓，如張、王爲商，武、庾爲羽，似取諧韻；至於以柳爲宮，以趙爲角，又復不類。或同出一姓，分屬宮商；或複姓數字，莫辨徵羽。此則事不稽古，義理乖僻者也。」</span><span class="jiazhu">近世相傳，以字學分五音，只在脣舌齒調之，舌居中者爲宮，口開張者爲商，舌縮卻者爲角，舌拄齒者爲徵，脣撮聚者爲羽。陰陽家以五姓分屬五音，說正如此。徵，陟里翻。</span>敍《祿命》，以爲：<span class="yinhao">「祿命之書，多言或中，<span class="jiazhu">中，竹仲翻。</span>人乃信之。然長平阬卒，未聞共犯三刑；<span class="jiazhu">長平之戰，死者四十五萬人。三刑：寅刑巳，巳刑申，申刑寅；丑刑戌，戌刑未，未刑丑；子刑卯，卯刑子。又辰辰、午午、酉酉、亥亥，謂之自刑。</span>南陽貴士，何必俱當六合！<span class="jiazhu">子與丑合，寅與亥合，卯與戌合，辰與酉合，巳與申合，午與未合。漢光武中興，南陽人士多貴。</span>今亦有同年同祿而貴賤懸殊，共命共胎而壽夭更異。<span class="jiazhu">夭，於紹翻。</span>按魯莊公法應貧賤，又尩弱短陋，<span class="jiazhu">尩，烏黃翻。</span>惟得長壽；秦始皇法無官爵，縱得祿，少奴婢，爲人無始有終；<span class="jiazhu">少，詩沼翻。</span>漢武帝、後魏孝文帝皆法無官爵；宋武帝祿與命並當空亡，<span class="jiazhu">甲己申酉，乙庚午未，丙辛辰巳，丁壬寅卯，戊癸子丑戌亥，謂之截路空亡。甲子旬戌亥，甲戌旬申酉，甲申旬午未，甲午旬辰巳，甲辰旬寅卯，甲寅旬子丑，謂之旬中空亡。</span>唯宜長子，雖有次子，法當早夭；<span class="jiazhu">長，知兩翻。夭，於紹翻；下壽夭同。</span>此皆祿命不驗之著明者也。」</span>其敍《葬》，以爲：<span class="yinhao">「《孝經》云：『卜其宅兆而安厝之，』蓋以窀穸旣終，<span class="jiazhu">杜預曰：窀，厚也。穸，夜也。厚夜，猶言長夜。窀，株倫翻。</span>永安體魄，而朝市遷變，泉石交侵，不可前知，故謀之龜筮。近歲或選年月，或相墓田，<span class="jiazhu">朝，直遙翻。相，息亮翻。</span>以爲一事失所，禍及死生。按《禮》：天子、諸侯、大夫葬皆有月數，是古人不擇年月也。<span class="jiazhu">古者天子七月而葬，同軌畢至；諸侯五月，同盟至；大夫三月，同位至。</span>《春秋》：『九月，丁巳，葬定公，雨，不克葬，戊午，日下昃，乃克葬，』是不擇日也。鄭葬簡公，司墓之室當路，毀之則朝而窆，<span class="jiazhu">窆，必驗翻。</span>不毀則日中而窆，子產不毀，是不擇時也。古之葬者皆於國都之北，兆域有常處，是不擇地也。今葬書以爲子孫富貴、貧賤、壽夭，皆因卜葬所致。夫子文爲令尹而三已，柳下惠爲士師而三黜，計其丘隴，未嘗改移。而野俗無識，妖巫妄言，遂於擗捅之際，擇葬地以希官爵；<span class="jiazhu">夫，音扶。妖，於驕翻。擗，頻亦翻。</span>荼毒之秋，選葬時以規財利。或云辰日不可哭泣，遂莞爾而對弔客；或云同屬忌於臨壙，遂吉服不送其親。傷敎敗禮，莫斯爲甚！」</span>術士皆惡其言，<span class="jiazhu">敗，補邁翻。惡，烏路翻。</span>而識者皆以爲確論。</p>
<p class="em2 strong"><span class="yinwen">6</span>丁巳，果毅都尉席君買帥精騎百二十襲擊吐谷渾丞相宣王，破之，斬其兄弟三人。<span class="jiazhu">帥，讀曰率。騎，奇寄翻。吐，從暾入聲。谷，音浴。相，息亮翻。《考異》曰：《舊傳》云：<span class="yinhao">「鄯州刺史杜鳳舉與威信王合兵擊丞相王，破之，殺其兄弟三人。」</span>今從《實錄》。</span>初，丞相宣王專國政，陰謀襲弘化公主，<span class="jiazhu">帝以宗室女爲弘化公主，下嫁吐谷渾。</span>劫其王諾曷鉢奔吐蕃。諾曷鉢聞之，輕騎奔鄯善城，<span class="jiazhu">隋煬帝破吐谷渾，置四郡。鄯善郡治鄯善城，卽古之樓蘭城。騎，奇寄翻。鄯，時戰翻。</span>其臣威信王以兵迎之，故君買爲之討誅宣王。<span class="jiazhu">爲，于僞翻。</span>國人猶驚擾，遣戶部尙書唐儉等慰撫之。<span class="jiazhu">尙，辰羊翻。</span></p>
<p class="em2 strong"><span class="yinwen">7</span>五月，壬申，幷州父老詣闕請上封泰山畢，還幸晉陽，上許之。<span class="jiazhu">幷，卑名翻。</span></p>
<p class="em2 strong"><span class="yinwen">8</span>丙子，百濟來告其王扶餘璋之喪，遣使册命其嗣子義慈。<span class="jiazhu">使，疏吏翻。嗣，祥吏翻。</span></p>
<p class="em2 strong"><span class="yinwen">9</span>己酉，有星孛于太微，太史令薛頤上言，未可東封。<span class="jiazhu">孛，蒲內翻。上，時掌翻。</span>辛亥，起居郎褚遂良亦言之；丙辰，詔罷封禪。</p>
<p class="em2 strong"><span class="yinwen">10</span>太子詹事于志寧遭母喪，尋起復就職。<span class="jiazhu">按《會要》，武德年制，文官遭父母喪，聽去職。起復者，起之於苫塊之中而復其官職也，亦謂之奪情。</span>太子治宮室，妨農功；又好鄭、衞之樂；<span class="jiazhu">治，直之翻。好，呼到翻。</span>志寧諫，不聽。又寵昵宦官，常在左右，<span class="jiazhu">昵，尼質翻。</span>志寧上書，以爲：<span class="yinhao">「自易牙以來，宦官覆亡國家者非一。今殿下親寵此屬，使陵易衣冠，不可長也。」</span><span class="jiazhu">上，時掌翻；下同。易，以豉翻。長，竹兩翻。</span>太子役使司馭等，半歲不許分番，<span class="jiazhu">太僕寺典廐署，有執馭一百人，舊番上二宮。《六典》，太子僕寺有廐牧署，有冀馭十五人，駕士三十人。</span>又私引突厥達哥友入宮，<span class="jiazhu">《新書》作<span class="yinhao">「達哥支」</span>。</span>志寧上書切諫，太子大怒，遣刺客張思政、紇干承基殺之。<span class="jiazhu">紇，下沒翻。</span>二人入其第，見志寧寢處苫塊，<span class="jiazhu">孔穎達曰：寢苫枕塊，謂孝子居於廬中，寢臥於苫，頭枕於塊。處，昌呂翻。</span>竟不忍殺而止。</p>
<p class="em2 strong"><span class="yinwen">11</span>西突厥沙鉢羅葉護可汗數遣使入貢。<span class="jiazhu">數，所角翻；下勿數同。使，疏吏翻；下同。</span>秋，七月，甲戌，命左領軍將軍張大師持節卽其所號立爲可汗，賜以鼓纛。<span class="jiazhu">纛，徒到翻。</span>上又命使者多齎金帛，歷諸國市良馬，魏徵諫曰：<span class="yinhao">「可汗位未定而先市馬，彼必以爲陛下志在市馬，以立可汗爲名耳。使可汗得立，荷德必淺；<span class="jiazhu">荷，下可翻。</span>若不得立，爲怨實深。諸國聞之，亦輕中國。市或不得，得亦非美。茍能使彼安寧，則諸國之馬，不求自至矣。」</span>上欣然止之。</p>
<p class="em2 strong">乙毗咄陸可汗與沙鉢羅葉護互相攻，乙毗咄陸浸強大，西域諸國多附之。未幾，乙毗咄陸使石國吐屯擊沙鉢羅葉護，擒之以歸，殺之。<span class="jiazhu">吐屯，突厥官名，使分主諸國。沙鉢羅葉護立見上卷十三年。幾，居豈翻。</span></p>
<p class="em2 strong"><span class="yinwen">12</span>丙子，上指殿屋謂侍臣曰：<span class="yinhao">「治天下如建此屋，<span class="jiazhu">治，直之翻。</span>營構旣成，勿數改移；茍易一榱，<span class="jiazhu">榱，所追翻。屋橑，秦名爲屋椽，周謂之榱，魯謂之桷。</span>正一瓦，踐履動搖，必有所損。若慕奇功，變法度，不恆其德，勞擾實多。」</span><span class="jiazhu">恆，戶登翻。</span></p>
<p class="em2 strong"><span class="yinwen">13</span>上遣職方郎中陳大德使高麗；<span class="jiazhu">職方，掌天下地圖及城隍鎭戍烽候之數，辨其邦國之遠近及四夷之歸化，凡五方之區域，都邑之廢置，疆埸之爭訟，舉而正之。使，疏吏翻。麗，力知翻。</span>八月，己亥，自高麗還。大德初入其境，欲知山川風俗，所至城邑，以綾綺遺其守者，曰：<span class="yinhao">「吾雅好山水，<span class="jiazhu">遺，于季翻。好，呼到翻。</span>此有勝處，吾欲觀之。」</span>守者喜，導之遊歷，無所不至，往往見中國人，自云：<span class="yinhao">「家在某郡，隋末從軍，沒於高麗，高麗妻以遊女，<span class="jiazhu">妻，七細翻。</span>與高麗錯居，殆將半矣。」</span>因問親戚存沒，大德紿之曰：<span class="yinhao">「皆無恙。」</span><span class="jiazhu">紿，蕩亥翻。恙，余亮翻。</span>咸涕泣相告。數日後，隋人望之而哭者，徧於郊野。大德言於上曰：<span class="yinhao">「其國聞高昌亡，大懼，館候之勤，加於常數。」</span>上曰：<span class="yinhao">「高麗本四郡地耳，<span class="jiazhu">漢武帝置臨屯、眞番、樂浪、玄菟四郡，高麗有其地。</span>吾發卒數萬攻遼東，彼必傾國救之，別遣舟師出東萊，自海道趨平壤，<span class="jiazhu">趨，七喻翻。</span>水陸合勢，取之不難。但山東州縣彫瘵未復，吾不欲勞之耳！」</span><span class="jiazhu">觀帝此言，已有取高麗之心。瘵，則界翻。</span></p>
<p class="em2 strong"><span class="yinwen">14</span>乙巳，上謂侍臣曰：<span class="yinhao">「朕有二喜一懼。比年豐稔，<span class="jiazhu">比，毘至翻。</span>長安斗粟直三、四錢，一喜也；北虜久服，邊鄙無虞，二喜也。治安則驕侈易生，<span class="jiazhu">治，直吏翻。易，以豉翻。</span>驕侈則危亡立至，此一懼也。」</span></p>
<p class="em2 strong"><span class="yinwen">15</span>冬，十月，辛卯，上校獵伊闕；壬辰，幸嵩陽；<span class="jiazhu">伊闕縣，舊曰新城，隋開皇十八年更名；有伊闕。嵩陽縣，舊曰潁陽，隋開皇六年，改曰武林，十八年，改曰輪氏，大業元年，改曰嵩陽；有嵩高山。並屬洛州。</span>辛丑，還宮。</p>
<p class="em2 strong"><span class="yinwen">16</span>幷州大都督長史李世勣在州十六年，令行禁止，民夷懷服。上曰：<span class="yinhao">「隋煬帝勞百姓，築長城以備突厥，卒無所益。<span class="jiazhu">卒，子恤翻。</span>朕唯置李世勣於晉陽而邊塵不驚，其爲長城，豈不壯哉！」</span>十一月，庚申，以世勣爲兵部尙書。</p>
<p class="em2 strong"><span class="yinwen">17</span>壬申，車駕西歸長安。</p>
<p class="em2 strong"><span class="yinwen">18</span>薛延陀眞珠可汗聞上將東封，謂其下曰：<span class="yinhao">「天子封泰山，士馬皆從，<span class="jiazhu">從，才用翻。</span>邊境必虛，我以此時取思摩，如拉朽耳。」</span><span class="jiazhu">拉，盧合翻。</span>乃命其子大度設發同羅、僕骨、廻紇、靺鞨、霫等兵<span class="jiazhu">紇，下沒翻。靺鞨，音末曷。霫，而立翻。</span>合二十萬，度漠南，屯白道川，據善陽嶺以擊突厥。<span class="jiazhu">善陽嶺在朔州善陽縣北。</span>俟利苾可汗不能禦，帥部落入長城，保朔州，遣使告急。<span class="jiazhu">苾，毘必翻。帥，讀曰率；下同。使，疏吏翻；下同。</span></p>
<p class="em2 strong">癸酉，上命營州都督張儉帥所部騎兵及奚、霫、契丹壓其東境；以兵部尙書李世勣爲朔州道行軍總管，將兵六萬，騎千二百，屯羽方；<span class="jiazhu">騎，奇寄翻；下同。<span class="yinhao">「羽方」</span>，《新書》作<span class="yinhao">「朔州」</span>。</span>右衞大將軍李大亮爲靈州道行軍總管，將兵四萬，騎五千，屯靈武；<span class="jiazhu">靈武縣屬靈州靈武郡。將兵，卽亮翻。</span>右屯衞大將軍張士貴將兵一萬七千，爲慶州道行軍總管，出雲中；涼州都督李襲譽爲涼州道行軍總管，出其西。</p>
<p class="em2 strong">諸將辭行，上戒之曰：<span class="yinhao">「薛延陀負其強盛，踰漠而南，行數千里，馬已疲瘦。凡用兵之道，見利速進，不利速退。薛延陀不能掩思摩不備，急擊之，思摩入長城，又不速退；吾已敕思摩燒薙秋草，<span class="jiazhu">薙，他計翻，耘除也。</span>彼糧糗日盡，野無所獲。頃偵者來，云其馬齧林木枝皮略盡。卿等當與思摩共爲掎角，<span class="jiazhu">糗，去久翻。偵，丑鄭翻。掎，居蟻翻。</span>不須速戰，俟其將退，一時奮擊，破之必矣。」</span></p>
<p class="em2 strong"><span class="yinwen">19</span>十二月，戊子，車駕至京師。</p>
<p class="em2 strong"><span class="yinwen">20</span>己亥，薛延陀遣使入見，請與突厥和親。甲辰，李世勣敗薛延陀於諾眞水。<span class="jiazhu">出雲中古城，西北行四百許里，至諾眞水。見，賢遍翻。</span>初，薛延陀擊西突厥沙鉢羅及阿史那社爾，皆以步戰取勝；及將入寇，乃大敎步戰，使五人爲伍，一人執馬，四人前戰，戰勝則授以馬追奔。於是大度設將三萬騎逼長城，欲擊突厥，而思摩已走，知不可得，遣人登城罵之。會李世勣引唐兵至，塵埃漲天，大度設懼，將其衆自赤柯濼北走，<span class="jiazhu">將，卽亮翻。騎，奇寄翻；下同。濼，匹各翻。自淮以北，率以積水處爲濼。</span>世勣選麾下及突厥精騎六千自直道邀之，踰白道川，追及於青山。大度設走累日，至諾眞水，勒兵還戰，陳亙十里。<span class="jiazhu">陳，讀曰陣。</span>突厥先與之戰，不勝，還走，大度設乘勝追之，遇唐兵，薛延陀萬矢俱發，唐馬多死。世勣命士卒皆下馬，執長矟，直前衝之。<span class="jiazhu">矟，色角翻。</span>薛延陀衆潰，副總管薛萬徹以數千騎收其執馬者。薛延陀失馬，不知所爲，唐兵縱擊，斬首三千餘級，捕虜五萬餘人。大度設脫身走，萬徹追之不及。其衆至漠北，值大雪，人畜凍死者什八九。</p>
<p class="em2 strong">李世勣還軍定襄，突厥思結部居五臺者叛走，<span class="jiazhu">五臺，本漢太原慮虒縣，久廢，後魏改曰驢夷，大業初，改曰五臺，有五臺山；屬代州。</span>州兵追之，會世勣軍還，夾擊，悉誅之。</p>
<p class="em2 strong">丙子，<span class="jiaozhusup">【嚴：「子」改「午」。】</span>薛延陀使者辭還，上謂之曰：<span class="yinhao">「吾約汝與突厥以大漠爲界，有相侵者，我則討之。汝自恃其強，踰漠攻突厥。李世勣所將纔數千騎耳，汝已狼狽如此！歸語可汗：<span class="jiazhu">將，卽亮翻。語，牛倨翻。厥，九勿翻。</span>凡舉措利害，可善擇其宜。」</span></p>
<p class="em2 strong"><span class="yinwen">21</span>上問魏徵：<span class="yinhao">「比來朝臣何殊不論事？」</span><span class="jiazhu">朝，直遙翻。比，毗至翻。</span>對曰：<span class="yinhao">「陛下虛心采納，必有言者。凡臣徇國者寡，愛身者多，彼畏罪，故不言耳。」</span>上曰：<span class="yinhao">「然。人臣關說忤旨，動及刑誅，與夫蹈湯火冒白刃者亦何異哉！<span class="jiazhu">忤，五故翻。冒，莫北翻。</span>是以禹拜昌言，<span class="jiazhu">見《書·三謨》。</span>良爲此也。」</span><span class="jiazhu">爲，于僞翻。</span></p>
<p class="em2 strong">房玄齡、高士廉遇少府少監竇德素於路，<span class="jiazhu">秦置少府，掌山澤之稅，漢掌內府珍貨。梁始爲卿，隋改爲監；唐從三品，少監從四品，掌供百工伎巧之事，凡天子之服御，百官之儀制，展采備物，皆率其屬以供之。</span>問：<span class="yinhao">「北門近何營繕？」</span>德素奏之。上怒，讓玄齡等曰：<span class="yinhao">「君但知南牙政事，北門小營繕，何預君事！」</span><span class="jiazhu">唐正牙在南，故曰南牙；玄武門在北，曰北門。劉馮《事始》：兵書曰：牙旗者，將軍之精。凡始建牙，必以制日。制日者，其辰之在五行，以上剋下之日也。又《尙書［緯］》曰：門旗二口八幅，色紅，大將牙門之旗，出引將軍前列。又《黃帝出軍訣》曰：牙旗者，將軍之精；金鼓者，將軍之氣。《周禮·司常職》云：軍旅會同置旌門。夫以旌爲門，卽旗門也。後世軍中遂置牙門將，又有牙兵；典總此兵，以押衙爲名。至於官府，早晚軍吏兩謁，亦名爲衙。呼謂旣熟，雖天子正殿受朝謁，亦名正衙。</span>玄齡等拜謝。魏徵進曰：<span class="yinhao">「臣不知陛下何以責玄齡等，而玄齡等亦何所謝！玄齡等爲陛下股肱耳目，於中外事豈有不應知者！使所營爲是，當助陛下成之；爲非，當請陛下罷之。問於有司，理則宜然。不知何罪而責，亦何罪而謝也！」</span>上甚愧之。</p>
<p class="em2 strong"><span class="yinwen">22</span>上嘗臨朝謂侍臣曰：<span class="yinhao">「朕爲人主，常兼將相之事。」</span>給事中張行成退而上書，以爲：<span class="yinhao">「禹不矜伐而天下莫與之爭。<span class="jiazhu">《書》：舜謂禹曰：汝惟不矜，天下莫與汝爭能；汝惟不伐，天下莫與汝爭功。朝，直遙翻；下同。將，卽亮翻。相，息亮翻。而上，時掌翻。</span>陛下撥亂反正，羣臣誠不足望清光；然不必臨朝言之。以萬乘之尊，乃與羣臣校功爭能，臣竊爲陛下不取。」</span><span class="jiazhu">乘，繩證翻。爲，于僞翻。</span>上甚善之。</p>
<p class="strong"><span class="section" id="title-4"><span data-head-description="太宗文武大聖大廣孝皇帝中之中" data-head-level="h4" data-head-title="貞觀十六年">十六年</span></span><span class="biaozhusup" data-rel="（壬寅、六四二年）"></span></p>
<p class="em2 strong"><span class="yinwen">1</span>春，正月，乙丑，魏王泰上《括地志》。<span class="jiazhu">上，時掌翻；下同。</span>泰好學，司馬蘇勗說泰，以古之賢王皆招士著書，故泰奏請脩之。<span class="jiazhu">時泰奏引蕭德言、顏胤、蔣亞卿、許偃等就府脩撰。好，呼到翻。說，輸芮翻。</span>於是大開館舍，廣延時俊，人物輻湊，門庭如市。泰月給踰於太子，諫議大夫褚遂良上疏，以爲：<span class="yinhao">「聖人制禮，尊嫡卑庶，世子用物不會，與王者共之。<span class="jiazhu">《周禮》：王及世子惟膳不會，其他服物，世子猶皆會。會，古外翻。</span>庶子雖愛，不得踰嫡，所以塞嫌疑之漸，除禍亂之源也。若當親者疏，當尊者卑，則佞巧之姦，乘機而動矣。昔漢竇太后寵梁孝王，卒以憂死；<span class="jiazhu">見《漢景帝紀》。塞，悉則翻。卒，子恤翻。</span>宣帝寵淮陽憲王，亦幾至於敗。<span class="jiazhu">見《宣帝》、《元帝紀》。幾，居希翻；下同。</span>今魏王新出閤，宜示以禮則，訓以謙儉，乃爲良器，此所謂『聖人之敎不肅而成』者也。」</span><span class="jiazhu">《孝經》載孔子之言。</span>上從之。</p>
<p class="em2 strong">上又令泰徙居武德殿；魏徵上書，以爲：<span class="yinhao">「陛下愛魏王，常欲使之安全，宜每抑其驕奢，不處嫌疑之地。<span class="jiazhu">處，昌呂翻。</span>今移居此殿，乃在東宮之西，海陵昔嘗居之，<span class="jiazhu">元吉追封海陵剌王。</span>時人不以爲可；雖時異事異，然亦恐魏王之心不敢安息也。」</span>上曰：<span class="yinhao">「幾致此誤。」</span>遽遣泰歸第。</p>
<p class="em2 strong"><span class="yinwen">2</span>辛未，徙死罪者實西州，其犯流徒則充戍，各以罪輕重爲年限。</p>
<p class="em2 strong"><span class="yinwen">3</span>敕天下括浮遊無籍者，限來年末附畢。<span class="jiazhu">附者，附籍也。</span></p>
<p class="em2 strong"><span class="yinwen">4</span>以兼中書侍郎岑文本爲中書侍郎，專知機密。<span class="jiazhu">中書侍郎二員。時獨用文本，故專典機密。</span></p>
<p class="em2 strong"><span class="yinwen">5</span>夏，四月，壬子，上謂諫議大夫褚遂良曰：<span class="yinhao">「卿猶知起居注，<span class="jiazhu">《唐六典》曰：漢獻帝及西晉以後，諸帝皆有起居注，皆史官所錄。隋置起居舍人，始爲職員，列爲侍臣，專掌其事。每季爲卷，送付史官。其以他官兼者，則謂之知起居注。</span>所書可得觀乎？」</span>對曰：<span class="yinhao">「史官書人君言動，備記善惡，庶幾人君不敢爲非，未聞自取而觀之也！」</span><span class="jiazhu">幾，居希翻。</span>上曰：<span class="yinhao">「朕有不善，卿亦記之邪？」</span><span class="jiazhu">邪，音耶。</span>對曰：<span class="yinhao">「臣職當載筆，<span class="jiazhu">《記·曲禮》曰：史載筆。</span>不敢不記。」</span>黃門侍郎劉洎曰：<span class="yinhao">「借使遂良不記，天下亦皆記之。」</span><span class="jiazhu">洎，其冀翻。</span>上曰：<span class="yinhao">「誠然。」</span></p>
<p class="em2 strong"><span class="yinwen">6</span>六月，庚寅，詔息隱王可追復皇太子，海陵剌王元吉追封巢王，<span class="jiazhu">息王、海陵王，皆帝踐阼追封。剌，來達翻。</span>諡並依舊。<span class="jiazhu">諡，神至翻。</span></p>
<p class="em2 strong"><span class="yinwen">7</span>甲辰，詔自今皇太子出用庫物，所司勿爲限制。於是太子發取無度，左庶子張玄素上書，以爲：<span class="yinhao">「周武帝平定山東，隋文帝混一江南，勤儉愛民，皆爲令主；有子不肖，卒亡宗祀。<span class="jiazhu">謂天元及煬帝也。卒，子恤翻。</span>聖上以殿下親則父子，事兼家國，所應用物不爲節限，恩旨未踰六旬，用物已過七萬，驕奢之極，孰云過此！況宮臣正士，未嘗在側；羣邪淫巧，昵近深宮。在外瞻仰，已有此失；居中隱密，寧可勝計！<span class="jiazhu">昵，尼質翻。近，其靳翻。勝，音升。</span>苦藥利病，苦言利行，<span class="jiazhu">因張良之言而品節之。</span>伏惟居安思危，日愼一日。」</span>太子惡其書，<span class="jiazhu">惡，烏路翻。</span>令戶奴伺玄素早朝，<span class="jiazhu">戶奴、官奴，掌守門戶。伺，相吏翻。朝，直遙翻。</span>密以大馬箠擊之，幾斃。<span class="jiazhu">箠，止蘂翻。幾，居希翻，又音祁。</span></p>
<p class="em2 strong"><span class="yinwen">8</span>秋，七月，戊子，<span class="jiaozhusup">【章：十二行本「子」作「午」；乙十一行本同。】</span>以長孫無忌爲司徒，房玄齡爲司空。</p>
<p class="em2 strong"><span class="yinwen">9</span>庚申，制：<span class="yinhao">「自今有自傷殘者，據法加罪，仍從賦役。」</span>隋末賦役重數，人往往自折支體，謂之<span class="yinhao">「福手」</span>、<span class="yinhao">「福足」</span>；<span class="jiazhu">數，所角翻。折，而設翻。</span>至是遺風猶存，故禁之。</p>
<p class="em2 strong"><span class="yinwen">10</span>特進魏徵有疾，上手詔問之，且言：<span class="yinhao">「不見數日，朕過多矣。今欲自往，恐益爲勞。若有聞見，可封狀進來。」</span>徵上言：<span class="jiazhu">上，時掌翻；下上表同。</span><span class="yinhao">「比者弟子陵師，奴婢忽主，下多輕上，皆有爲而然，漸不可長。」</span>又言：<span class="yinhao">「陛下臨朝，常以至公爲言，退而行之，未免私僻。或畏人知，橫加威怒，<span class="jiazhu">比，毗至翻。爲，于僞翻。長，知兩翻。朝，直遙翻。橫，戶孟翻。</span>欲蓋彌彰，竟有何益！」</span>徵宅無堂，上命輟小殿之材以構之，<span class="jiazhu">程大昌曰：魏徵宅在丹鳳門直出南面永興坊內。</span>五日而成，仍賜以素屛風、素褥、几、杖等以遂其所尙。徵上表謝，上手詔稱：<span class="yinhao">「處卿至此，蓋爲黎元與國家，豈爲一人，<span class="jiazhu">處，昌呂翻。爲，于僞翻。</span>何事過謝！」</span></p>
<p class="em2 strong"><span class="yinwen">11</span>八月，丁酉，上曰：<span class="yinhao">「當今國家何事最急？」</span>諫議大夫褚遂良曰：<span class="yinhao">「今四方無虞，唯太子、諸王宜有定分最急。」</span><span class="jiazhu">分，扶又翻。</span>上曰：<span class="yinhao">「此言是也。」</span>時太子承乾失德，魏王泰有寵，羣臣日有疑議，上聞而惡之，<span class="jiazhu">惡，烏路翻。</span>謂侍臣曰：<span class="yinhao">「方今羣臣，忠直無踰魏徵，我遣傅太子，用絕天下之疑。」</span>九月，丁巳，以魏徵爲太子太師。徵疾少愈，詣朝堂表辭，<span class="jiazhu">少，詩沼翻。朝，直遙翻。</span>上手詔諭以：<span class="yinhao">「周幽、晉獻，廢嫡立庶，危國亡家。<span class="jiazhu">周幽王廢太子而立褒姒之子，爲犬戎所殺，周室遂微。晉獻公廢世子，立驪姬之子，晉國大亂。</span>漢高祖幾廢太子，賴四皓然後安。<span class="jiazhu">見《漢高紀》及《考異》。幾，居希翻。</span>我今賴公，卽其義也。知公疾病，<span class="jiazhu">《說文》：病，疾加也。</span>可臥護之。」</span>徵乃受詔。</p>
<p class="em2 strong"><span class="yinwen">12</span>癸亥，薛延陀眞珠可汗遣其叔父沙鉢羅泥熟俟斤來請婚，<span class="jiazhu">俟，渠之翻。</span>獻馬三千，貂皮三萬八千，馬腦鏡一。</p>
<p class="em2 strong"><span class="yinwen">13</span>癸酉，以涼州都督郭孝恪行安西都護、西州刺史。高昌舊民與鎭兵及謫徙者雜居西州，<span class="jiazhu">鎭兵，謂鎭守之兵。謫徙，謂死罪流徒謫徙者。</span>孝恪推誠撫御，咸得其歡心。</p>
<p class="em2 strong"><span class="yinwen">14</span>西突厥乙毗咄陸可汗旣殺沙鉢羅葉護，幷其衆，又擊吐火羅，滅之。<span class="jiazhu">杜佑曰：吐火羅一名土壑宜，後魏時吐呼羅都葱嶺西五百里，在烏滸河南，卽嬀水也。</span>自恃強大，遂驕倨，拘留唐使者，侵暴西域，遣兵寇伊州，郭孝恪將輕騎二千自烏骨邀擊，敗之。<span class="jiazhu">將，卽亮翻。騎，奇寄翻。敗，補邁翻。</span>乙毗咄陸又遣處月、處密二部圍天山，<span class="jiazhu">西州西南有南平、安昌兩城，又百二十里至天山軍。</span>孝恪擊走之，乘勝進拔處月俟斤所居城，追奔至遏索山，降處密之衆而歸。<span class="jiazhu">俟，渠之翻。索，昔各翻。降，戶江翻。</span></p>
<p class="em2 strong">初，高昌旣平，歲發兵千餘人戍守其地，褚遂良上疏，以爲：<span class="yinhao">「聖王爲治，先華夏而後夷狄。<span class="jiazhu">上，時掌翻。治，直吏翻。先，悉薦翻。夏，戶雅翻。後，戶遘翻。</span>陛下興兵取高昌，數郡蕭然，累年不復；<span class="jiazhu">不復，不能復承平之舊也。</span>歲調千餘人屯戍，<span class="jiazhu">調，徒弔翻。</span>遠去鄕里，破產辦裝。又謫徙罪人，皆無賴子弟，適足騷擾邊鄙，豈能有益行陳！<span class="jiazhu">行，戶剛翻。陳，讀曰陣。</span>所遣多復逃亡，徒煩追捕。<span class="jiazhu">復，扶又翻。</span>加以道塗所經，沙磧千里，冬風如割，夏風如焚，行人往來，遇之多死。設使張掖、酒泉有烽燧之警，<span class="jiazhu">磧，七迹翻。掖，音亦。</span>陛下豈得高昌一夫斗粟之用，終當發隴右諸州兵食以赴之耳。然則河西者，中國之心腹；高昌者，他人之手足；柰何糜弊本根以事無用之土乎！且陛下得突厥、吐谷渾，皆不有其地，爲之立君長以撫之，高昌獨不得與爲比乎！叛而執之，服而封之，刑莫威焉，德莫厚焉。願更擇高昌子弟可立者，使君其國，子子孫孫，負荷大恩，永爲唐室藩輔，內安外寧，不亦善乎！」</span><span class="jiazhu">爲，于僞翻。長，知兩翻。荷，下可翻。《考異》曰：《貞觀政要》載遂良疏云：<span class="yinhao">「數郡蕭然，五年不復。」</span>下言<span class="yinhao">「十六年，西突厥遣兵，寇西州。」</span>按《實錄》，此年唯有西突厥寇伊州，不云寇西州，蓋以伊州隸西州屬部，故云爾。自十四年滅高昌，距此適三年耳，何得云五年不復！或者<span class="yinhao">「三」</span>字誤爲<span class="yinhao">「五」</span>字耳。《舊傳》置此疏於十八年，蓋亦因此而誤。十八年無西突厥寇西州事，故附於此。</span>上弗聽。及西突厥入寇，上悔之，曰：<span class="yinhao">「魏徵、褚遂良勸我復立高昌，<span class="jiazhu">復，扶又翻，又如字。</span>吾不用其言，今方自咎耳。」</span></p>
<p class="em2 strong">乙毗咄陸西擊康居，道過米國，破之。<span class="jiazhu">米國，一曰彌末，一曰弭秣賀，治末息德城，北百里距康居國。</span>虜獲甚多，不分與其下，其將泥熟啜輒奪取之，<span class="jiazhu">將，卽亮翻；下同。啜，陟劣翻；下同。</span>乙毗咄陸怒，斬泥熟啜以徇，衆皆憤怨。泥熟啜部將胡祿屋襲擊之，乙毗咄陸衆散走，保白水胡城。於是弩失畢諸部及乙毗咄陸所部屋利啜等遣使詣闕，請廢乙毗咄陸，更立可汗。<span class="jiazhu">使，疏吏翻；下同。更，工衡翻。</span>上遣使齎璽書，立莫賀咄之子<span class="jiazhu">莫賀咄見一百九十三卷之二年。璽，斯氏翻。</span>爲乙毗射匱可汗。乙毗射匱旣立，悉禮遣乙毗咄陸所留唐使者，帥所部擊乙毗咄陸於白水胡城。<span class="jiazhu">帥，讀曰率。</span>乙毗咄陸出兵擊之，乙毗射匱大敗。乙毗咄陸遣使招其故部落，故部落皆曰：<span class="yinhao">「使我千人戰死，一人獨存，亦不汝從！」</span>乙毗咄陸自知不爲衆所附，乃西奔吐火羅。<span class="jiazhu">《考異》曰：《舊·突厥傳》云：<span class="yinhao">「都護郭孝恪敗咄陸。十五年，屋利啜等請立可汗。」</span>按上已云<span class="yinhao">「十五年册授沙鉢羅葉護可汗」</span>，下不應更云<span class="yinhao">「十五年」</span>，疑<span class="yinhao">「六」</span>字誤爲<span class="yinhao">「五」</span>字耳。二十年，《實錄》敍咄陸兵散，居白水胡城事，亦云<span class="yinhao">「是歲貞觀十五年也」</span>。按十六年《實錄》，<span class="yinhao">「九月癸酉，以涼州都督郭孝恪爲安西都護。」</span>則咄陸寇伊州應在其後，豈得十五年已敗散乎！《突厥傳》誤，蓋亦由此。今因孝恪爲都護，幷言之。乙毗咄陸立事見上卷十二年。</span></p>
<p class="em2 strong"><span class="yinwen">15</span>冬，十月，丙申，殿中監郢縱公宇文士及卒。<span class="jiazhu">賀琛《諡法》：敗亂百度曰縱；怠德敗禮曰縱。卒，子恤翻。</span>上嘗止樹下，愛之，士及從而譽之不已，<span class="jiazhu">譽，音余。</span>上正色曰：<span class="yinhao">「魏徵常勸我遠佞人，<span class="jiazhu">遠，于願翻。</span>我不知佞人爲誰，意疑是汝，今果不謬！」</span>士及叩頭謝。</p>
<p class="em2 strong"><span class="yinwen">16</span>上謂侍臣曰：<span class="yinhao">「薛延陀屈強漠北，<span class="jiazhu">屈，其勿翻。強，其兩翻。</span>今御之止有二策，茍非發兵殄滅之，則與之婚姻以撫之耳，二者何從？」</span>房玄齡對曰：<span class="yinhao">「中國新定，兵凶戰危，臣以爲和親便。」</span>上曰：<span class="yinhao">「然。朕爲民父母，茍可利之，何愛一女！」</span></p>
<p class="em2 strong">先是左領軍將軍契苾何力母姑臧夫人及弟賀蘭州都督沙門皆在涼州，<span class="jiazhu">先，悉薦翻。鐵勒諸部初降，以契苾部置榆溪州，後又分置賀蘭州。何力來降見一百九十四卷六年。契，欺訖翻。苾，毘必翻。</span>上遣何力歸覲，且撫其部落。時薛延陀方強，契苾部落皆欲歸之，何力大驚曰：<span class="yinhao">「主上厚恩如是，柰何遽爲叛逆！」</span>其徒曰：<span class="yinhao">「夫人、都督先已詣彼，若之何不往！」</span>何力曰：<span class="yinhao">「沙門孝於親，我忠於君，必不汝從。」</span>其徒執之詣薛延陀，置眞珠牙帳前。何力箕倨，拔佩刀東向大呼曰：<span class="jiazhu">呼，火故翻。</span><span class="yinhao">「豈有唐烈士而受屈虜庭，天地日月，願知我心！」</span>因割左耳以誓。眞珠欲殺之，其妻諫而止。</p>
<p class="em2 strong">上聞契苾叛，曰：<span class="yinhao">「必非何力之意。」</span>左右曰：<span class="yinhao">「戎狄氣類相親，何力入薛延陀，如魚趨水耳。」</span><span class="jiazhu">趨，七喻翻。</span>上曰：<span class="yinhao">「不然。何力心如鐵石，必不叛我。」</span>會有使者自薛延陀來，具言其狀，上爲之下泣，<span class="jiazhu">使，疏吏翻；下同。爲，于僞翻。下泣，下淚也。</span>謂左右曰：<span class="yinhao">「何力果如何？」</span>卽命兵部侍郎崔敦禮持節諭薛延陀，以新興公主妻之，<span class="jiazhu">妻，七細翻。</span>以求何力，<span class="jiazhu">新興公主，皇女也。</span>何力由是得還，拜右驍衞大將軍。<span class="jiazhu">驍，堅堯翻。</span></p>
<p class="em2 strong"><span class="yinwen">17</span>十一月，丙辰，上校獵於武功。</p>
<p class="em2 strong"><span class="yinwen">18</span>丁巳，營州都督張儉奏高麗東部大人泉蓋蘇文弒其王武。<span class="jiazhu">泉，姓也。《新書》曰：蓋蘇文者，或號蓋金，姓泉氏；自云生水中，以惑衆。麗，力知翻。《考異》曰：《舊傳》云<span class="yinhao">「西部大人」</span>。今從《實錄》。</span>蓋蘇文凶暴多不法，其王及大臣議誅之。蓋蘇文密知之，悉集部兵若校閱者，幷盛陳酒饌於城南，<span class="jiazhu">饌，雛戀翻，又雛皖翻。</span>召諸大臣共臨視，勒兵盡殺之，死者百餘人。因馳入宮，手弒其王，斷爲數段，棄溝中，<span class="jiazhu">斷，丁管翻。</span>立王弟子藏爲王；自爲莫離支，其官如中國吏部兼兵部尙書也。於是號令遠近，專制國事。蓋蘇文狀貌雄偉，意氣豪逸，身佩五刀，左右莫敢仰視。每上下馬，常令貴人、武將伏地而履之。<span class="jiazhu">將，卽亮翻。</span>出行必整隊伍，前導者長呼，則人皆奔迸，不避阬谷，路絕行者，國人甚苦之。<span class="jiazhu">呼，火故翻。迸，比孟翻。爲征高麗張本。</span></p>
<p class="em2 strong"><span class="yinwen">19</span>壬戌，上校獵於岐陽，<span class="jiazhu">貞觀七年，分岐州岐山、雍州上宜置岐陽縣，屬岐州。</span>因幸慶善宮，召武功故老宴賜，極歡而罷。庚午，還京師。</p>
<p class="em2 strong"><span class="yinwen">20</span>壬申，上曰：<span class="yinhao">「朕爲兆民之主，皆欲使之富貴。若敎以禮義，使之少敬長、婦敬夫，則皆貴矣。輕傜薄斂，使之各治生業，則皆富矣。若家給人足，朕雖不聽管絃，樂在其中矣。」</span><span class="jiazhu">少，詩照翻。長，知兩翻。治，直之翻。斂，力贍翻。樂，音洛。</span></p>
<p class="em2 strong"><span class="yinwen">21</span>亳州刺史裴行莊奏請伐高麗，<span class="jiazhu">亳，旁各翻。麗，力知翻。</span>上曰：<span class="yinhao">「高麗王武職貢不絕，爲賊臣所弒，朕哀之甚深，固不忘也。但因喪乘亂而取之，雖得之不貴。且山東彫弊，吾未忍言用兵也。」</span></p>
<p class="em2 strong"><span class="yinwen">22</span>高祖之入關也，隨武勇郎將馮翊党仁弘將兵二千餘人歸高祖於蒲阪，從平京城，<span class="jiazhu">此皆隋恭帝義寧元年事。將，卽亮翻。党，抵朗翻。</span>尋除陝州總管，大軍東討，仁弘轉餉不絕，<span class="jiazhu">謂討王世充時也。陝，失冉翻。</span>歷南寧、戎、廣州都督。<span class="jiazhu">梁以犍爲郡置戎州，隋廢州爲郡，唐復改郡爲州。</span>仁弘有材略，所至著聲迹，上甚器之。然性貪，罷廣州，爲人所訟，贓百餘萬，罪當死。上謂侍臣曰：<span class="yinhao">「吾昨見大理五奏誅仁弘，<span class="jiazhu">五年制令，死罪囚，三日五覆奏。</span>哀其白首就戮，方晡食，遂命撤案；然爲之求生理，<span class="jiazhu">爲，于僞翻。</span>終不可得。今欲曲法就公等乞之。」</span>十二月，壬午朔，上復召五品已上集太極殿前，<span class="jiazhu">復，扶又翻。</span>謂曰：<span class="yinhao">「法者，人君所受於天，不可以私而失信。今朕私党仁弘而欲赦之，是亂其法，上負於天。欲席藳於南郊，日一進蔬食，以謝罪於天三日。」</span>房玄齡等皆曰：<span class="yinhao">「生殺之柄，人主所得專也，何至自貶責如此！」</span>上不許，羣臣頓首固請於庭，自旦至日昃，上乃降手詔，自稱：<span class="yinhao">「朕有三罪：知人不明，一也；以私亂法，二也；善善未賞，惡惡未誅，三也。<span class="jiazhu">惡惡，上烏路翻，下如字。</span>以公等固諫，且依來請。」</span>於是黜仁弘爲庶人，徙欽州。</p>
<p class="em2 strong"><span class="yinwen">23</span>癸卯，上幸驪山溫湯；甲辰，獵于驪山。<span class="jiazhu">驪，力知翻。</span>上登山，見圍有斷處，顧謂左右曰：<span class="yinhao">「吾見其不整而不刑，則墮軍法；<span class="jiazhu">墮，讀曰隳。</span>刑之，則是吾登高臨下以求人之過也。」</span>乃託以道險，引轡入谷以避之。乙巳，還宮。</p>
<p class="em2 strong"><span class="yinwen">24</span>刑部以<span class="yinhao">「反逆緣坐律兄弟沒官爲輕，請改從死。」</span>敕八座議之，議者皆以爲<span class="yinhao">「秦、漢、魏、晉之法，反者皆夷三族，今宜如刑部請爲是。」</span>給事中崔仁師駁曰：<span class="yinhao">「古者父子兄弟罪不相及，柰何以亡秦酷法變隆周中典！<span class="jiazhu">《周禮·秋官》：刑平國，用中典。父子兄弟不相及，周法也。駁，北角翻。</span>且誅其父子，足累其心，<span class="jiazhu">累，力瑞翻。</span>此而不顧，何愛兄弟！」</span>上從之。</p>
<p class="em2 strong"><span class="yinwen">25</span>上問侍臣曰：<span class="yinhao">「自古或君亂而臣治，或君治而臣亂，二者孰愈？」</span>魏徵對曰：<span class="yinhao">「君治則善惡賞罰當，<span class="jiazhu">治，直吏翻；下同。當，丁浪翻。</span>臣安得而亂之！茍爲不治，縱暴愎諫，<span class="jiazhu">愎，弼力翻。</span>雖有良臣，將安所施！」</span>上曰：<span class="yinhao">「齊文宣得楊遵彥，非君亂而臣治乎？」</span>對曰：<span class="yinhao">「彼纔能救亡耳，<span class="jiazhu">事見一百六十六卷梁敬帝太平元年。</span>烏足爲治哉！」</span></p>
<p class="strong"><span class="section" id="title-5"><span data-head-description="太宗文武大聖大廣孝皇帝中之中" data-head-level="h4" data-head-title="貞觀十七年">十七年</span></span><span class="biaozhusup" data-rel="（癸卯、六四三年）"></span></p>
<p class="em2 strong"><span class="yinwen">1</span>春，正月，丙寅，上謂羣臣曰：<span class="yinhao">「聞外間士人以太子有足疾，<span class="jiazhu">承乾病足不良行。</span>魏王穎悟，多從遊幸，遽生異議，徼幸之徙<span class="jiazhu">徼，堅堯翻。</span>已有附會者。太子雖病足，不廢步履。且《禮》，嫡子死，立嫡孫。<span class="jiazhu">《記》：公儀仲子之喪，舍其孫而立其子。檀弓曰：<span class="yinhao">「我未之前聞也，」</span>問子服伯子曰：<span class="yinhao">「仲子舍其孫而立其子，何也？」</span>曰：<span class="yinhao">「昔文王舍伯邑考而立武王，微子舍其孫腯而立衍也。夫仲子亦猶行古之道也。」</span>子游問諸孔子，曰：<span class="yinhao">「否，立孫。」</span></span>太子男已五歲，朕終不以孼代宗，啓窺窬之源也！」</span><span class="jiazhu">孼，魚列翻。孼，支庶也。宗，嫡子也。</span></p>
<p class="em2 strong"><span class="yinwen">2</span>鄭文貞公魏徵寢疾，上遣使者問訊，賜以藥餌，相望於道。又遣中郎將李安儼宿其第，動靜以聞。<span class="jiazhu">使，疏吏翻。將，卽亮翻。</span>上復與太子同至其第，指衡山公主欲以妻其子叔玉。<span class="jiazhu">復，扶又翻。妻，七細翻。</span>戊辰，徵薨，命百官九品以上皆赴喪，給羽葆鼓吹，陪葬昭陵。<span class="jiazhu">吹，昌瑞翻。</span>其妻裴氏曰：<span class="yinhao">「徵平生儉素，今葬以一品羽儀，非亡者之志。」</span>悉辭不受，以布車載柩而葬。<span class="jiazhu">柩，音舊。</span>上登苑西樓，<span class="jiazhu">長安禁苑之西樓也。</span>望哭盡哀。上自製碑文，幷爲書石。<span class="jiazhu">爲，于僞翻。</span>上思徵不已，謂侍臣曰：<span class="yinhao">「人以銅爲鏡，可以正衣冠，以古爲鏡，可以見興替，以人爲鏡，可以知得失；魏徵沒，朕亡一鏡矣！」</span></p>
<p class="em2 strong"><span class="yinwen">3</span>鄠尉游文告代州都督劉蘭成謀反，<span class="jiazhu">鄠，音戶。</span>戊申，蘭成坐腰斬。右武候將軍丘行恭探蘭成心肝食之；上聞而讓之曰：<span class="yinhao">「蘭成謀反，國有常刑，何至如此！若以爲忠孝，則太子諸王先食之矣，豈至卿邪！」</span>行恭慚而拜謝。</p>
<p class="em2 strong"><span class="yinwen">4</span>二月，壬午，上問諫議大夫褚遂良曰：<span class="yinhao">「舜造漆器，諫者十餘人。<span class="jiazhu">《說苑》：堯釋天下，舜受之，作爲飲器，斬木而裁之，猶漆黑之，諸侯侈，國之不服者十有三。</span>此何足諫？」</span>對曰：<span class="yinhao">「奢侈者，危亡之本；漆器不已，將以金玉爲之。忠臣愛君，必防其漸，若禍亂已成，無所復諫矣。」</span><span class="jiazhu">復，扶又翻。</span>上曰：<span class="yinhao">「然。朕有過，卿亦當諫其漸。朕見前世帝王拒諫者，多云『業已爲之』，或云『業已許之』，終不爲改。<span class="jiazhu">不爲，于僞翻。</span>如此，欲無危亡，得乎！」</span></p>
<p class="em2 strong">時皇子爲都督、刺史者多幼穉，遂良上疏，以爲：<span class="yinhao">「漢宣帝云：『與我共治天下者，其惟良二千石乎！』<span class="jiazhu">見二十四卷漢宣帝地節二年。穉，與稚同，直利翻。上，時掌翻。治，直之翻。</span>今皇子幼穉，未知從政，不若且留京師，敎以經術，俟其長而遣之。」</span><span class="jiazhu">長，知兩翻。</span>上以爲然。</p>
<p class="em2 strong"><span class="yinwen">5</span>壬辰，以太子詹事張亮爲洛州都督。侯君集自以有功而下吏，<span class="jiazhu">見上卷十四年。下，遐嫁翻。</span>怨望有異志。亮出爲洛州，君集激之曰：<span class="yinhao">「何人相排？」</span>亮曰：<span class="yinhao">「非公而誰！」</span>君集曰：<span class="yinhao">「我平一國來，逢嗔如屋大，<span class="jiazhu">嗔，昌眞翻。</span>安能仰排！」</span>因攘袂曰：<span class="yinhao">「鬱鬱殊不聊生！公能反乎？與公反！」</span>亮密以聞。上曰：<span class="yinhao">「卿與君集皆功臣，語時旁無他人，若下吏，君集必不服。如此，事未可知，卿且勿言。」</span>待君集如故。</p>
<p class="em2 strong"><span class="yinwen">6</span>鄜州都督尉遲敬德表乞骸骨；<span class="jiazhu">鄜，音膚。尉，紆勿翻。</span>乙巳，以敬德爲開府儀同三司，五日一參。<span class="jiazhu">參，猶朝也。</span></p>
<p class="em2 strong"><span class="yinwen">7</span>丁未，上曰：<span class="yinhao">「人主惟有一心，而攻之者甚衆。或以勇力，或以辯口，或以諂諛，或以姦詐，或以嗜欲，輻湊攻之，各求自售，以取寵祿。人主少懈，而受其一，<span class="jiazhu">少，詩沼翻。懈，古隘翻。</span>則危亡隨之，此其所以難也。」</span></p>
<p class="em2 strong"><span class="yinwen">8</span>戊申，上命圖畫功臣趙公長孫無忌、趙郡元王孝恭、<span class="jiazhu">《諡法》：茂績丕德曰元；主善行德曰元。</span>萊成公杜如晦、<span class="jiazhu">如晦始封蔡國公，旣薨，徙封萊國公。</span>鄭文貞公魏徵、梁公房玄齡、申公高士廉、鄂公尉遲敬德、衞公李靖、宋公蕭瑀、褒忠壯公段志玄、夔公劉弘基、蔣忠公屈突通、鄖節公殷開山、<span class="jiazhu">《諡法》：好廉自克曰節。鄖，音云；下同。</span>譙襄公柴紹、<span class="jiazhu">柴紹，當作許紹。</span>邳襄公長孫順德、鄖公張亮、陳公侯君集、郯襄公張公謹、盧公程知節、永興文懿公虞世南、渝<span class="jiaozhusup">【嚴：「渝」改「鄃」。】</span>襄公劉政會、莒公唐儉、英公李世勣、胡壯公秦叔寶等於淩煙閣。<span class="jiazhu">書爵不書諡者，其人存；書爵書諡者，其人已死。《南部新書》曰：淩煙閣在西內三清殿側，畫功臣皆北面。閤中有中隔，隔內北面寫功高宰輔，南面寫功高侯王，隔外面次第功臣。程大昌曰：閤中凡設三隔，內一層畫功高宰輔，外一層寫功高侯王，又外一層次第功臣。此三隔者雖分內外，其所畫功臣象貌皆面北，恐是在三清殿側，以北面爲恭邪！余謂北面者，臣禮也，非以在三清殿側之故。</span></p>
<p class="em2 strong"><span class="yinwen">9</span>齊州都督齊王祐，性輕躁，其舅尙乘直長陰弘智說之曰：<span class="jiazhu">尙乘局，屬殿中監，有奉御，有直長，掌內外閑廐之馬，辨其粗良而率其習馭者也。乘，繩證翻。長，知兩翻。說，輸芮翻。</span><span class="yinhao">「王兄弟旣多，陛下千秋萬歲後，宜得壯士以自衞。」</span>祐以爲然。弘智因薦妻兄燕弘信，<span class="jiazhu">燕，因肩翻。</span>祐悅之，厚賜金玉，使陰募死士。</p>
<p class="em2 strong">上選剛直之士以輔諸王，爲長史、司馬，諸王有過以聞。祐昵近羣小，好畋獵，<span class="jiazhu">昵，尼質翻。近，其靳翻。好，呼到翻。</span>長史權萬紀驟諫，不聽。壯士昝君謩、梁猛彪得幸於祐，萬紀皆劾逐之，<span class="jiazhu">昝，子感翻。劾，戶槪翻，又戶得翻；下同。</span>祐潛召還，寵之逾厚。上數以書切責祐，萬紀恐幷獲罪，謂祐曰：<span class="yinhao">「王審能自新，萬紀請入朝言之。」</span>乃條祐過失，迫令表首，<span class="jiazhu">數，所角翻。朝，直遙翻；下同。首，式又翻。</span>祐懼而從之。萬紀至京師，言祐必能悛改。<span class="jiazhu">悛，丑緣翻。</span>上甚喜，勉萬紀，而數祐前過，以敕書戒之。<span class="jiazhu">數，所具翻。</span>祐聞之，大怒曰：<span class="yinhao">「長史賣我！勸我而自以爲功，<span class="jiazhu">言萬紀勸祐令自首，而自以爲匡輔之功，是爲所賣也。</span>必殺之。」</span>上以校尉京兆韋文振謹直，用爲祐府典軍，<span class="jiazhu">唐諸府各有校尉，每一校尉領旅帥二人。王國親事府、帳內府各有典軍二人，正五品上，副典軍二人，從五品上，掌率校尉以下守衞陪從之事。校，戶敎翻。</span>文振數諫，祐亦惡之。<span class="jiazhu">數，所角翻。惡，烏路翻。</span></p>
<p class="em2 strong">萬紀性褊，專以刻急拘持祐，城門外不聽出，悉解縱鷹犬，斥君謩、猛彪不得見祐。會萬紀宅中有塊夜落，<span class="jiazhu">塊，苦對翻，土塊。</span>萬紀以爲君謩、猛彪謀殺己，悉收繫，發驛以聞，幷劾與祐同爲非者數十人。<span class="jiazhu">劾，戶槪翻，又戶得翻。</span>上遣刑部尙書劉德威往按之，事頗有驗，詔祐與萬紀俱入朝。祐旣積忿，遂與燕弘信兄弘亮等謀殺萬紀。萬紀奉詔先行，祐遣弘亮等二十餘騎追射殺之。<span class="jiazhu">騎，奇寄翻。射，而亦翻。</span>祐黨共逼韋文振欲與同謀，文振不從，馳走數里，追及，殺之。寮屬股慄，稽首伏地，莫敢仰視。<span class="jiazhu">稽，音啓。</span>祐因私署上柱國、開府等官，開庫物行賞，驅民入城，繕甲兵樓堞，置拓東王、拓西王等官。吏民棄妻子夜縋出亡者相繼，祐不能禁。<span class="jiazhu">乘夜縋城而出，恐爲逆黨汚染也。堞，達協翻。縋，馳僞翻。</span>三月，丙辰，詔兵部尙書李世勣等發懷、洛、汴、宋、潞、滑、濟、鄆、海九州兵討之。<span class="jiazhu">濟，子禮翻。鄆，音運。</span>上賜祐手敕曰：<span class="yinhao">「吾常戒汝勿近小人，正爲此耳。」</span><span class="jiazhu">近，其靳翻。爲，于僞翻。</span></p>
<p class="em2 strong">祐召燕弘亮等五人宿於臥內，餘黨分統士衆，巡城自守。祐每夜與弘亮等對妃宴飲，以爲得志；戲笑之際，語及官軍，弘亮等曰：<span class="yinhao">「王不須憂！弘亮等右手持酒巵，左手爲王揮刀拂之！」</span><span class="jiazhu">爲，于僞翻。</span>祐喜，以爲信然。傳檄諸縣，皆莫肯從。時李世勣兵未至，而青、淄等數州兵已集其境。<span class="jiazhu">淄州，淄川郡，武德元年，分齊州之淄川置爲郡。</span>齊府兵曹杜行敏等<span class="jiazhu">《唐六典》：王府有兵曹參軍，專掌武官簿書、考課、儀衞、假使等事。</span>陰謀執祐，祐左右及吏民非同謀者無不響應。庚申，夜，四面鼓躁，聲聞數十里。<span class="jiazhu">聞，音問。</span>祐黨有居外者，衆皆攢刃殺之。祐問何聲，<span class="jiazhu">攢，徂丸翻。</span>左右紿云：<span class="yinhao">「英公統飛騎已登城矣。」</span><span class="jiazhu">李世勣封英國公。飛騎，北門屯兵也。紿，蕩亥翻。騎，奇寄翻；下同。</span>行敏分兵鑿垣而入，祐與弘亮等被甲執兵入室，閉扉拒戰，<span class="jiazhu">垣，于元翻。被，皮義翻。</span>行敏等千餘人圍之，自旦至日中，不克。行敏謂祐曰：<span class="yinhao">「王昔爲帝子，今乃國賊，不速降，立爲煨燼矣。」</span><span class="jiazhu">煨，烏回翻。</span>因命積薪欲焚之。祐自牖間謂行敏曰：<span class="yinhao">「卽啓扉，獨慮燕弘亮兄弟死耳。」</span>行敏曰：<span class="yinhao">「必相全。」</span>祐等乃出。或抉弘亮目，投睛於地，<span class="jiazhu">抉，於決翻。睛，音精。</span>餘皆檛折其股而殺之。執祐出牙前示吏民，還，鎖之於東廂。齊州悉平。乙丑，敕李世勣等罷兵。祐至京師，賜死於內侍省，<span class="jiazhu">《星經》有宦者四星，在天市垣帝座之西。《周官》有巷伯、寺人之職，皆內官也。前漢宮官多用士人，後漢始用宦者爲宮官。晉置大長秋卿爲後宮官，以宦者爲之。隋爲內侍省，煬帝改爲長秋監，武德初，復爲內侍省。</span>同黨誅者四十四人，餘皆不問。</p>
<p class="em2 strong">祐之初反也，齊州人羅石頭面數其罪，援槍前，欲刺之，<span class="jiazhu">數，所具翻。援，于元翻。刺，七亦翻。</span>爲燕弘亮所殺。祐引騎擊高村，村人高君狀遙責祐曰：<span class="yinhao">「主上提三尺劍取天下，億兆蒙德，仰之如天。王忽驅城中數百人欲爲逆亂以犯君父，無異一手搖泰山，何不自量之甚也！」</span><span class="jiazhu">量，音良。</span>祐縱擊，虜之，慚不能殺。敕贈石頭亳州刺史。以君狀爲榆社令，<span class="jiazhu">隋義寧元年，分上黨之鄕縣，置榆社縣，屬幷州，武德元年，屬韓州，二年置榆州，六年，廢州，以榆社屬遼州。亳，旁各翻。</span>以杜行敏爲巴州刺史，封南陽郡公；其同謀執祐者官賞有差。</p>
<p class="em2 strong">上檢祐家文疏，得記室郟城孫處約諫書，<span class="jiazhu">郟城，卽漢潁川郡之郟縣也。後魏置郟城縣及龍山縣，隋開皇初，改龍山曰汝南，十八年，改汝南曰輔城，大業初，改輔城曰郟城，併後魏之郟城地屬焉。師古曰：郟，音夾。處，昌呂翻。</span>嗟賞之，累遷中書舍人。庚午，贈權萬紀齊州都督，賜爵武都郡公，諡曰敬；韋文振左武衞將軍，賜爵襄陽縣公。</p>
<p class="em2 strong"><span class="yinwen">10</span>初，太子承乾喜聲色及畋獵，<span class="jiazhu">喜，許記翻。</span>所爲奢靡，畏上知之，對宮臣常論忠孝，或至於涕泣，退歸宮中，則與羣小相褻狎。宮臣有欲諫者，太子先揣知其意，<span class="jiazhu">褻，息列翻。揣，初委翻。</span>輒迎拜，斂容危坐，引咎自責，言辭辯給，宮臣拜答不暇。宮省祕密，外人莫知，故時論初皆稱賢。</p>
<p class="em2 strong">太子作八尺銅鑪，六隔大鼎，募亡奴盜民間馬牛，<span class="jiazhu">亡奴，謂官奴之亡命在逃者。</span>親臨烹煮，與所幸廝役共食之。又好效突厥語及其服飾，<span class="jiazhu">廝，音斯，今人讀若瑟。好，呼到翻。</span>選左右貌類突厥者五人爲一落，辮髮羊裘而牧羊，作五狼頭纛及幡旗，設穹廬，太子自處其中，<span class="jiazhu">纛，徒到翻。處，昌呂翻。</span>斂羊而烹之，抽佩刀割肉相啗。<span class="jiazhu">啗，徒濫翻，又徒覽翻。</span>又嘗謂左右曰：<span class="yinhao">「我試作可汗死，汝曹效其喪儀。」</span>因僵臥於地，衆悉號哭，<span class="jiazhu">僵，居良翻。號，戶高翻。</span>跨馬環走，臨其身，剺面。良久，太子欻起，<span class="jiazhu">環，音宦。欻，里之翻。剺，許勿翻。</span>曰：<span class="yinhao">「一朝有天下，當帥數萬騎獵於金城西，<span class="jiazhu"><span class="yinhao">「金城」</span>恐當作<span class="yinhao">「金河」</span>。帥，讀曰率。騎，奇寄翻。</span>然後解髮爲突厥，委身思摩，若當一設，不居人後矣。」</span><span class="jiazhu">自謂得爲思摩典兵，當一設之任，必當表表自見。史言承乾之狂愚。</span></p>
<p class="em2 strong">左庶子于志寧、右庶子孔穎達數諫太子，<span class="jiazhu">數，所角翻；下素數、上數同。</span>上嘉之，賜二人金帛以風勵太子，<span class="jiazhu">風，音諷，又如字。</span>仍遷志寧爲詹事。志寧與左庶子張玄素數上書切諫，太子陰使人殺之，不果。<span class="jiazhu">上，時掌翻。</span></p>
<p class="em2 strong">漢王元昌所爲多不法，<span class="jiazhu">元昌，上弟也。</span>上數譴責之，由是怨望。太子與之親善，朝夕同遊戲，分左右爲二隊，太子與元昌各統其一，被氊甲，操竹矟，<span class="jiazhu">被，皮義翻。操，七高翻。矟，色角翻。</span>布陳大呼交戰，擊刺流血，以爲娛樂。<span class="jiazhu">陳，讀曰陣。呼，火故翻。樂，音洛；下不樂同。</span>有不用命者，披樹檛之，<span class="jiazhu">披其手足，引之就樹而檛之。檛，陟瓜翻。</span>至有死者。且曰：<span class="yinhao">「使我今日作天子，明日於苑中置萬人營，與漢王分將，<span class="jiazhu">將，卽亮翻。</span>觀其戰鬬，豈不樂哉！」</span>又曰：<span class="yinhao">「我爲天子，極情縱欲，有諫者輒殺之，不過殺數百人，衆自定矣。」</span></p>
<p class="em2 strong">魏王泰多藝能，有寵於上，見太子有足疾，潛有奪嫡之志，折節下士以求聲譽。<span class="jiazhu">折，而設翻。下，遐嫁翻。</span>上命黃門侍郎韋挺攝泰府事，後命工部尙書杜楚客代之，二人俱爲泰要結朝士。<span class="jiazhu">爲，于僞翻。要，一遙翻。朝，直遙翻；下同。</span>楚客或懷金以賂權貴，因說以魏王聰明，宜爲上嗣；文武之臣，各有附託，潛爲朋黨。太子畏其逼，遣人詐爲泰府典籤上封事，其中皆言泰罪惡，敕捕之，不獲。<span class="jiazhu">籤上，時掌翻。</span></p>
<p class="em2 strong">太子私幸太常樂童稱心，<span class="jiazhu">樂童，童子能執樂，隸籍太常者。稱心，其名也。《舊書·承乾傳》云：有太常樂人，年十餘歲，美姿容，善歌舞，承乾時加寵幸，號曰稱心。</span>與同臥起。道士秦英、韋靈符挾左道，得幸太子。上聞之，大怒，悉收稱心等殺之，連坐死者數人，誚讓太子甚至。<span class="jiazhu">誚，才笑翻。</span>太子意泰告之，怨怒愈甚，思念稱心不已，於宮中構室，立其像，朝夕奠祭，徘徊流涕。又於苑中作冢，私贈官樹碑。</p>
<p class="em2 strong">上意浸不懌，太子亦知之，稱疾不朝謁者動涉數月；陰養刺客紇干承基等及壯士百餘人，謀殺魏王泰。<span class="jiazhu">紇，下沒翻。</span></p>
<p class="em2 strong">吏部尙書侯君集之坎賀蘭楚石爲東宮千牛，<span class="jiazhu">東宮左、右內率府有千牛十六人，掌執千牛刀，侍奉左右。</span>太子知君集怨望，數令楚石引君集入東宮，問以自安之術，<span class="jiazhu">數，所角翻。</span>君集以太子暗劣，欲乘釁圖之，因勸之反，舉手謂太子曰：<span class="yinhao">「此好手，當爲殿下用之。」</span><span class="jiazhu">爲，于僞翻。</span>又曰：<span class="yinhao">「魏王爲上所愛，恐殿下有庶人勇之禍，<span class="jiazhu">以隋事動太子。</span>若有敕召，宜密爲之備。」</span>太子大然之。太子厚賂君集及左屯衞中郎將頓丘李安儼，<span class="jiazhu">頓丘縣，漢屬東郡，晉置頓丘郡，後齊省，隋開皇十六年，復置，屬魏州；武德初，屬澶州，貞觀初，廢澶州，以頓丘縣還屬於魏州。將，卽亮翻。</span>使詗上意，動靜相語。安儼先事隱太子，隱太子敗，安儼爲之力戰，<span class="jiazhu">詗，火迥翻，又休正翻。語，牛倨翻。爲，于僞翻。</span>上以爲忠，故親任之，使典宿衞。安儼深自託於太子。</p>
<p class="em2 strong">漢王元昌亦勸太子反，且曰：<span class="yinhao">「比見上側有美人，<span class="jiazhu">比，毗至翻。</span>善彈琵琶，事成，願以垂賜。」</span>太子許之。洋州刺史開化公趙節，慈景之子也，<span class="jiazhu">趙慈景，高祖使之攻河東，爲堯君素所殺。</span>母曰長廣公主，<span class="jiazhu">長廣公主，高祖之女，</span>駙馬都尉杜荷，如晦之子也，尙城陽公主，<span class="jiazhu">上女也。</span>皆爲太子所親暱，<span class="jiazhu">暱，尼質翻。</span>預其反謀。凡同謀者皆割臂，以帛拭血，燒灰和酒飲之，誓同生死，潛謀引兵入西宮。<span class="jiazhu">西宮謂大內，以在東宮西，故稱之。</span>杜荷謂太子曰：<span class="yinhao">「天文有變，當速發以應之，殿下但稱暴疾危篤，主上必親臨視，因茲可以得志。」</span>太子聞齊王祐反於齊州，謂紇干承基等曰：<span class="yinhao">「我宮西牆，去大內正可二十步耳，與卿爲大事，豈比齊王乎！」</span>會治祐反事，連承基，承基坐繫大理獄，當死。<span class="jiazhu">爲紇干承基告變張本。治，直之翻。</span></p>
</div></body></html>