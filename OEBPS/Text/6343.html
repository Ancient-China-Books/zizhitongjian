<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百九十九·唐紀十五·太宗文武大聖大廣孝皇帝下之下·高宗天皇大聖大弘孝皇帝上之上</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="唐紀十五">唐紀十五</span></span></h1>
<p><span class="jiazhu">起著雍涒灘<span class="biaozhusup" data-rel="（戊申）"></span>四月，盡旃蒙單閼<span class="biaozhusup" data-rel="（乙卯）"></span>九月，凡七年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="太宗文武大聖大廣孝皇帝下之下">太宗文武大聖大廣孝皇帝下之下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="貞觀二十二年">貞觀二十二年</span></span><span class="biaozhusup" data-rel="（戊申、西元六四八年）"></span><span class="jiazhu">觀，古玩翻。</span></p>
<p class="em2 strong"><span class="yinwen">1</span>夏，四月，丁巳，右武候將軍梁建方擊松外蠻，破之。<span class="jiazhu">松外諸蠻依阻山谷，亦屬古南中之地，蓋以其在松州之外而得名也。《新志》：松外蠻在巂州昌明縣徼外。</span></p>
<p class="em2 strong">初，巂州都督劉伯英上言：<span class="yinhao">「松外諸蠻蹔降復叛，請出師討之，以通西洱、天竺之道。」</span><span class="jiazhu">此卽漢武帝欲通之道，而爲昆明所蔽者也。巂州，漢邛都夷之地，武帝開置越巂郡。後周武帝置嚴州，唐爲巂州。巂，音髓。上，時掌翻。蹔，與暫同。降，戶江翻。復，扶又翻。洱，乃吏翻。</span>敕建方發巴蜀十三州兵討之。<span class="jiazhu">十三州：益、眉、榮、梓、利、綿、遂、巴、盧、渠、達、集、渝也。</span>蠻酋雙舍帥衆拒戰，<span class="jiazhu">酋，慈由翻。帥，讀曰率；下同。</span>建方擊敗之，<span class="jiazhu">敗，補邁翻。</span>殺獲千餘人。羣蠻震懾，亡竄山谷。建方分遣使者諭以利害。<span class="jiazhu">懾，之涉翻。使，疏吏翻。</span>皆來歸附，前後至者七十部，戶十萬九千三百，建方署其酋長蒙和等爲縣令，<span class="jiazhu">長，知兩翻；下同。</span>各統所部，莫不感悅。因遣使詣西洱河，<span class="jiazhu">《新書》曰：西洱河蠻道，由郎州走三千里。時建方自巂州道千五百里遣奇兵奄至其地。</span>其帥楊盛大駭，具船將遁，使者曉諭以威信，盛遂請降。<span class="jiazhu">帥，所類翻。降，戶江翻。</span>其地有楊、李、趙、董等數十姓，各據一州，大者六百，小者二、三百戶，無大君長，不相統壹，語雖小訛，其生業、風俗，大略與中國同，自云本皆華人，其所異者以十二月爲歲首。</p>
<p class="em2 strong"><span class="yinwen">2</span>己未，契丹辱紇主曲據帥衆內附，<span class="jiazhu">奚、契丹酋領皆稱爲辱紇主。契，欺訖翻，又音喫。帥，讀曰率。</span>以其地置玄州，以曲據爲刺史，隸營州都督府。</p>
<p class="em2 strong"><span class="yinwen">3</span>甲子，烏胡鎭將古神感<span class="jiazhu">烏胡鎭當置於海中烏胡島。自登州東北海行，過大謝島、龜歆島、淤島而後至烏湖島；又三百里北渡烏湖海。《姓譜》，周太王去邠適岐，稱古公，因氏焉。</span>將兵浮海擊高麗，遇高麗步騎五千，戰於易山，破之。<span class="jiazhu"><span class="yinhao">「易山」</span>，《新書》作<span class="yinhao">「曷山」</span>。將，卽亮翻。麗，力知翻。騎，奇奇翻。</span>其夜，高麗萬餘人襲神感船，神感設伏，又破之而還。<span class="jiazhu">還，從宣翻，又如字。</span></p>
<p class="em2 strong"><span class="yinwen">4</span>初，西突厥乙毗咄陸可汗<span class="jiazhu">厥，九勿翻。咄，當沒翻。可，從刊入聲。汗，音寒。</span>以阿史那賀魯爲葉護，居多邏斯水，在西州北千五百里，<span class="jiazhu">邏，郎佐翻。</span>統處月、處密、始蘇、歌邏祿、失畢五姓之衆。乙毗咄陸奔吐火羅，<span class="jiazhu">見一百九十六卷十六年。</span>乙毗射匱可汗遣兵迫逐之，部落亡散。乙亥，賀魯帥其餘衆數千帳內屬，詔處之於庭州莫賀城，<span class="jiazhu">庭州西延城西六十里有沙鉢城守捉，蓋卽莫賀城也；以賀魯後立爲沙鉢羅葉護可汗，故改城名也。處，昌呂翻。</span>拜左驍衞將軍。<span class="jiazhu">驍，堅堯翻。</span>賀魯聞唐兵討龜茲，請爲鄕導，<span class="jiazhu">龜茲，音丘慈。鄕，讀曰嚮。</span>仍從數十騎入朝。<span class="jiazhu">朝，直遙翻。</span>上以爲崑丘道行軍總管，厚宴賜而遣之。<span class="jiazhu">爲賀魯後叛張本。</span></p>
<p class="em2 strong"><span class="yinwen">5</span>五月，庚子，右衞率長史王玄策擊帝那伏帝王阿羅那順，大破之。<span class="jiazhu">東宮十率府，各有長史，正七品上。《新書》作<span class="yinhao">「那伏帝阿羅那順」</span>，無<span class="yinhao">「王」</span>字。率，所律翻。</span></p>
<p class="em2 strong">初，中天竺王尸羅逸多兵最強，四天竺皆臣之，<span class="jiazhu">天竺國，漢身毒國也，或曰摩伽陀，或曰婆羅門，去京師九千六百里，居葱嶺南，幅員三萬里，分東、西、南、北、中五天竺。南天竺瀕海，北天竺距雪山，東天竺際海，與扶南、林邑接，西天竺與罽賓、波斯接，中天竺在四天竺之會。都城曰茶餺和羅城。杜佑曰：天竺，塞種也。顏師古曰：塞，釋也。</span>玄策奉使至天竺，諸國皆遣使入貢。會尸羅逸多卒，國中大亂，其臣阿羅那順自立，發胡兵攻玄策，玄策帥從者三十人與戰，<span class="jiazhu">使，疏吏翻。卒，子恤翻。帥，讀曰率。從，才用翻。</span>力不敵，悉爲所擒，阿羅那順盡掠諸國貢物。玄策脫身宵遁，抵吐蕃西境，以書徵鄰國兵，吐蕃遣精銳千二百人，泥婆國遣七千餘騎赴之。<span class="jiazhu">泥婆羅國直吐蕃之西樂陵川，臣於吐蕃。吐，從暾入聲。騎，奇寄翻。</span>玄策與其副蔣師仁帥二國之兵進至中天竺所居茶餺和羅城，<span class="jiazhu">帥，讀曰率。餺，音博。《新書》曰：茶餺和羅城濱伽毗黎河。</span>連戰三日，大破之，斬首三千餘級，赴水溺死者且萬人。<span class="jiazhu">溺，奴狄翻。</span>阿羅那順棄城走，更收餘衆，還與師仁戰；又破之，擒阿羅那順。餘衆奉其妃及王子，阻乾陀衞江，<span class="jiazhu">《水經註》曰：崑崙山，釋氏曰阿耨達山，河水出其東北陬，屈從其東南流注于蒲昌海，自蒲昌海潛行地下，南出積石而爲中國河。其崑崙山西，有大水出焉，曰新頭河，西南流逕烏長國，又東南流逕中天竺國，亦曰恆河，又西逕四大塔北，又西逕陀衞國北。所謂乾陀衞江蓋卽此也。</span>師仁進擊之，衆潰，獲其妃及王子，虜男女萬二千人。於是天竺響震，城邑聚落降者五百八十餘所，<span class="jiazhu">降，戶江翻。</span>俘阿羅那順以歸。以玄策爲朝散大夫。<span class="jiazhu">唐制：文散階朝散大夫，從五品下。朝，直遙翻。散，悉亶翻。</span></p>
<p class="em2 strong"><span class="yinwen">6</span>六月，乙丑，以白霫［別］部爲居延州。<span class="jiazhu">霫，而立翻。</span></p>
<p class="em2 strong"><span class="yinwen">7</span>癸酉，特進宋公蕭瑀卒，太常議諡曰<span class="yinhao">「德」</span>，尙書議諡曰<span class="yinhao">「肅」</span>。<span class="jiazhu">周公《諡法》：剛德克就曰肅。諡，時利翻。</span>上曰：<span class="yinhao">「諡者，行之迹，當得其實，<span class="jiazhu">行，下孟翻。</span>可諡曰貞褊公。」</span><span class="jiazhu">賀琛《諡法》：直道不橈曰貞；儉嗇無德曰褊；心隘政急曰褊。</span>子銳嗣，尙上女襄城公主。上欲爲之營第，<span class="jiazhu">爲，于僞翻。</span>公主固辭，曰：<span class="yinhao">「婦事舅姑，當朝夕侍側，若居別第，所闕多矣。」</span>上乃命卽瑀第而營之。</p>
<p class="em2 strong"><span class="yinwen">8</span>上以高麗困弊，議以明年發三十萬衆，一舉滅之。或以爲大軍東征，須備經歲之糧，非畜乘所能載，宜具舟艦爲水運。隋末劍南獨無寇盜，屬者遼東之役，劍南復不預及，<span class="jiazhu">畜，許救翻。乘，繩證翻。艦，戶黯翻。屬，之欲翻。復，扶又翻。</span>其百姓富庶，宜使之造舟艦。上從之。秋，七月，遣右領左右府長史強偉<span class="jiazhu">領左右府，亦分爲左、右，各有長史，此卽左、右千牛府也。強，其兩翻，姓也。</span>於劍南道伐木造舟艦，大者或長百尺，其廣半之。別遣使行水道，<span class="jiazhu">長，直亮翻。行，下孟翻。</span>自巫峽抵江、揚，趣萊州。<span class="jiazhu">趣，七喻翻。</span></p>
<p class="em2 strong"><span class="yinwen">9</span>庚寅，西突厥相屈利啜請帥所部從討龜茲。<span class="jiazhu">相，息亮翻。屈，居勿翻。啜，陟劣翻。帥，讀曰率。</span></p>
<p class="em2 strong"><span class="yinwen">10</span>初，左武衞將軍武連縣公武安李君羨直玄武門，<span class="jiazhu">武連縣時屬始州，始州後改劍州。武安縣，漢屬魏郡，晉屬廣平郡，後周、隋屬洺州。左、右武衞將軍乃南牙諸衞將軍；直玄武門，則掌北門宿衞。</span>時太白屢晝見，太史占云：<span class="yinhao">「女主昌。」</span>民間又傳《祕記》云：<span class="yinhao">「唐三世之後，女主武王代有天下。」</span>上惡之。<span class="jiazhu">見，賢遍翻。惡，烏路翻；下深惡同。</span>會與諸武臣宴宮中，行酒令，<span class="jiazhu">行酒令者，一人爲令伯，餘人以次行之。下文使各言小名，卽酒令也。</span>使各言小名。君羨自言名五娘，上愕然，因笑曰：<span class="yinhao">「何物女子，乃爾勇健！」</span>又以君羨官稱封邑皆有<span class="yinhao">「武」</span>字，深惡之，後出爲華州刺史。<span class="jiazhu">華，戶化翻。</span>有布衣員道信，自言能絕粒，曉佛法，君羨深敬信之，數相從，屛人語。<span class="jiazhu">員，音運，姓也。數，所角翻。屛，必郢翻。</span>御史奏君羨與妖人交通，謀不軌。<span class="jiazhu">妖，於喬翻。</span>壬辰，君羨坐誅，籍沒其家。</p>
<p class="em2 strong">上密問太史令李淳風：<span class="yinhao">「《祕記》所云，信有之乎？」</span>對曰：<span class="yinhao">「臣仰稽天象，府察曆數，其人已在陛下宮中，爲親屬，自今不過三十年，當王天下，<span class="jiazhu">王，于況翻。</span>殺唐子孫殆盡，其兆旣成矣。」</span>上曰：<span class="yinhao">「疑似者盡殺之，何如？」</span>對曰：<span class="yinhao">「天之所命，人不能違也。王者不死，徒多殺無辜。且自今往三十年，其人已老，庶幾頗有慈心，爲禍或淺。<span class="jiazhu">幾，居希翻。</span>今借使得而殺之，天或生壯者肆其怨毒，恐陛下子孫，無遺類矣！」</span>上乃止。</p>
<p class="em2 strong"><span class="yinwen">11</span>司空梁文昭公房玄齡留守京師，<span class="jiazhu">守，手又翻。</span>疾篤，上徵赴玉華宮，肩輿入殿，至御座側乃下，相對流涕，因留宮下，聞其小愈則喜形於色；加劇則憂悴。<span class="jiazhu">悴，秦醉翻。</span>玄齡謂諸子曰：<span class="yinhao">「吾受主上厚恩，今天下無事，唯東征未已，羣臣莫敢諫，吾知而不言，死有餘責。」</span>乃上表諫，<span class="jiazhu">上，時掌翻。</span>以爲：<span class="yinhao">「《老子》曰：『知足不辱，知止不殆。』陛下功名威德亦可足矣，拓地開疆亦可止矣，且陛下每決一重囚，必令三覆五奏，進素膳，止音樂者，<span class="jiazhu">見一百九十三卷五年。</span>重人命也。今驅無罪之士卒，委之鋒刃之下，使肝腦塗地，獨不足愍乎！<span class="jiazhu">明謹用刑，重人命也。踴躍用兵，則忘人命之爲重矣。引彼形此，玄齡之言可謂深切著明。</span>向使高麗違失臣節，誅之可也；侵擾百姓，滅之可也；他日能爲中國患，除之可也。今無此三條而坐煩中國，內爲前代雪恥，外爲新羅報讎，豈非所存者小，所損者大乎！<span class="jiazhu">說到此，分明見得高麗不必征。當時在朝之臣諫東征者，未有能及此者也，此是忠誠懇切中流出。爲，于僞翻。</span>願陛下許高麗自新，焚陵波之船，罷應募之衆，自然華、夷慶賴，遠肅邇安。臣旦夕入地，儻蒙錄此哀鳴，<span class="jiazhu">《論語》：曾子有疾，孟敬子問之，曾子言曰：<span class="yinhao">「鳥之將死，其鳴也哀；人之將死，其言也善。」</span></span>死且不朽！」</span>玄齡子遺愛尙上女高陽公主，上謂公主曰：<span class="yinhao">「彼病篤如此，尙能憂我國家。」</span>上自臨視，握手與訣，悲不自勝。<span class="jiazhu">勝，音升。</span>癸卯，薨。</p>
<p class="margin2">柳芳曰：玄齡佐太宗定天下，及終相位，凡三十二年，天下號爲賢相；<span class="jiazhu">相，息亮翻。</span>然無跡可尋，德亦至矣。故太宗定禍亂而房、杜不言功。王、魏善諫諍而房、杜讓其賢，英、衞善將兵而房、杜行其道，<span class="jiazhu">《新贊》作<span class="yinhao">「房、杜濟以文」</span>。將，卽亮翻。</span>理致太平，善歸人主。爲唐宗臣，宜哉！</p>
<p class="em2 strong"><span class="yinwen">12</span>八月，己酉朔，日有食之。</p>
<p class="em2 strong"><span class="yinwen">13</span>丁丑，敕越州都督府及婺、洪等州造海船及雙舫千一百艘。<span class="jiazhu">東陽郡，隋平陳，置婺。舫，甫妄翻。艘，蘇遭翻。</span></p>
<p class="em2 strong"><span class="yinwen">14</span>辛未，遣左領軍大將軍執失思力出金山道擊薛延陀餘寇。</p>
<p class="em2 strong"><span class="yinwen">15</span>九月，庚辰，崑丘道行軍大總管阿史那社爾擊處月、處密，破之，餘衆悉降。<span class="jiazhu">降，戶江翻。</span></p>
<p class="em2 strong"><span class="yinwen">16</span>癸未，薛萬徹等伐高麗還。<span class="jiazhu">還，從宣翻，又如字。</span>萬徹在軍中，使氣陵物，裴行方奏其怨望，坐除名，流象州。<span class="jiazhu">裴行方副萬徹東伐，見上卷上年。象州，漢潭中中溜縣之地，隋爲始安郡桂林縣，唐武德四年，置象州桂林郡，以象山名州。</span></p>
<p class="em2 strong"><span class="yinwen">17</span>己丑，新羅奏爲百濟所攻，破其十三城。</p>
<p class="em2 strong"><span class="yinwen">18</span>己亥，以黃門侍郎褚遂良爲中書令。</p>
<p class="em2 strong"><span class="yinwen">19</span>強偉等發民造船，役及山獠，雅、邛、眉三州獠反。<span class="jiazhu">強，其兩翻。邛，渠容翻。獠，魯皓翻。</span>壬寅，遣茂州都督張士貴、右衞將軍梁建方發隴右、峽中兵二萬餘人以擊之。蜀人苦造船之役，或乞輸直雇潭州人造船；上許之。州縣督迫嚴急，民至賣田宅、鬻子女不能供，穀價踊貴，劍外騷然。<span class="jiazhu">自劍門關以南謂之劍外，內京師而外諸夏也。</span>上聞之，遣司農少卿長孫知人馳驛往視之。知人奏稱：<span class="yinhao">「蜀人脆弱，不耐勞劇。<span class="jiazhu">脆，此芮翻。</span>大船一艘，庸絹二千二百三十六匹。山谷已伐之木，挽曳未畢，復徵船庸，<span class="jiazhu">艘，蘇遭翻。復，扶又翻。</span>二事倂集，民不能堪，宜加存養。」</span>上乃敕潭州船庸皆從官給。</p>
<p class="em2 strong"><span class="yinwen">20</span>冬，十月，癸丑，車駕還京師。</p>
<p class="em2 strong"><span class="yinwen">21</span>回紇吐迷度兄子烏紇蒸其叔母。<span class="jiazhu">紇，下沒翻。</span>烏紇與俱陸莫賀達官俱羅勃，皆突厥車鼻可汗之壻也，相與謀殺吐迷度以歸車鼻。烏紇夜引十餘騎襲吐迷度，殺之。燕然副都護元禮臣使人誘烏紇，許奏以爲瀚海都督，烏紇輕騎詣禮臣謝，禮臣執而斬之，以聞。<span class="jiazhu">燕，因肩翻。誘，音酉。騎，奇寄翻。</span>上恐回紇部落離散，遣兵部尙書崔敦禮往安撫之。久之，俱羅勃入見，上留之不遣。<span class="jiazhu">回紇由是又微。見，賢遍翻。</span></p>
<p class="em2 strong"><span class="yinwen">22</span>阿史那社爾旣破處月、處密，引兵自焉耆之西趨龜茲北境，<span class="jiazhu">趨，七喻翻。</span>分兵爲五道，出其不意，焉耆王薛婆阿那支棄城奔龜茲，保其東境。社爾遣兵追擊，擒而斬之，<span class="jiazhu">十六年，郭孝恪破焉耆，立栗婆準爲王，而阿那支殺之，今也罪人斯得。</span>立其從父弟先那準爲焉耆王，<span class="jiazhu">《新書》曰：立突騎支弟婆伽利爲王。此從《舊書》。從，才用翻。</span>使修職貢。龜茲大震，守將多棄城走。社爾進屯磧口，去其都城三百里，<span class="jiazhu"><span class="yinhao">「磧口」</span>，《新》、《舊書》作<span class="yinhao">「磧石」</span>。龜茲都伊邏盧城，北倚白山，亦曰阿羯田山。將，卽亮翻。磧，七迹翻。</span>遣伊州刺史韓威帥千餘騎爲前鋒，<span class="jiazhu">帥，讀曰率；下同。騎，奇寄翻。</span>右［驍］衞將軍曹繼叔次之。至多褐城，龜茲王訶利布失畢、其相那利、羯獵顚帥衆五萬拒戰。<span class="jiazhu">相，息亮翻。羯，居謁翻。</span>鋒刃甫接，威引兵僞遁，龜茲悉衆追之，行三十里，與繼叔軍合。龜茲懼，將卻，繼叔乘之，龜茲大敗，逐北八十里。</p>
<p class="em2 strong"><span class="yinwen">23</span>甲戌，以迴紇吐迷度子前左屯衞大將軍［翊左郎將］婆閏爲左驍衞大將軍、大俟利發、瀚海都督。<span class="jiazhu">驍，堅堯翻。俟，渠之翻。《考異》曰：《舊·回紇傳》云：<span class="yinhao">「詔西突厥可汗阿史那賀魯統五啜，五俟斤，二十餘部，居多羅斯水南，去西州馬行十五日程。回紇不肯西屬突厥。」</span>按賀魯時爲將軍，自多邏斯水入居庭州，永徽二年乃西遁，自稱可汗，所統咄陸五啜，弩失畢五俟斤，唐未嘗以回紇隸之也。今不取。</span></p>
<p class="em2 strong"><span class="yinwen">24</span>十一月，庚子，契丹帥窟哥、奚帥可度者並帥所部內屬。<span class="jiazhu">帥，所類翻；下別帥同。並帥，讀曰率。</span>以契丹部爲松漠府，<span class="jiazhu">杜佑曰：松漠之地，在柳城郡之北。</span>以窟哥爲都督；又以其別帥達稽等部爲峭落等九州，各以其辱紇主爲刺史。<span class="jiazhu">峭落州、無逢州、羽陵州、白連州、徒何州、萬丹州、疋黎州、赤山州，幷松漠府爲九州。峭，七笑翻。</span>以奚部爲饒樂府，以可度者爲都督；<span class="jiazhu">樂，音洛。</span>又以其別帥阿會等部爲弱水等五州，亦各以其辱紇主爲刺史。<span class="jiazhu">弱水州、祁黎州、洛瓌州、太魯州、渴野州。</span>辛丑，置東夷校尉官於營州。<span class="jiazhu">校，戶敎翻。</span></p>
<p class="em2 strong"><span class="yinwen">25</span>十二月，庚午，太子爲文德皇后作大慈恩寺成。<span class="jiazhu">《兩京新記》：西京外城，朱雀街東第三橋，皇城之東第一街進業坊，隋無漏寺之故基，太子卽其地建寺，爲文德皇后祈福，竹木森邃，爲京城觀游之最。《雍錄》曰：慈恩寺在朱雀街東第三街，自北次南第十五坊，名曰進昌坊，寺南臨黃渠，竹木森邃。爲，于僞翻。</span></p>
<p class="em2 strong"><span class="yinwen">26</span>龜茲王布失畢旣敗，走保都城，阿史那社爾進軍逼之，布失畢輕騎西走。社爾拔其城，使安西都護郭孝恪守之。沙州刺史蘇海政、尙輦奉御薛萬備帥精騎追布失畢，行六百里，布失畢窘急，保撥換城，<span class="jiazhu">自安西府西出柘厥關，渡白馬河四百餘里至撥換城。騎，奇寄翻。帥，讀曰率；下同。</span>社爾進軍攻之四旬，閏月，丁丑，拔之，擒布失畢及羯獵顚。那利脫身走，潛引西突厥之衆幷其國兵萬餘人，襲擊孝恪。孝恪營於城外，龜茲人或告之，孝恪不以爲意。那利奄至，孝恪帥所部千餘人將入城，那利之衆已登城矣，城中降胡與之相應，<span class="jiazhu">降，戶江翻；下同。</span>共擊孝恪，矢刃如雨，孝恪不能敵，將復出，<span class="jiazhu">復，扶又翻；下利復同。</span>死於西門。城中大擾，倉部郎中崔義超<span class="jiazhu">倉部郎，掌判天下倉儲，受納租稅，出給祿廩之事，屬戶部。義超以是官從軍。</span>召募得二百人，衞軍資財物，與龜茲戰於城中，曹繼叔、韓威亦營於城外，自城西北隅擊之。那利經宿乃退，斬首三千餘級，城中始定。後旬餘日，那利復引山北龜茲萬餘人趣都城，<span class="jiazhu">山北，蓋白山之北也。趣，七喻翻。</span>繼叔逆擊，大破之，斬首八千級。那利單騎走，龜茲人執之，以詣軍門。</p>
<p class="em2 strong">阿史那社爾前後破其大城五，遣左衞郎將權祗甫詣諸城，開示禍福，皆相帥請降，<span class="jiazhu">帥，讀曰率。降，戶江翻。</span>凡得七百餘城，虜男女數萬口。社爾乃召其父老，宣國威靈，諭以伐罪之意，立其王之弟葉護爲王；龜茲人大喜。西域震駭，西突厥、于闐、安國爭饋駝馬軍糧，<span class="jiazhu">闐，徒賢翻，又徒見翻。</span>社爾勒石紀功而還。<span class="jiazhu">還，從宣翻，又如字。</span></p>
<p class="em2 strong"><span class="yinwen">27</span>戊寅，以崑丘道行軍總管、左驍衞將軍阿史那賀魯爲泥伏沙鉢羅葉護，賜以鼓纛，使招討西突厥之未服者。<span class="jiazhu">假賀魯以羽翼，正速其叛耳。驍，堅堯翻。纛，徒到翻。</span></p>
<p class="em2 strong"><span class="yinwen">28</span>癸未，新羅相金春秋及其子文王入見。<span class="jiazhu">相，息亮翻。見，賢遍翻。</span>春秋，眞德之弟也。上以春秋爲特進，文王爲左武衞將軍。春秋請改章服從中國，內出冬服賜之。</p>
<p class="strong"><span class="section" id="title-4"><span data-head-description="" data-head-level="h4" data-head-title="貞觀二十三年">二十三年</span></span><span class="biaozhusup" data-rel="（己酉、西元六四九年）"></span></p>
<p class="em2 strong"><span class="yinwen">1</span>春，正月，辛亥，龜茲王布失畢及其相那利等至京師，上責讓而釋之，以布失畢爲左武衞中郎將。<span class="jiazhu">龜茲，音丘慈，又音屈佳。將，卽亮翻。《考異》曰：《實錄》云<span class="yinhao">「左武衞翊衞中郎將」</span>，《舊傳》爲<span class="yinhao">「武翊衞中郎將」</span>。按《會要》，武德五年，改左、右翊衞爲左、右衞。然則於時已無翊衞之名，且布失畢必不獨兼兩衞之官。今去<span class="yinhao">「翊衞」</span>字。按《唐六典》，左、右衞有親、勳、翊三衞中郎將，其餘諸衞府各有翊衞中郎將，<span class="yinhao">「翊衞」</span>二字，恐不可去。</span></p>
<p class="em2 strong"><span class="yinwen">2</span>西南徒莫祗等蠻內附，以其地爲傍、望、覽、丘四州，隸朗州都督府。<span class="jiazhu">徒莫祗蠻在爨蠻之西。<span class="yinhao">「朗州」</span>，當作<span class="yinhao">「郎州」</span>。武德元年，開南中，仍舊置南寧州，貞觀八年，改爲郎州，以其地本夜郎國也。</span></p>
<p class="em2 strong"><span class="yinwen">3</span>上以突厥車鼻可汗不入朝，遣右驍衞郎將高侃發回紇、僕骨等兵襲擊之。兵入其境，諸部落相繼來降。拔悉密吐屯肥羅察降，以其地置新黎州。<span class="jiazhu">《舊書》云：車鼻長子羯漫陀，先統拔悉密部，遣其子菴鑠入朝，帝嘉之，爲置新黎州。朝，直遙翻。降，戶江翻。《考異》曰：《高宗實錄》云：<span class="yinhao">「初，突厥車鼻可汗遣其子車鉢羅入貢，太宗遣使徵之，不至。太宗大怒，遣右驍衞郎將高侃引回紇、僕骨等兵襲擊之，其下諸部落相次歸降。其子羯漫陀先統拔悉密部，泣諫其父，請歸國；車鼻不聽。羯漫陀遂背父來降，以其地爲新黎州。」</span>《舊傳》云：<span class="yinhao">「二十三年，遣右驍衞郎將高侃潛引回紇、僕骨等兵衆襲擊之，其酋長歌邏祿泥執闕俟利發、乃拔塞匐、處木昆、莫賀咄俟斤等，帥部落，背車鼻，相繼來降。車鼻長子羯漫陀先統拔悉密部，車鼻未敗前，遣其子菴鑠入朝，太宗嘉之，拜左屯衞將軍，更置新黎州以統其衆。」</span>今從《太宗實錄》。</span></p>
<p class="em2 strong"><span class="yinwen">4</span>二月，丙戌，置瑤池都督府，<span class="jiazhu">此因《穆天子傳》西王母觴天子於瑤池之上而命名也。</span>隸安西都護；戊子，以左衞將軍阿史那賀魯爲瑤池都督。</p>
<p class="em2 strong"><span class="yinwen">5</span>三月，丙辰，置豐州都督府，使燕然都護李素立兼都督。</p>
<p class="em2 strong"><span class="yinwen">6</span>去冬旱，至是始雨。辛酉，上力疾至顯道門外，赦天下。丁卯，敕太子於金液門聽政。<span class="jiazhu">按《唐六典》：城門郎掌京城、皇城、宮殿諸門。明德等門爲京城門，朱雀等門爲皇城門，承天等門爲宮城門，嘉德等門爲宮門，太極等門爲殿門。通內諸門，並同上閤門，顯道、金液，其亦通內諸門之門歟？《圖志》不能盡載耳。</span></p>
<p class="em2 strong"><span class="yinwen">7</span>夏，四月，乙亥，上行幸翠微宮。</p>
<p class="em2 strong"><span class="yinwen">8</span>上謂太子曰：<span class="yinhao">「李世勣才智有餘，然汝與之無恩，恐不能懷服。我今黜之，若其卽行，俟我死，汝於後用爲僕射，親任之；若徘徊顧望，當殺之耳。」</span>五月，戊午，以同中書門下三品李世勣爲疊州都督；世勣受詔，不至家而去。<span class="jiazhu">史言太宗以機數御李世勣，世勣亦以機心而事君。杜佑曰：疊州去京師千三百四十里。孫愐曰：疊州自秦至魏，諸羌據焉，周武帝逐諸羌，乃置疊州，蓋以山重疊名之。</span></p>
<p class="em2 strong"><span class="yinwen">9</span>辛酉，開府儀同三司衞景武公李靖薨。</p>
<p class="em2 strong"><span class="yinwen">10</span>上苦利增劇，太子晝夜不離側，<span class="jiazhu">離，力智翻。</span>或累日不食，髮有變白者。上泣曰：<span class="yinhao">「汝能孝愛如此，吾死何恨！」</span>丁卯，疾篤，召長孫無忌入含風殿。<span class="jiazhu">含風殿，在翠微宮。</span>上臥，引手捫無忌頤，無忌哭，悲不自勝；<span class="jiazhu">勝，音升。</span>上竟不得有所言，因令無忌出。己巳，復召無忌及褚遂良入臥內，<span class="jiazhu">復，扶又翻。</span>謂之曰：<span class="yinhao">「朕今悉以後事付公輩。太子仁孝，公輩所知，善輔導之！」</span>謂太子曰：<span class="yinhao">「無忌、遂良在，汝勿憂天下！」</span>又謂遂良曰：<span class="yinhao">「無忌盡忠於我，我有天下，多其力也，我死，勿令讒人間之。」</span><span class="jiazhu">武、許之間二臣，玉几之命猶在高宗之耳，何遽忘之邪！間，古莧翻。</span>仍令遂良草遺詔。有頃，上崩。<span class="jiazhu">年五十有三。</span></p>
<p class="em2 strong">太子擁無忌頸，號慟將絕，無忌攬涕，請處分衆事以安內外，太子哀號不已，<span class="jiazhu">號，戶高翻。處，昌呂翻。分，扶問翻。</span>無忌曰：<span class="yinhao">「主上以宗廟社稷付殿下，豈得效匹夫唯哭泣乎！」</span>乃祕不發喪。庚午，無忌等請太子先還，飛騎、勁兵及舊將皆從。<span class="jiazhu">騎，奇寄翻。將，卽亮翻。從，才用翻。</span>辛未，太子入京城；大行御馬輿，侍衞如平日，繼太子而至，頓於兩儀殿。以太子左庶子于志寧爲侍中，少詹事張行成兼侍中，以檢校刑部尙書、右庶子、兼吏部侍郎高季輔兼中書令。壬申，發喪太極殿，宣遺詔，太子卽位。<span class="jiazhu">太極殿，西內正朝，於此發喪，太子於柩前卽位。</span>軍國大事，不可停闕；平常細務，委之有司。諸王爲都督、刺史者，並聽奔喪，濮王泰不在來限。罷遼東之役及諸土木之功。四夷之人入仕於朝及來朝貢者數百人，聞喪皆慟哭，翦髮、剺面、割耳，流血灑地。<span class="jiazhu">朝，直遙翻。剺，里之翻。</span></p>
<p class="em2 strong">六月，甲戌朔，高宗卽位，赦天下。</p>
<p class="em2 strong"><span class="yinwen">11</span>丁丑，以疊州都督李勣爲特進、檢校洛州刺史、洛陽宮留守。<span class="jiazhu">李世勣去<span class="yinhao">「世」</span>字，避太宗二名也。守，手又翻。</span></p>
<p class="em2 strong"><span class="yinwen">12</span>先是，太宗二名，令天下不連言者勿避；<span class="jiazhu">先，悉薦翻。</span>至是，始改官名犯先帝諱者。<span class="jiazhu">孔穎達曰：《曲禮》，卒哭乃諱。《註》云：敬鬼神之名也。諱，避也。生者不相避名。衞侯名惡，大夫有名惡，君臣同名，《春秋》不非。按昭七年，衞侯惡卒。《穀梁傳》云：昭元年有衞齊惡。今衞侯惡何？謂君臣同名也，君子不奪人親所名也。</span></p>
<p class="em2 strong"><span class="yinwen">13</span>癸未，以長孫無忌爲太尉，兼檢校中書令，知尙書、門下二省事。無忌固辭知尙書省事，帝許之，仍令以太尉同中書門下三品。<span class="jiazhu">唐制：三公正一品。無忌旣爲太尉，而令同中書門下三品，當時朝議之失也。</span>癸巳，以李勣爲開府儀同三司、同中書門下三品。</p>
<p class="em2 strong"><span class="yinwen">14</span>阿史那社爾之破龜茲也，行軍長史薛萬備請因兵威說于闐王伏闍信入朝，<span class="jiazhu">說，輸芮翻。闍，視遮翻。朝，直遙翻。</span>社爾從之。秋，七月，己酉，伏闍信隨萬備入朝，詔入謁梓宮。</p>
<p class="em2 strong"><span class="yinwen">15</span>八月，癸酉，夜，地震，晉州尤甚，壓殺五千餘人。</p>
<p class="em2 strong"><span class="yinwen">16</span>庚寅，葬文皇帝于昭陵，<span class="jiazhu">昭陵在京兆醴泉縣西北六十里九嵕山。</span>廟號太宗。<span class="jiazhu">自唐太宗後，爲臣子者率稱其君之廟號，豈非子孫臣民亦病其諡號太多非實，而古者祖有功宗有德之義微乎！</span>阿史那社爾、契苾何力請殺身殉葬，上遣人諭以先旨不許。蠻夷君長爲先帝所擒服者頡利等十四人，皆琢石爲其像，刻名列於北司馬門內。</p>
<p class="em2 strong"><span class="yinwen">17</span>丁酉，禮部尙書許敬宗奏弘農府君廟應毀，<span class="jiazhu">弘農府君，魏弘農太守重耳也，於高宗爲七世祖，親盡應毀。</span>請藏主於西夾室，從之。<span class="jiazhu">太廟有東西夾室，夾太室兩旁，故謂之夾室。</span></p>
<p class="em2 strong"><span class="yinwen">18</span>九月，乙卯，以李勣爲左僕射。<span class="jiazhu">行先帝之治命也。</span></p>
<p class="em2 strong"><span class="yinwen">19</span>冬，十月，以突厥諸部置舍利等五州隸雲中都督府，<span class="jiazhu">五州：舍利州、思辟州、阿史那州、綽州、白登州。</span>蘇農等六州隸定襄都督府。<span class="jiazhu">史只載蘇農州、阿德州、執失州、拔延州，餘二州逸。</span></p>
<p class="em2 strong"><span class="yinwen">20</span>乙亥，上問大理卿唐臨繫囚之數，對曰：<span class="yinhao">「見囚五十餘人，<span class="jiazhu">見，賢遍翻。</span>唯二人應死。」</span>上悅。上嘗錄繫囚，前卿所處者多號呼稱冤，臨所處者獨無言。上怪問其故。囚曰：<span class="yinhao">「唐卿所處，本自無冤。」</span><span class="jiazhu">號，戶高翻。處，昌呂翻。</span>上歎息良久，曰：<span class="yinhao">「治獄者不當如是邪！」</span><span class="jiazhu">治，直之翻。</span></p>
<p class="em2 strong"><span class="yinwen">21</span>上以吐蕃贊普弄讚爲駙馬都尉，<span class="jiazhu">漢武帝置三都尉：曰奉車都尉，曰駙馬都尉，曰騎都尉。唐以騎都尉爲勳官，駙馬都尉以授尙主者，奉車都尉不復除授。</span>封西海郡王。贊普致書于長孫無忌等云：<span class="yinhao">「天子初卽位，臣下有不忠者，當勒兵赴國討除之。」</span><span class="jiazhu">吐蕃以太宗晏駕，固有輕中國之心矣。</span></p>
<p class="em2 strong"><span class="yinwen">22</span>十二月，詔濮王泰開府置僚屬，車服珍膳，特加優異。</p>
<h5><span class="section" id="title-5"><span data-head-description="" data-head-level="h3" data-head-title="高宗天皇大聖大弘孝皇帝上之上">高宗天皇大聖大弘孝皇帝上之上</span></span></h5>
<p class=""><span class="jiazhu">諱治，字爲善，小字雉奴，太宗第九子也。文明元年，諡曰天皇大帝，廟號高宗；天寶八載，加尊號高宗天皇大聖皇帝；十三載，加尊號高宗天皇太聖大弘孝皇帝。</span></p>
<p class="strong"><span class="section" id="title-6"><span data-head-description="" data-head-level="h4" data-head-title="永徽元年">永徽元年</span></span><span class="biaozhusup" data-rel="（庚戌、西元六五○年）"></span></p>
<p class="em2 strong"><span class="yinwen">1</span>春，正月，辛丑朔，改元。</p>
<p class="em2 strong"><span class="yinwen">2</span>丙午，立妃王氏爲皇后。后，思政之孫也。<span class="jiazhu">王思政爲西魏守潁川，沒於東魏。</span>以后父仁祐爲特進、魏國公。</p>
<p class="em2 strong"><span class="yinwen">3</span>己未，以張行成爲侍中。</p>
<p class="em2 strong"><span class="yinwen">4</span>辛酉，上召朝集使，<span class="jiazhu">朝，直遙翻。使，疏吏翻。</span>謂曰：<span class="yinhao">「朕初卽位，事有不便於百姓者悉宜陳，不盡者更封奏。」</span>自是日引刺史十人入閤，問以百姓疾苦，及其政治。<span class="jiazhu">治，直吏翻。</span></p>
<p class="em2 strong">有洛陽人李弘泰誣告長孫無忌謀反，上命立斬之。無忌與褚遂良同心輔政，上亦尊禮二人，恭己以聽之，<span class="jiazhu">以帝之尊任二人如此，武后譖而去之，雖隊諸淵不悔也。哲婦之爲鴟梟也尙矣。</span>故永徽之政，百姓阜安，有貞觀之遺風。<span class="jiazhu">觀，古玩翻。</span></p>
<p class="em2 strong"><span class="yinwen">5</span>太宗女衡山公主應適長孫氏，有司以爲服旣公除，欲以今秋成婚。于志寧上言：<span class="yinhao">「漢文立制，本爲天下百姓。公主服本斬衰，<span class="jiazhu">上，時掌翻。爲，于僞翻。衰，倉回翻。</span>縱使服隨例除，豈可情隨例改，請俟三年喪畢成婚。」</span>上從之。</p>
<p class="em2 strong"><span class="yinwen">6</span>二月，辛卯，立皇子孝爲許王，上金爲𣏌王，素節爲雍王。<span class="jiazhu">帝後宮鄭生孝，楊生上金，蕭淑妃生素節。雍，於用翻。</span></p>
<p class="em2 strong"><span class="yinwen">7</span>夏，五月，壬戌，吐蕃贊普弄讚卒，<span class="jiazhu">卒，子恤翻。</span>其嫡子早死，立其孫爲贊普。贊普幼弱，政事皆決於國相祿東贊。<span class="jiazhu">相，息亮翻。</span>祿東贊性明達嚴重，行兵有法，吐蕃所以強大，威服氐、羌，皆其謀也。</p>
<p class="em2 strong"><span class="yinwen">8</span>六月，高侃擊突厥，至阿息山。車鼻可汗召諸部兵皆不赴，與數百騎遁去。侃帥精騎追至金山，擒之以歸，其衆皆降。<span class="jiazhu">騎，奇寄翻。帥，讀曰率。降，戶江翻。</span></p>
<p class="em2 strong"><span class="yinwen">9</span>初，阿史那社爾虜龜茲王布失畢，立其弟爲王。<span class="jiazhu">事見太宗貞觀二十六年。</span>唐兵旣還，其酋長爭立，更相攻擊。<span class="jiazhu">酋，茲由翻。長，知兩翻。更，工衡翻。</span>秋，八月，壬午，詔復以布失畢爲龜茲王，<span class="jiazhu">復，扶又翻。</span>遣歸國，撫其衆。</p>
<p class="em2 strong"><span class="yinwen">10</span>九月，庚子，高侃執車鼻可汗至京師，釋之，拜左武衞將軍，處其餘衆於鬱督軍山，<span class="jiazhu">處，昌呂翻。</span>置狼山都督府以統之。以高侃爲衞將軍。<span class="jiazhu">唐無衞將軍，<span class="yinhao">「衞」</span>字之上須有脫字。</span>於是突厥盡爲封內之臣，分置單于、瀚海二都護府。單于領狼山、雲中、桑乾三都督，蘇農等一十四州；瀚海領瀚海、金徽、新黎等七都督，仙萼等八州；各以其酋長爲刺史、都督。<span class="jiazhu">《新書》作<span class="yinhao">「蘇農二十四州」</span>，《舊書》作<span class="yinhao">「一十四州」</span>。又考是後調露元年，溫傅、奉職二部反，二十四州皆叛應之，則<span class="yinhao">「二」</span>字爲是。然單于都護府所領見於史者，蘇農等四州，舍利等五州及桑乾府所領郁射、藝失、卑失、叱略等四州，呼延府所領賀魯、葛邏、𨁂跌等三州，財十九州耳，其五州逸，無所考。又有定襄、呼延二都督而無狼山都督，是其廢置離合，不可詳也。狼山府，顯慶三年廢爲州。<span class="yinhao">「金徽」</span>當作<span class="yinhao">「金微」</span>。瀚海都護府領瀚海、金微、新黎、幽陵、龜林、堅昆六都督府，其一逸；仙萼、浚稽、余吾、稽落、居延、窴顏、榆溪、渾河、燭龍凡八州。宋白曰：振武軍舊爲單于都護府，卽漢定襄郡之盛樂縣也，在陰山之陽，黃河之北，西南至東受降城百二十里。瀚海都護後移於回紇本部。乾，音干。</span></p>
<p class="em2 strong"><span class="yinwen">11</span>癸亥，上出畋，遇雨，問諫議大夫昌樂谷那律曰：<span class="yinhao">「油衣若爲則不漏？」</span><span class="jiazhu">炙轂子曰：惟絹油之製及帽油，陳始有之。樂，音洛。</span>對曰：<span class="yinhao">「以瓦爲之，必不漏。」</span>上悅，爲之罷獵。<span class="jiazhu">悅爲之爲，于僞翻。《考異》曰：《舊書·那律傳》云：嘗從太宗出獵，在塗遇雨，有此語，意欲太宗不爲畋獵，太宗悅，賜帛二百段。《唐錄》、《政要》高宗出獵有此月日，《唐統紀》亦在此年，今從之。</span></p>
<p class="em2 strong"><span class="yinwen">12</span>李勣固求解職，冬，十月，戊辰，解勣左僕射，以開府儀同三司、同中書門下三品。</p>
<p class="em2 strong"><span class="yinwen">13</span>己未，監察御史陽武韋思謙<span class="jiazhu">陽武縣，漢屬河南郡，自晉以來屬滎陽郡。監，工銜翻。</span>劾奏中書令褚遂良抑買中書譯語人地。<span class="jiazhu">中書掌受四方朝貢及通表疏，故有譯語人。劾，戶槪翻，又戶得翻。</span>大理少卿張叡册以爲准估無罪。思謙奏曰：<span class="yinhao">「估價之設，備國家所須，臣下交易，豈得准估爲定！<span class="jiazhu">估，音古。</span>叡册舞文，附下罔上，罪當誅。」</span>是日，左遷遂良爲同州刺史，叡册循州刺史。思謙名仁約，以字行。</p>
<p class="em2 strong"><span class="yinwen">14</span>十二月，庚午，梓州都督謝萬歲、兗州都督謝法興與黔州都督李孟嘗討琰州叛獠；<span class="jiazhu"><span class="yinhao">「梓州」</span>，當作<span class="yinhao">「牂州」</span>。武德三年，牂柯蠻酋謝龍羽降，以其地置牂州。<span class="yinhao">「兗州」</span>，當作<span class="yinhao">「充州」</span>，武德三年，以牂柯蠻別部置。琰州，亦蠻州，貞觀四年置。皆屬黔州都督府。黔，音琴。獠，魯皓翻。</span>萬歲、法興入洞招慰，爲獠所殺。</p>
<p class="strong"><span class="section" id="title-7"><span data-head-description="" data-head-level="h4" data-head-title="永徽二年">二年</span></span><span class="biaozhusup" data-rel="（辛亥、西元六五一年）"></span></p>
<p class="em2 strong"><span class="yinwen">1</span>春，正月，乙巳，以黃門侍郎宇文節、中書侍郎柳奭並同中書門下三品。奭，亨之兄子，<span class="jiazhu">柳亨，西魏尙書左僕射慶之孫，竇誕之壻也，亨妻卽襄陽公主之女。</span>王皇后之舅也。</p>
<p class="em2 strong"><span class="yinwen">2</span>左驍衞將軍、瑤池都督阿史那賀魯<span class="jiazhu">驍，堅堯翻。</span>招集離散，廬帳漸盛，聞太宗崩，謀襲取西、庭州刺史駱弘義知其謀，表言之，上遣通事舍人橋寶明馳往慰撫。寶明說賀魯，令長子咥運入宿衞，授右驍衞中郎將，尋復遣歸。咥運乃說其父擁衆西走，<span class="jiazhu">說，輸芮翻。復，扶又翻。</span>擊破乙毗射匱可汗，倂其衆，建牙于雙河及千泉，<span class="jiazhu">自雙河西南抵賀魯牙帳二百里。千泉屬石國界，又在賀魯牙帳西南。《新書》曰：素葉城西四百里至千泉，地贏二百里，南雪山，三垂平陸，多泉地，因名之。</span>自號沙鉢羅可汗，咄陸五啜、努失畢五俟斤皆歸之，勝兵數十萬，<span class="jiazhu">咄，當沒翻。啜，步劣翻。俟，渠之翻。勝，音升。</span>與乙毗咄陸可汗連兵，處月、處密及西域諸國多附之。以咥運爲莫賀咄葉護。<span class="jiazhu">咥，徒結翻。</span></p>
<p class="em2 strong"><span class="yinwen">3</span>焉耆王婆伽利卒，國人表請復立故王突騎支；<span class="jiazhu">卒，子恤翻。復，扶又翻。騎，奇寄翻。</span>夏，四月，詔加突騎支右武衞將軍，遣還國。</p>
<p class="em2 strong"><span class="yinwen">4</span>金州刺史滕王元嬰驕奢縱逸，居亮陰中，畋遊無節，數夜開城門，勞擾百姓，或引彈彈人，或埋人雪中以戲笑。<span class="jiazhu">數，所角翻。引彈，徒旦翻。</span>上賜書切讓之，且曰：<span class="yinhao">「取適之方，亦應多緒，晉靈荒君，何足爲則！<span class="jiazhu">《左傳》，晉靈公不君，從臺上彈人以觀其避丸。</span>朕以王至親，不能<span class="jiaozhusup">【張：「能」作「忍」。】</span>致王於法，今書王下上考以愧王心。」</span></p>
<p class="em2 strong">元嬰與蔣王惲皆好聚斂，<span class="jiazhu">惲，於粉翻。好，呼到翻。斂，力贍翻。</span>上嘗賜諸王帛各五百段，獨不及二王，敕曰：<span class="yinhao">「滕叔、蔣兄自能經紀，不須賜物；給麻兩車以爲錢貫。」</span>二王大慙。</p>
<p class="em2 strong"><span class="yinwen">5</span>秋，七月，西突厥沙鉢羅可汗寇庭州，攻陷金嶺城及蒲類縣，<span class="jiazhu">西州交河縣北行八十里入谷，又百三十里經柳谷，渡金沙嶺，百六十里至庭州蒲類縣，屬西州，後屬庭州，又改爲後庭縣。</span>殺略數千人。詔左武候<span class="jiaozhusup">【嚴：「候」改「衞」。】</span>大將軍梁建方、右驍衞大將軍契苾何力爲弓月道行軍總管，<span class="jiazhu">弓月城在庭州西千有餘里。</span>右驍衞將軍高德逸、右武候將軍薛<span class="jiaozhusup">【嚴：「薛」改「薩」。】</span>孤、吳仁爲副，發秦、成、岐、雍府兵三萬人<span class="jiazhu">成州，漢武都上祿、下辨之地，後魏置仇池郡。漢陽郡南秦州，西魏改曰成州。雍州，京兆郡。雍，於用翻。</span>及回紇五萬騎以討之。<span class="jiazhu">紇，下沒翻。</span></p>
<p class="em2 strong"><span class="yinwen">6</span>癸巳，詔諸禮官學士議明堂制度，以高祖配五天帝，太宗配五人帝。<span class="jiazhu">五天帝，註已見七十九卷晉武帝泰始二年。五人帝：東方帝太皞、西方帝少皞、南方帝炎帝、北方帝顓頊、中央帝黃帝。</span></p>
<p class="em2 strong"><span class="yinwen">7</span>八月，己巳，以于志寧爲左僕射，張行成爲右僕射，高季輔爲侍中；志寧、行成仍同中書門下三品。</p>
<p class="em2 strong"><span class="yinwen">8</span>己卯，郎州白水蠻反，寇麻州，<span class="jiazhu">白水蠻與青蛉、弄棟接，隸郎州。麻州，貞觀二十二年分郎州置。</span>遣左領軍將軍趙孝祖等發兵討之。</p>
<p class="em2 strong"><span class="yinwen">9</span>九月，癸巳，廢玉華宮爲佛寺。戊戌，更命九成宮爲萬年宮。<span class="jiazhu">更，工衡翻。</span></p>
<p class="em2 strong"><span class="yinwen">10</span>庚戌，左武候引駕盧文操踰牆盜左藏物，上以引駕職在糾繩，<span class="jiazhu">左、右武候，掌宮中及京城晝夜巡警之法，以執禦非違；有引駕仗三衞六十人，引駕佽飛六十六人。左、右藏，晉始有之，唐因而不改，各有令一人。宋白曰：唐制：左、右金吾有引駕仗百四十人，以三衞人數充。左藏掌邦國庫藏，右藏掌國寶貨。藏，徂浪翻。</span>乃自爲盜，命誅之。諫議大夫蕭鈞諫曰：<span class="yinhao">「文操情實難原，然法不至死。」</span>上乃免文操死，顧侍臣曰：<span class="yinhao">「此眞諫議也！」</span></p>
<p class="em2 strong"><span class="yinwen">11</span>閏月，長孫無忌等上所删定律令式；<span class="jiazhu">上，時掌翻。</span>甲戌，詔頒之四方。</p>
<p class="em2 strong"><span class="yinwen">12</span>上謂宰相曰：<span class="yinhao">「聞所在官司，行事猶互觀顏面，多不盡公。」</span>長孫無忌對曰：<span class="yinhao">「此豈敢言無；然肆情曲法，實亦不敢。至於小小收取人情，恐陛下尙不能免。」</span>無忌以元舅輔政，凡有所言，上無不嘉納。</p>
<p class="em2 strong"><span class="yinwen">13</span>冬，十有一月，辛酉，上祀南郊。</p>
<p class="em2 strong"><span class="yinwen">14</span>癸酉，詔：<span class="yinhao">「自今京官及外州有獻鷹隼及犬馬者，罪之。」</span><span class="jiazhu">隼，息允翻。</span></p>
<p class="em2 strong"><span class="yinwen">15</span>戊寅，特浪羌酋董悉奉求，辟惠羌酋卜檐莫各帥種落萬餘戶詣茂州內附。<span class="jiazhu">特浪、辟惠皆生羌也。是年，以其地置蓬魯等三十二州，屬茂州都督府。酋，茲由翻。檐，余廉翻。帥，讀曰率。種，章勇翻。</span></p>
<p class="em2 strong"><span class="yinwen">16</span>竇州、義州蠻酋李寶誠等反，<span class="jiazhu">義州，漢猛陵縣地，梁置永業郡，隋改爲懷德縣，屬瀧州，唐武德五年，置南義州，貞觀二年，曰義州。</span>桂州都督劉伯英討平之。</p>
<p class="em2 strong"><span class="yinwen">17</span>郎州道總管趙孝祖討白水蠻，蠻酋禿磨蒲及儉彌于帥衆據險拒戰，孝祖皆擊斬之。會大雪，蠻飢凍，死亡略盡。孝祖奏言：<span class="yinhao">「貞觀中討昆州烏蠻，始開青蛉、弄棟爲州縣。<span class="jiazhu">昆州，漢益州郡地，隋置昆州，以亂廢。唐武德初，開南中，復置。柘東兩爨蠻，自曲州、靖州西南昆川、曲軛、晉寧、喻獻、安寧距龍和城，通謂之西爨白蠻。自彌鹿、升麻二川，南至步頭，謂之東爨烏蠻。青蛉，漢武帝開爲縣，屬越巂郡。弄棟縣屬益州郡，晉並屬雲南郡，後屬興寧郡，隋亂，與中國絕，唐以青蛉地置髳州，弄棟地置裒州。</span>弄棟之西有小勃弄、大勃弄二川，<span class="jiazhu">勃弄屬漢永昌郡界，唐武德七年，置南雲州，貞觀八年，更名匡州。</span>恆扇誘弄棟，欲使之反。<span class="jiazhu">恆，戶登翻。</span>其勃弄以西與黃瓜、葉榆、西洱河相接，<span class="jiazhu">葉榆亦漢武帝開爲縣，有葉榆澤，屬益州郡，後漢屬永昌郡，晉屬雲南郡，後分屬東河陽郡。</span>人衆殷實，多於蜀川，無大酋長，好結讎怨，<span class="jiazhu">好，呼到翻。</span>今因破白水之兵，請隨便西討，撫而安之。」</span>敕許之。</p>
<p class="em2 strong"><span class="yinwen">18</span>十二月，壬子，處月朱邪孤注殺招慰使單道惠，<span class="jiazhu">邪，音耶。單，音善。</span>與突厥賀魯相結。</p>
<p class="em2 strong"><span class="yinwen">19</span>是歲，百濟遣使入貢，上戒之，使<span class="yinhao">「勿與新羅、高麗相攻，不然，吾將發兵討汝矣。」</span></p>
<p class="strong"><span class="section" id="title-8"><span data-head-description="" data-head-level="h4" data-head-title="永徽三年">三年</span></span><span class="biaozhusup" data-rel="（壬子、西元六五二年）"></span></p>
<p class="em2 strong"><span class="yinwen">1</span>春，正月，己未朔，吐谷渾、新羅、高麗、百濟並遣使入貢。</p>
<p class="em2 strong"><span class="yinwen">2</span>癸亥，梁建方、契苾何力等大破處月朱邪孤注於牢山。<span class="jiazhu">《新書》：牢山亦曰賭蒲，東北距烏德犍山，度馬行十五日。</span>孤注夜遁，建方使副總管高德逸輕騎追之，<span class="jiazhu">騎，奇寄翻。</span>行五百餘里，生擒孤注，斬首九千級。軍還，御史劾奏梁建方兵力足以追討，而逗留不進；高德逸敕令市馬，自取駿者。<span class="jiazhu">劾，戶槪翻，又戶得翻。</span>上以建方等有功，釋不問。大理卿李道裕奏言：<span class="yinhao">「德逸所取之馬，筋力異常，請實中廐。」</span><span class="jiazhu">中廐，猶言內廐也。</span>上謂侍臣曰：<span class="yinhao">「道裕法官，進馬非其本職，妄希我意；豈朕行事不爲臣下所信邪！朕方自咎，故不復黜道裕耳。」</span><span class="jiazhu">復，扶又翻。</span></p>
<p class="em2 strong"><span class="yinwen">3</span>己巳，以同州刺史褚遂良爲吏部尙書、同中書門下三品。</p>
<p class="em2 strong"><span class="yinwen">4</span>丙子，上饗太廟；丁亥，饗先農，幾耕藉田。<span class="jiazhu">《漢儀》：天子正月親耕藉田，告祠先農。先農卽神農也。祠以太牢，百官皆從。唐制，天子以孟冬吉亥享先農，而遂以耕藉。</span></p>
<p class="em2 strong"><span class="yinwen">5</span>二月，甲寅，上御安福門樓，<span class="jiazhu">《唐六典》：長安皇城西南二門，北曰安福，南曰順義；安福西直京城之開遠門。</span>觀百戲。乙卯，上謂侍臣曰：<span class="yinhao">「昨登樓，欲以觀人情及風俗奢儉，非爲聲樂。<span class="jiazhu">爲，于僞翻。</span>朕聞胡人善爲擊鞠之戲，<span class="jiazhu">鞠以韋爲之，實以柔物，今謂之毬子。</span>嘗一觀之。昨初升樓，卽有羣胡擊鞠，意謂朕篤好之也。<span class="jiazhu">好，呼到翻。</span>帝王所爲，豈宜容易。<span class="jiazhu">易，以豉翻。</span>朕已焚此鞠，冀杜胡人窺望之情，亦因以爲誡。」</span></p>
<p class="em2 strong"><span class="yinwen">6</span>三月，辛巳，以宇文節爲侍中，柳奭爲中書令，以兵部侍郎三原韓瑗守黃門侍郎、同中書門下三品。<span class="jiazhu">瑗，于眷翻。</span></p>
<p class="em2 strong"><span class="yinwen">7</span>夏，四月，趙孝祖大破西南蠻，斬小勃弄酋長歿盛，擒大勃弄酋長楊承顚。自餘皆屯聚保險，大者有衆數萬，小者數千人，孝祖皆破降之，<span class="jiazhu">降，戶江翻。</span>西南蠻遂定。</p>
<p class="em2 strong"><span class="yinwen">8</span>甲午，灃州刺史彭思王元則薨。<span class="jiazhu">灃，音禮。</span></p>
<p class="em2 strong"><span class="yinwen">9</span>六月，戊申，遣兵部尙書崔敦禮等將幷、汾步騎萬人往茂州。<span class="jiazhu">茂州，考之《新》、《舊志》無之，當置之於薛延陀故地也。將，卽亮翻。</span>發薛延陀餘衆渡河，置祁連州以處之。</p>
<p class="em2 strong"><span class="yinwen">10</span>秋，七月，丁巳，立陳王忠爲皇太子，赦天下。王皇后無子，柳奭爲后謀，<span class="jiazhu">爲，于僞翻。</span>以忠母劉氏微賤，勸后立忠爲太子，冀其親己；外則諷長孫無忌等使請於上。上從之。乙丑，以于志寧兼太子少師，張行成兼少傅，高季輔兼少保。</p>
<p class="em2 strong"><span class="yinwen">11</span>丁丑，上問戶部尙書高履行：<span class="yinhao">「去年進戶多少？」</span><span class="jiazhu">戶部尙書卽民部尙書，避太宗諱，改焉。進戶，新增進之戶也。少，詩沼翻。</span>履行奏：<span class="yinhao">「去年進戶總一十五萬。」</span>因問隋代及今日見戶，<span class="jiazhu">見，賢遍翻。</span>履行奏：<span class="yinhao">「隋開皇中，戶八百七十萬，卽今戶三百八十萬。」</span><span class="jiazhu">卽今，猶言當今也，唐人多有此語。</span>履行，士廉之子也。</p>
<p class="em2 strong"><span class="yinwen">12</span>九月，守中書侍郎來濟同中書門下三品。</p>
<p class="em2 strong"><span class="yinwen">13</span>冬，十一月，庚寅，弘化長公主自吐谷渾來朝。<span class="jiazhu">弘化公主，貞觀十三年降吐谷渾慕容諾曷鉢。長，知兩翻。</span></p>
<p class="em2 strong"><span class="yinwen">14</span>癸巳，濮<span class="jiaozhusup">【章：十二行本「濮」下有「恭」字；乙十一行本同；孔本同。】</span>王泰薨於均州。<span class="jiazhu">濮，博木翻。</span></p>
<p class="em2 strong"><span class="yinwen">15</span>散騎常侍房遺愛尙太宗女高陽公主，<span class="jiazhu">散，悉亶翻。騎，奇寄翻。</span>公主驕恣甚，房玄齡薨，公主敎遺愛與兄遺直異財，旣而反譖遺直。遺直自言，太宗深責讓主，由是寵衰；主怏怏不悅。<span class="jiazhu">怏，於兩翻。</span>會御史劾盜，得浮屠辯機寶枕，<span class="jiazhu">浮屠，正號曰佛陀，與浮屠音聲相近，皆西方言，其來轉爲二音，華言譯之則謂之淨覺，言滅穢成明道爲聖悟。劾，戶槪翻，又戶得翻。</span>云主所賜。主與辯機私通，餉遺億計，<span class="jiazhu">餉遺，唯季翻。</span>更以二女子侍遺愛。太宗怒，腰斬辯機，殺奴婢十餘人；主益怨望，太宗崩，無戚容。上卽位，主又令遺愛與遺直更訟，<span class="jiazhu">直更，工衡翻。</span>遺愛坐出爲房州刺史，<span class="jiazhu">房州，古房陵、上庸地，西魏置光遷國，後周改曰遷州，隋改曰房州，尋廢州爲房陵郡，唐復曰房州。</span>遺直爲隰州刺史。又，浮屠智勗等數人私侍主，主使掖庭令陳玄運伺宮省禨祥。<span class="jiazhu">掖庭局令，從七品下，宦者爲之，屬內侍省，掌宮禁女工之事，凡宮人名籍，司其除附。禨，居希翻，又其旣翻。</span></p>
<p class="em2 strong">先是，駙馬都尉薛萬徹<span class="jiazhu">高祖女丹陽公主下嫁薛萬徹。先，悉薦翻。</span>坐事除名，徙寧州刺史，入朝，與遺愛款昵，<span class="jiazhu">朝，直遙翻。昵，尼質翻。</span>對遺愛有怨望語，且曰：<span class="yinhao">「今雖病足，坐置京師，鼠輩猶不敢動。」</span>因與遺愛謀，<span class="yinhao">「若國家有變，當奉司徒荊王元景爲主。」</span>元景女適遺愛弟遺則，由是與遺愛往來。元景嘗自言，夢手把日月。駙馬都尉柴令武，紹之子也，<span class="jiazhu">柴紹尙高祖女平陽公主。</span>尙巴陵公主，<span class="jiazhu">巴陵公主，太宗之女。</span>除衞州刺史，託以主疾留京師求醫，因與遺愛謀議相結。高陽公主謀黜遺直，奪其封爵，使人誣告遺直無禮於己。遺直亦言遺愛及主罪，云：<span class="yinhao">「罪盈惡稔，恐累臣私門。」</span><span class="jiazhu">累，力瑞翻。</span>上令長孫無忌鞫之，<span class="jiazhu">令，力丁翻。長，知兩翻。</span>更獲遺愛及主反狀。</p>
<p class="em2 strong">司空、安州都督吳王恪母，隋煬帝女也。恪有文武才，太宗常以爲類己，欲立爲太子，無忌固爭而止，<span class="jiazhu">事見一百九十七卷貞觀十七年。</span>由是與無忌相惡。恪名望素高，爲物情所向，無忌深忌之，欲因事誅恪以絕衆望。遺愛知之，因言與恪同謀，冀如紇干承基得免死。<span class="jiazhu">事見一百九十六卷、一百九十七卷貞觀十七年。</span></p>
<p class="strong"><span class="section" id="title-9"><span data-head-description="" data-head-level="h4" data-head-title="永徽四年">四年</span></span><span class="biaozhusup" data-rel="（癸丑、西元六五三年）"></span></p>
<p class="em2 strong"><span class="yinwen">1</span>春，二月，甲申，詔遺愛、萬徹、令武皆斬，元景、恪、高陽、巴陵公主並賜自盡。上泣謂侍臣曰：<span class="yinhao">「荊王，朕之叔父，吳王，朕兄，欲匄其死，可乎？」</span><span class="jiazhu">匄，居大翻。</span>兵部尙書崔敦禮以爲不可，乃殺之。萬徹臨刑大言曰：<span class="yinhao">「薛萬徹大健兒，留爲國家效死力，豈不佳，<span class="jiazhu">尙，辰羊翻。爲，于僞翻。</span>乃坐房遺愛殺之乎！」</span>吳王恪且死，罵曰：<span class="yinhao">「長孫無忌竊弄威權，構害良善，宗社有靈，當族滅不久！」</span></p>
<p class="em2 strong">乙酉，侍中兼太子詹事宇文節，特進、太常卿江夏王道宗、左驍衞大將軍駙馬都尉執失思力<span class="jiazhu">高祖女九江公主下嫁執失思力。夏，戶雅翻。驍，堅堯翻。</span>並坐與房遺愛交通，流嶺表。節與遺愛親善，及遺愛下獄，<span class="jiazhu">下，遐嫁翻。</span>節頗左右之。<span class="jiazhu">左右，讀曰佐佑。</span>江夏王道宗素與長孫無忌、褚遂良不協，故皆得罪。戊子，廢恪母弟蜀王愔爲庶人，置巴州；<span class="jiazhu">愔，於今翻。</span>房遺直貶春州銅陵尉，<span class="jiazhu">銅陵縣，漢允吾縣地，屬合浦郡。宋置瀧潭縣，屬新寧郡；隋改爲銅陵縣，屬端州；唐初屬春州。</span>萬徹弟萬備流交州。罷房玄齡配饗。<span class="jiazhu">鄭樵曰：《盤庚》云：茲予大享于先王，爾祖其從與享之。周制，凡有功者祭于大烝。漢制，祭功臣於庭。生時侍燕於庭，死則降在庭位，謂之配饗。</span></p>
<p class="em2 strong"><span class="yinwen">2</span>開府儀同三司李勣爲司空。</p>
<p class="em2 strong"><span class="yinwen">3</span>初，林邑王范頭利卒，<span class="jiazhu">卒，子恤翻。</span>子眞龍立，大臣伽獨弒之，盡滅范氏。伽獨自立，國人弗從，乃立頭利之壻婆羅門爲王。國人咸思范氏，復罷婆羅門，<span class="jiazhu">復，扶又翻。</span>立頭利之女爲王。女不能治國，<span class="jiazhu">治，直之翻。</span>有諸葛地者，頭利之姑子也，父爲頭利所殺，南奔眞臘，<span class="jiazhu">眞臘，一名吉蔑，本扶南屬國，去京師二萬七百里，東距車渠，西屬驃，南瀕海，北與道明接，東北抵驩州，貞觀初，幷扶南，有其地。</span>大臣可倫翁定遣使迎而立之，<span class="jiazhu">使，疏吏翻；下同。</span>妻以女王，<span class="jiazhu">妻，七細翻。</span>衆然後定。夏，四月，戊子，遣使入貢。</p>
<p class="em2 strong"><span class="yinwen">4</span>秋，九月，壬戌，右僕射北平定公張行成薨。<span class="jiazhu">《諡法》：純行不爽曰定。</span>甲戌，以褚遂良爲右僕射，同中書門下三品如故，仍知選事。<span class="jiazhu">選，須絹翻。</span></p>
<p class="em2 strong"><span class="yinwen">5</span>冬，十月，庚子，上幸驪山溫湯；乙巳，還宮。</p>
<p class="em2 strong"><span class="yinwen">6</span>初，睦州女子陳碩眞<span class="jiazhu">吳孫權分丹楊立新安郡，隋仁壽三年置睦州，大業初，廢州爲遂安郡，唐復爲睦州。</span>以妖言惑衆，<span class="jiazhu">妖，於喬翻；下同。</span>與妹夫章叔胤舉兵反，自稱文佳皇帝，以叔胤爲僕射。甲子夜，叔胤帥衆攻桐廬，陷之。<span class="jiazhu">吳分富春立桐廬縣，屬吳郡，隋、唐屬睦州。《九域志》：縣在州東一百五里。項安世曰：桐廬縣，魏黃初四年，吳置，以桐溪側有大椅樹，垂條偃蓋，旁蔭數畝，遠望如廬，因謂之桐廬。帥，讀曰率。</span>碩眞撞鍾焚香，<span class="jiazhu">撞，直江翻。</span>引兵二千攻陷睦州及於潛，<span class="jiazhu">於潛縣，漢屬丹楊郡，晉、宋屬吳興郡，梁、陳屬錢唐郡，隋、唐屬杭州。宋白曰：《吳越春秋》，秦徙大越鳥語之人寘之朁。闞駰《十三州志》：<span class="yinhao">「朁」</span>，讀爲<span class="yinhao">「潛」</span>。《吳錄·地理志》：縣西有朁山。舊<span class="yinhao">「朁」</span>字無<span class="yinhao">「水」</span>，至隋加<span class="yinhao">「水」</span>。於，如字。</span>進攻歙州，不克。<span class="jiazhu">歙，音攝。</span>敕揚州刺史房仁裕發兵討之。碩眞遣其黨童文寶將四千人寇婺州，<span class="jiazhu">將，卽亮翻；下同。</span>刺史崔義玄發兵拒之。民間訛言碩眞有神，犯其兵者必滅族，士衆兇懼。<span class="jiazhu">兇，許勇翻。</span>司功參軍崔玄籍曰：<span class="jiazhu">功、倉、戶、兵、法、士參軍，所謂州判司也。</span><span class="yinhao">「起兵仗順，猶且無成，況憑妖妄，其能久乎！」</span>義玄以玄籍爲前鋒，自將州兵繼之，至下淮戍，遇賊，與戰。左右以楯蔽義玄，<span class="jiazhu">楯，食尹翻。</span>義玄曰：<span class="yinhao">「刺史避箭，人誰致死！」</span>命撤之。於是士卒齊奮，賊衆大潰，斬首數千級。聽其餘衆歸首；<span class="jiazhu">歸首，式又翻。</span>進至睦州境，降者萬計。<span class="jiazhu">降，戶江翻。</span>十一月，庚戌，房仁裕軍合，獲碩眞、叔胤，斬之，餘黨悉平。義玄以功拜御史大夫。<span class="jiazhu">御史大夫，天子耳目官也，非以賞功。厥後崔義玄承中宮旨繩長孫無忌等，豈不忝厥官哉！</span></p>
<p class="em2 strong"><span class="yinwen">7</span>癸丑，以兵部尙書崔敦禮爲侍中。</p>
<p class="em2 strong"><span class="yinwen">8</span>十二月，庚子，侍中蓨憲公高季輔薨。<span class="jiazhu">《諡法》：博聞多能曰憲。蓨，音條。</span></p>
<p class="em2 strong"><span class="yinwen">9</span>是歲，西突厥乙毗咄陸可汗卒，其子頡苾達度設號眞珠葉護，始與沙鉢羅可汗有隙，與五弩失畢共擊沙鉢羅，破之，斬首千餘級。</p>
<p class="strong"><span class="section" id="title-10"><span data-head-description="" data-head-level="h4" data-head-title="永徽五年">五年</span></span><span class="biaozhusup" data-rel="（甲寅、西元六五四年）"></span></p>
<p class="em2 strong"><span class="yinwen">1</span>春，正月，壬戌，羌酋凍就內附，以其地置劍州。<span class="jiazhu">凍就，特浪生羌卜樓大首領也。劍州羈縻，屬松州都督府。</span></p>
<p class="em2 strong"><span class="yinwen">2</span>三月，戊午，上行幸萬年宮。<span class="jiazhu">《考異》曰：《實錄》戊午以下，皆爲二月。按《長曆》，二月丁丑朔，無戊午。戊午，三月十二日也。</span></p>
<p class="em2 strong"><span class="yinwen">3</span>庚申，加贈武德功臣屈突通等十三人官。</p>
<p class="em2 strong">初，王皇后無子，蕭淑妃有寵，<span class="jiazhu">《考異》曰：《新》、《舊唐書》或作<span class="yinhao">「蕭良娣」</span>。《實錄》皆作<span class="yinhao">「良娣」</span>，廢王后詔亦曰<span class="yinhao">「良娣蕭氏」</span>。按當時後宮位號無良娣名，唯漢世太子宮有良娣。疑高宗在東宮時，蕭爲良娣，及卽位，拜淑妃也。</span>王后疾之。上之爲太子也，入侍太宗，見才人武氏而悅之。<span class="jiazhu">才人，晉武帝所制爵，視千石以下；宋、齊之時，以爲散職；梁於九嬪之下，置五職、三職，才人位列三職，比駙馬都尉；唐承隋制，才人五人，正五品。</span>太宗崩，武氏隨衆感業寺爲尼。<span class="jiazhu">《長安志》曰：貞觀二十三年五月，太宗上仙，其年卽以安業坊濟度尼寺爲靈寶寺，盡度太宗嬪御爲尼以處之。程大昌曰：以《通鑑》及《長安志》及呂大防《長安圖》參定，《通鑑》言武氏在感業寺，《長安志》在安業寺，惟此差不同。然《志》能言寺之位置及始末，則安業者是也。</span>忌日，上詣寺行香，見之，武氏泣，上亦泣。王后聞之，陰令武氏長髮，<span class="jiazhu">長，知兩翻。</span>勸上內之後宮，欲以間淑妃之寵。<span class="jiazhu">間，古莧翻。</span>武氏巧慧，多權數，初入宮，卑辭屈體以事后；后愛之，數稱其美於上。<span class="jiazhu">數，所角翻。</span>未幾大幸，<span class="jiazhu">幾，居豈翻。</span>拜爲昭儀，后及淑妃寵皆衰，更相與共譖之，上皆不納。昭儀欲追贈其父而無名，故託以褒賞功臣，<span class="jiaozhusup">【章：十二行本「臣」下有「徧贈屈突通等」六字；乙十一行本同；孔本同；退齋校同。】</span>而武士彠預焉。<span class="jiazhu">爲廢皇后、淑妃張本。彠，一虢翻。</span></p>
<p class="em2 strong"><span class="yinwen">4</span>乙丑，上幸鳳泉湯；<span class="jiazhu">鳳泉湯在岐州郿縣。</span>乙<span class="jiaozhusup">【章：十二行本「乙」作「己」；乙十一行本同；孔本同；張校同。】</span>巳，還萬年宮。</p>
<p class="em2 strong"><span class="yinwen">5</span>夏，四月，大食發兵擊波斯，<span class="jiazhu">波斯國居達遏水之西，距京師萬五千里而贏，東與吐火羅、康接，北鄰突厥可薩部，西南皆瀕海。其先波斯匿王，大月氏別裔，王因以姓，又以爲國號。杜佑曰：波斯國卽條支之故地，大月氏之別種，其先有波斯匿王，因以爲號。大食本波斯地，隋大業中，有波斯國人牧于俱紛摩地，山有獸，言曰：<span class="yinhao">「山西三穴有利兵，黑質而白文，得之者王，」</span>走視，如言。石文言當反，乃詭衆裒亡命於恆曷水，劫商旅，保西鄙自王，移黑石寶之，國人往討，皆大敗而還，於是遂強。</span>殺波斯王伊嗣侯，伊嗣侯之子卑路斯奔吐火羅。大食兵去，吐火羅發兵立卑路斯爲波斯王而還。</p>
<p class="em2 strong"><span class="yinwen">6</span>閏月，丙子，以處月部置金滿州。<span class="jiazhu">其地近古輪臺，屬北庭都護府。</span></p>
<p class="em2 strong"><span class="yinwen">7</span>丁丑，夜，大雨，山水漲溢，衝玄武門；<span class="jiazhu">此萬年宮之玄武門也。唐離宮諸門，蓋略倣宮城之制。</span>宿衞士皆散走。右領軍郎將薛仁貴曰：<span class="jiazhu">唐制：自左、右衞至左、右金吾衞，其屬各有左、右中郎將府，有中郎將及左郎將、右郎將。將，卽亮翻。</span><span class="yinhao">「安有宿衞之士，天子有急而敢畏死乎！」</span>乃登門桄大呼以警宮內。<span class="jiazhu">桄，枯黃翻，門前橫木也。呼，火故翻。</span>上遽出乘高，俄而水入寢殿，水溺衞士及麟遊居人，<span class="jiazhu">隋文帝於岐州之北置仁壽宮。大業初，置普潤縣。義寧二年，於宮獲白麟，因分普潤於宮置麟遊縣。仁壽宮，唐改爲九成宮，又改曰萬年宮。溺，奴狄翻。</span>死者三千餘人。</p>
<p class="em2 strong"><span class="yinwen">8</span>壬辰，新羅女王金眞德卒，詔立其弟春秋爲新羅王。</p>
<p class="em2 strong"><span class="yinwen">9</span>六月，丙午，恆州大水，呼沱溢，漂溺五千三百家。<span class="jiazhu">恆，戶登翻。沱，徒何翻。</span></p>
<p class="em2 strong"><span class="yinwen">10</span>中書令柳奭以王皇后寵衰，內不自安，請解政事；癸亥，罷爲吏部尙書。</p>
<p class="em2 strong"><span class="yinwen">11</span>秋，七<span class="jiaozhusup">【章：十二行本「七」作「九」；乙十一行本同；孔本同；退齋校同。】</span>月，丁酉，車駕至京師。</p>
<p class="em2 strong"><span class="yinwen">12</span>戊戌，上謂五品以上曰：<span class="yinhao">「頃在先帝左右，見五品以上論事，或仗下面陳，<span class="jiazhu">唐制：常朝諸衞皆立仗，仗下宰執、諫官奏事。</span>或退上封事，終日不絕；<span class="jiazhu">上，時掌翻。</span>豈今日獨無事邪，何公等皆不言也？」</span></p>
<p class="em2 strong"><span class="yinwen">13</span>冬，十月，雇雍州四萬一千人築長安外郭，三旬而畢。<span class="jiazhu">雇者，以錢若物酬其功庸，不徒役其力也。雍，於用翻。</span>癸丑，雍州參軍薛景宣上封事，言：<span class="yinhao">「漢惠帝城長安，尋晏駕；<span class="jiazhu">事見十二卷漢惠帝三年、五年。上，時掌翻；下同。</span>今復城之，<span class="jiazhu">復，扶又翻。</span>必有大咎。」</span>于志寧等以景宣言涉不順，請誅之。上曰：<span class="yinhao">「景宣雖狂妄，若因上封事得罪，恐絕言路。」</span>遂赦之。</p>
<p class="em2 strong"><span class="yinwen">14</span>高麗遣其將安固將高麗、靺鞨兵擊契丹；<span class="jiazhu">麗，力知翻。將，卽亮翻。靺鞨，音末曷。契，欺訖翻，又音喫。</span>松漠都督李窟哥禦之，大敗高麗於新城。<span class="jiazhu">窟，苦骨翻。敗，補邁翻。</span></p>
<p class="em2 strong"><span class="yinwen">15</span>是歲大稔，洛州粟米斗兩錢半，秔米斗十一錢。<span class="jiazhu">秔，音庚，稻之不黏者。</span></p>
<p class="em2 strong"><span class="yinwen">16</span>王皇后、蕭淑妃與武昭儀更相譖訴，<span class="jiazhu">更，工衡翻。</span>上不信后、淑妃之語，獨信昭儀。后不能曲事上左右，母魏國夫人柳氏及舅中書令柳奭入見六宮，又不爲禮。武昭儀伺后所不敬者，<span class="jiazhu">伺，相吏翻。</span>必傾心與相結，所得賞賜分與之。由是后及淑妃動靜，昭儀必知之，皆以聞於上。</p>
<p class="em2 strong">后寵雖衰，然上未有意廢也。會昭儀生女，后憐而弄之，后出，昭儀潛扼殺之，覆之以被。<span class="jiazhu">覆，敷又翻。</span>上至，昭儀陽歡笑，發被觀之，女已死矣，卽驚啼。問左右，左右皆曰：<span class="yinhao">「皇后適來此。」</span>上大怒曰：<span class="yinhao">「后殺吾女！」</span>昭儀因泣數其罪。<span class="jiazhu">數，所具翻。</span>后無以自明，上由是有廢立之志。又畏大臣不從，乃與昭儀幸太尉長孫無忌第，酣飲極驩，席上拜無忌寵姬子三人皆爲朝散大夫，<span class="jiazhu">朝，直遙翻。散，悉亶翻。</span>仍載金寶繒錦十車以賜無忌。上因從容言皇后無子以諷無忌，<span class="jiazhu">從，千容翻。</span>無忌對以他語，竟不順旨，上及昭儀皆不悅而罷。昭儀又令母楊氏詣無忌第，屢有祈請，無忌終不許。禮部尙書許敬宗亦數勸無忌，無忌厲色折之。<span class="jiazhu">上於無忌官及庶孼又有橫賜，意可知矣，無忌欲格其非心，則辭而不受可也。爲無忌得罪張本。數，所角翻。折，之舌翻。</span></p>
<p class="strong"><span class="section" id="title-11"><span data-head-description="" data-head-level="h4" data-head-title="永徽六年">六年</span></span><span class="biaozhusup" data-rel="（乙卯、西元六五五年）"></span></p>
<p class="em2 strong"><span class="yinwen">1</span>春，正月，壬申朔，上謁昭陵；甲戌，還宮。</p>
<p class="em2 strong"><span class="yinwen">2</span>己丑，巂州道行軍總管曹繼叔破胡叢、顯養、車魯等蠻於斜山，拔十餘城。<span class="jiazhu">胡叢，劍山招討使所領五部落之一也；顯養、車魯亦各蠻種。<span class="yinhao">「車魯」</span>，《新書》作<span class="yinhao">「東魯」</span>。巂，音髓。</span></p>
<p class="em2 strong"><span class="yinwen">3</span>庚寅，立皇子弘爲代王，賢爲潞王。</p>
<p class="em2 strong"><span class="yinwen">4</span>高麗與百濟、靺鞨連兵，侵新羅北境，取三十三城；新羅王春秋遣使求援。<span class="jiazhu">使，疏吏翻。</span>二月，乙丑，遣營州都督程名振、左衞中郎將蘇定方發兵擊高麗。<span class="jiazhu">將，卽亮翻。</span></p>
<p class="em2 strong"><span class="yinwen">5</span>夏，五月，壬午，名振等渡遼水，高麗見其兵少，開門渡貴端水逆戰，<span class="jiazhu">按《舊書·程名振傳》，貴端水當在新城西南。少，詩沼翻。</span>名振等奮擊，大破之，殺獲千餘人，焚其外郭及村落而還。</p>
<p class="em2 strong"><span class="yinwen">6</span>癸未，以右屯衞大將軍程知節爲葱山道行軍大總管，<span class="jiazhu">葱山卽葱嶺。</span>以討西突厥沙鉢羅可汗。</p>
<p class="em2 strong"><span class="yinwen">7</span>壬辰，以韓瑗爲侍中，<span class="jiazhu">瑗，于眷翻。</span>來濟爲中書令。</p>
<p class="em2 strong"><span class="yinwen">8</span>六月，武昭儀誣王后與其母魏國夫人柳氏爲厭勝，<span class="jiazhu">厭，於葉翻，又一琰翻。《考異》曰：《舊傳》云：<span class="yinhao">「后懼不自安，密與母柳氏求巫祝厭勝，事發，故廢。」</span>今從《實錄》。</span>敕禁后母柳氏不得入宮。秋，七月，戊寅，貶吏部尙書柳奭爲遂州刺史。奭行至扶風，<span class="jiazhu">武德元年，分岐山置湋川縣，取湋水爲名；貞觀八年，更名扶風，屬岐州。《九域志》：縣在州東八十里。</span>岐州長史于承素希旨奏奭漏洩禁中語，復貶榮州刺史。<span class="jiazhu">榮州，漢南安江陽之地，隋爲大牢縣，屬資州，武德元年，分置榮州。復，扶又翻。</span></p>
<p class="em2 strong">唐因隋制，後宮有貴妃、淑妃、德妃、賢妃，皆視一品。上欲特置宸妃，以武昭儀爲之，韓瑗、來濟諫，以爲故事無之，乃止。<span class="jiazhu">《考異》曰：《唐曆》在此年四月，今據《實錄》。四月，韓瑗、來濟未爲侍中、中書令。《唐曆》又云：<span class="yinhao">「瑗、濟諫，帝不從。」</span>按立武后詔書，猶云昭儀武氏。然則未嘗爲宸妃也。今從《會要》。</span></p>
<p class="em2 strong">中書舍人饒陽李義府爲長孫無忌所惡，<span class="jiazhu">惡，烏路翻。</span>左遷壁州司馬。<span class="jiazhu">武德八年，析巴州始寧縣地置壁州。</span>敕未至門下，義府密知之，問計於中書舍人幽州王德儉，德儉曰：<span class="yinhao">「上欲立武昭儀爲后，猶豫未決者，直恐宰臣異議耳。君能建策立之，則轉禍爲福矣。」</span>義府然之，是日，代德儉直宿，叩閤上表，請廢皇后王氏，立武昭儀，以厭兆庶之心。<span class="jiazhu">厭，於葉翻。</span>上悅，召見，與語，賜珠一斗，留居舊職。昭儀又密遣使勞勉之，<span class="jiazhu">使，疏吏翻。勞，力到翻。</span>尋超拜中書侍郎。<span class="jiazhu">《考異》曰：《舊傳》云：<span class="yinhao">「高宗將立武后，義府密申叶贊，擢拜中書侍郎、同中書門下三品、監修國史，賜爵廣平縣男。」</span>《新書·本紀》、《年表》皆云<span class="yinhao">「是歲七月，義府爲中書侍郎參知政事。」</span>《實錄》但云<span class="yinhao">「超拜中書侍郎」</span>。《宰輔圖》：<span class="yinhao">「十一月，自中書侍郎參知政事。」</span>今從之。</span>於是衞尉卿許敬宗、御史大夫崔義玄、中丞袁公瑜皆潛布腹心於武昭儀矣。</p>
<p class="em2 strong"><span class="yinwen">9</span>乙酉，以侍中崔敦禮爲中書令。</p>
<p class="em2 strong"><span class="yinwen">10</span>八月，尙藥奉御蔣孝璋員外特置，仍同正員。<span class="jiazhu">尙藥局奉御，員二人，掌合和御藥及診候方脈之事。</span>員外同正自孝璋始。</p>
<p class="em2 strong"><span class="yinwen">11</span>長安令裴行儉聞將立武昭儀爲后，以國家之禍必自此始，與長孫無忌、褚遂良私議其事。袁公瑜聞之，以告昭儀母楊氏，行儉坐左遷西州都督府長史。<span class="jiazhu">唐制：長安、萬年、河南、洛陽、太原、晉陽六縣，謂之京縣。京縣令，正五品上。西州，中都督府；中都督府長史亦正五品上。但從輦轂下出佐邊州，故爲左遷。</span>行儉，仁基之子也。<span class="jiazhu">裴仁基，隋將，歸李密，爲王世充所殺。</span></p>
<p class="em2 strong"><span class="yinwen">12</span>九月，戊辰，以許敬宗爲禮部尙書。</p>
<p class="em2 strong">上一日退朝，<span class="jiazhu">朝，直遙翻。</span>召長孫無忌、李勣、于志寧、褚遂良入內殿。遂良曰：<span class="yinhao">「今日之召，多爲中宮，上意旣決，逆之必死。太尉元舅，司空功臣，不可使上有殺元舅及功臣之名。遂良起於草茅，無汗馬之勞，致位至此，且受顧託，不以死爭之，何以下見先帝！」</span>勣稱疾不入。無忌等至內殿，上顧謂無忌曰：<span class="yinhao">「皇后無子，武昭儀有子，今欲立昭儀爲后，何如？」</span>遂良對曰：<span class="yinhao">「皇后名家，先帝爲陛下所娶。<span class="jiazhu">爲，于僞翻。</span>先帝臨崩，執陛下手謂臣曰：『朕佳兒佳婦，今以付卿。』此陛下所聞，言猶在耳。皇后未聞有過，豈可輕廢！臣不敢曲從陛下，上違先帝之命！」</span>上不悅而罷。明日又言之，遂良曰：<span class="yinhao">「陛下必欲易皇后，伏請妙擇天下令族，何必武氏。武氏經事先帝，衆所具知，天下耳目，安可蔽也。萬代之後，謂陛下爲如何！願留三思！臣今忤陛下，罪當死。」</span><span class="jiazhu">忤，五故翻。</span>因置笏於殿階，解巾叩頭流血曰：<span class="yinhao">「還陛下笏，乞放歸田里。」</span>上大怒，命引出。昭儀在簾中大言曰：<span class="yinhao">「何不撲殺此獠！」</span>無忌曰：<span class="yinhao">「遂良受先朝顧命，有罪不可加刑。」</span><span class="jiazhu">撲，弼角翻，又普木翻。獠，魯皓翻。朝，直遙翻。顧，音古。《考異》曰：《唐曆》云：<span class="yinhao">「無忌等將入，遂良曰：『今者多爲中宮事，遂良欲諫，何如？』無忌曰：『公但極言，無忌接公。』及入，上再三顧無忌曰：『莫大之罪，無過絕嗣。皇后無子，今欲廢之，立武士彠女，何如？』無忌曰：『自貞觀二十三年後，先朝託付遂良，望陛下問其可否？』」</span>按如此則是無忌賣遂良也。今不取。</span>于志寧不敢言。</p>
<p class="em2 strong">韓瑗因間奏事，<span class="jiazhu">間，古莧翻。</span>涕泣極諫，上不納。明日又諫，悲不自勝，<span class="jiazhu">勝，音升。</span>上命引出。瑗又上疏諫曰：<span class="yinhao">「匹夫匹婦，猶相選擇，況天子乎！皇后母儀萬國，善惡由之，故嫫母輔佐黃帝，<span class="jiazhu">《漢書·古今人表》：幠母，黃帝妃，生倉林。師古曰：幠，音謨；卽嫫母也。何承天《纂文》曰：嫫母，醜人也，黃帝愛幸之。嫫，音謨。</span>妲己傾覆殷王，<span class="jiazhu">妲己，有蘇氏之美女，紂愛之，唯妲己之言是從，卒以亡殷。妲，當割翻。</span>《詩》云：『赫赫宗周，襃姒滅之。』<span class="jiazhu">《詩·小雅·正月》之辭。韓瑗之意，謂嫫母以醜而佐黃帝有天下，妲己、襃姒以美豔而亡殷、周，女在德不在色也。</span>每覽前古，常興嘆息，不謂今日塵黷聖代。作而不法，後嗣何觀！<span class="jiazhu">《左傳》，曹劌諫魯莊公之辭。</span>願陛下詳之，無爲後人所笑！使臣<span class="jiaozhusup">【張：「臣」下脫「言」字。】</span>有以益國，葅醢之戮，臣之分也！<span class="jiazhu">分，扶問翻。</span>昔吳王不用子胥之言而麋鹿遊於姑蘇。<span class="jiazhu">漢伍被曰：昔子胥諫吳王，吳王不用，迺曰，<span class="yinhao">「臣今見麋鹿遊於姑蘇之臺也。」</span>師古曰：姑蘇，因山爲臺名，西南去吳國二十五里。范成大《吳郡志》曰：姑蘇臺在姑蘇山。《舊圖經》云：在吳縣西三十里。《續圖經》云：三十五里。《史記正義》曰：在吳興西南三十里，橫山西北麓姑蘇山上。</span>臣恐海內失望，棘荊生於闕庭，宗廟不血食，期有日矣！」</span>來濟上表諫曰：<span class="yinhao">「王者立后，上法乾坤，必擇禮敎名家，幽閑令淑，副四海之望，稱神祇之意。是故周文造舟以迎太姒，而興《關雎》之化，百姓蒙祚；<span class="jiazhu">太姒，文王之妃也。《詩》云：文定厥祥，親迎于渭，造舟爲梁，不顯其光。太姒佐文王以興王業，故《關雎》美其德。稱，尺證翻。造，七到翻。</span>孝成縱欲，以婢爲后，使皇統亡絕，社稷傾淪。<span class="jiazhu">事見《漢成帝紀》。</span>有周之隆旣如彼，大漢之禍又如此，惟陛下詳察！」</span>上皆不納。<span class="jiazhu">褚遂良、韓瑗、來濟言皆痛切。此時去貞觀未遠，士大夫敢言之氣未衰，自三人者得罪，在朝之臣唯承武后風旨，安能言人所難言哉！</span></p>
<p class="em2 strong">他日，李勣入見，<span class="jiazhu">見，賢遍翻。</span>上問之曰：<span class="yinhao">「朕欲立武昭儀爲后，遂良固執以爲不可。遂良旣顧命大臣，事當且已乎？」</span>對曰：<span class="yinhao">「此陛下家事，何必更問外人！」</span><span class="jiazhu">自李勣有是言，李林甫襲取之以成明皇殺三子之禍。德宗舒王之議亦祖此說，微李泌，東宮殆哉！</span>上意遂決。許敬宗宣言於朝曰：<span class="yinhao">「田舍翁多收十斛麥，尙欲易婦；況天子欲立后，何豫諸人事而妄生異議乎！」</span><span class="jiazhu">以田舍翁況天子，許敬宗之事君，不敬莫大乎是！朝，直遙翻。</span>昭儀令左右以聞。庚午，貶遂良爲潭州都督。<span class="jiazhu">潭州在京師南二千四百四十五里。</span></p> 



</div></body></html>