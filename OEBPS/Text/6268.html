<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百二十四・宋紀六・太祖文皇帝中之中</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="宋紀六">宋紀六</span></span></h1>
<p id="online_toc_0"><a class="gg-link" href="#online_toc_0"></a><span class="jiazhu">起玄黓敦牂<span class="biaozhusup" data-rel="">（壬午）</span>，盡柔兆閹茂<span class="biaozhusup" data-rel="">（丙戌）</span>，凡五年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="太祖文皇帝中之中">太祖文皇帝中之中</span></span></h5>
<div class="yeartoc" id="year_toc_442"><p class="strong" id="online_toc_1"><a class="gg-link" href="#online_toc_1"></a><span class="section" id="title-3"><span data-head-description="太祖文皇帝中之中" data-head-level="h4" data-head-title="元嘉十九年">元嘉十九年</span></span><span class="biaozhusup" data-rel="">（壬午、四四二年）</span></p></div>
<p class="em2 strong" id="online_toc_2"><a class="gg-link" href="#online_toc_2"></a><span class="yinwen">1</span>春，正月，甲申，魏主備法駕，詣道壇受符籙，旗幟盡青。自是每帝卽位皆受籙。<span class="jiazhu">此所受者，今道士所謂法籙也。<span class="shu-ming">隋志</span>曰：道士受道之法，初受<span class="shu-ming">五千文籙</span>，次受<span class="shu-ming">三洞籙</span>，次受<span class="shu-ming">洞玄籙</span>，次受<span class="shu-ming">上清籙</span>。籙皆素書，紀諸天曹官屬佐吏之名。又有諸符錯在其間，文章詭怪，世所不識。籙，龍玉翻。</span>謙之又奏作靜輪宮，<span class="jiazhu"><span class="shu-ming">水經註</span>：靜輪宮在道壇東北，道壇在平城東灅水之左。</span>必令其高不聞雞犬，欲以上接天神。崔浩勸帝爲之，功費萬計，經年不成。太子晃諫曰：<span class="yinhao">「天人道殊，卑高定分，<span class="jiazhu">分，扶問翻。</span>不可相接，理在必然。今虛耗府庫，疲弊百姓，爲無益之事，將安用之！必如謙之所言，請因東山萬仞之高，<span class="jiazhu">謂平城之東山也。</span>爲功差易。」</span><span class="jiazhu">易，以豉翻。</span>帝不從。</p>
<p class="em2 strong" id="online_toc_3"><a class="gg-link" href="#online_toc_3"></a><span class="yinwen">2</span>夏，四月，沮渠無諱將萬餘家，棄敦煌西就沮渠安周。未至，鄯善王比龍畏之，將其衆奔且末，<span class="jiazhu">沮，子余翻。將，卽亮翻。敦，徒門翻。鄯，上扇翻。且末，漢故國，在鄯善西，去代八千三百二十里。且，子餘翻。</span>其世子降於安周。<span class="jiazhu">降，戶江翻。</span>無諱遂據鄯善，其士卒經流沙渴死者太半。</p>
<p class="em2 strong" id="online_toc_4"><a class="gg-link" href="#online_toc_4"></a>李寶自伊吾帥衆二千入據敦煌，<span class="jiazhu">帥，讀曰率。</span>繕脩城府，安集故民。</p>
<p class="em2 strong" id="online_toc_5"><a class="gg-link" href="#online_toc_5"></a>沮渠牧犍之亡也，<span class="jiazhu">見上卷十六年。犍，居言翻。</span>涼州人闞爽據高昌，自稱太守。唐契爲柔然所逼，擁衆西趨高昌，<span class="jiazhu">闞，苦濫翻。守，手又翻。趨，七喻翻。</span>欲奪其地。柔然遣其將阿若追擊之，契敗死。<span class="jiazhu">營陽王景平元年，契與李寶同奔伊吾。</span>契弟和收餘衆奔車師前部王伊洛。時沮渠安周屯橫截城，和攻拔之，又拔高寧、白力二城，<span class="jiazhu">李延壽曰：高昌國有四十六鎭，交河、田地、高寧、白刃、橫截等；餘不具載。<span class="yinhao">「白力」</span>，當作<span class="yinhao">「白刃」</span>。</span>遣使請降於魏。<span class="jiazhu">使，疏吏翻。</span></p>
<p class="em2 strong" id="online_toc_6"><a class="gg-link" href="#online_toc_6"></a><span class="yinwen">3</span>甲戌，上以疾愈，大赦。</p>
<p class="em2 strong" id="online_toc_7"><a class="gg-link" href="#online_toc_7"></a><span class="yinwen">4</span>五月，裴方明等至漢中，與劉眞道等分兵攻武興、下辯、白水，皆取之。<span class="jiazhu"><span class="yinhao">「下辯」</span>，<span class="shu-ming">漢書</span>作<span class="yinhao">「下辨」</span>。並，音皮莧翻。</span>楊難當遣建節將軍符弘祖守蘭皋，<span class="jiazhu"><span class="shu-ming">元豐九域志</span>：階州將利縣有蘭皋鎭。按<span class="shu-ming">五代志</span>，將利縣，後魏武興郡之石門縣也。蕭子顯曰：武興西北有蘭皋戍，去仇池二百里。<span class="yinhao">「符」</span>，恐當作<span class="yinhao">「苻」</span>；楊氏、苻氏，皆氐種也。</span>使其子撫軍大將軍和將重兵爲後繼。方明與弘祖戰于濁水，<span class="jiazhu">濁水城在上祿縣東南，武街城西北。酈道元曰：濁水卽白水也。武街城故下辨縣治。</span>大破之，斬弘祖；和退走，追至赤亭，又破之。難當奔上邽；獲難當兄子建節將軍保熾。難當以其子虎爲益州刺史，守陰平，聞難當走，引兵還，至下辨；方明使其子肅之邀擊之，擒虎，送建康，斬之；仇池平。以輔國司馬胡崇之爲北秦州刺史，鎭其地；立楊保熾爲楊玄後，使守仇池。<span class="jiazhu">楊難當廢玄子保宗而自立，見一百二十一卷六年。</span>魏人遣中山王辰迎楊難當詣平城。秋，七月，以劉眞道爲雍州刺史，<span class="jiazhu">雍，於用翻。</span>裴方明爲梁、南秦二州刺史；方明辭不拜。<span class="jiazhu"><span class="shu-ming">考異</span>曰：<span class="shu-ming">眞道傳</span>，此事在胡崇之沒後；<span class="shu-ming">氐胡傳</span>，崇之沒在明年二月；卽<span class="shu-ming">眞道傳</span>誤。</span></p>
<p class="em2 strong" id="online_toc_8"><a class="gg-link" href="#online_toc_8"></a>丙寅，魏主使安西將軍古弼<span class="jiazhu"><span class="shu-ming">考異</span>曰：<span class="shu-ming">宋·索虜傳</span>作<span class="yinhao">「吐奚愛弼」</span>，<span class="shu-ming">氐胡傳</span>作<span class="yinhao">「吐奚弼」</span>，蓋其舊姓。今從<span class="shu-ming">後魏書</span>。</span>督隴右諸軍及殿中虎賁<span class="jiazhu">賁，音奔。</span>與武都王楊保宗自祁山南入，<span class="jiazhu">保宗奔魏見上卷十六年。</span>征西將軍漁陽皮豹子與琅邪王司馬楚之督關中諸軍自散關西入，俱會仇池。又使譙王司馬文思督洛、豫諸軍南趨襄陽，<span class="jiazhu">營陽王景平二年，魏取河南，置洛州於洛陽，豫州於虎牢。趨，七喻翻；下同。</span>征南將軍刁雍東趨廣陵，<span class="jiazhu">雍，於容翻。</span>移書徐州，稱爲楊難當報仇。<span class="jiazhu">爲，于僞翻。</span></p>
<p class="em2 strong" id="online_toc_9"><a class="gg-link" href="#online_toc_9"></a><span class="yinwen">5</span>甲戌晦，日有食之。</p>
<p class="em2 strong" id="online_toc_10"><a class="gg-link" href="#online_toc_10"></a><span class="yinwen">6</span>唐契之攻闞爽也，<span class="jiazhu"><span class="shu-ming">考異</span>曰：<span class="shu-ming">宋·氐胡傳</span>作<span class="yinhao">「闕爽」</span>。今從<span class="shu-ming">後魏書</span>。</span>爽遣使詐降於沮渠無諱，欲與之共擊契。<span class="jiazhu">使，疏吏翻。降，戶江翻。</span>八月，無諱將其衆趨高昌；比至，<span class="jiazhu">將，卽亮翻；下同。比，必利翻，及也。</span>契已死，爽閉門拒之。九月，無諱將衞興奴夜襲高昌，屠其城，<span class="jiazhu"><span class="shu-ming">考異</span>曰：<span class="shu-ming">宋書</span>，<span class="yinhao">「衞興奴」</span>作<span class="yinhao">「衞尞」</span>，今從<span class="shu-ming">後魏書</span>。</span>爽奔柔然。無諱據高昌，遣其常侍氾雋奉表詣建康。<span class="jiazhu">氾，音凡。</span>詔以無諱都督涼·河·沙三州諸軍事、征西大將軍、涼州刺史、河西王。<span class="jiazhu"><span class="shu-ming">考異</span>曰：<span class="shu-ming">宋·本紀</span>，封爵在六月，<span class="shu-ming">傳</span>在九月末。今從<span class="shu-ming">傳</span>。</span></p>
<p class="em2 strong" id="online_toc_11"><a class="gg-link" href="#online_toc_11"></a><span class="yinwen">7</span>冬，十月，己卯，魏立皇子伏羅爲晉王，翰爲秦王，譚爲燕王，建爲楚王，余爲吳王。</p>
<p class="em2 strong" id="online_toc_12"><a class="gg-link" href="#online_toc_12"></a><span class="yinwen">8</span>甲申，柔然遣使詣建康。</p>
<p class="em2 strong" id="online_toc_13"><a class="gg-link" href="#online_toc_13"></a><span class="yinwen">9</span>十二月，辛巳，魏襄城孝王盧魯元卒。</p>
<p class="em2 strong" id="online_toc_14"><a class="gg-link" href="#online_toc_14"></a><span class="yinwen">10</span>丙申，詔魯郡脩孔子廟及學舍，蠲墓側五戶課役以供灑掃。<span class="jiazhu">灑，所賣翻，又所買翻。掃，素報翻，又蘇老翻。</span></p>
<p class="em2 strong" id="online_toc_15"><a class="gg-link" href="#online_toc_15"></a><span class="yinwen">11</span>李寶遣其弟懷達、子承奉表詣平城；魏人以寶爲都督西垂諸軍事、<span class="jiazhu">遠邊曰垂。</span>鎭西大將軍、開府儀同三司、沙州牧、敦煌公，<span class="jiazhu">敦，徒門翻。</span>四品以下聽承制假授。</p>
<p class="em2 strong" id="online_toc_16"><a class="gg-link" href="#online_toc_16"></a><span class="yinwen">12</span>雍州刺史晉安襄侯劉道產卒。道產善爲政，民安其業，大小豐贍，由是民間有<span class="shu-ming">襄陽樂歌</span>。<span class="jiazhu">雍，於用翻。贍，時豔翻。卒，子恤翻。樂，音洛。</span>山蠻前後不可制者皆出，緣沔爲村落，戶口殷盛。及卒，蠻追送至沔口。未幾，羣蠻大動，<span class="jiazhu">道產卒未幾而羣蠻作亂，後之人不能容養之也。沔，彌兗翻。幾，居豈翻。</span>征西司馬朱脩之討之，不利；詔建威將軍沈慶之代之，殺虜萬餘人。</p>
<p class="em2 strong" id="online_toc_17"><a class="gg-link" href="#online_toc_17"></a><span class="yinwen">13</span>魏主使尙書李順差次羣臣，賜以爵位；順受賄，品第不平。是歲，涼州人徐桀告之，魏主怒，且以順保庇沮渠氏，面欺誤國，<span class="jiazhu">事見上卷十六年。</span>賜順死。</p>
<div class="yeartoc" id="year_toc_443"><p class="strong" id="online_toc_18"><a class="gg-link" href="#online_toc_18"></a><span class="section" id="title-4"><span data-head-description="太祖文皇帝中之中" data-head-level="h4" data-head-title="元嘉二十年">二十年</span></span><span class="biaozhusup" data-rel="">（癸未、四四三年）</span></p></div>
<p class="em2 strong" id="online_toc_19"><a class="gg-link" href="#online_toc_19"></a><span class="yinwen">1</span>春，正月，魏皮豹子進擊樂鄕，將軍王奐之等敗沒。魏軍進至下辯，將軍強玄明等敗死。<span class="jiazhu">強，其兩翻。</span>二月，胡崇之與魏戰於濁水，崇之爲魏所擒，餘衆走還漢中。將軍姜道祖兵敗，降魏，<span class="jiazhu">降，戶江翻。</span>魏遂取仇池。楊保熾走。</p>
<p class="em2 strong" id="online_toc_20"><a class="gg-link" href="#online_toc_20"></a><span class="yinwen">2</span>丙午，魏主如恆山之陽；<span class="jiazhu">恆，戶登翻。</span>三月，庚申，還宮。</p>
<p class="em2 strong" id="online_toc_21"><a class="gg-link" href="#online_toc_21"></a><span class="yinwen">3</span>壬戌，烏洛侯遣使如魏。<span class="jiazhu">烏洛侯國在地豆干國北，去代四千五百餘里。地豆干在室韋西千餘里，室韋當勿吉之北，勿吉在高麗之北，則烏洛侯東夷也。使，疏吏翻。</span>初，魏之居北荒也，鑿石無廟，在烏洛侯西北，以祀其先，高七十尺，深九十步。<span class="jiazhu">度高曰高，音居號翻。度深曰深，音式禁翻。</span>及烏洛侯使者至魏，言石廟具在，魏主遣中侍郎李敞詣石廟致祭，刻祝文於壁而還，去平城四千餘里。</p>
<p class="em2 strong" id="online_toc_22"><a class="gg-link" href="#online_toc_22"></a><span class="yinwen">4</span>魏河間公齊與武都王楊保宗對鎭雒谷，<span class="jiazhu">雒谷，卽駱谷，<span class="shu-ming">北史</span>作<span class="yinhao">「駱」</span>。</span>保宗弟文德說保宗，令閉險自固以叛魏。<span class="jiazhu">說，輸芮翻。</span>或以告齊，夏，四月，齊誘執保宗，送平城，殺之。前鎭東司苻達、<span class="jiazhu"><span class="yinhao">「司」</span>上當有<span class="yinhao">「軍」</span>字；否則<span class="yinhao">「司」</span>下當有<span class="yinhao">「馬」</span>字。<span class="jiaozhusup">【章：十二行本「司」下正有「馬」字；孔本同；張校同。】</span></span>征西從事中郎任朏等<span class="jiazhu">苻達等皆楊氏官屬也。任，音壬。朏，敷尾翻。</span>遂舉兵立楊文德爲主，據白崖，<span class="jiazhu">今大安軍東北八十里有白崖。大安軍，古葭萌地也。<span class="shu-ming">考異</span>曰：<span class="shu-ming">宋·氐胡傳</span>云：<span class="yinhao">「拓跋齊聞兵起，遁走，達追擊斬齊，因據白崖。」</span>按<span class="shu-ming">後魏·河間公齊傳</span>云：<span class="yinhao">「文德求援於宋，宋遺房亮之、苻昭、啖龍等帥衆助文德，斬龍，禽亮之，氐遂平，以功拜內都大官，卒。」</span>然則<span class="shu-ming">宋書</span>誤也。</span>分兵取諸戍，進圍仇池，自號征西將軍、秦·河·梁三州牧、仇池公。<span class="jiazhu"><span class="shu-ming">考異</span>曰：<span class="shu-ming">宋書</span>在三月；<span class="shu-ming">魏書</span>在四月，今從之。</span></p>
<p class="em2 strong" id="online_toc_23"><a class="gg-link" href="#online_toc_23"></a><span class="yinwen">5</span>甲午，立皇子誕爲廣陵王。</p>
<p class="em2 strong" id="online_toc_24"><a class="gg-link" href="#online_toc_24"></a><span class="yinwen">6</span>丁酉，魏大赦。</p>
<p class="em2 strong" id="online_toc_25"><a class="gg-link" href="#online_toc_25"></a><span class="yinwen">7</span>己亥，魏主如陰山。</p>
<p class="em2 strong" id="online_toc_26"><a class="gg-link" href="#online_toc_26"></a><span class="yinwen">8</span>五月，魏古弼發上邽、高平、岍城諸軍擊楊文德，<span class="jiazhu"><span class="yinhao">「岍城」</span>，意當作<span class="yinhao">「汧城」</span>。汧，口堅翻。</span>文德退走。皮豹子督關中諸軍至下辯，聞仇池解圍，欲還；弼遣人謂豹子曰：<span class="yinhao">「宋人恥敗，必將復來。<span class="jiazhu">復，扶又翻。</span>軍還之後，再舉爲難，不如練兵蓄力以待之。不出秋冬，宋師必至；以逸待勞，無不克矣。」</span>豹子從之。魏以豹子爲仇池鎭將。</p>
<p class="em2 strong" id="online_toc_27"><a class="gg-link" href="#online_toc_27"></a>楊文德遣使來求援。<span class="jiazhu">使，疏吏翻。</span>秋，七月，癸丑，詔以文德爲都督北秦·雍二州諸軍事、征西大將軍、北秦州刺史、武都王。<span class="jiazhu">雍，於用翻。</span>文德屯葭蘆城，<span class="jiazhu"><span class="shu-ming">五代志</span>：武都郡盤堤縣，西魏之南五部縣也。魏又置武陽郡及茄蘆縣，後周皆併入盤堤。祝穆曰：盤池山在階州福津縣東南七十里。<span class="shu-ming">郡縣志</span>：魏將鄧艾與蜀將姜維相持於此，置茄蘆戍，後於此置縣。</span>以任朏爲左司馬；武都、陰平氐多歸之。</p>
<p class="em2 strong" id="online_toc_28"><a class="gg-link" href="#online_toc_28"></a><span class="yinwen">9</span>甲子，前雍州刺史劉眞道、梁·南秦二州刺史裴方明坐破仇池減匿金寶及善馬，下獄死。<span class="jiazhu">宋人捨功錄過，自戮良將，宜其爲魏人所窺。下，遐稼翻。</span></p>
<p class="em2 strong" id="online_toc_29"><a class="gg-link" href="#online_toc_29"></a><span class="yinwen">10</span>九月，辛巳，魏主如漠南。甲辰，捨輜重，<span class="jiazhu">重，直用翻。</span>以輕騎襲柔然，<span class="jiazhu">騎，奇寄翻；下同。</span>分軍爲四道：樂安王範、建寧王崇各統十五將出東道，樂平王丕督十五將出西道，魏主出中道，中山王辰督十五將爲後繼。<span class="jiazhu">將，卽亮翻。</span></p>
<p class="em2 strong" id="online_toc_30"><a class="gg-link" href="#online_toc_30"></a>魏主至鹿渾谷，<span class="jiazhu">鹿渾谷卽鹿渾海之谷也，本高車袁紇部所居，其地直平城西北，其東卽弱洛水。</span>遇敕連可汗。<span class="jiazhu">可，從刊入聲。汗，音寒。</span>太子晃言於魏主曰：<span class="yinhao">「賊不意大軍猝至，宜掩其不備，速進擊之。」</span>尙書令劉絜固諫，以爲<span class="yinhao">「賊營中塵盛，其衆必多，出至平地，恐爲所圍，不如須諸軍大集，<span class="jiazhu">須，待也。</span>然後擊之」</span>。晃曰：<span class="yinhao">「塵之盛者，由軍士驚怖擾亂故也，<span class="jiazhu">怖，普布翻。</span>何得營上而有此塵乎！」</span>魏主疑之，不急擊。柔然遁去，追至石水，不及而還。<span class="jiazhu">石水在頞根河北。還，從宣翻，又如字。</span>旣而獲柔然候騎曰：<span class="yinhao">「柔然不覺魏軍至，上下惶駭，引衆北走，經六七日，知無追者，乃始徐行。」</span>魏主深恨之。<span class="jiazhu">爲魏誅劉絜、中山王辰等張本。</span>自是軍國大事，皆與太子謀之。</p>
<p class="em2 strong" id="online_toc_31"><a class="gg-link" href="#online_toc_31"></a>司馬楚之別將兵督軍糧，鎭北將軍封沓亡降柔然，說柔然令擊楚之以絕軍食。<span class="jiazhu">降，戶江翻。說，輸芮翻。</span>俄而軍中有告失驢耳者，諸將莫曉其故，楚之曰：<span class="yinhao">「此必賊遣姦人入營覘伺，<span class="jiazhu">覘，丑廉翻，又丑豔翻。伺，相吏翻。</span>割驢耳以爲信耳。賊至不久，宜急爲之備。」</span>乃伐柳爲城，以水灌之令凍；城立而柔然至，冰堅滑，不可攻，乃散走。</p>
<p class="em2 strong" id="online_toc_32"><a class="gg-link" href="#online_toc_32"></a><span class="yinwen">11</span>十一月，將軍姜道盛與楊文德合衆二萬攻魏濁水戍，魏皮豹子、河間公齊救之，道盛敗死。</p>
<p class="em2 strong" id="online_toc_33"><a class="gg-link" href="#online_toc_33"></a>甲子，魏主還，至朔方，詔令皇太子副理萬機，總統百揆。<span class="jiazhu"><span class="shu-ming">考異</span>曰：<span class="shu-ming">宋·索虜傳</span>：<span class="yinhao">「晃與大臣崔氏、寇氏不睦，崔、寇譖之。玄高道人有道術，晃使祈福，七日七夜。佛貍夢其祖父並怒，手刃向之曰：『汝何故信讒，欲害太子！』佛貍驚覺，下僞詔曰：『王者大業，篡承爲重，儲宮嗣紹，百王舊例。自今以往，事無巨細，必經太子然後上聞。』」</span>事節小異，今從<span class="shu-ming">後魏書</span>。</span>且曰：<span class="yinhao">「諸功臣勤勞日久，皆當以爵歸第，隨時朝請，饗宴朕前，論道陳謨而已，不宜復煩以劇職；<span class="jiazhu">朝，直遙翻。復，扶又翻。</span>更舉賢俊以備百官。」</span>十二月，丁<span class="jiaozhusup">【章：十二行本「丁」作「辛」；乙十一行本同；孔本同；退齋校同。】</span>卯，魏主還平城。<span class="jiazhu">自伐柔然還也。</span></p>
<div class="yeartoc" id="year_toc_444"><p class="strong" id="online_toc_34"><a class="gg-link" href="#online_toc_34"></a><span class="section" id="title-5"><span data-head-description="太祖文皇帝中之中" data-head-level="h4" data-head-title="元嘉二十一年">二十一年</span></span><span class="biaozhusup" data-rel="">（甲申、四四四年）</span></p></div>
<p class="em2 strong" id="online_toc_35"><a class="gg-link" href="#online_toc_35"></a><span class="yinwen">1</span>春，正月，己亥，帝耕藉田，大赦。<span class="jiazhu">藉，秦昔翻。<span class="shu-ming">考異</span>曰：<span class="shu-ming">宋略</span><span class="yinhao">「辛酉，藉田，大赦」</span>下有<span class="yinhao">「戊午」</span>，又有<span class="yinhao">「辛酉」</span>，誤也。今從<span class="shu-ming">宋書</span>。</span></p>
<p class="em2 strong" id="online_toc_36"><a class="gg-link" href="#online_toc_36"></a><span class="yinwen">2</span>壬寅，魏太子始總百揆，命侍中·中書監穆壽、司徒崔浩、侍中張黎、古弼輔太子決庶政，上書者皆稱臣，儀與表同。</p>
<p class="em2 strong" id="online_toc_37"><a class="gg-link" href="#online_toc_37"></a>古弼爲人，忠愼質直；嘗以上谷苑囿太廣，乞減太半以賜貧民，入見魏主，欲奏其事。<span class="jiazhu">據<span class="shu-ming">北史·古弼傳</span>：<span class="yinhao">「時上谷人上書，言苑囿過度，人無田業，宜減太半以賜貧者。」</span>蓋上谷距代都甚遠，魏未嘗置苑囿於其地。而道武帝起鹿苑於南臺陰，北距長城，東苞白登，屬之西山，廣輪數十里。天興六年，幸南平城，規度灅南夏屋山背黃瓜堆以建新邑。至天賜三年，遂築灅南宮闕，引溝穿池，廣苑囿，所謂太廣者此也，不在上谷。當以<span class="shu-ming">北史</span>爲正。見，賢遍翻。</span>帝方與給事中劉樹圍碁，志不在弼；弼侍坐良久，不獲陳聞。<span class="jiazhu">坐，徂臥翻。</span>忽起，捽樹頭，<span class="jiazhu">捽，昨沒翻。</span>掣下牀，搏其耳，毆其背，<span class="jiazhu">掣，尺列翻。毆，烏口翻。</span>曰：<span class="yinhao">「朝廷不治，實爾之罪！」</span><span class="jiazhu">治，直之翻。</span>帝失容，捨碁曰：<span class="yinhao">「不聽奏事，朕之過也，樹何罪！置之！」</span>弼具以狀聞，帝皆可其奏。弼曰：<span class="yinhao">「爲人臣無禮至此，其罪大矣。」</span>出詣公車，免冠徒跣請罪。帝召入，謂曰：<span class="yinhao">「吾聞築社之役，蹇蹶而築之，<span class="jiazhu">蜀<span class="shu-ming">註</span>曰：跛蹇而顚蹶也。</span>端冕而事之，神降之福。然則卿有何罪！其冠履就職。茍可以利社稷，便百姓者，竭力爲之，勿顧慮也。」</span></p>
<p class="em2 strong" id="online_toc_38"><a class="gg-link" href="#online_toc_38"></a>太子課民稼穡，使無牛者借人牛以耕種，而爲之芸田以償之，<span class="jiazhu">爲，于僞翻。</span>凡耕種二十二畝而芸七畝，大略以爲是率。使民各標姓名於田首以知其勤惰，禁飲酒遊戲者。於是墾田大增。</p>
<p class="em2 strong" id="online_toc_39"><a class="gg-link" href="#online_toc_39"></a><span class="yinwen">3</span>戊申，魏主詔：<span class="yinhao">「王、公以下至庶人，有私養沙門、巫覡於家者，<span class="jiazhu">男曰巫，女曰覡。覡，刑狄翻。</span>皆遣詣官曹；過二月十五日不出，沙門、巫覡死，主人門誅。」</span><span class="jiazhu">門誅者，闔門盡誅之。</span>庚戌，又詔：<span class="yinhao">「王、公、卿、大夫之子皆詣太學，其百工、商賈之子，當各習父兄之業，<span class="jiazhu">賈，音古。</span>毋得私立學校；<span class="jiazhu">校，戶敎翻。</span>違者，師死，主人門誅。」</span></p>
<p class="em2 strong" id="online_toc_40"><a class="gg-link" href="#online_toc_40"></a><span class="yinwen">4</span>二月，辛未，魏中山王辰、內都坐大官薛辨、<span class="jiazhu">魏置中都大官、外都大官、都坐大官，皆掌折獄，謂之三都。坐，徂臥翻。</span>尙書奚眷等八將<span class="jiazhu">將，卽亮翻；下同。</span>坐擊柔然後期，斬於都南。</p>
<p class="em2 strong" id="online_toc_41"><a class="gg-link" href="#online_toc_41"></a>初，魏尙書令劉絜，久典機要，<span class="jiazhu">宋高祖永初末，魏明元帝寢疾，魏主監國，劉絜與古弼等選侍東宮，對綜機要，至是二十餘年矣。</span>恃寵自專，魏主心惡之。<span class="jiazhu">惡，烏路翻。</span>及將襲柔然，絜諫曰：<span class="yinhao">「蠕蠕遷徙無常，前者出師，勞而無功，<span class="jiazhu">絜之言蓋指太延四年魏主伐柔然至白阜時也。蠕，人兗翻。</span>不如廣農積穀以待其來。」</span>崔浩固勸魏主行，魏主從之。絜恥其言不用，欲敗魏師；<span class="jiazhu">敗，補邁翻。</span>魏主與諸將期會鹿渾谷，絜矯詔易其期。帝至鹿渾谷<span class="jiaozhusup">【章：十二行本「谷」下有「欲擊柔然，絜諫止之，使待諸將。帝留鹿渾谷」十七字；乙十一行本同；孔本同；張校同。】</span>六日，諸將不至，柔然遂遠遁，追之不及。軍還，經漠中，糧盡，士卒多死。絜陰使人驚魏軍，勸帝委軍輕還，帝不從。絜以軍出無功，請治崔浩之罪。<span class="jiazhu">治，直之翻；下同。</span>帝曰：<span class="yinhao">「諸將失期，遇賊不擊，浩何罪也！」</span>浩以絜矯詔事白帝，帝至五原，收絜，囚之。帝之北行也，絜私謂所親曰：<span class="yinhao">「若車駕不返，吾當立樂平王。」</span>絜聞尙書右丞張嵩家有圖讖，問曰：<span class="yinhao">「劉氏應王，繼國家後，吾有姓名否？」</span>嵩曰：<span class="yinhao">「有姓無名。」</span>帝聞之，命有司窮治，索嵩家，得讖書。<span class="jiazhu">索，山客翻。</span>事連南康公狄鄰，絜、嵩、鄰皆夷三族，死者百餘人。絜在勢要，好作威福，<span class="jiazhu">好，呼到翻。</span>諸將破敵，所得財物皆與絜分之。旣死，籍其家，財巨萬，帝每言之則切齒。</p>
<p class="em2 strong" id="online_toc_42"><a class="gg-link" href="#online_toc_42"></a>癸酉，樂平戾王丕以憂卒。初，魏主築白臺，高二百餘尺。<span class="jiazhu">魏主嗣泰常二年秋七月乙酉，起白臺於平城南，高二十丈。</span>丕夢登其上，四顧不見人，命術士董道秀筮之，道秀曰：<span class="yinhao">「大吉。」</span>丕默有喜色。及丕卒，道秀亦坐棄市。高允聞之，曰：<span class="yinhao">「夫筮者當依附爻象，勸以忠孝。<span class="jiazhu">漢嚴君平卜筮於成都市，人有邪惡非正之間，則依蓍龜爲言利害，與人子言依於孝，與人弟言依於順，與人臣言依於忠：各因勢道之以善。高允之言，祖君平之術也。</span>王之問道秀也，道秀宜曰：『窮高爲亢。<span class="shu-ming">易</span>曰：<span class="yinhao">「亢龍有悔，」</span>又曰：<span class="yinhao">「高而無民，」</span><span class="jiazhu"><span class="shu-ming">易·乾</span>上九及<span class="shu-ming">文言</span>之辭。亢，苦浪翻。</span>皆不祥也，王不可以不戒。』如此，則王安於上，身全於下矣。道秀反之，宜其死也。」</span></p>
<p class="em2 strong" id="online_toc_43"><a class="gg-link" href="#online_toc_43"></a><span class="yinwen">5</span>庚辰，魏主幸廬。<span class="jiazhu">自南、北國分治，人主所至，例不書幸，此必誤也。</span></p>
<p class="em2 strong" id="online_toc_44"><a class="gg-link" href="#online_toc_44"></a><span class="yinwen">6</span>己丑，江夏王義恭進位太尉，領司徒。<span class="jiazhu">夏，戶雅翻。</span></p>
<p class="em2 strong" id="online_toc_45"><a class="gg-link" href="#online_toc_45"></a><span class="yinwen">7</span>庚寅，以侍中、領右衞將軍沈演之爲中領軍，左衞將軍范曄爲太子詹事。</p>
<p class="em2 strong" id="online_toc_46"><a class="gg-link" href="#online_toc_46"></a><span class="yinwen">8</span>辛卯，立皇子宏爲建平王。</p>
<p class="em2 strong" id="online_toc_47"><a class="gg-link" href="#online_toc_47"></a><span class="yinwen">9</span>三月，甲辰，魏主還宮。</p>
<p class="em2 strong" id="online_toc_48"><a class="gg-link" href="#online_toc_48"></a><span class="yinwen">10</span>癸丑，魏主遣司空長孫道生鎭統萬。<span class="jiazhu">長，知兩翻。</span></p>
<p class="em2 strong" id="online_toc_49"><a class="gg-link" href="#online_toc_49"></a><span class="yinwen">11</span>夏，四月，乙亥，魏侍中、太宰、陽平王杜超爲帳下所殺。</p>
<p class="em2 strong" id="online_toc_50"><a class="gg-link" href="#online_toc_50"></a><span class="yinwen">12</span>六月，魏北部民殺立義將軍衡陽公莫孤，帥五千餘落北走，遣兵追擊之，至漠南，殺其渠帥，餘徙冀、相、定三州爲營戶。<span class="jiazhu">杜佑曰：魏道武天興中，詔採漏戶，令輸綸綿。自後諸逃戶占爲紬繭羅縠者甚衆，於是雜營戶率徧於天下，不隸守宰，賦役不同；景穆皇帝一切罷之，以屬郡縣。孤帥，讀曰率；渠帥，所類翻。相，息亮翻。</span></p>
<p class="em2 strong" id="online_toc_51"><a class="gg-link" href="#online_toc_51"></a><span class="yinwen">13</span>吐谷渾王慕利延兄子緯世與魏使者謀降魏，<span class="jiazhu">緯世，卽阿柴之長子緯代也，<span class="shu-ming">北史</span>避唐太宗諱，改<span class="yinhao">「世」</span>爲<span class="yinhao">「代」</span>。使，疏吏翻。降，戶江翻。</span>慕利延殺之。是月，緯世弟叱力延等八人奔魏，魏以叱力延爲歸義王。</p>
<p class="em2 strong" id="online_toc_52"><a class="gg-link" href="#online_toc_52"></a><span class="yinwen">14</span>沮渠無諱卒，<span class="jiazhu">沮，子余翻。</span>弟安周代立。</p>
<p class="em2 strong" id="online_toc_53"><a class="gg-link" href="#online_toc_53"></a><span class="yinwen">15</span>魏入中國以來，雖頗用古禮祀天地、宗廟、百神，而猶循其舊俗，所祀胡神甚衆。崔浩請存合於祀典者五十七所，其餘複重及小神悉罷之。<span class="jiazhu">重，直龍翻。</span>魏主從之。</p>
<p class="em2 strong" id="online_toc_54"><a class="gg-link" href="#online_toc_54"></a><span class="yinwen">16</span>秋，七月，癸卯，魏東雍州刺史沮渠秉謀反，伏誅。<span class="jiazhu"><span class="shu-ming">隋志</span>：絳郡，後魏置東雍州，後周改曰絳州。雍，於用翻。</span></p>
<p class="em2 strong" id="online_toc_55"><a class="gg-link" href="#online_toc_55"></a><span class="yinwen">17</span>八月，乙丑，魏主畋于河西，尙書令古弼留守。<span class="jiazhu">守，手又翻。</span>詔以肥馬給獵騎，弼悉以弱者給之。帝大怒曰：<span class="yinhao">「筆頭奴敢裁量朕！<span class="jiazhu">騎，奇寄翻。量，音良。</span>朕還臺，先斬此奴！」</span>弼頭銳，故帝常以筆目之。弼官屬惶怖，恐幷坐誅，<span class="jiazhu">怖，普布翻。</span>弼曰：<span class="yinhao">「吾爲人臣，不使人主盤于遊畋，<span class="jiazhu">盤，樂也。</span>其罪小；不備不虞，乏軍國之用，其罪大。今蠕蠕方強，南寇未滅，吾以肥馬供軍，弱馬供獵，爲國遠慮，<span class="jiazhu">爲，于僞翻。</span>雖死何傷！且吾自爲之，非諸君之憂也。」</span>帝聞之，歎曰：<span class="yinhao">「有臣如此，國之寶也。」</span>賜衣一襲，<span class="jiazhu">衣一稱爲一襲，猶今言一副衣服也。</span>馬二匹，鹿十頭。</p>
<p class="em2 strong" id="online_toc_56"><a class="gg-link" href="#online_toc_56"></a>他日，魏主復畋於山北，<span class="jiazhu">山北，平城北山之北。復，扶又翻。</span>獲糜鹿數千頭。詔尙書發車五百乘以運之。<span class="jiazhu">觀下載弼表，蓋發民車也。乘，繩證翻。</span>詔使已去，魏主謂左右曰：<span class="yinhao">「筆公必不與我，汝輩不如以馬運之。」</span>遂還。行百餘里，得弼表曰：<span class="yinhao">「今秋穀懸黃，麻菽布野，豬鹿竊食，鳥鴈侵費，風雨所耗，朝夕三倍。<span class="jiazhu">言夕之所收，較於朝之所收得失三倍，收穫不可以不速，載糜鹿猶可緩。</span>乞賜矜緩，使得收載。」</span>帝曰：<span class="yinhao">「果如吾言，筆公可謂社稷之臣矣！」</span></p>
<p class="em2 strong" id="online_toc_57"><a class="gg-link" href="#online_toc_57"></a><span class="yinwen">18</span>魏主使員外散騎常侍高濟來聘。<span class="jiazhu">散，悉亶翻。騎，奇寄翻。</span></p>
<p class="em2 strong" id="online_toc_58"><a class="gg-link" href="#online_toc_58"></a><span class="yinwen">19</span>戊辰，以荊州刺史衡陽王義季爲征北大將軍、開府儀同三司、南兗州刺史，以南譙王義宣爲荊州刺史。初，帝以義宣不才，故不用，會稽公主屢以爲言，帝不得已用之。<span class="jiazhu">會稽公主，高祖長女，帝深加禮敬，家事大小必咨之。會，工外翻。</span>先賜中詔敕之曰：<span class="yinhao">「師護以在西久，<span class="jiazhu">詔自中出，不經門下者，謂之中詔，今之手詔是也。敕，戒也。義季，小字師護。</span>比表求還，<span class="jiazhu">比，毗至翻，頻也。</span>今欲聽許，以汝代之。師護雖無殊績，絜己節用，<span class="jiazhu">絜，與潔同。</span>通懷期物，不恣羣下，聲著西土，爲土庶所安，論者乃未議遷之。今之回換，更爲汝與師護年時一輩，<span class="jiazhu">爲，于僞翻。</span>欲各試其能。汝往，脫有一事減之者，旣於西夏交有巨礙，<span class="jiazhu">江左六朝以荊楚爲西夏。夏，戶雅翻。</span>遷代之譏，必歸責於吾矣。<span class="jiazhu">言遷代之際，所任非人也。</span>此事亦易勉耳，無爲使人復生評論也！」</span><span class="jiazhu">易，以豉翻。復，扶又翻。</span>義宣至鎭，勤自課厲，事亦脩理。</p>
<p class="em2 strong" id="online_toc_59"><a class="gg-link" href="#online_toc_59"></a><span class="yinwen">20</span>庚辰，會稽長公主卒。<span class="jiazhu">長，知兩翻。卒，子恤翻。</span></p>
<p class="em2 strong" id="online_toc_60"><a class="gg-link" href="#online_toc_60"></a><span class="yinwen">21</span>吐谷渾叱力延等請師於魏以討吐谷渾王慕利延，魏主使晉王伏羅督諸軍擊之。</p>
<p class="em2 strong" id="online_toc_61"><a class="gg-link" href="#online_toc_61"></a><span class="yinwen">22</span>九月，甲辰，以沮渠安周爲都督涼·河·沙三州諸軍事、涼州刺史、河西王。</p>
<p class="em2 strong" id="online_toc_62"><a class="gg-link" href="#online_toc_62"></a><span class="yinwen">23</span>丁未，魏主如漠南，將襲柔然，柔然敕連可汗遠遁，乃止。敕連尋卒，子吐賀眞立，號處羅可汗。<span class="jiazhu">魏收曰：處羅，魏言唯也。可，從刊入聲。汗，音寒。</span></p>
<p class="em2 strong" id="online_toc_63"><a class="gg-link" href="#online_toc_63"></a><span class="yinwen">24</span>魏晉王伏羅至樂都，<span class="jiazhu">樂，音洛。</span>引兵從間道襲吐谷渾，<span class="jiazhu">間，古莧翻。</span>至大母橋。吐谷渾王慕利延大驚，逃奔白蘭，慕利延兄子拾寅奔河西；魏軍斬首五千餘級。慕利延從弟伏念等帥萬三千落降於魏。<span class="jiazhu">慕利延背阿柴折箭之誡，使之招引外寇，至於衆叛親離，固其宜也。從，才用翻。帥，讀曰率。降，戶江翻。</span></p>
<p class="em2 strong" id="online_toc_64"><a class="gg-link" href="#online_toc_64"></a><span class="yinwen">25</span>冬，十月，己卯，以左軍將軍徐瓊爲兗州刺史，大將軍參軍申恬爲冀州刺史。徙兗州鎭須昌，<span class="jiazhu">沈約曰：武帝定河南，以兗州治滑臺，文帝元嘉十三年治鄒山，又寄治彭城；此又自彭城徙須昌也。</span>冀州鎭歷下。<span class="jiazhu">歷下，卽歷城。</span>恬，謨之弟也。</p>
<p class="em2 strong" id="online_toc_65"><a class="gg-link" href="#online_toc_65"></a><span class="yinwen">26</span>十二月，<span class="jiaozhusup">【章：十二行本「月」下有「丙戌」二字；乙十一行本同；孔本同；張校同。】</span>魏主還平城。</p>
<p class="em2 strong" id="online_toc_66"><a class="gg-link" href="#online_toc_66"></a><span class="yinwen">27</span>是歲，沙州牧李寶入朝于魏，魏人留之，以爲外都大官。<span class="jiazhu">爲李氏貴盛張本。朝，直遙翻。</span></p>
<p class="em2 strong" id="online_toc_67"><a class="gg-link" href="#online_toc_67"></a><span class="yinwen">28</span>太子率更令何承天撰<span class="shu-ming">元嘉新曆</span>，表上之。<span class="jiazhu">更，工衡翻。上，時掌翻；下所上同。</span>以月食之衝知日所在。<span class="jiazhu">日與月對衝，光相揜而知之。</span>又以中星檢之，知堯時冬至日在須女十度，<span class="jiazhu">此以<span class="shu-ming">堯典</span><span class="yinhao">「日短星昂」</span>推之。</span>今在斗十七度。又測景校二至，差三日有餘，<span class="jiazhu">此亦用<span class="shu-ming">周禮</span>測日至之景之法也。</span>知今之南至日應在斗十三四度。於是更立新法，冬至徙上三日五時，日之所在，移舊四度。又月有遲疾，前曆合朔，月食不在朔望；<span class="jiazhu"><span class="yinhao">「月食」</span>上當有<span class="yinhao">「日」</span>字。</span>今皆以贏縮定其小餘，以正朔望之日。<span class="jiazhu"><span class="yinhao">「贏」</span>或作<span class="yinhao">「盈」</span>。曆法有大餘、小餘。<span class="shu-ming">史記·曆書</span>曰：大餘者，日也；小餘者，月也。周天三百六十五度四分度之一日，日行一度，十二月而一周天。歲十二月，凡三百五十四日，以六除之，五六三百日，餘五十四日爲大餘。周天三百六十五度，以六甲除之，六六三百六十，餘五爲大餘，小餘卽四分之一未滿日之分數也。其分，每滿三十二則成一日。蓋奇日爲大餘，奇分爲小餘，積而成閏也。</span>詔付外詳之。太史令錢樂之等奏，皆如承天所上，唯月有頻三大，頻二小，比舊法殊爲乖異，謂宜仍舊。詔可。</p>
<div class="yeartoc" id="year_toc_445"><p class="strong" id="online_toc_68"><a class="gg-link" href="#online_toc_68"></a><span class="section" id="title-6"><span data-head-description="太祖文皇帝中之中" data-head-level="h4" data-head-title="元嘉二十二年">二十二年</span></span><span class="biaozhusup" data-rel="">（乙酉、四四五年）</span></p></div>
<p class="em2 strong" id="online_toc_69"><a class="gg-link" href="#online_toc_69"></a><span class="yinwen">1</span>春，正月，辛卯朔，始行新曆。初，漢京房以十二律中呂上生黃鍾，不滿九寸，更演爲六十律。<span class="jiazhu">中，讀曰仲。更，工衡翻；下同。</span>錢樂之復演爲三百六十律，<span class="jiazhu">復，扶又翻。</span>日當一管。何承之立議，以爲上下相生，三分損益其一，蓋古人簡易之法，<span class="jiazhu">易，以豉翻。</span>猶如古曆周天三百六十五度四分度之一也。而京房不悟，謬爲六十，乃更設新律，林鍾長六寸一釐，則從中呂還得黃鍾，十二旋宮，聲韻無失。<span class="jiazhu">長，直亮翻。中，讀曰仲。<span class="shu-ming">律曆志</span>：黃鍾律九寸；三分損一，下生林鍾，律六寸；三分林鍾益一，上生太簇；三分太簇損一，下生南呂；三分南呂益一，上生姑洗；三分姑洗損一，下生應鍾；三分應鍾益一，上生蕤賓；三分蕤賓損一，下生大呂；三分大呂益一，上生夷則；三分夷則損一，下生夾鍾；三分夾鍾益一，上生無射；三分無射損一，下生中呂。陰陽相生，自黃鍾始，而左旋，八八爲伍。孟康<span class="shu-ming">註</span>曰：從子數至未得八，下生林鍾；數未至寅得八，上生太簇。律上下相生，皆以此爲率。伍，耦也。八八爲耦。然<span class="shu-ming">月令註</span>：中呂律長六寸萬九千六百八十三分寸之萬二千九百七十四。若上生黃鍾，當不止九寸。故孔穎達考其同異於<span class="shu-ming">月令疏</span>曰：十二律有上生、下生、同位、異位、長短分寸之別，故鄭註<span class="shu-ming">周禮·太師職</span>云：其相生則以陰陽六體，黃鍾初九，下生林鍾之初六，林鍾又上生太簇之九二，太簇又下生南呂之六二，南呂又上生姑洗之九三，姑洗又下生應鍾之六三，應鍾又上生蕤賓之九四，蕤賓又上生大呂之六四，大呂又下生夷則之九五，夷則又上生夾鍾之六五，夾鍾又下生無射之上九，無射又上生中呂之上六。同位者，象夫妻；異位者，象子母；所謂律娶妻而呂生子也。同位象夫妻者，則黃鍾之初九下生林鍾之初六。同是初位，故爲夫婦，又是律娶妻也。異位爲子母者，謂林鍾上生太簇。林鍾是初位，太簇是二位，故云異位爲子母，又是呂生子也。云五下、六上者，鄭<span class="shu-ming">註</span>云：五下、六上，乃一終矣，謂林鍾、夷則、南呂、無射、應鍾，皆被子午以東之管，三分減一，而下生之；大呂、太簇、夾鍾、姑洗、中呂、蕤賓，皆被子午以西之管三分益一，而上生之。子午皆上生，應云七上，而云六上者，以黃鍾爲諸律之首，物莫之先，似若無所稟生者，故不數黃鍾也。其實十二律終於中呂，反歸黃鍾，生於中呂，三分益一，大略得應黃鍾九十之數也。<span class="shu-ming">律曆志</span>云：黃鍾爲天統，林鍾爲地統，太簇爲人統，故數整；餘律則各有分數，隨其相生之次。每辰各自爲宮，各有五聲：黃鍾爲第一宮，下生林鍾爲徵，上生太簇爲商，下生南呂爲羽，下生姑洗爲角。林鍾爲第二官，上生太簇爲徵，下生南呂爲商，上生姑洗爲羽，下生應鍾爲角。太簇爲第三宮，下生南宮爲徵，下生姑洗爲商，下生應鍾爲羽，上生蕤賓爲角。南呂爲第四宮，上生姑洗爲徵，下生應鍾爲商，上生蕤賓爲羽，下生大呂爲角。姑洗爲第五宮，下生應鍾爲徵，上生蕤賓爲商，上生大呂爲羽，下生夷則爲角。應鍾爲第六宮，上生蕤賓爲徵，上恐當作下，上生大呂爲商，下生夷則爲羽，上生夾鍾爲角。蕤賓爲第七宮，上生大呂爲徵，下生夷則爲商，上牛夾鍾爲羽，下生無射爲角。大呂爲第八宮，下生夷則爲徵，上生夾鍾爲商，下生無射爲羽，上生中呂爲角。夷則爲第九宮，上生夾鍾爲徵，下生無射爲商，上生中呂爲羽，上生黃鍾爲角。夾鍾爲第十宮，下生無射爲徵，上生中呂爲商，上生黃鍾爲羽，下生林鍾爲角。無射爲第十一宮，上生中呂爲徵，上生黃鍾爲商，下生林鍾爲羽，下生太簇爲角。中呂爲第十二宮，上生黃鍾爲徵，下生林鍾爲商，上生太簇爲羽，下生南宮爲角。是十二宮各有五聲，凡六十聲。京房六十律相生之法，以上生下，皆三生二；以下生上，皆三生四；陽下生陰，陰上生陽，終於中呂，而十二律畢矣。中呂上生執始，執始下生去滅，上下相生，終於南事，而六十律畢矣。夫十二律之變至於六十，猶八卦之變至於六十四也。六十律之名，詳見<span class="shu-ming">續漢書補志</span>。</span></p>
<p class="em2 strong" id="online_toc_70"><a class="gg-link" href="#online_toc_70"></a><span class="yinwen">2</span>壬辰，以武陵王駿爲雍州刺史。<span class="jiazhu">雍，於用翻。</span>帝欲經略關、河，故以駿鎭襄陽。</p>
<p class="em2 strong" id="online_toc_71"><a class="gg-link" href="#online_toc_71"></a><span class="yinwen">3</span>魏主使散騎常侍宋愔來聘。<span class="jiazhu">散，悉亶翻。騎，奇寄翻。愔，於今翻。</span></p>
<p class="em2 strong" id="online_toc_72"><a class="gg-link" href="#online_toc_72"></a><span class="yinwen">4</span>二月，魏主如上黨，西至吐京，<span class="jiazhu">酈道元曰：吐京卽漢西河郡吐軍縣，夷、夏俗音訛也。後魏置吐京郡。隋隰州石樓縣，魏吐京郡地。</span>討徙叛胡，出配郡縣。</p>
<p class="em2 strong" id="online_toc_73"><a class="gg-link" href="#online_toc_73"></a><span class="yinwen">5</span>甲戌，立皇子禕爲東海王，昶爲義陽王。<span class="jiazhu">禕，吁韋翻。昶，丑兩翻。</span></p>
<p class="em2 strong" id="online_toc_74"><a class="gg-link" href="#online_toc_74"></a><span class="yinwen">6</span>三月，庚申，魏主還宮。</p>
<p class="em2 strong" id="online_toc_75"><a class="gg-link" href="#online_toc_75"></a><span class="yinwen">7</span>魏詔：<span class="yinhao">「諸疑獄皆付中書，以經義量決。」</span><span class="jiazhu">量，音良。</span></p>
<p class="em2 strong" id="online_toc_76"><a class="gg-link" href="#online_toc_76"></a><span class="yinwen">8</span>夏，四月，庚戌，魏主遣征西大將軍高涼王那等擊吐谷渾王慕利延於白蘭，秦州刺史代人封敕文、安遠將軍乙烏頭擊慕利延兄子什歸於枹罕。<span class="jiazhu">枹，音膚。</span></p>
<p class="em2 strong" id="online_toc_77"><a class="gg-link" href="#online_toc_77"></a><span class="yinwen">9</span>河西之亡也，鄯善人以其地與魏鄰，大懼，<span class="jiazhu">鄯，上扇翻。</span>曰：<span class="yinhao">「通其使人，知我國虛實，取亡必速。」</span>乃閉斷魏道，<span class="jiazhu">閉斷魏通西域之道也。使，疏吏翻；下同。斷，丁管翻。</span>使者往來，輒鈔劫之。<span class="jiazhu">鈔，楚交翻。</span>由是西域不通者數年。魏主使散騎常侍萬度歸發涼州以西兵擊鄯善。</p>
<p class="em2 strong" id="online_toc_78"><a class="gg-link" href="#online_toc_78"></a><span class="yinwen">10</span>六月，壬辰，魏主北巡。</p>
<p class="em2 strong" id="online_toc_79"><a class="gg-link" href="#online_toc_79"></a><span class="yinwen">11</span>帝謀伐魏，罷南豫州入豫州，以<span class="jiaozhusup">【章：十二行本「以」上有「辛亥」二字；乙十一行本同；孔本同；張校同。】</span>南豫州刺史南平王鑠爲豫州刺史。<span class="jiazhu">高祖永初二年，分淮東之地爲南豫州，治歷陽；淮西爲豫州，或治壽陽，或治汝南。鑠，式約翻。</span></p>
<p class="em2 strong" id="online_toc_80"><a class="gg-link" href="#online_toc_80"></a><span class="yinwen">12</span>秋，七月，己未，以尙書僕射孟顗爲左僕射，<span class="jiazhu">顗，魚豈翻。</span>中護軍何尙之爲右僕射。</p>
<p class="em2 strong" id="online_toc_81"><a class="gg-link" href="#online_toc_81"></a><span class="yinwen">13</span>武陵王駿將之鎭，時緣沔諸蠻猶爲寇，<span class="jiazhu">沔，彌兗翻。</span>水陸梗礙；駿分軍遣撫軍中兵參軍沈慶之掩擊，大破之。駿至鎭，蠻斷驛道，<span class="jiazhu">斷，丁管翻。</span>欲攻隨郡；隨郡太守河東柳元景募得六七百人，邀擊，大破之。遂平諸蠻，獲七萬餘口。溳山蠻最強，<span class="jiazhu"><span class="shu-ming">水經註</span>云：水出蔡陽縣東南大洪山，山在隨郡之西南，竟陵之東北，槃基所跨，廣圓一百餘里。溳水出于其山之陰，時人以爲溳水所導，亦曰溳山。溳，音云。</span>沈慶之討平之，獲三萬餘口，徙萬餘口於建康。</p>
<p class="em2 strong" id="online_toc_82"><a class="gg-link" href="#online_toc_82"></a><span class="yinwen">14</span>吐谷渾什歸聞魏軍將至，棄城夜遁。八月，丁亥，封敕文入枹罕，分徙其民千家還上邽，留乙烏頭守枹罕。<span class="jiazhu">枹，音膚。</span></p>
<p class="em2 strong" id="online_toc_83"><a class="gg-link" href="#online_toc_83"></a><span class="yinwen">15</span>萬度歸至敦煌，留輜重，以輕騎五千度流沙，襲鄯善。壬辰，鄯善王眞達面縛出降。度歸留軍屯守，與眞達詣平城，<span class="jiazhu">敦，徒門翻。重，直用翻。騎，奇寄翻。降，戶江翻。<span class="shu-ming">考異</span>曰：<span class="shu-ming">本紀</span>作<span class="yinhao">「眞達興」</span>，今從<span class="shu-ming">西域傳</span>。</span>西域復通。<span class="jiazhu">復，扶又翻。</span></p>
<p class="em2 strong" id="online_toc_84"><a class="gg-link" href="#online_toc_84"></a><span class="yinwen">16</span>魏主如陰山之北，發諸州兵三分之一，各於其州戒嚴，以須後命。<span class="jiazhu">須，待也。</span>徙諸種雜民五千餘家於北邊，<span class="jiazhu">種，章勇翻。</span>令就北畜牧，以餌柔然。</p>
<p class="em2 strong" id="online_toc_85"><a class="gg-link" href="#online_toc_85"></a><span class="yinwen">17</span>壬寅，魏高涼王那軍至寧<span class="jiaozhusup">【嚴：「寧」改「曼」。】</span>頭城，<span class="jiazhu">寧頭城當在白蘭東北。</span>吐谷渾王慕利延擁其部落西度流沙。吐谷渾慕璝之子被囊逆戰；那擊破之；被囊遁走，中山公社豐帥精騎追之，<span class="jiazhu">璝，古回翻。帥，讀曰率。</span>度三危，至雪山，<span class="jiazhu">酈道元曰：三危山在敦煌縣南。</span>生擒被囊及吐谷渾什歸、乞伏熾盤之子成龍，皆送平城。<span class="jiazhu">乞伏成龍蓋因赫連定之敗沒于吐谷渾。</span>慕利延遂西入于闐，<span class="jiazhu">闐，徒賢翻，又徒見翻。</span>殺其王，據其地，死者數萬人。</p>
<p class="em2 strong" id="online_toc_86"><a class="gg-link" href="#online_toc_86"></a><span class="yinwen">18</span>九月，癸酉，上餞衡陽王義季于武帳岡。<span class="jiazhu">餞義季往鎭南兗。杜佑曰：武帳岡在廣莫門外宣武場，設行宮殿便坐於其上，因名。</span>上將行，敕諸子且勿食，至會所設饌；日旰，不至，<span class="jiazhu">饌，雛宛翻，又雛晥翻。旰，古案翻。</span>有飢色。上乃謂曰：<span class="yinhao">「汝曹少長豐佚，<span class="jiazhu">少，詩照翻。長，知兩翻。</span>不見百姓艱難。今使汝曹識有飢苦，知以節儉御物耳。」</span></p>
<p class="margin2" id="online_toc_87"><a class="gg-link" href="#online_toc_87"></a>裴子野論曰：善乎太祖之訓也！夫侈興於有餘，儉生於不足。欲其隱約，莫若貧賤！習其險艱，利以任使；爲<span class="jiaozhusup">【章：十二行本「爲」作「達」；乙十一行本同；孔本同。】</span>其情僞，易以躬臨。<span class="jiazhu">易，以豉翻。</span>太祖若能率此訓也，難其志操，卑其禮秩，敎成德立，然後授以政事，則無怠無荒，可播之於九服矣。<span class="jiazhu">周制九服，侯服、甸服、男服、采服、衞服、蠻服、夷服、鎭服［藩服］，每服五百里。謂之服者，責以服事天子爲職也。</span></p>
<p class="margin2" id="online_toc_88"><a class="gg-link" href="#online_toc_88"></a>高祖思固本枝，崇樹襁褓；後世遵守，迭據方岳。<span class="jiazhu">謂義眞、義康、義恭、義宣皆迭居方面。襁，居兩翻。褓，音保。</span>及乎泰始之初，升明之季，絕咽於衾衽者動數十人。<span class="jiazhu">謂明帝殺孝武諸子，而宋、齊禪代之際蕭氏夷劉氏也。咽，音煙。</span>國之存亡，旣不是繫，早肆民上，<span class="jiazhu"><span class="shu-ming">左傳</span>：晉師矌曰：<span class="yinhao">「天之愛民甚矣，豈其使一人肆於民上！」</span></span>非善誨也。</p>
<p class="em2 strong" id="online_toc_89"><a class="gg-link" href="#online_toc_89"></a><span class="yinwen">19</span>魏民間訛言<span class="yinhao">「滅魏者吳」</span>，盧水胡蓋吳聚衆反於杏城，<span class="jiazhu">蓋吳，蓋安定盧水胡種而分居杏城。蓋，古盍翻。</span>諸種胡爭應之，<span class="jiazhu">種，章勇翻。</span>有衆十餘萬；遣其黨趙綰來，上表自歸。冬，十月，戊子，長安鎭副將拓跋紇帥衆討吳，紇敗死。<span class="jiazhu">上，時掌翻。將，卽亮翻。紇，下沒翻。</span>吳衆愈盛，民皆渡渭奔南山。<span class="jiazhu">長安南山也。</span>魏主發高平敕勒騎赴長安，命將軍叔孫拔領攝幷、秦、雍三州兵屯渭北。<span class="jiazhu">騎，奇寄翻。雍，於用翻。</span></p>
<p class="em2 strong" id="online_toc_90"><a class="gg-link" href="#online_toc_90"></a><span class="yinwen">20</span>十一月，魏發冀州民造浮橋於碻磝津。</p>
<p class="em2 strong" id="online_toc_91"><a class="gg-link" href="#online_toc_91"></a><span class="yinwen">21</span>蓋吳遣別部帥白廣平<span class="jiazhu">帥，所類翻。</span>西掠新平，安定諸胡皆聚衆應之。又分兵東掠臨晉巴東，<span class="jiazhu"><span class="yinhao">「巴」</span>當作<span class="yinhao">「已」</span>。</span>將軍章直擊破之，溺死於河者三萬餘人。<span class="jiazhu">溺，奴狄翻。</span>吳又遣兵西掠，至長安，將軍叔孫拔與戰於渭北，大破之，斬首三萬餘級。</p>
<p class="em2 strong" id="online_toc_92"><a class="gg-link" href="#online_toc_92"></a>河東蜀薛永宗聚衆以應吳，<span class="jiazhu">蜀人遷居河東者，謂之河東蜀，居絳郡者謂之絳蜀，居關中赤水者謂之赤水蜀。</span>襲擊聞喜。<span class="jiazhu">聞喜縣，屬河東郡；春秋時晉武公所居之曲沃也，秦改爲左邑；漢武帝於此聞南越破，改曰聞喜，後魏分屬絳郡。</span>聞喜縣無兵仗，令憂惶無計；縣人裴駿帥厲鄕豪擊之，<span class="jiazhu">帥，讀曰率。</span>永宗引去。</p>
<p class="em2 strong" id="online_toc_93"><a class="gg-link" href="#online_toc_93"></a>魏人命薛謹之子拔糾合宗、鄕，<span class="jiazhu">宗謂薛之宗族，鄕謂鄕人。</span>壁於河際，以斷二寇往來之路。<span class="jiazhu">二寇，謂薛永宗、蓋吳。斷，丁管翻。</span>庚午，魏主使殿中尙書拓跋處直等將二萬騎討薛永宗，殿中尙書乙拔將三萬騎討蓋吳，<span class="jiazhu">晉置殿中尙書，與吏部、五兵、田曹、度支、左民爲六曹。杜佑曰：後魏初，有殿中、樂部、駕部、南部、北部五尙書。殿中掌殿內兵馬、倉庫，樂部掌伎樂及角使、伍伯，駕部掌牛馬、驢騾，南部掌南邊諸州郡，北部掌北邊諸州郡。<span class="shu-ming">魏書·官氏志</span>：內入諸姓，乙弗氏改爲乙氏。處，昌呂翻。將，卽亮翻。騎，奇寄翻；下同。</span>西平公寇提將萬騎討白廣平。<span class="jiazhu"><span class="shu-ming">官氏志</span>：內入諸姓，若口引氏改爲寇氏。</span>吳自號天台王，署置百官。</p>
<p class="em2 strong" id="online_toc_94"><a class="gg-link" href="#online_toc_94"></a><span class="yinwen">22</span>辛未，魏主還宮。<span class="jiazhu">自陰山還也。</span></p>
<p class="em2 strong" id="online_toc_95"><a class="gg-link" href="#online_toc_95"></a><span class="yinwen">23</span>魏選六州驍騎二萬，<span class="jiazhu">六州，冀、定、相、幷、幽、平。驍，堅堯翻。</span>使永昌王仁、高涼王那分將之爲二道，掠淮、泗以北，徙青、徐之民以實河北。</p>
<p class="em2 strong" id="online_toc_96"><a class="gg-link" href="#online_toc_96"></a><span class="yinwen">24</span>癸未，魏主西巡。</p>
<p class="em2 strong" id="online_toc_97"><a class="gg-link" href="#online_toc_97"></a><span class="yinwen">25</span>初，魯國孔熙先博學文史，兼通數術，有縱橫才志；<span class="jiazhu">縱，子容翻。</span>爲員外散騎侍郎，不爲時所知，憤憤不得志。父默之爲廣州刺史，以贓獲罪，大將軍彭城王義康爲救解得免。<span class="jiazhu">爲，于僞翻。</span>及義康遷豫章，<span class="jiazhu">義康遷，見上卷十七年。</span>熙先密懷報効。且以爲天文、圖讖，<span class="jiazhu">讖，楚譖翻。</span>帝必以非道晏駕，由骨肉相殘；江州應出天子。以范曄志意不滿，欲引與同謀，而熙先素不爲曄所重。太子中舍人謝綜，曄之甥也。<span class="jiazhu">太子中舍人，晉咸寧四年置，以舍人才學美者爲之，與中庶子共掌文翰，職如黃門侍郎，在中庶子下，洗馬上。</span>熙先傾身事之，綜引熙先與曄相識。</p>
<p class="em2 strong" id="online_toc_98"><a class="gg-link" href="#online_toc_98"></a>熙先家饒於財，數與曄博，故爲拙行，以物輸之。<span class="jiazhu">數，所角翻。凡博、弈，以計數誘人謂之行；拙行者，僞爲不能也。行，下孟翻。</span>曄旣利其財，又愛其文藝，由是情好款洽。熙先乃從容說曄曰：<span class="yinhao">「大將軍英斷聰敏，<span class="jiazhu">好，呼道翻。從，千容翻。斷，丁亂翻。大將軍，謂義康。</span>人神攸屬，<span class="jiazhu">屬，之欲翻。</span>失職南垂，<span class="jiazhu">謂遷豫章也。</span>天下憤怨。小人受先君遺命，以死報大將軍之德。頃人情騷動，天文舛錯，此所謂時運之至，不可推移者也。若順天人之心，結英豪之士，表裏相應，發於肘腋；<span class="jiazhu">腋，音亦。</span>然後誅除異我，崇奉明聖，號令天下，誰敢不從！小人請以七尺之軀、三寸之舌，立功立事而歸諸君子，丈人以爲何如？」</span>曄甚愕然。熙先曰：<span class="yinhao">「昔毛玠竭節於魏武，張溫畢議於孫權，彼二人者，皆國之俊乂，豈言行玷缺，然後至於禍辱哉？皆以廉直勁正，不得久容。<span class="jiazhu">毛玠見六十七卷漢獻帝建安二十一年。張溫事，見六十九卷魏文帝黃初五年。行，下孟翻；下內行同。玷，多忝翻。</span>丈人之於本朝，不深於二主，人間雅譽，過於兩臣，讒夫側目，爲日久矣，比肩競逐，庸可遂乎！<span class="jiazhu">言與時貴比肩競逐，榮利所在，衆所共爭，將不得遂其志也。朝，直遙翻。</span>近者殷鐵一言而劉班碎首，<span class="jiazhu">見上卷十七年。</span>彼豈父兄之讎，百世之怨乎？所爭不過榮名勢利先後之間耳。及其末也，唯恐陷之不深，發之不早；戮及百口，猶曰未厭。是可爲寒心悼懼，豈書籍遠事也哉！今建大勳，奉賢哲，圖難於易，<span class="jiazhu">易，以豉翻。</span>以安易危，享厚利，收鴻名，一旦苞舉而有之，豈可棄置而不取哉！」</span>曄猶疑未決。熙先曰：<span class="yinhao">「又有過於此者，愚則未敢道耳。」</span>曄曰：<span class="yinhao">「何謂也？」</span>熙先曰：<span class="yinhao">「丈人奕葉清通，<span class="jiazhu">曄曾祖汪、祖寧、父泰，皆有名行。</span>而不得連姻帝室，人以犬豕相遇，而丈人曾不恥之，欲爲之死，不亦惑乎！」</span><span class="jiazhu">爲，于僞翻。</span>曄門無內行，故熙先以此激之。曄默然不應，反意乃決。</p>
<p class="em2 strong" id="online_toc_99"><a class="gg-link" href="#online_toc_99"></a>曄與沈演之並爲帝所知，曄先至，必待演之俱入，演之先至，嘗獨被引，<span class="jiazhu">被，皮義翻。引，引見也。</span>曄以此爲怨。曄累經義康府佐，中間獲罪於義康。謝綜及父述，皆爲義康所厚，綜弟約娶義康女。綜爲義康記室參軍，自豫章還，申義康意於曄，求解晚隙，復敦往好。<span class="jiazhu">復，扶又翻。好，呼到翻。</span>大將軍府史仲承祖，有寵於義康，聞熙先有謀，密相結納。丹楊尹徐湛之，素爲義康所愛，承祖因此結事湛之，告以密計。道人法略、尼法靜，皆感義康舊恩，並與熙先往來。法靜妹夫許曜，領隊在臺，<span class="jiazhu">江南謂禁中爲臺。</span>許爲內應。法靜之豫章，熙先付以牋書，陳說圖讖。於是密相署置，及素所不善者，並入死目。<span class="jiazhu">條分名目，凡素所不善者，皆欲置之死地。</span>熙先又使弟休先作檄文，稱：<span class="yinhao">「賊臣趙伯符肆兵犯蹕，禍流儲宰，<span class="jiazhu">趙伯符時爲領軍將軍，故欲以弒逆之罪歸之。言禍流儲宰，蓋欲併殺太子劭。</span>湛之、曄等投命奮戈，卽日斬伯符首及其黨與。今遣護軍將軍臧質奉璽綬迎彭城王正位辰極。」</span><span class="jiazhu">北辰爲天極，故以帝位爲辰極。璽，斯氏翻。綬，音受。</span>熙先以爲舉大事宜須以義康之旨諭衆，曄又詐作義康與湛之書，令誅君側之惡，宣示同黨。</p>
<p class="em2 strong" id="online_toc_100"><a class="gg-link" href="#online_toc_100"></a>帝之燕武帳岡也，曄等謀以其日作亂。許曜侍帝，扣刀目曄，<span class="jiazhu">拔刀微出削爲扣刀。</span>曄不敢仰視。俄而座散，徐湛之恐事不濟，密以其謀白帝。帝使湛之具探取本末，<span class="jiazhu">探，吐南翻。</span>得其檄書、選署姓名，上之。<span class="jiazhu">上，時掌翻。</span>帝乃命有司收掩窮治。<span class="jiazhu">治，直之翻。</span>其夜，呼曄置客省，<span class="jiazhu">客省，凡四方之客入見者居之，屬典客令。</span>先於外收綜及熙先兄弟，皆款服。帝遣使詰問曄，曄猶隱拒；<span class="jiazhu">詰，去吉翻。</span>熙先聞之，笑曰：<span class="yinhao">「凡處分、符檄、書疏，皆范所造，<span class="jiazhu">處，昌呂翻。分，扶問翻。</span>云何於今方作如此抵蹋邪？」</span>帝以曄墨迹示之，乃具陳本末。</p>
<p class="em2 strong" id="online_toc_101"><a class="gg-link" href="#online_toc_101"></a>明日，仗士送付廷尉。<span class="jiazhu">仗士，士之執兵仗者。</span>熙先望風吐款，辭氣不橈。<span class="jiazhu">橈，奴敎翻。</span>上奇其才，遣人慰勉之曰：<span class="yinhao">「以卿之才而滯於集書省，<span class="jiazhu">散騎侍郎，集書省官也。蕭子顯曰：自散騎侍郎及通直員外、給事中、奉朝請、駙馬都尉，皆集書省職也。</span>理應有異志，此乃我負卿也。」</span>又責前吏部尙書何尙之曰：<span class="yinhao">「使孔熙先年將三十作散騎郎，那不作賊！」</span>熙先於獄中上書謝恩，且陳圖讖，深戒上以骨肉之禍，<span class="jiazhu">讖，楚譖翻。</span>曰：<span class="yinhao">「願勿遺棄，存之中書。若囚死之後，或可追錄，庶九泉之下，少塞釁責。」</span><span class="jiazhu">少，詩沼翻。塞，悉則翻。釁，許覲翻。</span></p>
<p class="em2 strong" id="online_toc_102"><a class="gg-link" href="#online_toc_102"></a>曄在獄爲詩曰：<span class="yinhao">「雖無嵇生琴，庶同夏侯色。」</span><span class="jiazhu">嵇康爲晉文王所殺，臨命，顧視日影，索琴而彈。夏侯玄爲晉景王所殺，及赴東市，顏色不變。</span>曄本意謂入獄卽死，而上窮治其獄，遂經二旬，曄更有生望。獄吏戲之曰：<span class="yinhao">「外傳詹事或當長繫。」</span>曄聞之，驚喜。綜、熙先笑之曰：<span class="yinhao">「詹事疇昔攘袂瞋目，躍馬顧盼，自以爲一世之雄；今擾攘紛紜，畏死乃爾！<span class="jiazhu">曄爲太子詹事，故稱之。瞋，七人翻。</span>設令賜以性命，人臣圖主，何顏可以生存！」</span></p>
<p class="em2 strong" id="online_toc_103"><a class="gg-link" href="#online_toc_103"></a>十二月，乙未，曄、綜、熙先及其子弟、黨與皆伏誅。曄母至市，涕泣責曄，以手擊曄頸，曄顏色不怍；<span class="jiazhu">怍，疾各翻，慙也。</span>妹及妓妾來別，曄悲涕流漣。<span class="jiazhu">妓，渠綺翻。漣，泣下貌。</span>綜曰：<span class="yinhao">「舅殊不及夏侯色。」</span>曄收淚而止。</p>
<p class="em2 strong" id="online_toc_104"><a class="gg-link" href="#online_toc_104"></a>謝約不預逆謀，見兄綜與熙先遊，常諫之曰：<span class="yinhao">「此人輕事好奇，不近於道，果銳無檢，<span class="jiazhu">言無檢束也。好，呼到翻。近，其靳翻。</span>未可與狎。」</span>綜不從而敗。綜母以子弟自蹈逆亂，獨不出視。曄語綜曰：<span class="yinhao">「姊今不來，勝人多矣。」</span></p>
<p class="em2 strong" id="online_toc_105"><a class="gg-link" href="#online_toc_105"></a>收籍曄家，樂器服玩，並皆珍麗，妓妾不勝珠翠。<span class="jiazhu">語，牛倨翻。不勝，音升。</span>母居止單陋，唯有一廚盛樵薪；<span class="jiazhu">盛，時征翻。</span>弟子冬無被，叔父單布衣。</p>
<p class="margin2" id="online_toc_106"><a class="gg-link" href="#online_toc_106"></a>裴子野論曰：夫有逸羣之才，必思沖天之據；<span class="jiazhu">沖，與翀同，上飛也。古語云：<span class="yinhao">「一飛沖天。」</span></span>蓋俗之量，則僨常均之下。<span class="jiazhu">常均，猶言平常也。</span>其能守之以道，將之以禮，殆爲鮮乎！<span class="jiazhu">鮮，息淺翻。</span>劉弘仁、范蔚宗，<span class="jiazhu">劉湛，字弘仁。范曄，字蔚宗。蔚，於勿翻。</span>皆忸志而貪權，<span class="jiazhu">忸，女九翻，驕也，玩也，狎也。</span>矜才以徇逆，累葉風素，一朝而隕。嚮之所謂智能，翻爲亡身之具矣。</p>
<p class="em2 strong" id="online_toc_107"><a class="gg-link" href="#online_toc_107"></a><span class="yinwen">26</span>徐湛之所陳多不盡，爲曄等辭所連引，上赦不問。臧質，熹之子也，<span class="jiazhu">臧熹，臧燾之弟，質在戚里，於帝爲中表之親。</span>先爲徐、兗二州刺史，與曄厚善，曄敗，以爲義興太守。</p>
<p class="em2 strong" id="online_toc_108"><a class="gg-link" href="#online_toc_108"></a>有司奏削彭城王義康爵，收付廷尉治罪。<span class="jiazhu">治，直之翻。</span>丁酉，詔免義康及其男女皆爲庶人，絕屬籍，徙付安成郡；以寧朔將軍沈卲爲安成相，領兵防守。<span class="jiazhu">相，息亮翻。</span>卲，璞之兄也。義康在安成，讀書，見淮南厲王長事，廢書歎曰：<span class="yinhao">「自古有此，我乃不知，得罪爲宜也。」</span></p>
<p class="em2 strong" id="online_toc_109"><a class="gg-link" href="#online_toc_109"></a>庚戌，以前豫州刺史趙伯符爲護軍將軍。伯符，孝穆皇后之弟子也。<span class="jiazhu">高祖母趙氏追諡孝穆皇后；后弟倫之。</span></p>
<p class="em2 strong" id="online_toc_110"><a class="gg-link" href="#online_toc_110"></a><span class="yinwen">27</span>初，江左二郊無樂，宗廟雖有登歌，亦無二舞。是歲，南郊始設登歌。<span class="jiazhu"><span class="shu-ming">禮記·郊特牲</span>曰：奠酬而工升歌發德也。歌者在上，匏竹在下，貴人磬也。二舞，文舞、武舞也。</span></p>
<p class="em2 strong" id="online_toc_111"><a class="gg-link" href="#online_toc_111"></a><span class="yinwen">28</span>魏安南、平南府移書兗州，<span class="jiazhu">安南、平南二將軍府。</span>以南國僑置諸州多濫北境名號；又欲遊獵具區。<span class="jiazhu"><span class="shu-ming">周官·職方氏</span>：揚州藪曰具區。師古曰：具區在吳。</span>兗州答移曰：<span class="yinhao">「必若因土立州，則彼立徐、揚，豈有其地？復知欲遊獵具區，<span class="jiazhu">復，扶又翻。</span>觀化南國。開館飾邸，則有司存；呼韓入漢，厥儀未泯，饋餼之秩，每存豐厚。」</span><span class="jiazhu">饋，餉也。饋餼，餉客以生食及芻米。<span class="shu-ming">詩傳</span>曰：牲腥曰餼。餼，許旣翻。</span></p>
<div class="yeartoc" id="year_toc_446"><p class="strong" id="online_toc_112"><a class="gg-link" href="#online_toc_112"></a><span class="section" id="title-7"><span data-head-description="太祖文皇帝中之中" data-head-level="h4" data-head-title="元嘉二十三年">二十三年</span></span><span class="biaozhusup" data-rel="">（丙戌、四四六年）</span></p></div>
<p class="em2 strong" id="online_toc_113"><a class="gg-link" href="#online_toc_113"></a><span class="yinwen">1</span>春，正月，庚申，尙書左僕射孟顗罷。</p>
<p class="em2 strong" id="online_toc_114"><a class="gg-link" href="#online_toc_114"></a><span class="yinwen">2</span>戊辰，魏主軍至東雍州，<span class="jiazhu">雍，於用翻。</span>臨薛永宗壘，崔浩曰：<span class="yinhao">「永宗未知陛下自來，衆心縱弛。今北風迅疾，宜急擊之。」</span>魏主從之，庚午，圍其壘。永宗出戰，大敗，與家人皆赴汾水死。<span class="jiazhu">據<span class="shu-ming">南史·薛安都傳</span>，諸薛家于河東汾陰，世爲強族。</span>其族人安都先據弘農，棄城來奔。</p>
<p class="em2 strong" id="online_toc_115"><a class="gg-link" href="#online_toc_115"></a>辛未，魏主南如汾陰，濟河，至洛水橋。<span class="jiazhu">此華陰之洛水。<span class="shu-ming">史記</span>秦孝公之元年所謂<span class="yinhao">「魏築長城自鄭濱洛」</span>者也。</span>聞蓋吳在長安北，帝以渭北地無穀草，欲渡渭南，循渭而西；以問崔浩，對曰：<span class="yinhao">「夫擊蛇者先擊其首，首破則尾不能掉。<span class="jiazhu">掉，徒弔翻。</span>今蓋吳營此去六十里，輕騎趨之，<span class="jiazhu">騎，奇寄翻。趨，七喻翻。</span>一日可到，到則破之必矣。破吳，南向長安亦不過一日，一日之乏，未至有傷。若從南道，則吳徐入北山，猝未可平。」</span>帝不從，自渭南向長安，庚辰，至戲水。<span class="jiazhu">戲，許宜翻。</span>吳衆聞之，悉散入北地山，<span class="jiazhu"><span class="yinhao">「地」</span>字衍。</span>軍無所獲。帝悔之。二月，丙戌，帝至長安，丙申，如盩厔，<span class="jiazhu">盩厔，音舟窒。</span>歷陳倉，還，如雍城，<span class="jiazhu">雍，於用翻；下同。</span>所過誅民、夷與蓋吳通謀者。乙拔等諸軍大破蓋吳於杏城。</p>
<p class="em2 strong" id="online_toc_116"><a class="gg-link" href="#online_toc_116"></a>吳復遣使上表求援，<span class="jiazhu">使，疏吏翻，下以義翻。</span>詔以吳爲都督關·隴諸軍事、雍州刺史、北地公，使雍、梁二州發兵屯境上，爲吳聲援；遣使賜吳印一百二十一紐，使吳隨宜假授。</p>
<p class="em2 strong" id="online_toc_117"><a class="gg-link" href="#online_toc_117"></a><span class="yinwen">3</span>初，林邑王范陽邁，雖進<span class="jiaozhusup">【章：十二行本「進」作「遣」；乙十一行本同；孔本同。】</span>使入貢，而寇盜不絕，使<span class="jiaozhusup">【章：十二行本「使」作「所」；乙十一行本同；孔本同；張校同；退齋校同。】</span>貢亦薄陋；帝遣交州刺史檀和之討之。南陽宗慤；家世儒素，<span class="jiazhu">慤叔父少文，高尙不仕；諸子羣從，皆愛好墳典。</span>慤獨好武事，<span class="jiazhu">好，呼到翻。</span>常言<span class="yinhao">「願乘長風破萬里浪」</span>。及和之伐林邑，慤自奮請從軍，詔以慤爲振武將軍，和之遣慤爲前鋒。陽邁聞軍出，遣使請還所掠日南民，輸金一萬斤，銀十萬斤。帝詔和之：<span class="yinhao">「若陽邁果有款誠，亦許其歸順。」</span>和之至朱梧戍，<span class="jiazhu">朱梧縣，自漢以來屬日南郡，時於其地置戍。宋白曰：漢日南郡治朱吾，又南行四百餘里至林邑國。</span>遣府戶參軍姜仲基等詣陽邁，<span class="jiazhu">府者，交州刺史府。</span>陽邁執之；和之乃進軍圍林邑將范扶龍於區粟城。<span class="jiazhu"><span class="shu-ming">水經註</span>：盧容水出日南盧容縣區粟城南高山，東逕區粟城北，林邑兵器戰具悉在城中。將，卽亮翻。</span>陽邁遣其將范毗沙達救之，宗慤潛兵迎擊毗沙達，破之。</p>
<p class="em2 strong" id="online_toc_118"><a class="gg-link" href="#online_toc_118"></a><span class="yinwen">4</span>魏主與崔浩皆信重寇謙之，奉其道。浩素不喜佛法，<span class="jiazhu">喜，許記翻。</span>每言於魏主，以爲佛法虛誕，爲世費害，宜悉除之。及魏主討蓋吳，至長安，入佛寺，沙門飲從官酒；從官入其室，<span class="jiazhu">飲，於鴆翻。從，才用翻。</span>見大有兵器，出以白帝，帝怒曰：<span class="yinhao">「此非沙門所用，必與蓋吳通謀，欲爲亂耳。」</span>命有司按誅闔寺沙門，閱其財產，大得釀具及州郡牧守、富人所寄藏物以萬計，<span class="jiazhu">守，式又翻。</span>又爲窟室以匿婦女。<span class="jiazhu">窟，苦骨翻。</span>浩因說帝悉誅天下沙門，毀諸經像，<span class="jiazhu">說，輸芮翻。</span>帝從之。寇謙之與浩固爭，浩不從。先盡誅長安沙門，焚毀經像，幷敕留臺下四方，令一用長安法。<span class="jiazhu">魏主出征，太子居守，故謂平城爲留臺。下，遐稼翻。</span>詔曰：<span class="yinhao">「昔後漢荒君，信惑邪僞以亂天常，<span class="jiazhu">佛法自漢明帝時入中國，楚王英最先好之，至桓帝始事浮屠。</span>自古九州之中，未嘗有此。夸誕大言，不本人情，叔季之世，莫不眩焉。<span class="jiazhu">目無常主，不辯白黑，謂之眩。</span>由是政敎不行，禮義大壞，九服之內，鞠爲丘墟。<span class="jiazhu">鞠，窮也。</span>朕承天緒，欲除僞定眞，復羲、農之治，<span class="jiazhu">治，直吏翻。</span>其一切盪除，滅其蹤跡。自今已後，敢有事胡神及造形像泥人、銅人者門誅。有非常之人，然後能行非常之事，非朕孰能去此歷代之僞物！<span class="jiazhu">去，羌呂翻。</span>有司宣告征、鎭諸軍、刺史，諸有浮圖形像及胡經，皆擊破焚燒，沙門無少長悉阬之！」</span><span class="jiazhu">少，詩照翻。長，知兩翻。</span>太子晃素好佛法，<span class="jiazhu">好，呼到翻。</span>屢諫不聽；乃緩宣詔書，使遠近豫聞之，得各爲計，沙門多亡匿獲免，或收藏經像，唯塔廟在魏境者無復孑遺。<span class="jiazhu">復，扶又翻。</span></p>
<p class="em2 strong" id="online_toc_119"><a class="gg-link" href="#online_toc_119"></a><span class="yinwen">5</span>魏主徙長安工巧二千家於平城。還，至洛水，分軍誅李閏叛羌。</p>
<p class="em2 strong" id="online_toc_120"><a class="gg-link" href="#online_toc_120"></a><span class="yinwen">6</span>太原顏白鹿私入魏境，<span class="jiazhu">太原郡本屬幷州，江左以郡人南徙者僑立太原郡。晉安帝義熙中土斷，立太原縣，屬泰山郡。元嘉十年，割濟南泰山爲太原郡境，屬青州。</span>爲魏人所得，將殺之，詐云<span class="yinhao">「青州刺史杜驥使其歸城。」</span>魏人送白鹿詣平城，魏主喜曰：<span class="yinhao">「我外家也。」</span><span class="jiazhu">魏主母杜氏，故謂驥爲外家。</span>使崔浩作書與驥，且命永昌王仁、高涼王那將兵迎驥，攻冀州刺史申恬於歷城；杜驥遣其府司馬夏侯祖歡等將兵救歷城。魏人遂寇兗、青、冀三州，至清東而還，<span class="jiazhu">清東，清水之東也。</span>殺掠甚衆，北邊騷動。<span class="jiazhu"><span class="shu-ming">考異</span>曰：<span class="shu-ming">宋文帝紀</span>：<span class="yinhao">「三月，索虜寇兗、豫、青、冀，刺史申恬破之。」</span><span class="shu-ming">魏太武紀</span>：<span class="yinhao">「二月，永昌王仁至高平，禽劉義隆將王章，略金鄕、方與，遷其民五千家於河北。高涼王那至濟南東平陵，遷其民六千餘家於河北。」</span>蓋宋、魏各據奏到之月書之耳。<span class="shu-ming">宋·索虜傳</span>又云：<span class="yinhao">「虜破掠太原，得四千餘口」</span>，蓋魏人夸張其數，故不同耳。</span></p>
<p class="em2 strong" id="online_toc_121"><a class="gg-link" href="#online_toc_121"></a>帝以魏寇爲憂，咨訪羣臣。御史中丞何承天上表，以爲：<span class="yinhao">「凡備匈奴之策，不過二科：武夫盡征伐之謀，儒生講和親之約。今欲追蹤衞、霍，自非大田淮、泗，內實青、徐，使民有贏儲，野有積穀，然後發精卒十萬，一舉蕩夷，則不足爲也。若但欲遣軍追討，報其侵暴，則彼必輕騎奔走，不肯會戰；<span class="jiazhu">騎，奇寄翻。</span>徒興巨費，不損於彼，報復之役，將遂無已，斯策之最末者也。安邊固守，於計爲長。臣竊以曹、孫之霸，才均智敵，江、淮之間，不居各數百里。<span class="jiazhu">曹、孫、謂曹操、孫權也。</span>何者？斥候之郊，非耕牧之地，故堅壁清野以俟其來，整甲繕兵以乘其弊；保民全境，不出此塗。要而歸之，其策有四：一曰移遠就近。今青、兗舊民及冀州新附，在界首者三萬餘家，可悉徙置大峴之南，以實內地。<span class="jiazhu">峴，戶典翻。</span>二曰多築城邑以居新徙之家，假其經用，春夏佃牧，<span class="jiazhu">佃，讀曰田。</span>秋冬入保。寇至之時，一城千家，堪戰之士，不下二千，其餘羸弱，猶能登陴鼓譟，足抗羣虜三萬矣。<span class="jiazhu">羸，倫爲翻。陴，音疲。</span>三曰纂偶車牛以載糧械。<span class="jiazhu">纂，綜集也。</span>計千家之資，不下五百耦牛，爲車五百兩，<span class="jiazhu">兩，力讓翻。</span>參合鉤連以衞其衆；設使城不可固，平行趨險，<span class="jiazhu">趨，七喻翻。</span>賊所不能干，有急徵發，信宿可聚。四曰計丁課仗。凡戰士二千，隨其便能，各自有仗，素所服習，銘刻由己，還保輸之於庫，出行請以自新。<span class="jiazhu">請器仗，各自磨礪使精新。</span>弓簳利鐵，民不得者，官以漸充之。<span class="jiazhu">簳，古旱翻。</span>數年之內，軍用粗備矣。<span class="jiazhu">粗，坐五翻，</span>近郡之師，遠屯清、濟，<span class="jiazhu">近郡，謂南徐州所領諸僑郡及三吳，近在邦域之中者。濟，子禮翻。</span>功費旣重，嗟怨亦深，以臣料之，未若卽用彼衆之易也。<span class="jiazhu">易，弋豉翻。</span>今因民所利，導而師之，<span class="jiazhu">帥，讀曰率。</span>兵強而敵不戒，國富而民不勞，比於優復隊伍，<span class="jiazhu">復，方目翻。</span>坐食糧廩者，不可同年而校矣。」</span></p>
<p class="em2 strong" id="online_toc_122"><a class="gg-link" href="#online_toc_122"></a><span class="yinwen">7</span>魏金城邊固、<span class="jiaozhusup">【嚴：「固」改「冏」；下同。】</span>天水梁會，與秦、益雜民萬餘戶據上邽東城反，攻逼西城。秦、益二州刺史封敕文拒卻之。氐、羌萬餘人，休官、屠各二萬餘人<span class="jiazhu">休官、屠各二種。屠，直於翻。</span>皆起兵應固、會，敕文擊固，斬之，餘衆推會爲主，與敕文相攻。</p>
<p class="em2 strong" id="online_toc_123"><a class="gg-link" href="#online_toc_123"></a><span class="yinwen">8</span>夏，四月，甲申，魏主至長安。</p>
<p class="em2 strong" id="online_toc_124"><a class="gg-link" href="#online_toc_124"></a><span class="yinwen">10</span>仇池人李洪聚衆，自言應王；梁會求救於氐王楊文德，文德約曰：<span class="yinhao">「兩雄不並立，若須我者，宜先殺洪。」</span>會誘洪斬之，<span class="jiazhu">誘，音酉。</span>送首於文德。五月，癸亥，魏主遣安豐公閭根帥騎赴上邽，<span class="jiazhu">帥，讀曰率。騎，奇寄翻。</span>未至，會棄東城走。敕文先掘重塹於外，<span class="jiazhu">重，直龍翻。</span>嚴兵守之，格鬬從夜至旦。敕文曰：<span class="yinhao">「賊知無生路，致死於我，多殺傷士卒，未易克也。」</span><span class="jiazhu">易，以豉翻。</span>乃以白虎幡宣告會衆，降者赦之，<span class="jiazhu">降，戶江翻。</span>會衆逐潰；分兵追討，悉平之。略陽人王元達聚衆屯松多川，<span class="jiazhu"><span class="shu-ming">水經註</span>：松多水出隴山，西南流，逕降隴城北，又西南注秦水。</span>敕文又討平之。</p>
<p class="em2 strong" id="online_toc_125"><a class="gg-link" href="#online_toc_125"></a><span class="yinwen">11</span>蓋吳收兵屯杏城，自號秦地王，聲勢復振。<span class="jiazhu">復，扶又翻。</span>魏主遣永昌王仁、高涼王那督北道諸軍討之。<span class="jiazhu">北道諸軍，謂魏兵分屯長安以北者。</span></p>
<p class="em2 strong" id="online_toc_126"><a class="gg-link" href="#online_toc_126"></a><span class="yinwen">12</span>檀和之等拔區粟，斬范扶龍，乘勝入象浦；<span class="jiazhu">象浦卽盧容浦。盧容縣卽秦象郡象林縣地，故亦謂之象浦。</span>林邑王陽邁傾國來戰，以具裝被象，前後無際。<span class="jiazhu">馬甲謂之具裝。被，皮義翻。</span>宗慤曰：<span class="yinhao">「吾聞外國有師子，威服百獸。」</span><span class="jiazhu">師子似虎，正黃，有𩓿耏，尾端茸毛大如斗。<span class="shu-ming">爾雅翼</span>曰：<span class="shu-ming">穆天子傳</span>：狻猊日走五百里，其爲物最猛，雖虎豹亦畏之。象至，以鼻捲泥自塗數尺，數數噴鼻隅立，師子直搏而殺之。</span>乃製其形，與象相拒，象果驚走，林邑兵大敗。和之逐克林邑，<span class="jiazhu"><span class="shu-ming">水經註</span>：林邑國都治典沖，在壽泠縣阿賁浦，西去海岸四十里。<span class="shu-ming">考異</span>曰：<span class="shu-ming">本紀</span>在六月，<span class="shu-ming">傳</span>在五月。當是六月賞檀和之等。今從<span class="shu-ming">傳</span>。</span>陽邁父子挺身走。所獲未名之寶，不可勝計，宗慤一無所取，還家之日，衣櫛蕭然。<span class="jiazhu">勝，音升。櫛，側瑟翻，梳枇總名。</span></p>
<p class="em2 strong" id="online_toc_127"><a class="gg-link" href="#online_toc_127"></a><span class="yinwen">13</span>六月，癸未朔，日有食之。</p>
<p class="em2 strong" id="online_toc_128"><a class="gg-link" href="#online_toc_128"></a><span class="yinwen">14</span>甲申，魏發冀、相、定三州兵二萬人<span class="jiazhu">相，息亮翻。</span>屯長安南山諸谷，以備蓋吳竄逸。丙戌，又發司、幽、定、冀四州十萬人築畿上塞圍，<span class="jiazhu">魏都平城，置司州於代都。宋白曰：唐雲州雲中郡是。</span>起上谷，西至河，廣縱千里。<span class="jiazhu">廣，古曠翻。縱，子容翻。</span></p>
<p class="em2 strong" id="online_toc_129"><a class="gg-link" href="#online_toc_129"></a><span class="yinwen">15</span>帝築北隄，立玄武湖，<span class="jiazhu">以其地在臺城之後，故名玄武湖，在今建康府上元縣北十里。祝穆曰：湖今爲後軍寨。</span>築景陽山於華林園。</p>
<p class="em2 strong" id="online_toc_130"><a class="gg-link" href="#online_toc_130"></a><span class="yinwen">16</span>秋，七月，辛未，以散騎常侍杜坦爲青州刺史。坦，驥之兄也。初，杜預之子耽，避晉亂，居河西，仕張氏。前秦克涼州，子孫始還關中。高祖滅後秦，坦兄弟從高祖過江。時江東王、謝諸族方盛，北人晚渡者，朝廷悉以傖荒遇之，<span class="jiazhu">傖，助耕翻；南人呼北人爲傖。荒，言其自荒外來也。</span>雖復人才可施，皆不得踐清塗。上嘗與坦論金日磾，曰：<span class="yinhao">「恨今無復此輩人！」</span><span class="jiazhu">復，扶又翻。磾，丁奚翻。</span>坦曰：<span class="yinhao">「日磾假生今世，養馬不暇，豈辦見知！」</span>上變色曰：<span class="yinhao">「卿何量朝廷之薄也！」</span><span class="jiazhu">量，音良。</span>坦曰：<span class="yinhao">「請以臣言之：臣本中華高族，晉氏喪亂，<span class="jiazhu">喪，息浪翻。</span>播遷涼土，世業相承，不殞其舊；直以南渡不早，便以荒傖賜隔。日磾，胡人，身爲牧圉：乃超登內侍，齒列名賢。<span class="jiazhu">金日磾事見二十二卷漢武帝後元二年。</span>聖朝雖復拔才，臣恐未必能也。」</span>上默然。</p>
<p class="em2 strong" id="online_toc_131"><a class="gg-link" href="#online_toc_131"></a><span class="yinwen">17</span>八月，魏高涼王那等破蓋吳，獲其二叔；諸將欲送詣平城，長安鎭將陸俟曰：<span class="yinhao">「長安險固，風俗豪忮，<span class="jiazhu">將，卽亮翻。忮，支義翻，狠也。</span>平時猶不可忽，況承荒亂之餘乎！今不斬吳，則長安之變未已也。吳一身潛竄，非其親信，誰能獲之！若停十萬之衆以追一人，又非長策。不如私許吳叔，免其妻子，使自追吳，擒之必矣。」</span>諸將咸曰：<span class="yinhao">「今賊黨衆已散，唯吳一身，何所能至？」</span>俟曰：<span class="yinhao">「諸君不見毒蛇乎！不斷其首，猶能爲害。<span class="jiazhu">斷，丁管翻。</span>吳天性凶狡，今若得脫，必自稱王者不死，以惑愚民，爲患愈大。」</span>諸將曰：<span class="yinhao">「公言是也。但得賊不殺，而更遣之，若遂往不返，將何以任其罪？」</span>俟曰：<span class="yinhao">「此罪，我爲諸君任之。」</span><span class="jiazhu">爲，于僞翻。任，音壬。</span>高涼王那亦以俟計爲然，遂赦二叔，與刻期而遣之。及期，吳叔不至，諸將皆咎俟，俟曰：<span class="yinhao">「彼伺之未得其便耳，必不負也。」</span>後數日，吳叔果以吳首來，傳詣平城。<span class="jiazhu">伺，相吏翻。傳，知戀翻，又直戀翻。<span class="shu-ming">考異</span>曰：<span class="shu-ming">宋·索虜傳</span>云：<span class="yinhao">「屠各反，吳自攻之，爲流矢所中死。吳弟吾生率衆入木面山，尋皆破散。」</span>今從<span class="shu-ming">魏書</span>。</span>永昌王仁討吳餘黨白廣平、路那羅，悉平之。以陸俟爲內都大官。</p>
<p class="em2 strong" id="online_toc_132"><a class="gg-link" href="#online_toc_132"></a>會安定盧水胡劉超等聚衆萬餘人反，魏主以俟威恩著於關中，復加俟都督秦、雍二州諸軍事，鎭長安，<span class="jiazhu">復，扶又翻；下復選、復還同。</span>謂俟曰：<span class="yinhao">「關中奉化日淺，<span class="jiazhu">魏主平夏，始得關中。</span>恩信未洽，吏民數爲逆亂。<span class="jiazhu">數，所角翻。</span>今朕以重兵授卿，則超等必同心協力，據險拒守，未易攻也；<span class="jiazhu">易，以豉翻。</span>若兵少，則不能制賊；<span class="jiazhu">少，詩沼翻。</span>卿當自以方略取之。」</span>俟乃單馬之鎭。超等聞之，大喜，以俟爲無能爲也。</p>
<p class="em2 strong" id="online_toc_133"><a class="gg-link" href="#online_toc_133"></a>俟旣至，諭以成敗，誘納超女，與爲姻戚以招之；超自恃其衆，猶無降意。俟乃帥其帳下親往見超，<span class="jiazhu">誘，音酉。降，戶江翻。帥，讀曰率。</span>超使人逆謂俟曰：<span class="yinhao">「從者過三百人，<span class="jiazhu">從，才用翻。</span>當以弓馬相待；不及三百人，當以酒食相供。」</span>俟乃將二百騎詣超。<span class="jiazhu">將，卽亮翻。騎，奇寄翻。</span>超設備甚嚴，俟縱酒盡醉而還。<span class="jiazhu">還，而宣翻，又如字。</span>頃之，俟復選敢死士五百人出獵，<span class="jiazhu">復，扶又翻。</span>因詣超營；約曰：<span class="yinhao">「發機當以醉爲限。」</span>旣飲，俟陽醉，上馬大呼，<span class="jiazhu">呼，火故翻。</span>手斬超首，士卒應聲縱擊，殺傷千數，遂平之。魏主徵俟還，爲外都大官。</p>
<p class="em2 strong" id="online_toc_134"><a class="gg-link" href="#online_toc_134"></a><span class="yinwen">18</span>是歲，吐谷渾復還舊土。<span class="jiazhu">去年吐谷渾西奔。</span></p>
</div></body></html>