<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第九十一·晉紀十三·中宗元皇帝中</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="晉紀十三">晉紀十三</span></span></h1>
<p><span class="jiazhu">起屠維單閼<span class="biaozhusup" data-rel="（己卯）"></span>，盡重光大荒落<span class="biaozhusup" data-rel="（辛巳）"></span>，凡三年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="中宗元皇帝中">中宗元皇帝中</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="太興二年">太興二年</span></span><span class="biaozhusup" data-rel="（己卯、三一九年）"></span></p>
<p class="em2 strong"><span class="yinwen">1</span>春，二月，劉遐、徐龕擊周撫於寒山，破斬之。<span class="jiazhu">魏收《地形志》，彭城郡彭城縣有寒山。龕，苦含翻。</span>初，掖人蘇峻帥鄕里數千家結壘以自保，遠近多附之。<span class="jiazhu">掖縣，屬東萊郡。《蘇峻傳》云，長廣掖人。據《志》，長廣郡有挺縣，無掖縣。帥，讀曰率。</span>曹嶷惡其強，將攻之，峻率衆浮海來奔。<span class="jiazhu">嶷，魚力翻。惡，烏路翻。</span>帝以峻爲鷹揚將軍，<span class="jiazhu">沈約《志》：鷹揚將軍，建安中，曹公以命曹洪。</span>助劉遐討周撫有功；詔以遐爲臨淮太守，峻爲淮陵內史。<span class="jiazhu">惠帝元康七年，分臨淮置淮陵郡，其地當在唐沂州臨沂縣界。宋白曰：泗洲招信縣，本漢淮陵縣。</span></p>
<p class="em2 strong"><span class="yinwen">2</span>石勒遣左長史王脩獻捷於漢，漢主曜遣兼司徒郭汜授勒太宰、領大將軍，進爵趙王，加殊禮，出警入蹕，如曹公輔漢故事；<span class="jiazhu">汜，音祀。</span>拜王脩及其副劉茂皆為將軍，封列侯。脩舍人曹平樂從脩至粟邑，<span class="jiazhu">樂，音洛。</span>因留仕漢，言於曜曰：<span class="yinhao">「大司馬遣脩等來，<span class="jiazhu">曜初卽位，以勒爲大司馬，故稱之。</span>外表至誠，內覘大駕強弱，俟其復命，將襲乘輿。」</span><span class="jiazhu">覘，丑廉翻。乘，繩證翻。</span>時漢兵實疲弊，曜信之。乃追汜還，斬脩於市。三月，勒還至襄國。劉茂逃歸，言脩死狀。勒大怒曰：<span class="yinhao">「孤事劉氏，於人臣之職有加矣。彼之基業，皆孤所爲，今旣得志，還欲相圖。趙王、趙帝，孤自爲之，何待於彼邪！」</span>乃誅曹平樂三族。<span class="jiazhu">爲劉、石相攻張本。</span></p>
<p class="em2 strong"><span class="yinwen">3</span>帝令羣臣議郊祀，尙書令刁協等以爲宜須還洛乃脩之。司徒荀組等曰：<span class="yinhao">「漢獻帝都許，卽行郊祀，<span class="jiazhu">范《書》，漢獻帝建安元年，郊祀上帝於安邑；是年七月，至洛陽，復郊祀上帝；八月，遷許，無郊祀之事，或別見他書也。《晉書·禮志》載組議云：獻帝遷許，卽便立郊。蓋郊祀不在遷許之年也。</span>何必洛邑！」</span>帝從之，立郊丘於建康城之巳地。辛卯，帝親祀南郊。以未有北郊，<span class="jiazhu">按：成帝咸和八年，始於覆舟山南立北郊。</span>幷地祇合祭之。詔：<span class="yinhao">「琅邪恭王宜稱皇考，」</span>賀循曰：<span class="yinhao">「《禮》，子不敢以己爵加於父，」</span><span class="jiazhu">此前漢師丹引《禮》以爲言，事見三十三卷漢哀帝建平元年。</span>乃止。</p>
<p class="em2 strong"><span class="yinwen">4</span>初，蓬陂塢主陳川<span class="jiazhu">蓬陂，卽《左傳》之蓬澤，在浚儀縣。</span>自稱陳留太守。<span class="jiazhu">守，式又翻。</span>祖逖之攻樊雅也，川遣其將李頭助之。頭力戰有功，逖厚遇之。頭每嘆曰：<span class="yinhao">「得此人爲主，吾死無恨。」</span>川聞而殺之。頭黨馮寵帥其衆降逖，川益怒，大掠豫州諸郡，逖遣兵擊破之。夏，四月，川以浚儀叛，降石勒。<span class="jiazhu">浚儀縣，屬陳留郡，故大梁也。帥，讀曰率。降，戶江翻；下同。</span></p>
<p class="em2 strong"><span class="yinwen">5</span>周撫之敗走也，徐龕部將于藥追斬之；及朝廷論功，而劉遐先之。<span class="jiazhu">先，悉薦翻。</span>龕怒，以泰山叛，降石勒，自稱兗州刺史。</p>
<p class="em2 strong"><span class="yinwen">6</span>漢主曜還，都長安，<span class="jiazhu">自粟邑還長安，遂定都也。</span>立妃羊氏爲皇后，<span class="jiazhu">卽惠帝羊皇后。曜納羊后，見八十七卷懷帝永嘉五年。</span>子熙爲皇太子；封子襲爲長樂王，<span class="jiazhu">樂，音洛。</span>闡爲太原王，沖爲淮南王，敞爲齊王，高爲魯王，徽爲楚王；諸宗室皆進封郡王。羊氏，卽故惠帝后也。曜嘗問之曰：<span class="yinhao">「吾何如司馬家兒？」</span>羊氏曰：<span class="yinhao">「陛下，開基之聖主；彼，亡國之暗夫；何可並言！彼貴爲帝王，有一婦、一子及身三耳，曾不能庇。妾於爾時，實不欲生，意謂世間男子皆然。自奉巾櫛已來，始知天下自有丈夫耳。」</span>曜甚寵之，頗干預國事。</p>
<p class="em2 strong"><span class="yinwen">7</span>南陽王保自稱晉王，改元建康，置百官，以張寔爲征西大將軍、開府儀同三司。陳安自稱秦州刺史，降于漢，又降于成。上邽大饑，士衆困迫，張春奉保之南安祁山。<span class="jiazhu">之，往也。</span>寔遣韓璞帥步騎五千救之；陳安退保緜諸，<span class="jiazhu">緜諸道，前漢屬天水郡，後漢、晉省。《水經註》：緜諸水，歷緜諸故道北，東南入清水，清水東南注渭。</span>保歸上邽。未幾，保復爲安所逼，<span class="jiazhu">幾，居豈翻。復，扶又翻。</span>寔遣其將宋毅救之，安乃退。</p>
<p class="em2 strong"><span class="yinwen">8</span>江東大饑，詔百官各上封事。益州刺史應詹上疏曰：<span class="jiazhu">詹自益州刺史還建康。</span><span class="yinhao">「元康以來，賤經尙道，以玄虛弘放爲夷達，<span class="jiazhu">夷，曠也。</span>以儒術清儉爲鄙俗，宜崇獎儒官，以新俗化。」</span></p>
<p class="em2 strong"><span class="yinwen">9</span>祖逖攻陳川于蓬關，石勒遣石虎將兵五萬救之，戰于浚儀，逖兵敗，退屯梁國。勒又遣桃豹將兵至蓬關，逖退屯淮南。<span class="jiazhu">此淮南郡，治壽春。</span>虎徙川部衆五千戶于襄國，留豹守川故城。</p>
<p class="em2 strong"><span class="yinwen">10</span>石勒遣石虎擊鮮卑日六延於朔方，大破之，斬首二萬級，俘虜三萬餘人。孔萇攻幽州諸郡，悉取之。段匹磾士衆飢散，欲移保上谷，<span class="jiazhu">《晉志》：上谷郡，治沮陽縣；秦置郡，在谷之上頭，故名焉。</span>代王鬱律勒兵將擊之，匹磾棄妻子奔樂陵，依邵續。<span class="jiazhu">樂陵郡，治厭次，續保之以奉晉。</span></p>
<p class="em2 strong"><span class="yinwen">11</span>曹嶷遣使賂石勒，請以河爲境，勒許之。<span class="jiazhu">嶷已緣河置戍矣，今賂勒請以河爲境者，懼勒之侵軼也。</span></p>
<p class="em2 strong"><span class="yinwen">12</span>梁州刺史周訪擊杜曾，大破之。馬雋等執曾以降，訪斬之；幷獲荊州刺史第五猗，送於武昌。訪以猗本中朝所署，<span class="jiazhu">朝，直遙翻。</span>加有時望，白王敦不宜殺，敦不聽而斬之。<span class="jiazhu">猗從杜曾事，始八十九卷愍帝建興四年。</span>初，敦患杜曾難制，謂訪曰：<span class="yinhao">「若擒曾，當相論爲荊州。」</span>及曾死而敦不用。王廙在荊州，<span class="jiazhu">廙，羊至翻，又逸職翻。</span>多殺陶侃將佐；<span class="jiazhu">將，卽亮翻。</span>以皇甫方回爲侃所敬，責其不詣己，收斬之。士民怨怒，上下不安。帝聞之，徵廙爲散騎常侍，以周訪代廙爲荊州刺史。王敦忌訪威名，意難之。從事中郎郭舒說敦曰：<span class="yinhao">「鄙州雖荒弊，乃用武之國，不可以假人，宜自領之，<span class="jiazhu">郭舒，先在荊州，歷事劉弘、王澄。說，輸芮翻。</span>訪爲梁州足矣。」</span>敦從之。六月，丙子，詔加訪安南將軍，餘如故。訪大怒，敦手書譬解，幷遺玉環、玉椀以申厚意。<span class="jiazhu">遺，于季翻。</span>訪抵之於地，曰：<span class="yinhao">「吾豈賈豎，可以寶悅邪！」</span><span class="jiazhu">賈，音古。</span>訪在襄陽，務農訓兵，陰有圖敦之志，守宰有缺輒補，然後言上；<span class="jiazhu">上，時掌翻。</span>敦患之而不能制。</p>
<p class="em2 strong">魏該爲胡寇所逼，自宜陽率衆南遷新野，<span class="jiazhu">魏該自懷帝末屯宜陽界一泉塢。宜陽縣，屬弘農郡。新野縣，漢屬南陽郡，晉屬義陽郡。</span>助周訪討杜曾有功，拜順陽太守。</p>
<p class="em2 strong">趙固死，郭誦留屯陽翟，<span class="jiazhu">陽翟縣，漢屬潁川郡，晉屬河南郡。</span>石生屢攻之，不能克。</p>
<p class="em2 strong"><span class="yinwen">13</span>漢主曜立宗廟、社稷、南北郊於長安，詔曰：<span class="yinhao">「吾之先，興於北方。光文立漢宗廟以從民望。<span class="jiazhu">見八十五卷惠帝永興元年。</span>今宜改國號，以單于爲祖。亟議以聞！」</span>羣臣奏：<span class="yinhao">「光文始封盧奴伯，<span class="jiazhu">晉成都王穎封劉淵爲盧奴伯。</span>陛下又王中山；中山，趙分也，<span class="jiazhu">王，于況翻。分，扶問翻。</span>請改國號爲趙。」</span>從之。以冒頓配天，<span class="jiazhu">冒，莫北翻。</span>光文配上帝。</p>
<p class="em2 strong"><span class="yinwen">14</span>徐龕寇掠濟、岱，<span class="jiazhu">岱，泰山也。龕寇掠濟、岱之間。濟，子禮翻。</span>破東莞。<span class="jiazhu">沈約《志》：武帝太康元年，分琅邪立東莞郡。《晉志》：東莞，故魯鄆邑。劉昫曰：唐沂州沂水縣，漢東莞縣地。宋白曰：春秋莒、魯爭鄆。杜預《註》云：城陽姑幕縣南，有員亭，卽鄆也，俗變其字耳。《十三州志》云：有東、西二鄆，魯昭公所居者爲西鄆，兗州東平郡是也；莒、魯所爭者爲東鄆，漢東莞縣是也。莞，音官。</span>帝問將帥可以討龕者於王導，<span class="jiazhu">將，卽亮翻。帥，所類翻。</span>導以爲太子左衞率泰山羊鑒，龕之州里冠族，<span class="jiazhu">冠，古玩翻。</span>必能制之。鑒深辭，才非將帥；郗鑒亦表鑒非才，不可使；導不從。秋，八月，以羊鑒爲征虜將軍、征討都督，督徐州刺史蔡豹、臨淮太守劉遐、鮮卑段文鴦等討之。<span class="jiazhu">段文鴦時從其兄匹磾在厭次。</span></p>
<p class="em2 strong"><span class="yinwen">15</span>冬，石勒左、右長史張敬、張賓，左、右司馬張屈六、程遐等勸勒稱尊號，勒不許。十一月，將佐等復請勒稱大將軍、大單于、領冀州牧、趙王，<span class="jiazhu">復，扶又翻。單，音蟬。</span>依漢昭烈在蜀、魏武在鄴故事，以河內等二十四郡爲趙國，太守皆爲內史，準《禹貢》，復冀州之境，<span class="jiazhu">時以河內、魏、汲、頓丘、平原、清河、鉅鹿、常山、中山、長樂、樂平、趙國、廣平、陽平、章武、勃海、河間、上黨、定襄、范陽、漁陽、武邑、燕國、樂陵二十四郡爲趙國。準《禹貢》，魏武復冀州之境，南至孟津，西達龍門，東至于河，北至塞垣。</span>以大單于鎭撫百蠻，罷幷、朔、司三州，<span class="jiazhu">晉未嘗置朔州；此罷朔州，未知誰所置也。</span>通置部司以監之；勒許之。戊寅，卽趙王位，<span class="jiazhu">石勒，字世龍。</span>大赦；依春秋時列國稱元年。</p>
<p class="em2 strong">初，勒以世亂，律令煩多，命法曹令史貫志，<span class="jiazhu">貫，姓也；志，其名。</span>采集其要，作《辛亥制》五千文；施行十餘年，乃用律令。以理曹參軍上黨續咸爲律學祭酒；<span class="jiazhu">《姓譜》：帝舜七友有續牙。曰晉大夫狐鞫居食采於續，號續簡伯，後以爲氏。</span>咸用法詳平，國人稱之。以中壘將軍支雄、<span class="jiazhu">中壘將軍，後趙創置。</span>游擊將軍王陽領門臣祭酒，<span class="jiazhu">勒置經學祭酒、律學祭酒、史學祭酒、門臣祭酒。</span>專主胡人辭訟，重禁胡人，不得陵侮衣冠華族，<span class="jiazhu">華族，中華之族也。勒，胡人也，能禁其醜類，不使陵暴華人及衣冠之士，晉文公初欲俘陽樊之民，殆有愧焉。</span>號胡爲國人。遣使循行州郡，勸課農桑。朝會始用天子禮樂，衣冠、儀物，從容可觀矣。<span class="jiazhu">朝，直遙翻。從，千容翻。</span>加張賓大執法，專總朝政；<span class="jiazhu">朝，直遙翻；下同。</span>以石虎爲單于、元輔、都督禁衞諸軍事，尋加驃騎將軍、侍中、開府，賜爵中山公；<span class="jiazhu">驃，匹妙翻。</span>自餘羣臣，授位進爵各有差。</p>
<p class="em2 strong">張賓任遇優顯，羣臣莫及；而謙虛敬愼，開懷下士，屛絕阿私，<span class="jiazhu">屛，必郢翻。</span>以身帥物，<span class="jiazhu">帥，讀曰率。</span>入則盡規，出則歸美。勒甚重之，每朝，常爲之正容貌，簡辭令，呼曰右侯而不敢名。<span class="jiazhu">史言張賓有大臣之節，所以膺石勒之體貌。爲，于僞翻。</span></p>
<p class="em2 strong"><span class="yinwen">16</span>十二月，乙亥，大赦。</p>
<p class="em2 strong"><span class="yinwen">17</span>平州刺史崔毖，自以中州人望，鎭遼東，<span class="jiazhu">毖，崔琰之曾孫。琰在魏時，爲冀州人士之首，子孫遂爲冀州冠族。毖，音祕。</span>而士民多歸慕容廆，<span class="jiazhu">廆，戶罪翻。</span>心不平。數遣使招之，皆不至，<span class="jiazhu">數，所角翻。</span>意廆拘留之，乃陰說高句麗、段氏、宇文氏，使共攻之，<span class="jiazhu">說，輸芮翻。句，音如字，又音駒。麗，力知翻。</span>約滅廆，分其地。毖所親勃海高瞻力諫，毖不從。</p>
<p class="em2 strong">三國合兵伐廆，諸將請擊之，廆曰：<span class="yinhao">「彼爲崔毖所誘，欲邀一切之利。軍勢初合，其鋒甚銳，不可與戰，當固守以挫之。彼烏合而來，<span class="jiazhu">飛烏見食，羣集而聚啄之，人或驚之，則四散飛去；故兵以利合無所統一者，謂之烏合。</span>旣無統壹，莫相歸服，久必攜貳，一則疑吾與毖詐而覆之，二則三國自相猜忌。待其人情離貳，然後擊之，破之必矣。」</span></p>
<p class="em2 strong">三國進攻棘城，廆閉門自守，遣使獨以牛酒犒宇文氏；<span class="jiazhu">使，疏吏翻。犒，苦告翻。</span>二國疑宇文氏與廆有謀，各引兵歸。<span class="jiazhu">《兵法》所謂合則能離之，慕容廆有焉。</span>宇文大人悉獨官曰：<span class="yinhao">「二國雖歸，吾當獨取之。」</span></p>
<p class="em2 strong">宇文氏士卒數十萬，連營四十里。廆使召其子翰於徒河。<span class="jiazhu">翰自愍帝建興元年鎭徒河。</span>翰遣使白廆曰：<span class="yinhao">「悉獨官舉國爲寇，彼衆我寡，易以計破，難以力勝。今城中之衆，足以禦寇，翰請爲奇兵於外，伺其間而擊之，<span class="jiazhu">間，古莧翻；下同。</span>內外俱奮，使彼震駭不知所備，破之必矣。今幷兵爲一，彼得專意攻城，無復他虞，<span class="jiazhu">虞，防也，備也。復，扶又翻；下同。</span>非策之得者也；且示衆以怯，恐士氣不戰先沮矣。」</span><span class="jiazhu">沮，在莒翻。</span>廆猶疑之。遼東韓壽言於廆曰：<span class="yinhao">「悉獨官有憑陵之志，將驕卒惰，軍不堅密，若奇兵卒起，<span class="jiazhu">卒，讀曰猝。</span>掎其無備，必破之策也。」</span><span class="jiazhu">掎，舉綺翻。偏引曰掎，又從後牽曰掎。</span>廆乃聽翰留徒河。</p>
<p class="em2 strong">悉獨官聞之曰：<span class="yinhao">「翰素名驍果，<span class="jiazhu">驍，堅堯翻。</span>今不入城，或能爲患，當先取之，城不足憂。」</span>乃分遣數千騎襲翰。翰知之，詐爲段氏使者，逆於道曰：<span class="yinhao">「慕容翰久爲吾患，聞當擊之，吾已嚴兵相待，宜速進也。」</span>使者旣去，翰卽出城，設伏以待之。宇文氏之騎見使者，大喜馳行，不復設備，進入伏中。翰奮擊，盡獲之，乘勝徑進，遣間使語廆出兵大戰。<span class="jiazhu">投間隙而行，故謂之間使。間，古莧翻。</span>廆使其子皝與長史裴嶷將精銳爲前鋒，<span class="jiazhu">皝，呼廣翻。</span>自將大兵繼之。悉獨官初不設備，聞廆至，驚，悉衆出戰。前鋒始交，翰將千騎從旁直入其營，縱火焚之，<span class="jiazhu">將，卽亮翻。</span>衆皆惶擾，不知所爲，遂大敗，悉獨官僅以身免。廆盡俘其衆，獲皇帝玉璽三紐。<span class="jiazhu">皇帝璽，卽宇文大人普回出獵所得者。璽，斯氏翻。</span></p>
<p class="em2 strong">崔毖聞之，懼，使其兄子燾詣棘城僞賀。會三國使者亦至，請和，曰：<span class="yinhao">「非我本意，崔平州敎我耳。」</span>廆以示燾，臨之以兵，燾懼，首服。<span class="jiazhu">首，式救翻。</span>廆乃遣燾歸謂毖曰：<span class="yinhao">「降者上策，走者下策也。」</span>引兵隨之。毖與數十騎棄家奔高句麗，其衆悉降於廆。<span class="jiazhu">降，戶江翻。</span>廆以其子仁爲征虜將軍，鎭遼東，<span class="jiazhu">爲仁以遼東與皝爭國張本。</span>官府、市里，按堵如故。</p>
<p class="em2 strong">高句麗將如奴子據于河城，廆遣將軍張統掩擊，擒之，俘其衆千餘家；以崔燾、高瞻、韓恆、石琮歸于棘城，待以客禮。恆，安平人；琮，鑒之孫也。<span class="jiazhu">石鑒事武帝、惠帝，位通顯。</span>廆以高瞻爲將軍，瞻稱疾不就，廆數臨候之，<span class="jiazhu">數，所角翻。</span>撫其心曰：<span class="yinhao">「君之疾在此，不在他也。今晉室喪亂，孤欲與諸君共清世難，<span class="jiazhu">喪，息浪翻。難，乃旦翻。</span>翼戴帝室。君中州望族，宜同斯願，柰何以華、夷之異，介然疏之哉！<span class="jiazhu">介然，堅正不移之貌。</span>夫立功立事，惟問志略何如耳，華、夷何足問乎！」</span><span class="jiazhu">以瞻薄廆起於東夷，不肯委身事之，故有是言。</span>瞻猶不起，廆頗不平。龍驤主簿宋該，與瞻有隙，<span class="jiazhu">廆進號龍驤將軍，以該爲府主簿。驤，思將翻。</span>勸廆除之，廆不從。瞻以憂卒。</p>
<p class="em2 strong">初，鞠羨旣死，<span class="jiazhu">鞠羨死見八十六卷懷帝永嘉元年。</span>苟晞復以羨子彭爲東萊太守。<span class="jiazhu">復，扶又翻。</span>會曹嶷徇青州，<span class="jiazhu">事見八十七卷永嘉三年。嶷，魚力翻。</span>與彭相攻；嶷兵雖強，郡人皆爲彭死戰，<span class="jiazhu">爲，于僞翻。</span>嶷不能克。久之，彭歎曰：<span class="yinhao">「今天下大亂，強者爲雄。曹亦鄕里，<span class="jiazhu">彭與嶷皆齊人。</span>爲天所相，<span class="jiazhu">相，悉亮翻。</span>苟可依憑，卽爲民主，何必與之力爭，使百姓肝腦塗地！吾去此，則禍自息矣。」</span>郡人以爲不可，爭獻拒嶷之策，彭一無所用，與鄕里千餘家浮海歸崔毖。北海鄭林客於東萊，彭、嶷之相攻，林情無彼此。嶷賢之，不敢侵掠，彭與之俱去。比至遼東，<span class="jiazhu">比，必寐翻。</span>毖已敗，乃歸慕容廆。廆以彭參龍驤軍事。遺鄭林車牛粟帛；<span class="jiazhu">遺，于季翻。</span>皆不受，躬耕於野。</p>
<p class="em2 strong">宋該勸廆獻捷江東，廆使該爲表，裴嶷奉之，幷所得三璽詣建康獻之。</p>
<p class="em2 strong">高句麗數寇遼東，<span class="jiazhu">句，如字，又音駒。麗，力知翻。數，所角翻。</span>廆遣慕容翰、慕容仁伐之；高句麗王乙弗利逆來求盟，翰、仁乃還。<span class="jiazhu">還，從宣翻，又如字。</span></p>
<p class="em2 strong"><span class="yinwen">18</span>是歲，蒲洪降趙，<span class="jiazhu">《考異》曰：《三十國》、《晉春秋》，洪降劉曜在太興元年。按元年曜未都長安。《晉書·洪載記》無年，但云<span class="yinhao">「曜僭號長安，洪歸曜」</span>，故置是年。</span>趙主曜以洪爲率義侯。</p>
<p class="em2 strong"><span class="yinwen">19</span>屠各路松多起兵於新平、扶風以附晉王保，<span class="jiazhu">屠，直於翻。</span>保使其將楊曼、王連據陳倉，張顗、周庸據陰密，松多據草壁，<span class="jiazhu">《水經註》：隴山西南，降隴城北，有松多州，蓋松多據此，因以爲地名。草壁，在陰密之東。顗，魚豈翻。</span>秦、隴氐、羌多應之。趙主曜遣諸將攻之，不克；曜自將擊之。<span class="jiazhu">將，卽亮翻。</span></p>
<p class="strong"><span class="section" id="title-4"><span data-head-description="" data-head-level="h4" data-head-title="太興三年">三年</span></span><span class="biaozhusup" data-rel="（庚辰、三二○年）"></span></p>
<p class="em2 strong"><span class="yinwen">1</span>春，正月，曜攻陳倉，王連戰死，楊曼奔南氐。<span class="jiazhu">氐種之居陳倉南者，卽仇池楊氏也。</span>曜進拔草壁，路松多奔隴城；又拔陰密。晉王保懼，遷于桑城。<span class="jiazhu">《水經註》：洮水自臨洮縣東北流，過索西城，又北出門峽，又東北逕桑城東，又北逕安故縣。保欲自桑城奔河西也。</span>曜還長安，以劉雅爲大司徒。</p>
<p class="em2 strong">張春謀奉晉王保奔涼州，張寔遣其將陰監將兵迎之，聲言翼衞，其實拒之。</p>
<p class="em2 strong"><span class="yinwen">2</span>段末柸攻段匹磾，破之。<span class="jiazhu">磾，丁奚翻。</span>匹磾謂邵續曰：<span class="yinhao">「吾本夷狄，以慕義破家。君不忘久要，<span class="jiazhu">要，一遙翻；久要，舊約也。</span>請相與共擊末柸。」</span>續許之，遂相與追擊末柸，大破之。匹磾與弟文鴦攻薊。<span class="jiazhu">匹磾奔邵續，薊爲石氏所取。薊，音計。</span>後趙王勒知續勢孤，<span class="jiazhu">是時劉、石國號皆曰趙，史以石趙爲後趙以別之。</span>遣中山公虎將兵圍厭次，<span class="jiazhu">厭，於琰翻。</span>孔萇攻續別營十一，皆下之。二月，續自出擊虎，虎伏騎斷其後，<span class="jiazhu">斷，丁管翻。</span>遂執續，使降其城。<span class="jiazhu">欲使續降厭次城也。降，戶江翻；下同。</span>續呼兄子竺等謂曰：<span class="yinhao">「吾志欲報國，不幸至此。汝等努力奉匹磾爲主，勿有貳心。」</span>匹磾自薊還，未至厭次，聞續已沒，衆懼而散，復爲虎所遮；<span class="jiazhu">復，扶又翻；下同。</span>文鴦以親兵數百力戰，始得入城，與續子緝、兄子存、竺等嬰城固守。虎送續於襄國，勒以爲忠，釋而禮之，以爲從事中郎。因下令：<span class="yinhao">「自今克敵，獲士人，毋得擅殺，必生致之。」</span><span class="jiazhu">勒禮續而終於殺續，所以令生致士人者，不過欲使之從己耳。</span></p>
<p class="em2 strong">吏部郎劉胤聞續被攻，<span class="jiazhu">被，皮義翻。</span>言於帝曰：<span class="yinhao">「北方藩鎭盡矣，惟餘邵續而已；如使復爲石虎所滅，孤義士之心，阻歸本之路，愚謂宜發兵救之。」</span><span class="jiazhu">胤，續所遣也，事見八十九卷愍帝建興二年。</span>帝不能從。續已沒，乃下詔以續位任授其子緝。</p>
<p class="em2 strong"><span class="yinwen">3</span>趙將尹安、宋始、宋恕、趙愼四軍屯洛陽，叛，降後趙。<span class="jiazhu">漢主曜改國號曰趙，石勒稱趙王，同在上年，而勒併曜始得中原，故以後趙別之。</span>後趙將石生引兵赴之；安等復叛，降司州刺史李矩。<span class="jiazhu">復，扶又翻。</span>矩使潁州太守郭默將兵入洛。石生虜宋始一軍，北渡河。於是河南之民皆相帥歸矩，<span class="jiazhu">帥，讀曰率。</span>洛陽遂空。</p>
<p class="em2 strong"><span class="yinwen">4</span>三月，裴嶷至建康，<span class="jiazhu">嶷，魚力翻。</span>盛稱慕容廆之威德，賢雋皆爲之用；朝廷始重之。<span class="jiazhu">朝廷始以裔夷待慕容，今以嶷言始重之。</span>帝謂嶷曰：<span class="yinhao">「卿中朝名臣，<span class="jiazhu">朝，直遙翻。</span>當留江東，朕別詔龍驤送卿家屬。」</span>嶷曰：<span class="yinhao">「臣少蒙國恩，出入省闥，<span class="jiazhu">嶷仕西朝，歷中書侍郎、給事黃門郎，故云然。少，詩照翻。</span>若得復奉輦轂，臣之至榮。但以舊京淪沒，山陵穿毀，雖名臣宿將，莫能雪恥，<span class="jiazhu">復，扶反翻。將，卽亮翻。</span>獨慕容龍驤竭忠王室，志除凶逆，故使臣萬里歸誠。今臣來而不返，必謂朝廷以其僻陋而棄之，孤其嚮義之心，使懈體於討賊，<span class="jiazhu">體，當依《載記》作<span class="yinhao">「怠」</span>。懈，居隘翻。</span>此臣之所甚惜，是以不敢徇私而忘公也。」</span><span class="jiazhu">謂留江東乃是徇一身之私計，歸棘城則可輔廆以討賊，乃下之公義也。嶷之心，蓋以廆可與共功名，鄙晉之君臣宴安江沱，爲不足與共事而已。</span>帝曰：<span class="yinhao">「卿言是也。」</span>乃遣使隨嶷拜廆安北將軍、平州刺史。<span class="jiazhu">使，疏吏翻。</span></p>
<p class="em2 strong"><span class="yinwen">5</span>閏月，以周顗爲尙書左僕射。<span class="jiazhu">顗，魚豈翻。</span></p>
<p class="em2 strong"><span class="yinwen">6</span>晉王保將張春、楊次與別將楊韜不協，勸保誅之，且請擊陳安；保皆不從。夏，五月，春、次幽保，殺之。保體肥大，重八百斤；喜睡，好讀書，<span class="jiazhu">喜，許記翻。好，呼到翻。</span>而暗弱無斷，故及於難。<span class="jiazhu">斷，丁亂翻。難，乃旦翻。</span>保無子，張春立宗室子瞻爲世子，稱大將軍。保衆散，奔涼州者萬餘人。陳安表於趙主曜，請討瞻等。曜以安爲大將軍，擊瞻，殺之；張春奔枹罕。<span class="jiazhu">枹罕縣，前漢屬金城，後漢屬隴西郡，張軌分屬晉興郡，唐爲河州。枹，音膚。</span>安執楊次，於保柩前斬之，因以祭保。安以天子禮葬保於上邽，諡曰元王。</p>
<p class="em2 strong"><span class="yinwen">7</span>羊鑒討徐龕，頓兵下邳，不敢前。蔡豹敗龕於檀丘，<span class="jiazhu">檀丘，在魯國卞縣東南。敗，補邁翻。</span>龕求救於後趙。後趙王勒遣其將王伏都救之，又使張敬將兵爲之後繼。勒多所邀求，而伏都淫暴，龕患之。張敬至東平，龕疑其襲己，乃斬伏都等三百餘人，復來請降。<span class="jiazhu">復，扶又翻。降，戶江翻；下同。</span>勒大怒，命張敬據險以守之。<span class="jiazhu">據險守龕，欲持久以弊之也。</span>帝亦惡龕反覆，不受其降，<span class="jiazhu">惡，烏路翻。</span>敕鑒、豹以時進討。鑒猶疑憚不進，尙書令刁協奏鑒，免死除名，以蔡豹代領其兵。王導以所舉失人，乞自貶，帝不許。</p>
<p class="em2 strong"><span class="yinwen">8</span>六月，後趙孔萇攻段匹磾，<span class="jiazhu">磾，丁奚翻。</span>恃勝而不設備，段文鴦襲擊，大破之。</p>
<p class="em2 strong"><span class="yinwen">9</span>京兆人劉弘客居涼州天梯山，<span class="jiazhu">武威姑臧城南，有天梯山。</span>以妖術惑衆，從受道者千餘人，<span class="jiazhu">妖，於驕翻。</span>西平元公張寔左右皆事之。帳下閻涉，牙門趙卬，皆弘鄕人，弘謂之曰：<span class="yinhao">「天與我神璽，應王涼州。」</span><span class="jiazhu">璽，斯氏翻。王，于況翻。</span>涉、卬信之，密與寔左右十餘人謀殺寔，奉弘爲主。寔弟茂知其謀，請誅弘。寔令牙門將史初收之，未至，涉等懷刃而入，殺寔於外寢。<span class="jiazhu">《考異》曰：《晉書》作<span class="yinhao">「閻沙、趙仰」</span>；又云：<span class="yinhao">「寔知其謀，收劉弘殺之。」</span>。據《晉春秋》，作<span class="yinhao">「閻涉、趙卬」</span>；又弘死在寔被殺後。今從之。</span>弘見史初至，謂曰：<span class="yinhao">「使君已死，殺我何爲！」</span>初怒，截其舌而囚之，轘於姑臧市，<span class="jiazhu">轘，胡悍翻，車裂也。涼州及武威郡皆治姑臧縣。</span>誅其黨與數百人。左司馬陰元等以寔子駿尙幼，推張茂爲涼州刺史、西平公，赦其境內，以駿爲撫軍將軍。</p>
<p class="em2 strong"><span class="yinwen">10</span>丙辰，趙將解虎及長水校尉尹車謀反，與巴酋句徐、厙彭等相結；<span class="jiazhu">解，戶買翻。酋，慈由翻；下同。句，古侯翻；厙，音舍；皆姓也。</span>事覺，虎、車皆伏誅。趙主曜囚徐、彭等五十餘人于阿房，將殺之；<span class="jiazhu">阿房，卽秦阿房宮舊基，亦謂之阿城。</span>光祿大夫游子遠諫曰：<span class="yinhao">「聖王用刑，惟誅元惡而已，不宜多殺。」</span>爭之，叩頭流血。曜怒，以爲助逆而囚之；盡殺徐、彭等，尸諸市十日，乃投於水。於是巴衆盡反，推巴酋句渠知爲主，自稱大秦，改元曰平趙。四山氐、羌、巴、羯應之者三十餘萬，關中大亂，城門晝閉。子遠又從獄中上表諫爭，<span class="jiazhu">爭，讀曰諍。</span>曜手毀其表曰：<span class="yinhao">「大荔奴，<span class="jiazhu">大荔，戎種落之名；子遠蓋戎出也。</span>不憂命在須臾，猶敢如此，嫌死晚邪！」</span>叱左右速殺之。中山王雅、郭汜、朱紀、呼延晏等諫曰：<span class="yinhao">「子遠幽囚，禍在不測，猶不忘諫爭，<span class="jiazhu">汜，音祀。爭，謂曰諍。</span>忠之至也。陛下縱不能用，柰何殺之！若子遠朝誅，臣等亦當夕死，以彰陛下之過。天下將皆捨陛下而去，陛下誰與居乎！」</span>曜意解，乃赦之。</p>
<p class="em2 strong">曜敕內外戒嚴，將自討渠知。子遠又諫曰：<span class="yinhao">「陛下誠能用臣策，一月可定，大駕不必親征也。」</span>曜曰：<span class="yinhao">「卿試言之。」</span>子遠曰：<span class="yinhao">「彼非有大志，欲圖非望也，<span class="jiazhu">謂帝王之事，非常人所望。</span>直畏陛下威刑，欲逃死耳。陛下莫若廓然大赦，與之更始；<span class="jiazhu">更，工衡翻。</span>應前日坐虎、車等事，其家老弱沒入奚官者，皆縱遣之，使之自相招引，聽其復業。彼旣得生路，何爲不降！<span class="jiazhu">降，戶江翻；下同。</span>若其中自知罪重，屯結不散者，願假臣弱兵五千，必爲陛下梟之。<span class="jiazhu">梟，不孝鳥。《說文》，日至捕梟，磔之，以頭掛木上。故今謂掛首爲梟首。爲，于僞翻。梟，堅堯翻。</span>不然，今反者彌山被谷，<span class="jiazhu">彌，滿也。被，皮義翻。</span>雖以天威臨之，恐非歲月可除也。」</span>曜大悅，卽日大赦，以子遠爲車騎大將軍、開府儀同三司、都督雍·秦征討諸軍事。子遠屯于雍城，<span class="jiazhu">雍，于用翻。</span>降者十餘萬；移軍安定，反者皆降。惟句氏宗黨五千餘家保于陰密，進攻，滅之，遂引兵巡隴右。先是氐、羌十餘萬落，據險不服，<span class="jiazhu">先，悉薦翻。</span>其酋虛除權渠自號秦王。子遠進造其壁，<span class="jiazhu">造，七到翻。</span>權渠出兵拒之，五戰皆敗。權渠欲降，其子伊餘大言於衆曰：<span class="yinhao">「往者劉曜自來，猶無若我何，況此偏師，何謂降也！」</span>帥勁卒五萬，晨壓子遠壘門。<span class="jiazhu">帥，讀曰率。</span>諸將欲擊之，子遠曰：<span class="yinhao">「伊餘勇悍，當今無敵，所將之兵，復精於我，<span class="jiazhu">復，扶又翻。</span>又其父新敗，怒氣方盛，其鋒不可當也，不如緩之，使氣竭而後擊之。」</span>乃堅壁不戰。伊餘有驕色，子遠伺其無備，<span class="jiazhu">伺，相吏翻。</span>夜，勒兵蓐食，旦，值大風塵昏，子遠悉衆出掩之，生擒伊餘，盡俘其衆。權渠大懼，被髮、剺面請降。<span class="jiazhu">被，皮義翻。剺，力之翻，以刀劃面也。</span>子遠啓曜，以權渠爲征西將軍、西戎公，<span class="jiazhu">啓，開也；開陳其事以白於上謂之啓。</span>分徙伊餘兄弟及其部落二十餘萬口于長安。曜以子遠爲大司徒、錄尙書事。</p>
<p class="em2 strong">曜立太學，選民之神志可敎者千五百人，擇儒臣以敎之。作酆明觀<span class="jiazhu">觀，古玩翻；下同。</span>及西宮，起陵霄臺於滈池，<span class="jiazhu">司馬彪曰：鎬在上林苑中。孟康曰：長安西南有鎬池。《古史考》曰：武王遷鎬，長安豐亭鎬池也。滈，與鎬同，下老翻。</span>又於霸陵西南營壽陵。侍中喬豫、和苞上疏諫，以爲：<span class="yinhao">「衞文公承亂亡之後，節用愛民，營建宮室，得其時制，故能興康叔之業，延九百之祚。<span class="jiazhu">衞爲狄人所滅，文公徙居楚丘，大布之衣，大帛之冠，務材訓農，通商惠工，始建城市而營宮室，得其時制，百姓悅之，國家殷富，衞以復興。自康叔始封於衞，至秦始滅，延祚九百餘年。</span>前奉詔書營酆明觀，市道細民咸譏其奢曰：『以一觀之功，足以平涼州矣！』<span class="jiazhu">言以起一觀之功力，足以平河西張氏。</span>今又欲擬阿房而建西宮，法瓊臺而起陵霄，其爲勞費，億萬酆明；若以資軍旅，乃可兼吳、蜀而壹齊、魏矣！<span class="jiazhu">吳，謂晉；蜀，謂李特；齊，謂曹嶷；魏，謂石勒。</span>又聞營建壽陵，周圍四里，深三十五丈，<span class="jiazhu">深，式禁翻。</span>以銅爲椁，飾以黃金；功費若此，殆非國內所能辦也。秦始皇下錮三泉，土未乾而發毀。<span class="jiazhu">詳見三十一卷漢成帝永始元年劉向封事。乾，音干。</span>自古無不亡之國，不掘之墓，故聖王之儉葬，乃深遠之慮也。陛下柰何於中興之日，<span class="jiazhu">曜平靳氏之難而自立，故其臣謂之中興。</span>而踵亡國之事乎！」</span>曜下詔曰：<span class="yinhao">「二侍中懇懇有古人之風，可謂社稷之臣矣；其悉罷宮室諸役；壽陵制度，一遵霸陵之法。封豫安昌子，苞平輿子，<span class="jiazhu">輿，音豫。</span>並領諫議大夫；仍布告天下，使知區區之朝，欲聞其過也。」</span><span class="jiazhu">朝，直遙翻。</span>又省酆水囿以與貧民。<span class="jiazhu">豐水出京兆南山，東北流注于渭。曜立囿於豐水左右。</span></p>
<p class="em2 strong"><span class="yinwen">11</span>祖逖將韓潛與後趙將桃豹分據陳川故城，豹居西臺，潛居東臺，豹由南門，潛由東門，出入相守四旬。逖以布囊盛土如米狀，<span class="jiazhu">盛，時征翻。</span>使千餘人運上臺，<span class="jiazhu">上，時掌翻。</span>又使數人擔米，息於道。豹兵逐之，<span class="jiazhu">擔，他甘翻。</span>棄擔而走。<span class="jiazhu">擔，都濫翻。</span>豹兵久飢，得米，以爲逖士衆豐飽，益懼。<span class="jiazhu">先以囊盛土運之，潛所以疑之也；又使人擔米以餌豹兵，示之以實也。</span>後趙將劉夜堂以驢千頭運糧饋豹，逖使韓潛及別將馮鐵邀擊於汴水，<span class="jiazhu">《水經註》：蒗𦿆渠水，自中牟東流，至浚儀縣，分爲二水，南流者曰沙水，東注者曰汴水；汴水東流入梁郡。</span>盡獲之。豹宵遁，屯東燕城，<span class="jiazhu">卽漢東郡燕縣也，後魏置東燕縣，屬陳留郡，隋改爲胙城縣，屬東郡，唐屬滑州。豹兵已有懼心，糧又爲逖所獲，故宵遁也。</span>逖使潛進屯封丘以逼之。馮鐵據二臺，逖鎭雍丘，<span class="jiazhu">封丘、雍丘二縣，皆屬陳留郡。《春秋傳》，敗狄于長丘，在封丘界。雍丘，故杞國也。</span>數遣兵邀擊後趙兵，<span class="jiazhu">數，所角翻。</span>後趙鎭戍歸逖者甚多，境土漸蹙。</p>
<p class="em2 strong">先是，趙固、上官巳、李矩、郭默，互相攻擊，逖馳使和解之，<span class="jiazhu">先，悉薦翻。使，疏吏翻；下同。</span>示以禍福，遂皆受逖節度。秋，七月，詔加逖鎭西將軍。逖在軍，與將士同甘苦，約己務施，<span class="jiazhu">施，式豉翻。</span>勸課農桑，撫納新附，雖疏賤者皆結以恩禮。河上諸塢，先有任子在後趙者，皆聽兩屬，<span class="jiazhu">居兩界之上者，聽其兩屬，因以爲間。</span>時遣游軍僞抄之，<span class="jiazhu">抄，楚交翻。</span>明其未附。塢主皆感恩，後趙有異謀，輒密以告，由是多所克獲，自河以南，多叛後趙歸于晉。</p>
<p class="em2 strong">逖練兵積穀，爲取河北之計。後趙王勒患之，乃下幽州爲逖脩祖、父墓，置守冢二家，<span class="jiazhu">逖，范陽人，其祖、父墓在焉。下，遐嫁翻。</span>因與逖書，求通使及互市。逖不報書，而聽其互市，收利十倍。逖牙門童建殺新蔡內史周密，降于後趙，<span class="jiazhu">《姓譜》：顓頊子老童之後，以爲氏。</span>勒斬之，送首於逖曰：<span class="yinhao">「叛臣逃吏，吾之深仇，將軍之惡，猶吾惡也。」</span><span class="jiazhu">惡，烏路翻。</span>逖深德之，自是後趙人叛歸逖者，逖皆不納，禁諸將不使侵暴後趙之民，邊境之間，稍得休息。<span class="jiazhu">逖聽河上諸塢兩屬，此用間之智也。然石勒爲逖脩祖、父墓，斬童建而送其首，亦所以懈逖推鋒越河之心。</span></p>
<p class="em2 strong"><span class="yinwen">12</span>八月，辛未，梁州刺史周訪卒。訪善於撫<span class="jiaozhusup">【章：甲十一行本「撫」下有「納」字；乙十一行本同；孔本同；張校同。】</span>士，衆皆爲致死。<span class="jiazhu">爲，于僞翻。</span>知王敦有不臣之心，私常切齒，<span class="jiazhu">切齒，上下齒相磨切也。</span>敦由是終訪之世，未敢爲逆。敦遣從事中郎郭舒監襄陽軍，<span class="jiazhu">監，工銜翻。</span>帝以湘州刺史甘卓爲梁州刺史，督沔北諸軍事，鎭襄陽。<span class="jiazhu">王敦憚周訪而不敢爲逆，至其舉兵也，不以甘卓爲虞，亦可謂姦雄矣！</span>舒旣還，帝徵爲右丞；敦留不遣。</p>
<p class="em2 strong"><span class="yinwen">13</span>後趙王勒遣中山公虎帥步騎四萬擊徐龕，<span class="jiazhu">帥，讀曰率；下同。</span>龕送妻子爲質，乞降，勒許之。<span class="jiazhu">勒許龕降，力未能取龕耳；觀其後殺龕，足以知其心。質，音致。</span>蔡豹屯卞城，<span class="jiazhu">卞縣，屬魯國。劉昫曰：隋於卞縣古城置泗水縣，唐屬兗州。</span>石虎將擊之，豹退守下邳，爲徐龕所敗。<span class="jiazhu">敗，補邁翻。</span>虎引兵城封丘而旋，徙士族三百家置襄國崇仁里，<span class="jiazhu">崇仁里，勒所命名，以處衣冠之族。</span>置公族大夫以領之。</p>
<p class="em2 strong"><span class="yinwen">14</span>後趙王勒用法甚嚴，諱<span class="yinhao">「胡」</span>尤峻，<span class="jiazhu">勒本胡人，故以爲諱。</span>宮殿旣成，初有門戶之禁。有醉胡乘馬，突入止車門。勒大怒，責宮門小執法馮翥。<span class="jiazhu">執法，御史之官也。紫宮南蕃中二星曰左、右執法。晉之故臣爲勒定官制，取此置宮門執法，卽以張賓爲大執法，總朝政，故宮門置小執法。翥，章庶翻。</span>翥惶懼忘諱，對曰：<span class="yinhao">「向有醉胡，乘馬馳入，甚呵禦之，而不可與語。」</span>勒笑曰：<span class="yinhao">「胡人正自難與言。」</span>恕而不罪。</p>
<p class="em2 strong">勒使張賓領選，初定五品，後更定九品。命公卿及州郡歲舉秀才、至孝、廉清、賢良、直言、武勇之士各一人。<span class="jiazhu">選，須絹翻。石勒立國，粗有綱紀，石虎繼之，無復有是。</span></p>
<p class="em2 strong"><span class="yinwen">15</span>西平公張茂立兄子駿爲世子。</p>
<p class="em2 strong"><span class="yinwen">16</span>蔡豹旣敗，將詣建康歸罪，北中郎將王舒止之。帝聞豹退，遣使收之。<span class="jiazhu">使，疏吏翻。</span>舒夜以兵圍豹，豹以爲他寇，帥麾下擊之，聞有詔，乃止。舒執豹送建康，冬，十月，丙辰，斬之。</p>
<p class="em2 strong"><span class="yinwen">17</span>王敦殺武陵內史向碩。<span class="jiazhu">史書王敦專殺，以著其無君之罪。</span></p>
<p class="em2 strong">帝之始鎭江東也，敦與從弟導同心翼戴，帝亦推心任之，敦總征討，<span class="jiazhu">懷帝永嘉五年，帝以敦刺揚州，加都督征討諸軍事，其討華軼、杜弢、王機、杜曾，皆其功也。從，才用翻。</span>導專機政，<span class="jiazhu">尙書，萬機之本，導錄尙書事，是專機政也。</span>羣從子弟布列顯要，<span class="jiazhu">從，才用翻。</span>時人爲之語曰：<span class="yinhao">「王與馬，共天下。」</span>後敦自恃有功，且宗族強盛，稍益驕恣，帝畏而惡之，<span class="jiazhu">惡，烏路翻。</span>乃引劉隗、刁協等以爲腹心，稍抑損王氏之權，導亦漸見疏外。中書郎孔愉陳導忠賢，有佐命之勳，宜加委任；帝出愉爲司徒左長史。導能任眞推分，澹如也，<span class="jiazhu">分，扶問翻。澹，杜覽翻。</span>有識皆稱其善處興廢。而敦益懷不平，<span class="jiazhu">史言導所以福祚流子孫，敦所隕身喪元，禍及王含父子。處，昌呂翻。</span>遂構嫌隙。</p>
<p class="em2 strong">初，敦辟吳興沈充爲參軍，充薦同郡錢鳳於敦，敦以爲鎧曹參軍。二人皆巧諂凶狡，知敦有異志，陰贊成之，爲之畫策；敦寵信之，勢傾內外。敦上疏爲導訟屈，辭語怨望。導封以還敦，<span class="jiazhu">導錄尙書，先見敦疏，故封還之。爲，于僞翻；下隗爲同。</span>敦復遣奏之。<span class="jiazhu">復，扶又翻。</span>左將軍譙王氶，<span class="jiazhu">氶，音拯。以此觀之，則前作<span class="yinhao">「承」</span>，誤也。</span>忠厚有志行，<span class="jiazhu">行，下孟翻。</span>帝親信之。夜，召氶，以敦疏示之，曰：<span class="yinhao">「王敦以頃年之功，位任足矣；而所求不已，言至於此，將若之何？」</span>氶曰：<span class="yinhao">「陛下不早裁之，以至今日，敦必爲患。」</span></p>
<p class="em2 strong">劉隗爲帝謀，出心腹以鎭方面。會敦表以宣城內史沈充代甘卓爲湘州刺史，帝謂氶曰：<span class="yinhao">「王敦姦逆已著，朕爲惠皇，其勢不遠。<span class="jiazhu">言當如惠帝受制於強臣也。</span>湘州據上流之勢，控三州之會，<span class="jiazhu">三州，謂荊、交、廣。</span>欲以叔父居之，何如？」</span><span class="jiazhu">古者同姓諸侯，天子謂之伯父、叔父。氶，宣帝之從孫；而帝，宣帝之曾孫，於屬亦叔父也。</span>氶曰：<span class="yinhao">「臣奉承詔命，惟力是視，何敢有辭！然湘州經蜀寇之餘，<span class="jiazhu">蜀寇，謂杜弢之亂也。</span>民物凋弊，若得之部，比及三年，乃可卽戎；<span class="jiazhu">用《論語》冉有對孔子之言。卽，從也。朱熹曰：卽，就也。戎，兵也。比，必寐翻。</span>苟未及此，雖復灰身，亦無益也。」</span><span class="jiazhu">復，扶又翻。</span>十二月，詔曰：<span class="yinhao">「晉室開基，方鎭之任，親賢並用，其以譙王氶爲湘州刺史。」</span>長沙鄧騫聞之，歎曰：<span class="yinhao">「湘州之禍，其在斯乎！」</span>氶行至武昌，敦與之宴，謂氶曰：<span class="yinhao">「大王雅素佳士，<span class="jiazhu">雅素，猶言平常也。</span>恐非將帥才也。」</span><span class="jiazhu">將，卽亮翻。帥，所類翻。</span>氶曰：<span class="yinhao">「公未見知耳，鉛刀豈無一割之用！」</span><span class="jiazhu">後漢班超之言。</span>敦謂錢鳳曰：<span class="yinhao">「彼不知懼而學壯語，足知其不武，無能爲也。」</span>乃聽之鎭。<span class="jiazhu">氶雖忠有餘而才不足，敦窺見而知其無能爲。</span>時湘土荒殘，公私困弊，氶躬自儉約，傾心綏撫，甚有能名。</p>
<p class="em2 strong"><span class="yinwen">18</span>高句麗寇遼東，<span class="jiazhu">句，如字，又音駒。麗，力知翻。</span>慕容仁與戰，大破之，自是不犯仁境。</p>
<p class="strong"><span class="section" id="title-5"><span data-head-description="" data-head-level="h4" data-head-title="太興四年">四年</span></span><span class="biaozhusup" data-rel="（辛巳、三二一年）"></span></p>
<p class="em2 strong"><span class="yinwen">1</span>春，正月，徐龕復請降。<span class="jiazhu">復，扶又翻；下同。</span></p>
<p class="em2 strong"><span class="yinwen">2</span>張茂築靈鈞臺，基高九仞。<span class="jiazhu">高，居傲翻。</span>武陵閻曾夜叩府門<span class="jiazhu"><span class="yinhao">「武陵」</span>，疑當作<span class="yinhao">「武威」</span>。</span>呼曰：<span class="yinhao">「武公遣我來，<span class="jiazhu">張軌，諡武公。呼，火故翻。</span>言『何故勞民築臺！』」</span>有司以爲妖，請殺之。茂曰：<span class="yinhao">「吾信勞民。曾稱先君之命以規我，何謂妖乎！」</span>乃爲之罷役。<span class="jiazhu">妖，於驕翻。爲，于僞翻；下同。</span></p>
<p class="em2 strong"><span class="yinwen">3</span>三月，癸亥，日中有黑子。<span class="jiazhu">日中有黑子，陰侵陽而磨蕩之也。時王敦驕悖浸甚，故象見于天。</span>著作佐郎河東郭璞以帝用刑過差，上疏，以爲：<span class="yinhao">「陰陽錯繆，皆繁刑所致。赦不欲數，<span class="jiazhu">數，所角翻。</span>然子產知鑄刑書非政之善，不得不作者，須以救弊故也。<span class="jiazhu">《左傳》，鄭鑄刑書，叔向詒子產書曰：<span class="yinhao">「國將亡，必多制。」</span>復書曰：<span class="yinhao">「吾以救世也。」</span>須，待也。</span>今之宜赦，理亦如之。」</span></p>
<p class="em2 strong"><span class="yinwen">4</span>後趙中山公虎攻幽州刺史段匹磾於厭次，<span class="jiazhu">磾，丁奚翻。厭，於琰翻。</span>孔萇攻其統內諸城，悉拔之。段文鴦言於匹磾曰：<span class="yinhao">「我以勇聞，故爲民所倚望；今視民被掠而不救，是怯也。<span class="jiazhu">被，皮義翻；下同。</span>民失所望，誰復爲我致死！」</span>遂帥壯士數十騎出戰，<span class="jiazhu">復，扶又翻。爲，于僞翻。帥，讀曰率。</span>殺後趙兵甚衆。馬乏，伏不能起。虎呼之曰：<span class="yinhao">「兄與我俱夷狄，久欲與兄同爲一家。今天不違願，於此得相見，何爲復戰！請釋仗。」</span>文鴦罵曰：<span class="yinhao">「汝爲寇賊，當死日久，吾兄不用吾策，<span class="jiazhu">事見八十八卷懷帝永嘉六年。</span>故令汝得至此。我寧鬬死，不爲汝屈！」</span>遂下馬苦戰，槊折，執刀戰不已，<span class="jiazhu">槊，色角翻，矛長丈八者曰槊。折，而設翻。</span>自辰至申。後趙兵四面解馬羅披自鄣，<span class="jiazhu">馬羅披，意卽障泥也。</span>前執文鴦；文鴦力竭被執，城內奪氣。</p>
<p class="em2 strong">匹磾欲單騎歸朝，<span class="jiazhu">騎，奇寄翻。朝，直遙翻。</span>邵續之弟樂安內史洎勒兵不聽；洎復欲執臺使王英送於虎。<span class="jiazhu">臺使，晉朝所遣者也。使，疏吏翻。</span>匹磾正色責之曰：<span class="yinhao">「卿不能遵兄之志，逼吾不得歸朝，亦已甚矣，復欲執天子使者；我雖夷狄，所未聞也！」</span>洎與兄子緝、竺等輿櫬出降。<span class="jiazhu">櫬，初覲翻。降，戶江翻。</span>匹磾見虎曰：<span class="yinhao">「我受晉恩，志在滅汝，不幸至此，不能爲汝敬也。」</span>後趙王勒及虎素與匹磾結爲兄弟，虎卽起拜之。勒以匹磾爲冠軍將軍，<span class="jiazhu">冠，古玩翻。</span>文鴦爲左中郎將，散諸流民三萬餘戶，復其本業，置守宰以撫之。於是幽、冀、幷三州皆入於後趙。匹磾不爲勒禮，常著朝服，持晉節。<span class="jiazhu">著，陟略翻。</span>久之，與文鴦、邵續皆爲後趙所殺。<span class="jiazhu">厭次旣破，無復後患，匹磾兄弟與邵續皆被害，石勒志趣，從可知矣。</span></p>
<p class="em2 strong"><span class="yinwen">5</span>五月，庚申，詔免中州良民遭難爲揚州諸郡僮客者，以備征役。<span class="jiazhu">難，乃旦翻。</span>尙書令刁協之謀也，由是衆益怨之。</p>
<p class="em2 strong"><span class="yinwen">6</span>終南山崩。<span class="jiazhu">終南，長安南山也。時劉曜據關中，亡國之徵。《晉書》書於《曜載記》。</span></p>
<p class="em2 strong"><span class="yinwen">7</span>秋，七月，甲戌，以尙書僕射戴淵爲征西將軍、都督司·兗·豫·幷·雍·冀六州諸軍事、司州刺史，鎭合肥；<span class="jiazhu">合肥縣，屬淮南郡。雍，於用翻。</span>丹楊尹劉隗爲鎭北將軍、都督青·徐·幽·平四州諸軍事、青州刺史，鎭淮陰；<span class="jiazhu">淮陰縣，前漢屬臨淮郡，後漢屬下邳郡，晉屬廣陵郡。</span>皆假節領兵，名爲討胡，實備王敦也。</p>
<p class="em2 strong">隗雖在外，而朝廷機事，進退士大夫，帝皆與之密謀。敦遺隗書曰：<span class="jiazhu">遺，于季翻。</span><span class="yinhao">「頃承聖上顧眄足下，今大賊未滅，中原鼎沸，欲與足下及周生之徒<span class="jiazhu">周生，謂周顗。敦素憚顗，見輒扇面不休，故舉以爲言。</span>戮力王室，共靜海內。若其泰也，則帝祚於是乎隆；若其否也，<span class="jiazhu">否，皮鄙翻。</span>則天下永無望矣。」</span>隗答曰：<span class="yinhao">「『魚相忘於江湖，人相忘於道術。』<span class="jiazhu">引《莊子·大宗師》之言。</span>『竭股肱之力，效之以忠貞，』<span class="jiazhu">晉大夫荀息之言。</span>吾之志也。」</span>敦得書，甚怒。</p>
<p class="em2 strong">壬午，以驃騎將軍王導爲侍中、司空、假節、錄尙書、領中書監。<span class="jiazhu">驃，匹妙翻。</span>帝以敦故，幷疏忌導。御史中丞周嵩上疏，以爲：<span class="yinhao">「導忠素竭誠，輔成大業，不宜聽孤臣之言，惑疑似之說，放逐舊德，以佞伍賢，<span class="jiazhu">用兵列陳，五人爲伍。伍，同列也。以佞伍賢，言賢佞同列也。</span>虧旣往之恩，招將來之患。」</span><span class="jiazhu">向者親倚導而今疏忌之，是虧旣往之恩也；導或自疑，外而與敦同，是招將來之患也。招，之遙翻。</span>帝頗感寤，導由是得全。<span class="jiazhu">史言周顗兄弟保護王導。</span></p>
<p class="em2 strong"><span class="yinwen">8</span>八月，常山崩。<span class="jiazhu">常山，在常山郡上曲陽縣西北，其地時屬石勒。</span></p>
<p class="em2 strong"><span class="yinwen">9</span>豫州刺史祖逖，以戴淵吳士，<span class="jiazhu">淵，廣陵人；廣陵，故吳王濞都也。</span>雖有才望，無弘致遠識；且已翦荊棘、收河南地，而淵雍容，一旦來統之，意甚怏怏；<span class="jiazhu">怏，於兩翻。</span>又聞王敦與劉、刁構隙，將有內難，<span class="jiazhu">難，乃旦翻。</span>知大功不遂，感激發病；九月，壬寅，卒於雍丘。豫州士女若喪父母，譙、梁間皆爲立祠。<span class="jiazhu">喪，息浪翻。爲，于僞翻。</span>王敦久懷異志，聞逖卒，益無所憚。<span class="jiazhu">王敦之所忌，周訪、祖逖，訪卒而逖繼之，宜其益無所憚也。然溫嶠、郗鑒諸人已在晉朝，卒藉之以清大憝。以此知上天生材以應世，世變無窮而人才亦與之無窮，固非姦雄所能逆睹也。</span></p>
<p class="em2 strong">冬，十月，壬午，以逖弟約爲平西將軍、豫州刺史，領逖之衆。約無綏御之才，不爲士卒所附。</p>
<p class="em2 strong">初，范陽李產避亂依逖，見約志趣異常，謂所親曰：<span class="yinhao">「吾以北方鼎沸，故遠來就此，冀全宗族。今觀約所爲，有不可測之志。吾託名姻親，當早自爲計，無事復陷身於不義也，爾曹不可以目前之利而忘長久之策。」</span>乃帥子弟十餘人間行歸鄕里。<span class="jiazhu">李產父子後事慕容儁。復，扶又翻。帥，讀曰率。間，古莧翻。</span></p>
<p class="em2 strong"><span class="yinwen">10</span>十一月，皇孫衍生。</p>
<p class="em2 strong"><span class="yinwen">11</span>後趙王勒悉召武鄕耆舊詣襄國，與之共坐歡飲。初，勒微時，與李陽鄰居，數爭漚麻池相毆，<span class="jiazhu">數，所角翻。漚，於候翻，久漬也。《詩》云：東門之池，可以漚麻。毛氏曰：漚，柔也。《考工記》，㡛氏以涗水漚其絲。《註》云：漚，漸也。楚人曰漚，齊人曰涹。涹，烏禾翻。然則漚是漸漬之名，云漚柔者，謂漸漬使之柔靱也。魏收《地形志》，武鄕郡三臺嶺上有李陽墓，有麻池，石勒與李陽爭漚麻處也。毆，於口翻，擊也。</span>陽由是獨不敢來。勒曰：<span class="yinhao">「陽，壯士也；漚麻，布衣之恨；孤方兼容天下，豈讎匹夫乎！」</span>遽召與飲，引陽臂曰：<span class="yinhao">「孤往日厭老拳，卿亦飽孤毒手。」</span>因拜參軍都尉。以武鄕比豐、沛，復之三世。<span class="jiazhu">勒欲並驅漢光武，光武復南頓不敢遠期十歲，而勒復武鄕三世，多見其不知量也。復，方目翻。</span></p>
<p class="em2 strong">勒以民始復業，資儲未豐，於是重制禁釀，郊祀宗廟，皆用醴酒，<span class="jiazhu">酒一宿而熟者曰醴。</span>行之數年，無復釀者。</p>
<p class="em2 strong"><span class="yinwen">12</span>十二月，以慕容廆爲都督幽·平三州·東夷諸軍事、車騎將軍、平州牧，<span class="jiazhu">《考異》曰：《燕書》云<span class="yinhao">「車騎大將軍、平州刺史。」</span>按《晉書·載記》，先拜平州刺史，尋加車騎、州牧。今從之。</span>封遼東公，單于如故，遣謁者卽授印綬，聽承制置官司守宰。廆於是備置僚屬，以裴嶷、游邃爲長史，<span class="jiazhu">嶷，魚力翻。</span>裴開司馬，韓壽爲別駕，陽耽爲軍諮祭酒，崔燾爲主簿，黃泓、鄭林參軍事。<span class="jiazhu">鄭林不受廆車牛粟帛而躬耕於野，廆蓋以是取之。</span>廆立子皝爲世子。作東橫，<span class="jiazhu">橫，與黌同，學舍也，《載記》作<span class="yinhao">「東庠」</span>。皝，呼廣翻。</span>以平原劉讚爲祭酒，使皝與諸生同受業，廆得暇，亦親臨聽之。<span class="jiazhu">得暇者，言廆惟於國事無暇，財得一息之暇，亦親臨東橫，聽其講說。史言廆之能崇儒。</span>皝雄毅多權略，喜經術，國人稱之。<span class="jiazhu">喜，許記翻。</span>廆徙慕容翰鎭遼東，慕容仁鎭平郭。<span class="jiazhu">平郭縣，漢屬遼東郡，晉省。《唐新書》曰：高麗建安城，古平郭縣也。</span>翰撫安民夷，甚有威惠；仁亦次之。</p>
<p class="em2 strong"><span class="yinwen">13</span>拓跋猗㐌妻惟氏，忌代王鬱律之強，恐不利於其子，乃殺鬱律而立其子賀傉，<span class="jiazhu">鬱律立見八十九卷愍帝建興四年。傉，奴沃翻。</span>大人死者數十人。鬱律之子什翼犍，<span class="jiazhu">犍，居言翻。</span>幼在襁褓，其母王氏匿於袴中，祝之曰：<span class="yinhao">「天苟存汝，則勿啼。」</span>久之，不啼，乃得免。惟氏專制國政，遣使聘後趙，後趙人謂之<span class="yinhao">「女國使」</span>。<span class="jiazhu">以惟氏專政，故謂之女國。史言拓跋所以中衰。使，疏吏翻。</span></p>
</div></body></html>