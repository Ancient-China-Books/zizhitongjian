<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第九十六·晉紀十八·顯宗成皇帝中之下</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="晉紀十八">晉紀十八</span></span></h1>
<p><span class="jiazhu">起著雍閹茂<span class="biaozhusup" data-rel="（戊戌）"></span>，盡重光赤奮若<span class="biaozhusup" data-rel="（辛丑）"></span>，凡四年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="顯宗成皇帝中之下">顯宗成皇帝中之下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="咸康四年">咸康四年</span></span><span class="biaozhusup" data-rel="（戊戌、西元三三八年）"></span></p>
<p class="em2 strong"><span class="yinwen">1</span>春，正月，燕王皝遣都尉趙槃如趙，聽師期。<span class="jiazhu">皝，呼廣翻。</span>趙王虎將擊段遼，募驍勇者三萬人，<span class="jiazhu">驍，堅堯翻。</span>悉拜龍騰中郎。<span class="jiazhu">據《載記》，咸康二年，虎改直盪爲龍騰，冠以絳幘。</span>會遼遣段屈雲襲趙幽州，幽州刺史李孟退保易京。虎乃以桃豹爲橫海將軍，<span class="jiazhu">橫海將軍蓋石氏創置。</span>王華爲渡遼將軍，帥舟師十萬出漂渝津；<span class="jiazhu">《水經》曰：清河東北過漂榆邑入于海。《註》云：漂榆故城，俗謂之角飛城。《趙記》云：石勒使王述煮鹽于角飛。《魏土地記》曰：勃海郡高城縣東北一百里，北盡漂榆，東臨巨海，民咸煮鹽爲業。帥，讀曰率。</span>支雄爲龍驤大將軍，姚弋仲爲冠軍將軍，<span class="jiazhu">驤，思將翻。</span>帥步騎七萬爲前鋒以伐遼。<span class="jiazhu">冠，古玩翻。帥，讀曰率。騎，奇寄翻。</span></p>
<p class="em2 strong">三月，趙槃還至棘城。燕王皝引兵攻掠令支以北諸城。<span class="jiazhu">令，音鈴；師古郎定翻。支，音祁。</span>段遼將追之，慕容翰曰：<span class="yinhao">「今趙兵在南，當幷力禦之；而更與燕鬬。燕王自將而來，<span class="jiazhu">將，卽亮翻；下悉將同。</span>其士卒精銳，若萬一失利，將何以禦南敵乎！」</span>段蘭怒曰：<span class="yinhao">「吾前爲卿所誤，<span class="jiazhu">事見上卷咸和八年。</span>以成今日之患；吾不復墮卿計中矣！」</span>乃悉將見衆追之。<span class="jiazhu">復，扶又翻；下同。見，賢遍翻。</span>皝設伏以待之，大破蘭兵，斬首數千級，掠五千戶及畜產萬計以歸。</p>
<p class="em2 strong">趙王虎進屯金臺。<span class="jiazhu">按《水經註》：金臺在涿郡故安縣，有金臺陂，臺在陂北十餘步，卽燕昭王築以事郭隗之臺。</span>支雄長驅入薊，<span class="jiazhu">薊，音計。</span>段遼所署漁陽、上谷、代郡守相皆降，取四十餘城。北平相陽裕帥其民數千家登燕山以自固。<span class="jiazhu">《五代志》，北平無終縣有燕山。守，手又翻。相，息亮翻。燕，於賢翻。</span>諸將恐其爲後患，欲攻之。虎曰：<span class="yinhao">「裕儒生，矜惜名節，恥於迎降耳，<span class="jiazhu">降，戶江翻；下同。</span>無能爲也。」</span>遂過之，至徐無。<span class="jiazhu">徐無縣，屬北平郡，其地在唐薊州玉田縣界。</span>段遼以其弟蘭旣敗，不敢復戰，帥妻子、宗族、豪大千餘家，<span class="jiazhu">豪大，猶言豪帥也。是時東北夷率謂主帥爲大，部帥曰部大，城主曰城大是也。</span>棄令支，奔密雲山。<span class="jiazhu">《水經註》：密雲戍在禦夷鎭東南九十里，鮑丘水逕其西。唐檀州治密雲縣，西南去范陽二百里。又據《晉紀》云，遼奔于平崗。蓋密雲山在漢平岡縣界。宋白曰：檀州密雲縣，本漢虒奚縣，西南至幽州百九十里，西至嬀川二百五十里，東北至長城障塞百一十里，東南至薊州百九十里。</span>將行，執慕容翰手泣曰：<span class="yinhao">「不用卿言，自取敗亡；我固甘心，令卿失所，深以爲愧。」</span>翰北奔宇文氏。</p>
<p class="em2 strong">遼左右長史劉羣、盧諶、崔悅等封府庫請降。<span class="jiazhu">羣、諶、悅奔令支，見九十卷元帝大興元年。</span>虎遣將軍郭太、麻秋帥輕騎二萬追遼，至密雲山，獲其母妻，斬首三千級。遼單騎走險，<span class="jiazhu">赴險以自保。走，音奏。</span>遣其子乞特眞奉表及獻名馬於趙，虎受之。</p>
<p class="em2 strong">虎入令支宮，<span class="jiazhu">段氏都令支，以其所居爲宮。</span>論功封賞各有差。徙段國民二萬餘戶於司、雍、兗、豫四州；<span class="jiazhu">雍，於用翻。</span>士大夫之有才行，皆擢敍之。<span class="jiazhu">行，下孟翻。</span>陽裕詣軍門降。虎讓之曰：<span class="yinhao">「卿昔爲奴虜走，今爲士人來，豈識知天命，將逃匿無地邪？」</span>對曰：<span class="yinhao">「臣昔事王公，不能匡濟；<span class="jiazhu">王公，謂王浚也。裕奔令支見八十九卷愍帝建興二年。</span>逃于段氏，復不能全。今陛下天網高張，籠絡四海，幽、冀豪傑莫不風從，如臣比肩，無所獨愧。生死之命，惟陛下制之！」</span>虎悅，卽拜北平太守。</p>
<p class="em2 strong"><span class="yinwen">2</span>夏，四月，癸丑，以慕容皝爲征北大將軍、幽州牧，領平州刺史。</p>
<p class="em2 strong"><span class="yinwen">3</span>成主期驕虐日甚，多所誅殺，而籍沒其資財、婦女，由是大臣多不自安。漢王壽素貴重，有威名，期及建寧王越等皆忌之。壽懼不免，每當入朝，常詐爲邊書，辭以警急。<span class="jiazhu">壽時鎭涪城。朝，直遙翻。</span></p>
<p class="em2 strong">初，巴西處士龔壯，父、叔皆爲李特所殺。<span class="jiazhu">父及叔父也。處，昌呂翻。</span>壯欲報仇，積年不除喪。壽數以禮辟之，<span class="jiazhu">數，所角翻；下同。</span>壯不應；而往見壽，壽密問壯以自安之策。壯曰：<span class="yinhao">「巴、蜀之民本皆晉臣，節下若能發兵西取成都，稱藩於晉，誰不爭爲節下奮臂前驅者！<span class="jiazhu">魏、晉以來，持節、假節出當方面者，人皆稱之爲節下。爲，于僞翻。</span>如此則福流子孫，名垂不朽，豈徒脫今日之禍而已！」</span>壽然之，陰與長史略陽羅恆、巴西解思明謀攻成都。</p>
<p class="em2 strong">期頗聞之，數遣許涪至壽所，伺其動靜；<span class="jiazhu">涪，音浮。伺，相吏翻。</span>又鴆殺壽養弟安北將軍攸。壽乃詐爲妹夫任調書，云期當取壽；<span class="jiazhu">詐言期欲取壽，以怒其衆。任，音壬；下同。</span>其衆信之，遂帥步騎萬餘人自涪襲成都，<span class="jiazhu">帥，讀曰率。涪，音浮。</span>許賞以城中財物；以其將李奕爲前鋒。<span class="jiazhu">將，卽亮翻。</span>期不意其至，初不設備。壽世子勢爲翊軍校尉，開門納之，遂克成都，屯兵宮門。期遣侍中勞壽。<span class="jiazhu">勞，力到翻。</span>壽奏建寧王越、景騫、田褒、姚華、許涪及征西將軍李遐、將軍李西等懷姦亂政，皆收殺之。縱兵大掠，數日乃定。壽矯以太后任氏令廢期爲邛都縣公，幽之別宮。<span class="jiazhu">邛都縣，屬越巂郡。邛，渠容翻。</span>追諡戾太子曰哀皇帝。<span class="jiazhu">咸和九年，期、越弒其主班，諡曰戾太子。</span></p>
<p class="em2 strong">羅恆、解思明、李奕等勸壽稱鎭西將軍、益州牧、成都王，稱藩于晉，<span class="jiazhu">解，戶買翻。</span>送邛都公於建康；任調及司馬蔡興、侍中李豔等勸壽自稱帝。壽命筮之，<span class="jiazhu">龜爲卜，蓍爲筮。</span>占者曰：<span class="yinhao">「可數年天子。」</span>調喜曰：<span class="yinhao">「一日尙足，況數年乎！」</span>思明曰：<span class="yinhao">「數年天子，孰與百世諸侯？」</span>壽曰：<span class="yinhao">「朝聞道，夕死可矣。」</span><span class="jiazhu">引《論語》孔子之言。</span>遂卽皇帝位。<span class="jiazhu">壽，字武考，驤之子也。</span>改國號曰漢，大赦，改元漢興。以安車束帛徵龔壯爲太師；壯誓不仕，壽所贈遺，一無所受。<span class="jiazhu">遺，于季翻。</span></p>
<p class="em2 strong">壽改立宗廟，追尊父驤曰獻皇帝。<span class="jiazhu">驤，思將翻。</span>母昝氏曰皇太后，<span class="jiazhu">昝，子感翻，姓也。</span>立妃閻氏爲皇后，世子勢爲皇太子。更以舊廟爲大成廟，<span class="jiazhu">舊廟，祀李特、李雄者也；雄建國號曰成。壽改曰漢，故以特、雄廟曰大成廟。</span>凡諸制度，多所更易。<span class="jiazhu">更，工衡翻。</span>以董皎爲相國，羅恆爲尙書令，解思明爲廣漢太守，任調爲鎭北將軍、梁州刺史，李奕爲西夷校尉，從子權爲寧州刺史。<span class="jiazhu">從，才用翻。</span>公、卿、州、郡，悉用其僚佐代之；成氏舊臣、近親及六郡士人，皆見疏斥。<span class="jiazhu">六郡士人，與李特兄弟同入蜀者。</span></p>
<p class="em2 strong">邛都公期歎曰：<span class="yinhao">「天下主乃爲小縣公，不如死！」</span>五月，縊而卒。<span class="jiazhu">《載記》，期死於三年，年二十五。縊，於賜翻，又於計翻。</span>壽諡曰幽公，葬以王禮。</p>
<p class="em2 strong"><span class="yinwen">4</span>趙王虎以燕王皝不會趙兵攻段遼而自專其利，<span class="jiazhu">以皝掠段氏人民、畜產，不待趙師至而北歸也。</span>欲伐之。太史令趙攬諫曰：<span class="yinhao">「歲星守燕分，師必無功。」</span><span class="jiazhu">《天文志》，歲星贏縮，以其舍命國；其所居久，其國有德厚，五穀豐昌，不可伐也。分，扶問翻。</span>虎怒，鞭之。</p>
<p class="em2 strong">皝聞之，嚴兵設備；罷六卿、納言、常伯、宂騎常侍官。<span class="jiazhu">去年皝置六卿等官。宂，而隴翻。</span>趙戎卒數十萬，燕人震恐。皝謂內史高詡曰：<span class="yinhao">「將若之何？」</span><span class="jiazhu">內史，燕國內史也。</span>對曰：<span class="yinhao">「趙兵雖強，然不足憂，但堅守以拒之，無能爲也。」</span></p>
<p class="em2 strong">虎遣使四出，招誘民夷，<span class="jiazhu">誘，音酉。</span>燕成周內史崔燾、居就令游泓、武原令常霸、東夷校尉封抽、護軍宋晃等皆應之，凡得三十六城。泓，邃之兄子也。冀陽流寓之士共殺太守宋燭以降於趙。燭，晃之從兄也。營丘內史鮮于屈亦遣使降趙；武寧令廣平孫興曉諭吏民共收屈，數其罪而殺之，閉城拒守。<span class="jiazhu">成周、冀陽、營丘郡，皆慕容廆所置，見八十九卷愍帝建興二年。居就縣，漢、晉屬遼東郡。武原，蓋亦慕容氏所置縣也。武寧縣，亦慕容氏所置，帶營丘郡。游邃見八十八卷愍帝建興元年。</span>朝鮮令昌黎孫泳帥衆拒趙。<span class="jiazhu">帥，讀曰率。</span>大姓王清等密謀應趙，泳收斬之；同謀數百人惶怖請罪，<span class="jiazhu">怖，普布翻。</span>泳皆釋之，與同拒守。樂浪太守鞠彭以境內皆叛，選鄕里壯士二百餘人共還棘城。<span class="jiazhu">樂浪，非漢古郡地也，慕容廆所置，見八十八卷愍帝建興元年。以《五代志》考之，樂浪、冀陽、營丘郡、朝鮮、武寧等縣，當盡在隋遼西郡柳城縣界。鞠彭率鄕人歸燕，見九十卷元帝太興二年。樂浪，音洛琅。</span></p>
<p class="em2 strong">戊子，趙兵進逼棘城。燕王皝欲出亡，帳下將慕輿根諫曰：<span class="jiazhu">將，卽亮翻。</span><span class="yinhao">「趙強我弱，大王一舉足則趙之氣勢遂成，使趙人收略國民，<span class="jiazhu">國民，謂燕國之民也。</span>兵強穀足，不可復敵。<span class="jiazhu">復，扶又翻。</span>竊意趙人正欲大王如此耳，柰何入其計中乎！今固守堅城，其勢百倍，縱其急攻，猶足枝持，觀形察變，間出求利；<span class="jiazhu">謂伺間出擊趙以求利也。間，古莧翻。</span>如事之不濟，不失於走，柰何望風委去，爲必亡之理乎！」</span>皝乃止，然猶懼形於色。玄菟太守河間劉佩曰：<span class="yinhao">「今強寇在外，衆心恟懼，<span class="jiazhu">菟，同都翻。守，式又翻。恟，許拱翻。</span>事之安危，繫於一人。大王此際無所推委，<span class="jiazhu">推，吐雷翻。言難推此責以委人也。</span>當自強以厲將士，不宜示弱。事急矣，臣請出擊之，縱無大捷，足以安衆。」</span>乃將敢死數百騎出衝趙兵，所向披靡，<span class="jiazhu">披，普彼翻，開也，分也，散也。靡，偃也。</span>斬獲而還，<span class="jiazhu">還，從宣翻，又如字。</span>於是士氣自倍。皝問計於封奕，對曰：<span class="yinhao">「石虎凶虐已甚，民神共疾，禍敗之至，其何日之有！<span class="jiazhu">杜預曰：言今至。</span>今空國遠來，攻守勢異，戎馬雖強，無能爲患；頓兵積日，釁隙自生，但堅守以俟之耳。」</span>皝意乃安。或說皝降，皝曰：<span class="yinhao">「孤方取天下，何謂降也！」</span><span class="jiazhu">說，輸芮翻。降，戶江翻。</span></p>
<p class="em2 strong">趙兵四面蟻附緣城，<span class="jiazhu">言肉薄附城而上，若羣蟻然。</span>慕輿根等晝夜力戰；凡十餘日，趙兵不能克，壬辰，引退。皝遣其子恪帥二千騎追擊之，<span class="jiazhu">帥，讀曰率。</span>趙兵大敗，斬獲三萬餘級。趙諸軍皆棄甲逃潰，惟游擊將軍石閔一軍獨全。閔父瞻，內黃人，<span class="jiazhu">內黃縣，屬魏郡；以陳留有外黃，故加<span class="yinhao">「內」</span>。</span>本姓冉，趙主勒破陳午，獲之，命虎養以爲子。閔驍勇善戰，多策略，虎愛之，比於諸孫。<span class="jiazhu">冉閔始此。石勒養石虎以自滅其種，石虎養冉閔，併其種類而夷之，蓋天道也。驍，堅堯翻。</span></p>
<p class="em2 strong">虎還鄴，以劉羣爲中書令，盧諶爲中書侍郎。<span class="jiazhu">諶，是壬翻。</span>蒲洪以功拜使持節、都督六夷諸軍事、冠軍大將軍，封西平郡公。<span class="jiazhu">使，疏吏翻。冠，古玩翻。</span>石閔言於虎曰：<span class="yinhao">「蒲洪雄儁，得將士死力，諸子皆有非常之才，且握強兵五萬，屯據近畿，<span class="jiazhu">近畿，謂洪屯枋頭，距鄴爲近。</span>宜密除之，以安社稷。」</span>虎曰：<span class="yinhao">「吾方倚其父子以取吳、蜀，柰何殺之！」</span>待之愈厚。<span class="jiazhu">石虎之不能殺蒲洪，猶苻堅之不能殺慕容垂、姚萇也。</span></p>
<p class="em2 strong">燕王皝分兵討諸叛城，皆下之。拓境至凡城，<span class="jiazhu">《水經註》：自盧龍東越青陘至凡城二百里，自凡城東北出趣平剛故城可百八十里，向黃龍城則五百里。</span>崔燾、常霸奔鄴，封抽、宋晃、游泓奔高句麗。皝賞鞠彭、慕輿根等而治諸叛者，誅滅甚衆；<span class="jiazhu">治，直之翻。</span>功曹劉翔爲之申理，多所全活。<span class="jiazhu">爲，于僞翻。</span></p>
<p class="em2 strong">趙之攻棘城也，燕右司馬李洪之弟普以爲棘城必敗，勸洪出避禍。洪曰：<span class="yinhao">「天道幽遠，人事難知，且當委任，勿輕動取悔！」</span>普固請不已。洪流涕而訣。<span class="jiazhu">訣，別也。</span>普遂降趙，<span class="jiazhu">降，戶江翻。</span>從趙軍南歸，死於喪亂。<span class="jiazhu">喪，息浪翻。</span>洪由是以忠篤著名。</p>
<p class="em2 strong">趙王虎遣渡遼將軍曹伏將青州之衆戍海島，<span class="jiazhu">據《載記》，虎遣伏渡海戍蹋頓城，無水而還，因戍于海島。</span>運穀三百萬斛以給之；又以船三百艘運穀三十萬斛詣高句麗，<span class="jiazhu">句，如字，又音駒。麗，力知翻。</span>使典農中郎將王典帥衆萬餘屯田海濱，又令青州造船千艘，以謀擊燕。<span class="jiazhu">石虎忿棘城之敗，再謀擊燕而卒不能也。艘，蘇遭翻。</span></p>
<p class="em2 strong"><span class="yinwen">5</span>趙太子宣帥步騎二萬擊朔方鮮卑斛摩頭，破之，斬首四萬餘級。<span class="jiazhu">帥，讀曰率。騎，奇寄翻。</span></p>
<p class="em2 strong"><span class="yinwen">6</span>冀州八郡大蝗，趙司隸請坐守宰。<span class="jiazhu">趙都鄴，以冀州爲司部。</span>趙王虎曰：<span class="yinhao">「此朕失政所致，而欲委咎守宰，豈罪己之意邪！司隸不進讜言，佐朕不逮，而欲妄陷無辜，可白衣領職！」</span><span class="jiazhu">黜其品秩，同於民庶，而仍領司隸之職。讜，音黨。</span></p>
<p class="em2 strong">虎使襄城公涉歸、上庸公日歸帥衆戍長安。<span class="jiazhu">二歸，亦石氏之族。</span>二歸告鎭西將軍石廣私樹恩澤，潛謀不軌；虎追廣至鄴，殺之。</p>
<p class="em2 strong"><span class="yinwen">7</span>乙未，以司徒導爲太傅，都督中外諸軍事，郗鑒爲太尉，<span class="jiazhu">郗，丑之翻。</span>庾亮爲司空。六月，以導爲丞相，罷司徒官以幷丞相府。<span class="jiazhu">東漢司徒，卽丞相之職也。沈約曰：丞，奉也；相，助也。時以王導爲丞相，罷司徒府幷丞相府。導薨，罷丞相復爲司徒府。宋世祖初以南郡王義宣爲丞相，而司徒府如故。</span></p>
<p class="em2 strong">導性寬厚，委任諸將趙胤、賈寧等，多不奉法，大臣患之。庾亮與郗鑒牋曰：<span class="yinhao">「主上自八九歲以及成人，入則在宮人之手，出則唯武官、小人，讀書無從受音句，顧問未嘗遇君子。秦政欲愚其黔首，<span class="jiazhu">秦始皇名政，命民曰黔首，焚《詩》《書》以愚黔首。</span>天下猶知不可，況欲愚其主哉！人主春秋旣盛，宜復子明辟。不稽首歸政，<span class="jiazhu">稽，音啓。</span>甫居師傅之尊，<span class="jiazhu">甫，方也，始也。</span>多養無賴之士；公與下官並荷託付之重，<span class="jiazhu">言受遺先帝，付以幼孤而託之也。荷，下可翻。</span>大姦不掃，何以見先帝於地下乎！」</span>欲共起兵廢導，鑒不聽。南蠻校尉陶稱，<span class="jiazhu">南蠻校尉，武帝初置於襄陽，後治江陵。</span>侃之子也，以亮謀語導。<span class="jiazhu">語，牛倨翻。</span>或勸導密爲之備，導曰：<span class="yinhao">「吾與元規休戚是同，悠悠之談，宜絕智者之口。<span class="jiazhu">言智者之口，不宜亦傳道悠悠之談。</span>則如君言，元規若來，吾便角巾還第，復何懼哉！」</span><span class="jiazhu">復，扶又翻。</span>又與稱書，以爲<span class="yinhao">「庾公帝之元舅，宜善事之！」</span><span class="jiazhu">此導之識量所以爲弘遠也。</span>征西參軍孫盛密諫亮曰：<span class="yinhao">「王公常有世外之懷，<span class="jiazhu">言導心常欲謝事，優游於人世之外。</span>豈肯爲凡人事邪！此必佞邪之徒欲間內外耳。」</span>亮乃止。<span class="jiazhu">庾亮之謀，微郗鑒拒之於外，孫盛諫止於內，必再亂天下矣。間，古莧翻。</span>盛，楚之孫也。<span class="jiazhu">孫楚，晉初名士。</span>是時亮雖居外鎭，而遙執朝廷之權，旣據上流，擁強兵，趣勢者多歸之。<span class="jiazhu">趣，七喻翻。</span>導內不能平，常遇西風塵起，<span class="jiazhu">常，當作嘗。</span>舉扇自蔽，徐曰：<span class="yinhao">「元規塵汚人！」</span><span class="jiazhu">汚，烏故翻。史言導不平之心不能自禁於言語之間者，惟此而已。</span></p>
<p class="em2 strong">導以江夏李充爲丞相掾。<span class="jiazhu">夏，戶雅翻。掾，以絹翻。</span>充以時俗崇尙浮虛，乃著《學箴》。以爲老子云，<span class="yinhao">「絕仁棄義，民復孝慈，」</span>豈仁義之道絕，然後孝慈乃生哉？蓋患乎情仁義者寡而利仁義者衆，將寄責於聖人而遺累乎陳迹也。<span class="jiazhu">累，力瑞翻。</span>凡人見形者衆，及道者鮮，<span class="jiazhu">鮮，息淺翻。</span>逐迹逾篤，離本逾遠。<span class="jiazhu">離，力智翻。</span>故作《學箴》以祛其蔽<span class="jiazhu">祛，丘於翻，攘卻也。</span>曰：<span class="yinhao">「名之攸彰，道之攸廢；及損所隆，乃崇所替。非仁無以長物，<span class="jiazhu">長，丁丈翻，今知兩翻。</span>非義無以齊恥，仁義固不可遠，去其害仁義者而已。」</span><span class="jiazhu">遠，于願翻。去，羌呂翻。</span></p>
<p class="em2 strong"><span class="yinwen">8</span>漢李奕從兄廣漢太守乾告大臣謀廢立。<span class="jiazhu">從，才用翻。</span>秋，七月，漢主壽使其子廣與大臣盟于前殿，徙乾爲漢嘉太守；以李閎爲荊州刺史，鎭巴郡。閎，恭之子也。<span class="jiazhu">恭，李攀之弟，見八十四卷惠帝永寧元年。</span></p>
<p class="em2 strong">八月，蜀中久雨，百姓饑疫。壽命羣臣極言得失。龔壯上封事稱：<span class="yinhao">「陛下起兵之初，上指星辰，昭告天地，歃血盟衆，舉國稱藩，<span class="jiazhu">謂將稱藩于晉也。歃，色洽翻。</span>天應人悅，大功克集；而論者未諭，權宜稱制。<span class="jiazhu">謂壽卽皇帝位也。</span>今淫雨百日，饑疫並臻，天其或者將以監示陛下故也。<span class="jiazhu">監，古陷翻。</span>愚謂宜遵前盟，推奉建康，彼必不愛高爵重位以報大功；雖降階一等，<span class="jiazhu">王降皇帝一等。</span>而子孫無窮，永保福祚，不亦休哉！論者或言二州附晉則榮，<span class="jiazhu">二州，謂梁、益也。</span>六郡人事之不便。昔公孫述在蜀，羈客用事，<span class="jiazhu">荊邯、王元、田戎、延岑，皆羈客也。</span>劉備在蜀，楚士多貴。<span class="jiazhu">龐統、黃忠、董和、劉巴、馬良兄弟、呂乂、廖立、李嚴、楊儀、魏延、蔣琬、費禕、董允等，皆楚士也。</span>及吳、鄧西伐，<span class="jiazhu">吳、鄧，吳漢、鄧艾也。</span>舉國屠滅，寧分客主！論者不達安固之基，苟惜名住，以爲劉氏守令方仕州郡；曾不知彼乃國亡主易，豈同今日義舉，主榮臣顯哉！<span class="jiazhu">舉國奉晉爲義舉，晉加以寵秩，則主榮臣顯。</span>論者又謂臣當爲法正。<span class="jiazhu">法正啓劉備以取成都，壯亦敎壽取李期，故論者以比之。</span>臣蒙陛下大恩，恣臣所安；至於榮祿，無問漢、晉，臣皆不處，復何爲效法正乎！」</span>壽省書內慚，<span class="jiazhu">處，昌呂翻。復，扶又翻。省，悉景翻。</span>祕而不宣。</p>
<p class="em2 strong"><span class="yinwen">9</span>九月，漢僕射任顏謀反，誅。顏，任太后之弟也。漢主壽因盡誅成主雄諸子。<span class="jiazhu">任后，雄之正室也。壽以任顏之反，必以立諸甥爲主，故盡誅雄諸子以絕人望。任，音壬。</span></p>
<p class="em2 strong"><span class="yinwen">10</span>冬，十月，光祿勳顏含以老遜位。<span class="jiazhu">引年致事也。</span>論者以<span class="yinhao">「王導帝之師傅，名位隆重，百僚宜爲降禮；」</span><span class="jiazhu">降禮，謂拜之。爲，于僞翻；下同。</span>太常馮懷以問含。含曰：<span class="yinhao">「王公雖貴重，理無偏敬。<span class="jiazhu">臣子惟拜君父，施之於導則爲偏敬。偏，不正也。</span>降禮之言，或是諸君事宜；鄙人老矣，不識時務。」</span>旣而告人曰：<span class="yinhao">「吾聞伐國不問仁人，<span class="jiazhu">董仲舒曰：昔者魯君問柳下惠：<span class="yinhao">「吾欲伐齊，何如？」</span>柳下惠曰：<span class="yinhao">「不可。」</span>歸而有憂色，曰：<span class="yinhao">「吾聞伐國不問仁人，此言何爲至於我哉！」</span></span>向馮祖思問佞於我，<span class="jiazhu">馮懷，字祖思。</span>我豈有邪德乎！」</span>郭璞嘗遇含，欲爲之筮。<span class="jiazhu">因含請老，併及辭郭璞事，以見其有識有守。</span>含曰：<span class="yinhao">「年在天，位在人。脩己而天不與者，命也；守道而人不知者，性也；自有性命，無勞蓍龜。」</span><span class="jiazhu">蓍，升脂翻。</span>致仕二十餘年，年九十三而卒。</p>
<p class="em2 strong"><span class="yinwen">11</span>代王翳槐之弟什翼犍質於趙，<span class="jiazhu">爲質見九十四卷咸和四年。犍，居言翻。質，音致。</span>翳槐疾病，命諸大人立之。翳槐卒，諸大人梁蓋等以新有大故，<span class="jiazhu">有大喪謂之大故。滕文公曰：今也不幸，至於大故。</span>什翼犍在遠，來未可必；比其至，恐有變亂，謀更立君。<span class="jiazhu">比，必寐翻。更，古衡翻。</span>而翳槐次弟屈，剛猛多詐，不如屈弟孤仁厚，乃相與殺屈而立孤。孤不可，自詣鄴迎什翼犍，請身留爲質；<span class="jiazhu">質，音致。</span>趙王虎義而俱遣之。十一月，什翼犍卽代王位於繁畤北，<span class="jiazhu">繁畤縣，屬鴈門郡。畤，音止。</span>改元曰建國；分國之半以與孤。</p>
<p class="em2 strong">初，代王猗盧旣卒，國多內難，部落離散，<span class="jiazhu">事見八十九卷愍帝建興四年。難，乃旦翻。</span>拓跋氏寖衰。及什翼犍立，雄勇有智略，能脩祖業，國人附之；始置百官，分掌衆務。以代人燕鳳爲長史，許謙爲郎中令。始制反逆、殺人、姦盜之法，號令明白，政事清簡，無繫訊連逮之煩，百姓安之。於是東自濊貊，<span class="jiazhu">濊，音穢。貊，莫白翻。</span>西及破落那，<span class="jiazhu">《新唐書·西域傳》曰：寧遠者，本拔汗那，或曰潑汗，元魏時謂之破落那，去長安八千里，居西鞬城，在眞珠河之北。</span>南距陰山，北盡沙漠，率皆歸服，有衆數十萬人。<span class="jiazhu">史言代復強。</span></p>
<p class="em2 strong"><span class="yinwen">12</span>十二月，段遼自密雲山遣使求迎於趙；<span class="jiazhu">使，疏吏翻；下同。</span>旣而中悔，復遣使求迎於燕。<span class="jiazhu">復，扶又翻。</span></p>
<p class="em2 strong">趙王虎遣征東將軍麻秋帥衆三萬迎之，<span class="jiazhu">帥，讀曰率；下同。</span>敕秋曰：<span class="yinhao">「受降如受敵，不可輕也！」</span><span class="jiazhu">降，戶江翻。</span>以尙書左丞陽裕，遼之故臣，使爲秋司馬。</p>
<p class="em2 strong">燕王皝自帥諸將迎遼，<span class="jiazhu">帥，讀曰率。</span>遼密與燕謀覆趙軍。皝遣慕容恪伏精騎七千於密雲山，大敗麻秋於三藏口，<span class="jiazhu">《水經註》：安州東有武列水，其水三川派合。西源曰西藏水，西南流，而東藏水注之。水出東溪，西南流出谷，與中藏水合；水導中溪，南流出谷，南注東藏水。東藏水又南右入西藏水。故目其川曰三藏川。魏收《地形志》曰：皇興二年置安州，統密雲等郡。隋廢郡爲密雲縣，唐爲檀州治所。敗，補邁翻。</span>死者什六七。秋步走得免，陽裕爲燕所執。</p>
<p class="em2 strong">趙將軍范陽鮮于亮失馬，步緣山不能進，因止，端坐；燕兵環之，<span class="jiazhu">環，音宦。</span>叱令起。亮曰：<span class="yinhao">「身是貴人，義不爲小人所屈；汝曹能殺亟殺，不能則去！」</span>亮儀觀豐偉，<span class="jiazhu">觀，古玩翻。</span>聲氣雄厲，燕兵憚之，不敢殺，以白皝。皝以馬迎之，與語，大悅，用爲左常侍，<span class="jiazhu">晉制：諸王國，大國置左、右常侍。</span>以崔毖之女妻之。<span class="jiazhu">妻，七細翻。</span></p>
<p class="em2 strong">皝盡得段遼之衆。待遼以上賓之禮，以陽裕爲郎中令。</p>
<p class="em2 strong">趙王虎聞麻秋敗，怒，削其官爵。</p>
<p class="strong"><span class="section" id="title-4"><span data-head-description="" data-head-level="h4" data-head-title="咸康五年">五年</span></span><span class="biaozhusup" data-rel="（己亥、西元三三九年）"></span></p>
<p class="em2 strong"><span class="yinwen">1</span>春，正月，辛丑，大赦。</p>
<p class="em2 strong"><span class="yinwen">2</span>三月，乙丑，廣州刺史鄧岳將兵擊漢寧州，漢建寧太守孟彥執其刺史霍彪以降。<span class="jiazhu">咸和八年，成取寧州，今復之。成以霍彪刺寧州，見上卷咸和九年。降，戶江翻。</span></p>
<p class="em2 strong"><span class="yinwen">3</span>征西將軍庾亮欲開復中原，表桓宣爲都督沔北前鋒諸軍事、司州刺史，鎭襄陽；<span class="jiazhu">沔，彌兗翻。</span>又表其弟臨川太守懌爲監梁·雍二州諸軍事、梁州刺史，鎭魏興；<span class="jiazhu">自李矩以司州刺史退屯卒于魯陽，司州已寄治荊州界；今始以司州治襄陽。周訪領梁州，治襄陽；今司州旣治襄陽，故梁州治魏興。監，工銜翻；下同。</span>西陽太守翼爲南蠻校尉，領南郡太守，鎭江陵；皆假節。又請解豫州，以授征虜將軍毛寶。詔以寶監揚州之江西諸軍事、豫州刺史，與西陽太守樊峻帥精兵萬人戍邾城。<span class="jiazhu">邾城在江北，漢江夏郡邾縣之故城也。楚宣王滅邾，徙其君於此，因以爲名，今黃州城是也。杜佑曰：黃州東南百二十里，臨江與武昌相對，有邾城，此言唐黃州治所也。西陽縣，漢屬江夏郡，魏分屬弋陽郡，晉惠帝分弋陽爲西陽國，江左廢國爲郡。帥，讀曰率；下同。</span>以建威將軍陶稱爲南中郎將、江夏相，入沔中。稱將二百人下見亮，<span class="jiazhu">亮鎭武昌，稱自上流下見之。相，息亮翻。將，卽亮翻。</span>亮素惡稱輕狡，數稱前後罪惡，收而斬之。<span class="jiazhu">亮素怨陶侃，而稱又間亮於王導，蓋以私忿殺之。素惡，烏路翻。數，所具翻。</span>後以魏興險遠，命庾懌徙屯半洲；<span class="jiazhu">半洲在江州界，康帝時，褚裒爲江州刺史，鎭半洲。</span>更以武昌太守陳囂爲梁州刺史，趣漢中。<span class="jiazhu">趣，七喻翻。</span>遣參軍李松攻漢巴郡、江陽。夏，四月，執漢荊州刺史李閎、巴郡太守黃植送建康。<span class="jiazhu">漢置荊州於巴郡。</span>漢主壽以李奕爲鎭東將軍，代閎守巴郡。</p>
<p class="em2 strong">庾亮上疏，言<span class="yinhao">「蜀甚弱而胡尙強，欲帥大衆十萬移鎭石城，遣諸軍羅布江、沔爲伐趙之規。」</span>帝下其議。<span class="jiazhu">下，遐稼翻。</span>丞相導請許之。太尉鑒議，以爲<span class="yinhao">「資用未備，不可大舉。」</span></p>
<p class="em2 strong">太常蔡謨議，以爲<span class="yinhao">「時有否泰，<span class="jiazhu">否，部鄙翻。</span>道有屈伸，苟不計強弱而輕動，則亡不終日，何功之有！爲今之計，莫若養威以俟時。時之可否繫胡之強弱，胡之強弱繫石虎之能否。自石勒舉事，虎常爲爪牙，百戰百勝，遂定中原，所據之地，同於魏世。勒死之後，虎挾嗣君，誅將相；<span class="jiazhu">謂殺石堪、程遐、徐光諸將相也。</span>內難旣平，<span class="jiazhu">難，乃旦翻。</span>翦削外寇，一舉而拔金墉，再戰而禽石生，誅石聰如拾遣，取郭權如振槁，<span class="jiazhu">咸和八年，虎殺石聰，又拔金墉，進殺石生，九年，取郭權，事並見上卷。</span>四境之內，不失尺土。以是觀之，虎爲能乎，將不能也？論者以胡前攻襄陽不能拔，<span class="jiazhu">事見上卷咸康元年。</span>謂之無能爲。夫百戰百勝之強而以不拔一城爲劣，譬如射者百發百中而一失，可以謂之拙乎？<span class="jiazhu">中，竹仲翻。</span></span></p>
<p class="em2 strong"><span class="yinhao">且石遇，偏師也，桓平北，邊將也，<span class="jiazhu">桓宣爲平北將軍。將，卽亮翻；下同。</span>所爭者疆埸之士，<span class="jiaozhusup">章：乙十一行本「士」作「土」；孔本同。</span><span class="jiazhu">士，讀曰事。</span>利則進，否則退，非所急也。今征西以重鎭名賢，自將大軍欲席卷河南，虎必自帥一國之衆來決勝負，<span class="jiazhu">卷，讀曰捲。帥，讀曰率。</span>豈得以襄陽爲比哉！今征西欲與之戰，何如石生？若欲城守，何如金墉？欲阻沔水，何如大江？欲拒石虎，何如蘇峻？凡此數者，宜詳校之。</span></p>
<p class="em2 strong"><span class="yinhao">石生猛將，關中精兵，征西之戰殆不能勝也！<span class="jiaozhusup">章：十二行本「也」下有「金墉險固，劉曜十萬衆不能拔，征西之守殆不能勝也」二十一字；乙十一行本同；退齋校同；張校同，云無註本亦脫。</span>又當是時，洛陽、關中皆舉兵擊虎，今此三鎭反爲其用；<span class="jiazhu">洛陽、關中而曰三鎭，併郭權據上邽爲三也。</span>方之於前，倍半之勢也；石生不能敵其半，而征西欲當其倍，愚所疑也。蘇峻之強不及石虎，沔水之險不及大江；大江不能禦蘇峻而欲以沔水禦石虎，又所疑也。昔祖士稚在譙，佃於城北界，<span class="jiazhu">佃，亭年翻。</span>胡<span class="jiaozhusup">張：「胡」上脫「慮」字。</span>來攻，豫置軍屯以禦其外。穀將熟，胡果至，丁夫戰於外，老弱穫於內，<span class="jiazhu">穫，戶郭翻。</span>多持炬火，急則燒穀而走。如此數年，竟不得其利。當是時，胡唯據河北，方之於今，四分之一耳；<span class="jiazhu">言祖逖與石勒對境時，勒僅有河北之地，比之今來石虎據有之地，止四分之一也。</span>士稚不能捍其一而征西欲以禦其四，又所疑也。</span></p>
<p class="em2 strong"><span class="yinhao">然此但論征西旣至之後耳，<span class="jiazhu">謂旣至中原之後也。</span>尙未論道路之慮也。自沔以西，水急岸高，魚貫泝流，首尾百里。<span class="jiazhu">言水狹而急，舟不得駢爲一列而進也。</span>若胡無宋襄之義，<span class="jiazhu">《左傳》：宋襄公及楚人戰于泓。宋人旣成列，楚人未旣濟，司馬子魚請擊之，公曰：<span class="yinhao">「不可。」</span>旣濟而未成列，又以告，公曰：<span class="yinhao">「未可。」</span>旣陳而後擊之，宋師敗績。國人皆咎公。公曰：<span class="yinhao">「古之爲軍也，不以阻隘也；寡人雖亡國之餘，不鼓不成列。」</span></span>及我未陣而擊之，將若之何？今王土與胡，水陸異勢，便習不同；<span class="jiazhu">南便於用舟，北便於用馬。</span>胡若送死，則敵之有餘，若棄江遠進，以我所短擊彼所長，懼非廟勝之算。」</span><span class="jiazhu">蔡謨之議，量彼量己，深切著明；後郗鑒薦之自代，蓋有見乎此也。</span></p>
<p class="em2 strong">朝議多與謨同。<span class="jiazhu">朝，直遙翻。</span>乃詔亮不聽移鎭。</p>
<p class="em2 strong"><span class="yinwen">4</span>燕前軍師慕容評、廣威將軍慕容軍、<span class="jiazhu">沈約《志》：廣威將軍，曹魏置。</span>折衝將軍慕輿根、蕩寇將軍慕輿埿襲趙遼西，俘獲千餘家而去。趙鎭遠將軍石成、<span class="jiazhu">鎭遠將軍，蓋石氏所置。</span>積弩將軍呼延晃、建威將軍張支等追之，評等與戰，斬晃、支首。</p>
<p class="em2 strong"><span class="yinwen">5</span>段遼謀反於燕，燕人殺遼及其黨與數十人，送遼首於趙。</p>
<p class="em2 strong"><span class="yinwen">6</span>五月，代王什翼犍會諸大人於參合陂，<span class="jiazhu">參合縣，前漢屬代郡，後漢、晉省。東魏天平二年置梁城郡，參合縣屬焉。《水經註》：參合陘在縣西北，俗謂之倉鶴陘。犍，居言翻。</span>議都灅源川。其母王氏曰：<span class="yinhao">「吾自先世以來，以遷徙爲業；<span class="jiazhu">謂逐水草爲行國，草盡水竭則徙而之他也。灅，力水翻；又作<span class="yinhao">「㶟」</span>。</span>今國家多難，若城郭而居，一旦寇來，無所避之。」</span>乃止。<span class="jiazhu">是後鍮勿崙之諫禿髮利鹿孤，其說不過如此。難，乃旦翻。</span></p>
<p class="em2 strong">代人謂他國之民來附者皆爲烏桓，什翼犍分之爲二部，各置大人以監之。弟孤監其北，子寔君監其南。<span class="jiazhu">監，工銜翻。</span></p>
<p class="em2 strong">什翼犍求昏於燕，燕王皝以其妹妻之。<span class="jiazhu">妻，七細翻。</span></p>
<p class="em2 strong"><span class="yinwen">7</span>秋，七月，趙王虎以太子宣爲大單于，建天子旌旗。<span class="jiazhu">單，音蟬。</span></p>
<p class="em2 strong"><span class="yinwen">8</span>庚申，始興文獻公王導薨，喪葬之禮視漢博陸侯及安平獻王故事，<span class="jiazhu">霍光事見二十五卷漢宣帝地節二年。安平王孚事見七十九卷武帝泰始八年。</span>參用天子之禮。</p>
<p class="em2 strong">導簡素寡欲，善因事就功，雖無日用之益而歲計有餘。輔相三世，<span class="jiazhu">《莊子》曰：日計之不足，歲計之有餘。向秀《註》云：日計之不足，無旦夕小利也；歲計之有餘，順時而大穰也。三世，元、明、成。相，息亮翻。</span>倉無儲穀，衣不重帛。<span class="jiazhu">重，直龍翻。</span></p>
<p class="em2 strong">初，導與庾亮共薦丹楊尹何充於帝，請以爲己副，且曰：<span class="yinhao">「臣死之日，願引充內侍，則社稷無虞矣。」</span>由是加吏部尙書。及導薨，徵庾亮爲丞相、揚州刺史、錄尙書事；亮固辭。辛酉，以充爲護軍將軍；亮弟會稽內史冰爲中書監、揚州刺史，參錄尙書事。<span class="jiazhu">會，工外翻。</span></p>
<p class="em2 strong">冰旣當重任，經綸時務，不捨晝夜，賓禮朝賢，升擢後進，由是朝野翕然稱之，以爲賢相。<span class="jiazhu">朝，直遙翻。相，息亮翻；下同。</span>初，王導輔政，每從寬恕；冰頗任威刑，丹楊尹殷融諫之。冰曰：<span class="yinhao">「前相之賢，猶不堪其弘，<span class="jiazhu">堪，任也；言過於寬弘而不任也。</span>況如吾者哉！」</span>范汪謂冰曰：<span class="yinhao">「頃天文錯度，<span class="jiazhu">七曜失行爲錯度。</span>足下宜盡消禦之道。」</span>冰曰：<span class="yinhao">「玄象豈吾所測，正當勤盡人事耳。」</span>又隱實戶口，料出無名萬餘人，以充軍實。<span class="jiazhu">隱，度也。料，音聊。</span>冰好爲糾察，近於繁細，後益矯違，<span class="jiazhu">謂矯前之繁細而流於寬縱，愈違於正道也。好，呼到翻。</span>復存寬縱，<span class="jiazhu">復，扶又翻；下同。</span>疏密自由，律令無用矣。</p>
<p class="em2 strong"><span class="yinwen">9</span>八月，壬午，復改丞相爲司徒。<span class="jiazhu">去年省司徒，幷丞相府。復，扶又翻。</span></p>
<p class="em2 strong"><span class="yinwen">10</span>南昌文成公郗鑒疾篤，以府事付長史劉遐，<span class="jiazhu">此又一劉遐也。</span>上疏乞骸骨，且曰：<span class="yinhao">「臣所統錯雜，率多北人，或逼遷徙，<span class="jiazhu">謂中原之人有戀土不肯南渡者，以兵威逼遷之也。</span>或是新附，百姓懷土，皆有歸本之心；臣宣國恩，示以好惡，處與田宅，漸得少安。<span class="jiazhu">好，呼到翻。惡，烏路翻。處，昌呂翻。少，詩沼翻。</span>聞臣疾篤，衆情駭動，若當北渡，必啓寇心。<span class="jiazhu">蓋時議欲徙京口之鎭，渡江而北，故鑒云然。</span>太常臣謨，平簡貞正，素望所歸，謂可以爲都督、徐州刺史。」</span>詔以蔡謨爲太尉軍司，加侍中。辛酉，鑒薨，卽以謨爲征北將軍、都督徐·兗·青三州諸軍事、徐<span class="jiaozhusup">章：十二行本「徐」上有「領」字；乙十一行本同；孔本同。</span>州刺史，假節。</p>
<p class="em2 strong">時左衞將軍陳光請伐趙，詔遣光攻壽陽，<span class="jiazhu">壽陽，卽壽春，晉避簡文鄭太后諱，改曰壽陽；自祖約之敗，爲趙所據。</span>謨上疏曰：<span class="yinhao">「壽陽城小而固。自壽陽至琅邪，城壁相望，<span class="jiazhu">此琅邪，謂古琅邪郡。趙旣取譙郡、彭城、下邳，又得壽春，故自壽春至琅邪，城壁相望。南琅邪在江乘之蒲洲上，渡江而西，歷歷陽、合肥至壽春，皆晉境，趙未能置城壁也。</span>一城見攻，衆城必救。又，王師在路五十餘日，前驅未至，聲息久聞，<span class="jiazhu">聞，音問。</span>賊之郵驛，一日千里，河北之騎，足以來赴。<span class="jiazhu">郵，音尤。騎，奇寄翻；下同。</span>夫以白起、韓信、項籍之勇，猶發梁焚舟，背水而陣。<span class="jiazhu">《戰國策》：白起曰：楚王恃其國大，城池不脩，又無守備，故起得以引兵深入，多倍城邑，發梁焚舟以專民。當是之時，秦中士卒以軍中爲家，將爲父母，不約而親，不謀而信，一心同功，死不旋踵。楚人自戰其地，咸顧其家，各有散心，莫有鬬志，是以能有功也。項羽焚舟，卽湛船以救鉅鹿事也，見八卷秦二世三年。韓信背水事見九卷高帝三年。北，蒲昧翻。</span>今欲停船水渚，引兵造城，<span class="jiazhu">造，七到翻。</span>前對堅敵，顧臨歸路，此兵法之所誡。若進攻未拔，胡騎卒至，<span class="jiazhu">卒，讀曰猝。</span>懼桓子不知所爲而舟中之指可掬也。<span class="jiazhu">《左傳》：晉中行桓子帥師與楚戰于邲，楚人車馳卒奔，乘晉師。桓子不知所爲，鼓於軍中曰：<span class="yinhao">「先濟者有賞。」</span>中軍與下軍爭舟，舟中之指可掬也。</span>今光所將皆殿中精兵，<span class="jiazhu">將，卽亮翻。</span>宜令所向有征無戰。而頓之堅城之下，以國之爪士<span class="jiazhu">《詩》曰：祈父，予王之爪士。毛萇《註》曰：士，事也。今謨直謂殿中兵爲爪牙之士。</span>擊寇之下邑，得之則利薄而不足損敵，失之則害重而足以益寇，懼非策之長者也。」</span>乃止。</p>
<p class="em2 strong"><span class="yinwen">11</span>初，陶侃在武昌，議者以江北有邾，宜分兵戍之；侃每不答，而言者不已。侃乃渡水獵，引將佐語之曰：<span class="yinhao">「我所以設險而禦寇者，正以長江耳。邾城隔在江北，內無所倚，外接羣夷。<span class="jiazhu">接西陽諸蠻也。將，卽亮翻。語，牛倨翻。</span>夷中利深；晉人貪利，夷不堪命，必引虜入寇。此乃致禍之由，非以禦寇也。且吳時戍此城用三萬兵，<span class="jiazhu">吳都武昌，故屯重兵於邾城。</span>今縱有兵守，亦無益於江南；若羯虜有可乘之會，此又非所資也。」</span><span class="jiazhu">羯，居謁翻。</span></p>
<p class="em2 strong">及庾亮鎭武昌，卒使毛寶、樊峻戍邾城。趙王虎惡之，<span class="jiazhu">卒，子恤翻。惡，烏路翻。</span>以夔安爲大都督，帥石鑒、石閔、李農、張貉、李菟等五將軍、<span class="jiazhu">帥，讀曰率。貉，音鶴。菟，同都翻。</span>兵五萬人寇荊、揚北鄙，二萬騎攻邾城。毛寶求救於庾亮，亮以城固，不時遣兵。</p>
<p class="em2 strong">九月，石閔敗晉兵於沔陰，<span class="jiazhu">水南爲陰，卽沔南也。敗，補邁翻；下同。</span>殺將軍蔡懷；夔安、李農陷沔南；<span class="jiazhu">晉人蓋置戍於沔南以備津要。</span>朱保敗晉兵於白石，殺鄭豹等五將軍；<span class="jiazhu">《水經註》：栅水導源巢湖，東逕南譙僑郡城南，又東左會清溪水，又東左會白石山水，水發源白石山西。</span>張貉陷邾城，死者六千人，毛寶、樊峻突圍出走，赴江溺死。<span class="jiazhu">溺，奴狄翻。</span>夔安進據胡亭，<span class="jiazhu">《續漢志》：汝南汝陰縣西北有胡城，春秋胡子之國也。</span>寇江夏；義陽將軍黃沖、義陽太守鄭進皆降於趙。<span class="jiazhu">夏，戶雅翻。降，戶江翻。</span>安進圍石城，<span class="jiazhu">賢曰：石城故城在今復州沔陽縣東南。《水經註》：沔水逕石城西，城因山爲固，晉惠帝元康九年，分江夏西部置竟陵郡，治此。</span>竟陵太守李陽拒戰，破之，斬首五千餘級，安乃退。遂掠漢東，擁七千餘戶遷于幽、冀。</p>
<p class="em2 strong">是時庾亮猶上疏欲遷鎭石城，聞邾城陷，乃止。上表陳謝，自貶三等，行安西將軍；<span class="jiazhu">晉方伯帶將軍，有征、鎭、安、平。亮本征西將軍，乞自貶三等，行安西將軍。上，時掌翻。</span>有詔復位。以輔國將軍庾懌爲豫州刺史，監宣城·廬江·歷陽·安豐四郡諸軍事、假節，鎭蕪湖。<span class="jiazhu">監，工銜翻；下同。</span></p>
<p class="em2 strong"><span class="yinwen">12</span>趙王虎患貴戚豪恣，乃擢殿中御史李巨爲御史中丞，<span class="jiazhu">曹魏之制，蘭臺遣二御史居殿中伺察非法，此殿中御史之始也。</span>特加親任，中外肅然。虎曰：<span class="yinhao">「朕聞良臣如猛虎，高步曠野而豺狼避路，信哉！」</span></p>
<p class="em2 strong">虎以撫軍將軍李農爲使持節、監遼西·北平諸軍事、征東將軍、營州牧，鎭令支。<span class="jiazhu">趙置營州，統遼西、北平二郡。使，疏吏翻。令，音鈴，又郎定翻。支，音祁。</span>農帥衆三萬與征北大將軍張舉攻燕凡城。<span class="jiazhu">帥，讀曰率。</span>燕王皝以榼盧城大悅綰爲禦難將軍，<span class="jiazhu">榼，苦盍翻。《水經註》曰：渝水南流東屈與一水會，世名之曰榼倫水。《姓譜》：悅性，傅說之後。難，乃旦翻。</span>授兵一千，使守凡城。及趙兵至，將吏皆恐，欲棄城走。綰曰：<span class="yinhao">「受命禦寇，死生以之。且憑城堅守，一可敵百，敢有妄言惑衆者斬！」</span>衆然後定。綰身先士卒，<span class="jiazhu">先，息薦翻。</span>親冒矢石；舉等攻之經旬，不能克，乃退。虎以遼西迫近燕境，數遭攻襲，<span class="jiazhu">近，其靳翻。數，所角翻。</span>乃悉徙其民於冀州之南。</p>
<p class="em2 strong"><span class="yinwen">13</span>漢主壽疾病，羅恆、解思明復議奉晉；壽不從。李演復上書言之；<span class="jiazhu">恆，戶登翻。解，戶買翻。復，扶又翻。</span>壽怒，殺演。</p>
<p class="em2 strong">壽常慕漢武、魏明之爲人，恥聞父兄時事，上書者不得言先世政敎，自以勝之也。<span class="jiazhu">《書·無逸》曰：相小人，厥父母勤勞稼穡，厥子乃不知穡之艱難，乃逸乃諺，旣誕；否則侮厥父母曰：<span class="yinhao">「昔之人無聞知。」</span>其李壽之謂乎！</span>舍人杜襲作詩十篇，託言應璩以諷諫。<span class="jiazhu">應璩，魏人，有文名。璩，求於翻。</span>壽報曰：<span class="yinhao">「省詩知意。<span class="jiazhu">省，悉景翻，視也。</span>若今人所作，乃賢哲之話言；<span class="jiazhu">話言，善言也。</span>若古人所作，則死鬼之常辭耳。」</span></p>
<p class="em2 strong"><span class="yinwen">14</span>燕王皝自以稱王未受晉命，冬，遣長史劉翔、參軍鞠運來獻捷論功，且言權假之意，<span class="jiazhu">獻捷，獻趙捷也。權假，謂自稱王也。皝，呼廣翻。</span>幷請刻期大舉，共平中原。</p>
<p class="em2 strong">皝擊高句麗，兵及新城，<span class="jiazhu">新城，高句麗之西鄙，西南傍山，東北接南蘇、木底等城。句，如字，又音駒。麗，力。</span>高句麗王釗乞盟，乃還。又使其子恪、霸擊宇文別部。霸年十三，勇冠三軍。<span class="jiazhu">冠，古玩翻。</span></p>
<p class="em2 strong"><span class="yinwen">15</span>張駿立辟雍、明堂以行禮。十一月，以世子重華行涼州事。<span class="jiazhu">重，直龍翻。</span></p>
<p class="em2 strong"><span class="yinwen">16</span>十二月，丁丑，趙太保桃豹卒。</p>
<p class="em2 strong"><span class="yinwen">17</span>丙戌，以驃騎將軍琅邪王岳爲侍中、司徒。<span class="jiazhu">驃，匹妙翻。</span></p>
<p class="em2 strong"><span class="yinwen">18</span>漢李奕寇巴東，守將勞楊敗死。<span class="jiazhu">將，卽亮翻。勞，姓；楊，名。</span></p>
<p class="strong"><span class="section" id="title-5"><span data-head-description="" data-head-level="h4" data-head-title="咸康六年">六年</span></span><span class="biaozhusup" data-rel="（庚子、西元三四○年）"></span></p>
<p class="em2 strong"><span class="yinwen">1</span>春，正月，庚子朔，都亭文康侯庾亮薨。以護軍將軍、錄尙書何充爲中書令。<span class="jiazhu">錄尙書，卽錄尙書事。</span>庚戌，以南郡太守庾翼爲都督江·荊·司·雍·梁·益六州諸軍事、安西將軍、荊州刺史、假節，代亮鎭武昌。<span class="jiazhu">雍，於用翻。</span>時人疑翼年少，不能繼其兄。<span class="jiazhu">少，詩照翻。</span>翼悉心爲治，戎政嚴明，數年之間，公私充實，人皆稱其才。<span class="jiazhu">治，直吏翻。</span></p>
<p class="em2 strong"><span class="yinwen">2</span>辛亥，以左光祿大夫陸玩爲侍中、司空。</p>
<p class="em2 strong"><span class="yinwen">3</span>宇文逸豆歸忌慕容翰才名；翰乃陽狂酣飲，或臥自便利，<span class="jiazhu">便，毘連翻，溲也。利，下泄也。</span>或被髮歌呼，拜跪乞食。<span class="jiazhu">被，皮義翻。</span>宇文舉國賤之，不復省錄，<span class="jiazhu">省，察也，視也。錄，采也，收也，記也。省，悉景翻。</span>以故得行來自遂，山川形便，皆默記之。<span class="jiazhu">行來，猶言往來也。</span>燕王皝以翰初非叛亂，以猜嫌出奔，<span class="jiazhu">事見上卷咸和八年。</span>雖在他國，常潛爲燕計；<span class="jiazhu">如牛尾谷之戰是也。</span>乃遣商人王車通市於宇文部以窺翰。翰見車，無言，撫膺頷之而已。<span class="jiazhu">撫，擊也。膺，胸也。</span>皝曰：<span class="yinhao">「翰欲來也。」</span>復使車迎之。<span class="jiazhu">復，扶又翻；下同。</span>翰彎弓三石餘，矢尤長大，皝爲之造可手弓矢，<span class="jiazhu">可手，便手也；言惟翰手可用耳。爲，于僞翻。</span>使車埋於道旁而密告之。二月，翰竊逸豆歸名馬，攜其二子過取弓矢，逃歸。逸豆歸使驍騎百餘追之。<span class="jiazhu">驍，堅堯翻。騎，奇寄翻。</span>翰曰：<span class="yinhao">「吾久客思歸，旣得上馬，無復還理。吾曏日陽愚以誑汝，<span class="jiazhu">上，時掌翻。誑，居況翻。</span>吾之故藝猶在，無爲相逼，自取死也！」</span>追騎輕之，直突而前。翰曰：<span class="yinhao">「吾居汝國久悢悢，<span class="jiaozhusup">章：十二行本作「恨恨」；乙十一行本同；孔本同；熊校同。</span><span class="jiazhu">李陵《贈蘇武詩》：悢悢不能辭。呂向《註》曰：悢悢，相戀之情。</span>不欲殺汝；汝去我百步立汝刀，吾射之，一發中者汝可還，不中者可來前。」</span>追騎解刀立之，一發，正中其環；<span class="jiazhu">孔穎達曰：禮，進劍者左首。首，劍拊鐶也。《少儀》曰：澤劍首。鄭云：澤，弄也。推尋劍刃利，不容可弄，正是劍鐶也。又云：刀卻刃授穎。鄭云：穎，鐶也。鐶，與環同。射，而亦翻。中，竹仲翻。</span>追騎散走。皝聞翰至，大喜，恩遇甚厚。</p>
<p class="em2 strong"><span class="yinwen">4</span>庚辰，有星孛于太微。<span class="jiazhu">《晉書·天文志》曰：太微，天子庭也，五帝坐也，十二諸侯府也。孛，蒲內翻。</span></p>
<p class="em2 strong"><span class="yinwen">5</span>三月，丁卯，大赦。</p>
<p class="em2 strong"><span class="yinwen">6</span>漢人攻拔丹川，守將孟彥、劉齊、李秋皆死。<span class="jiazhu">五年，孟彥以建寧降，丹川當在建寧界。</span></p>
<p class="em2 strong"><span class="yinwen">7</span>代王什翼犍始都雲中之盛樂宮。<span class="jiazhu">《水經註》：白渠水出雲中塞外，西北逕成樂固［城］北。《魏土地記》曰：雲中城東八十里有成樂城，今雲中郡治，一名石盧城。白渠水又西逕魏雲中宮南。《魏土地記》曰：雲中宮在雲中故城東四十里，魏之盛樂，卽漢成樂縣也。《魏書》曰：猗盧城盛樂以爲北都。杜佑曰：雲州雲中郡治雲中縣，後魏道武自雲中徙都平城，卽此。今馬邑郡北平城，卽今郡，隋爲雲內郡恆安鎭。縣界有白登山、白登臺、高柳城、參合陂；後魏盛樂縣亦在今郡界；單于臺在今縣西北百餘里。</span></p>
<p class="em2 strong"><span class="yinwen">8</span>趙王虎遺漢主壽書，<span class="jiazhu">遺，于季翻。</span>欲與之連兵入寇，約中分江南。壽大喜，遣散騎常侍王嘏、中常侍王廣使于趙。<span class="jiazhu">散，悉亶翻。騎，奇寄翻。使，疏吏翻。</span>龔壯諫，不聽。壽大脩舟艦，繕兵聚糧。<span class="jiazhu">艦，戶黯翻。</span>秋，九月，以尙書令馬當爲六軍都督，徵集士卒七萬餘人爲舟師，大閱於成都，鼓譟盈江；<span class="jiazhu">秦時，蜀守李冰穿二江成都中，皆可行舟。</span>壽登城觀之，有吞噬江南之志。解思明諫曰：<span class="yinhao">「我國小兵弱，吳、會險遠，圖之未易。」</span><span class="jiazhu">易，以豉翻。</span>壽乃命羣臣大議利害。龔壯曰：<span class="yinhao">「陛下與胡通，孰若與晉通？胡，豺狼也，旣滅晉，不得不北面事之；若與之爭天下，則強弱不敵，危亡之勢也，虞、虢之事，已然之戒，<span class="jiazhu">《左傳》，晉獻公假道於虞以伐虢，旣滅虢，遂滅虞。</span>願陛下熟慮之！」</span>羣臣皆以壯言爲然，<span class="jiaozhusup">章：十二行本「然」下有「叩頭泣諫」四字；乙十一行本同；孔本同；張校同；退齋校同。</span>壽乃止。士卒咸稱萬歲。<span class="jiazhu">士無樂戰之心，驅之而走死地，未有不敗者。使李壽不用龔壯之言，固不待李勢而蜀亡也。</span></p>
<p class="em2 strong">龔壯以爲人之行莫大於忠孝；旣報父、叔之仇，<span class="jiazhu">謂假手於壽以夷李特之子孫也。行，下孟翻。</span>又欲使壽事晉，壽不從。乃詐稱耳聾，手不制物，<span class="jiazhu">手不制物，若病風緩然也。</span>辭歸，以文籍自娛，終身不復至成都。<span class="jiazhu">復，扶又翻。</span></p>
<p class="em2 strong"><span class="yinwen">9</span>趙尙書令夔安卒。</p>
<p class="em2 strong"><span class="yinwen">10</span>趙王虎命司、冀、青、徐、幽、幷、雍七州之民五丁取三，四丁取二，<span class="jiazhu">雍，於用翻。</span>合鄴城舊兵，滿五十萬，具船萬艘，<span class="jiazhu">艘，蘇遭翻。</span>運穀千一百萬斛于樂安城。<span class="jiazhu">《水經註》：濡水東南過遼西海陽縣，又逕牧城南，分爲二水；北水謂之小濡水，東逕樂安亭北，東南入海。濡水東南流逕樂安亭南，東與新河故瀆合，魏太祖征蹋頓所導也。濡，乃官翻。</span>徙遼西、北平、漁陽萬餘戶於兗、豫、雍、洛四州之地。<span class="jiazhu">石虎置司州於鄴，以晉之司州爲洛州。雍，於用翻。</span>自幽州以東至白狼，<span class="jiazhu">白狼縣，漢屬北平郡，晉省。《水經註》：白狼水出白狼縣東南，北逕白狼山，又東北逕昌黎縣故城西，又北逕黃龍城東，又東北出，東流爲二水，右水卽渝水。《地理志》曰：渝水自塞南入海。一水東北出塞，爲白狼水，又東南流至房縣，注于遼。</span>大興屯田。悉括取民馬，有敢私匿者腰斬，凡得四萬餘匹。大閱於宛陽，<span class="jiazhu">《水經註》：漳水自西門豹祠北逕趙閱馬臺西。臺高五丈，列觀其上；石虎講武於其下，列觀以望之。</span>欲以擊燕。</p>
<p class="em2 strong">燕王皝謂諸將曰：<span class="yinhao">「石虎自以樂安城防守重複，<span class="jiazhu">重，直龍翻。</span>薊城南北必不設備，今若詭路出其不意，可盡破也。」</span>冬，十月，<span class="jiaozhusup">章：十二行本無「十月」二字；乙十一行本同。</span>皝帥諸軍入自蠮螉塞<span class="jiazhu">帥，讀曰率。自龍城取西道入蠮螉塞。蠮，一結翻。螉，烏公翻。</span>襲趙，戍將當道者皆禽之，直抵薊城。<span class="jiazhu">將，卽亮翻。薊，音計。</span>趙幽州刺史石光擁兵數萬，閉城不敢出。燕兵進破武遂津，<span class="jiazhu">武遂縣，前漢屬河間國，後漢、晉屬安平國，時屬武邑郡。易水過其南，曰武遂津。</span>入高陽，所至焚燒積聚，<span class="jiazhu">積，子賜翻。聚，才喻翻。</span>略三萬餘家而去。<span class="jiazhu">《考異》曰：《燕書》云：<span class="yinhao">「略燕、范陽二郡男女數千口而還。」</span>今從《後趙》、《燕載記》。</span>石光坐懦弱徵還。<span class="jiazhu">懦，乃亂翻。</span></p>
<p class="em2 strong"><span class="yinwen">11</span>趙王虎以秦公韜爲太尉，與太子宣迭日省可尙書奏事，<span class="jiazhu">迭日，更日也。省，悉景翻。</span>專決賞刑，不復啓白。<span class="jiazhu">復，扶又翻。</span>司徒申鍾諫曰：<span class="yinhao">「賞刑者，人君之大柄，不可以假人，所以防微杜漸，消逆亂於未然也。太子職在視膳，不當豫政；庶人邃以豫政致敗，<span class="jiazhu">事見上卷咸康三年。</span>覆車未遠也。且二政分權，鮮不階禍。<span class="jiazhu">《左傳》：辛伯諗周桓公曰：<span class="yinhao">「並后匹嫡，兩政耦國，亂之本也。」</span>兩政，卽二政，此指宣、韜迭日決事。鮮，息淺翻。</span>愛之不以道，適所以害之也。」</span>虎不聽。<span class="jiazhu">爲宣殺韜張本。</span></p>
<p class="em2 strong">中謁者令申扁<span class="jiazhu">中謁者令，宦官也。楊正衡曰：扁，芳蓮翻。</span>以慧悟辯給有寵於虎；宣亦昵之，<span class="jiazhu">昵，尼質翻。</span>使典機密。虎旣不省事，而宣、韜皆好酣飲、畋獵；<span class="jiazhu">好，呼到翻；下同。</span>由是除拜、生殺皆決於扁，自九卿已下率皆望塵而拜。</p>
<p class="em2 strong">太子詹事孫珍病目，求方於侍中崔約，約戲之曰：<span class="yinhao">「溺中則愈。」</span><span class="jiazhu">戲言溺目中則病愈。溺，乃弔翻。</span>珍曰：<span class="yinhao">「目何可溺？」</span>約曰：<span class="yinhao">「卿目睕睕，正耐溺中。」</span><span class="jiazhu">楊正衡曰：睕睕，目深也，音一丸翻。耐，乃代翻。</span>珍恨之，以白宣。宣於兄弟中最胡狀目深，聞之怒，誅約父子。於是公卿以下畏珍側目。</p>
<p class="em2 strong">燕公斌督邊州，<span class="jiazhu">斌與張賀度共事，蓋督北邊州也。斌，音彬。</span>亦好畋獵，常懸管而入。<span class="jiazhu">管者，城門之管鑰也；欲便於出，故常懸管。</span>征北將軍張賀度每裁諫之，斌怒，辱賀度。虎聞之，使主書<span class="renming">禮儀</span>持節監之。<span class="jiazhu">自東漢以來，尙書諸曹各有主書，蓋吏職也；至齊、梁之間，其權任甚重。禮，姓也；儀，名也。春秋時，衞有大夫禮至。監，古銜翻。</span>斌殺儀，又欲殺賀度，賀度嚴衞馳白之。虎遣尙書張離帥騎追斌，<span class="jiazhu">帥，讀曰率。</span>鞭之三百，免官歸第，誅其親信十餘人。<span class="jiazhu">史言虎無令子。</span></p>
<p class="em2 strong"><span class="yinwen">12</span>張駿遣別駕馬詵入貢于趙，表辭蹇傲；虎<span class="jiaozhusup">章：十二行本「虎」上有「趙王」二字；乙十一本同；孔本同；退齋校同。</span>怒，欲斬詵。侍中石璞諫曰：<span class="yinhao">「今國家所當先除者，遺晉也；河西僻陋，不足爲意。今斬馬詵，必征張駿，則兵力分而爲二，建康復延數年之命矣。」</span><span class="jiazhu">復，扶又翻。</span>乃止。璞，苞之曾孫也。<span class="jiazhu">石苞事晉文帝、武帝，功參佐命。</span></p>
<p class="em2 strong"><span class="yinwen">13</span>初，漢將李閎爲晉所獲，<span class="jiazhu">事見上年。</span>逃奔于趙，漢主壽致書於趙王虎以請之，署曰<span class="yinhao">「趙王石君」</span>。虎不悅，付外議之。中書監王波曰：<span class="yinhao">「令李閎以死自誓曰：『苟得歸骨於蜀，當糾帥宗族，混同王化。』<span class="jiazhu">帥，讀曰率。</span>若其信也，則不煩一旅，<span class="jiazhu">古者行軍，五百人爲一旅。</span>坐定梁、益；若有前、却，<span class="jiazhu">一前一却，猶今人言心懷進退也。</span>不過失一亡命之人，於趙何損！李壽旣僭大號，今以制詔與之，彼必酬返，<span class="jiazhu">酬，答也。返，還也。</span>不若復爲書與之。」</span>會挹婁國獻楛矢石砮於趙，<span class="jiazhu">挹婁，古肅愼氏之國也。楛矢長尺有咫。其國東北有山出石，其利入鐵，取以爲砮。杜佑曰：挹婁國在不咸山北，夫餘東北千餘里，濱大海，南與北沃沮接，不知其北所極，廣袤數千里。人衆雖少而多勇力，處山險，善射。弓長四尺，力如弩；矢用楛，長尺八寸；青石爲鏃，所謂石砮也。其取石也，必先祈神。楛，侯古翻，木名，似蓍。砮，音奴，矢鏃也。</span>波因請以遺漢，<span class="jiazhu">遺，于季翻。</span>曰：<span class="yinhao">「使其知我能服遠方也。」</span>虎從之，遣李閎歸，厚爲之禮。閎至成都，壽下詔曰：<span class="yinhao">「羯使來庭，貢其楛矢。」</span><span class="jiazhu">羯，居謁翻。使，疏吏翻。</span>虎聞之，怒，黜王波，以白衣領職。</p>
<p class="strong"><span class="section" id="title-6"><span data-head-description="" data-head-level="h4" data-head-title="咸康七年">七年</span></span><span class="biaozhusup" data-rel="（辛丑、西元三四一年）"></span></p>
<p class="em2 strong"><span class="yinwen">1</span>春，正月，燕王皝使唐國內史陽裕等<span class="jiazhu">慕容廆置唐國郡。</span>築城於柳城之北，龍山之西，立宗廟、宮闕，命曰龍城。<span class="jiazhu">由此改柳城爲龍城縣。</span></p>
<p class="em2 strong"><span class="yinwen">2</span>二月，甲子朔，日有食之。</p>
<p class="em2 strong"><span class="yinwen">3</span>劉翔至建康，帝引見，<span class="jiazhu">見，賢遍翻。</span>問慕容鎭軍平安。對曰：<span class="yinhao">「臣受遣之日，朝服拜章。」</span><span class="jiazhu">言朝服南向拜發章表於庭。朝，直遙翻；下同。</span></p>
<p class="em2 strong">翔爲燕王皝求大將軍、燕王章璽。<span class="jiazhu">璽，斯氏翻。</span>朝議以爲：<span class="yinhao">「故事：大將軍不處邊；<span class="jiazhu">處，昌呂翻。</span>自漢、魏以來，不封異姓爲王；所求不可許。」</span>翔曰：<span class="yinhao">「自劉、石構亂，長江以北，翦爲戎藪，<span class="jiazhu">藪，蘇口翻。《周禮註》曰：澤無水曰藪。《爾雅》曰：翦，齊也。</span>未聞中華公卿之冑有一人能攘臂揮戈，摧破凶逆者也。獨慕容鎭軍父子竭力，心存本朝，以寡擊衆，屢殄強敵，使石虎畏懼，悉徙邊陲之民散居三魏，<span class="jiazhu">謂徙遼西之民也。魏郡、陽平、廣平爲三魏。</span>蹙國千里，以薊城爲北境。功烈如此，而惜海北之地不以爲封邑，何哉？昔漢高祖不愛王爵於韓、彭，故能成其帝業；項羽刓印不忍授，卒用危亡。<span class="jiazhu">事見《漢高祖紀》。卒，子恤翻。</span>吾之至心，非苟欲尊其所事，竊惜聖朝疏忠義之國，使四海無所勸慕耳。」</span></p>
<p class="em2 strong">尙書諸葛恢，翔之姊夫也，獨主異議，以爲：<span class="yinhao">「夷狄相攻，中國之利；惟器與名，不可輕許。」</span>乃謂翔曰：<span class="yinhao">「借使慕容鎭軍能除石虎，乃是復得一石虎也。<span class="jiazhu">復，扶又翻。</span>朝廷何賴焉！」</span>翔曰：<span class="yinhao">「嫠婦猶知恤宗周之隕。<span class="jiazhu">《左傳》：鄭子太叔見范獻子曰：<span class="yinhao">「嫠不恤緯而憂宗周之隕，王室之不寧，晉之恥也。」</span>嫠，陵之翻。</span>今晉室阽危，<span class="jiazhu">阽，余廉翻。</span>君位侔元、凱，曾無憂國之心邪？嚮使靡、鬲之功不立，則少康何以祀夏！桓、文之戰不捷，則周人皆爲左袵矣。<span class="jiazhu">《左傳》：夏之方衰也，后羿因夏民以代夏政；其臣寒浞殺羿而滅夏后相。后緡逃歸有仍，生少康焉。靡奔有鬲氏，自有鬲收衆以滅浞而立少康，祀夏配天，不失舊物。齊桓公北伐山戎，南伐楚，晉文公勝楚於城濮，皆率諸侯以尊周室。孔子曰：微管仲，吾其被髮左袵矣。</span>慕容鎭軍枕戈待旦，志殄凶逆，而君更唱邪惑之言，忌間忠臣。<span class="jiazhu">間，古莧翻。</span>四海所以未壹，良由君輩耳！」</span>翔留建康歲餘，衆議終不決。</p>
<p class="em2 strong">翔乃說中常侍彧弘曰：<span class="jiazhu"><span class="yinhao">「彧」</span>，通作<span class="yinhao">「郁」</span>，郁，姓也。《姓譜》有魯相郁貢。說，輸芮翻。</span><span class="yinhao">「石虎苞八州之地，帶甲百萬，志吞江、漢，自索頭、字文曁諸小國，無不臣服；<span class="jiazhu">索，昔各翻。</span>惟慕容鎭軍翼戴天子，精貫白日，而更不獲殊禮之命，竊恐天下移心解體，無復南向者矣。<span class="jiazhu">復，扶又翻。</span>公孫淵無尺寸之益於吳，吳主封爲燕王，加以九錫。<span class="jiazhu">事見七十二卷魏明帝青龍元年。</span>今慕容鎭軍屢摧賊鋒，威震秦、隴，虎比遣重使，<span class="jiazhu">比，毘寐翻。</span>甘言厚幣，欲授以曜威大將軍、遼西王；<span class="jiazhu">劉翔詭爲是言耳，然當時將軍必有曜威之號。</span>慕容鎭軍惡其非正，卻而不受。<span class="jiazhu">惡，烏路翻。</span>今朝廷乃矜惜虛名，沮抑忠順，豈社稷之長計乎！<span class="jiazhu">沮，在呂翻。</span>後雖悔之，恐無及已。」</span>弘爲之入言於帝，<span class="jiazhu">爲，于僞翻；下同。</span>帝意亦欲許之。會皝上表，稱<span class="yinhao">「庾氏兄弟擅權召亂，<span class="jiazhu">以庾亮召蘇峻、祖約之變，復據上流；庾亮死，弟翼握兵於外，弟冰專政於內也。上，時掌翻。</span>宜加斥退，以安社稷；」</span>又與庾冰書，責其當國秉權，不能爲國雪恥。冰甚懼，以其絕遠，非所能制，乃與何充奏從其請。乙卯，以慕容皝爲使持節、大將軍、都督河北諸軍事、幽州牧、大單于、燕王，<span class="jiazhu">單，音蟬。</span>備物、典策，皆從殊禮。<span class="jiazhu">師古曰：旣有備物而加之策書也。杜預云：典策，春秋之制也。余謂車輅、旂章、弓矢、斧鉞，皆可以言備物。周成王分魯公以大路、大旂、封父之繁弱、夏后氏之璜，備物典策。典者，典法也；策者，策書也。</span>又以其世子儁爲假節、安北將軍、東夷校尉、左賢王；賜軍資器械以千萬計。又封諸功臣百餘人，以劉翔爲代郡太守，封臨泉卿侯，加員外散騎常侍；<span class="jiazhu">《晉志》曰：員外散騎常侍，魏末置。</span>翔固辭不受。</p>
<p class="em2 strong">翔疾江南士大夫以驕奢酣縱相尙，嘗因朝貴宴集，<span class="jiazhu">酣，戶甘翻。朝，直遙翻。</span>謂何充等曰：<span class="yinhao">「四海板蕩，奄踰三紀，<span class="jiazhu">《板》、《蕩》，刺周厲王之詩也。板板，反也；言厲王爲政反先王與天之道，天下之民盡病也。蕩蕩，法度廢壞之貌；言天下蕩蕩無綱紀文章也。惠帝永興元年，劉淵肇亂，至是三十六年矣。</span>宗社爲墟，黎民塗炭，斯乃廟堂焦慮之時，忠臣畢命之秋也。而諸君宴安江沱，<span class="jiazhu">沱，徒河翻。江水別爲沱。</span>肆情縱欲，以奢靡爲榮，以傲誕爲賢；謇諤之言不聞，征伐之功不立，將何以尊主濟民乎！」</span>充等甚慚。</p>
<p class="em2 strong">詔遣兼大鴻臚郭悕持節詣棘城册命燕王，<span class="jiazhu">臚，陵如翻。悕，香衣翻。</span>與翔等偕北。公卿餞于江上，翔謂諸公曰：<span class="yinhao">「昔少康資一旅以滅有窮，<span class="jiazhu">《左傳》：少康邑於綸，有田一成，有衆一旅，能布其德而兆其謀，以收夏衆，遂滅有窮。少，詩照翻。</span>句踐憑會稽以報強吳；<span class="jiazhu">越王句踐棲于會稽，臥薪嘗膽，卒以滅吳。句，音鉤。</span>蔓草猶宜早除，<span class="jiazhu">《左傳》鄭祭仲曰：<span class="yinhao">「無使滋蔓，蔓難圖也，蔓草猶不可除。」</span>蔓，音萬。</span>況寇讎乎！今石虎、李壽，志相吞噬，王師縱未能澄清北方，且當從事巴、蜀。一旦石虎先人舉事，<span class="jiazhu">先，悉薦翻。</span>倂壽而有之，據形便之地以臨東南，雖有智者，不能善其後矣。」</span>中護軍謝廣曰：<span class="yinhao">「是吾心也！」</span></p>
<p class="em2 strong"><span class="yinwen">4</span>三月，戊戌，皇后杜氏崩。夏，四月，丁卯，葬恭皇后于興平陵。</p>
<p class="em2 strong"><span class="yinwen">5</span>詔實王公以下至庶人皆正土斷、白籍。<span class="jiazhu">時王公庶人多自北來，僑寓江左；今皆以土著爲斷，著之白藉也。白藉者，戶口版藉也。宋、齊以下有黃籍。斷，丁亂翻。</span></p>
<p class="em2 strong"><span class="yinwen">6</span>秋，七月，郭悕、劉翔等至燕，燕王皝以翔爲東夷護軍、領大將軍長史，以唐國內史陽裕爲左司馬，典書令李洪爲右司馬，<span class="jiazhu">晉制：王國置典書、典祠、典衞、學官令各一人。典書令，天朝吏部尙書之職。中朝制：典書令在常侍、侍郎上，及渡江則侍郎次常侍，而典書令居三軍下。</span>中尉鄭林爲軍諮祭酒。</p>
<p class="em2 strong"><span class="yinwen">7</span>八月，辛酉，東海哀王沖薨。<span class="jiazhu">沖後東海王越，事見八十七卷懷帝永嘉五年。</span></p>
<p class="em2 strong"><span class="yinwen">8</span>九月，代王什翼犍築盛樂城於故城南八里。<span class="jiazhu">犍，居言翻。樂，音洛。</span></p>
<p class="em2 strong"><span class="yinwen">9</span>代王妃慕容氏卒。</p>
<p class="em2 strong"><span class="yinwen">10</span>冬，十月，匈奴劉虎寇代西部，代王什翼犍遣軍逆擊，大破之。虎卒，子務桓立，遣使求和於代，什翼犍以女妻之。<span class="jiazhu">妻，七細翻。</span>務桓又朝貢於趙，<span class="jiazhu">朝，直遙翻。</span>趙以務桓爲平北將軍、左賢王。</p>
<p class="em2 strong"><span class="yinwen">11</span>趙橫海將軍王華帥舟師自海道襲燕安平，破之。<span class="jiazhu">此遼東郡之西安平也。四年，華以青州之衆戍海島，故得襲破之。帥，讀曰率。</span></p>
<p class="em2 strong"><span class="yinwen">12</span>燕王皝以慕容恪爲渡遼將軍，鎭平郭。自慕容翰、慕容仁之後，諸將無能繼者。及恪至平郭，撫舊懷新，屢破高句麗兵，高句麗畏之，不敢入境。</p>
<p class="em2 strong"><span class="yinwen">13</span>十二月，興平康伯陸玩薨。</p>
<p class="em2 strong"><span class="yinwen">14</span>漢主壽以其太子勢領大將軍、錄尙書事。初，成主雄以儉約寬惠得蜀人心。及李閎、王嘏還自鄴，<span class="jiazhu">王嘏去年聘趙，與李閎俱歸。</span>盛稱鄴中繁庶，宮殿壯麗；且言趙王虎以刑殺御下，故能控制境內。壽慕之，徙旁郡民三丁以上者以實成都，大脩宮室，治器玩；人有小過，輒殺以立威。<span class="jiazhu">治，直之翻。</span>左僕射蔡興、右僕射李嶷皆坐直諫死。<span class="jiazhu">嶷，魚力翻。</span>民疲於賦役，吁嗟滿道，思亂者衆矣。<span class="jiazhu">史言漢將亡。</span></p> 



</div></body></html>