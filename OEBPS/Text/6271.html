<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百二十七·宋紀九·太祖文皇帝下之下</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="宋紀九">宋紀九</span></span></h1>
<p><span class="jiazhu">昭陽大荒落<span class="biaozhusup" data-rel="（癸巳）"></span>，一年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="太祖文皇帝下之下">太祖文皇帝下之下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="元嘉三十年">元嘉三十年</span></span><span class="biaozhusup" data-rel="（癸巳、西元四五三年）"></span></p>
<p class="em2 strong"><span class="yinwen">1</span>春，正月，戊寅，以南譙王義宣爲司徒、揚州刺史。<span class="jiazhu">用義宣刺揚州，至是始出命。</span></p>
<p class="em2 strong"><span class="yinwen">2</span>蕭道成等帥氐、羌攻魏武都，魏高平鎭將苟莫于將突騎二千救之。<span class="jiazhu">帥，讀曰率。將，卽騎奇計翻。</span>道成等引還南鄭。<span class="jiazhu">南鄭，宋梁、南秦二州刺史治所。《兵志》所謂<span class="yinhao">「知難而退」</span>，蕭道成有焉。</span></p>
<p class="em2 strong"><span class="yinwen">3</span>壬午，以征北將軍始興王濬爲荊州刺史。帝怒未解，故濬久留京口；旣除荊州，入朝。<span class="jiazhu">朝，直遙翻。</span></p>
<p class="em2 strong"><span class="yinwen">4</span>戊子，詔江州刺史武陵王駿統諸軍討西陽蠻，軍于五洲。<span class="jiazhu">《水經註》：江水東逕江夏軑縣故城南。縣，故弦國也。城在山之陽，南對五洲。江中有五洲相接，故以爲名，其地當在今黃州、江州之間。孟康曰：軑，音汰。師古曰：軑，又音徒系翻。</span></p>
<p class="em2 strong"><span class="yinwen">5</span>嚴道育之亡命也，<span class="jiazhu">道育亡命事始上卷上年。</span>上分遣使者搜捕甚急。<span class="jiazhu">使，疏吏翻。</span>道育變服爲尼，匿於東宮，又隨始興王濬至京口，或出止民張旿家。<span class="jiazhu">旿，疑古翻。</span>濬入朝，復載還東宮，<span class="jiazhu">復，扶又翻。</span>欲與俱往江陵。丁巳，上臨軒，濬入受拜。<span class="jiazhu">受拜荊州刺史之命。</span>是日，有告道育在張旿家者，上遣掩捕，得其二婢，云道育隨征北還都。<span class="jiazhu">濬爲征北將軍，故稱之。</span>上謂濬與太子劭已斥遣道育，而聞其猶與往來，惆悵惋駭，<span class="jiazhu">惆，丑鳩翻。惋，烏貫翻。</span>乃命京口送二婢，須至檢覆，乃治劭、濬之罪。<span class="jiazhu">言待二婢至，檢覈覆審其事，乃罪二子也。治，直之翻。</span></p>
<p class="em2 strong">潘淑妃抱濬泣曰：<span class="yinhao">「汝南祝詛事發，<span class="jiazhu">事見上卷上年。祝，讀與呪同，職救翻。</span>猶冀能刻意思愆；何意更藏嚴道育！上怒甚，我叩頭乞恩不能解，今何用生爲！可送藥來，當先自取盡，<span class="jiazhu">謂欲先自殺也。</span>不忍見汝禍敗也。」</span>濬奮衣起曰：<span class="yinhao">「天下事尋自當判，願小寬慮，必不上累！」</span><span class="jiazhu">累，力瑞翻。判，決也，欲決意爲商臣之事也。濬辭氣凶悖如此，潘妃承帝寵又如此，而不以濬言白上，何也？婦人之仁，知愛子而欲掩覆之，不知其變愈激也。</span></p>
<p class="em2 strong"><span class="yinwen">6</span>己未，魏京兆王杜元寶坐謀反誅；建寧王崇及其子濟南王麗皆爲元所引，賜死。<span class="jiazhu">史言魏難未已。濟，子禮翻。</span></p>
<p class="em2 strong"><span class="yinwen">7</span>帝欲廢太子劭，賜始興王濬死，先與侍中王僧綽謀之；使僧綽尋漢、魏以來廢太子、諸王典故，<span class="jiazhu">典，經常之籍也。故，舊事也。</span>送尙書僕射徐湛之及吏部尙書江湛。<span class="jiazhu">送典故與二人也。</span></p>
<p class="em2 strong">武陵王駿素無寵，故屢出外藩，不得留建康；<span class="jiazhu">駿自彭城還，復出刺江州。</span>南平王鑠、建平王宏皆爲帝所愛。鑠妃，江湛之妹；隨王誕妃，徐湛之之女也；湛勸帝立鑠，湛之意欲立誕。<span class="jiazhu">史言江、徐各私其私以亂國殺身。</span>僧綽曰：<span class="yinhao">「建立之事，仰由聖懷。臣謂唯宜速斷，不可稽緩。『當斷不斷，反受其亂。』<span class="jiazhu">按《漢書》齊相召平所引道家之言。斷，丁亂翻；下同。</span>願以義割恩，略小不忍；<span class="jiazhu">《論語》孔子曰：小不忍則亂大謀。</span>不爾，便應坦懷如初，<span class="jiazhu">謂坦懷待之，如父子天性之初也。</span>無煩疑論。事機雖密，易致宣廣，不可使難生慮表，取笑千載。」</span><span class="jiazhu">易，以豉翻。難，乃旦翻。載，祖亥翻。言禍難生於思慮之外，將取笑於後世也。</span>帝曰：<span class="yinhao">「卿可謂能斷大事。然此事至重，不可不慇懃三思。且彭城始亡，<span class="jiazhu">彭城王義康死見上卷二十八年。三，息暫翻，又音如字。</span>人將謂我無復慈愛之道。」</span><span class="jiazhu">復，扶又翻。</span>僧綽曰：<span class="yinhao">「臣恐千載之後，言陛下惟能裁弟，不能裁兒。」</span>帝默然。江湛同侍坐，<span class="jiazhu">坐，徂臥翻。</span>出閣，謂僧綽曰：<span class="yinhao">「卿向言將不太傷切直！」</span>僧綽曰：<span class="yinhao">「弟亦恨君不直！」</span><span class="jiazhu">僧綽年少於湛，故自稱爲弟。</span></p>
<p class="em2 strong">鑠自壽陽入朝，旣至，失旨。帝欲立宏，嫌其非次，<span class="jiazhu">建平王宏之齒未也，於兄弟長幼之序爲非次。</span>是以議久之不決。每夜與湛之屛人語，或連日累夕。常使湛之自秉燭，繞壁檢行，慮有竊聽者。<span class="jiazhu">以，必郢翻。帝自以爲謀莫密於此矣。</span>帝以其謀告潘淑妃，淑妃以告濬，<span class="jiazhu">《左氏傳》有言：謀及婦人，宜其死也。宋文帝處此事，其識略又在吳孫亮之下。</span>濬馳報劭。劭乃密與腹心隊主陳叔兒、齋帥張超之等謀爲逆。<span class="jiazhu">齋帥主齋內仗衞，又掌湯沐、燈燭、汛掃、鋪設。帥，所類翻。</span></p>
<p class="em2 strong">初，帝以宗室強盛，慮有內難，<span class="jiazhu">慮諸弟爲難也。難，乃旦翻。</span>特加東宮兵，使與羽林相若，<span class="jiazhu">事見一百二十三卷十六年。</span>至有實甲萬人。<span class="jiazhu">《考異》曰：《宋·元凶劭傳》云：<span class="yinhao">「二十八年，彗星入太微，掃帝座。二十九年十一月，霖雨連雪，太陽罕曜。三十年正月，風霰且雷。上憂有竊發，輒加劭兵衆，東宮實甲萬人。」</span>按二十九年，劭、濬巫蠱事已發，豈有因十二月及明年正月災異而更加劭兵！今從《宋略》。</span>劭性黠而剛猛，<span class="jiazhu">黠，下八翻，桀也，慧也。</span>帝深倚之。及將作亂，每夜饗將士，或親自行酒。王僧綽密以啓聞。<span class="jiazhu">王僧綽又啓聞此事，劭之逆狀彰灼無可疑者，而帝猶豫不斷，殆天奪之鑒也。將，卽亮翻。</span>會嚴道育婢將至，癸亥夜，<span class="jiazhu">《考異》曰：《劭傳》云<span class="yinhao">「二十一日夜」</span>。按《長曆》，是月甲辰朔。《宋略》云<span class="yinhao">「癸亥夜」</span>，乃二十日也。今從之。</span>劭詐爲帝詔云：<span class="yinhao">「魯秀謀反，汝可平明守闕，帥衆入。」</span><span class="jiazhu">帥，讀曰率。</span>因使張超之等集素所畜養兵士二千餘人，皆被甲；<span class="jiazhu">畜，許六翻。被，皮義翻。</span>召內外幢隊主副，豫加部勒，云有所討。<span class="jiazhu">幢，傳江翻。</span>夜，呼前中庶子右軍長史蕭斌、<span class="jiazhu">蕭斌前嘗爲太子中庶子，而此時則爲右軍長史也。斌，音彬。</span>左衞率袁淑、中舍人殷仲素、左積弩將軍王正見<span class="jiazhu">晉武帝泰始四年罷振威、揚威護軍，置左右積弩將軍。宋、齊之制，東宮亦置左右積弩將軍。</span>並入宮。劭流涕謂曰：<span class="yinhao">「主上信讒，將見罪廢。內省無過，不能受枉。<span class="jiazhu">省，所景翻。</span>明旦當行大事，<span class="jiazhu">《左傳》：楚潘崇謂商臣曰：<span class="yinhao">「能行大事乎？」</span>對曰：<span class="yinhao">「能。」</span>遂以宮甲圍其父成王而弒之。</span>望相與戮力。」</span>因起，徧拜之，衆驚愕，莫敢對。淑、<span class="jiaozhusup">【章：十二行本「淑」上有「久之」二字；乙十一行本同；孔本同；張校同。】</span>斌皆曰：<span class="yinhao">「自古無此。願加善思。」</span><span class="jiazhu">善思，猶今人言好思量也。</span>劭怒，變色。斌懼，與衆俱曰：<span class="yinhao">「當竭身奉令。」</span>淑叱之曰：<span class="yinhao">「卿便謂殿下眞有是邪？殿下幼嘗患風，或是疾動耳。」</span><span class="jiazhu">言病風喪心，或致有是言。</span>劭愈怒，因眄淑曰：<span class="yinhao">「事當克不？」</span><span class="jiazhu">眄，眠見翻，目偏合而斜視也。不，讀曰否。</span>淑曰：<span class="yinhao">「居不疑之地，何患不克！但恐旣克之後，不爲天地所容，大禍亦旋至耳。<span class="jiazhu">旋，還反也，疾也。</span>假有此謀，猶將可息。」</span>左右引淑出，曰：<span class="yinhao">「此何事，而云可罷乎！」</span>淑還省，<span class="jiazhu">還左衞率省也。</span>繞牀行，至四更乃寢。<span class="jiazhu">更，工衡翻。</span></p>
<p class="em2 strong">甲子，宮門未開，劭以朱衣加戎服上，乘畫輪車，<span class="jiazhu">朱衣，太子入朝之服。《晉志》曰：畫輪車，駕牛，以綵漆畫輪轂，故名曰畫輪車。上起四夾杖，左右開四望，綠油幢，朱絲絡，其上形制事事如輦，其下猶如犢車耳。太子法駕亦謂之鸞路，非法駕則乘畫輪車，兩箱裏飾以金錦、黃金，塗五采。</span>與蕭斌共載，衞從如常入朝之儀。<span class="jiazhu">從，才用翻。朝，直遙翻。</span>呼袁淑甚急，淑眠不起，劭停車奉化門<span class="jiazhu">奉化門，東宮西門。</span>催之相續。淑徐起，至車後；劭使登車，又辭不上，<span class="jiazhu">上，時掌翻。</span>劭命左右殺之。守門開，<span class="jiazhu">停留以候門開曰守。</span>從萬春門入。<span class="jiazhu">萬春門，臺城東門。</span>舊制，東宮隊不得入城。<span class="jiazhu">言不得入臺城也。</span>劭以僞詔示門衞曰：<span class="yinhao">「受敕，有所收討。」</span>令後隊速來。張超之等數十人馳入雲龍門及齋閣，拔刀徑上合殿。<span class="jiazhu">李延壽曰：晉世諸帝多處內房，朝宴所臨，東、西二堂而已。孝武末年，清暑方構，永初受命，無所改作，所居惟稱西殿，不製嘉名，文帝因之，亦有合殿之稱。</span>帝其夜與徐湛之屛人語至旦，燭猶未滅，門階戶席直衞兵尙寢未起。帝見超之入，舉几捍之，五指皆落，遂弒之。<span class="jiazhu">年四十七。</span>湛之驚起，趣北戶，未及開，兵人殺之。<span class="jiazhu">趣，七喻翻。</span>劭進至合殿中閤，聞帝已殂，出坐東堂。蕭斌執刀侍直，呼中書舍人顧嘏，嘏震懼，不時出，旣至，問曰：<span class="yinhao">「欲共見廢，何不早啓？」</span>嘏未及答，卽於前斬之。江湛直上省，<span class="jiazhu">侍中省有上省、下省，上省在禁中。湛時爲侍中，入直上省。</span>聞諠譟聲，歎曰：<span class="yinhao">「不用王僧綽言，以至於此！」</span>乃匿傍小屋中，劭遣兵就殺之。宿衞舊將羅訓、徐罕皆望風屈附。<span class="jiazhu">《南史·卜天與傳》作<span class="yinhao">「徐牢」</span>。將，卽亮翻。</span>左細仗主、廣威將軍吳興卜天與<span class="jiazhu">宋宿衞之官，有細鎧主、細鎧將、細仗主等。</span>不暇被甲，<span class="jiazhu">被，皮義翻。</span>執刀持弓，疾呼左右出戰。徐罕曰：<span class="yinhao">「殿下入，汝欲何爲！」</span>天與罵曰：<span class="yinhao">「殿下常來，云何於今乃作此語！只汝是賊！」</span>手射劭於東堂，幾中之。<span class="jiazhu">射，而亦翻。幾，居豈翻。中，竹仲翻。</span>劭黨擊之，斷臂而死。隊將張泓之、朱道欽、陳滿與天與俱戰死。<span class="jiazhu">斷，丁管翻。將，卽亮翻。</span>左衞將軍尹弘惶怖通啓，求受處分。<span class="jiazhu">怖，普布翻。處，昌呂翻。分，扶問翻。</span>劭使人從東閤入，<span class="jiazhu">東閤，東閤門也。</span>殺潘淑妃及太祖親信左右數十人，<span class="jiazhu">劭尊帝廟號中宗；孝武帝卽位，改廟號曰太祖。</span>急召始興王濬使帥衆屯中堂。</p>
<p class="em2 strong">濬時在西州，<span class="jiazhu">濬自京口入朝，蹔居西州。帥，讀曰率。</span>府舍人朱法瑜<span class="jiazhu">府舍人者，濬府之舍人也。自晉以來，諸王府舍人十人。</span>奔告濬曰：<span class="yinhao">「臺內喧譟，宮門皆閉，道上傳太子反，未測禍變所至。」</span>濬陽驚曰：<span class="yinhao">「今當柰何？」</span>法瑜勸入據石頭。濬未得劭信，不知事之濟不，<span class="jiazhu">濟不，讀曰否。</span>騷擾不知所爲。將軍王慶曰：<span class="yinhao">「今宮內有變，未知主上安危，凡在臣子，當投袂赴難；<span class="jiazhu">難，乃旦翻。</span>憑城自守，非臣節也。」</span>濬不聽，乃從南門出，徑向石頭，文武從者千餘人。時南平王鑠戍石頭，兵士亦千餘人。<span class="jiazhu">從，才用翻。史言濬、鑠之衆足以討除逆亂。</span>俄而劭遣張超之馳馬召濬，濬屛人問狀，<span class="jiazhu">屛，必逞翻。</span>卽戎服乘馬而去。朱法瑜固止濬，濬不從；出中門，王慶又諫曰：<span class="yinhao">「太子反逆，天下怨憤。明公但當堅閉城門，坐食積粟，<span class="jiazhu">石頭倉城有積粟。</span>不過三日，凶黨自離。公情事如此，今豈宜去！」</span>濬曰：<span class="yinhao">「皇太子令，敢有復言者斬！」</span><span class="jiazhu">復，扶又翻。</span>旣入，見劭，劭<span class="jiaozhusup">【章：十二行本「劭」下有「謂濬」二字；乙十一行本同；孔本同；張校同。】</span>曰：<span class="yinhao">「潘淑妃遂爲亂兵所害。」</span>濬曰：<span class="yinhao">「此是下情由來所願。」</span><span class="jiazhu">梟食母，破獍食父，若濬者，兼梟獍之心以爲心。</span></p>
<p class="em2 strong">劭詐以太祖詔召大將軍義恭、尙書令何尙之入，拘於內；<span class="jiazhu">內，謂臺內。</span>幷召百官，至者纔數十人。劭遽卽位，下詔曰：<span class="yinhao">「徐湛之、江湛弒逆無狀，吾勒兵入殿，已無所及，號惋崩衂，<span class="jiazhu">號，戶刀翻。惋，烏貫翻。衂，女六翻。</span>肝心破裂。今罪人斯得，元凶克殄，可大赦，改元太初。」</span></p>
<p class="em2 strong">卽位畢，亟稱疾還永福省，<span class="jiazhu">永福省，太子所居也，在禁中。</span>不敢臨喪；以白刃自守，夜則列燈以防左右。以蕭斌爲尙書僕射、領軍將軍，以何尙之爲司空，前右衞率檀和之戍石頭，征虜將軍營道侯義綦鎭京口。義綦，義慶之弟也。<span class="jiazhu">義慶，長沙王道憐第二子，嗣臨川王道規國。</span>乙丑，悉收先給諸處兵還武庫，殺江、徐親黨尙書左丞荀赤松、右丞臧凝之等。凝之，燾之孫也。以殷仲素爲黃門侍郎，王正見爲左軍將軍，張超之、陳叔兒皆拜官、賞賜有差。輔國將軍魯秀在建康，劭謂秀曰：<span class="yinhao">「徐湛之常欲相危，<span class="jiazhu">事見上卷二十八年。</span>我已爲卿除之矣。」</span><span class="jiazhu">爲，于僞翻。</span>使秀與屯騎校尉龐秀之對掌軍隊。<span class="jiazhu">騎，奇計翻。校，戶敎翻。軍隊，軍主、隊主所統之兵。</span>劭不知王僧綽之謀，以僧綽爲吏部尙書，<span class="jiazhu">王僧綽於此時不受劭官，繼之以死，則人臣之節盡矣。</span>司徒左長史何偃爲侍中。</p>
<p class="em2 strong">武陵王駿屯五洲，沈慶之自巴水來，咨受軍略。<span class="jiazhu">《水經》：巴水出廬江雩婁縣之巴山，南歷蠻中，又南流注于江；今謂之巴河，在蘄州界；源出板石山。去年，帝使沈慶之討蠻，是年，使武陵王駿統討蠻諸軍，故慶之來詣駿咨受軍略，謂用兵之策略也。</span>三月，乙亥，典籤董元嗣<span class="jiazhu">武陵王鎭彭城，董元嗣已爲府典籤。</span>自建康至五洲，具言太子殺逆，<span class="jiazhu">殺，讀曰弒。<span class="jiaozhusup">【章：十二行本正作「弒」；孔本同；張校同。】</span></span>駿使元嗣以告僚佐。<span class="jiazhu">宣劭弒逆之罪，將舉兵也。</span>沈慶之密謂腹心曰：<span class="yinhao">「蕭斌婦人，<span class="jiazhu">言其怯弱無能爲也。</span>其餘將帥，皆易與耳。<span class="jiazhu">易，以豉翻。</span>東宮同惡，不過三十人；<span class="jiazhu">謂張超之、陳叔兒等。</span>此外屈逼，<span class="jiazhu">謂魯秀、龐秀之等。</span>必不爲用。今輔順討逆，<span class="jiazhu">順謂武陵王，逆謂劭也。</span>不憂不濟也。」</span><span class="jiazhu">沈慶之以此言作諸人義勇之氣。</span></p>
<p class="em2 strong"><span class="yinwen">8</span>壬午，魏主尊保太后爲皇太后，<span class="jiazhu">尊保太后見上卷上年。以乳母爲母，非禮也。</span>追贈祖考，官爵兄弟，皆如外戚。<span class="jiazhu">史言魏主寵秩私昵之過。</span></p>
<p class="em2 strong"><span class="yinwen">9</span>太子劭分浙東五郡爲會州，<span class="jiazhu">以會稽名州也。會，古外翻。</span>省揚州，立司隸校尉，<span class="jiazhu">浙東五郡本屬揚州，分爲會州，又改揚州爲司隸校尉以統京畿，欲倣魏、晉都洛舊制。</span>以其妃父殷沖爲司隸校尉。沖，融之曾孫也。<span class="jiazhu">殷融見九十四卷晉成帝咸和三年。</span>以大將軍義恭爲太保，荊<span class="jiaozhusup">【嚴：「荊」改「揚」。】</span>州刺史南譙王義宣爲太尉，始興王濬爲驃騎將軍，<span class="jiazhu">騕，匹妙翻。騎，奇計翻。</span>雍州刺史臧質爲丹楊尹，<span class="jiazhu">雍，於用翻。</span>會稽太守隨王誕爲會州刺史。<span class="jiazhu">欲就會稽用誕統浙東五郡。</span></p>
<p class="em2 strong">劭料檢文帝巾箱<span class="jiazhu">料，音聊。巾箱所以藏要密文書，便於尋閱。</span>及江湛家書疏，得王僧綽所啓饗士幷前代故事，<span class="jiazhu">卽所上廢太子諸王典故。疏，所去翻。</span>甲申，收僧綽，殺之。僧綽弟僧虔爲司徒左西屬，<span class="jiazhu">左西屬，左西曹屬也。舊制，司徒府有東西曹，曹有掾，有屬。宋於西曹又分左、右。</span>所親咸勸之逃，僧虔泣曰：<span class="yinhao">「吾兄奉國以忠貞，撫我以慈愛，今日之事，苦不見及耳；若得同歸九泉，猶羽化也。」</span><span class="jiazhu">羽化，猶言登仙，神仙家所謂飛昇也。</span>劭因誣北第諸王侯，云與僧綽謀反，<span class="jiazhu">諸王侯列第於臺城北，故曰北第。此皆穆、武子孫也。</span>殺長沙悼王瑾、瑾弟<span class="jiaozhusup">【章：十二行本「弟」下有「楷」字；乙十一行本同；孔本同；張校同；退齋校同。】</span>臨川哀王爗、<span class="jiazhu">臨川王義慶本長沙王道憐之子，嗣臨川王道規，今爗又以長沙王瑾弟嗣義慶。瑾，渠吝翻。</span>桂陽孝侯覬、新渝懷侯玠，<span class="jiazhu">覬，音冀。<span class="yinhao">「新渝」</span>當作<span class="yinhao">「新喻」</span>。《考異》曰：《劭傳》作<span class="yinhao">「球」</span>，今從《長沙王道憐傳》。</span>皆劭所惡也。<span class="jiazhu">惡，烏路翻。</span>瑾，義欣之子；<span class="jiazhu">義欣，長沙王道憐之子。</span>爗，義慶之子；覬、玠，義慶之弟子也。</p>
<p class="em2 strong">劭密與沈慶之手書，令殺武陵王駿。慶之求見王，王懼，辭以疾。慶之突入，以劭書示王，王泣求入內與母訣，<span class="jiazhu">武陵王母路淑媛。</span>慶之曰：<span class="yinhao">「下官受先帝厚恩，今日之事，惟力是視；殿下何見疑之深！」</span>王起再拜曰：<span class="yinhao">「家國安危，皆在將軍。」</span>慶之卽命內外勒兵。府主簿顏竣曰：<span class="jiazhu">竣，七倫翻。</span><span class="yinhao">「今四方未知義師之舉，劭據有天府，<span class="jiazhu">天府謂建康。</span>若首尾不相應，<span class="jiazhu">首，謂武陵已倡義於九江；尾，謂諸方征鎭。</span>此危道也。宜待諸鎭協謀，然後舉事。」</span>慶之厲聲曰：<span class="yinhao">「今舉大事，而黃頭小兒皆得參預，<span class="jiazhu">男女始生爲黃頭小兒。言其如嬰兒，未有知識也。</span>何得不敗！宜斬以徇！」</span>王令竣拜謝慶之，慶之曰：<span class="yinhao">「君但當知筆札事耳！」</span>於是專委慶之處分。旬日之間，內外整辦，人以爲神兵。<span class="jiazhu">《宋·帝紀》曰：三月乙未，建牙于軍門。是時多不悉舊儀，有一翁班白，自稱少從武帝征伐，頗悉其事；因使指麾，事畢忽失所在。余謂沈慶之甚練軍事，西征北伐，久在兵間，安有不悉舊儀之理！或者舉義之時，託武帝神靈以昭神人之助順，啓諸方赴義之心也。《通鑑》不語怪，故不書。處，昌呂翻。分，扶問翻。</span>竣，延之之子也。<span class="jiazhu">顏延之與謝靈運俱以文義著稱；靈運死，延之獨擅名於時，時在建康。</span></p>
<p class="em2 strong">庚寅，武陵王戒嚴誓衆。以沈慶之領司馬；襄陽太守柳元景、隨郡太守宗慤爲諮議參軍，領中兵；江夏內史朱脩之行平東將軍；記室參軍顏竣爲諮議參軍，領錄事，兼總內外；<span class="jiazhu">柳元景、宗慤以諮議參軍領中兵參軍，以前驅之任命二人也。顏竣本記室參軍，陞諮議，領錄事參軍，以總錄軍府之任命竣也。記室參軍掌牋記。夏，戶雅翻。</span>諮議參軍劉延孫爲長史、尋陽太守，行留府事。延孫，道產之子也。<span class="jiazhu">劉道產鎭襄陽有政績，見一百二十四卷十九年。</span></p>
<p class="em2 strong">南譙王義宣及臧質皆不受劭命，與司州刺史魯爽同舉兵以應駿。質、爽俱詣江陵見義宣，<span class="jiazhu">司、雍皆受督於義宣，故俱詣之。</span>且遣使勸進於王。<span class="jiazhu">使，疏吏翻。</span>辛卯，臧質子敦等在建康者聞質舉兵，皆逃亡。<span class="jiazhu">《考異》曰：《宋略》：<span class="yinhao">「庚申，武陵王戒嚴。辛亥，臧敷逃。」</span>按《長曆》，是月甲戌朔，無庚申、辛亥。又《宋略》上有甲申，下有癸巳，此必庚寅、辛卯字誤也。《宋書》<span class="yinhao">「敷」</span>作<span class="yinhao">「敦」</span>，今從之。</span>劭欲相慰悅，下詔曰：<span class="yinhao">「臧質，國戚勳臣，<span class="jiazhu">臧質，高祖敬皇后之姪，故曰國戚；有邊功，故曰勳臣。</span>方翼贊京輦，<span class="jiazhu">謂用爲丹楊尹也。</span>而子弟波迸，良可怪歎。<span class="jiazhu">迸，北諍翻。</span>可遣宣譬令還，咸復本位。」</span>劭尋錄得敦，<span class="jiazhu">毛晃曰：錄，收拾也。</span>使大將軍義恭行訓杖三十，<span class="jiazhu">以外戚子弟，行杖以訓敕之，故曰訓杖。</span>厚給賜之。</p>
<p class="em2 strong"><span class="yinwen">10</span>癸巳，劭葬太祖于長寧陵，<span class="jiazhu">據《齊書·豫章王嶷傳》，長寧陵隧道出嶷第前路，則陵近臺城矣。</span>諡曰景皇帝，廟號中宗。<span class="jiazhu">史不用劭所上諡號，而用孝武帝所改諡號，正劭弒逆之罪，絕之也。</span></p>
<p class="em2 strong"><span class="yinwen">11</span>乙未，武陵王發西陽；丁酉，至尋陽。庚子，王命顏竣移檄四方，<span class="jiazhu">《考異》曰：《宋略》移檄亦在庚申日。按《謝莊傳》曰：<span class="yinhao">「奉三月二十七日檄」</span>，然則發檄在庚子日也。</span>使共討劭。州郡承檄，翕然響應。南譙王義宣遣臧質引兵詣尋陽，與駿同下，留魯爽於江陵。</p>
<p class="em2 strong">劭以兗、冀二州刺史蕭思話爲徐、兗二州刺史，起張永爲青州刺史。思話自歷城引部曲還平城，起兵以應尋陽；<span class="jiazhu">濟南郡東平陵縣有平陸城。余謂<span class="yinhao">「平城」</span>當作<span class="yinhao">「彭城」</span>。還，從宣翻，又如字。</span>建武將軍垣護之在歷城，亦帥所領赴之。<span class="jiazhu">帥，讀曰率；下同。</span>南譙王義宣版張永爲冀州刺史。永遣司馬崔勳之等將兵赴義宣。<span class="jiazhu">將，卽亮翻。</span>義宣慮蕭思話與永不釋前憾，<span class="jiazhu">思話繫張永於獄，事見上卷上年。</span>自爲書與思話，使長史張暢爲書與永，<span class="jiazhu">張暢，永之羣從也，故義宣使之爲書。</span>勸使相與坦懷。</p>
<p class="em2 strong">隨王誕將受劭命，<span class="jiazhu">受會州刺史之命。</span>參軍事沈正說司馬顧琛曰：<span class="jiazhu">說，輸芮翻。</span><span class="yinhao">「國家此禍，開闢未聞。今以江東驍銳之衆，<span class="jiazhu">此江東，謂浙江之東也。驍，堅堯翻。</span>唱大義於天下，其誰不響應！豈可使殿下北面兇逆，受其僞寵乎！」</span>琛曰：<span class="yinhao">「江東忘戰日久，雖逆順不同，然強弱亦異，<span class="jiazhu">琛意謂雖以順討逆，然建康強而江東弱，其勢異也。</span>當須四方有義舉者，<span class="jiazhu">須，待也。</span>然後應之，不爲晚也。」</span>正曰：<span class="yinhao">「天下未嘗有無父無君之國，寧可自安讎恥而責義於餘方乎！今正以弒逆冤酷，義不共戴天，<span class="jiazhu">《禮記》曰：父母之讎，不共戴天。</span>舉兵之日，豈求必全邪！馮衍有言：『大漢之貴臣，將不如荊、齊之賤士乎！』<span class="jiazhu">此蓋馮衍責田邑之言。荊、齊之賤士，謂申包胥赴秦求救以存荊，王孫賈殺淖齒以存齊也。</span>況殿下義兼臣子，事實國家者哉！」</span>琛乃與正共入說誕，誕從之。<span class="jiazhu">說，輸芮翻。</span>正，田子之兄子也。<span class="jiazhu">沈田子從武帝入關有功，後以殺王鎭惡受誅。</span></p>
<p class="em2 strong">劭自謂素習武事，語朝士曰：<span class="yinhao">「卿等但助我理文書，勿措意戎旅；若有寇難，<span class="jiazhu">語，牛倨翻。朝，直遙翻。難，乃旦翻。</span>吾自當之；但恐賊虜不敢動耳。」</span>及聞四方兵起，始憂懼，戒嚴，悉召下番將吏，<span class="jiazhu">宿衞分上下番，便休迭代。今悉召下番將吏以自備，更不分番。</span>遷淮南<span class="jiaozhusup">【章：十二行本「南」下有「岸」字；乙十一行本同；孔本同；退齋校同。】</span>居民於北岸，<span class="jiazhu">秦淮南岸當新亭、石頭來路，北縣卽臺城。遷淮南居民於北岸，欲阻淮以自固。</span>盡聚諸王及大臣於城內，<span class="jiazhu">防其出奔也。</span>移江夏王義恭處尙書下舍，分義恭諸子處侍中下省。<span class="jiazhu">處，昌呂翻。據《南史》，侍中下省在神虎門外。</span></p>
<p class="em2 strong">夏，四月，癸卯朔，柳元景統寧朔將車薛安都等十二軍發湓口，<span class="jiazhu">湓，音盆。</span>司空中兵參軍徐遺寶以荊州之衆繼之。<span class="jiazhu">南譙王義宣旣進位司空，以徐遺寶爲中兵參軍。</span>丁未，武陵王發尋陽，沈慶之總中軍以從。<span class="jiazhu">從，才用翻。</span></p>
<p class="em2 strong">劭立妃殷氏爲皇后。</p>
<p class="em2 strong">庚戌，武陵王檄書至建康，劭以示太常顏延之曰：<span class="yinhao">「彼誰筆也？」</span>延之曰：<span class="yinhao">「竣之筆也。」</span>劭曰：<span class="yinhao">「言辭何至於是！」</span>延之曰：<span class="yinhao">「竣尙不顧老臣，安能顧陛下！」</span>劭怒稍解。悉拘武陵王子於侍中下省，南譙王義宣子於太倉空舍。劭欲盡殺三鎭士民家口。<span class="jiazhu">三鎭，謂雍、荊、江。</span>江夏王義恭、何尙之皆曰：<span class="yinhao">「凡舉大事者不顧家；且多是驅逼，今忽誅其室累，正足堅彼意耳。」</span><span class="jiazhu">累，力瑞翻。</span>劭以爲然，乃下書一無所問。</p>
<p class="em2 strong">劭疑朝廷舊臣皆不爲己用，乃厚撫魯秀及右軍參軍王羅漢，悉以軍事委之；<span class="jiazhu">二人皆驍勇善戰，故厚撫之，委以軍事，冀得其力。</span>以蕭斌爲謀主，殷沖掌文符。蕭斌勸劭勒水軍自上決戰，不爾則保據梁山。<span class="jiazhu">上，時掌翻。今太平州當塗縣西南三十里有天門山，亦曰蛾眉山。兩山夾大江對峙，東曰博望山，西曰梁山。</span>江夏王義恭以南軍倉猝，船舫陋小，不利水戰，<span class="jiazhu">江水東流至武昌以下，漸漸向北流。蓋南紀諸山所迫，坡陀之勢，漸使之然也。至于江寧，江流愈北。建康當下流都會，望尋陽、武昌皆直南，望歷陽、壽陽皆直西，故建康謂歷陽、皖城以西皆曰江西，而江西亦謂建康爲江東。建康謂采石爲南州，京口爲北府，皆地勢然也。江夏王義恭在建康，以義師爲南軍，卽此義。舫，甫妄翻。</span>乃進策曰：<span class="yinhao">「賤駿小年未習軍旅，遠來疲弊，宜以逸待之。今遠出梁山，則京都空弱，東軍乘虛，或能爲患。<span class="jiazhu">東軍，謂會稽隨王誕之兵也。</span>若分力兩赴，則兵散勢離，不如養銳待期，坐而觀釁。割棄南岸，栅斷石頭，此先朝舊法，<span class="jiazhu">釁，許靳翻。斷，丁管翻。朝，直遙翻。先朝舊法，謂晉明帝拒王含及武帝拒盧循時用兵之法。</span>不憂賊不破也。」</span>劭善之。斌厲色曰：<span class="yinhao">「南中郎二十年少，能建如此大事，豈復可量！<span class="jiazhu">時武陵王駿爲南中郎將、江州刺史，故稱之。武陵王時年二十四。少，詩照翻。復，扶又翻。量，音良。</span>三方同惡，勢據上流；<span class="jiazhu">三方，謂荊、雍、江。</span>沈慶之甚練軍事，柳元景、宗慤屢嘗立功，<span class="jiazhu">沈慶之常與蕭斌同在碻磝；柳元景討蠻，出關、陝皆有功；宗慤有平林邑之功，又有討蠻之功；故斌皆憚之。</span>形勢如此，實非小敵。唯宜及人情未離，尙可決力一戰；端坐臺城，何由得久！今主、相咸無戰意，豈非天也！」</span><span class="jiazhu">弒逆事起，蕭斌以宮僚之舊，逼於兇威，遂爲同惡。其心慙負天地，無所自容，唯欲幸一戰之勝，相與苟活。今劭不肯逆戰，斌知必敗，故歸之天。相，息亮翻。</span>劭不聽。或勸劭保石頭城。劭曰：<span class="yinhao">「昔人所以固石頭城者，俟諸侯勤王耳。我若守此，誰當見救！唯應力戰決之；不然，不克。」</span>日日自出行軍，慰勞將士，<span class="jiazhu">行，下孟翻。勞，力到翻。</span>親督都水治船艦。<span class="jiazhu">都水，漢官，處處有之；前漢屬水衡都尉，後漢屬少府，其後分屬郡國；晉屬大司農。治，直之翻。</span>壬子，焚淮南岸室屋、淮內船舫，悉驅民家渡水北。<span class="jiazhu">秦淮水之北也。</span></p>
<p class="em2 strong">立子偉之爲皇太子。以始興王濬妃父褚湛之爲丹楊尹。湛之，裕之之兄子也。<span class="jiazhu">褚裕之見一百十卷晉安帝義熙六年。</span>濬爲侍中、中書監、司徒、錄尙書六條事，加南平王鑠開府儀同三司，以南兗州刺史建平王宏爲江州刺史。<span class="jiazhu">欲以代武陵王。</span>太尉司馬龐秀之自石頭先衆南奔，人情由是大震。<span class="jiazhu">劭委龐秀之以掌軍隊，秀之先奔南軍，故人情大震。先，息薦翻。</span>以營道侯義綦爲湘州刺史，檀和之爲雍州刺史。<span class="jiazhu">欲以代臧質。雍，於用翻。</span></p>
<p class="em2 strong">癸丑，武陵王軍于鵲頭。<span class="jiazhu">鵲頭在宣城郡界。《左傳》：楚以諸侯伐吳，吳敗之于鵲岸。《唐志》：宣州南陵縣有鵲頭鎭兵，蓋其地在鵲洲之頭。</span>宣城太守王僧達得武陵王檄，未知所從。客說之曰：<span class="yinhao">「方今釁逆滔天，<span class="jiazhu">說，輸芮翻。釁，許覲翻。</span>古今未有。爲君計，莫若承義師之檄，移告傍郡。苟在有心，誰不響應！<span class="jiazhu">謂凡有人心者，皆若響之應聲。</span>此上策也。如其不能，可躬帥向義之徒，<span class="jiazhu">帥，讀曰率。</span>詳擇水陸之便，致身南歸，亦其次也。」</span>僧達乃自候道南奔，<span class="jiazhu">候道，伺候邊上警急之道也。今沿路列置烽臺者卽候道。</span>逢武陵王於鵲頭。王卽以爲長史。僧達，弘之子也。<span class="jiazhu">王弘歷事武、文，位任隆重。</span>王初發尋陽，沈慶之謂人曰：<span class="yinhao">「王僧達必來赴義。」</span>人問其故。慶之曰：<span class="yinhao">「吾見其在先帝前議論開張，意向明決；以此言之，其至必也。」</span><span class="jiazhu">王氏江南冠族，僧達又名公之子也。沈慶之於建義之初，欲致之以爲民望耳。</span></p>
<p class="em2 strong">柳元景以舟艦不堅，憚於水戰，乃倍道兼行，丙辰，至江寧步上，<span class="jiazhu">江寧縣臨江渚，晉咸和之後，以江外無事，於南浦置江寧縣。宋白曰：江寧縣本秣陵之地，晉置江寧縣，在今縣南七十里，故城存焉。隋開皇十年，移於冶城。按宋白所謂今縣，乃天祐十四年楊氏所置縣也。艦，戶黯翻。上，時掌翻。</span>使薛安都帥鐵騎曜兵於淮上，<span class="jiazhu">秦淮之上也。</span>移書朝士，爲陳逆順。<span class="jiazhu">朝，直遙翻。爲，于僞翻。觀柳元景用兵方略，固有必勝之理矣。</span></p>
<p class="em2 strong">劭加吳興太守汝南周嶠冠軍將軍。隨王誕檄亦至，嶠素恇怯，回惑不知所從；<span class="jiazhu">冠，古玩翻。恇，去王翻。</span>府司馬丘珍孫殺之，舉郡應誕。</p>
<p class="em2 strong">戊午，武陵王至南洲，降者相屬；<span class="jiazhu">南洲，屬姑孰。降，戶江翻；下同。屬，之欲翻。</span>己未，軍于溧洲。<span class="jiazhu">溧，音栗。</span>王自發尋陽，有疾不能見將佐，唯顏竣出入臥內，<span class="jiazhu">在室在舟，凡寢臥之所皆謂之臥內。將，卽亮翻。</span>擁王於膝，親視起居。疾屢危篤，不任咨稟，竣皆專決。<span class="jiazhu">言病甚不能決事，風內外咨稟，竣皆專決。任，音壬。</span>軍政之外，間以文敎書檄，應接遐邇，<span class="jiazhu">間，古莧翻。</span>昏曉臨哭，若出一人。<span class="jiazhu">臨，力鴆翻。</span>如是累旬，自舟中甲士亦不知王之危疾也。<span class="jiazhu">按是月丁未，王發尋陽，己未至溧洲，十三日耳，丙寅至江寧，方二十日；今曰累旬，當是以至江寧爲限耳。</span></p>
<p class="em2 strong">癸亥，柳元景潛至新亭，依山爲壘。<span class="jiazhu">《考異》曰：《宋略》云：<span class="yinhao">「壬戌，元景次新林，依山爲壘。」</span>按《本紀》：<span class="yinhao">「癸亥，元景至新亭。」</span>《元景傳》：<span class="yinhao">「元景至新亭經日，劭乃水陸出軍。」</span>今從之。</span>新降者皆勸元景速進，元景曰：<span class="yinhao">「不然。理順難恃，同惡相濟，輕進無防，實啓寇心。」</span><span class="jiazhu">《兵法》所謂<span class="yinhao">「先爲不可勝以待敵之可勝」</span>，柳元景以之。</span></p>
<p class="em2 strong">元景營未立，劭龍驤將軍詹叔兒覘知之，<span class="jiazhu">驤，思將翻。</span>勸劭出戰，劭不許。甲子，劭使蕭斌統步軍，褚湛之統水軍，與魯秀、王羅漢、劉簡之精兵合萬人，<span class="jiazhu">史言唯魯秀、王羅漢、劉簡之所部之兵精耳。</span>攻新亭壘，劭自登朱雀門督戰。元景宿令軍中曰：<span class="yinhao">「鼓繁氣易衰，叫數力易竭；<span class="jiazhu">宿令者，先未戰之日而令之也。易，以豉翻。數，所角翻。</span>但銜枚疾戰，一聽吾鼓聲。」</span>劭將士懷劭重賞，皆殊死戰。元景水陸受敵，意氣彌強，麾下勇士，悉遣出鬬，左右唯留數人宣傳。<span class="jiazhu">宣傳號令也。</span>劭兵勢垂克，魯秀擊退鼓，劭衆遽止。<span class="jiazhu">師之耳目在於旗鼓，鼓疾所以進衆，鼓徐所以退衆，魯秀誤鳴退鼓，天使之也。</span>元景乃開壘鼓譟以乘之，劭衆大潰，墜淮死者甚多。劭更帥餘衆，自來攻壘，<span class="jiazhu">帥，讀曰率。</span>元景復大破之，所殺傷過於前戰，士卒爭赴死馬澗，澗爲之溢；<span class="jiazhu">死者塞澗，故澗水溢。復，扶又翻。爲，于僞翻。</span>劭手斬退者，不能禁。劉簡之死，蕭斌被創，<span class="jiazhu">被，皮義翻。創，初良翻。</span>劭僅以身免，走還宮。魯秀、褚湛之、檀和之皆南奔。</p>
<p class="em2 strong">丙寅，武陵王至江寧。丁卯，江夏王義恭單騎南奔；<span class="jiazhu">夏，戶雅翻。騎，奇計翻。</span>劭殺義恭十二子。</p>
<p class="em2 strong">劭、濬憂迫無計，以輦迎蔣侯神像置宮中，稽顙乞恩，拜爲大司馬，封鍾山王；<span class="jiazhu">蔣侯，蔣子文也；廟食鍾山。吳孫氏以其祖諱鍾，改曰蔣山。稽，音啓。</span>拜蘇侯神爲驃騎將軍。<span class="jiazhu">據《齊書·崔祖思傳》，蘇侯神卽蘇峻。驃，匹妙翻。騎，奇計翻。</span>以濬爲南徐州刺史，與南平王鑠並錄尙書事。</p>
<p class="em2 strong">戊辰，武陵王軍于新亭，大將軍義恭上表勸進。散騎侍郎徐爰在殿中誑劭，云自追義恭，遂歸武陵王。<span class="jiazhu">因出追義恭，遂得歸順。散，悉亶翻。誑，居況翻。</span>時王軍府草創，不曉朝章；爰素所諳練。<span class="jiazhu">諳，烏含翻。</span>乃以爰兼太常丞，撰卽位儀注。己巳，王卽皇帝位，大赦。文武賜爵一等，從軍者二等。<span class="jiazhu">謂從軍自尋陽至新亭，進爵二等以優之。</span>改諡大行皇帝曰文，廟號太祖。以大將軍義恭爲太尉、錄尙書六條事、南徐州刺史。是日，劭亦臨軒拜太子偉之。大赦，唯劉駿、義恭、義宣、誕不在原例。<span class="jiazhu">此劭所下赦文所該也。</span>庚子，以南譙王義宣爲中書監、丞相、錄尙書六條事、揚州刺史，隨王誕爲衞將軍、開府儀同三司、荊州刺史，臧質爲車騎將軍、開府儀同三司、江州刺史，<span class="jiazhu">騎，奇計翻；下同。</span>沈慶之爲領軍將軍，蕭思話爲尙事左僕射。壬申，以王僧達爲右僕射，柳元景爲侍中、左衞將軍，宗慤爲右衞將軍，張暢爲吏部尙書，劉延孫、顏竣並爲侍中。</p>
<p class="em2 strong">五月，癸酉朔，臧質以雍州兵二萬至新亭。<span class="jiazhu">雍，於用翻。</span>豫州刺史劉遵考遣其將夏侯獻之帥步騎五千軍于瓜步。<span class="jiazhu">將，卽亮翻。帥，讀曰率。</span></p>
<p class="em2 strong">先是，世祖遣寧朔將軍顧彬之將兵東入，受隨王誕節度。<span class="jiazhu">孝武帝廟號世祖。時初卽位，而遂以廟號書之，蓋因舊史耳。先，悉薦翻。</span>誕遣參軍劉季之將兵與彬之俱向建康，誕自頓西陵，爲之後繼。<span class="jiazhu">西陵，今紹興府蕭山縣西興鎭是也。其地西臨浙江，吳越王錢鏐以陵非吉語，改曰西興。將，音卽亮翻。</span>劭遣殿中將軍燕欽等拒之，相遇於曲阿奔牛塘，<span class="jiazhu">今常州武進縣有奔牛鎭及奔牛堰，故老相傳，云古有金牛奔此，因以名之。</span>欽等大敗。劭於是緣淮樹栅以自守，又決破崗、方山埭以絕東軍。<span class="jiazhu">破崗在晉陵郡延陵縣西北，亦有埭。埭，音代。</span>時男丁旣盡，召婦女供役。</p>
<p class="em2 strong">甲戌，魯秀等募勇士攻大航，克之。<span class="jiazhu">大航，卽朱雀航。航，戶剛翻。《考異》曰：《元凶傳》云<span class="yinhao">「其月三日」</span>。按《宋略》，甲戌乃二日也。</span>王羅漢聞官軍已渡，卽放仗降，緣渚幢隊以次奔散，<span class="jiazhu">渚，謂秦淮渚也。時劭兵緣渚備守以禦義師，卽秦淮北岸也。幢隊，幢隊主副所領兵也。降，戶江翻。</span>器仗鼓蓋，充塞路衢。<span class="jiazhu">塞，悉則翻。</span>是夜，劭閉守六門，<span class="jiazhu">臺城六門，大司馬門、東華門、西華門、萬春門、太陽門、承明門也。</span>於門內鑿塹立栅；城中沸亂，<span class="jiazhu">塹，七豔翻。</span>丹楊尹尹弘等文武將吏爭踰城出降。<span class="jiazhu">降，戶江翻；下同。</span>劭燒輦及袞冕服于宮庭。蕭斌宣令所統，使皆解甲，自石頭戴白幡來降；詔斬斌於軍門。濬勸劭載寶貨逃入海，劭以人情離散，不果行。</p>
<p class="em2 strong">乙亥，輔國將軍朱脩之克東府，丙子，諸軍克臺城，各由諸門入會于殿庭，獲王正見，斬之。張超之走至合殿御床之所，爲軍士所殺，刳腸割心，諸將臠其肉，生噉之。<span class="jiazhu">噉，徒覽翻，又徒濫翻。</span>建平等七王號哭俱出。<span class="jiazhu">七王，建平王宏及東海王禕、義陽王昶、武昌王渾、湘東王彧、建安王休仁；餘一人當是休祐，但未封。劭蓋拘七王於宮中，故號哭俱出。號，戶高翻。</span>劭穿西垣，入武庫井中，隊副高禽執之。劭曰：<span class="yinhao">「天子何在？」</span>禽曰：<span class="yinhao">「近在新亭。」</span>至殿前，臧質見之慟哭，劭曰：<span class="yinhao">「天地所不覆載，丈人何爲見哭？」</span><span class="jiazhu">覆，敷又翻。臧質，武敬皇后之姪，故劭呼爲丈人。</span>又謂質曰：<span class="yinhao">「可爲啟得遠徙不？」</span><span class="jiaozhusup">【可爲啟得遠徙不　吳本作“可得爲啟遠徙不”，陳本作“劭可啟得遠徙不”，《四庫全書》同陳本。】</span><span class="jiazhu">不，讀曰否，</span>質曰：<span class="yinhao">「主上近在航南，<span class="jiazhu">航南，謂大航之南。</span>自當有處分。」</span><span class="jiazhu">處，昌呂翻。分，扶問翻。</span>縛劭於馬上，防送軍門。時不見傳國璽，<span class="jiazhu">璽，斯氏翻。</span>以問劭，劭曰：<span class="yinhao">「在嚴道育處。」</span>就取，得之。斬劭及四子於牙下。濬帥左右數十人挾南平王鑠南走，<span class="jiazhu">帥，讀曰率。</span>遇江夏王義恭於越城。濬下馬曰：<span class="yinhao">「南中郎今何所作？」</span>義恭曰：<span class="yinhao">「上已君臨萬國。」</span>又曰：<span class="yinhao">「虎頭來得無晚乎？」</span>義恭曰：<span class="yinhao">「殊當恨晚。」</span>又曰：<span class="yinhao">「故當不死邪？」</span>義恭曰：<span class="yinhao">「可詣行闕請罪。」</span><span class="jiazhu">天子出行幸，所居之所謂之行宮；豹尾之內同之禁中；旌門之外謂之行闕。</span>又曰：<span class="yinhao">「未審能賜一職自效不？」</span><span class="jiazhu">不，讀曰否。史言劭、濬狂愚望生。</span>義恭又曰：<span class="yinhao">「此未可量。」</span><span class="jiazhu">量，音良。</span>勒與俱歸，於道斬之，及其三子。劭、濬父子首並梟於大航，<span class="jiazhu">梟，堅堯翻。</span>暴尸於市。劭妃殷氏及劭、濬諸女、妾媵，皆賜死於獄。<span class="jiazhu">媵，以證翻。</span>汙瀦劭所居齋。<span class="jiazhu">古者，臣弒君，子弒父，殺無赦；壞其室，汙其宮而瀦焉。鄭玄曰：瀦，都也。南方人謂都爲瀦，釋停水曰瀦。</span>殷氏且死，謂獄丞江恪曰：<span class="yinhao">「汝家骨肉相殘，何以枉殺無罪人？」</span>恪曰：<span class="yinhao">「受拜皇后，非罪而何？」</span>殷氏曰：<span class="yinhao">「此權時耳，當以鸚鵡爲后。」</span>褚湛之之南奔也，濬卽與褚妃離絕，故免於誅。<span class="jiazhu">史言褚妃得免死之由。</span>嚴道育、王鸚鵡並都街鞭殺，焚尸，揚灰於江。殷沖、尹弘、王羅漢及淮南太守沈璞皆伏誅。<span class="jiazhu">璞累爲濬參佐，守于湖不迎義師，故誅。</span></p>
<p class="em2 strong">庚辰，解嚴。辛巳，帝如東府，百官請罪，詔釋之。甲申，尊帝母路淑媛爲皇太后。<span class="jiazhu">淑媛，魏文帝所制。晉武帝采漢、魏之制，淑妃、淑媛、淑儀、脩華、脩儀、脩容、婕妤、容華、充華，爲九嬪，位視九卿。媛，于眷翻。</span>太后，丹楊人也。乙酉，立妃王氏爲皇后。后父偃，導之玄孫也。<span class="jiazhu">王導，東晉元臣，子孫爲江左衣冠甲族。</span>戊子，以柳元景爲雍州刺史。<span class="jiazhu">雍，於用翻。</span>辛卯，追贈袁淑爲太尉，諡忠憲公；徐湛之爲司空，諡忠烈公；江湛爲開府儀同三司，諡忠簡公；王僧綽爲金紫光祿大夫，諡簡侯。<span class="jiazhu">旌其死難也。</span>壬辰，以太尉義恭爲揚、南徐二州刺史，進位太傅，領大司馬。</p>
<p class="em2 strong">初，劭以尙書令何尙之爲司空、領尙書令，子征北長史偃爲侍中，父子並居權要。及劭敗，尙之左右皆散，自洗黃閤。<span class="jiazhu">舊制，三公聽事置黃閤。《五代志》曰：三公府三門，當中開黃閤，設內屛。</span>殷沖等旣誅，人爲之寒心。<span class="jiazhu">爲，于僞翻。</span>帝以尙之、偃素有令譽，且居劭朝用智將迎，時有全脫，<span class="jiazhu">所謂全脫者，活三鎭士民家口。朝，直遙翻。</span>故特免之；復以尙之爲尙書令，偃爲大司馬長史，位遇無改。</p>
<p class="em2 strong">甲午，帝謁初寧、長寧陵。追贈卜天與益州刺史，謚壯侯，<span class="jiazhu">旌死節也。</span>與袁淑等四家，長給稟祿。<span class="jiazhu">卜天與、袁淑、徐湛之、江湛四家。稟，筆錦翻，賜穀也，供給也；又力錦翻，廩食也。</span>張泓之等各贈郡守。<span class="jiazhu">旌其戰死也。</span>戊戌，以南平王鑠爲司空，建平王宏爲尙書左僕射，蕭思話爲中書令、丹楊尹。六月，丙午，帝還宮。<span class="jiazhu">還自謁陵也。</span></p>
<p class="em2 strong"><span class="yinwen">12</span>初，帝之討西陽蠻也，<span class="jiazhu">屯五州時。</span>臧質使柳元景將兵會之。及質起兵，欲奉南譙王義宣爲主，潛使元景帥所領西還，<span class="jiazhu">帥，讀曰率。還，從宣翻。</span>元景卽以質書呈帝，語其信曰：<span class="jiazhu">語，牛倨翻。信，使也。</span><span class="yinhao">「臧冠軍當是未知殿下義舉耳。<span class="jiazhu">臧質以冠軍將軍鎭襄陽。冠，古玩翻。</span>方應伐逆，不容西還。」</span>質以此恨之。及元景爲雍州，<span class="jiazhu">雍，於用翻。</span>質慮其爲荊、江後患，建議元景當爲爪牙，不宜遠出。帝重違其言，戊申，以元景爲護軍將軍，領石頭戍事。</p>
<p class="em2 strong"><span class="yinwen">13</span>己酉，以司州刺史魯爽爲南豫州刺史。庚戌，以衞軍司馬徐遺寶爲兗州刺史。<span class="jiazhu">爲魯爽、徐遺寶與臧質同反張本。</span></p>
<p class="em2 strong"><span class="yinwen">14</span>庚申，詔有司論功行賞，封顏竣等爲公、侯。<span class="jiazhu">竣，七倫翻。</span></p>
<p class="em2 strong"><span class="yinwen">15</span>辛未，徙南譙王義宣爲南郡王，隨王誕爲竟陵王，立義宣次子宜陽侯愷爲南譙王。</p>
<p class="em2 strong"><span class="yinwen">16</span>閏月，壬申，以領軍將軍沈慶之爲南兗州刺史，鎭盱眙。<span class="jiazhu">盱眙，音吁怡。</span>癸酉，以柳元景爲領軍將軍。</p>
<p class="em2 strong"><span class="yinwen">17</span>乙亥，魏太皇太后赫連氏殂。</p>
<p class="em2 strong"><span class="yinwen">18</span>丞相義宣固辭內任及子愷王爵。甲午，更以義宣爲荊、湘二州刺史，<span class="jiazhu">沈約曰：晉懷帝分荊州立湘州，成帝咸和三年省，安帝義熙八年復立，十二年又省，宋武帝永初三年又立，文帝元嘉八年省，十七年又立，二十九年又省，孝武帝孝建元年又立。今按是年四月，元凶劭以營道侯義綦爲湘州刺史，蓋以義宣以荊州舉義，欲分其軍府耳。帝旣卽位，遂以義宣爲荊、湘二州刺史，湘州之立寔在是年也。更，工衡翻。</span>愷爲宜陽縣王，將佐以下並加賞秩。<span class="jiazhu">將，卽亮翻。</span>以竟陵王誕爲揚州刺史。</p>
<p class="em2 strong"><span class="yinwen">19</span>秋，七月，辛酉<span class="jiaozhusup">【章：十二行本「酉」作「丑」；乙十一行本同；孔本同。】</span>朔，日有食之。甲寅，詔求直言。辛酉，詔省細作幷尙方彫文塗飾；貴戚競利，悉皆禁絕。<span class="jiazhu">宋有細作署令，大明四年改爲左右御府令。</span></p>
<p class="em2 strong">中軍錄事參軍周朗上疏，以爲：<span class="yinhao">「毒之在體，必割其緩處。歷下、泗間，不足戍守。<span class="jiazhu">歷下，謂歷城；泗間，謂彭城湖陸。</span>議者必以爲胡衰不足避，<span class="jiazhu">當時議者，蓋以魏連有內難，遂謂之衰。</span>而不知我之病甚於胡矣。<span class="jiazhu">兵甲饋餫之費，虛內以給外，則吾國之病甚於胡運之衰。</span>今空守孤城，徒費財役。使虜但發輕騎三千，更互出入，<span class="jiazhu">騎，奇計翻。更，工衡翻。</span>春來犯麥，秋至侵禾，水陸漕輸，居然復絕；<span class="jiazhu">虜騎至則江南之人不敢至彭、泗，水陸漕輸絕矣。復，扶又翻。</span>於賊不勞而邊已困，不至二年，卒散民盡，可蹻足而待也。<span class="jiazhu">蹻，巨驕翻。</span>今人知不以羊追狼、蟹捕鼠，而令重車弱卒與肥馬悍胡相逐，其不能濟固宜矣。<span class="jiazhu">言不濟事也。悍，下罕翻，又侯旰翻。</span>又，三年之喪，天下之達喪；漢氏節其臣則可矣，薄其子則亂也。<span class="jiazhu">短喪自漢景帝始，詳見十五卷漢文帝後七年。</span>凡法有變於古而刻於情，則莫能順焉；至乎敗於禮而安於身，必遽而奉之。今陛下以大孝始基，宜反斯謬。<span class="jiazhu">言帝旣能討元凶劭之罪，當行三年之喪，以反短喪之謬。</span>又，舉天下以奉一君，何患不給？一體炫金，不及百兩，<span class="jiazhu">炫，胡練翻；炫金，今之銷金是也。</span>一歲美衣，不過數襲；而必收寶連櫝，集服累笥，目豈常視，身未時親，是櫝帶寶、笥著衣也，<span class="jiazhu">著，陟略翻。</span>何糜蠹之劇，惑鄙之甚邪！且細作始幷，以爲儉節；而市造華怪，卽傳於民。如此，則遷也，非罷也。<span class="jiazhu">此等語切中當時之病。凡欲言時政，若此可也；否則，迎合以徼利祿耳。</span>凡厥庶民，制度日侈，見車馬不辨貴賤，視冠服不知尊卑。尙方今造一物，小民明已䁹睨；<span class="jiazhu">明，謂來旦也。䁹，與睥同，匹詣翻。</span>宮中朝製一衣，庶家晚已裁學。侈麗之源，實先宮閫。<span class="jiazhu">嗚呼！我宋之將亡，其習俗亦如此，吾是以悲二宋之一轍也，嗚呼！先，悉薦翻。</span>又，設官者宜官稱事立，人稱官置。<span class="jiazhu">稱，尺證翻。</span>王侯識未堪務，不應強仕。<span class="jiazhu">此強仕，謂強之使仕也。強，其兩翻。</span>且帝子未官，人誰謂賤？但宜詳置賓友，茂擇正人，亦何必列長史、參軍、別駕從事，然後爲貴哉？<span class="jiazhu">此言亦深切宋藩王出鎭之弊。</span>又，俗好以毀沈人，不察其所以致毀；<span class="jiazhu">好，呼到翻。沈，持林翻；沈，言沒人之實也。</span>以譽進人，不察其所以致譽。<span class="jiazhu">譽，音余；下同。</span>役徒皆鄙，則宜擢其毀者；譽黨悉庸，則宜退其譽者。如此，則毀譽不妄，善惡分矣。<span class="jiazhu">《論語》：子貢問孔子曰：<span class="yinhao">「鄕皆好之，何如？」</span>子曰：<span class="yinhao">「未可也。」</span><span class="yinhao">「鄕人皆惡之，何如？」</span>子曰：<span class="yinhao">「未可也。不如鄕人之善者好之，其不善者惡之。」</span>周朗之言，正得此意。蓋晉、宋以來，諸州中正品定人物，高下其手，毀譽之失實也久矣。</span>凡無世不有言事，無時不有下令。然升平不至，昏危相繼，何哉？設令之本非實故也。」</span><span class="jiazhu">朗指帝求言非實。</span>書奏，忤旨，自解去職。朗，嶠之弟也。<span class="jiazhu">周嶠爲丘珍孫所殺，事見上。忤，五故翻。</span></p>
<p class="em2 strong">侍中謝莊上言：<span class="yinhao">「詔云：『貴戚競利，悉皆禁絕。』此實允愜民聽。若有犯違，則應依制裁糾；若廢法申恩，便爲明詔旣下而聲實乖爽也。<span class="jiazhu">爽，差也。</span>臣愚謂大臣在祿位者，尤不宜與民爭利。不審可得在此詔不？」</span><span class="jiazhu">不，讀曰否。</span>莊，弘微之子也。<span class="jiazhu">謝弘微進用於元嘉之初。</span></p>
<p class="em2 strong">上多變易太祖之制，郡縣以三周爲滿，宋之善政，於是乎衰。<span class="jiazhu">元嘉之制，守宰以六期爲斷。然自時厥後，率以三周爲滿，而又有數更數易，不及三周者。</span></p>
<p class="em2 strong"><span class="yinwen">20</span>乙丑，魏濮陽王閭若文、征西大將軍永昌王仁皆坐謀叛，仁賜死長安，若文伏誅。</p>
<p class="em2 strong"><span class="yinwen">21</span>南平穆王鑠素負才能，意常輕上；又爲太子劭所任，出降最晚。<span class="jiazhu">鑠爲始興王濬所挾而走，遇江夏王義恭乃降，非本心也。降，戶江翻。</span>上潛使人毒之，己巳，鑠卒，贈司徒，以商臣之諡諡之。<span class="jiazhu">楚世子商臣弒君父而自立，卒後諡曰穆。</span></p>
<p class="em2 strong"><span class="yinwen">22</span>南海太守蕭簡據廣州反。簡，斌之弟也。<span class="jiazhu">蕭斌以逆黨誅，其弟懼連坐而反。</span>詔新南海太守南昌鄧琬、<span class="jiazhu">《考異》曰：《蕭簡傳》作<span class="yinhao">「劉玩」</span>，今從《本紀》。</span>始興太守沈法系討之。法系，慶之之從弟也。<span class="jiazhu">從，才用翻。</span>簡誑其衆曰：<span class="yinhao">「臺軍是賊劭所遣。」</span>衆信之，爲之固守。<span class="jiazhu">誑，居況翻。爲，于僞翻。</span>琬先至，止爲一攻道；法系至，曰：<span class="yinhao">「宜四面並攻；若守一道，何時可拔！」</span>琬不從。法系曰：<span class="yinhao">「更相申五十日。」</span><span class="jiazhu">申，容也。又，緩爲之期曰申。</span>日盡又不克，乃從之。八道俱攻，一日卽破之。九月，丁卯，斬簡，廣州平。法系封府庫付琬而還。<span class="jiazhu">史言沈氏兄弟皆能宣力於一時。還，從宣翻，又如字。</span></p>
<p class="em2 strong"><span class="yinwen">23</span>冬，十一月，丙午，以左軍將軍魯秀爲司州刺史。<span class="jiazhu">爲魯秀從臧質等稱兵張本。</span></p>
<p class="em2 strong"><span class="yinwen">24</span>辛酉，魏主如信都、中山。</p>
<p class="em2 strong"><span class="yinwen">25</span>十二月，癸未，以將置東宮，省太子率更令等官，中庶子等各減舊員之半。<span class="jiazhu">懲元凶劭之禍也。晉制：東宮中庶子四人，中舍人四人，庶子四人，舍人十六人，洗馬八人。更，工衡翻。</span></p>
<p class="em2 strong"><span class="yinwen">26</span>甲午，魏主還平城。</p>
</div></body></html>