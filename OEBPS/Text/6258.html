<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-Hant" xml:lang="zh-Hant">
 <head>
  <link href="../Styles/page_styles.css" rel="stylesheet" type="text/css"/>
  <link href="../Styles/stylesheet.css" rel="stylesheet" type="text/css"/>
  <title id="toc_1">
   ◎第一百一十四·晉紀三十六·安皇帝己
  </title>
 </head>
 <body>
  <div id="text">
   <h1>
    <span class="section" id="title-1">
     <span data-head-description="" data-head-level="h2" data-head-title="晉紀三十六">
      晉紀三十六
     </span>
    </span>
   </h1>
   <p>
    <span class="jiazhu">
     〔起旃蒙大荒落
     <span class="biaozhusup" data-rel="（乙巳）">
     </span>
     ，盡著雍涒灘
     <span class="biaozhusup" data-rel="（戊申）">
     </span>
     ，凡四年。〕
    </span>
   </p>
   <hr/>
   <h5>
    <span class="section" id="title-2">
     <span data-head-description="" data-head-level="h3" data-head-title="安皇帝己">
      安皇帝己
     </span>
    </span>
   </h5>
   <p class="strong">
    <span class="section" id="title-3">
     <span data-head-description="" data-head-level="h4" data-head-title="義熙元年">
      義熙元年
     </span>
    </span>
    <span class="biaozhusup" data-rel="（乙巳、西元四〇五年）">
    </span>
   </p>
   <p class="em2 strong">
    <span class="yinwen">
     1
    </span>
    春，正月，南陽太守扶風魯宗之起兵襲襄陽，桓蔚走江陵。
    <span class="jiazhu">
     〔蔚，紆勿翻。〕
    </span>
    乙丑，劉毅等諸軍至馬頭。桓振挾帝出屯江津，
    <span class="jiazhu">
     〔江津戍在江陵，南臨江滸。《荊州記》曰：江陵縣東三里有津鄕。《水經註》：江陵城南有馬牧城。此洲始自枚回下迄于此，長七十餘里，洲上有奉城，江津長所治。〕
    </span>
    遣使求割江、荊二州，奉送天子；毅等不許。辛卯，宗之擊破振將溫楷于柞溪，
    <span class="jiazhu">
     〔《水經註》：柞溪水出江陵縣北，蓋諸池散流，咸所會合，積以成川，東流逕魯宗之壘南，又東注船官湖。將，卽亮翻。柞，才各翻，又音作。〕
    </span>
    進屯紀南。
    <span class="jiazhu">
     〔《郡國志》：江陵縣北十餘里有紀南城。〕
    </span>
    振留桓謙、馮該守江陵，引兵與宗之戰，大破之。劉毅等擊破馮該於豫章口，
    <span class="jiazhu">
     〔《水經註》：江水過江陵而東，得豫章口，夏水所通也；西北有豫章岡，蓋因岡而得名，其地去江陵城二十里。〕
    </span>
    桓謙棄城走。毅等入江陵，執卞範之等，斬之。桓振還，望見火起，知城已陷，其衆皆潰，振逃于溳川。
    <span class="jiazhu">
     〔《水經註》：溳水出漢南陽郡蔡陽縣東南大洪山，東南流，過隨縣西，又南過江夏安陸縣西，又東南入于夏。溳，音云。〕
    </span>
   </p>
   <p class="em2 strong">
    乙未，詔大處分悉委冠軍將軍劉毅。
    <span class="jiazhu">
     〔處，昌呂翻。分，扶問翻。冠，古玩翻。〕
    </span>
   </p>
   <p class="em2 strong">
    戊戌，大赦，改元，惟桓氏不原；以桓沖忠於王室，特宥其孫胤。以魯宗之爲雍州刺史，毛璩爲征西將軍、都督益·梁·秦·涼·寧五州諸軍事，璩弟瑾爲梁、秦二州刺史，瑗爲寧州刺史，
    <span class="jiazhu">
     〔雍，於用翻。璩，求於翻。瑾，渠吝翻。瑗，于眷翻。〕
    </span>
    劉懷肅追斬馮該於石城，桓謙、桓怡、桓蔚、桓謐、何澹之、溫楷皆奔秦。
    <span class="jiazhu">
     〔蔚，紆勿翻。澹，徒翻。〕
    </span>
    怡，弘之弟也。
    <span class="jiazhu">
     〔桓弘死見上卷上年。〕
    </span>
   </p>
   <p class="em2 strong">
    <span class="yinwen">
     2
    </span>
    燕王熙伐高句麗。
    <span class="jiazhu">
     〔句，如字，又音駒。麗，力知翻。〕
    </span>
    戊申，攻遼東；城且陷，熙命將士：
    <span class="yinhao">
     「毋得先登，俟剗平其城，朕與皇后乘輦而入。」
    </span>
    <span class="jiazhu">
     〔剗，楚限翻。〕
    </span>
    由是城中得嚴備，不克而還。
    <span class="jiazhu">
     〔後齊高緯之攻晉州，亦若是矣。還，從宣翻，又如字。〕
    </span>
   </p>
   <p class="em2 strong">
    <span class="yinwen">
     3
    </span>
    秦王興以鳩摩羅什爲國師，奉之如神，親帥羣臣及沙門聽羅什講佛經，
    <span class="jiazhu">
     〔帥，讀曰率；下同。〕
    </span>
    又命羅什翻譯西域《經》、《論》三百餘卷，
    <span class="jiazhu">
     〔古之譯者傳四夷之言；今羅什翻夷言爲華言，故曰譯。〕
    </span>
    大營塔寺，沙門坐禪者常以千數。
    <span class="jiazhu">
     〔禪，靜也，寂也。《傳燈錄》曰：禪有五：有凡夫禪，有外道禪，有小乘禪，有大乘禪，有最上乘禪。禪，時連翻。〕
    </span>
    公卿以下皆奉佛，由是州郡化之，事佛者十室而九。
   </p>
   <p class="em2 strong">
    <span class="yinwen">
     4
    </span>
    乞伏乾歸擊吐谷渾大孩，大破之，俘萬餘口而還；大孩走死胡園。
    <span class="jiazhu">
     〔《晉書·吐谷渾傳》：吐谷渾王烏紇堤，一名大孩。
     <span class="yinhao">
      「胡園」
     </span>
     作
     <span class="yinhao">
      「胡國」
     </span>
     。孩，何開翻。〕
    </span>
    視羆世子樹洛干帥其餘衆數千家奔莫何川，
    <span class="jiazhu">
     〔莫何川在西傾山東北。西傾，亦名嵹臺山。帥，讀曰率。〕
    </span>
    自稱車騎大將軍、大單于、吐谷渾王。
    <span class="jiazhu">
     〔騎，奇寄翻。單，音蟬。〕
    </span>
    樹洛干輕傜薄賦，信賞必罰，吐谷渾復興，
    <span class="jiazhu">
     〔復，扶又翻。〕
    </span>
    沙、漒諸戎皆附之。
    <span class="jiazhu">
     〔段國曰：澆河郡西南一百七十里有黃沙，南北一百二十里，東西七十里，西極大楊川，望之若人委糒糠於地，不生草木，蕩然黃沙，周迴數百里。洮水出嵹臺山東北，逕吐谷渾中。自洮、嵹南北三百里中，地草皆是龍鬚，而無樵柴，謂之嵹川。嵹，渠良翻。〕
    </span>
   </p>
   <p class="em2 strong">
    <span class="yinwen">
     5
    </span>
    西涼公暠自稱大將軍、大都督、領秦·涼二州牧，
    <span class="jiazhu">
     〔暠，古老翻。〕
    </span>
    大赦，改元建初，遣舍人黃始、梁興間行奉表詣建康。
    <span class="jiazhu">
     〔間，古莧翻。〕
    </span>
   </p>
   <p class="em2 strong">
    <span class="yinwen">
     6
    </span>
    二月，丁巳，留臺備法駕迎帝於江陵，劉毅、劉道規留屯夏口，
    <span class="jiazhu">
     〔夏，戶雅翻。〕
    </span>
    何無忌奉帝東還。
   </p>
   <p class="em2 strong">
    <span class="yinwen">
     7
    </span>
    初，毛璩聞桓振陷江陵，帥衆三萬順流東下，將討之，使其弟西夷校尉瑾、蜀郡太守瑗出外水，
    <span class="jiazhu">
     〔璩，求於翻。瑾，渠吝翻。瑗，于眷翻。蜀有內水、外水。內水，涪水也；外水，卽蜀江發源於岷山者。〕
    </span>
    參軍巴西譙縱、侯暉出涪水。蜀人不樂遠征，暉至五城水口，
    <span class="jiazhu">
     〔涪，音浮。樂，音洛。《水經註》：涪水自南安郡南流，其枝流西逕廣漢五城縣爲五城水，又西至成都入于江。又曰：江水東絕綿、洛，逕五城界至廣都北岸，南入于江，謂之五城水口，斯爲北江。沈約《宋志》：五城縣屬廣漢郡，晉武帝咸寧四年立。《華陽國志》云：漢時立倉，發五縣人，尉部主之，晉因立五城縣，在五城山。按《五代志》，蜀郡玄武縣，舊曰伍城。玄武縣，唐屬梓州。〕
    </span>
    與巴西陽昩謀作亂。
    <span class="jiazhu">
     〔昩，莫葛翻。〕
    </span>
    縱爲人和謹，蜀人愛之，暉、昩共逼縱爲主。縱不可，走投于水；引出，以兵逼縱登輿。縱又投地，叩頭固辭，暉縛縱於輿。還，襲毛瑾於涪城，殺之，
    <span class="jiazhu">
     〔涪，音浮。〕
    </span>
    推縱爲梁、秦二州刺史。璩至略城，
    <span class="jiazhu">
     〔據《晉書·毛璩傳》，略城去成都四百里。〕
    </span>
    聞變，奔還成都，遣參軍王瓊將兵討之，
    <span class="jiazhu">
     〔將，卽亮翻。〕
    </span>
    爲縱弟明子所敗，
    <span class="jiazhu">
     〔敗，補邁翻。〕
    </span>
    死者什八九。益州營戶李騰開城納縱兵，
    <span class="jiazhu">
     〔民有流離逃叛分配軍營者爲營戶。〕
    </span>
    殺璩及弟瑗，滅其家。縱稱成都王，以明子爲巴州刺史，屯白帝。於是蜀大亂，漢中空虛，氐王楊盛遣其兄子平南將軍撫據之。
   </p>
   <p class="em2 strong">
    <span class="yinwen">
     8
    </span>
    癸亥，魏主珪還自豺山，罷尙書三十六曹。
    <span class="jiazhu">
     〔魏三十六曹始見於一百九卷隆安元年。〕
    </span>
   </p>
   <p class="em2 strong">
    <span class="yinwen">
     9
    </span>
    三月，桓振自鄖城襲江陵，
    <span class="jiazhu">
     〔杜預曰：江夏雲杜縣東南有鄖城，古鄖子之國。鄖，音云。振先逃于溳川，鄖城蓋在溳川也。溳，音云。〕
    </span>
    荊州刺史司馬休之戰敗，奔襄陽，振自稱荊州刺史。建威將軍劉懷肅自雲杜引兵馳赴，與振戰於沙橋；
    <span class="jiazhu">
     〔沙橋在江陵城北。〕
    </span>
    劉毅遣廣武將軍唐興助之，臨陳斬振，
    <span class="jiazhu">
     〔陳，讀曰陣。〕
    </span>
    復取江陵。
    <span class="jiazhu">
     〔復，扶又翻；下復詣、尋復、復說同。〕
    </span>
   </p>
   <p class="em2 strong">
    甲午，帝至建康。乙未，百官詣闕請罪，詔令復職。
   </p>
   <p class="em2 strong">
    尙書殷仲文以朝廷音樂未備，言於劉裕，請治之。
    <span class="jiazhu">
     〔治，直之翻。〕
    </span>
    裕曰：
    <span class="yinhao">
     「今日不暇給，且性所不解。」
    </span>
    <span class="jiazhu">
     〔解，戶買翻，曉也；下同。〕
    </span>
    仲文曰：
    <span class="yinhao">
     「好之自解。」
    </span>
    裕曰：
    <span class="yinhao">
     「正以解則好之，故不習耳。」
    </span>
    <span class="jiazhu">
     〔英雄之言，政自度越常流；世之嗜音者，可以自省矣。好，呼到翻。〕
    </span>
   </p>
   <p class="em2 strong">
    庚子，以琅邪王德文爲大司馬，武陵王遵爲太保，劉裕爲侍中、車騎將軍、都督中外諸軍事，徐、青二州刺史如故，劉毅爲左將軍，何無忌爲右將軍、督豫州·揚州五郡軍事、豫州刺史，劉道規爲輔國將軍、督淮北諸軍事、幷州刺史，魏詠之爲征虜將軍、吳國內史。裕固讓不受；加錄尙書事，又不受，屢請歸藩。
    <span class="jiazhu">
     〔歸藩，歸京口也。〕
    </span>
    詔百官敦勸，帝親幸其第；裕惶懼，復詣闕陳請，乃聽歸藩。以魏詠之爲荊州刺史，代司馬休之。
   </p>
   <p class="em2 strong">
    初，劉毅嘗爲劉敬宣寧朔參軍，
    <span class="jiazhu">
     〔劉敬宣爲寧朔將軍，毅爲參軍。〕
    </span>
    時人或以雄傑許之。敬宣曰：
    <span class="yinhao">
     「夫非常之才自有調度，
     <span class="jiazhu">
      〔調，徒弔翻。〕
     </span>
     豈得便謂此君爲人豪邪！此君之性，外寬而內忌，自伐而尙人，若一旦遭遇，亦當以陵上取禍耳。」
    </span>
    <span class="jiazhu">
     〔敬宣之論毅，其知之固審矣，然幾以此掇禍；聖人包周身之防，正爲是耳。〕
    </span>
    毅聞而恨之。及敬宣爲江州；辭以無功，不宜授任先於毅等，
    <span class="jiazhu">
     〔先，悉薦翻。〕
    </span>
    裕不許。毅使人言於裕曰：
    <span class="yinhao">
     「劉敬宣不豫建義。猛將勞臣，方須敍報，
     <span class="jiazhu">
      〔將，卽亮翻。〕
     </span>
     如敬宣之比，宜令在後。若使君不忘平生，
     <span class="jiazhu">
      〔裕參劉牢之軍事，牢之父子雅敬待之，故云然。〕
     </span>
     正可爲員外常侍耳。
     <span class="jiazhu">
      〔員外散騎常侍，魏末置。〕
     </span>
     聞已授郡，實爲過優；
     <span class="jiazhu">
      〔敬宣自北來歸，裕以爲晉陵太守。〕
     </span>
     尋復爲江州，尤用駭惋。」
    </span>
    <span class="jiazhu">
     〔惋，烏貫翻。〕
    </span>
    敬宣愈不自安，自表解職，乃召還爲宣城內史。
   </p>
   <p class="em2 strong">
    <span class="yinwen">
     10
    </span>
    夏，四月，劉裕旋鎭京口，改授都督荊、司等十六州諸軍事，加領兗州刺史。
   </p>
   <p class="em2 strong">
    <span class="yinwen">
     11
    </span>
    盧循遣使貢獻。
    <span class="jiazhu">
     〔使，疏吏翻。〕
    </span>
    時朝廷新定，未暇征討；壬申，以循爲廣州刺史，徐道覆爲始興相。循遺劉裕益智粽，
    <span class="jiazhu">
     〔遺，于季翻。《本草》曰：益智子生崑崙國，今嶺南州郡往往有之。顧微《交州記》曰：益智葉如蘘荷，莖如竹箭，子從心出，一枝有十子，子肉白滑，四破去之，密煮爲粽，味辛。粽，作弄翻，角黍也。〕
    </span>
    裕報以續命湯。
    <span class="jiazhu">
     〔循以益智調裕，裕以續命報之，此雖淺陋，亦兵機也。〕
    </span>
   </p>
   <p class="em2 strong">
    循以前琅邪內史王誕爲平南長史。誕說循曰：
    <span class="yinhao">
     「誕本非戎旅，在此無用；
     <span class="jiazhu">
      〔說，輸芮翻。王氏，江南衣冠稱首，故云本非戎旅。〕
     </span>
     素爲劉鎭軍所厚，若得北歸，必蒙寄任，公私際會，仰答厚恩。」
    </span>
    循甚然之。劉裕與循書，令遣吳隱之還，循不從。誕復說循曰：
    <span class="jiazhu">
     〔復，扶又翻。〕
    </span>
    <span class="yinhao">
     「將軍今留吳公，公私非計。孫伯符豈不欲留華子魚邪？但以一境不容二君耳。」
    </span>
    於是循遣隱之與誕俱還。
    <span class="jiazhu">
     〔元興元年，桓玄流王誕於嶺南。二年，盧循破廣州，虜吳隱之，誕幷沒於循所。漢獻帝建安四年，華歆以豫章歸孫策；策死，曹操表召歆，孫權遣還許。華，戶化翻。〕
    </span>
   </p>
   <p class="em2 strong">
    <span class="yinwen">
     12
    </span>
    初，南燕主備德仕秦爲張掖太守，
    <span class="jiazhu">
     〔事見一百二卷海西公太和五年。〕
    </span>
    其兄納與母公孫氏居于張掖。備德之從秦王堅寇淮南也，
    <span class="jiazhu">
     〔寇淮南見一百五卷孝武帝太元八年。〕
    </span>
    留金刀與其母別。備德與燕王垂舉兵於山東，張掖太守苻昌收納及備德諸子，皆誅之，公孫氏以老獲免，納妻段氏方娠，未決。獄掾呼延平，備德之故吏也，
    <span class="jiazhu">
     〔掾，于絹翻。〕
    </span>
    竊以公孫氏及段氏逃于羌中。段氏生子超，十歲而公孫氏病，臨卒，以金刀授超曰：
    <span class="yinhao">
     「汝得東歸，當以此刀還汝叔也。」
    </span>
    呼延平又以超母子奔涼。及呂隆降秦，超隨涼州民徙長安。
    <span class="jiazhu">
     〔秦徙涼州民事見上卷元興二年。〕
    </span>
    平卒，段氏爲超娶其女爲婦。
   </p>
   <p class="em2 strong">
    超恐爲秦人所錄，
    <span class="jiazhu">
     〔爲，于僞翻。錄，采也，收也。爲所收采，則不得歸南燕矣。〕
    </span>
    乃陽狂行乞；秦人賤之，惟東平公紹見而異之，言於秦王興曰：
    <span class="yinhao">
     「慕容超姿幹瓌偉，
     <span class="jiazhu">
      〔瓌，公回翻。〕
     </span>
     殆非眞狂，願微加官爵以縻之。」
    </span>
    興召見，與語，超故爲謬對，或問而不答。興謂紹曰：
    <span class="yinhao">
     「諺云『姸皮不裹癡骨』，徒妄語耳。」
    </span>
    乃罷遣之。
   </p>
   <p class="em2 strong">
    備德聞納有遺腹子在秦，遣濟陰人吳辯往視之，
    <span class="jiazhu">
     〔濟，子禮翻。〕
    </span>
    辯因鄕人宗正謙賣卜在長安，以告超。
    <span class="jiazhu">
     〔宗正，以官爲氏。〕
    </span>
    超不敢告其母妻，潛與謙變姓名逃歸南燕。行至梁父，
    <span class="jiazhu">
     〔父，音甫。〕
    </span>
    鎭南長史悅壽以告兗州刺史慕容法。
    <span class="jiazhu">
     〔南燕以法爲兗州刺史，鎭梁父。〕
    </span>
    法曰：
    <span class="yinhao">
     「昔漢有卜者詐稱衞太子，
     <span class="jiazhu">
      〔見二十三卷漢昭帝始元五年。〕
     </span>
     今安知非此類也！」
    </span>
    不禮之。超由是與法有隙。
    <span class="jiazhu">
     〔爲超立、法謀反張本。〕
    </span>
   </p>
   <p class="em2 strong">
    備德聞超至，大喜，遣騎三百迎之。
    <span class="jiazhu">
     〔騎，奇寄翻；下同。〕
    </span>
    超至廣固，以金刀獻於備德；備德慟哭，悲不自勝。
    <span class="jiazhu">
     〔勝，音升。〕
    </span>
    封超爲北海王，拜侍中、驃騎大將軍、司隸校尉、
    <span class="jiazhu">
     〔驃，匹妙翻。〕
    </span>
    開府，妙選時賢，爲之僚佐。備德無子，欲以超爲嗣。超入則侍奉盡歡，出則傾身下士，
    <span class="jiazhu">
     〔下，戶嫁翻。〕
    </span>
    由是內外譽望翕然歸之。
   </p>
   <p class="em2 strong">
    <span class="yinwen">
     13
    </span>
    五月，桂陽太守章武王秀
    <span class="jiazhu">
     〔義陽王望子河間王洪生子威，徙封章武，傳至孫，無嗣，河間王欽以子範之繼之。秀，範之子也。〕
    </span>
    及益州刺史司馬軌之謀反，伏誅。秀妻，桓振之妹也，故自疑而反。
   </p>
   <p class="em2 strong">
    <span class="yinwen">
     14
    </span>
    桓玄餘黨桓亮、苻宏等擁衆寇亂郡縣者以十數，劉毅、劉道規、檀祗等分兵討滅之，荊、相、江、豫皆平。詔以毅爲都督淮南等五郡軍事、豫州刺史，
    <span class="jiazhu">
     〔淮南、廬江、歷陽、晉熙、安豐，凡五郡。〕
    </span>
    何無忌爲都督江東五郡軍事、會稽內史。
    <span class="jiazhu">
     〔會，工外翻。〕
    </span>
   </p>
   <p class="em2 strong">
    <span class="yinwen">
     15
    </span>
    北青州刺史劉該反，引魏爲援，
    <span class="jiazhu">
     〔隆安五年，劉該固嘗降魏矣。沈約曰：江左青州治廣陵。〕
    </span>
    清河、陽平二郡太守孫全聚衆應之。六月，魏豫州刺史索度眞、大將斛斯蘭
    <span class="jiazhu">
     〔斛斯，亦虜姓也。〕
    </span>
    寇徐州，圍彭城。劉裕遣其弟南彭城內史道憐、東海太守孟龍符將兵救之，
    <span class="jiazhu">
     〔將，卽亮翻。〕
    </span>
    斬該及全，魏兵敗走。龍符，懷玉之弟也。
   </p>
   <p class="em2 strong">
    <span class="yinwen">
     16
    </span>
    秦隴西公碩德伐仇池，屢破楊盛兵；將軍斂俱攻漢中，
    <span class="jiazhu">
     〔斂，羌之種姓；俱，其名。〕
    </span>
    拔成固，徙流民三千餘家於關中。秋，七月，楊盛請降於秦。
    <span class="jiazhu">
     〔降，戶江翻。〕
    </span>
    秦以盛爲都督益·寧二州諸軍事、征南大將軍、益州牧。
   </p>
   <p class="em2 strong">
    <span class="yinwen">
     17
    </span>
    劉裕遣使求和於秦，
    <span class="jiazhu">
     〔使，疏吏翻。〕
    </span>
    且求南鄕等諸郡，秦王興許之。羣臣咸以爲不可，興曰：
    <span class="yinhao">
     「天下之善一也。劉裕拔起細微，能誅討桓玄，興復晉室，內釐庶政，外脩封疆，吾何惜數郡，不以成其美乎！」
    </span>
    遂割南鄕、順陽、新野、舞陰等十二郡歸于晉。
    <span class="jiazhu">
     〔隆安二年，淮、漢以北多降於秦，此十二郡蓋皆在漢北。漢建安中，割南陽右壤爲南鄕郡；晉立順陽郡，以南鄕爲縣，蓋其後復分立郡也。按晉南鄕郡，秦漢陰縣及酇縣之地，今爲光化軍。舞陰縣屬南陽郡，未知立郡之始。〕
    </span>
   </p>
   <p class="em2 strong">
    <span class="yinwen">
     18
    </span>
    八月，燕遼西太守邵頻有罪，亡命爲盜；九月，中常侍郭仲斬之。
   </p>
   <p class="em2 strong">
    <span class="yinwen">
     19
    </span>
    汝水竭，
    <span class="jiazhu">
     〔
     <span class="yinhao">
      「汝」
     </span>
     當作
     <span class="yinhao">
      「女」
     </span>
     。郭緣生《述征記》：齊桓公冢在齊城南二十里，冢東有女水。或曰：齊桓公女冢在其上，故以名水。女水導川東北流，甚有神焉；化隆則水生，政薄則津竭。《地理志》：葂頭山，女水所山，東北至臨菑入鉅淀。鉅淀卽漢鉅定地。《晉書·地理志》：女水出齊國東安平縣東北。〕
    </span>
    南燕主備德惡之，
    <span class="jiazhu">
     〔惡，烏路翻。〕
    </span>
    俄而寢疾；北海王超請禱之，備德曰：
    <span class="yinhao">
     「人主之命，短長在天，非汝水所能制也。」
    </span>
    固請，不許。
   </p>
   <p class="em2 strong">
    戊午，備德引見羣臣于東陽殿，
    <span class="jiazhu">
     〔見，賢遍翻。〕
    </span>
    議立超爲太子。俄而地震，百官驚恐，備德亦不自安，還宮。是夜，疾篤，瞑不能言。段后大呼曰：
    <span class="yinhao">
     「今召中書作詔立超，可乎？」
    </span>
    <span class="jiazhu">
     〔呼，火故翻。〕
    </span>
    備德開目頷之。乃立超爲皇太子，大赦。備德尋卒。
    <span class="jiazhu">
     〔年七十。〕
    </span>
    爲十餘棺，夜，分出四門，潛瘞山谷。
    <span class="jiazhu">
     〔瘞，一計翻。〕
    </span>
   </p>
   <p class="em2 strong">
    己未，超卽皇帝位，
    <span class="jiazhu">
     〔超，子祖明，德兄北海王納之子。〕
    </span>
    大赦，改元太上。尊段后爲皇太后。以北地王鍾都督中外諸軍、錄尙書事，慕容法爲征南大將軍、都督徐·兗·揚·南兗四州諸軍事，加慕容鎭開府儀同三司，以尙書令封孚爲太尉，麴
    <span class="jiazhu">
     〔
     <span class="yinhao">
      「麴」
     </span>
     ，當作
     <span class="yinhao">
      「鞠」
     </span>
     。〕
    </span>
    仲爲司空，封嵩爲尙書左僕射。癸亥，虛葬備德於東陽陵，諡曰獻武皇帝，廟號世宗。
   </p>
   <p class="em2 strong">
    超引所親公孫五樓爲腹心。備德故大臣北地王鍾、段宏等皆不自安，求補外職。超以鍾爲青州牧，宏爲徐州刺史。公孫五樓爲武衞將軍，領屯騎校尉，內參政事。封孚諫曰：
    <span class="yinhao">
     「臣聞親不處外，羇不處內。
     <span class="jiazhu">
      〔《左傳》申無宇諫楚靈王曰：親不在外，羇不在內。處，昌呂翻。〕
     </span>
     鍾，國之宗臣，社稷所賴；宏，外戚懿望，百姓具瞻；正應參翼百揆，不宜遠鎭外方。今鍾等出藩，五樓內輔，臣竊未安。」
    </span>
    超不從。鍾、宏心皆不平，相謂曰：
    <span class="yinhao">
     「黃犬之皮，恐終補狐裘也。」
    </span>
    <span class="jiazhu">
     〔《史記》：騶忌相齊，淳于髡謂之曰：
     <span class="yinhao">
      「狐裘雖弊，不可補以黃狗之皮。」
     </span>
     騶忌曰：
     <span class="yinhao">
      「謹受令，請謹擇君子，毋雜小人其間。」
     </span>
     〕
    </span>
    五樓聞而恨之。
   </p>
   <p class="em2 strong">
    <span class="yinwen">
     18
    </span>
    魏詠之卒，江陵令羅脩謀舉兵襲江陵，奉王慧龍爲主。劉裕以幷州刺史劉道規爲都督荊·寧等六州諸軍事、荊州刺史。脩不果發，奉慧龍奔秦。
    <span class="jiazhu">
     〔慧龍得免，見上卷元興三年。〕
    </span>
   </p>
   <p class="em2 strong">
    <span class="yinwen">
     19
    </span>
    乞伏乾歸伐仇池，爲楊盛所敗。
    <span class="jiazhu">
     〔敗，補邁翻。〕
    </span>
   </p>
   <p class="em2 strong">
    <span class="yinwen">
     20
    </span>
    西涼公暠與長史張邈謀徙都酒泉以逼沮渠蒙遜；
    <span class="jiazhu">
     〔沮，子余翻。〕
    </span>
    以張體順爲建康太守，鎭樂涫，
    <span class="jiazhu">
     〔《漢志》，樂涫縣屬酒泉郡；張氏分爲建康郡。涫，音官。〕
    </span>
    以宋繇爲敦煌護軍，與其子敦煌太守讓鎭敦煌，遂遷于酒泉。
    <span class="jiazhu">
     〔李暠遷酒泉欲以逼沮渠蒙遜，安知反爲蒙遜所逼邪！敦，徒門翻。〕
    </span>
   </p>
   <p class="em2 strong">
    暠手令戒諸子，以爲：
    <span class="yinhao">
     「從政者當審愼賞罰，勿任愛憎，近忠正，遠佞諛，
     <span class="jiazhu">
      〔近，其靳翻。遠，于願翻。〕
     </span>
     勿使左右竊弄威福。毀譽之來，當硏覈眞僞；聽訟折獄，必和顏任理，愼勿逆詐憶必，
     <span class="jiazhu">
      〔朱子曰：逆，未至而迎之也。詐，謂人欺己也。億，未見而意之也。必，期必也。譽，音余。〕
     </span>
     輕加聲色。務廣咨詢，勿自專用。吾蒞事五年，雖未能息民，然含垢匿瑕，朝爲寇讎，夕委心膂，粗無負於新舊，
     <span class="jiazhu">
      〔粗，坐五翻。〕
     </span>
     事任公平，坦然無纇，
     <span class="jiazhu">
      〔纇，盧對翻，絲節也，疵也。〕
     </span>
     初不容懷，有所損益。計近則如不足，經遠乃爲有餘，庶亦無愧前人也。」
    </span>
   </p>
   <p class="em2 strong">
    <span class="yinwen">
     21
    </span>
    十二月，燕王熙襲契丹。
    <span class="jiazhu">
     〔契丹本東胡種，其先爲匈奴所破，保鮮卑山。魏青龍中，部酋軻比能桀驁，爲幽州刺史王雄所殺，部衆遂微，逃潢水之南，黃龍之北，後自號曰契丹，種類繁盛。契，欺詰翻。程大昌曰：契丹之契，讀如喫。〕
    </span>
   </p>
   <p class="strong">
    <span class="section" id="title-4">
     <span data-head-description="" data-head-level="h4" data-head-title="義熙二年">
      二年
     </span>
    </span>
    <span class="biaozhusup" data-rel="（丙午、西元四〇六年）">
    </span>
   </p>
   <p class="em2 strong">
    <span class="yinwen">
     1
    </span>
    春，正月，甲申，魏主珪如豺山宮。諸州置三刺史，郡置三太守，縣置三令長；刺史、令長各之州縣，
    <span class="jiazhu">
     〔長，知兩翻。之，往也。〕
    </span>
    太守雖置而未臨民、功臣爲州者皆徵還京師，以爵歸第。
   </p>
   <p class="em2 strong">
    <span class="yinwen">
     2
    </span>
    益州刺史司馬榮期擊譙明子于白帝，破之。
   </p>
   <p class="em2 strong">
    <span class="yinwen">
     3
    </span>
    燕王熙至陘北，
    <span class="jiazhu">
     〔陘北，冷陘山之北也。陘，音刑。〕
    </span>
    畏契丹之衆，欲還，苻后不聽；戊申，遂棄輜重，
    <span class="jiazhu">
     〔重，直用翻。〕
    </span>
    輕兵襲高句麗。
   </p>
   <p class="em2 strong">
    <span class="yinwen">
     4
    </span>
    南燕主超猜虐日甚，政出權倖，盤于遊畋，
    <span class="jiazhu">
     〔盤，樂也，言樂于田獵遊逸。〕
    </span>
    封孚、韓𧨳屢諫不聽。
    <span class="jiazhu">
     〔丁度曰：𧨳，竹角翻。〕
    </span>
    超嘗臨軒問孚曰：
    <span class="yinhao">
     「朕可方前世何主？」
    </span>
    對曰：
    <span class="yinhao">
     「桀、紂。」
    </span>
    超慙怒，孚徐步而出，不爲改容。
    <span class="jiazhu">
     〔爲，于僞翻。〕
    </span>
    鞠仲謂孚曰：
    <span class="yinhao">
     「與天子言，何得如是！宜還謝。」
    </span>
    孚曰：
    <span class="yinhao">
     「行年七十，惟求死所耳！」
    </span>
    竟不謝。超以其時望，優容之。
   </p>
   <p class="em2 strong">
    <span class="yinwen">
     5
    </span>
    桓玄之亂，河間王曇之子國璠、叔璠奔南燕，
    <span class="jiazhu">
     〔河間王顒死，無後，元帝以彭城王植子融爲顒嗣。薨，又無子，帝復尋以彭城王釋子欽爲融嗣。欽薨，曇之嗣；曇之薨，國鎭嗣。國璠蓋國鎭兄弟。劉裕興復，篡意未彰，國璠宜如劉敬宣輩南歸可也。乃攻擾晉邊者，欽孫秀嗣封章武，國璠從兄弟也，秀以桓振妹壻謀反誅，故國璠兄弟不敢南歸耳，豈知裕之必篡哉！曇，徙含翻。璠，孚袁翻。〕
    </span>
    二月，甲戌，國璠等攻陷弋陽。
   </p>
   <p class="em2 strong">
    <span class="yinwen">
     6
    </span>
    燕軍行三千餘里，士馬疲凍，死者屬路，
    <span class="jiazhu">
     〔屬，之欲翻。〕
    </span>
    攻高句麗木底城，不克而還。
    <span class="jiazhu">
     〔木底城在南蘇之東，唐置木底州。句，如字，又音駒。麗，力知翻。〕
    </span>
    夕陽公雲傷於矢，且畏燕王熙之虐，遂以疾去官。
    <span class="jiazhu">
     〔爲後燕人弒熙立雲張本。〕
    </span>
   </p>
   <p class="em2 strong">
    <span class="yinwen">
     7
    </span>
    三月，庚子，魏主珪還平城；夏，四月，庚申，復如豺山宮；
    <span class="jiazhu">
     〔復，扶又翻。〕
    </span>
    甲午，
    <span class="jiaozhusup">
     〔嚴：「午」改「子」。〕
    </span>
    還平城。
   </p>
   <p class="em2 strong">
    <span class="yinwen">
     8
    </span>
    柔然社崙侵魏邊。
    <span class="jiazhu">
     〔崙，盧昆翻。〕
    </span>
   </p>
   <p class="em2 strong">
    <span class="yinwen">
     9
    </span>
    五月，燕主寶之子博陵公虔、上黨公昭，皆以嫌疑賜死。
   </p>
   <p class="em2 strong">
    <span class="yinwen">
     10
    </span>
    六月，秦隴西公碩德自上邽入朝，秦王興爲之大赦；
    <span class="jiazhu">
     〔爲，于僞翻。〕
    </span>
    及歸，送之至雍，乃還。
    <span class="jiazhu">
     〔雍，於用翻。〕
    </span>
    興事晉公緒及碩德皆如家人禮，車馬、服玩，先奉二叔而自服其次，國家大政，皆咨而後行。
   </p>
   <p class="em2 strong">
    <span class="yinwen">
     11
    </span>
    禿髮傉檀伐沮渠蒙遜，
    <span class="jiazhu">
     〔傉，奴沃翻。沮，子余翻。〕
    </span>
    蒙遜嬰城固守。傉檀至赤泉而還，
    <span class="jiazhu">
     〔赤泉在張掖氐池縣北。〕
    </span>
    獻馬三千匹、羊三萬口于秦。秦王興以爲忠，以傉檀爲都督河右諸軍事、車騎大將軍、涼州刺史，鎭姑臧，徵王尙還長安。涼州人申屠英等遣主簿胡威詣長安請留尙，興弗許。威見興，流涕言曰：
    <span class="yinhao">
     「臣州奉戴王化，於茲五年，
     <span class="jiazhu">
      〔隆安五年九月呂隆降秦，至是猶未五期。〕
     </span>
     土宇僻遠，威靈不接，士民嘗膽抆血，共守孤城；
     <span class="jiazhu">
      〔抆，武粉翻，又文運翻，拭也。〕
     </span>
     仰恃陛下聖德，俯杖良牧仁政，克自保全，以至今日。陛下柰何乃以臣等貿馬三千匹、羊三萬口；
     <span class="jiazhu">
      〔貿，音茂，易也，市賣也。〕
     </span>
     賤人貴畜，
     <span class="jiazhu">
      〔畜，許又翻。〕
     </span>
     無乃不可！若軍國須馬，直煩尙書一符，臣州三千餘戶，各輸一馬，朝下夕辦，何難之有！昔漢武傾天下之資力，開拓河西，以斷匈奴右臂。今陛下無故棄五郡之地忠良華族，以資暴虜。
     <span class="jiazhu">
      〔斷，丁管翻。此五郡，謂漢所開武威、張掖、敦煌、酒泉、金城。〕
     </span>
     豈惟臣州士民墜於塗炭，恐方爲聖朝旰食之憂。」
    </span>
    <span class="jiazhu">
     〔旰，古案翻。〕
    </span>
    興悔之，使西平人車普馳止王尙，又遣使諭傉檀。會傉檀已帥步騎三萬軍于五澗，
    <span class="jiazhu">
     〔五澗，在姑臧南。車，尺遮翻。使，疏吏翻。帥，讀曰率。〕
    </span>
    普先以狀告之；傉檀遽逼遣王尙；尙出自清陽門，傉檀入自涼風門。
    <span class="jiazhu">
     〔
     <span class="yinhao">
      「清陽」
     </span>
     當作
     <span class="yinhao">
      「青陽」
     </span>
     。涼風門，姑臧城南門也。〕
    </span>
   </p>
   <p class="em2 strong">
    別駕宗敞送尙還長安，
    <span class="jiazhu">
     〔宗，姓也。漢有南陽宗資。〕
    </span>
    傉檀謂敞曰：
    <span class="yinhao">
     「吾得涼州三千餘家，情之所寄，唯卿一人，柰何捨我去乎！」
    </span>
    敞曰：
    <span class="yinhao">
     「今送舊君，所以忠於殿下也。」
    </span>
    傉檀曰：
    <span class="yinhao">
     「吾新牧貴州，懷遠安邇之略如何？」
    </span>
    敞曰：
    <span class="yinhao">
     「涼土雖弊，形勝之地。殿下惠撫其民，收其賢俊以建功名，其何求不獲！」
    </span>
    因薦本州文武名士十餘人；傉檀嘉納之。王尙至長安，興以爲尙書。
   </p>
   <p class="em2 strong">
    傉檀燕羣臣於宣德堂，仰視歎曰：
    <span class="yinhao">
     「古人有言：『作者不居，居者不作，』信矣。」
    </span>
    武威孟禕曰：
    <span class="yinhao">
     「昔張文王始爲此堂，於今百年，十有二主矣，
     <span class="jiazhu">
      〔張駿卒，私諡曰文王。張氏自駿至重華、曜靈、祚、玄靚、天錫凡六主，梁熙、呂光、呂紹、呂纂、呂隆、王尙又六主，通十二主。禕，許韋翻。〕
     </span>
     惟履信思順者可以久處。」
    </span>
    <span class="jiazhu">
     〔處，昌呂翻。〕
    </span>
    傉檀善之。
   </p>
   <p class="em2 strong">
    <span class="yinwen">
     12
    </span>
    魏主珪規度平城，
    <span class="jiazhu">
     〔度，徒洛翻。〕
    </span>
    欲擬鄴、洛、長安，脩廣宮室。以濟陽太守莫題有巧思，
    <span class="jiazhu">
     〔惠帝分陳留爲濟陽國，後因以爲郡。濟，子禮翻。思，相吏翻。〕
    </span>
    召見，與之商功。題久侍稍怠，珪怒，賜死。題，含之孫也。
    <span class="jiazhu">
     〔此莫題非高邑公莫題。莫含八十九卷愍帝建興三年。〕
    </span>
    於是發八部五百里內男丁築灅南宮，
    <span class="jiazhu">
     〔魏先有八部大人，旣得中原，建平城爲代都，分布八部於畿內。灅，力水翻。〕
    </span>
    闕門高十餘丈，
    <span class="jiazhu">
     〔高，居傲翻。〕
    </span>
    穿溝池，廣苑囿，規立外城，方二十里，分置市里，三十日罷。
   </p>
   <p class="em2 strong">
    <span class="yinwen">
     13
    </span>
    秋，七月，魏太尉宜都丁公穆崇薨。
    <span class="jiazhu">
     〔周公《諡法》：述義不克曰丁。〕
    </span>
   </p>
   <p class="em2 strong">
    <span class="yinwen">
     14
    </span>
    八月，禿髮傉檀以興城侯文支鎭姑臧，自還樂都；
    <span class="jiazhu">
     〔樂，音洛。〕
    </span>
    雖受秦爵命，然其車服禮儀，皆如王者。
   </p>
   <p class="em2 strong">
    <span class="yinwen">
     15
    </span>
    甲辰，魏主珪如豺山宮，遂之石漠。
    <span class="jiazhu">
     〔自陰山以北皆大漠，有白漠、黑漠、石漠；白、黑二漠以其色爲名，石漠蓋其地皆石。據《北史》，石漠在漢定襄郡武要縣西北塞外。〕
    </span>
    九月，度漠北；癸巳，南還長川。
    <span class="jiazhu">
     〔《水經註》：長川城在柔玄鎭西。〕
    </span>
   </p>
   <p class="em2 strong">
    <span class="yinwen">
     16
    </span>
    劉裕聞譙縱反，遣龍驤將軍毛脩之將兵與司馬榮期、文處茂、時延祖共討之。
    <span class="jiazhu">
     〔處，昌呂翻。〕
    </span>
    脩之至宕渠，
    <span class="jiazhu">
     〔宕渠縣，漢屬巴郡，劉蜀分屬巴西郡，惠帝復分巴西置宕渠郡。按《五代志》，果州南充縣舊置宕渠郡，合州石鏡縣亦置宕渠郡，皆當自白帝上成都之路。宕，徒浪翻。〕
    </span>
    榮期爲其參軍楊承祖所殺，承祖自稱巴州刺史，脩之退還白帝。
   </p>
   <p class="em2 strong">
    <span class="yinwen">
     17
    </span>
    禿髮傉檀求好於西涼，
    <span class="jiazhu">
     〔好，呼到翻。〕
    </span>
    西涼公暠許之。
   </p>
   <p class="em2 strong">
    沮渠蒙遜襲酒泉，至安珍。
    <span class="jiazhu">
     〔安珍卽漢酒泉郡安彌縣也，後人從省書之，以
     <span class="yinhao">
      「彌」
     </span>
     爲
     <span class="yinhao">
      「弥」
     </span>
     ；傳寫之訛，又以
     <span class="yinhao">
      「弥」
     </span>
     爲
     <span class="yinhao">
      「珍」
     </span>
     。〕
    </span>
    暠戰敗城守，蒙遜引還。
   </p>
   <p class="em2 strong">
    <span class="yinwen">
     18
    </span>
    南燕公孫五樓欲擅朝權，
    <span class="jiazhu">
     〔朝，直遙翻。〕
    </span>
    譖北地王鍾於南燕主超，請誅之。南燕主備德之卒也，
    <span class="jiazhu">
     〔卒，子恤翻。〕
    </span>
    慕容法不奔喪，超遣使讓之；
    <span class="jiazhu">
     〔使，疏吏翻。〕
    </span>
    法懼，遂與鍾及段宏謀反。超聞之，徵鍾；鍾稱疾不至，超收其黨侍中慕容統等，殺之。征南司馬卜珍告左僕射封嵩數與法往來，疑有姦，超收嵩下廷尉。太后懼，泣告超曰：
    <span class="yinhao">
     「嵩數遣黃門令牟常說吾云：『帝非太后所生，恐依永康故事。』
     <span class="jiazhu">
      〔數，所角翻。說，輸芮翻。下，遐稼翻。燕主寶永康元年逼殺其母段氏，事見一百八卷孝武帝太元二十一年。〕
     </span>
     我婦人識淺，恐帝見殺，卽以語法，法爲謀見誤，知復何言。」
    </span>
    <span class="jiazhu">
     〔語，牛倨翻。復，扶又翻。〕
    </span>
    超乃車裂嵩。西中郎將封融奔魏。
   </p>
   <p class="em2 strong">
    超遣慕容鎭攻青州，慕容昱攻徐州，右僕射濟陽王凝及韓範攻兗州。
    <span class="jiazhu">
     〔南燕青州刺史鎭東萊，徐州刺史鎭莒城，兗州刺史鎭梁父。濟，子禮翻。〕
    </span>
    昱拔莒城，段宏奔魏。封融與羣盜襲石塞城，殺鎭西大將軍餘鬱，國中振恐。濟陽王凝謀殺韓範，襲廣固，範知之，勒兵攻凝，凝奔梁父；範幷將其衆，攻梁父，克之。
    <span class="jiazhu">
     〔父，音甫。〕
    </span>
    法出奔魏，凝出奔秦。慕容鎭克青州，鍾殺其妻子，爲地道以出，與高都公始皆奔秦。秦以鍾爲始平太守，凝爲侍中。
   </p>
   <p class="em2 strong">
    南燕主超好變更舊制，朝野多不悅；又欲復肉刑，增置烹轘之法，
    <span class="jiazhu">
     〔好，呼到翻。更，工衡翻。轘，戶慣翻，車裂也。〕
    </span>
    衆議不合而止。
   </p>
   <p class="em2 strong">
    冬，十月，封孚卒。
    <span class="jiazhu">
     〔慕容超之立，雖非少主，乃國疑而大臣未附之時，超不能推心和輯，使之阻兵，以至於奔亡，超誰與立哉！雖劉裕之兵未至，固知其必滅矣。〕
    </span>
   </p>
   <p class="em2 strong">
    <span class="yinwen">
     19
    </span>
    尙書論建義功，奏封劉裕豫章郡公，劉毅南平郡公，何無忌安成
    <span class="jiaozhusup">
     〔章：甲十一行本「成」作「城」；乙十一行本同；孔本同。〕
    </span>
    郡公，自餘封賞有差。
   </p>
   <p class="em2 strong">
    <span class="yinwen">
     20
    </span>
    梁州刺史劉稚反，劉毅遣將討禽之。
    <span class="jiazhu">
     〔將，卽亮翻。〕
    </span>
   </p>
   <p class="em2 strong">
    <span class="yinwen">
     21
    </span>
    庚申，魏主珪還平城。
   </p>
   <p class="em2 strong">
    <span class="yinwen">
     22
    </span>
    乙亥，以左將軍孔安國爲尙書左僕射。
   </p>
   <p class="em2 strong">
    <span class="yinwen">
     23
    </span>
    十一月，禿髮傉檀遷于姑臧。
   </p>
   <p class="em2 strong">
    <span class="yinwen">
     24
    </span>
    乞伏乾歸入朝于秦。
    <span class="jiazhu">
     〔朝，直遙翻。〕
    </span>
   </p>
   <p class="em2 strong">
    <span class="yinwen">
     25
    </span>
    十二月，以何無忌爲都督荊·江·豫三州八郡軍事、江州刺史。
    <span class="jiazhu">
     〔八郡，蓋荊州之武昌，江州之尋陽、豫章、廬陵、臨川、鄱陽、南康，豫州之晉熙。〕
    </span>
   </p>
   <p class="em2 strong">
    <span class="yinwen">
     26
    </span>
    是歲，桓石綏與司馬國璠、陳襲聚衆胡桃山爲寇，
    <span class="jiazhu">
     〔胡桃山當在歷陽郡界。璠，孚袁翻。〕
    </span>
    劉毅遣司馬劉懷肅討破之。石綏，石生之弟也。
   </p>
   <p class="strong">
    <span class="section" id="title-5">
     <span data-head-description="" data-head-level="h4" data-head-title="義熙三年">
      三年
     </span>
    </span>
    <span class="biaozhusup" data-rel="（丁未、西元四〇七年）">
    </span>
   </p>
   <p class="em2 strong">
    <span class="yinwen">
     1
    </span>
    春，正月，辛丑朔，燕大赦，改元建始。
   </p>
   <p class="em2 strong">
    <span class="yinwen">
     2
    </span>
    秦王興以乞伏乾歸寖強難制，留爲主客尙書，
    <span class="jiazhu">
     〔漢成帝置四曹尙書，其四曰主客，主外國夷狄事。〕
    </span>
    以其世子熾磐行西夷校尉，監其部衆。
    <span class="jiazhu">
     〔是後秦政漸衰，熾磐日以盛，而乾歸亦不可得而留矣。熾，昌志翻。校，戶敎翻。監，工銜翻。〕
    </span>
   </p>
   <p class="em2 strong">
    <span class="yinwen">
     3
    </span>
    二月，己酉，劉裕詣建康，固辭新所除官，欲詣廷尉；詔從其所守，裕乃還丹徒。
   </p>
   <p class="em2 strong">
    <span class="yinwen">
     4
    </span>
    魏主珪立其子脩爲河間王，處文爲長樂王，
    <span class="jiazhu">
     〔處，昌呂翻。樂，音洛。〕
    </span>
    連爲廣平王，黎爲京兆王。
   </p>
   <p class="em2 strong">
    <span class="yinwen">
     5
    </span>
    殷仲文素有才望，自謂宜當朝政，悒悒不得志；
    <span class="jiazhu">
     〔悒悒，憂悒不自安之意。仲文黨於桓玄，以才望希進而不得進，故不自安也。朝，直遙翻。〕
    </span>
    出爲東陽太守，尤不樂。
    <span class="jiazhu">
     〔樂，音洛。〕
    </span>
    何無忌素慕其名；東陽，無忌所統，
    <span class="jiazhu">
     〔無忌都督浙江東五郡，東陽其一也。〕
    </span>
    仲文許便道脩謁，無忌喜，欽遲之。
    <span class="jiazhu">
     〔遲，直吏翻，待也；後企遲同。〕
    </span>
    而仲文失志恍惚，遂不過府；
    <span class="jiazhu">
     〔府，謂督府，何無忌治所也。恍，呼廣翻。惚，音忽。〕
    </span>
    無忌以爲薄己，大怒。會南燕入寇，無忌言於劉裕曰：
    <span class="yinhao">
     「桓胤、殷仲文乃腹心之疾，北虜不足憂也。」
    </span>
    閏月，劉裕府將駱冰謀作亂，
    <span class="jiazhu">
     〔將，卽亮翻。〕
    </span>
    事覺，裕斬之。因言冰與仲文、桓石松、曹靖之、卞承之、劉延祖潛相連結，謀立桓胤爲主，皆族誅之。
   </p>
   <p class="em2 strong">
    <span class="yinwen">
     6
    </span>
    燕王熙爲其后苻氏起承華殿，
    <span class="jiazhu">
     〔爲，于僞翻。〕
    </span>
    負土於北門，土與穀同價。宿軍典軍杜靜載棺詣闕極諫，熙斬之。
    <span class="jiazhu">
     〔北燕營州刺史鎭宿軍。〕
    </span>
   </p>
   <p class="em2 strong">
    苻氏嘗季夏思凍魚，
    <span class="jiazhu">
     〔煎魚爲凍，今人多能之；季夏六月暑盛，則不能凍。〕
    </span>
    仲冬須生地黃，
    <span class="jiazhu">
     〔《本草》曰：地黃葉如甘露子，花如脂麻花，但有細斑點，北人謂之牛嬭子；二月、八月，採根陰乾；解諸熱，破血，通利月水。〕
    </span>
    熙下有司切責不得而斬之。
    <span class="jiazhu">
     〔下，遐稼翻。〕
    </span>
   </p>
   <p class="em2 strong">
    夏，四月，癸丑，苻氏卒，熙哭之懣絕，久而復蘇；
    <span class="jiazhu">
     〔懣，音悶。〕
    </span>
    喪之如父母，服斬衰，食粥。
    <span class="jiazhu">
     〔喪，息郎翻。衰，倉回翻。〕
    </span>
    命百官於宮內設位而哭，使人按檢哭者，無淚則罪之，羣臣皆含辛以爲淚。高陽王妃張氏，熙之嫂也，
    <span class="jiazhu">
     〔高陽王隆之妃也。〕
    </span>
    美而有巧思，
    <span class="jiazhu">
     〔思，相吏翻。〕
    </span>
    熙欲以爲殉，乃毀其襚鞾中得弊氈，
    <span class="jiazhu">
     〔襚，音遂，送終曰襚。鞾，許加翻。〕
    </span>
    遂賜死。右僕射韋璆等皆恐爲殉，沐浴俟命。公卿以下至兵民，戶率營陵，費殫府藏。
    <span class="jiazhu">
     〔璆，渠尤翻。藏，徂浪翻。〕
    </span>
    陵周圍數里，熙謂監作者曰：
    <span class="yinhao">
     「善爲之，朕將繼往。」
    </span>
    <span class="jiazhu">
     〔觀熙此言，死期將至。監，工銜翻。〕
    </span>
   </p>
   <p class="em2 strong">
    丁酉，燕太后段氏去尊號，出居外宮。
    <span class="jiazhu">
     〔去，羌呂翻。段氏，熙之慈母也，見上卷元興二年。〕
    </span>
   </p>
   <p class="em2 strong">
    <span class="yinwen">
     7
    </span>
    氐王楊盛以平北將軍苻宣爲梁州督護，將兵入漢中，
    <span class="jiazhu">
     〔將，卽亮翻。〕
    </span>
    秦梁州別駕呂瑩等起兵應之；
    <span class="jiazhu">
     〔呂瑩蓋爲秦之梁州別駕，以後面秦王興遣南梁州刺史王敏敕譙縱觀之可見。〕
    </span>
    刺史王敏攻之。瑩等求援於盛，盛遣軍臨濜口，敏退屯武興。
    <span class="jiazhu">
     〔《水經》：沔水東逕白馬戍南，濜水入焉。《註》云：濜水北發武都氐中，南逕張魯城東，又南過陽平關西而南入于沔，謂之濜口，有濜口城。《郡國縣道記》：梁州西縣本名白馬城，又曰濜口城。劉蜀置武興督於漢中沔陽縣，隋、唐爲興州，今沔州城古武興城也。濜，徐刃翻。〕
    </span>
    盛復通於晉，
    <span class="jiazhu">
     〔孝武太元十九年，楊盛來稱藩；其所以不與晉通者，以桓玄之亂也。復，扶又翻。〕
    </span>
    晉以盛爲都督隴右諸軍事、征西大將軍、開府儀同三司，盛因以宣行梁州刺史。
    <span class="jiazhu">
     〔《通鑑》以晉紀年，則以盛爲都督之上不必書晉，
     <span class="yinhao">
      「晉」
     </span>
     字當作
     <span class="yinhao">
      「詔」
     </span>
     字。〕
    </span>
   </p>
   <p class="em2 strong">
    五月，丙
    <span class="jiaozhusup">
     〔章：甲十一行本「丙」作「壬」；乙十一行本同；孔本同；熊校同。〕
    </span>
    戌，燕尙書郎苻進謀反，誅。進，定之子也。
    <span class="jiazhu">
     〔孝武太元十一年苻定降燕，見一百六卷。〕
    </span>
   </p>
   <p class="em2 strong">
    <span class="yinwen">
     8
    </span>
    魏主珪北巡至濡源。
    <span class="jiazhu">
     〔濡，乃官翻。〕
    </span>
   </p>
   <p class="em2 strong">
    <span class="yinwen">
     9
    </span>
    魏常山王遵以罪賜死。
   </p>
   <p class="em2 strong">
    <span class="yinwen">
     10
    </span>
    初，魏主珪滅劉衞辰，其子勃勃奔秦，
    <span class="jiazhu">
     〔見一百七卷孝武太元十六年。〕
    </span>
    秦高平公沒弈干以女妻之。
    <span class="jiazhu">
     〔妻，七細翻。〕
    </span>
    勃勃魁岸，美容儀，性辯慧，秦王興見而奇之，與論軍國大事，寵遇踰於勳舊。興弟邕曰：
    <span class="yinhao">
     「勃勃不可近也。」
    </span>
    <span class="jiazhu">
     〔近，其靳翻。〕
    </span>
    興曰：
    <span class="yinhao">
     「勃勃有濟世之才，吾方與之平天下，柰何逆忌之！」
    </span>
    乃以爲安遠將軍，使助沒弈干鎭高平，以三城、朔方雜夷
    <span class="jiazhu">
     〔魏收《地形志》，偏城郡廣武縣有三城。唐延州豐林縣，古廣武縣地。〕
    </span>
    及衞辰部衆三萬配之，使伺魏間隙。
    <span class="jiazhu">
     〔間，古莧翻。〕
    </span>
    邕固爭以爲不可。興曰：
    <span class="yinhao">
     「卿何以知其爲人？」
    </span>
    邕曰：
    <span class="yinhao">
     「勃勃奉上慢，御衆殘，貪猾不仁，輕爲去就；寵之踰分，
     <span class="jiazhu">
      〔分，扶問翻。〕
     </span>
     恐終爲邊患。」
    </span>
    興乃止；久之，竟以勃勃爲安北將軍、五原公，配以三交五部鮮卑及雜虜二萬餘落，鎭朔方。
    <span class="jiazhu">
     〔爲勃勃病秦，興悔不用邕言張本。〕
    </span>
   </p>
   <p class="em2 strong">
    魏主珪歸所虜秦將唐小方于秦。
    <span class="jiazhu">
     〔將，卽亮翻。〕
    </span>
    秦王興請歸賀狄干，仍送良馬千匹以贖狄伯支，珪許之。
    <span class="jiazhu">
     〔秦留賀狄干見一百十二卷元興元年。狄伯支、唐小方被禽亦見是年。〕
    </span>
   </p>
   <p class="em2 strong">
    勃勃聞秦復與魏通而怒，
    <span class="jiazhu">
     〔復，扶又翻。〕
    </span>
    乃謀叛秦。
    <span class="jiazhu">
     〔楚白公勝所以作亂於楚者，其事正如此，〕
    </span>
    柔然可汗社崙獻馬八千匹于秦，至大城，
    <span class="jiazhu">
     〔大城縣前漢屬西河郡，後漢屬朔方郡，魏、晉省。崙，盧昆翻。〕
    </span>
    勃勃掠取之，悉集其衆三萬餘人僞畋於高平川，因襲殺沒弈干而幷其衆。
   </p>
   <p class="em2 strong">
    勃勃自謂夏后氏之苗裔，
    <span class="jiazhu">
     〔《史記》及《漢書》皆云匈奴夏后氏苗裔淳維之後，勃勃，匈奴餘種，故云然。夏，戶雅翻；下同。〕
    </span>
    六月，自稱大夏天王、大單于，
    <span class="jiazhu">
     〔《晉書》曰：勃勃，字屈孑，匈奴右賢王去卑之後，劉元海之族，劉武之曾孫，劉衞辰之子。劉武，卽劉虎，《晉書》避唐國諱，改虎爲武。單，音蟬。〕
    </span>
    大赦，改元龍升，置百官。以其兄右地代爲丞相，封代公；力俟提爲大將軍，封魏公；叱于阿利爲御史大夫，封梁公；弟阿利羅引爲司隸校尉，若門爲尙書令，叱以鞬爲左僕射，
    <span class="jiazhu">
     〔鞬，居言翻。〕
    </span>
    乙斗爲右僕射。
   </p>
   <p class="em2 strong">
    賀狄干久在長安，常幽閉，因習讀經史，舉止如儒者。及還，魏主珪見其言語衣服皆類秦人，以爲慕而效之，怒，幷其弟歸殺之。
   </p>
   <p class="em2 strong">
    <span class="yinwen">
     11
    </span>
    秦王興以太子泓錄尙書事。
   </p>
   <p class="em2 strong">
    <span class="yinwen">
     12
    </span>
    秋，七月，戊戌朔，日有食之。
   </p>
   <p class="em2 strong">
    <span class="yinwen">
     13
    </span>
    汝南王遵之坐事死。遵之，亮之五世孫也。
    <span class="jiazhu">
     〔汝南王亮死於楚王瑋之難。〕
    </span>
   </p>
   <p class="em2 strong">
    <span class="yinwen">
     14
    </span>
    癸亥，燕王熙葬其后苻氏于徽平陵，喪車高大，毁北門而出，熙被髮徒跣，步從二十餘里。
    <span class="jiazhu">
     〔被，皮義翻。從，才用翻。〕
    </span>
    甲子，大赦。
   </p>
   <p class="em2 strong">
    初，中衞將軍馮跋及弟侍御郎素弗皆得罪於熙，熙欲殺之，跋亡
    <span class="jiaozhusup">
     〔章：甲十一行本「亡」上有「兄弟」二字；乙十一行本同；孔本同；張校同。〕
    </span>
    命山澤。熙賦役繁數，民不堪命；
    <span class="jiazhu">
     〔數，所角翻。〕
    </span>
    跋、素弗與其從弟萬
    <span class="jiaozhusup">
     〔張：「萬」作「万」。〕
    </span>
    泥謀曰：
    <span class="yinhao">
     「吾輩還首無路，
     <span class="jiazhu">
      〔還首，自歸請罪也。首，式救翻。〕
     </span>
     不若因民之怨，共舉大事，可以建公侯之業；事之不捷，死未晚也。」
    </span>
    遂相與乘車，使婦人御，潛入龍城，匿於北部司馬孫護之家。及熙出送葬，跋等與左衞將軍張興及苻進餘黨作亂。跋素與慕容雲善，乃推雲爲主。雲以疾辭，
    <span class="jiazhu">
     〔雲稱疾見上年。〕
    </span>
    跋曰：
    <span class="yinhao">
     「河間淫虐，人神共怒，此天亡之時也。公，高氏名家，何能爲人養子，
     <span class="jiazhu">
      〔爲養子事見一百九卷隆安元年。〕
     </span>
     而棄難得之運乎？」
    </span>
    扶之而出。跋弟乳陳等帥衆攻弘光門，
    <span class="jiazhu">
     〔帥，讀曰率。〕
    </span>
    鼓噪而進，禁衞皆散走；遂入宮授甲，閉門拒守。中黃門趙洛生走告于熙，熙曰：
    <span class="yinhao">
     「鼠盜何能爲！朕當還誅之。」
    </span>
    乃置后柩於南苑，
    <span class="jiazhu">
     〔柩，巨救翻。〕
    </span>
    收髮貫甲，馳還赴難。
    <span class="jiazhu">
     〔難，乃旦翻。〕
    </span>
    夜，至龍城，攻北門，不克，宿於門外。乙丑，雲卽天王位，
    <span class="jiazhu">
     〔雲，字子雨，祖父高和，句麗之支庶，慕容寶養以爲子。〕
    </span>
    大赦，改元正始。
   </p>
   <p class="em2 strong">
    熙退入龍騰苑，尙方兵褚頭踰城從熙，稱營兵同心效順，唯俟軍至。熙聞之，驚走而出，左右莫敢迫。熙從溝下潛遁，良久，左右怪其不還，相與尋之，唯得衣冠，不知所適。中領軍慕容拔謂中常侍郭仲曰：
    <span class="yinhao">
     「大事垂捷，而帝無故自驚，深可怪也。然城內企遲，
     <span class="jiazhu">
      〔遲，直利翻，待也。〕
     </span>
     至必成功，不可稽留。吾當先往趣城，
     <span class="jiazhu">
      〔趣，七喻翻。〕
     </span>
     卿留待帝，得帝，速來；若帝未還，吾得如意安撫城中，徐迎未晚。」
    </span>
    乃分將壯士二千餘人登北城。將士謂熙至，皆投仗請降。
    <span class="jiazhu">
     〔將，卽亮翻。降，戶江翻。〕
    </span>
    旣而熙久不至，拔兵無後繼，衆心疑懼，復下城赴苑，
    <span class="jiazhu">
     〔復，扶又翻；下復貳、可復同。〕
    </span>
    遂皆潰去。拔爲城中人所殺。丙寅，熙微服匿於林中，爲人所執，送於雲，雲數而殺之，
    <span class="jiazhu">
     〔年二十三。史言慕容熙淫虐，天奪其魄，身死國滅。《載記》曰：自垂至熙四世，凡二十四年而滅。數，所具翻。〕
    </span>
    幷其諸子。雲復姓高氏。
   </p>
   <p class="em2 strong">
    幽州刺史上庸公懿以令支降魏，
    <span class="jiazhu">
     〔令，音鈴，又郎定翻。支，音祁。〕
    </span>
    魏以懿爲平州牧、昌黎王。懿，評之孫也。
    <span class="jiazhu">
     〔前燕之亡，慕容評之罪也。〕
    </span>
   </p>
   <p class="em2 strong">
    <span class="yinwen">
     15
    </span>
    魏主珪自濡源西如參合陂，
    <span class="jiazhu">
     〔濡，乃官翻。〕
    </span>
    乃還平城。
   </p>
   <p class="em2 strong">
    <span class="yinwen">
     16
    </span>
    禿髮傉檀復貳於秦，
    <span class="jiazhu">
     〔傉，奴沃翻。復，扶又翻；下同。〕
    </span>
    遣使邀乞伏熾磐，熾磐斬其使送長安。
    <span class="jiazhu">
     〔爲秦襲傉檀張本。使，疏吏翻；下同。熾，昌志翻。〕
    </span>
   </p>
   <p class="em2 strong">
    <span class="yinwen">
     17
    </span>
    南燕主超母妻猶在秦，超遣御史中丞封愷使於秦以請之。秦王興曰：
    <span class="yinhao">
     「昔苻氏之敗，太樂諸伎悉入于燕。
     <span class="jiazhu">
      〔長安之陷，太樂諸伎入于西燕；西燕之亡，慕容垂收以歸于中山；中山之陷，相率奔鄴，由是南燕得之。伎，渠綺翻。〕
     </span>
     燕今稱藩，送伎或送吳口千人，所請乃可得也。」
    </span>
    超與羣臣議之，左僕射段暉曰：
    <span class="yinhao">
     「陛下嗣守社稷，不宜以私親之故遂降尊號；且太樂先代遺音，不可與也，不如掠吳口與之。」
    </span>
    尙書張華曰：
    <span class="yinhao">
     「侵掠鄰國，兵連禍結，此旣能往，彼亦能來，非國家之福也。陛下慈親在人掌握，豈可靳惜虛名，不爲之降屈乎！
     <span class="jiazhu">
      〔靳，居焮翻。爲，于僞翻。〕
     </span>
     中書令韓範嘗與秦王俱爲苻氏太子舍人，若使之往，必得如志。」
    </span>
    超從之，乃使韓範聘于秦，稱藩奉表。
   </p>
   <p class="em2 strong">
    慕容凝言於興曰：
    <span class="yinhao">
     「燕王得其母妻，不可復臣，宜先使送伎。」
    </span>
    興乃謂範曰：
    <span class="yinhao">
     「朕歸燕王家屬必矣；然今天時尙熱，當俟秋涼。」
    </span>
    八月，秦使員外散騎常侍韋宗聘於燕。超與羣臣議見宗之禮，張華曰：
    <span class="yinhao">
     「陛下前旣奉表，今宜北面受詔。」
    </span>
    封逞曰：
    <span class="yinhao">
     「大燕七聖重光，
     <span class="jiazhu">
      〔自廆、皝、儁、暐至垂、德、超凡七主。重，直龍翻。〕
     </span>
     柰何一旦爲豎子屈節！」
    </span>
    超曰：
    <span class="yinhao">
     「吾爲太后屈，願諸君勿復言！」
    </span>
    <span class="jiazhu">
     〔爲，于僞翻。復，扶又翻。〕
    </span>
    遂北面受詔。
   </p>
   <p class="em2 strong">
    <span class="yinwen">
     18
    </span>
    毛脩之與漢嘉太守馮遷合兵擊楊承祖，斬之。脩之欲進討譙縱，益州刺史鮑陋不可。脩之上表言：
    <span class="yinhao">
     「人之所以重生，實有生理可保。臣之情地，生塗已竭；
     <span class="jiazhu">
      〔謂其父瑾、伯璩舉家爲蜀人所滅，脩之欲致死復讎，不復求生路也。〕
     </span>
     所以借命朝露者，
     <span class="jiazhu">
      〔朝露易晞，言不久生也。〕
     </span>
     庶憑天威誅夷讎逆。今屢有可乘之機，而陋每違期不赴；臣雖効死寇庭，而救援理絕，將何以濟！」
    </span>
    劉裕乃表襄城太守劉敬宣帥衆五千伐蜀，
    <span class="jiazhu">
     〔晉氏南渡，置襄城郡於江南，仍領繁昌等縣。孝武罷襄城郡爲繁昌縣，屬淮南僑郡，今太平州繁昌縣卽其地。繁昌本漢潁川郡屬縣，因僑立而是縣之名遂移於江南。此襄城蓋敬宣以舊郡僑領太守也。帥，讀曰率。〕
    </span>
    以劉道規爲征蜀都督。
   </p>
   <p class="em2 strong">
    <span class="yinwen">
     19
    </span>
    魏主珪如豺山宮。候官告：
    <span class="yinhao">
     「司空庾岳，服飾鮮麗，行止風采，擬則人君。」
    </span>
    <span class="jiazhu">
     〔候官見上卷元興三年。〕
    </span>
    珪收岳，殺之。
   </p>
   <p class="em2 strong">
    <span class="yinwen">
     20
    </span>
    北燕王雲以馮跋爲都督中外諸軍事、開府儀同三司、錄尙書事，馮萬泥爲尙事令，馮素弗爲昌黎尹，馮弘爲征東大將，孫護爲尙書左僕射，張興爲輔國大將軍。弘，跋之弟也。
   </p>
   <p class="em2 strong">
    <span class="yinwen">
     21
    </span>
    九月，譙縱稱藩於秦。
   </p>
   <p class="em2 strong">
    <span class="yinwen">
     22
    </span>
    禿髮傉檀將五萬餘人伐沮渠蒙遜，
    <span class="jiazhu">
     〔傉，奴沃翻。將，卽亮翻。沮，子余翻。〕
    </span>
    蒙遜與戰於均石，大破之。
    <span class="jiazhu">
     〔均石在張掖之東，西陝之西，蓋西郡界。〕
    </span>
    蒙遜進攻西郡太守楊統於日勒，降之。
    <span class="jiazhu">
     〔日勒縣，漢屬張掖郡，後分置西郡，治日勒。賢曰：日勒故城，在今甘州删丹縣東南。〕
    </span>
   </p>
   <p class="em2 strong">
    <span class="yinwen">
     23
    </span>
    冬，十月，秦河州刺史彭奚念叛，降於禿髮傉檀，秦以乞伏熾磐行河州刺史。
    <span class="jiazhu">
     〔熾，昌志翻。〕
    </span>
   </p>
   <p class="em2 strong">
    <span class="yinwen">
     24
    </span>
    南燕主超使左僕射張華、給事中宗正元獻太樂伎一百二十人於秦，秦王興乃還超母妻，厚其資禮而遣之，超親帥六宮迎於馬耳關。
    <span class="jiazhu">
     〔伎，渠綺翻。帥，讀曰率。據《水經》，濟南臺縣有馬耳山關，盧水出焉。魏收《地形志》，泰山郡臺縣有馬耳山。〕
    </span>
   </p>
   <p class="em2 strong">
    <span class="yinwen">
     25
    </span>
    夏王勃勃破鮮卑薛千等三部，
    <span class="jiazhu">
     〔
     <span class="yinhao">
      「薛千」
     </span>
     ，《晉書·載記》作
     <span class="yinhao">
      「薛千」
     </span>
     ，蜀本作
     <span class="yinhao">
      「薛干」
     </span>
     。〕
    </span>
    降其衆以萬數，
    <span class="jiazhu">
     〔降，戶江翻。〕
    </span>
    進攻秦三城已北諸戍，斬秦將楊五、姚石生等。諸將皆曰：
    <span class="yinhao">
     「陛下欲經營關中，宜先固根本，使人心有所憑係。高平山川險固，土田饒沃，可以定都。」
    </span>
    勃勃曰：
    <span class="yinhao">
     「卿知其一，未知其二。吾大業草創，士衆未多；姚興亦一時之雄，諸將用命，關中未可圖也。我今專固一城，彼必幷力於我，衆非其敵，亡可立待。不如以驍騎風馳，
     <span class="jiazhu">
      〔將，卽亮翻。驍，堅堯翻。騎，奇寄翻。〕
     </span>
     出其不意，救前則擊後，救後則擊前，使彼疲於奔命，我則游食自若。不及十年，嶺北、河東盡爲我有。待興旣死，嗣子闇弱，徐取長安，在吾計中矣。」
    </span>
    於是侵掠嶺北，嶺北諸城門不晝啓。興乃歎曰：
    <span class="yinhao">
     「吾不用黃兒之言，以至於此！」
    </span>
    <span class="jiazhu">
     〔黃兒，興弟邕小字也。〕
    </span>
   </p>
   <p class="em2 strong">
    勃勃求婚於禿髮傉檀，傉檀不許。十一月，勃勃帥騎二萬擊傉檀，至于支陽，
    <span class="jiazhu">
     〔枝陽縣，漢屬金城郡，晉張寔分屬廣武郡。劉昫曰：唐蘭州廣武縣，漢枝陽縣。杜佑曰：唐會州會寧縣，漢枝陽縣。〕
    </span>
    殺傷萬餘人，驅掠二萬七千餘口、牛馬羊數十萬而還。
    <span class="jiazhu">
     〔還，從宣縣，又如字。〕
    </span>
    傉檀帥衆追之，
    <span class="jiazhu">
     〔帥，讀曰率。〕
    </span>
    焦朗曰：
    <span class="yinhao">
     「勃勃天姿雄健，御軍嚴整，未可輕也。不如從溫圍北渡，趣萬斛堆，
     <span class="jiazhu">
      〔溫圍，水名。《水經》：河水北過武威媼圍縣東北。溫圍其卽漢之媼圍縣歟？趣，七喻翻。〕
     </span>
     阻水結營，扼其咽喉，
     <span class="jiazhu">
      〔咽，音煙。〕
     </span>
     百戰百勝之術也。」
    </span>
    傉檀將賀連怒曰：
    <span class="yinhao">
     「勃勃敗亡之餘，烏合之衆，柰何避之，示之以弱，宜急追之！」
    </span>
    傉檀從之。勃勃於陽武下峽鑿凌埋車以塞路，
    <span class="jiazhu">
     〔凌，力證翻，冰也，又閭承翻。鑿冰塞路，置兵死地，使人自爲戰。塞，悉則翻。〕
    </span>
    勒兵逆擊傉檀，大破之，追奔八十餘里，殺傷萬計，名臣勇將死者什六七。
    <span class="jiazhu">
     〔將，卽亮翻。〕
    </span>
    傉檀與數騎奔南山，
    <span class="jiazhu">
     〔《漢書·地理志》：武威郡蒼松縣有南山、松陜。余謂此南山自羌中連延西平、金城之界，東出秦、雍，至于終南，皆此山也。傉檀所奔，枝陽之南山也。〕
    </span>
    幾爲追騎所得。
    <span class="jiazhu">
     〔幾，居希翻。騎，奇寄翻。〕
    </span>
    勃勃積尸而封之，號曰髑髏臺。
    <span class="jiazhu">
     〔髑，徒谷翻。髏，音婁。〕
    </span>
    勃勃又敗秦將張佛生於青石原，
    <span class="jiazhu">
     〔敗，補邁翻。《後漢書·西羌傳》：安定有青石岸。安定，唐之涇州；涇州有青石嶺。〕
    </span>
    俘斬五千餘人。
   </p>
   <p class="em2 strong">
    傉檀懼外寇之逼，徙三百里內民皆入姑臧；國人駭怨，屠各成七兒因之作亂，
    <span class="jiazhu">
     〔屠，直於翻。〕
    </span>
    一夕聚衆至數千人。殿中都尉張猛大言於衆曰：
    <span class="yinhao">
     「主上陽武之敗，蓋恃衆故也，責躬悔過，何損於明，而諸君遽從此小人爲不義之事！殿中兵今至，禍在目前矣！」
    </span>
    衆聞之，皆散；七兒奔晏然，追斬之。軍諮祭酒梁裒、輔國司馬邊憲等謀反，傉檀皆殺之。
    <span class="jiazhu">
     〔自是之後，禿髮氏之勢日以衰矣。〕
    </span>
   </p>
   <p class="em2 strong">
    <span class="yinwen">
     26
    </span>
    魏主珪還平城。
   </p>
   <p class="em2 strong">
    <span class="yinwen">
     27
    </span>
    十二月，戊子，武岡文恭侯王謐薨。
    <span class="jiazhu">
     〔《諡法》：旣過能改曰恭。〕
    </span>
   </p>
   <p class="em2 strong">
    <span class="yinwen">
     28
    </span>
    是歲，西涼公暠以前表未報，
    <span class="jiazhu">
     〔前奉表見上元年。暠，古老翻。〕
    </span>
    復遣沙門法泉間行奉表詣建康。
    <span class="jiazhu">
     〔復，扶又翻。間，古莧翻。〕
    </span>
   </p>
   <p class="strong">
    <span class="section" id="title-6">
     <span data-head-description="" data-head-level="h4" data-head-title="義熙四年">
      四年
     </span>
    </span>
    <span class="biaozhusup" data-rel="（戊申、西元四〇八年）">
    </span>
   </p>
   <p class="em2 strong">
    <span class="yinwen">
     1
    </span>
    春，正月，甲辰，以琅邪王德文領司徒。
   </p>
   <p class="em2 strong">
    劉毅等不欲劉裕入輔政，議以中領軍謝混爲揚州刺史；
    <span class="jiazhu">
     〔王謐薨，揚州刺史缺官，故議用其人。〕
    </span>
    或欲令裕於丹徒領揚州，以內事付孟昶。
    <span class="jiazhu">
     〔昶，丑兩翻。〕
    </span>
    遣尙書右丞皮沈以二議諮裕，
    <span class="jiazhu">
     〔皮，姓也。沈，持林翻。〕
    </span>
    沈先見裕記室錄事參軍劉穆之，具道朝議。
    <span class="jiazhu">
     〔朝，直遙翻。〕
    </span>
    穆之僞起如廁，密疏白裕曰：
    <span class="yinhao">
     「皮沈之言不可從。」
    </span>
    裕旣見沈，且令出外，呼穆之問之。穆之曰：
    <span class="yinhao">
     「晉朝失政日久，
     <span class="jiazhu">
      〔朝，直遙翻；下同。〕
     </span>
     天命已移。公興復皇祚，勳高位重，今日形勢，豈得居謙，遂爲守藩之將耶！
     <span class="jiazhu">
      〔將，卽亮翻。〕
     </span>
     劉、孟諸公，與公俱起布衣，共立大義以取富貴，事有先後，故一時相推，非爲委體心服，宿定臣主之分也；
     <span class="jiazhu">
      〔分，扶問翻。〕
     </span>
     力敵勢均，終相吞噬。
     <span class="jiazhu">
      〔後果如穆之之言。〕
     </span>
     揚州根本所係，不可假人，前者以授王謐，事出權道；
     <span class="jiazhu">
      〔見上卷元興三年。〕
     </span>
     今若復以他授，
     <span class="jiazhu">
      〔復，扶又翻；下而復同。〕
     </span>
     便應受制於人。一失權柄，無由可得，將來之危，難可熟念。今朝議如此，宜相酬答，必云在我，措辭又難，唯應云：『神州治本，宰輔崇要，
     <span class="jiazhu">
      〔治，直吏翻。〕
     </span>
     此事旣大，非可懸論，便蹔入朝，共盡同異。』公至京邑，彼必不敢越公更授餘人明矣。」
    </span>
    裕從之。朝廷乃徵裕爲侍中、車騎將軍、開府儀同三司、揚州刺史、錄尙書事，徐、兗二州刺史如故。
    <span class="jiazhu">
     〔騎，奇寄翻。〕
    </span>
    裕表解兗州，以諸葛長民爲青州刺史，鎭丹徒，劉道憐爲幷州刺史，戍石頭。
   </p>
   <p class="em2 strong">
    <span class="yinwen">
     2
    </span>
    庚申，武陵忠敬王遵薨。
   </p>
   <p class="em2 strong">
    <span class="yinwen">
     3
    </span>
    魏主珪如豺山宮，遂至寧川。
    <span class="jiazhu">
     〔寧川卽後漢上谷郡之寧縣也，前漢曰寧縣。《地理志》曰：于延水出代郡且如縣塞外，東至寧入沽。《水經註》曰：于延水逕罡城南，又東左與寧川水合，水出小寧縣西北，東南流注于延水，又東逕小寧縣故城南，《地理志》寧縣也。師古曰：且，子如翻。〕
    </span>
   </p>
   <p class="em2 strong">
    <span class="yinwen">
     4
    </span>
    南燕主超尊其母段氏爲皇太后，妻呼延氏爲皇后。超祀南郊，有獸如鼠而赤，大如馬，來至壇側。須臾，大風晝晦，羽儀帷幄皆毀裂。
    <span class="jiazhu">
     〔賈公彥曰：在旁曰帷，四合象宮室曰幄。〕
    </span>
    超懼，以問太史令成公綏，對曰：
    <span class="yinhao">
     「陛下信用姦佞，誅戮賢良，賦斂繁多，事役殷重之所致也。」
    </span>
    <span class="jiazhu">
     〔斂，力贍翻。〕
    </span>
    超乃大赦，黜公孫五樓等，俄而復用之。
    <span class="jiazhu">
     〔復，扶又翻。〕
    </span>
   </p>
   <p class="em2 strong">
    <span class="yinwen">
     5
    </span>
    北燕王雲立妻李氏爲皇后，子彭城爲太子。
   </p>
   <p class="em2 strong">
    三月，庚申，葬燕王熙及苻后于徽平陵，諡熙曰昭文皇帝。
   </p>
   <p class="em2 strong">
    高句麗遣使聘北燕，且敍宗族，
    <span class="jiazhu">
     〔雲本高句麗支屬，詳見一百九卷隆安元年。使，疏吏翻。〕
    </span>
    北燕王雲遣侍御史李拔報之。
   </p>
   <p class="em2 strong">
    <span class="yinwen">
     6
    </span>
    夏，四月，尙書左僕射孔安國卒；甲午，以吏部尙書孟昶代之。
    <span class="jiazhu">
     〔昶，丑兩翻。〕
    </span>
   </p>
   <p class="em2 strong">
    <span class="yinwen">
     7
    </span>
    北燕大赦。
   </p>
   <p class="em2 strong">
    <span class="yinwen">
     8
    </span>
    五月，北燕以尙書令馮萬泥爲幽、冀二州牧，鎭肥如；中軍將軍馮乳陳爲幷州牧，鎭白狼；
    <span class="jiazhu">
     〔前漢右北平郡有白狼縣。師古曰：有白狼山，故以名縣。後漢、晉省縣。魏收《地形志》曰：世祖太平眞君八年置建德郡，治白狼城。其地屬唐營州柳城縣界。〕
    </span>
    撫軍大將軍馮素弗爲司隸校尉，司隸校尉務銀提爲尙書令。
   </p>
   <p class="em2 strong">
    <span class="yinwen">
     9
    </span>
    譙縱遣使稱藩於秦，
    <span class="jiazhu">
     〔使，疏吏翻。〕
    </span>
    又與盧循潛通。縱上表請桓謙於秦，欲與之共擊劉裕。秦王興以問謙，謙曰：
    <span class="yinhao">
     「臣之累世，著恩荊、楚，若得因巴、蜀之資，順流東下，士民必翕然響應。」
    </span>
    興曰：
    <span class="yinhao">
     「小水不容巨魚，若縱之才力自足辦事，亦不假君以爲鱗翼。宜自求多福。」
    </span>
    遂遣之。謙至成都，虛懷引士；縱疑之，置於龍格，使人守之。
    <span class="jiazhu">
     〔龍格蓋卽今成都府廣都縣龍爪灘之地。〕
    </span>
    謙泣謂諸弟曰：
    <span class="yinhao">
     「姚主之言神矣！」
    </span>
   </p>
   <p class="em2 strong">
    <span class="yinwen">
     10
    </span>
    秦王興以禿髮傉檀外內多難，
    <span class="jiazhu">
     〔時傉檀軍諮祭酒梁裒、輔國司馬邊憲等謀反，傉檀悉誅之。《晉書·載記》曰：傉檀外有陽武之敗，內有邊梁之亂。難，乃旦翻。〕
    </span>
    欲因而取之，使尙書郎韋宗往覘之。
    <span class="jiazhu">
     〔覘，丑簾翻，又丑艷翻。〕
    </span>
    傉檀與宗論當世大略，縱橫無窮。
    <span class="jiazhu">
     〔縱，子容翻。〕
    </span>
    宗退，歎曰：
    <span class="yinhao">
     「奇才英器，不必華夏，
     <span class="jiazhu">
      〔夏，戶雅翻。〕
     </span>
     明智敏識，不必讀書，吾乃今知九州之外，《五經》之表，復自有人也。」
    </span>
    <span class="jiazhu">
     〔傉檀之才辨，內足以欺其父兄，外足以欺敵人之覘國者，而卒以敗亡者，輕用兵也。揆之於古，蓋智伯瑤之流，而才識又不及焉。復，扶又翻。〕
    </span>
    歸，言於與曰：
    <span class="yinhao">
     「涼州雖弊，傉檀權譎過人，未可圖也。」
    </span>
    <span class="jiazhu">
     〔譎，古穴翻。〕
    </span>
    興曰：
    <span class="yinhao">
     「劉勃勃以烏合之衆猶能破之，況我舉天下之兵以加之乎！」
    </span>
    宗曰：
    <span class="yinhao">
     「不然。形移勢變，返覆萬端，
     <span class="jiazhu">
      〔蜀本作
      <span class="yinhao">
       「返復」
      </span>
      ，當從之。〕
     </span>
     陵人者易敗，
     <span class="jiazhu">
      〔易，以豉翻。〕
     </span>
     戒懼者難攻。傉檀之所以敗於勃勃者，輕之也。今我以大軍臨之，彼必懼而求全。臣竊觀羣臣才略，無傉檀之比者，雖以天威臨之，亦未敢保其必勝也。」
    </span>
    興不聽，使其子中軍將軍廣平公弼、後軍將軍斂成、鎭遠將軍乞伏乾歸帥步騎三萬襲傉檀，左僕射齊難帥騎二萬討勃勃。
    <span class="jiazhu">
     〔帥，讀曰率；下同。〕
    </span>
    吏部尙書尹昭諫曰：
    <span class="yinhao">
     「傉檀恃其險遠，故敢違慢；不若詔沮渠蒙遜及李暠討之，使自相困斃，不必煩中國之兵也。」
    </span>
    亦不聽。
   </p>
   <p class="em2 strong">
    興遺傉檀書曰：
    <span class="jiazhu">
     〔遺，于季翻。〕
    </span>
    <span class="yinhao">
     「今遣齊難討勃勃，恐其西逸，故令弼等於河西邀之。」
    </span>
    傉檀以爲然，遂不設備。弼濟自金城，
    <span class="jiazhu">
     〔自金城濟河也。〕
    </span>
    姜紀言於弼曰：
    <span class="yinhao">
     「今王師聲言討勃勃，傉檀猶豫，守備未嚴，願給輕騎五千，
     <span class="jiazhu">
      〔騎，奇寄翻。〕
     </span>
     掩其城門，則山澤之民皆爲吾有，孤城無援，可坐克也。」
    </span>
    弼不從，進至漠口，
    <span class="jiazhu">
     〔漠口在昌松郡界，謂之昌松漠口。魏收《地形志》，昌松郡有漠口縣。〕
    </span>
    昌松太守蘇霸閉城拒之。弼遣人諭之使降，霸曰：
    <span class="yinhao">
     「汝棄信誓而伐與國，吾有死而已，何降之有！」
    </span>
    <span class="jiazhu">
     〔降，戶江翻。〕
    </span>
    弼進攻，斬之，長驅至姑臧。傉檀嬰城固守，出奇兵擊弼，破之，弼退據西苑。城中人王鍾等謀爲內應，事泄，傉檀欲誅首謀者而赦其餘。前軍將軍伊力延侯曰：
    <span class="yinhao">
     「今強寇在外，而姦人竊發於內，危孰甚焉，不悉阬之，何以懲後！」
    </span>
    傉檀從之，殺五千餘人。命郡縣悉散牛羊於野，斂成縱兵鈔掠；
    <span class="jiazhu">
     〔鈔，楚交翻。〕
    </span>
    傉檀遣鎭北大將軍俱延、鎭軍將軍敬歸等擊之，秦兵大敗，斬首七千餘級。
    <span class="jiazhu">
     〔傉檀散牛羊以餌敵，而斂成掠之，宜其敗也。〕
    </span>
    姚弼固壘不出，傉檀攻之，未克。
   </p>
   <p class="em2 strong">
    秋，七月，興遣衞大將軍常山公顯帥騎二萬爲諸軍後繼，至高平，聞弼敗，倍道赴之。顯遣善射者孟欽五人挑戰於涼風門，
    <span class="jiazhu">
     〔挑，徒了翻。〕
    </span>
    弦未及發，傉檀材官將軍宋益等迎擊，斬之。顯乃委罪斂成，遣使謝傉檀，慰撫河外，引兵還。傉檀遣使者徐宿詣秦謝罪。
    <span class="jiazhu">
     〔使，疏吏翻。〕
    </span>
   </p>
   <p class="em2 strong">
    夏王勃勃聞秦兵且至，退保河曲。
    <span class="jiazhu">
     〔河曲在朔方東北；黃河千里一曲。〕
    </span>
    齊難以勃勃旣遠，縱兵野掠；勃勃潛師襲之，俘斬七千餘人。難引兵退走，勃勃追至木城，禽之，虜其將士萬三千人。於是嶺北夷、夏附於勃勃者以萬數，
    <span class="jiazhu">
     〔夏，戶雅翻。〕
    </span>
    勃勃皆置守宰以撫之。
    <span class="jiazhu">
     〔姚弼之敗，禿髮未能爲秦患也。齊難之敗，則赫連之患熾矣。〕
    </span>
   </p>
   <p class="em2 strong">
    <span class="yinwen">
     11
    </span>
    司馬叔璠自蕃城寇鄒山，
    <span class="jiazhu">
     〔璠，孚袁翻。蕃，音皮，又音反，讀曰翻。〕
    </span>
    魯郡太守徐邕棄城走，車騎長史劉鍾擊卻之。
   </p>
   <p class="em2 strong">
    <span class="yinwen">
     12
    </span>
    北燕王雲封慕容歸爲遼東公，使主燕祀。
   </p>
   <p class="em2 strong">
    <span class="yinwen">
     13
    </span>
    劉敬宣旣入峽，
    <span class="jiazhu">
     〔所謂三峽也。〕
    </span>
    遣巴東太守溫祚以二千人出外水，自帥益州刺史鮑陋、輔國將軍文處茂、龍驤將軍時延祖由墊江轉戰而前。
    <span class="jiazhu">
     〔帥，讀曰率。處，昌呂翻。驤，思將翻。此由內水而進也。墊，音疊。〕
    </span>
    譙縱求救於秦，秦王興遣平西將軍姚賞、南梁州刺史王敏將兵二萬赴之。敬宣軍至黃虎，去成都五百里。
    <span class="jiazhu">
     〔黃虎近涪城。〕
    </span>
    縱輔國將軍譙道福悉衆拒嶮，相持六十餘日，敬宣不得進；食盡，軍中疾疫，死者太半，乃引軍還。
    <span class="jiazhu">
     〔還，從宣翻，又如字。〕
    </span>
    敬宣坐免官，削封三分之一，荊州刺史劉道規以督統降號建威將軍。
    <span class="jiazhu">
     〔《春秋》責帥之義也；道規時爲征蜀都督。〕
    </span>
    九月，劉裕以敬宣失利，請遜位，詔降爲中軍將軍，開府如故。劉毅欲以重法繩敬宣，裕保護之；何無忌謂毅曰：
    <span class="yinhao">
     「柰何以私憾傷至公！」
    </span>
    <span class="jiazhu">
     〔私憾見上元年。〕
    </span>
    毅乃止。
   </p>
   <p class="em2 strong">
    <span class="yinwen">
     14
    </span>
    乞伏熾磐以秦政浸衰，且畏秦之攻襲，
    <span class="jiazhu">
     〔熾，昌志翻。〕
    </span>
    冬，十月，招結諸部二萬餘人築城于嵻㟍山而據之。
    <span class="jiazhu">
     〔丁度曰：嵻㟍山在西羌。予據乞伏氏據苑川，其地西至枹罕，東極隴坻，北限赫連，南界吐谷渾。嵻㟍山當在苑川西南。宋朝西境盡秦、渭，嵻㟍山始在西羌中。嵻，丘岡翻。㟍，盧當翻。〕
    </span>
   </p>
   <p class="em2 strong">
    <span class="yinwen">
     15
    </span>
    十一月，禿髮傉檀復稱涼王，大赦，改元嘉平，置百官。立夫人折掘氏爲王后，世子武臺爲太子，錄尙書事。
    <span class="jiazhu">
     〔武臺，本名虎臺，唐人作《晉書》，避唐祖諱，改
     <span class="yinhao">
      「虎」
     </span>
     爲
     <span class="yinhao">
      「武」
     </span>
     ，《通鑑》因之。〕
    </span>
    左長史趙鼂、右長史郭倖爲尙書左、右僕射，
    <span class="jiazhu">
     〔鼂，古朝字，音直遙翻。〕
    </span>
    昌松侯俱延爲太尉。
   </p>
   <p class="em2 strong">
    <span class="yinwen">
     16
    </span>
    南燕汝水竭；
    <span class="jiazhu">
     〔
     <span class="yinhao">
      「汝」
     </span>
     ，當作
     <span class="yinhao">
      「女」
     </span>
     。〕
    </span>
    河凍皆合，而澠水不冰。
    <span class="jiazhu">
     〔《水經註》：澠水出營城東，西北流入時水。營城卽臨淄城。時水通有澠水之名，亦謂之時澠水。時水東北入淄水，淄水又東北合濁水，濁水東北流逕廣固城西，濁水亦或通名之爲澠水。昔趙攻廣固，望氣者以爲澠水帶城非可攻拔，若塞五龍口，城必當陷，指是水也。澠，神陵翻。〕
    </span>
    南燕主超惡之，問於李宣，對曰：
    <span class="yinhao">
     「澠水無冰，良由逼帶京城，近日月也。」
    </span>
    <span class="jiazhu">
     〔惡，烏路翻。近，其靳翻。〕
    </span>
    超大悅，賜朝服一具。
    <span class="jiazhu">
     〔朝，直遙翻。〕
    </span>
   </p>
   <p class="em2 strong">
    <span class="yinwen">
     17
    </span>
    十二月，乞伏熾磐攻彭奚念於枹罕，爲奚念所敗而還。
    <span class="jiazhu">
     〔枹，音膚。敗，補邁翻。還，從宣翻，又如字。〕
    </span>
   </p>
   <p class="em2 strong">
    <span class="yinwen">
     18
    </span>
    是歲，魏主珪殺高邑公莫題。初，拓跋窟咄之伐珪也，
    <span class="jiazhu">
     〔見一百六卷孝武太元十一年。〕
    </span>
    題以珪年少，
    <span class="jiazhu">
     〔少，詩照翻。〕
    </span>
    潛以箭遺窟咄曰：
    <span class="yinhao">
     「三歲犢豈能勝重載邪！」
    </span>
    <span class="jiazhu">
     〔遺，于季翻。勝，音升。載，才再翻。〕
    </span>
    珪心銜之。至是，或告題居處倨傲、擬則人主者，珪使人以箭示題而謂之曰：
    <span class="yinhao">
     「三歲犢果如何？」
    </span>
    題父子對泣；詰朝，收斬之。
    <span class="jiazhu">
     〔處，昌呂翻。詰，去吉翻。〕
    </span>
   </p>
  </div>
 </body>
</html>