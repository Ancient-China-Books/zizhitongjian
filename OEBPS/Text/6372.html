<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百二十八·唐紀四十四·德宗神武聖文皇帝三</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="唐紀四十四">唐紀四十四</span></span></h1>
<p><span class="jiazhu">起昭陽大淵獻正月，盡十月，不滿一年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="德宗神武聖文皇帝三">德宗神武聖文皇帝三</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="建中四年">建中四年</span></span><span class="biaozhusup" data-rel="（癸亥、西元七八三年）"></span></p>
<p class="em2 strong"><span class="yinwen">1</span>春，正月，丁亥，隴右節度使張鎰與吐蕃尙結贊盟于清水。<span class="jiazhu">使，疏吏翻。鎰，弋質翻。吐，從暾入聲。清水，漢古縣，唐屬秦州。《九域志》：在州東九十里。</span></p>
<p class="em2 strong"><span class="yinwen">2</span>庚寅，李希烈遣其將李克誠襲陷汝州，執別駕李元平。<span class="jiazhu">將，卽亮翻。汝州，治梁縣，漢承休侯封邑也。</span>元平，本湖南判官，薄月才藝，性疏傲，敢大言，好論兵；<span class="jiazhu">好，呼到翻。</span>關<span class="jiaozhusup">〖張：「關」上脫「中書侍郎」。〗</span>播奇之，薦於上，以爲將相之器，以汝州距許州最近，<span class="jiazhu">《九域志》：汝州，東南至許州二百七十里。史言關播所用非才。相，息亮翻。</span>擢元平爲汝州別駕，知州事。元平至汝州，卽募工徒治城；<span class="jiazhu">治，直之翻。</span>希烈陰使壯士應募執役，入數百人，元平不之覺。希烈遣克誠將數百騎突至城下，<span class="jiazhu">將，卽亮翻，又音如字。騎，奇寄翻。</span>應募者應之於內，縛元平馳去。元平爲人眇小，無須，<span class="jiazhu">須，古字取象，以彡類耏毛也。後人從而加「髟」爲「鬚」字，此俗書耳。</span>見希烈恐懼，便液汚地。<span class="jiazhu">便，毘連翻。便液，謂屎溺也。液，音亦。汚，烏故翻。</span>希烈罵之曰：<span class="yinhao">「盲宰相以汝當我，何相輕也！」</span>以判官周晃爲汝州刺史，又遣別將董待名等四出抄掠，取尉氏，<span class="jiazhu">尉氏縣，屬汴州。《九域志》：在州南九十里。抄，楚交翻。</span>圍鄭州，官軍數爲所敗。邏騎西至彭婆，<span class="jiazhu">數，所角翻。敗，補邁翻。邏，郎佐翻。騎，奇寄翻。邏騎，巡邏遊弈之騎。《九域志》：河南府河南縣有彭婆鎭。《金人疆域圖》：洛陽縣有彭婆鎭。</span>東都士民震駭，竄匿山谷；留守鄭叔則入保西苑。<span class="jiazhu">東都西苑在東都城西。鄭叔則蓋備有急易於西奔也。守，式又翻。</span></p>
<p class="em2 strong">上問計於盧𣏌，對曰：<span class="yinhao">「希烈年少驍將，恃功驕慢，將佐莫敢諫止；誠得儒雅重臣，奉宣聖澤，爲陳逆順禍福，<span class="jiazhu">少，始照翻。驍，堅堯翻。將，卽亮翻。爲，于僞翻。</span>希烈必革心悔過，可不勞軍旅而服。顏眞卿三朝舊臣，<span class="jiazhu">眞卿歷事玄、肅、代三朝。朝，直遙翻。</span>忠直剛決，名重海內，人所信服，眞其人也！」</span>上以爲然。甲午，命眞卿詣許州宣慰希烈。詔下，舉朝失色。<span class="jiazhu">下，遐嫁翻。</span></p>
<p class="em2 strong">眞卿乘驛至東都，鄭叔則曰：<span class="yinhao">「往必不免，宜少留，須後命。」</span><span class="jiazhu">少，詩沼翻。須，待也。</span>眞卿曰：<span class="yinhao">「君命也，將焉避之！」</span><span class="jiazhu">焉，於虔翻。</span>遂行。李勉表言：<span class="yinhao">「失一元老，爲國家羞，請留之。」</span>又使人邀眞卿，<span class="jiaozhusup">〖章：十二行本「卿」下有「於道」二字；乙十一行本同；張校同，云無註本亦無。〗</span>不及。眞卿與其子書，但敕以<span class="yinhao">「奉家廟、撫諸孤」</span>而已。至許州，欲宣詔旨，希烈使其養子千餘人環繞慢罵，<span class="jiazhu">李希烈養壯士爲子，謂之養子。環，音胡慣翻。</span>拔刃擬之，爲將剸啗之勢；<span class="jiazhu">剸，旨兗翻，細割也。</span>眞卿足不移，色不變。希烈遽以身蔽之，麾衆令退，館眞卿而禮之。<span class="jiazhu">令，力丁翻。館，古玩翻。</span>希烈欲遣眞卿還，<span class="jiazhu">還，從宣翻，又音如字。</span>會李元平在座，眞卿責之，元平慚而起，以密啓白希烈；希烈意遂變，留眞卿不遣。</p>
<p class="em2 strong">朱滔、王武俊、田悅、李納各遣使詣希烈，上表稱臣，勸進，使者拜舞於希烈前，說希烈曰：<span class="jiazhu">使，疏吏翻。上，時掌翻。說，式芮翻。</span><span class="yinhao">「朝廷誅滅功臣，失信天下；都統英武自天，功烈蓋世，已爲朝廷所猜忌，將有韓、白之禍，<span class="jiazhu">朝，直遙翻。統，他綜翻，俗從上聲。韓、白之禍，謂韓信斬於鍾室，白起死於杜郵也。</span>願亟稱尊號，使四海臣民知有所歸。」</span>希烈召顏眞卿示之曰：<span class="yinhao">「今四王遣使見推，不謀而同，<span class="jiazhu">以朱滔稱冀王，王武俊稱趙王，田悅稱魏王，李納稱齊王，故希烈謂之四王。使，疏吏翻。</span>太師觀此事勢，豈吾獨爲朝廷所忌無所自容邪！」</span><span class="jiazhu">邪，音耶。</span>眞卿曰：<span class="yinhao">「此乃四凶，何謂四王！相公不自保功業，爲唐忠臣，乃與亂臣賊子相從，求與之同覆滅邪！」</span>希烈不悅，扶眞卿出。他日，又與四使同宴，四使曰：<span class="yinhao">「久聞太師重望，今都統將稱大號而太師適至，是天以宰相賜都統也。」</span><span class="jiazhu">顏眞卿爲太子太師，故皆以其官稱之。相，息亮翻。</span>眞卿叱之曰：<span class="yinhao">「何謂宰相！汝知有罵安祿山而死者顏杲卿乎？<span class="jiazhu">顏杲卿事見二百一十七卷肅宗至德元載。叱，尺栗翻。</span>乃吾兄也。吾年八十，知守節而死耳，豈受汝輩誘脅乎！」</span><span class="jiazhu">史炤曰：以利動之曰誘，以威迫之曰脅。誘，音酉。</span>四使不敢復言。<span class="jiazhu">復，扶又翻。</span>希烈乃使甲士十人守眞卿於館舍，掘坎於庭，云欲阬之，眞卿怡然，見希烈曰：<span class="jiazhu">怡然，安和之貌。</span><span class="yinhao">「死生已定，何必多端！亟以一劍相與，豈不快公心事邪！」</span>希烈乃謝之。<span class="jiazhu">《考異》曰：《顏氏行狀》以爲：「公至許州，希烈前後詐爲公表，奏請汴州者數十，上知而寢之。」《舊·眞卿傳》以爲：「希烈逼爲章表，令雪己，願罷兵馬，累遣眞卿兄子峴與從吏凡數輩繼來京師。上皆不報。希烈大宴逆黨，倡優斥黷朝政，眞卿拂衣起。後張伯儀敗績，令以首級夸示，眞卿號慟。周曾謀奉眞卿，遂送眞卿於龍興寺。」按滔等推尊希烈在去年，眞卿使許在今年正月，蓋滔等始勸希烈稱帝，希烈但稱都元帥、建興王，故今年滔等再遣樊播等勸進稱爲都統也。眞卿剛烈，守之以死，希烈豈能逼之使爲章表雪己！《行狀》云「詐爲表奏」，是也。</span></p>
<p class="em2 strong"><span class="yinwen">3</span>戊戌，以左龍武大將軍哥舒曜爲東都、汝州節度使，將鳳翔、邠寧、涇原、奉天、好畤行營兵萬餘人討希烈，<span class="jiazhu">鳳翔、邠寧、涇原，三節鎭之兵。奉天、好畤，神策屯兵也。</span>又詔諸道共討之。曜行至郟城，<span class="jiazhu">郟，音夾。郟城縣，屬汝州，東魏之龍山縣也，隋開皇初，改曰汝南，十八年，改曰輔城，大業初，改曰郟城。《九域志》：郟城縣在汝州東南九十里。宋白曰：春秋楚令尹子瑕城郟，卽此。</span>遇希烈前鋒將陳利貞，擊破之；希烈勢小沮。<span class="jiazhu">沮，在呂翻。</span>曜，翰之子也。<span class="jiazhu">天寶末，安祿山反，哥舒翰敗沒於潼關。</span></p>
<p class="em2 strong">希烈使其將封有麟據鄧州，南路遂絕，貢獻、商旅皆不通。壬寅，詔治上津山路，置郵驛。<span class="jiazhu">上津縣，屬商州，治，直之翻。</span></p>
<p class="em2 strong"><span class="yinwen">4</span>二月，戊申朔，命鴻臚卿崔漢衡送區頰贊還吐蕃。<span class="jiazhu">區頰贊入見事始見上卷上年。臚，陵如翻。</span></p>
<p class="em2 strong"><span class="yinwen">5</span>丙寅，以河陽三城、懷、衞州爲河陽軍。</p>
<p class="em2 strong"><span class="yinwen">6</span>丁卯，哥舒曜克汝州，擒周晃。</p>
<p class="em2 strong"><span class="yinwen">7</span>三月，戊寅，江西節度使曹王皋敗李希烈將韓霜露於黃梅，斬之；辛卯，拔黃州。時希烈兵栅蔡山，<span class="jiazhu">敗，補邁翻。《九域志》：黃梅縣，屬蘄州，距州一百二十里。蔡山在黃梅界，卽江左新蔡郡治所，魯悉達保聚之地。宋白曰：宋分江夏郡置南新蔡郡；隋開皇十八年，改爲黃梅縣，以界內黃梅山名之。祝穆曰：蔡山出大龜，《春秋左氏傳》所謂大蔡，蓋以山得名也。</span>險不可攻。皋聲言西取蘄州，<span class="jiazhu">蘄，音祈。蘄州，後漢爲蘄春侯國，吳置蘄春郡，北齊置齊昌郡及羅州，後周改蘄州。州北有蘄水，南入于江。《地名解》云：蘄春，以水隈多蘄菜，因名。</span>引舟師泝江而上，希烈之將引兵循江隨戰。去蔡山三百餘里，皋乃復放舟順流而下，<span class="jiazhu">上，時掌翻。復，扶又翻。下，遐嫁翻。</span>急攻蔡山，拔之。希烈兵還救之，不及而敗。皋遂進拔蘄州，表伊愼爲蘄州刺史，王鍔爲江州刺史。</p>
<p class="em2 strong"><span class="yinwen">8</span>淮寧都虞候周曾、鎭遏兵馬使王玢、押牙姚憺、韋清密輸款於李勉。<span class="jiazhu">玢，府巾翻。憺，徒濫翻，又徒敢翻。</span>李希烈遣曾與十將康秀琳將兵三萬攻哥舒曜，至襄城，<span class="jiazhu">襄城縣，漢屬潁川郡，晉屬襄城郡；後周置汝州，唐貞觀元年，廢州，以襄城縣屬許州；貞觀八年，以伊州爲汝州，襄城仍屬許州，天寶七載，復屬汝州。《九域志》：襄城縣在汝州東南一百五十里。</span>曾等密謀還軍襲希烈，奉顏眞卿爲節度使，使玢、憺、清爲內應。希烈知之，遣別將李克誠將騾軍三千人<span class="jiazhu">淮西地少馬，乘騾以戰，號騾子軍，尤爲驍銳。將，卽亮翻；誠將音同，又音如字。騾，落戈翻。</span>襲曾等，殺之，幷殺玢、憺及其黨。甲午，詔贈曾等官。始，韋清與曾等約，事泄不相引，故獨得免。清恐終及禍，說希烈請詣朱滔乞師，<span class="jiazhu">說，式芮翻。</span>希烈遣之，行至襄邑，逃奔劉洽。<span class="jiazhu">襄邑縣，屬宋州。劉洽時以宣武節度鎭宋州。</span>希烈聞周曾等有變，閉壁數日；其黨寇尉氏、鄭州者聞之，亦遁歸。希烈乃上表歸咎於周曾等，引兵還蔡州，<span class="jiazhu">上，時掌翻。還，從宣翻。蔡州，治汝陽縣，淮寧本鎭也。希烈時自許州退還。</span>外示悔過從順，實待朱滔等之援也。置顏眞卿於龍興寺。<span class="jiazhu">寺蓋在蔡州。</span></p>
<p class="em2 strong">丁酉，荊南節度使張伯儀與淮寧兵戰於安州，<span class="jiazhu">安州，漢安陸地。</span>官軍大敗，伯儀僅以身免，亡其所持節。希烈使人以其節及俘馘示顏眞卿；眞卿號慟投地，絕而復蘇，自是不復與人言。<span class="jiazhu">俘，方無翻。馘，古獲翻。號，戶高翻。復，扶又翻，又音如字。</span></p>
<p class="em2 strong"><span class="yinwen">9</span>夏，四月，上以神策軍使白志貞爲京城召募使，募禁兵以討李希烈。志貞請諸嘗爲節度、觀察、都團練使者，不問存沒，並勒其子弟帥奴馬自備資裝從軍，<span class="jiazhu">帥，讀曰率。</span>授以五品官；貧者甚苦之，人心始搖。<span class="jiazhu">史言德宗窮兵，亂將作矣。</span></p>
<p class="em2 strong"><span class="yinwen">10</span>上命宰相、尙書與吐蕃區頰贊盟於豐邑里，區頰贊以清水之盟，疆埸未定，不果盟。<span class="jiazhu">是年春，張鎰與吐蕃盟於清水。宋白曰：張鎰與吐蕃盟文曰：「今國家所守界，涇州，西至彈箏峽西口；隴州，西至清水縣；鳳州，西至同谷縣；曁劍南西山大渡河東，爲漢界。蕃國，守備在蘭、渭、原、會，西至臨洮，又東至成州，抵劍南西界磨些諸蠻、大渡水西南，爲蕃界。」相，息亮翻。尙，辰羊翻。吐，從暾入聲。埸，音亦。</span>己未，命崔漢衡入吐蕃，決於贊普。<span class="jiazhu">是年二月，命崔漢衡送區頰贊，蓋欲與之盟而遣之，久而盟未定。又命漢衡入吐蕃，決於贊普。此時中國疲於兵，彼固有以窺唐矣，盟無益也。</span></p>
<p class="em2 strong"><span class="yinwen">11</span>庚申，加永平、宣武、河陽都統李勉淮西招討使，東都、汝州節度使哥舒曜爲之副；以荊南節度使張伯儀爲淮西應援招討使，山南東道節度使賈耽、江西節度使曹王皋爲之副。上督哥舒曜進兵，曜至潁橋，<span class="jiazhu">《九域志》：襄城縣有潁橋鎭。</span>遇大雨，還保襄城。李希烈遣其將李光輝攻襄城，曜擊卻之。</p>
<p class="em2 strong"><span class="yinwen">12</span>五月，乙酉，潁王璬薨。<span class="jiazhu">璬，玄宗子，音古了翻。</span></p>
<p class="em2 strong"><span class="yinwen">13</span>乙未，以宣武節度使劉洽兼淄青招討使。</p>
<p class="em2 strong"><span class="yinwen">14</span>李晟謀取涿、莫二州，以絕幽、魏往來之路，與張孝忠之子升雲圍朱滔所署易州刺史鄭景濟於清苑，<span class="jiazhu">《水經註》：徐水出北平，東逕清苑城，東至高陽，入于河。劉昫曰：清苑縣，漢之樂鄕縣，屬信都國。隋爲清苑縣，屬瀛州；唐景雲元年，屬冀州；至宋，以清苑縣爲保州治所。宋白曰：漢高宗［祖］訪樂毅之後，得樂叔，封於樂鄕。高齊省，仍自今易州滿城縣界移永寧縣，理北城。隋改爲清苑縣，因滿城縣界清苑河爲名。</span>累月不下。滔以其司武尙書馬寔爲留守，<span class="jiazhu">司武尙書，猶天朝兵部尙書。</span>將步騎萬餘守魏營，自將步騎萬五千救清苑。李晟軍大敗，退保易州。滔還軍瀛州，張升雲奔滿城。<span class="jiazhu">劉昫曰：滿城縣，漢北平縣地，後魏置永樂縣，天寶元年，改爲滿城，屬易州。</span>會晟病甚，引軍還保定州。<span class="jiazhu">《考異》曰：《燕南記》曰：「晟與張昇雲等圍鄭景濟於清苑，自二月至四月。滔自統馬步萬五千人救清苑，四月二日，發館陶砦，五月內到。晟出戰不利，城中又出攻晟，晟敗去。滔乘勝逐晟等，大破之。晟奔易州，染病，不復更出。」《實錄》曰：「庚子，李晟自清苑退保易州。」《舊·晟傳》曰：「自正月至于五月，會晟病甚，不知人者數焉。軍吏合謀，乃以馬輿還定州。」今從之。《實錄》所云庚子，蓋奏到之日也。</span></p>
<p class="em2 strong">王武俊以滔旣破李晟，留屯瀛州，未還魏橋，遣其給事中宋端趣之。<span class="jiazhu">趣，讀曰促。</span>端見滔，言頗不遜，滔怒，使謂武俊曰：<span class="yinhao">「滔以熱疾，暫未南還，大王二兄遽有云云。滔以救魏博之故，叛君棄兄，如脫屣耳。<span class="jiazhu">履不躡跟曰屣，脫之易耳。</span>二兄必相疑，惟二兄所爲！」</span>端還報，武俊自辨於馬寔，寔以狀白滔，言：<span class="yinhao">「趙王知宋端無禮於大王，深加責讓，實無他志。」</span>武俊亦遣承令官鄭和隨寔使者見滔，謝之。<span class="jiazhu">時武俊等改要藉官爲承令官。</span>滔乃悅，相待如初。然武俊以是益恨滔矣。</p>
<p class="em2 strong">六月，李抱眞使參謀賈林詣武俊壁詐降。<span class="jiazhu">節度參謀，關預軍中機密。</span>武俊見之。林曰：<span class="yinhao">「林來奉詔，非降也。」</span>武俊色動，問其故，林曰：<span class="yinhao">「天子知大夫宿著誠效，<span class="jiazhu">謂誅李惟岳也。</span>及登壇之日，<span class="jiazhu">謂稱王時也。</span>撫膺顧左右曰：『我本徇忠義，天子不察。』諸將亦嘗共表大夫之志。天子語使者曰：『朕前事誠誤，悔之無及。朋友失意，尙可謝，況朕爲四海之主乎！』」</span><span class="jiazhu">賈林先言武俊心事，後述天子詔旨，鋪陳悔過之意，可謂善說矣。語，牛倨翻。</span>武俊曰：<span class="yinhao">「僕胡人也，爲將尙知愛百姓；況天子，豈專以殺人爲事乎！今山東連兵，暴骨如莽，<span class="jiazhu">杜預曰：草之生於廣野莽莽然，故曰草莽。莽，莫朗翻。暴，步卜翻，又薄報翻。</span>就使克捷，與誰守之！僕不憚歸國，但已與諸鎭結盟。胡人性直，不欲使曲在己，天子誠能下詔赦諸鎭之罪，僕當首唱從化；諸鎭有不從者，請奉辭伐之。如此，則上不負天子，下不負同列，不過五旬，河朔定矣。」</span>使林還報抱眞，陰相約結。<span class="jiazhu">爲武俊與抱眞破走朱滔張本。</span></p>
<p class="em2 strong"><span class="yinwen">15</span>庚戌，初行稅間架、除陌錢法。河東、澤潞、河陽、朔方四軍屯魏縣，神策、永平、宣武、淮南、浙西、荊南、江泗、沔鄂、湖南、黔中、劍南、嶺南諸軍環淮寧之境。<span class="jiazhu">江，謂江南西道，「泗」當作「西」。黔，音琴。環，音宦。</span>舊制，諸道軍出境，皆仰給度支；<span class="jiazhu">仰，牛向翻。</span>上優恤士卒，每出境，加給酒肉，本道糧仍給其家，一人兼三人之給，故將士利之。各出軍纔逾境而止，<span class="jiazhu">《書》有之：「威克厥愛，允濟；愛克厥威，允罔功。」德宗蓋未知此者。</span>月費錢百三十餘萬緡，常賦不能供。判度支趙贊乃奏行二法：<span class="jiazhu">二法，卽所謂稅間架及除陌錢也。</span>所謂稅間架者，每屋兩架爲間，上屋稅錢二千，中稅千，下稅五百，吏執筆握算，入人室廬計其數。<span class="jiazhu">史炤曰：算，所以籌算也。其法用竹，徑一分，長六寸，二百七十一枚而成。六觚爲一握。</span>或有宅屋多而無他資者，出錢動數百緡。敢匿一間，杖金十，賞告者錢五十緡。所謂除陌錢者，公私給與及賣買，每緡官留五十錢，給他物及相貿易者，約錢爲率。<span class="jiazhu">貿，音茂。</span>敢隱錢百，杖六十，罰錢二千，賞告者錢十緡，其賞錢皆出坐事之家。於是愁怨之聲，盈於遠近。</p>
<p class="em2 strong"><span class="yinwen">16</span>丁卯，徙郴王逾爲丹王，鄜王遘爲簡王。<span class="jiazhu">二王，皆上弟也。</span></p>
<p class="em2 strong"><span class="yinwen">17</span>庚午，答蕃判官監察御史于頔<span class="jiazhu">答蕃判官，因當時出使署置，以爲官名。頔，徒歷翻。</span>與吐蕃使者論剌沒藏至自青海，<span class="jiazhu">剌，盧達翻。</span>言疆埸已定，請遣區頰贊歸國。秋，七月，甲申，以禮部尙書李揆爲入蕃會盟使。<span class="jiazhu">入蕃命官，猶答蕃也。</span>壬辰，詔諸將相與區頰贊盟於城西。李揆有才望，盧𣏌惡之，<span class="jiazhu">惡，烏路翻。</span>故使之入吐蕃。揆言於上曰：<span class="yinhao">「臣不憚遠行，恐死於道路，不能達詔命！」</span>上爲之惻然，<span class="jiazhu">爲，于僞翻。</span>謂𣏌曰：<span class="yinhao">「揆無乃太老！」</span>𣏌曰：<span class="yinhao">「使遠夷，非諳練朝廷故事者不可。<span class="jiazhu">使，疏吏翻。諳，烏含翻。</span>且揆行，則自今年少於揆者<span class="jiazhu">少，詩照翻。</span>不敢辭遠使矣。」</span><span class="jiazhu">使，疏吏翻。</span></p>
<p class="em2 strong"><span class="yinwen">18</span>八月，丁未，李希烈將兵三萬圍哥舒曜於襄城，詔李勉及神策將劉德信將兵救之。乙卯，希烈將曹季昌以隨州降，尋復爲其將康叔夜所殺。<span class="jiazhu">復，扶又翻。</span></p>
<p class="em2 strong"><span class="yinwen">19</span>初，上在東宮，聞監察御史嘉興陸贄名，<span class="jiazhu">嘉興，漢由拳縣地，吳大帝黃龍三年，以其地嘉禾生，改爲禾興縣，後避太子和名，改爲嘉興縣。隋廢縣，唐初復置，屬蘇州。</span>卽位，召爲翰林學士，<span class="jiazhu">韋執誼《翰林志》曰：自太宗時，名儒學士，時召草制，然猶未有名號。乾封以後，始號「北門學士」。玄宗初，置翰林待詔，掌四方表疏批答，應和文章。繼以詔敕文告悉由中書，多壅滯，始選朝官有詞藝學識者入居翰林，供奉別旨，然亦未定名；制詔書敕猶或分在集賢。開元二十六年，翰林供奉始改稱學士，別建學士院於翰林院之南，俾專內命。其後又置東翰林院於金鑾殿之西，隨上所在。</span>數問以得失。時兩河用兵久不決，<span class="jiazhu">兩河，謂河南、河北。</span>賦役日滋，贄以兵窮民困，恐別生內變，乃上奏，其略曰：<span class="yinhao">「克敵之要，在乎將得其人；馭將之方，在乎操得其柄。<span class="jiazhu">將，卽亮翻；下同。操，千高翻。</span>將非其人者，兵雖衆不足恃；操失其柄者，將雖材不爲用。」</span>又曰：<span class="yinhao">「將不能使兵，國不能馭將，非止費財翫寇之弊，亦有不戢自焚之災。」</span><span class="jiazhu">《左氏傳》曰：兵猶火也，不戢，將自焚。</span>又曰：<span class="yinhao">「今兩河、淮西爲叛亂之帥者，猶四五凶人而已。<span class="jiazhu">四五凶人，謂河北則朱滔、王武俊、田悅，河南則李納，淮西則李希烈也。帥，所類翻。</span>尙恐其中或遭詿誤，<span class="jiazhu">詿，古賣翻，又胡卦翻。</span>內蓄危疑；蒼黃失圖，勢不得止。況其餘衆，蓋並脅從，<span class="jiazhu">史炤曰：《書》云脅從罔治，孔穎達《疏》云：謂被脅從而距王命者。余謂脅從者，爲威力所迫脅，不得已而從於逆，非同心爲逆者也。</span>苟知全生，豈願爲惡！」</span>又曰：<span class="yinhao">「無紓目前之虞，或興意外之變。人者，邦之本也。財者，人之心也。其心傷則其本傷，其本傷則枝幹顚瘁矣。」</span><span class="jiazhu">瘁，秦醉翻。</span>又曰：<span class="yinhao">「人搖不寧，事變難測，是以兵貴拙速，不貴巧遲。若不靖於本而務救於末，則救之所爲，乃禍之所起也。」</span>又論關中形勢，以爲：<span class="yinhao">「王者蓄威以昭德，偏廢則危；居重以馭輕，倒持則悖。王畿者，四方之本也。太宗列置府兵，分隸禁衞，大凡諸府八百餘所，而在關中者殆五百焉。舉天下不敵關中，<span class="jiaozhusup">〖章：乙十一行本「中」下有「之半」二字。〗</span>則居重馭輕之意明矣。承平漸久，武備浸微，雖府衞具存而卒乘罕習。<span class="jiazhu">卒，臧沒翻。乘，繩證翻。</span>故祿山竊倒持之柄，乘外重之資，一舉滔天，兩京不守。<span class="jiazhu">事見玄宗天寶十四載、肅宗至德元載。</span>尙賴西邊有兵，諸牧有馬，每州有糧，故肅宗得以中興。<span class="jiazhu">中，竹仲翻。</span>乾元之後，繼有外虞，悉師東討，邊備旣弛，禁戎亦空，吐蕃乘虛，深入爲寇，故先皇帝莫與爲禦，避之東遊。<span class="jiazhu">事見二百二十三卷代宗廣德元年。</span>是皆失居重馭輕之權，忘深根固柢之慮。<span class="jiazhu">柢，都禮翻，又都計翻。</span>內寇則殽、函失險，外侵則汧、渭爲戎。<span class="jiazhu">汧，口肩翻。</span>于斯之時，雖有四方之師，寧救一朝之患，陛下追想及此，豈不爲之寒心哉！<span class="jiazhu">爲，于僞翻。</span>今朔方、太原之衆，遠在山東；<span class="jiazhu">謂李懷光以朔方軍馬，燧以太原軍討田悅，兵不解也。</span>神策六軍之兵，繼出關外。<span class="jiazhu">左右羽林、左右龍武、左右神策爲六軍。又曰：左右羽林、龍武、神武爲六軍。神策軍最盛，在六軍之右。時李晟、哥舒曜、劉德信皆以禁兵出關討賊。</span>儻有賊臣啗寇，黠虜覷邊，<span class="jiazhu">啗，徒濫翻，又徒覽翻。覷，七慮翻，伺視也。</span>伺隙乘虛，微犯亭障，此愚臣所竊憂也。<span class="jiazhu">伺，相吏翻。</span>未審陛下其何以禦之！側聞伐叛之初，議者多易其事，<span class="jiazhu">以其事爲易也。易，弋豉翻。</span>僉謂有征無戰，役不踰時，計兵未甚多，度費未甚廣，<span class="jiazhu">度，徒洛翻。</span>於事爲無擾，於人爲不勞；曾不料兵連禍拏，變故難測，日引月長，漸乖始圖。<span class="jiazhu">曾，戶增翻。拏，女加翻，相牽引也。圖，謀也。</span>往歲爲天下所患，咸謂除之則可致升平者，李正己、李寶臣、梁崇義、田悅是也。往歲爲國家所信，咸謂任之則可除禍亂者，朱滔、李希烈是也。旣而正己死，李納繼之；寶臣死，惟岳繼之；崇義平，希烈叛；惟岳戮，朱滔攜。<span class="jiazhu">攜，離也，貳也。</span>然則往歲之所患者，四去其三矣，<span class="jiazhu">去，羌呂翻。</span>而患竟不衰；往歲之所信，今則自叛矣，而餘又難保。是知立國之安危在勢，任事之濟否在人。勢苟安，則異類同也也；勢苟危，則舟中敵國也。陛下豈可不追鑒往事，惟新令圖，脩偏廢之柄以靖人，復倒持之權以固國！<span class="jiazhu">漢人曰，秦倒持太阿，授楚其柄。</span>而乃孜孜汲汲，極思勞神，<span class="jiazhu">思，相吏翻。</span>徇無已之求，望難必之效乎！今關輔之間，徵發已甚，宮苑之內，備衞不全。<span class="jiazhu">北軍皆屯苑中，時悉在行營。</span>萬一將帥之中，又如朱滔、希烈，或負固邊壘，誘致豺狼，<span class="jiazhu">將，卽亮翻。帥，所類翻。誘，羊久翻。</span>或竊發郊畿，驚犯城闕，此亦愚臣所竊爲憂者也，未審陛下復何以備之！<span class="jiazhu">姚令言、朱泚之變，卒如陸贄所料。復，扶又翻，又音如字。</span>陛下儻過聽愚計，所遣神策六軍李晟等及節將子弟，悉可追還；<span class="jiazhu">晟，成正翻。節將子弟，白志貞所奏遣東征者。還，從宣翻，又音如字。</span>明敕涇、隴、邠、寧，但令嚴備封守，<span class="jiazhu">邠，卑旻翻。令，力丁翻。</span>仍云更不徵發，使知各保安居。又降德音，罷京城及畿縣間架等雜稅，則冀已輸者弭怨，見處者獲寧，<span class="jiazhu">見，賢遍翻。處，昌呂翻。</span>人心不搖，邦本自固。」</span>上不能用。</p>
<p class="em2 strong"><span class="yinwen">20</span>壬戌，以汴西運使崔縱兼魏州四節度都糧料使。<span class="jiazhu">汴東、西運使事始見上卷上年。河東節度使馬燧、澤潞節度使李抱眞、河陽節度使李艽、朔方節度使李懷光四軍，時並在魏州行營。宋白曰：建中用兵，諸道行營出境者，皆仰給度支，謂之食出界糧。又於諸軍各以臺省官一人司其供億，謂之糧料使。余按代宗廣德初，郭子儀自商州進收京師，請第五琦爲糧料使。</span>縱，渙之子也。<span class="jiazhu">崔渙者，玄暐之孫，玄宗幸蜀，以爲相。</span></p>
<p class="em2 strong"><span class="yinwen">21</span>九月，丙戌，神策將劉德信、宣武將唐漢臣與淮寧將李克誠戰，敗於滬澗。<span class="jiazhu">將，卽亮翻。滬，侯古翻。《考異》曰：徐岱《奉天記》曰：「大將唐漢臣、劉德信、高秉哲自大梁合統兵一萬，屯于汝州。三帥各領本軍，城小卒衆，敎令不一。軍進至薛店，更無他路，又不設支軍。賊諜知之，乘霧而進；三帥望敵大潰。戈楯資實山積，馬萬餘蹄，皆沒焉。汝州遂陷。攝刺史李元平爲寇所獲，賊邏兵北至彭婆。」今從《實錄》。</span>時李勉遣漢臣將兵萬人救襄城，上遣德信帥諸將家應募者三千人助之。<span class="jiazhu">將，卽亮翻，又音如字。帥，讀曰率；下同。</span>勉奏：<span class="yinhao">「李希烈精兵皆在襄城，許州空虛，若襲許州，則襄城圍自解。」</span><span class="jiazhu">去年希烈徙鎭許州，蓋欲乘虛擣其巢穴，則希烈必釋襄城之圍以自救。</span>遣二將趣許州，<span class="jiazhu">趣，七喻翻。</span>未至數十里，上遣中使責其違詔，二將狼狽而返，無復斥候。克誠伏兵邀之，殺傷太半。漢臣奔大梁，德信奔汝州；希烈遊兵剽掠至伊闕。<span class="jiazhu">剽，匹妙翻。伊闕，禹所鑿，春秋爲戎蠻子之國，漢爲新城縣，隋爲伊闕縣，唐屬河南府。</span>勉復遣其將李堅帥四千人助守東都，<span class="jiazhu">復，扶又翻，又音如字。《考異》曰：《新傳》作「李堅華」，今從《實錄》。</span>希烈以兵絕其後，堅軍不得還。<span class="jiazhu">還，從宣翻，又音如字。</span>汴軍由是不振，襄城益危。<span class="jiazhu">汴，皮變翻。汴軍，宣武兵也。此時則李勉帥永平軍。《方鎭表》：大曆十四年，永平軍增領汴、潁二州，徙治汴州，故使史有汴軍之稱。</span></p>
<p class="em2 strong"><span class="yinwen">22</span>上以諸軍討淮寧者不相統壹，庚子，以舒王謨爲荊襄等道行營都元帥，更名誼；<span class="jiazhu">更，工衡翻。</span>以戶部尙書蕭復爲長史，右庶子孔巢父爲左司馬，諫議大夫樊澤爲右司馬，自餘將佐皆選中外之望。<span class="jiazhu">將，卽亮翻；下同。</span>未行，會涇師作亂而止。復，嵩之孫也；<span class="jiazhu">蕭嵩，開元中爲相。</span>巢父，孔子三十七世孫也。</p>
<p class="em2 strong"><span class="yinwen">23</span>上發涇原諸道兵救襄城。冬，十月，丙午，涇原節度使姚令言將兵五千至京師。<span class="jiazhu">《考異》曰：《舊傳》云：「令言率本鎭兵五萬赴援。」按《奉天記》曰：「哥舒曜表請加師，上使涇州節度使姚令言赴援。令言本領三千，請加至五千。」今從之。</span>軍士冒雨，寒甚，多攜子弟而來，冀得厚賜遺其家，<span class="jiazhu">遺，唯季翻。</span>旣至，一無所賜。丁未，發至滻水，詔京兆尹王翃犒師，惟糲食菜餤；衆怒，蹴而覆之，<span class="jiazhu">糲，盧達翻。餤，弋廉翻，又徒甘翻。蹴，子六翻。</span>因揚言曰：<span class="yinhao">「吾輩將死於敵，而食且不飽，安能以微命拒白刃邪！聞瓊林、大盈二庫，<span class="jiazhu">玄宗時，王鉷爲戶口色役使，徵剝財貨，每歲進錢百億，寶貨稱是，入百寶大盈庫，以供人主宴私賞賜之用。則玄宗時已有大盈庫。陸贄諫帝曰：「瓊林、大盈，自古悉無其制，傳諸耆舊之說，皆云創自開元，聚斂之臣，貪權飾巧求媚，乃言『郡國貢獻，所合區分。賦稅當委於有司，以給經用；貢獻宜歸於天子，以奉私求。』玄宗悅之，新置是二庫，蕩心侈欲，萌禍於茲。迨乎失邦，終以餌寇。」則庫始於玄宗明矣。宋白曰：大盈庫，內庫也，以中人主之。至德中，第五琦始悉以租賦進入大盈，天子以出納爲便，故不復出。</span>金帛盈溢，不如相與取之。」</span>乃擐甲張旗鼓譟，還趣京城。<span class="jiazhu">趣，七喻翻。</span>令言入辭，尙在禁中，聞之，馳至長樂阪，遇之。<span class="jiazhu">長樂阪在滻水西，本滻坂也。隋文帝惡其名，取其北對長樂，改曰長樂坂，亦曰長樂坡。樂，音洛。</span>軍士射令言，令言抱馬鬣突入亂兵，呼曰：<span class="jiazhu">射，而亦翻。呼，火故翻；下大呼同。</span><span class="yinhao">「諸君失計！東征立功，何患不富貴，乃爲族滅之計乎！」</span>軍士不德，以兵擁令言而西。<span class="jiazhu">自長樂坂西入京城。</span>上遽命賜帛，人二匹；衆益怒，射中使。<span class="jiazhu">射，而亦翻。</span>又命中使宣慰，賊已至通化門外，<span class="jiazhu">通化門，京城東面北來第一門。程大昌曰：通化門，北去丹鳳門，止兩坊。</span>中使出門，賊殺之。又命出金帛二十車賜之；賊已入城，喧聲浩浩，不復可遏。<span class="jiazhu">復，扶又翻。</span>百姓狼狽駭走，賊大呼告之曰：<span class="yinhao">「汝曹勿恐，不奪汝商貨僦質矣！不稅汝間架陌錢矣！」</span><span class="jiazhu">呼，火故翻。僦，卽就翻。</span>上遣普王誼、翰林學士姜公輔出慰諭之；賊已陳於丹鳳門外，<span class="jiazhu">陳，讀曰陣。</span>小民聚觀者以萬計。</p>
<p class="em2 strong">初，神策軍使白志貞掌召募禁兵，東征死亡者志貞皆隱不以聞，但受市井富兒賂而補之，名在軍籍受給賜，而身居市廛爲販鬻。司農卿段秀實上言：<span class="yinhao">「禁兵不精，其數全少，卒有患難，將何待之！」</span>不聽。<span class="jiazhu">少，詩沼翻。卒，讀曰猝。難，乃旦翻。</span>至是，上召禁兵以禦賊，竟無一人至者。賊已斬關而入，上乃與王貴妃、韋淑妃、太子、諸王、唐安公主自苑北門出，王貴妃以傳國寶繫衣中以從；<span class="jiazhu">從，才用翻；下同。</span>後宮諸王、公主不及從者什七。</p>
<p class="em2 strong">初，魚朝恩旣誅，宦官不復典兵，<span class="jiazhu">事見二百二十四卷代宗大曆五年。</span>有竇文場、霍仙鳴者，嘗事上於東宮，至是，帥宦官左右僅百人以從，<span class="jiazhu">帥，讀曰率。</span>使普王誼前驅，太子執兵以殿。<span class="jiazhu">殿，丁練翻。</span>司農卿郭曙以部曲數十人獵苑中，<span class="jiazhu">禁苑在京城之北，東至灞水，西連故長安城，南連京城，北枕渭水。</span>聞蹕，謁道左，遂以其衆從。曙，曖之弟也。<span class="jiazhu">曖、曙，皆郭子儀之子。</span>右龍武軍使令狐建方敎射於軍中，聞之，帥麾下四百人從，<span class="jiazhu">帥，讀曰率；下相帥同。</span>乃使建居後爲殿。</p>
<p class="em2 strong">姜公輔叩馬言曰：<span class="yinhao">「朱泚嘗爲涇帥，<span class="jiazhu">見二百二十六卷元年。帥，所類翻。</span>坐弟滔之故，廢處京師，<span class="jiazhu">事見上卷上年。處，昌呂翻。</span>心嘗怏怏。臣謂陛下旣不能推心待之，則不如殺之，毋貽後患。今亂兵若奉以爲主，則難制矣。請召使從行。」</span>上倉猝不暇用其言，曰：<span class="yinhao">「無及矣！」</span>遂行。夜至咸陽，飯數匕而過。<span class="jiazhu">飯，扶晚翻。</span>時事出非意，羣臣皆不知乘輿所之。<span class="jiazhu">之，往也。乘，繩證翻。</span>盧𣏌、關播踰中書垣而出。白志貞、王翃及御史大夫于頎、中丞劉從一、戶部侍郎趙贊、翰林學士陸贄、吳通微等追及上於咸陽。頎，頔之從父兄弟；<span class="jiazhu">頎，渠希翻。之從，才用翻。</span>從一，齊賢之從孫也。<span class="jiazhu">劉齊賢，祥道之子，以方正爲高宗所重。</span></p>
<p class="em2 strong">賊入宮，登含元殿，大呼曰：<span class="yinhao">「天子已出，宜人自求富！」</span>遂讙譟，爭入府庫，運金帛，極力而止。<span class="jiazhu">讙，許元翻。</span>小民因之，亦入宮盜庫物，通<span class="jiaozhusup">〖章：十二行本「通」上有「出而復入」四字；乙十一行本同。〗</span>夕不已。其不能入者，剽奪於路。諸坊居民各相帥自守。姚令言與亂兵謀曰：<span class="yinhao">「今衆無主，不能持久，朱太尉閒居私第，請相與奉之。」</span>衆許諾。乃遣數百騎迎泚於晉昌里第。<span class="jiazhu">按《長安圖》，自京城啓夏門北入東街第二坊曰進昌坊。《考異》曰：《舊·泚傳》作「招國里」，今從《實錄》。</span>夜半，泚按轡列炬，傳呼入宮，居含元殿，設警嚴，<span class="jiazhu">設鼓角以警嚴。一曰，設卒以警備嚴衞。</span>自稱權知六軍。</p>
<p class="em2 strong">戊申旦，泚徙居白華殿，<span class="jiazhu">考李晟收復京城次第，白華殿蓋近光泰門內，大明宮東北隅。程大昌曰：晟收長安，亦自白華門入，諸家不載何地。以晟兵所屆言之，當在大明東苑之東。</span>出榜於外，稱：<span class="yinhao">「涇原將士久處邊陲，<span class="jiazhu">處，昌呂翻。</span>不閑朝禮，<span class="jiazhu">閑，習也。朝，直遙翻；下同。</span>輒入宮闕，致驚乘輿，西出巡幸。<span class="jiazhu">乘，繩證翻。</span>太尉已權臨六軍，應神策軍士及文武百官凡有祿食者，悉詣行在；不能往者，卽詣本司。若出三日，檢勘彼此無名者，皆斬！」</span>於是百官出見泚，或勸迎乘輿；泚不悅，百官稍稍遁去。</p>
<p class="em2 strong">源休以使回紇還，賞薄，怨朝廷，<span class="jiazhu">賞薄事見上卷上年。使，疏吏翻。</span>入見泚，屛人密語移時，<span class="jiazhu">屛，必郢翻，又卑正翻。</span>爲泚陳成敗，引符命，勸之僭逆。<span class="jiazhu">爲，于僞翻。</span>泚喜，然猶未決。宿衞諸軍舉白幡降者，列於闕前甚衆。<span class="jiazhu">降，戶江翻。</span>泚夜於苑門出兵，旦自通化門入，駱驛不絕，張弓露刃，欲以威衆。</p>
<p class="em2 strong">上思桑道茂之言，<span class="jiazhu">道茂言見二百二十六卷元年。</span>自咸陽幸奉天。縣僚聞車駕猝至，欲逃匿山谷；主簿蘇弁止之。弁，良嗣之兄孫也。<span class="jiazhu">蘇良嗣，武后初爲相。</span>文武之臣稍稍繼至；己酉，左金吾大將軍渾瑊至奉天。瑊素有威望，衆心恃之稍安。<span class="jiazhu">瑊，古咸翻。</span></p>
<p class="em2 strong">庚戌，源休勸朱泚禁十城門，<span class="jiazhu">唐都長安，京城東面通化、春明、延興三門，南面啓夏、明德、安化三門，西延秋、金光、開遠三門，北光化一門，凡十門。</span>毋得出朝士，朝士往往易服爲傭僕潛出。休又爲泚說誘文武之士，使之附泚。<span class="jiazhu">又爲，于僞翻。說，輸芮翻。</span>檢校司空、同平章事李忠臣久失兵柄，太僕卿張光晟自負其才，皆鬱鬱不得志，<span class="jiazhu">李忠臣失兵柄見二百二十五卷代宗大曆十四年。張光晟事見二百二十六卷元年。校，古效翻。晟，成正翻。</span>泚悉起而用之。工部侍郎蔣鎭出亡，墜馬傷足，爲泚所得。<span class="jiazhu">泚，且禮翻，又音此。</span>先是休以才能，光晟以節義，鎭以清素，都官員外郎彭偃以文學，太常卿敬釭以勇略，<span class="jiazhu">先，悉薦翻。釭，古紅翻，又古雙翻。</span>皆爲時人所重，至是皆爲泚用。</p>
<p class="em2 strong">鳳翔、涇原將張廷芝、段誠諫將數千人救襄城，<span class="jiazhu">原將，卽亮翻；諫將音同，又音如字。</span>未出潼關，聞朱泚據長安，殺其大將隴右兵馬使戴蘭，潰歸於泚。<span class="jiazhu">泚先帥鳳翔、涇原，故二鎭之兵聞亂皆歸之。潼，音同。使，疏吏翻。</span>泚於是自謂衆心所歸，謀反遂定。以源休爲京兆尹、判度支，<span class="jiazhu">度，徒洛翻。</span>李忠臣爲皇城使。<span class="jiazhu">《唐六典》：皇城在京城之中，東西五里，一百一十五步，南北三里，一百四十步。南面三門，中曰朱雀，左曰安上，右曰含光。東面二門，北曰延喜，南曰景風。西面二門，北曰安福，南曰順義。其中，右社稷，左宗廟，百僚廨署列乎其間。唐自開元以前，以城門郎掌皇城諸門開闔之節，中世以後，置皇城使。</span>百司供億，六軍宿衞，咸擬乘輿。<span class="jiazhu">乘，繩證翻。</span></p>
<p class="em2 strong">辛亥，以渾瑊爲京畿、渭北節度使，行在都虞候白志貞爲都知兵馬使，令狐建爲中軍鼓角使，以神策都虞候侯仲莊爲左衞將軍兼奉天防城使。<span class="jiazhu">渾，戶昆翻，又戶本翻。瑊，古咸翻。使，疏吏翻。令，力丁翻。</span></p>
<p class="em2 strong">朱泚以司農卿段秀實久失兵柄，<span class="jiazhu">段秀實失兵柄見二百二十六卷元年。</span>意其必怏怏，<span class="jiazhu">怏，於兩翻。</span>遣數十騎召之。秀實閉門拒之，騎士踰垣入，劫之以兵。秀實自度不免，<span class="jiazhu">騎，奇寄翻。垣，于元翻。度，徒洛翻。</span>乃謂子弟曰：<span class="yinhao">「國家有患，吾於何避之，當以死徇社稷；汝曹宜人自求生。」</span>乃往見泚。泚喜曰：<span class="yinhao">「段公來，吾事濟矣。」</span>延坐問計。秀實說之曰：<span class="yinhao">「公本以忠義著聞天下，<span class="jiazhu">謂泚能釋鎭入朝及與弟滔絕也。說，式芮翻。</span>今涇軍以犒賜不豐，遽有披猖，使乘輿播越。夫犒賜不豐，有司之過也；<span class="jiazhu">犒，口到翻。乘，繩證翻。夫，音扶。</span>天子安得知之！公宜以此開諭將士，示以禍福，奉迎乘輿，復歸宮闕，此莫大之功也！」</span><span class="jiazhu">將，卽亮翻。復，扶又翻，又音如字。</span>泚默然不悅，<span class="jiazhu">泚，且禮翻，又音此。</span>然以秀實與己皆爲朝廷所廢，遂推心委之。左驍衞將軍劉海賓、涇原都虞候何明禮、孔目官岐靈岳，皆秀實素厚也，<span class="jiazhu">朝，直遙翻。驍，堅堯翻。段秀實鎭涇原時，厚遇此三人。唐藩鎭吏職，使院有孔目官，軍府事無細大皆經其手，言一孔一目，無不綜理也。史炤曰：岐，姓也。黃帝時有岐伯。《考異》曰：《舊傳》曰「判官岐靈岳」。今從《段公別傳》。</span>秀實密與之謀誅泚，迎乘輿。</p>
<p class="em2 strong">上初至奉天，詔徵近道兵入援。有上言：<span class="yinhao">「朱泚爲亂兵所立，且來攻城，宜早脩守備。」</span><span class="jiazhu">上，時掌翻。</span>盧𣏌切齒言曰：<span class="yinhao">「朱泚忠貞，羣臣莫及，柰何言其從亂，傷大臣心！臣請以百口保其不反。」</span>上亦以爲然。又聞羣臣勸泚奉迎，乃詔諸道援兵至者皆營於三十里外。姜公輔諫曰：<span class="yinhao">「今宿衞單寡，防慮不可不深，若泚謁忠奉迎，何憚於兵多；如其不然，有備無患。」</span>上乃悉召援兵入城。盧𣏌及白志貞言於上曰：<span class="yinhao">「臣觀朱泚心迹，必不至爲逆，願擇大臣入京城慰以察之。」</span>上以諸<span class="jiaozhusup">〖章：十二行本「諸」作「問」；乙十一行本同；孔本同；退齋校同；熊校同。〗</span>從臣皆畏憚，莫敢行；<span class="jiazhu">從，才用翻。</span>金吾將軍吳潊獨請行，上悅。潊退而告人曰：<span class="yinhao">「食其祿而違其難，何以爲臣！吾幸託肺附，<span class="jiazhu">潊，章敬皇后弟也。潊，音徐呂翻。難，乃旦翻；下同。</span>非不知往必死，但舉朝無蹈難之臣，使聖情慊慊耳！」</span><span class="jiazhu">慊慊，嫌恨不足之意。朝，直遙翻。慊，苦簟翻。</span>遂奉詔詣泚。泚反謀已決，雖陽爲受命，館潊於客省，<span class="jiazhu">館，古玩翻。</span>尋殺之。潊，湊之兄也。</p>
<p class="em2 strong">泚遣涇原兵馬使韓旻將銳兵三千，聲言迎大駕，實襲奉天。<span class="jiazhu">使，疏吏翻。將，卽亮翻，又音如字。</span>時奉天守備單弱，段秀實謂岐靈岳曰：<span class="yinhao">「事急矣！」</span>使靈岳詐爲姚令言符，令旻且還，當與大軍俱發。竊令言印未至，秀實倒用司農印印符，募善走者追之。旻至駱驛，<span class="jiazhu">駱驛，地名。史炤曰：駱谷關之驛也。余按韓旻若至駱谷關之驛，則已過奉天而西南矣，炤說非也。但未知駱驛在何地。</span>得符而還。<span class="jiazhu">還，從宣翻，又音如字。</span>秀實謂同謀曰：<span class="yinhao">「旻來，吾屬無類矣！我當直搏泚殺之，不克則死，終不能爲之臣也！」</span>乃令劉海賓、何明禮陰結軍中之士，欲使應之於外。<span class="jiazhu">令，力丁翻。</span>旻兵至，泚、令言大驚；岐靈岳獨承其罪而死，不以及秀實等。</p>
<p class="em2 strong">是日，泚召李忠臣、源休、姚令言及秀實等議稱帝事。秀實勃然起，奪休象笏，<span class="jiazhu">武德初，因隋舊制，五品已上執象笏，三品已下前挫後直，五品已上後屈。自時厥後，一例上圓下方，曾不分別。</span>前唾泚面，大罵曰：<span class="yinhao">「狂賊！吾恨不斬汝萬段，豈從汝反邪！」</span><span class="jiazhu">唾，吐臥翻。邪，音耶。</span>因以笏擊泚，泚舉手扞之，纔中其額，濺血灑地。泚與秀實相搏忷忷，<span class="jiazhu">中，竹仲翻。忷，許拱翻。忷忷，喧擾之狀。</span>左右猝愕，不知所爲。海賓不敢進，乘亂而逸。忠臣前助泚，泚得匍匐脫走。秀實知事不成，謂泚黨曰：<span class="yinhao">「我不同汝反，何不殺我！」</span>衆爭前殺之。泚一手承血，一手止其衆曰：<span class="yinhao">「義士也！勿殺。」</span>秀實旣死，泚哭之甚哀，以三品禮葬之。<span class="jiazhu">唐制，司農卿，從三品。</span>海賓縗服而逃，<span class="jiazhu">劉海賓不能助段秀實，與之同死，逃將焉往！縗，倉回翻。</span>後二日，捕得，殺之；<span class="jiazhu">《考異》曰：《段公別傳》曰：「五日夜，泚使涇原將李忠臣、高昂等統銳兵五千以襲奉天。六日，賊泚又令兵馬使韓旻領馬步二千以繼之。」《奉天記》曰：「秀實與海賓密謀誅泚，佯入，請間計事，而海賓置匕首於靴，欲以相應，爲閽者見覺。秀實遽奪源休笏，挺而擊之。」《舊·泚傳》曰：「秀實與劉海賓謀誅泚，且虞叛卒之震驚法駕，乃潛爲賊符，追所發兵。至六日，兵及駱驛而回。因與海賓同入見泚，爲陳逆順之理，而海賓於靴中取匕首，爲其所覺，遂不得前。秀實知不可以義動，遽奪源休象笏，挺而擊泚。」《秀實傳》曰：「與海賓約，事急爲繼，而令明禮應於外。及秀實擊泚，而海賓等不至。」按李忠臣等若已將五千人襲奉天，則秀實雖追還旻兵，無益矣。又海賓若於靴中取匕首爲賊所覺，則登時死矣，焉能復逃！若爲閽者所覺，亦應時被擒，事跡諠著，賊爲之備，秀實亦不得發矣！此數者，皆恐難信。今但取《段公行狀》、《幸奉天錄》及《舊傳》可信者存之。</span>亦不引何明禮。明禮從泚攻奉天，復謀殺泚，亦死。<span class="jiazhu">史終言之。復，扶又翻。</span>上聞秀實死，恨委用不至，涕泗久之。</p>
<p class="em2 strong"><span class="yinwen">24</span>壬子，以少府監李昌巎爲京畿、渭南節度使。<span class="jiazhu">巎，奴刀翻。</span></p>
<p class="em2 strong"><span class="yinwen">25</span>鳳翔節度使、同平章事張鎰，性懦緩，好修飾邊幅，<span class="jiazhu">好，呼到翻。</span>不習軍事，聞上在奉天，欲迎大駕，具服用貨財，獻于行在。後營將李楚琳，爲人剽悍，<span class="jiazhu">將，卽亮翻。剽，匹妙翻。</span>軍中畏之，嘗事朱泚，爲泚所厚。行軍司馬齊映與同幕齊抗言於鎰曰：<span class="yinhao">「不去楚琳，必爲亂首。」</span><span class="jiazhu">去，羌呂翻。</span>鎰命楚琳出戍隴州。<span class="jiazhu">《九域志》：鳳翔府西至隴州一百五十里。</span>楚琳託事不時發。鎰方以迎駕爲憂，謂楚琳已去矣。楚琳夜與其黨作亂，鎰縋城而走，<span class="jiazhu">縋，馳僞翻。</span>賊追及，殺之，判官王沼等皆死。映自水竇出，抗爲傭保負荷而逃，皆免。<span class="jiazhu">荷，下可翻，又讀如字。《考異》曰：《舊·映傳》曰：「鎰不從映言，乃示寬大，召楚琳語之曰：『欲令公使於外。』楚琳恐，是夜作亂，殺鎰以應泚。」今從《鎰傳》。</span></p>
<p class="em2 strong">始，上以奉天迫隘，欲幸鳳翔，戶部尙書蕭復聞之，遽請見<span class="jiazhu">見，賢遍翻。</span>曰：<span class="yinhao">「陛下大誤，鳳翔將卒皆朱泚故部曲，其中必有與之同惡者。臣尙憂張鎰不能久，豈得以鑾輿蹈不測之淵乎！」</span>上曰：<span class="yinhao">「吾行計已決，試爲卿留一日。」</span><span class="jiazhu">爲，于僞翻。</span>明日，聞鳳翔亂，乃止。</p>
<p class="em2 strong">齊映、齊抗皆詣奉天，以映爲御史中丞，抗爲侍御史。楚琳自爲節度使，降于朱泚；隴州刺史郝通奔于楚琳。<span class="jiazhu">郝，呼各翻。</span></p>
<p class="em2 strong"><span class="yinwen">26</span>商州團練兵殺其刺史謝良輔。</p>
<p class="em2 strong"><span class="yinwen">27</span>朱泚自白華殿入宣政殿，<span class="jiazhu">東內含元殿之北爲宣政殿。</span>自稱大秦皇帝，改元應天。癸丑，泚以姚令言爲侍中、關內元帥，李忠臣爲司空兼侍中，源休爲中書侍郎、同平章事、判度支，蔣鎭爲吏部侍郎，樊系爲禮部侍郎，彭偃爲中書舍人，自餘張光晟等各拜官有差。立弟滔爲皇太弟。姚令言與源休共掌朝政，<span class="jiazhu">朝，直遙翻；下同。</span>凡泚之謀畫、遷除、軍旅、資糧，皆稟於休。休勸泚誅翦宗室在京城者以絕人望，殺郡王、王子、王孫凡七十七人。尋又以蔣鎭爲門下侍郎，李子平爲諫議大夫，並同平章事。鎭憂懼，每懷刀欲自殺，又欲亡竄，然性怯，竟不果。源休勸泚誅朝士之竄匿者以脅其餘，鎭力救之，賴以全者甚衆。樊系爲泚譔册文，旣成，仰藥而死。<span class="jiazhu">樊系距朱泚之命，不爲譔册，不過死耳。譔册而死，於義何居！</span>大理卿膠水蔣沇詣行在，爲賊所得，<span class="jiaozhusup">〖章：十二行本「得」下有「逼以官」三字；乙十一行本同；孔本同；退齋校同。〗</span>沇絕食稱病，潛竄得免。<span class="jiazhu">沇，以轉翻。</span></p>
<p class="em2 strong"><span class="yinwen">28</span>哥舒曜食盡，棄襄城奔洛陽。李希烈陷襄城。</p>
<p class="em2 strong"><span class="yinwen">29</span>右龍武將軍李觀將衞兵千餘人從上於奉天，上委之召募，數日，得五千餘人，列之通衢，旗鼓嚴整，城人爲之增氣。<span class="jiazhu">爲，于僞翻。</span></p>
<p class="em2 strong">姚令言之東出也，<span class="jiazhu">涇州在西，故以救襄城爲東出。</span>以兵馬使京兆馮河清爲涇原留後，判官河中姚況知涇州事。河清、況聞上幸奉天，集將士大哭，激以忠義，發甲兵、器械百餘車，通夕輸行在。<span class="jiazhu">通夕而行，自晚至旦也。</span>城中方苦無甲兵，得之，士氣大振。詔以河清爲四鎭·北庭行營、涇原節度使，況爲行軍司馬。</p>
<p class="em2 strong"><span class="yinwen">30</span>上至奉天數日，右僕射、同平章事崔寧始至，上喜甚，撫勞有加。<span class="jiazhu">崔寧鎭西川，有威名，危難之中見其至，可以鎭安人心，故喜甚而撫勞加於他人。勞，力到翻。</span>寧退，謂所親曰：<span class="yinhao">「主上聰明英武，從善如流，但爲盧𣏌所惑，以至於此！」</span>因潸然出涕。<span class="jiazhu">潸，音删，又數板翻。</span>𣏌聞之，與王翃謀陷之。翃言於上曰：<span class="yinhao">「臣與寧俱出京城，寧數下馬便液，<span class="jiazhu">數，所角翻。便液，溺也。便，毘連翻。液，羊益翻。</span>久之不至，有顧望意。」</span>會朱泚下詔，以左丞柳渾同平章事，寧爲中書令。渾，襄陽人也，時亡在山谷。翃使盩厔尉康湛詐爲寧遺朱泚書，獻之。<span class="jiazhu">遺，唯季翻。</span>𣏌因譖寧與朱泚結盟，約爲內應，故獨後至。乙卯，上遣中使引寧就幕下，云宣密旨，二力士自後縊殺之，中外皆稱其冤；上聞之，乃赦其家。</p>
<p class="em2 strong"><span class="yinwen">31</span>朱泚遣使遺朱滔書，<span class="jiazhu">遺，唯季翻。</span>稱：<span class="yinhao">「三秦之地，指日克平；大河之北，委卿除殄，當與卿會于洛陽。」</span>滔得書，<span class="jiaozhusup">〖章：十二行本「書」下有「西向舞蹈」四字；乙十一行本同；退齋校同；張校同，云無註本亦無。〗</span>宣示軍府，移牒諸道，以自誇大。</p>
<p class="em2 strong"><span class="yinwen">32</span>上遣中使告難於魏縣行營，<span class="jiazhu">魏縣行營，馬燧諸軍之討田悅者。難，乃旦翻。</span>諸將相與慟哭。李懷光帥衆赴長安，<span class="jiazhu">爲李懷光救奉天、破朱泚張本。帥，讀曰率。</span>馬燧、李芃各引兵歸鎭，<span class="jiazhu">馬燧歸太原，李芃歸河陽。</span>李抱眞退屯臨洺。</p>
<p class="em2 strong"><span class="yinwen">33</span>丁巳，以戶部尙書蕭復爲吏部尙書，吏部郎中劉從一爲刑部侍郎，翰林學士姜公輔爲諫議大夫，並同平章事。</p>
<p class="em2 strong"><span class="yinwen">34</span>朱泚自將逼奉天，軍勢甚盛。以姚令言爲元帥，<span class="jiazhu">泚，且禮翻，又音此。將，卽亮翻。帥，所類翻。《考異》曰：《奉天記》：「十月十日，賊泚自統衆攻奉天，以姚令言爲都統。」今從《實錄》、《舊·泚傳》。</span>張光晟副之，以李忠臣爲京兆尹、皇城留守，仇敬忠爲同、華等州節度、拓東王，以扞關東之師，李日月爲西道先鋒經略使。<span class="jiazhu">晟，成正翻。守，式又翻。拓，達各翻。扞，戶旰翻。使，疏吏翻。華，戶化翻。</span></p>
<p class="em2 strong">邠寧留後韓遊瓌、慶州刺史論惟明、監軍翟文秀受詔將兵三千拒泚於便橋，與泚遇於醴泉。遊瓌欲還趣奉天，<span class="jiazhu">邠，卑旻翻。瓌，古回翻。監，古銜翻。翟，萇伯翻。將，音同上，又音如字。還，從宣翻，又音如字。趣，七喻翻；下同。</span>文秀曰：<span class="yinhao">「我向奉天，賊亦隨至，是引賊以迫天子也。不若留壁於此，賊必不敢越我向奉天；若不顧而過，則與奉天夾攻之。」</span>遊瓌曰：<span class="yinhao">「賊強我弱，若賊分軍以綴我，直趣奉天，奉天兵亦弱，何夾攻之有！我今急趣奉天，所以衞天子也。且吾士卒飢寒而賊多財，彼以利誘吾卒，吾不能禁也。」</span><span class="jiazhu">翟文秀欲留拒賊，詔旨也。夾攻之說，兵家常論也。挾詔旨而依兵家常論以制將帥，未有不折而從之者也。微韓遊瓌持之，奉天殆矣。誘，羊久翻。</span>遂引兵入奉天；泚亦隨至。官軍出戰，不利，泚兵爭門，欲入；渾瑊與遊瓌血戰竟日。門內有草車數乘，<span class="jiazhu">渾，戶昆翻，又戶本翻。瑊，古咸翻。乘，繩證翻。</span>瑊使虞候高固帥甲士以長刀斫賊，皆一當百，<span class="jiazhu">帥，讀曰率。</span>曳車塞門，縱火焚之，<span class="jiazhu">塞，悉則翻。</span>衆軍乘火擊賊，賊乃退。會夜，泚營於城東三里，擊柝張火，布滿原野，使西明寺僧法堅造攻具，毀佛寺以爲梯衝。<span class="jiazhu">西明寺在長安城中延康坊，本隋楊素宅也。梯，雲梯。衝，衝車。代宗飯僧以護國，今朱泚乃用僧造攻具以攻奉天。柝，達各翻。</span>韓遊瓌曰：<span class="yinhao">「寺材皆乾薪，<span class="jiazhu">乾，音干。</span>但具火以待之。」</span>固，侃玄孫也。<span class="jiazhu">高侃事太宗、高宗，爲將有功。</span>泚自是日來攻城，瑊、遊瓌等晝夜力戰。幽州兵救襄城者聞泚反，突入潼關，歸泚於奉天，<span class="jiazhu">幽州兵，卽代宗時朱泚入朝詣京西防秋兵也。</span>普潤戍卒亦歸之，<span class="jiazhu">普潤戍卒，神策兵也。</span>有衆數萬。</p>
<p class="em2 strong">上與陸贄語及亂故，深自克責。贄曰：<span class="yinhao">「致今日之患，皆羣臣之罪也。」</span>上曰：<span class="yinhao">「此亦天命，非由人事。」</span>贄退，上疏，以爲：<span class="yinhao">「陛下志壹區宇，四征不庭，<span class="jiazhu">杜預曰：不庭，謂不朝也。下之事上，皆成禮於庭中。一說：庭，直也；不庭，不直也。</span>兇渠稽誅，逆將繼亂，<span class="jiazhu">兇渠，謂田悅、李納也。逆將，謂朱滔、李希烈等也。渠，大也。將，卽亮翻。</span>兵連禍結，行及三年。<span class="jiazhu">建中二年，兵端始啓，至是及三年。</span>徵師日滋，賦斂日重，<span class="jiazhu">斂，力贍翻。</span>內自京邑，外洎邊陲，<span class="jiazhu">洎，其旣翻。</span>行者有鋒刃之憂，居者有誅求之困。是以叛亂繼起，怨讟並興，非常之虞，億兆同慮。唯陛下穆然凝邃，獨不得聞，至使兇卒鼓行，白晝犯闕，豈不以乘我間隙，因人攜離哉！<span class="jiazhu">間，古莧翻。</span>陛下有股肱之臣，有耳目之任，有諫諍之列，有備衞之司，見危不能竭其誠，臨難不能效其死；<span class="jiazhu">難，乃旦翻。</span>臣所謂致今日之患，羣臣之罪者，豈徒言歟！聖旨又以國家興衰，皆有天命。臣聞天所視聽，皆因於人。<span class="jiazhu">《書》曰：天視自我民視，天聽自我民聽。</span>故祖伊責紂之辭曰：『我生不有命在天！』武王數紂之罪曰：『乃曰吾有命，罔懲其侮。』<span class="jiazhu">並見《尙書》。數，所具翻。</span>此又捨人事而推天命必不可之理也！《易》曰：『視履考祥。』<span class="jiazhu">《履卦》上九《爻辭》。王弼曰：禍福之祥，生於所履。處履之極，履道成矣，故可以視履而考祥。</span>又曰：『吉凶者，失得之象。』<span class="jiazhu">《易·大傳》之辭。</span>此乃天命由人，其義明矣。然則聖哲之意，《六經》會通，皆謂禍福由人，不言盛衰有命。蓋人事理而天命降亂者，未之有也；人事亂而天命降康者，亦未之有也。<span class="jiazhu">鄭玄曰：降康者，下平安之福。</span>自頃征討頗頻，刑網稍密，物力耗竭，人心驚疑，如居風濤，洶洶靡定。上自朝列，<span class="jiazhu">朝，直遙翻。</span>下達蒸黎，日夕族黨聚謀，咸憂必有變故，旋屬涇原叛卒，果如衆庶所虞。<span class="jiazhu">屬，之欲翻。虞，度也。</span>京師之人，動逾億計，固非悉知算術，皆曉占書，則明致寇之由，未必盡關天命。臣聞理或生亂，亂或資理，<span class="jiazhu">理，治也。唐人避高宗諱，皆以治爲理。</span>有以無難而失守，有以多難而興邦。<span class="jiazhu">難，乃旦翻。</span>今生亂失守之事，則旣往而不可復追矣；<span class="jiazhu">復，扶又翻。</span>其資理興邦之業，在陛下克勵而謹脩之。何憂乎亂人，何畏於厄運！勤勵不息，足致升平，豈止盪滌妖氛，旋復宮闕而已！」</span></p>
<p class="em2 strong"><span class="yinwen">35</span>田悅說王武俊，使與馬寔共擊李抱眞於臨洺。<span class="jiazhu">魏縣行營旣散，李抱眞退屯臨洺。說，式芮翻；下林說、因說、復說同。</span>抱眞復遣賈林說武俊曰：<span class="yinhao">「臨洺兵精而有備，未易輕也。<span class="jiazhu">復，扶又翻。易，以豉翻。</span>今戰勝得地，則利歸魏博；不勝，則恆冀大傷。易、定、滄、趙，皆大夫之故地也，<span class="jiazhu">時張孝忠據易、定、滄，康日知據趙州。</span>不如先取之。」</span>武俊乃辭悅，與馬寔北歸。壬戌，悅送武俊於館陶，<span class="jiazhu">《九域志》：館陶在元城北四十五里。</span>執手泣別，下至將士，贈遺甚厚。</p>
<p class="em2 strong">先是，武俊召回紇兵，使絕李懷光等糧道，<span class="jiazhu">遺，于季翻。先，悉薦翻。</span>懷光等已西去，而回紇達干將回紇千人、雜虜二千人適至幽州北境。朱滔因說之，<span class="jiazhu">將，卽亮翻。說，式芮翻；下同。</span>欲與俱詣河南取東都，應接朱泚，許以河南子女<span class="jiaozhusup">〖章：十二行本「女」下有「金帛」二字；乙十一行本同；張校同，云無註本亦無。〗</span>賂之。滔取回紇女爲側室，回紇謂之朱郎，且利其俘掠，許之。</p>
<p class="em2 strong">賈林復說武俊曰：<span class="jiazhu">復，扶又翻。</span><span class="yinhao">「自古國家有患，未必不因之更興；況主上九葉天子，<span class="jiazhu">自高祖、太宗、高宗、中宗、睿宗、玄宗、肅宗、代宗至帝，凡九世。</span>聰明英武，天下誰肯捨之共事朱泚乎！滔自爲盟主以來，輕蔑同列。河朔古無冀國，冀乃大夫之封域也。<span class="jiazhu">滔稱冀王，蓋奄禹跡冀州之域以自大。而王武俊巡屬有冀州，故林以是間之。</span>今滔稱冀王，又西倚其兄，<span class="jiazhu">泚者，滔兄。</span>北引回紇，其志欲盡吞河朔而王之，大夫雖欲爲之臣，不可得矣。<span class="jiazhu">田悅之間王武俊、朱滔，與賈林之說王武俊者同一利害耳。人惟趨利而避害，故說行，非有他巧也。</span>且大夫雄勇善戰，非滔之比；又本以忠義手誅叛臣，<span class="jiazhu">謂殺李惟岳也。</span>當時宰相處置失宜，<span class="jiazhu">處，昌呂翻。</span>爲滔所誑誘，故蹉跌至此。<span class="jiazhu">蹉，倉何翻。跌，徒結翻。</span>不若與昭義倂力取滔，其勢必獲。滔旣亡，則泚自破矣。此不世之功，轉禍爲福之道也。今諸道輻湊攻泚，不日當平。天下已定，大夫乃悔過而歸國，則已晚矣！」</span>時武俊已與滔有隙，因攘袂作色曰：<span class="yinhao">「二百年天子吾不能臣，豈能臣此田舍兒乎！」</span>遂與抱眞及馬燧相結，約爲兄弟；然猶外事滔，禮甚謹，與田悅各遣使見滔於河間，<span class="jiazhu">瀛州，治河間縣。</span>賀朱泚稱尊號，且請馬寔之兵共攻康日知於趙州。</p>
<p class="em2 strong"><span class="yinwen">36</span>汝、鄭應援使劉德信將子弟軍在汝州，<span class="jiazhu">是年四月，募諸嘗爲節度、觀察、都團練使子弟，帥奴馬從軍，使劉德信將之以救襄城。</span>聞難，引兵入援，<span class="jiazhu">難，乃旦翻。</span>與泚衆戰于見子陵，破之；<span class="jiazhu">《新書·本紀》作「思子陵」。《水經註》：閺鄕縣西皇天原上，有漢武帝思子臺。又漢薄太后陵在霸陵之南，近文帝陵，故薄太后曰：「南望吾子，北望吾夫。」故俗呼爲見子陵也。</span>以東渭橋有轉輸積粟，癸亥，進屯東渭橋。<span class="jiazhu">程大昌曰：東渭橋在萬年縣北五十里，灞水合渭之地。</span></p>
<p class="em2 strong"><span class="yinwen">37</span>朱泚夜攻奉天東、西、南三面。甲子，渾瑊力戰卻之；左龍武大將軍呂希倩戰死。乙丑，泚復攻城，<span class="jiazhu">復，扶又翻。</span>將軍高重捷與泚將李日月戰於梁山之隅，破之；<span class="jiazhu">梁山在奉天城北五里，乾陵在焉。重，直龍翻。</span>乘勝逐北，身先士卒，<span class="jiazhu">先，悉薦翻。</span>賊伏兵擒之。其麾下十餘人奮不顧死，追奪之；賊不能拒，乃斬其首，棄其身而去。麾下收之入城，上親撫而哭之盡哀，結蒲爲首而葬之，贈司空。朱泚見其首，亦哭之曰：<span class="yinhao">「忠臣也！」</span>束蒲爲身而葬之。李日月，泚之驍將也，戰死於奉天城下；泚歸其尸於長安，厚葬之。其母竟不哭，罵曰：<span class="yinhao">「奚奴！國家何負於汝而反？死已晚矣！」</span>及泚敗，賊黨皆誅，獨日月之母不坐。</p>
<p class="em2 strong">己巳，加渾瑊京畿、渭南·北、金商節度使。</p>
<p class="em2 strong"><span class="yinwen">38</span>壬申，王武俊與馬寔至趙州城下。</p>
<p class="em2 strong"><span class="yinwen">39</span>初，朱泚鎭鳳翔，遣其將牛雲光將幽州兵五百人戍隴州，<span class="jiazhu">宋白曰：後魏分涇、岐之地置東秦州，大統十七年改爲隴州，因隴山爲名。</span>以隴右營田判官韋皋領隴右留後。<span class="jiazhu">《考異》曰：《奉天記》作「鳳翔節度判官」。今從《實錄》。</span>及郝通奔鳳翔，<span class="jiazhu">李楚琳作亂，郝通自隴州奔歸之。</span>牛雲光詐疾，欲俟皋至，伏兵執之以應泚，事泄，帥其衆奔泚。至汧陽，<span class="jiazhu">汧陽縣，屬隴州。《九域志》：在州東六十里。帥，讀曰率。汧，口肩翻。</span>遇泚遣中使蘇玉齎詔書加皋中丞，玉說雲光曰：<span class="jiazhu">說，式芮翻。</span><span class="yinhao">「韋皋，書生也。君不如與我俱之隴州，皋幸而受命，乃吾人也；不受命，君以兵誅之，如取孤㹠耳！」</span><span class="jiazhu">㹠，與豚同，豕子也。</span>雲光從之。皋從城上問雲光曰：<span class="yinhao">「曏者不告而行，今而復來，何也？」</span><span class="jiazhu">復，扶又翻；下同。</span>雲光曰：<span class="yinhao">「曏者未知公心，今公有新命，<span class="jiazhu">謂朱泚加皋中丞之命也。</span>故復來，願託腹心。」</span>皋乃先納蘇玉，受其詔書；謂雲光曰：<span class="yinhao">「大使苟無異心，請悉納甲兵，使城中無疑，衆乃可入。」</span>雲光以皋書生，易之，<span class="jiazhu">易，以豉翻，輕易。</span>乃悉以甲兵輸之而入。明日，皋宴玉、雲光及其卒於郡舍，伏甲誅之。築壇，盟將士曰：<span class="yinhao">「李楚琳賊虐本使，<span class="jiazhu">本使，謂張鎰也。李楚琳，鎰之部曲將，殺鎰從逆，故云然。</span>旣不事上，安能恤下，<span class="jiazhu">隴州，鳳翔巡屬也。言李楚琳旣虐殺其帥，安能恤隴州將士乎！</span>宜相與討之！」</span>遣兄平、弇詣奉天，<span class="jiazhu">請命於行在所。</span>復遣使求援於吐蕃。<span class="jiazhu">恐朱泚遣兵攻之，引吐蕃以爲援。</span></p> 



</div></body></html>