<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百六・晉紀二十八・烈宗孝武皇帝中之上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="晉紀二十八">晉紀二十八</span></span></h1>
<p id="online_toc_0"><span class="jiazhu">起旃蒙作噩<span class="biaozhusup" data-rel="">（乙酉）</span>，盡柔兆閹茂<span class="biaozhusup" data-rel="">（丙戌）</span>，凡二年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="烈宗孝武皇帝中之上">烈宗孝武皇帝中之上</span></span></h5>
<div class="yeartoc" id="year_toc_385"><p class="strong" id="online_toc_1"><span class="section" id="title-3"><span data-head-description="烈宗孝武皇帝中之上" data-head-level="h4" data-head-title="太元十年">太元十年</span></span><span class="biaozhusup" data-rel="">（乙酉、三八五年）</span></p></div>
<p class="em2 strong" id="online_toc_2"><span class="yinwen">1</span>春，正月，秦王堅朝饗羣臣。<span class="jiazhu">朝，直遙翻。</span>時長安饑，人相食，諸將歸，吐肉以飼妻子。<span class="jiazhu">窮匱如此，外無救援，烏得不敗乎！飼，祥吏翻。</span></p>
<p class="em2 strong" id="online_toc_3"><span class="yinwen">2</span>慕容沖卽皇帝位于阿房，<span class="jiazhu">是爲西燕。</span>改元更始。沖有自得之志，賞罰任情。慕容盛年十三，謂慕容柔曰：<span class="yinhao">「夫十人之長，<span class="jiazhu">長，知兩翻。</span>亦須才過九人，然後得安。今中山王才不逮人，功未有成，而驕汰已甚，殆難濟乎！」</span><span class="jiazhu">沖在前燕時封中山王。汰，侈也，溢也。史言慕容盛幼而有識略，所以能自奮而有國。盛、柔歸沖，見上卷上年。</span></p>
<p class="em2 strong" id="online_toc_4"><span class="yinwen">3</span>後秦王萇留諸將攻新平，自引兵擊安定，擒秦安西將軍勃海公珍，嶺北諸城悉降之。<span class="jiazhu">降，戶江翻。</span></p>
<p class="em2 strong" id="online_toc_5"><span class="yinwen">4</span>甲寅，秦王堅與西燕主沖戰于仇班渠，大破之。<span class="jiazhu">慕容垂復興於山東，而沖稱號於關中，故書西燕以別之。</span>乙卯，戰于雀桑，又破之。甲子，戰于白渠，<span class="jiazhu">白渠，卽漢時白公所鑿者也。</span>秦兵大敗。西燕兵圍秦王堅，殿中將軍鄧邁力戰卻之，堅乃得免。壬申，沖遣尙書令高蓋夜襲長安，入其南城，左將軍竇衝、前禁將軍李辯等擊破之，斬首八百級，分其屍而食之。乙亥，高蓋引兵攻渭北諸壘，太子宏與戰於成貳壁，<span class="jiazhu">成貳，蓋人姓名；關中大亂，立壁自保，因爲地名。</span>大破之，斬首三萬。</p>
<p class="em2 strong" id="online_toc_6"><span class="yinwen">5</span>燕帶方王佐與寧朔將軍平規共攻薊，<span class="jiazhu">薊，音計。</span>王永兵屢敗。二月，永使宋敞燒和龍及薊城宮室，帥衆三萬奔壺關；<span class="jiazhu">帥，讀曰率。</span>佐等入薊。</p>
<p class="em2 strong" id="online_toc_7"><span class="yinwen">6</span>慕容農引兵會慕容麟於中山，與共攻翟眞。麟、農先帥數千騎至承營，<span class="jiazhu">帥，讀曰率；下同。</span>觀察形勢。翟眞望見，陳兵而出。諸將欲退，農曰：<span class="yinhao">「丁零非不勁勇，而翟眞懦弱，今簡精銳，望眞所在而衝之，眞走，衆必散矣，乃邀門而蹙之，可盡殺也。」</span>使驍騎將軍慕容國帥百餘騎衝之，<span class="jiazhu">驍，堅堯翻。騎，奇寄翻。</span>眞走，其衆爭門，自相蹈藉，<span class="jiazhu">藉，慈夜翻。</span>死者太半，遂拔承營外郭。</p>
<p class="em2 strong" id="online_toc_8"><span class="yinwen">7</span>癸未，秦王堅與西燕主沖戰于城西，<span class="jiazhu">長安城西也。</span>大破之，追奔至阿城。<span class="jiazhu">阿城，卽阿房宮城，沖之巢穴也。</span>諸將請乘勝入城，堅恐爲沖所掩，引兵還。<span class="jiazhu">萬乘之主，固不可乘危徼幸；然秦喪敗若此，乘諸將之勝氣以圖萬一之功，可也；引兵而還，何歟！還，從宣翻。</span></p>
<p class="em2 strong" id="online_toc_9"><span class="yinwen">8</span>乙酉，秦益州刺史王廣以蜀人江陽太守李丕爲益州刺史，守成都。<span class="jiazhu">沈約曰：江陽郡，劉璋分犍爲立。守，式又翻。</span>己丑，廣帥所部奔還隴西，<span class="jiaozhusup">【章：十二行本「西」下有「依其兄秦州刺史統」八字；乙十一行本同；孔本同；張校同；退齋校同。】</span>蜀人隨之者三萬餘人。</p>
<p class="em2 strong" id="online_toc_10"><span class="yinwen">9</span>劉牢之至枋頭。楊膺、姜讓謀泄，<span class="jiazhu">膺、讓謀見上卷上年。</span>長樂公丕收殺之。<span class="jiazhu">枋，音方。樂，音洛。</span>牢之聞之，盤桓不進。</p>
<p class="em2 strong" id="online_toc_11"><span class="yinwen">10</span>秦平原悼公暉數爲西燕主沖所敗，<span class="jiazhu">數，所角翻。敗，補邁翻。</span>秦王堅讓之曰：<span class="yinhao">「汝，吾之才子也，擁大衆與白虜小兒戰，而屢敗，何用生爲！」</span>三月，暉憤恚自殺。<span class="jiazhu">堅責怒暉，欲其死戰耳，豈意其自殺哉！恚，於避翻。</span></p>
<p class="em2 strong" id="online_toc_12">前禁將軍李辯、都水使者隴西彭和正恐長安不守，召集西州人<span class="jiazhu"><span class="shu-ming">晉書·職官志</span>：都水長，屬大司農。沈約<span class="shu-ming">志</span>：都水使者，掌舟航及運部。李辯，李儼之子，亦隴西人也。</span>屯于韮園；堅召之，不至。<span class="jiazhu">爲後堅襲韮園張本。韮，舉有翻。</span></p>
<p class="em2 strong" id="online_toc_13"><span class="yinwen">11</span>西燕主沖攻秦高陽愍公方於驪山，殺之，<span class="jiazhu">苻方戍驪山，見上卷上年七月。</span>執秦尙書韋鍾，以其子謙爲馮翊太守，使招集三輔之民。馮翊壘主邵安民等責謙曰：<span class="yinhao">「君雍州望族，<span class="jiazhu">七相五公，雍州之望族，鍾蓋韋賢後也。雍，於用翻。</span>今乃從賊，與之爲不忠不義，何面目以行於世乎！」</span>謙以告鍾，鍾自殺，謙來奔。</p>
<p class="em2 strong" id="online_toc_14">秦左將軍苟池、右將軍俱石子與西燕主沖戰於驪山，兵敗。西燕將軍慕容永斬苟池，俱石子奔鄴。永，廆弟運之孫；石子，難之弟也。<span class="jiazhu">俱難見一百四卷太元三年。廆，戶罪翻。</span>秦王堅遣領軍將軍楊定擊沖，大破之，虜鮮卑萬餘人而還，悉阬之。定，佛奴之孫<span class="jiaozhusup">【章：十二行本「孫」下有「堅之壻」三字；乙十一行本同；孔本同；張校同；退齋校同。】</span>也。<span class="jiazhu"><span class="shu-ming">北史</span>曰：定，佛奴之子；佛奴，宋奴之子也。</span></p>
<p class="em2 strong" id="online_toc_15"><span class="yinwen">12</span>滎陽人鄭燮以郡來降。<span class="jiazhu">降，戶江翻。</span></p>
<p class="em2 strong" id="online_toc_16"><span class="yinwen">13</span>燕王垂攻鄴，久不下，將北詣冀州，乃命撫軍大將軍麟屯信都，樂浪王溫屯中山，召驃騎大將軍農還鄴；<span class="jiazhu">樂浪，音洛琅。驃，匹妙翻。騎，奇寄翻。</span>於是遠近聞之，以燕爲不振，頗懷去就。</p>
<p class="em2 strong" id="online_toc_17">農至高邑，<span class="jiazhu">高邑本鄗縣，漢光武卽位于此，改曰高邑，屬常山；<span class="shu-ming">晉志</span>屬趙國。</span>遣從事中郎眭邃近出，違期不還。<span class="jiazhu">師古曰：眭，息隨翻。</span>長史張攀言於農曰：<span class="yinhao">「邃目下參佐，<span class="jiazhu">目下參佐，言其近在眼前也。</span>敢欺罔不還，請回軍討之。」</span>農不應，敕備假版，以邃爲高陽太守，參佐家在趙北者，悉假署遣歸。<span class="jiazhu">趙北，趙國以北也。假署者，權時以假版署置其官，未以白燕王垂也。</span>凡舉補太守三人，長史二十餘人，退謂攀曰：<span class="yinhao">「君所見殊誤，當今豈可自相魚肉！俟吾北還，邃等自當迎於道左，君但觀之。」</span><span class="jiazhu">爲後邃等迎農張本。</span></p>
<p class="em2 strong" id="online_toc_18">樂浪王溫在中山，兵力甚弱，丁零四布，分據諸城；溫謂諸將曰：<span class="yinhao">「以吾之衆，攻則不足，守則有餘。驃騎、撫軍，首尾連兵，會須滅賊，但應聚糧厲兵以俟時耳。」</span>於是撫舊招新，勸課農桑，民歸附者相繼，郡縣壁壘爭送軍糧，倉庫充溢。翟眞夜襲中山，溫擊破之，自是不敢復至。<span class="jiazhu">復，扶又翻；下復還同。</span>溫乃遣兵一萬運糧以餉垂，且營中山宮室。<span class="jiazhu">欲迎垂都中山也。</span></p>
<p class="em2 strong" id="online_toc_19">劉牢之攻燕黎陽太守劉撫于孫就栅，<span class="jiazhu">孫就，人姓名，蓋立栅于黎陽界，劉撫因屯焉。</span>燕王垂留慕容農守鄴圍，自引兵救之。秦長樂公丕聞之，出兵乘虛夜襲燕營，農擊敗之。<span class="jiazhu">敗，補邁翻。</span>劉牢之與垂戰，不勝，退屯黎陽，垂復還鄴。</p>
<p class="em2 strong" id="online_toc_20"><span class="yinwen">14</span>呂光以龜茲饒樂，<span class="jiazhu">龜茲，音丘慈。樂，音洛。</span>欲留居之。天竺沙門鳩摩羅什謂光曰：<span class="yinhao">「此凶亡之地，不足留也；<span class="jiazhu">據<span class="shu-ming">載記</span>，鳩摩羅，姓也；什，其名。</span>將軍但東歸，中道自有福地可居。」</span><span class="jiazhu">鳩摩羅什知數，知呂光必得涼州之地而據之。</span>光乃大饗將士，議進止，衆皆欲還。乃以駝二萬餘頭載外國珍寶奇玩，驅駿馬萬餘匹而還。<span class="jiazhu">還，音旋，又如字。</span></p>
<p class="em2 strong" id="online_toc_21"><span class="yinwen">15</span>夏，四月，劉牢之進兵至鄴，燕王垂逆戰而敗，遂撤圍，退屯新城，乙卯，自新城北遁。牢之不告秦長樂公丕，卽引兵追之。丕聞之，發兵繼進。庚申，牢之追及垂於董唐淵。垂曰：<span class="yinhao">「秦、晉瓦合，相待爲強，<span class="jiazhu">瓦合，言其勢不膠固，觸而動之，一瓦墜碎，則衆瓦俱解矣。<span class="yinhao">「待」</span>，當作<span class="yinhao">「恃」</span>。今觀待字，義亦自通。</span>一勝則俱豪，一失則俱潰，非同心也。今兩軍相繼，勢旣未合，宜急擊之。」</span>牢之軍疾趨二百里，至五橋澤，<span class="jiazhu">五橋澤，在臨漳縣北。<span class="shu-ming">兵法</span>，百里而趨利者蹶上將；況二百里乎！</span>爭燕輜重，<span class="jiazhu">重，直用翻。</span>垂邀擊，大破之，斬首數千級；牢之單馬走，會秦救至，得免。</p>
<p class="em2 strong" id="online_toc_22">燕冠軍將軍宜都王鳳<span class="jiazhu">冠，古玩翻。</span>每戰奮不顧身，前後大小二百五十七戰，未嘗無功。垂戒之曰：<span class="yinhao">「今大業甫濟，汝當先自愛！」</span>使爲車騎將軍德之副以抑其銳。<span class="jiazhu">以德持重也。</span></p>
<p class="em2 strong" id="online_toc_23">鄴中饑甚，長樂公丕帥衆就晉穀於枋頭。<span class="jiazhu">帥，讀曰率。</span>劉牢之入鄴城，收集亡散，兵復少振；<span class="jiazhu">復，扶又翻。少，詩沼翻。</span>坐軍敗，徵還。</p>
<p class="em2 strong" id="online_toc_24">燕、秦相持經年，<span class="jiazhu">去年正月，垂攻鄴。</span>幽、冀大饑，人相食，邑落蕭條。燕之軍士多餓死；燕王垂禁民養蠶，以桑椹爲軍糧。</p>
<p class="em2 strong" id="online_toc_25">垂將北趣中山，<span class="jiazhu">趣，七喻翻。</span>以驃騎大將軍農爲前驅，前所假授吏眭邃等皆來迎候，上下如初，李攀<span class="jiaozhusup">【嚴：「李」改「張」。】</span>乃服農之智略。<span class="jiazhu">前作<span class="yinhao">「張攀」</span>，此作<span class="yinhao">「李攀」</span>，未知孰是。</span></p>
<p class="em2 strong" id="online_toc_26"><span class="yinwen">16</span>會稽王道子好專權，<span class="jiazhu">好，呼到翻。</span>復爲姦諂者所構扇，<span class="jiazhu">復，扶又翻；下同。</span>與太保安有隙。安欲避之，會秦王堅來求救，安乃請自將救之。<span class="jiazhu">將，卽亮翻。</span>壬戌，出鎭廣陵之步丘，築壘曰新城而居之。<span class="jiazhu">今揚州邵伯鎭，卽其地也，在揚州城北六十里。<span class="shu-ming">晉史</span>云：安於步丘築埭，後人謂之召伯埭。</span></p>
<p class="em2 strong" id="online_toc_27"><span class="yinwen">17</span>蜀郡太守任權攻拔成都，斬秦益州刺史李丕，復取益州。<span class="jiazhu">秦取益州見一百三卷寧康元年。任，音任。</span></p>
<p class="em2 strong" id="online_toc_28"><span class="yinwen">18</span>新平糧竭矢盡，<span class="jiazhu">後秦自去年攻新平。</span>外救不至。後秦王萇使人謂苟輔曰：<span class="yinhao">「吾方以義取天下，豈讎忠臣邪！卿但帥城中之人還長安，吾正欲得此城耳。」</span>輔以爲然，帥民五千口出城，萇圍而阬之，男女無遺。<span class="jiazhu">萇，仲良翻。帥，讀曰率。</span>獨馮傑子終得脫，奔長安。<span class="jiazhu">馮傑勸輔拒後秦事見上卷上年。</span>秦王堅追贈輔等官爵，皆諡曰節愍侯，以終爲新平太守。</p>
<p class="em2 strong" id="online_toc_29"><span class="yinwen">19</span>翟眞自承營徙屯行唐，<span class="jiazhu">卽漢之南行唐縣也，屬常山郡。燕王垂趣中山，眞爲所逼，故徙屯。</span>眞司馬鮮于乞殺眞及諸翟，自立爲趙王。營人共殺乞，立眞從弟成爲主；其衆多降於燕。<span class="jiazhu">降，戶江翻。</span></p>
<p class="em2 strong" id="online_toc_30"><span class="yinwen">20</span>五月，西燕主沖攻長安，秦王堅身自督戰，飛矢滿體，流血淋漓。沖縱兵暴掠，關中士民流散，道路斷絕，千里無煙。有堡壁三十餘，推平遠將軍趙敖爲主，<span class="jiazhu">安遠、平遠，二將軍號，蓋皆當時所置。</span>相與結盟，冒難遣兵糧助堅，多爲西燕所殺。堅謂之曰：<span class="yinhao">「聞來者率不善達，此誠忠臣之義，然今寇難殷繁，<span class="jiazhu">難，乃旦翻。殷，衆也，盛也。繁，多也。</span>非一人之力所能濟也，徒相隨入虎口，何益！汝曹宜爲國自愛，<span class="jiazhu">爲，于僞翻。</span>畜糧厲兵，以俟天時，庶幾善不終否，有時而泰也！」</span><span class="jiazhu">幾，居希翻。否，皮鄙翻。</span></p>
<p class="em2 strong" id="online_toc_31">三輔之民爲沖所略者，遣人密告堅，請遣兵攻沖，欲縱火爲內應。堅曰：<span class="yinhao">「甚哀諸卿忠誠！然吾猛士如虎豹，利兵如霜雪，困於烏合之虜，豈非天乎！恐徒使諸卿坐致夷滅，吾不忍也！」</span>其人固請不已，乃遣七百騎赴之。沖營縱火者，反爲風火所燒，其得免者什一、二，堅祭而哭之。<span class="jiazhu">史言關中之人，乃心爲堅，而力不能濟，蓋天棄秦也。</span></p>
<p class="em2 strong" id="online_toc_32">衞將軍楊定與沖戰于城西，爲沖所擒。定，秦之驍將也。<span class="jiazhu">驍，堅堯翻。將，卽亮翻。</span>堅大懼，以讖書云：<span class="yinhao">「帝出五將久長得。」</span><span class="jiazhu">據<span class="shu-ming">載記</span>，此讖書謂之<span class="shu-ming">古符傳賈錄</span>。秦王堅始也禁人學讖，及喪敗之極，乃欲用讖書，奔五將山以求免，其顚倒錯繆甚矣，蓋死期將至也。讖，楚譖翻。</span>乃留太子宏守長安，謂之曰：<span class="yinhao">「天其或者欲導予出外。汝善守城，勿與賊爭利，吾當出隴收兵運糧以給汝。」</span>遂帥騎數百與張夫人及中山公詵、二女寶、錦出奔五將山，<span class="jiazhu"><span class="shu-ming">新唐書·地理志</span>：京兆醴泉縣有武將山。<span class="shu-ming">水經註</span>：扶風杜陽縣有五將山。又按唐杜佑，鳳翔府岐山縣有五將山。</span>宣告州郡，期以孟冬救長安。堅過襲韮園，李辯奔燕，<span class="jiazhu">奔西燕也。</span>彭和正慙，自殺。</p>
<p class="em2 strong" id="online_toc_33"><span class="yinwen">21</span>閏月，以廣州刺史羅友爲益州刺史，鎭成都。</p>
<p class="em2 strong" id="online_toc_34"><span class="yinwen">22</span>庚戌，燕王垂至常山，圍翟成於行唐。命帶方王佐鎭龍城。六月，高句麗寇遼東，<span class="jiazhu">句，如字，又音駒。麗，力知翻。</span>佐遣司馬郝景將兵救之，爲高句麗所敗，<span class="jiazhu">敗，補邁翻。</span>高句麗遂陷遼東、玄菟。<span class="jiazhu">自此燕不能勝高句麗。菟，同都翻。</span></p>
<p class="em2 strong" id="online_toc_35"><span class="yinwen">23</span>秦太子宏不能守長安，將數千騎與母、妻、宗室西奔下辨；<span class="jiazhu">辨，皮莧翻。</span>百官逃散，司隸校尉權翼等數百人奔後秦。<span class="jiazhu">權翼本姚襄僚屬，苻氏旣敗，故奔後秦。</span>西燕主沖入據長安，縱兵大掠，死者不可勝計。<span class="jiazhu">勝，音升。</span></p>
<p class="em2 strong" id="online_toc_36"><span class="yinwen">24</span>秋，七月，旱，饑，井皆竭。</p>
<p class="em2 strong" id="online_toc_37"><span class="yinwen">25</span>後秦王萇自故縣如新平。<span class="jiazhu">漢安定郡有安定縣，後漢、晉省，故曰故縣。</span></p>
<p class="em2 strong" id="online_toc_38"><span class="yinwen">26</span>秦王堅至五將山，後秦王萇遣驍騎將軍吳忠帥騎圍之。秦兵皆散走，獨侍御十數人在側，堅神色自若，坐而待之，召宰人進食。俄而忠至，執之，送詣新平，幽於別室。</p>
<p class="em2 strong" id="online_toc_39">太子宏至下辨，南秦州刺史楊璧拒之。<span class="jiazhu">苻堅破仇池，置南秦州。楊璧，氐之種類，仕秦尙主，任居方面，以宏奔敗，拒而不納。<span class="shu-ming">孟子</span>曰：<span class="yinhao">「寡助之至，親戚叛之。」</span>信哉斯言！</span>璧妻，堅之女順陽公主也，棄其夫從宏。宏奔武都，投氐豪強熙，<span class="jiazhu">強，其兩翻。</span>假道來奔，詔處之江州。<span class="jiazhu">爲苻宏附桓玄而誅張本。處，昌呂翻。</span></p>
<p class="em2 strong" id="online_toc_40"><span class="yinwen">27</span>長樂公丕帥衆三萬自枋頭將歸鄴城，龍驤將軍檀玄擊之，戰于谷口，<span class="jiazhu">檀玄，晉將也。谷口在枋頭西。</span>玄兵敗，丕復入鄴城。<span class="jiazhu">復，扶又翻。</span></p>
<p class="em2 strong" id="online_toc_41"><span class="yinwen">28</span>燕建節將軍餘巖叛，自武邑北趣幽州。<span class="jiazhu">趣，七喻翻。</span>燕王垂馳使敕幽州將平規曰：<span class="jiazhu">使，疏吏翻。</span><span class="yinhao">「固守勿戰，俟吾破丁零自討之。」</span>規出戰，爲巖所敗。<span class="jiazhu">敗，補邁翻。</span>巖入薊，掠千餘戶而去，遂據令支。<span class="jiazhu">令，音鈴，又郎定翻。支，音祁。</span>癸酉，翟成長史鮮于得斬成出降，垂屠行唐，盡阬成衆。<span class="jiazhu">去年丁零叛燕，至是而滅。降，戶江翻。</span></p>
<p class="em2 strong" id="online_toc_42"><span class="yinwen">29</span>太保安有疾求還，<span class="jiazhu">安屯廣陵步丘。</span>詔許之；八月，安至建康。</p>
<p class="em2 strong" id="online_toc_43"><span class="yinwen">30</span>甲午，大赦。</p>
<p class="em2 strong" id="online_toc_44"><span class="yinwen">31</span>丁酉，建昌文靖公謝安薨。<span class="jiazhu"><span class="shu-ming">諡法</span>：柔德安衆曰靖；寬樂令終曰靖。</span>詔加殊禮，如大司馬溫故事。<span class="jiazhu">晉以此崇寵謝安；安之雅志豈願與桓溫同哉！</span>庚子，以司徒琅邪王道子領揚州刺史、錄尙書、都督中外諸軍事；<span class="jiazhu">道子得權，晉自此亂。</span>以尙書令謝石爲衞將軍。</p>
<p class="em2 strong" id="online_toc_45"><span class="yinwen">32</span>後秦王萇使求傳國璽於秦王堅<span class="jiazhu">璽，斯氏翻。</span>曰：<span class="yinhao">「萇次應曆數，可以爲惠。」</span>堅瞋目叱之曰：<span class="yinhao">「小羌敢逼天子，五胡次序，無汝羌名。<span class="jiazhu">胡、羯、鮮卑、氐、羌，五胡之次序也。無汝羌名，謂讖文耳。姚萇自謂次應曆數，堅故亦以讖文爲言。瞋，七人翻。</span>璽已送晉，不可得也！」</span>萇復遣右司馬尹緯說堅，求爲禪代；<span class="jiazhu">復，扶又翻。說，輸芮翻。</span>堅曰：<span class="yinhao">「禪代，聖賢之事，姚萇叛賊，何得爲之！」</span>堅與緯語，問緯：<span class="yinhao">「在朕朝何官？」</span><span class="jiazhu">朝，直遙翻。</span>緯曰：<span class="yinhao">「尙書令史。」</span><span class="jiazhu">後漢以來尙書有令史十八人，秩二百石。</span>堅歎曰：<span class="yinhao">「卿，王景略之儔，宰相才也，而朕不知卿，宜其亡也。」</span>堅自以平生遇萇有恩，尤忿之，數罵萇求死，<span class="jiazhu">數，所角翻。</span>謂張夫人曰：<span class="yinhao">「豈可令羌奴辱吾兒。」</span>乃先殺寶、錦。<span class="jiazhu">堅自知身死之後，女必當歸姚萇也。</span>辛丑，萇遣人縊堅於新平佛寺。<span class="jiazhu">年四十八。</span>張夫人、中山公詵皆自殺。後秦將士皆爲之哀慟。<span class="jiazhu">爲，于僞翻。</span>萇欲隱其名，諡堅曰壯烈天王。</p>
<p class="margin2" id="online_toc_46">臣光曰：論者皆以爲秦王堅之亡，由不殺慕容垂、姚萇故也。臣獨以爲不然。許劭謂魏武帝治世之能臣，亂世之姦雄。<span class="jiazhu">事見五十八卷漢靈帝中平元年。治，直吏翻。</span>使堅治國無失其道，<span class="jiazhu">治，直之翻。</span>則垂、萇皆秦之能臣也，烏能爲亂哉！堅之所以亡，由驟勝而驕故也。魏文侯問李克，吳之所以亡，對曰：<span class="yinhao">「數戰數勝。」</span>文侯曰：<span class="yinhao">「數戰數勝，國之福也，何故亡？」</span>對曰：<span class="yinhao">「數戰則民疲，數勝則主驕，<span class="jiazhu">數，所角翻。</span>以驕主御疲民，未有不亡者也。」</span>秦王堅似之矣。</p>
<p class="em2 strong" id="online_toc_47"><span class="yinwen">33</span>長樂公丕在鄴，將西赴長安，<span class="jiazhu">樂，音洛。</span>幽州刺史王永在壺關，<span class="jiazhu">是年春，王永自幽州奔壺關。</span>遣使招丕，丕乃帥鄴中男女六萬餘口西如潞川，<span class="jiazhu">使，疏吏翻。帥，讀曰率。</span>驃騎將軍張蚝、幷州刺史王騰迎之入晉陽。<span class="jiazhu">驃，匹妙翻。騎，奇寄翻。蚝，七吏翻。</span>丕<span class="jiaozhusup">【章：十二行本「丕」上有「王永留平州刺史苻沖守壺關，自帥騎一萬會丕于晉陽」二十二字；乙十一行本同；孔本同；張校同；退齋校同。】</span>始知長安不守，堅已死，乃發喪，卽皇帝位，<span class="jiazhu">丕字永叔，堅之庶長子也。</span>追諡堅曰宣昭皇帝，廟號世祖，大赦，改元大安。</p>
<p class="em2 strong" id="online_toc_48"><span class="yinwen">34</span>燕王垂以魯王和爲南中郎將，鎭鄴。遣慕容農出蠮螉塞，<span class="jiazhu">蠮，於結翻。螉，於公翻。</span>歷凡城，趣龍城，<span class="jiazhu">趣，七喻翻。</span>會兵討餘巖，慕容麟、慕容隆自信都徇勃海、清河。麟擊勃海太守封懿，執之，因屯歷口。<span class="jiazhu"><span class="shu-ming">水經註</span>：清河自廣川東北流，逕歷縣故城南，前漢信都國之屬縣也。應劭曰：廣川縣西北三十里有歷城亭，故縣也。今亭在縣東津濟之所，謂之歷口渡。</span>懿，放之子也。<span class="jiazhu">封放見九十九卷穆帝永和七年。</span></p>
<p class="em2 strong" id="online_toc_49"><span class="yinwen">35</span>鮮卑劉頭眷擊破賀蘭部於善無，<span class="jiazhu">善無縣，前漢屬鴈門郡，後漢屬定襄郡，漢末日棄之荒外。</span>又破柔然於意親山。<span class="jiazhu">意親山蓋卽意辛山，親、辛語相近。按<span class="shu-ming">魏書·帝紀</span>，道武登國五年，四月，幸意辛山，與質驎討賀蘭、紇突鄰、紇奚諸部，大破之，六月，還幸牛川。則意辛山在牛川之北。</span>頭眷子羅辰言於頭眷曰：<span class="yinhao">「比來行兵，所向無敵；<span class="jiazhu">比，毗至翻。</span>然心腹之疾，願早圖之！」</span>頭眷曰：<span class="yinhao">「誰也？」</span>羅辰曰：<span class="yinhao">「從兄顯，忍人也，<span class="jiazhu">從，才用翻。</span>必將爲亂。」</span>頭眷不聽。顯，庫仁之子也。</p>
<p class="em2 strong" id="online_toc_50">頃之，顯果殺頭眷自立。又將殺拓跋珪，<span class="jiazhu">珪依劉庫仁見一百四卷太元元年。</span>顯弟亢埿妻，珪之姑也，<span class="jiazhu">埿，與泥同。</span>以告珪母賀氏。顯謀主梁六眷，代王什翼犍之甥也，<span class="jiazhu">犍，居言翻；下同。</span>亦使其部人穆崇、奚牧密告珪，<span class="jiazhu"><span class="shu-ming">魏書·官氏志</span>，拓跋氏之先，兼幷他國，各有本部，部中別族爲內姓。丘穆陵氏，後改爲穆氏。又拓跋鄰以弟爲達奚氏，後改爲奚氏。</span>且以其愛妻、駿馬付崇曰：<span class="yinhao">「事泄，當以此自明。」</span>賀氏夜飲顯酒，令醉，<span class="jiazhu">飲，於鴆翻。</span>使珪陰與舊臣長孫犍、元他、羅結輕騎亡去。<span class="jiazhu">元他、羅結，二人也。他，唐何翻。</span>向晨，賀氏故驚廐中羣馬，使顯起視之。賀氏哭曰：<span class="yinhao">「吾子適在此，今皆不見，汝等誰殺之邪？」</span>顯以故不急追。珪遂奔賀蘭部，依其舅賀訥。<span class="jiazhu">賀訥本賀蘭訥，後魏孝文帝改北方舊姓，以賀蘭氏爲賀氏，史因簡便而書之，如上文穆崇、奚牧之類皆是也。</span>訥驚喜曰：<span class="yinhao">「復國之後，當念老臣！」</span>珪笑曰：<span class="yinhao">「誠如舅言，不敢忘也。」</span></p>
<p class="em2 strong" id="online_toc_51">顯疑梁六眷泄其謀，將囚之。穆崇宣言曰：<span class="yinhao">「六眷不顧恩義，助顯爲逆，我掠得其妻馬，足以解忿。」</span>顯乃捨之。</p>
<p class="em2 strong" id="online_toc_52">賀氏從弟外朝大人賀悅舉所部以奉珪。<span class="jiazhu">賀悅，蓋什翼犍時爲外朝大人。<span class="shu-ming">魏書·官氏志</span>曰：登國二年，因舊制置南北大人，對治二部；又置外朝大人，無常員，主受詔命，外使，出禁中，國有大喪大禮，皆與參知，隨所典焉。從，才用翻。</span>顯怒，將殺賀氏，賀氏奔亢埿家，匿神車中三日，<span class="jiazhu">北人無室屋，逐水草，置神於車中而嚴事之，因謂之神車。</span>亢埿舉家爲之請，乃得免。<span class="jiazhu">爲，于僞翻。</span></p>
<p class="em2 strong" id="online_toc_53">故南部大人長孫嵩帥所部七百餘家叛顯，<span class="jiaozhusup">【章：十二行本「顯」下有「將」字；乙十一行本同；孔本同；張校同。】</span>奔五原。<span class="jiazhu">嵩依劉氏，亦見一百四卷太元元年。五原，秦郡，魏、晉棄之荒外。帥，讀曰率。</span>時拓跋寔君之子渥亦聚衆自立，嵩欲從之；烏渥謂嵩曰：<span class="yinhao">「逆父之子，不足從也。<span class="jiazhu">寔君殺什翼犍，見太元元年。</span>不如歸珪。」</span>嵩從之。<span class="jiazhu">史言長孫嵩由此遂爲拓跋珪佐命功臣，福流子孫。</span>久之，劉顯所部有亂，故中部大人庾和辰奉賀氏奔珪。<span class="jiazhu">凡言故者，皆什翼犍舊所署置也。<span class="shu-ming">魏書·官氏志</span>：拓跋詰汾時餘部諸姓內入者，自有庾氏，非中國之庾氏也。</span></p>
<p class="em2 strong" id="online_toc_54">賀訥弟染干以珪得衆心，忌之，使其黨侯引七突<span class="jiaozhusup">【嚴：「七」改「乙」；下同。】</span>殺珪；代人尉古眞知之，以告珪，侯引七突不敢發。<span class="jiazhu">侯引七突，<span class="shu-ming">官氏志</span>無此氏。<span class="shu-ming">志</span>云：諸姓年世稍久，互以改易，興衰存滅，間有之；今舉其可知者，則其不可知而不舉者亦有之矣。西方尉遲氏，後改爲尉氏。尉，讀如鬱。</span>染干疑古眞泄其謀，執而訊之，<span class="jiazhu">訊，鞠問也。</span>以兩車輪<span class="jiaozhusup">【章：十二行本「輪」作「軸」；乙十一行本同；孔本同；張校同。】</span>夾其頭，傷一目，不伏，乃免之。染干遂舉兵圍珪，賀氏出，謂染干曰：<span class="yinhao">「汝等欲於何置我，而殺吾子乎！」</span>染干慙而去。<span class="jiazhu">史言賀訥兄弟不能舉部以奉拓跋珪，爲珪攻賀蘭部張本。夫以珪備嘗險阻艱難以成大業，而卒斃於賀蘭氏，豈天道邪！</span></p>
<p class="em2 strong" id="online_toc_55"><span class="yinwen">36</span>九月，秦主丕以張蚝爲侍中、司空，<span class="jiazhu">蚝，七吏翻。</span>王永爲侍中、都督中外諸軍事、車騎大將軍、尙書令，王騰爲中軍大將軍、司隸校尉，苻沖爲尙書左僕射，封西平王；又以左長史楊輔爲右僕射，右長史王亮爲護軍將軍，立妃楊氏爲皇后，子寧爲皇太子，壽爲長樂王，<span class="jiazhu">樂，音洛。</span>鏘爲平原王，懿爲勃海王，昶爲濟北王。</p>
<p class="em2 strong" id="online_toc_56"><span class="yinwen">37</span>呂光自龜茲還至宜禾，<span class="jiazhu">班<span class="shu-ming">志</span>：敦煌郡廣至縣昆侖障，宜禾都尉治，晉分爲宜禾縣，屬晉昌郡。劉昫曰：瓜州常樂縣，漢廣至縣；魏分廣至置宜禾縣；李暠於此置涼興郡，隋廢，置常樂鎭，武德五年，改鎭爲縣。龜茲，音丘慈。</span>秦涼州刺史梁熙謀閉境拒之。高昌太守楊翰言於熙曰：<span class="jiazhu">李延壽曰：高昌者，車師前王之故地。昔漢武帝遣兵西討，師旅頓弊，其中尤困者住焉，地勢高敞，人庶昌盛，因名高昌。其地有漢時高昌壘。晉爲高昌郡；後因爲國名。</span><span class="yinhao">「呂光新破西域，兵強氣銳，聞中原喪亂，<span class="jiazhu">喪，息浪翻。</span>必有異圖。河西地方萬里，帶甲十萬，足以自保。若光出流沙，其勢難敵。高梧谷口險阻之要，宜先守之而奪其水；<span class="jiazhu">高梧谷口，當在高昌西界。</span>彼旣窮渴，可以坐制。如以爲遠，伊吾關亦可拒也。<span class="jiazhu">伊吾縣，晉置，屬晉昌郡，有伊吾關。</span>度此二阨，雖有子房之策，無所施矣！」</span><span class="jiazhu">言地險旣失，雖有張良之計，無所用也。</span>熙弗聽。美水令犍爲張統謂熙曰：<span class="yinhao">「今關中大亂，京師存亡不可知。<span class="jiazhu">長安已陷，而涼州不知，道梗故也。犍，居言翻。</span>呂光之來，其志難測，將軍何以抗之？」</span>熙曰：<span class="yinhao">「憂之，未知所出。」</span>統曰：<span class="yinhao">「光智略過人，今擁思歸之士，乘戰勝之氣，其鋒未易當也。<span class="jiazhu">易，以豉翻。</span>將軍世受大恩，忠誠夙著，立勳王室，宜在今日。行唐公洛，上之從弟，勇冠一時，<span class="jiazhu">從，才用翻。冠，古玩翻。</span>爲將軍計，莫若奉爲盟主以收衆望，推忠義以帥羣豪，<span class="jiazhu">帥，讀曰率；下同。</span>則光雖至，不敢有異心也。資其精銳，東兼毛興，<span class="jiazhu">毛興時刺河州。</span>連王統、楊璧，<span class="jiazhu">王統時刺秦州，楊璧時刺南秦州。</span>合四州之衆，掃兇逆，寧帝室，此桓、文之舉也。」</span>熙又弗聽，殺洛于西海。<span class="jiazhu">洛徙西海見一百四卷太元五年。梁熙旣欲拒呂光，又殺苻洛，不過欲保據涼州，非有扶顚持危之志也。</span></p>
<p class="em2 strong" id="online_toc_57">光聞楊翰之謀，懼，不敢進。杜進曰：<span class="yinhao">「梁熙文雅有餘，機鑒不足，終不能用翰之謀，不足憂也。宜及其上下離心，速進以取之。」</span>光從之。進至高昌，楊翰以郡迎降。<span class="jiazhu">熙不能用楊翰之謀，翰遂降於光。降，戶江翻；下同。</span>至玉門，熙移檄責光擅命還師，以子胤爲鷹揚將軍，與振威將軍南安姚皓、別駕衞翰帥衆五萬拒光于酒泉。<span class="jiazhu">帥，讀曰率。</span>敦煌太守姚靜、晉昌太守李純以郡降光。<span class="jiazhu">敦，徒門翻。</span>光報檄涼州，責熙無赴難之志<span class="jiazhu">難，乃旦翻。</span>而遏歸國之衆；遣彭晃、杜進、姜飛爲前鋒，與胤戰于安彌，<span class="jiazhu">安彌縣自漢以來屬酒泉郡。</span>大破，擒之。於是四山胡、夷皆附於光。武威太守彭濟執熙以降，光殺之。</p>
<p class="em2 strong" id="online_toc_58">光入姑臧，自領涼州刺史，表杜進爲武威太守，自餘將佐，各受職位。涼州郡縣皆降於光，獨酒泉太守宋皓、西郡太守宋<span class="jiaozhusup">【章：十二行本「宋」作「索」；乙十一行本同；孔本同；張校同；退齋校同。】</span>泮<span class="jiazhu"><span class="shu-ming">晉志</span>曰：漢分張掖之日勒、删丹等縣置西郡，其地當嶺要。</span>城守不下。光攻而執之，讓泮曰：<span class="yinhao">「吾受詔平西域，而梁熙絕我歸路，此朝廷之罪人，卿何爲附之？」</span>泮曰：<span class="yinhao">「將軍受詔平西域，不受詔亂涼州，梁公何罪而將軍殺之？泮但苦力不足，不能報君父之讎耳，豈肯如逆氐彭濟之所爲乎！主滅臣死，固其常也。」</span>光殺泮及皓。</p>
<p class="em2 strong" id="online_toc_59">主簿尉祐，姦佞傾險，<span class="jiazhu">尉，姓也，讀如字。</span>與彭濟俱執梁熙，光寵信之；祐譖殺名士姚皓等十餘人，涼州人由是不悅。<span class="jiazhu">昔齊人伐燕，勝之。孟子曰：<span class="yinhao">「取之而燕民悅，則取之；取之而燕民不悅，則勿取。」</span>其後燕卒報齊。呂光始得涼土而無以收涼人之心，宜其有國不永也。</span>光以祐爲金城太守，祐至允吾，<span class="jiazhu">允吾，漢縣，屬金城郡，晉省。據<span class="shu-ming">水經註</span>，允吾在廣武西北，其地在當時蓋屬廣武郡界。劉昫曰：唐鄯州龍支縣，本漢允吾縣，後漢改曰龍耆，後魏改曰金城，又改曰龍支。積石山在今縣南。允，音鉛。吾，音牙。</span>襲據其城以叛；姜飛擊破之，祐奔據興城。<span class="jiazhu">以<span class="shu-ming">載記</span>參考<span class="shu-ming">水經</span>，興城當在允吾之西，白土之東。</span></p>
<p class="em2 strong" id="online_toc_60"><span class="yinwen">38</span>乞伏國仁自稱大都督、大將軍、單于、領秦·河二州牧，<span class="jiazhu">單，音蟬。</span>改元建義，以乙旃童埿爲左相，屋引出支爲右相，獨孤匹蹄爲左輔，武羣勇士爲右輔，<span class="jiazhu">乙旃、屋引、獨孤、武羣，皆夷人複姓。乞伏與拓跋同出於鮮卑，故其部人亦有乙旃、獨孤二姓。埿，與泥同。</span>弟乾歸爲上將軍，分其地置武城等十二郡，<span class="jiazhu"><span class="shu-ming">載記</span>曰：置武城、武陽、安固、武始、漢陽、天水、略陽、漒川、甘松、匡朋、白馬、苑川十二郡。</span>築勇士城而都之。<span class="jiazhu"><span class="shu-ming">水經註</span>：苑川水出勇士縣之子城南山，北逕牧師苑，故漢牧苑之地也，有東、西二苑城，其城相去七里；西城卽乞伏所都。</span></p>
<p class="em2 strong" id="online_toc_61"><span class="yinwen">39</span>秦尙書令、魏昌公纂自關中奔晉陽；秦主丕拜纂太尉，封東海王。</p>
<p class="em2 strong" id="online_toc_62"><span class="yinwen">40</span>冬，十月，西燕主沖遣尙書令高蓋帥衆五萬伐後秦，戰于新平南，蓋大敗，降於後秦。<span class="jiazhu">帥，讀曰率。降，戶江翻。</span>初，蓋以楊定爲子，及蓋敗，定亡奔隴右，復收集其舊衆。<span class="jiaozhusup">【張：「衆」下脫「定，佛奴之孫也」。】</span><span class="jiazhu">定爲西燕禽，財六月耳。復，扶又翻。</span></p>
<p class="em2 strong" id="online_toc_63"><span class="yinwen">41</span>苻定、苻紹、苻謨、苻亮聞秦主丕卽位，皆自河北遣使謝罪；<span class="jiazhu">定、紹、謨、亮降燕，見上卷上年。</span>中山太守王兗，本新平氐也，固守博陵，爲秦拒燕。<span class="jiazhu">爲，于僞翻。</span>十一月，丕以兗爲平州刺史，定爲冀州牧，紹爲冀州都督，謨爲幽州牧，亮爲幽、平二州都督，並進爵郡公。左將軍竇衝據茲川，<span class="jiazhu">茲川，卽霸川也；霸水，古曰滋水。秦穆公之霸也，更滋水曰霸水以顯霸功。今曰茲川，因古名也。</span>有衆數萬，與秦州刺史王統、河州刺史毛興、益州刺史王廣、南秦州刺史楊璧、衞將軍楊定皆自隴右遣使邀丕，共擊後秦。丕以定爲雍州牧，<span class="jiazhu">雍，於用翻。</span>衝爲梁州牧，加統鎭西大將軍，興車騎大將軍，璧征南大將軍，並開府儀同三司，加廣安西將軍，皆進位州牧。</p>
<p class="em2 strong" id="online_toc_64">楊定尋徙治歷城，置儲蓄於百頃，<span class="jiazhu">百頃，自楊茂搜以來，保爲巢穴。</span>自稱龍驤將軍、仇池公，遣使來稱藩；<span class="jiazhu">驤，思將翻。使，疏吏翻。</span>詔因其所號假之。其後又取天水、略陽之地，自稱秦州刺史、隴西王。</p>
<p class="em2 strong" id="online_toc_65"><span class="yinwen">42</span>繹幕人蔡匡據城以叛燕，<span class="jiazhu">繹幕縣，自漢以來屬清河郡，至隋廢，入德州安樂縣。</span>燕慕容麟、慕容隆共攻之。泰山太守任泰潛師救匡，<span class="jiazhu">任，音壬。</span>至匡壘南八里，燕人乃覺之。諸將以匡未下而外敵奄至，甚患之。隆曰：<span class="yinhao">「匡恃外救，故不時下。今計泰之兵不過數千人，及其未合，擊之，泰敗，匡自降矣。」</span>乃釋匡擊泰，大破之，斬首千餘級。匡遂降，<span class="jiazhu">降，戶江翻；下同。</span>燕王垂殺之，且屠其壘。</p>
<p class="em2 strong" id="online_toc_66"><span class="yinwen">43</span>慕容農至龍城，<span class="jiazhu">自蠮螉塞歷凡城，至龍城。</span>休士馬十餘日。諸將皆曰：<span class="yinhao">「殿下之來，取道甚速，今至此久留不進，何也？」</span>農曰：<span class="yinhao">「吾來速者，恐餘巖過山鈔盜，侵擾良民耳。<span class="jiazhu">此山，謂白狼山。鈔，楚交翻。</span>巖才不踰人，誑誘飢兒，<span class="jiazhu">誑，居況翻。誘，音酉。</span>烏集爲羣，非有綱紀；吾已扼其喉，久將離散，無能爲也。今此田善熟，未取而行，徒自耗損，當俟收畢，往則梟之，<span class="jiazhu">梟，堅堯翻。</span>亦不出旬日耳。」</span>頃之，農將步騎三萬至令支，巖衆震駭，稍稍踰城歸農。巖計窮出降，農斬之；進擊高句麗，復遼東、玄菟二郡。<span class="jiazhu">郝景之敗，高句麗陷遼東、玄菟。菟，同都翻。</span>還至龍城，上疏請繕脩陵廟。<span class="jiazhu">燕自慕容皝以前皆葬遼西，故陵廟在焉。</span></p>
<p class="em2 strong" id="online_toc_67">燕王垂以農爲使持節、都督幽·平二州·北狄諸軍事、幽州牧，鎭龍城。<span class="jiazhu">使，疏吏翻。</span>徙平州刺史帶方王佐鎭平郭。農於是創立法制，事從寬簡，清刑獄，省賦役，勸課農桑，居民富贍，四方民前後至者數萬口。先是幽、冀流民多入高句麗，<span class="jiazhu">先，悉薦翻。</span>農以驃騎司馬范陽龐淵爲遼東太守，招撫之。</p>
<p class="em2 strong" id="online_toc_68"><span class="yinwen">44</span>慕容麟攻王兗于博陵，城中糧竭矢盡，功曹張猗踰城出，聚衆以應麟。兗臨城數之曰：<span class="jiazhu">數，所具翻。</span><span class="yinhao">「卿是秦民，吾是卿君，卿起兵應賊，自號『義兵』，何名實之相違也？古人求忠臣必於孝子之門，<span class="jiazhu">後漢韋彪之言。</span>卿母在城，棄而不顧，吾何有焉！今人取卿一切之功則可矣；寧能忘卿不忠不孝之事乎？不意中州禮義之邦，乃有如卿者也！」</span>十二月，麟拔博陵，執兗及苻鑑，殺之。昌黎太守宋敞帥烏桓、索頭之衆救兗，不及而還。<span class="jiazhu">帥，讀曰率。索，昔各翻。還，從宣翻，又如字。</span>秦主丕以敞爲平州刺史。<span class="jiazhu">敞時從王永在壺關。</span></p>
<p class="em2 strong" id="online_toc_69"><span class="yinwen">45</span>燕主垂北如中山，謂諸將曰：<span class="yinhao">「樂浪王招流離，實倉廩，外給軍糧，內營宮室，雖蕭何之功，何以加之！」</span><span class="jiazhu">樂浪王溫之功詳見上。漢高祖與項羽相拒，蕭何鎭撫關中，爲之根本。</span>丙申，垂始定都中山。<span class="jiazhu">杜佑曰：後燕都中山，今博陵郡唐昌縣。</span></p>
<p class="em2 strong" id="online_toc_70"><span class="yinwen">46</span>秦苻定據信都以拒燕，燕王垂以從弟北地王精爲冀州刺史，將兵攻之。<span class="jiazhu">從，才用翻。將，卽亮翻。</span></p>
<p class="em2 strong" id="online_toc_71"><span class="yinwen">47</span>拓跋珪從曾祖紇羅與其弟建及諸部大人共請賀訥推珪爲主。<span class="jiazhu">從，才用翻。</span></p>
<div class="yeartoc" id="year_toc_386"><p class="strong" id="online_toc_72"><span class="section" id="title-4"><span data-head-description="烈宗孝武皇帝中之上" data-head-level="h4" data-head-title="太元十一年">十一年</span></span><span class="biaozhusup" data-rel="">（丙戌、三八六年）</span></p></div>
<p class="em2 strong" id="online_toc_73"><span class="yinwen">1</span>春，正月，戊申，拓跋珪大會於牛川，<span class="jiazhu">自武周塞西出至牛川，牛川以北，皆大漠也。據<span class="shu-ming">魏紀</span>，窟咄之來寇也，珪乞師于燕，自弩山至牛川，屯于延水，南出代谷以會燕師。又據<span class="shu-ming">水經註</span>，于延水出長川城南，則長川卽牛川也。班<span class="shu-ming">志</span>，于延水出代郡且如塞外，則牛川亦當在且如塞外也。又，明元帝大獮于牛川，登釜山。<span class="shu-ming">括地志</span>：釜山在嬀州懷戎縣北三里。且如之且，音子如翻。</span>卽代王位，<span class="jiazhu">珪，什翼犍之嫡孫，世子寔之子。拓跋氏自此興矣。</span>改元登國。以長孫嵩爲南部大人，叔孫普洛爲北部大人，分治其衆。<span class="jiazhu"><span class="shu-ming">魏書</span>曰：魏初自北荒南遷，置四部大人，坐王庭，決辭訟，以言語約束，刻契記事，無囹圄考訊之法，諸犯罪者皆臨時決遣。治，直之翻；下同。</span>以上谷張袞爲左長史，許謙爲右司馬，廣甯王建、代人和跋、叔孫建、庾岳爲外朝大人，<span class="jiazhu"><span class="shu-ming">魏書·官氏志</span>：拓跋鄰命叔父之胤曰乙旃氏，後改叔孫氏。朝，直遙翻。</span>奚牧爲治民長，<span class="jiazhu">長，知兩翻。</span>皆掌宿衞及參軍謀議；長孫道生、賀毗等侍從左右，<span class="jiazhu">從，才用翻。</span>出納敎命。王建娶代王什翼犍之女；岳，和辰之弟；道生，嵩之從子也。<span class="jiazhu">庾和辰奉珪母賀氏以奔珪，長孫嵩帥部衆歸珪，事並見上。從，才用翻。</span></p>
<p class="em2 strong" id="online_toc_74"><span class="yinwen">2</span>燕王垂卽皇帝位。<span class="jiazhu">垂字道明，燕主皝之第五子。</span></p>
<p class="em2 strong" id="online_toc_75"><span class="yinwen">3</span>後秦王萇如安定。</p>
<p class="em2 strong" id="online_toc_76"><span class="yinwen">4</span>南安祕宜<span class="jiazhu">祕，姓也。<span class="shu-ming">前漢書·功臣表</span>有戴侯祕彭。時祕氏爲南安豪族。</span>帥羌、胡五萬餘人攻乞伏國仁，國仁將兵五千逆擊，大破之。<span class="jiazhu">帥，讀曰率。將，卽亮翻。</span>宜奔還南安。</p>
<p class="em2 strong" id="online_toc_77"><span class="yinwen">5</span>鮮于乞之殺翟眞也，<span class="jiazhu">翟眞見殺，見上年四月。</span>翟遼奔黎陽，黎陽太守滕恬之甚愛信之。恬之喜畋獵，<span class="jiazhu">喜，許記翻。</span>不愛士卒，遼潛施姦惠以收衆心。恬之南攻鹿鳴城，<span class="jiazhu">黎陽在河北，鹿鳴城在河南。酈道元曰：按<span class="shu-ming">竹書紀年</span>，梁惠成王十三年，取鄭鹿，卽是城也。今城內有臺，尙謂之鹿鳴臺，又謂之鹿鳴城。</span>遼於後閉門拒之，恬之東奔鄄城，<span class="jiazhu">鄄，吉掾翻。</span>遼追執之，遂據黎陽。豫州刺史朱序遣將軍秦膺、童斌與淮、泗諸郡共討之。<span class="jiazhu">斌，音彬。</span></p>
<p class="em2 strong" id="online_toc_78"><span class="yinwen">6</span>秦益州牧王廣自隴右引兵攻河州牧毛興於枹罕，興遣建節將軍衞平帥其宗人一千七百夜襲廣，大破之。<span class="jiazhu">帥，讀曰率。</span>二月，秦州牧王統遣兵助廣攻興，興嬰城自守。<span class="jiazhu">去年王廣自成都依統。</span></p>
<p class="em2 strong" id="online_toc_79"><span class="yinwen">7</span>燕大赦，改元建興，置公卿尙書百官，繕宗廟、社稷。</p>
<p class="em2 strong" id="online_toc_80"><span class="yinwen">8</span>西燕主沖樂在長安，<span class="jiazhu">樂，音洛。</span>且畏燕主垂之強，不敢東歸，課農築室，爲久安之計；鮮卑咸怨之。<span class="jiazhu">鮮卑思東歸，而沖安於長安，故怨。<span class="shu-ming">傳</span>曰：<span class="yinhao">「以欲從人則可，以人從欲鮮濟。」</span>其是之謂歟！</span>左將軍韓延因衆心不悅，攻沖，殺之，立沖將段隨爲燕王，改元昌平。</p>
<p class="em2 strong" id="online_toc_81"><span class="yinwen">9</span>初，張天錫之南奔也，<span class="jiazhu">見上卷太元八年。</span>秦長水校尉王穆匿其世子大豫，與俱奔河西，依禿髮思復鞬，<span class="jiazhu">思復鞬，烏孤之父也。鞬，居言翻。</span>思復鞬送魏安。<span class="jiazhu"><span class="shu-ming">五代志</span>：武威郡昌松縣，後魏置昌松郡；後周廢郡，以揟次縣入焉。又有後魏魏安郡，後亦廢。<span class="shu-ming">載記</span>言焦松等迎大豫於揟次，則魏安蓋後魏所置郡。<span class="shu-ming">晉書</span>成於唐，唐史臣以後魏郡名書之耳。孟康曰：揟，音子如翻。次，音恣。</span>魏安人焦松、齊肅、張濟等聚兵數千人迎大豫爲主，攻呂光昌松郡，拔之，<span class="jiazhu">昌松，卽漢倉松縣地，本屬武威郡，蓋河西張氏分置郡也。呂光後以郭黁言，改昌松爲東張掖郡。</span>執太守王世強。光使輔國將軍杜進擊之，進兵敗，大豫進逼姑臧。王穆諫曰：<span class="yinhao">「光糧豐城固，甲兵精銳，逼之非利；不如席卷嶺西，<span class="jiazhu">卷，讀曰捲。</span>礪兵積粟，然後東向與之爭，不及期年，光可取也。」</span>大豫不從，自號撫軍將軍、涼州牧，改元鳳凰，以王穆爲長史，傳檄郡縣，使穆說諭嶺西諸郡，<span class="jiazhu">自西郡至張掖、酒泉、建康、晉昌，其地皆嶺西也。說，輸芮翻。</span>建康太守李隰、祁連都尉嚴純皆起兵應之，<span class="jiazhu">建康郡，張駿置，屬涼州。<span class="shu-ming">新唐書·地理志</span>：甘州張掖縣西北百九十里有祁連山，北有建康軍，蓋張氏置郡地也。<span class="shu-ming">晉書·地理志</span>，永興中，張祚置漢陽縣以守牧地，張玄靚改爲祁連郡。</span>有衆三萬，保據楊塢。<span class="jiazhu">楊塢在姑臧城西。</span></p>
<p class="em2 strong" id="online_toc_82"><span class="yinwen">10</span>代王珪徙居定襄之盛樂，<span class="jiazhu">按盛樂，<span class="shu-ming">前漢書</span>作成樂，屬定襄；<span class="shu-ming">後漢書</span>作盛樂，屬雲中。疑定襄之盛樂，卽雲中之盛樂也。然<span class="shu-ming">魏書·帝紀</span>，什翼犍立，三年，移都於雲中之盛樂；明年，築盛樂城於故城南八里，則已非後漢之盛樂城；疑定襄之盛樂，乃前漢之成樂城也。蓋建武之初，匈奴侵寇，塞下之民悉內徙。其後南單于內附，北單于勢屈，復歸內徙之民於塞下，郡縣城郭，掃地更爲，必有非其故處者。考宋白<span class="shu-ming">續通典</span>，唐振武軍，漢定襄郡之盛樂也，在陰山之陽，黃河之北，後魏所都盛樂是也；在唐朔州北三百餘里。後魏孝文遷洛之後，於定襄故城置朔州，領盛樂、廣牧二郡。唐初平突厥，置雲中都督府於盛樂。貞觀八年，移雲州雲中郡及定襄縣於今雲州，而雲中都督府後又改單于都護府，又改安北都護府。由是雲中、定襄，地名混亂不可考，而盛樂則一也。</span>務農息民，國人悅之。<span class="jiazhu">史言拓跋珪所以興。</span></p>
<p class="em2 strong" id="online_toc_83"><span class="yinwen">11</span>三月，大赦。</p>
<p class="em2 strong" id="online_toc_84"><span class="yinwen">12</span>泰山太守張願以郡叛降翟遼。<span class="jiazhu">降，戶江翻。</span>初，謝玄欲使朱序屯梁國，玄自屯彭城，以北固河上，西援洛陽。朝議以征役旣久，欲令玄置戍而還。會翟遼、張願繼叛，北方騷動，玄謝罪，乞解職，詔慰諭，令還淮陰。</p>
<p class="em2 strong" id="online_toc_85"><span class="yinwen">13</span>燕主垂追尊母蘭氏爲文昭皇后；欲遷文明段后，以蘭氏配享太祖，<span class="jiazhu">段氏，燕王皝之元妃；蘭氏，皝之側室也。皝廟號太祖，諡文明皇帝。</span>詔百官議之，皆以爲當然。<span class="jiazhu">順垂指也。</span>博士劉詳、董謐以爲<span class="yinhao">「堯母爲帝嚳妃，位第三，不以貴陵姜原，<span class="jiazhu"><span class="shu-ming">帝王紀</span>曰：帝嚳有四妃：元妃有邰氏女曰姜嫄，生后稷；次妃有娀氏女曰簡狄，生卨；次妃陳豐氏女曰慶都，生放勛；次妃娵訾氏女曰常義，生摯。嚳，苦沃翻。</span>明聖之道，以至公爲先；文昭后宜立別廟。」</span>垂怒，逼之，詳、謐曰：<span class="yinhao">「上所欲爲，無問於臣。臣按經奉禮，不敢有貳。」</span>垂乃不復問諸儒，卒遷段后，以蘭后代之。<span class="jiazhu">復，扶又翻。卒，子戌翻。</span>又以景昭可足渾后傾覆社稷，追廢之；尊烈祖昭儀段氏爲景德皇后，配享烈祖。<span class="jiazhu">可足渾氏，燕王儁之元妃也。傾覆事見一百二卷海西公太和四年。段氏，儁之側室也。儁廟號烈祖，諡景昭皇帝。</span></p>
<p class="margin2" id="online_toc_86">崔鴻曰：齊桓公命諸侯無以妾爲妻。<span class="jiazhu"><span class="shu-ming">孟子</span>曰：齊桓公葵丘之會，初命曰：<span class="yinhao">「誅不孝，無易樹子，無以妾爲妻。」</span></span>夫之於妻，猶不可以妾代之，況子而易其母乎！<span class="shu-ming">春秋</span>所稱母以子貴者，君母旣沒，得以妾母爲小君也；<span class="jiazhu"><span class="shu-ming">春秋公羊傳</span>曰：桓幼而貴，隱長而卑；隱長又賢，諸大夫扳隱而立之；隱之立，爲桓立也。隱長又賢，何以不宜立？立適以長不以賢，立子以貴不以長。桓何以貴？母貴也。母貴，則子何以貴？子以母貴，母以子貴。<span class="shu-ming">左氏傳</span>曰：惠西元妃孟子；孟子卒，繼室以聲子，生隱公。宋武公生仲子，爲魯夫人，生桓公，而惠公薨，是以隱公立而奉之。</span>至於享祀宗廟，則成風終不得配莊公也。<span class="jiazhu">魯莊公夫人姜氏。成風者，莊公之妾，僖公之母也。姜氏通于共仲，弒閔公而欲立共仲，不克，遂孫于邾，齊桓公殺之。僖公旣立，請其喪，以夫人之禮葬之。</span>君父之所爲，臣子必習而效之，猶形聲之於影響也；寶之逼殺其母，<span class="jiazhu">事見後一百八卷太元二十一年。</span>由垂爲之漸也。堯、舜之讓，猶爲之、噲之禍，<span class="jiazhu">事見二卷周愼靚王五年。</span>況違禮而縱私者乎！昔文姜得罪於桓公，<span class="shu-ming">春秋</span>不之廢。<span class="jiazhu">魯桓公之夫人曰文姜，通于齊襄公，桓公謫之。夫人以告，襄公遂殺桓公。至莊公二十一年，<span class="shu-ming">春秋</span>書夫人姜氏薨；二十二年書葬我小君文姜，是不之廢也。</span>可足渾氏雖有罪於前朝，<span class="jiazhu">朝，直遙翻。</span>然小君之禮成矣；垂以私憾廢之，<span class="jiazhu">私憾，謂譖殺垂妃段氏，又譖垂而逐之奔秦也。</span>又立兄妾之無子者，皆非禮也。</p>
<p class="em2 strong" id="online_toc_87"><span class="yinwen">14</span>劉顯自善無南走馬邑，<span class="jiazhu">畏代之偪，且懼其脩怨也。</span>其族人奴眞帥所部請降於代。<span class="jiazhu">帥，讀曰率。降，戶江翻。</span>奴眞有兄鞬，先居賀蘭部，<span class="jiazhu">鞬，居言翻。</span>奴眞言於代王珪，請召鞬而以所部讓之；珪許之。鞬旣領部，遣弟去斤遺賀訥金馬。<span class="jiazhu">遺，于季翻。</span>賀染干謂去斤曰：<span class="yinhao">「我待汝兄弟厚，汝今領部，宜來從我。」</span>去斤許之。奴眞怒曰：<span class="yinhao">「我祖父以來，世爲代忠臣，故我以部讓汝等，欲爲義也。今汝等無狀，乃謀叛國，義於何在！」</span>遂殺鞬及去斤。染干聞之，引兵攻奴眞，奴眞奔代。珪遣使責染干，染干乃止。<span class="jiazhu">珪與賀蘭從此隙矣。使，疏吏翻。</span></p>
<p class="em2 strong" id="online_toc_88"><span class="yinwen">15</span>西燕僕<span class="jiaozhusup">【章：十二行本「僕」上有「左」字；十一行本同；孔本同；張校同。】</span>射慕容恆、尙書慕容永襲段隨，殺之；立宜都王子顗爲燕王，<span class="jiazhu">顗蓋燕宜都王桓之子。顗，魚豈翻。</span>改元建明，帥鮮卑男女四十餘萬口去長安而東。<span class="jiazhu">海西公太和五年，秦遷鮮卑於長安，至是財十七年耳，而種類蕃育乃如此。唐太宗阿史那結社率之變，亦幸其早發耳。帥，讀曰率。</span>恆弟護軍將軍韜誘顗，殺之於臨晉，<span class="jiazhu">誘，音酉。</span>恆怒，捨韜去。永與武衞將軍刁雲帥衆攻韜，韜敗，奔恆營。恆立西燕主沖之子瑤爲帝，改元建平，諡沖曰威皇帝。衆皆去瑤奔永，永執瑤，殺之，立慕容泓子忠爲帝，改元建武。忠以永爲太尉，守尙書令，封河東令。永持法寬平，鮮卑安之。至聞喜，聞燕主垂已稱尊號，不敢進，築燕熙城而居之。<span class="jiazhu">爲燕主垂滅西燕張本。</span></p>
<p class="em2 strong" id="online_toc_89"><span class="yinwen">16</span>鮮卑旣東，長安空虛。前滎陽<span class="jiaozhusup">【章：十二行本「陽」下有「太守」二字；乙十一行本同；孔本同；張校同。】</span>高陵趙穀等招杏城盧水胡郝奴帥戶四千入于長安，渭北皆應之，<span class="jiazhu">帥，讀曰率；下同。</span>以穀爲丞相。扶風王驎有衆數千，保據馬嵬，<span class="jiazhu">馬嵬山在咸陽縣西，去長安城百餘里。杜佑曰：京兆金城縣有馬嵬故城。孫景安<span class="shu-ming">征塗記</span>云：馬嵬所築，不知何代人。金城，周曰犬丘，秦曰廢丘，漢曰槐里。驎，離珍翻。嵬，吾回翻。</span>奴遣弟多攻之。夏，四月，後秦王萇自安定伐之，驎奔漢中。萇執多而進，奴懼，請降，<span class="jiazhu">降，戶江翻。</span>拜鎭北將軍、六谷大都督。<span class="jiazhu">長安南山有六谷。</span></p>
<p class="em2 strong" id="online_toc_90"><span class="yinwen">17</span>癸巳，以尙書僕射陸納爲左僕射，譙王恬爲右僕射。<span class="jiazhu"><span class="shu-ming">晉志</span>曰：左右僕射或不兩置，但曰尙書僕射。</span>納，玩之子也。<span class="jiazhu">陸玩，見九十四卷成帝咸和四年。</span></p>
<p class="em2 strong" id="online_toc_91"><span class="yinwen">18</span>毛興襲擊王廣，敗之，<span class="jiazhu">敗，補邁翻。</span>廣奔秦州；隴西鮮卑匹蘭執廣送於後秦。興復欲攻王統於上邽，枹罕諸氐皆厭苦兵事，<span class="jiazhu">諸氐，蓋秦王堅使毛興領之以鎭枹罕者也。復，扶又翻。枹，音膚。</span>乃共殺興，推衞平爲河州刺史，<span class="jiazhu">以衞平宗強，故推之。</span>遣使請命于秦。<span class="jiazhu">使，疏吏翻；下同。</span></p>
<p class="em2 strong" id="online_toc_92"><span class="yinwen">19</span>燕主垂封子農爲遼西王，麟爲趙王，隆爲高陽王。</p>
<p class="em2 strong" id="online_toc_93"><span class="yinwen">20</span>代王珪初改稱魏王。<span class="jiazhu">拓跋氏自此國號魏。</span></p>
<p class="em2 strong" id="online_toc_94"><span class="yinwen">21</span>張大豫自楊塢進屯姑臧城西，王穆及禿髮思復鞬子奚于帥衆三萬屯于城南；<span class="jiazhu">鞬，居言翻。</span>呂光出擊，大破之，斬奚于等二萬餘級。</p>
<p class="em2 strong" id="online_toc_95"><span class="yinwen">22</span>秦大赦，以衞平爲撫軍將軍、河州刺史，呂光爲車騎大將軍、涼州牧。<span class="jiazhu">騎，奇寄翻。</span>使者皆沒於後秦，不能達。<span class="jiazhu">時秦主丕在晉陽，後秦隔其道，故不能達二鎭。</span></p>
<p class="em2 strong" id="online_toc_96"><span class="yinwen">23</span>燕主垂以范陽王德爲尙書令，太原王楷爲左僕射，樂浪王溫爲司隸校尉。<span class="jiazhu">溫守中山，有營宮室、建都邑之功，因用爲司隸。樂浪，音洛琅。</span></p>
<p class="em2 strong" id="online_toc_97"><span class="yinwen">24</span>後秦王萇卽皇帝位于長安，<span class="jiazhu">萇字景茂，姚弋仲之第二十四子也。</span>大赦，改元建初，國號大秦。追尊其父弋仲爲景元皇帝，立妻虵氏爲皇后，<span class="jiazhu"><span class="shu-ming">類篇</span>：虵，以者翻，虜姓也。<span class="shu-ming">姓譜</span>：姚萇后虵氏，南安人也。虵，食遮翻，又音他。</span>子興爲皇太子，置百官。萇與羣臣宴，酒酣，言曰：<span class="yinhao">「諸卿皆與朕北面秦朝，<span class="jiazhu">朝，直遙翻。</span>今忽爲君臣，得無恥乎！」</span>趙遷曰：<span class="yinhao">「天不恥以陛下爲子，臣等何恥爲臣！」</span>萇大笑。</p>
<p class="em2 strong" id="online_toc_98"><span class="yinwen">25</span>魏王珪東如陵石，<span class="jiazhu">陵石，地名，在盛樂東。</span>護佛侯部帥侯辰、乙佛部帥代題皆叛走。<span class="jiazhu">帥，所類翻。</span>諸將請追之，珪曰：<span class="yinhao">「侯辰等累世服役，有罪且當忍之。方今國家草創，人情未壹，愚者固宜前卻，<span class="jiazhu">一前一卻，言叛服不常也。</span>不足追也！」</span><span class="jiazhu">史言珪能識時知變以安反側。</span></p>
<p class="em2 strong" id="online_toc_99"><span class="yinwen">26</span>六月，庚寅，以前輔國將軍楊亮爲雍州刺史，鎭衞山陵。<span class="jiazhu">帝置雍州於襄陽；今遣亮帶雍州，鎭洛。雍，於用翻。</span>荊州刺史桓石民遣將軍晏謙擊弘農，下之。<span class="jiazhu"><span class="shu-ming">姓譜</span>曰：<span class="shu-ming">左傳</span>齊有晏氏，代爲大夫。</span>初置湖、陝二戍。<span class="jiazhu">湖、陝二縣皆屬弘農。陝，式冉翻。</span></p>
<p class="em2 strong" id="online_toc_100"><span class="yinwen">27</span>西燕刁雲等殺西燕主忠，推慕容永爲使持節、大都督中外諸軍事、大將軍、大單于、雍·秦·梁·涼四州牧、錄尙書事、河東王，稱藩於燕。<span class="jiazhu">稱藩於燕主垂也。使，疏吏翻。雍，於用翻。</span></p>
<p class="em2 strong" id="online_toc_101"><span class="yinwen">28</span>燕主垂遣太原王楷、趙王麟、陳留王紹、章武王宙攻秦苻定、苻紹、苻謨、苻亮等；<span class="jiazhu">去年，苻定等背燕爲秦。</span>楷先以書與之，爲陳禍福，定等皆降。<span class="jiazhu">降，戶江翻。</span>垂封定等爲侯，曰：<span class="yinhao">「以酬秦主之德。」</span></p>
<p class="em2 strong" id="online_toc_102"><span class="yinwen">29</span>秦主丕以都督中外諸軍事、司徒、錄尙書事王永爲左丞相，太尉、東海王纂爲大司馬，司空張蚝爲太尉，<span class="jiazhu">蚝，七吏翻。</span>尙書令咸陽徐義爲司空，司隸校尉王騰爲驃騎大將軍、儀同三司。<span class="jiazhu">驃，匹妙翻。騎，奇寄翻。</span>永傳檄四方公侯、牧守、壘主、民豪，共討姚萇、慕容垂，令各帥所統，以孟冬上旬會大駕于臨晉。<span class="jiazhu">帥，讀曰率。</span>於是天水姜延、馮翊寇明、河東王昭、新平張晏、京兆杜敏、扶風馬朗、建忠將軍·高平牧官都尉扶風王敏等<span class="jiazhu">建忠將軍，蓋亦苻氏創置。高平縣，漢屬安定郡；晉省，前趙劉曜以爲朔州治所，秦置牧官都尉於其地。</span>咸承檄起兵，各有衆數萬，遣使詣秦，<span class="jiazhu">使，疏吏翻。</span>丕皆就拜將軍、郡守，封列侯。冠軍將軍鄧景擁衆五千據彭池，與竇衝爲首尾，以擊後秦。<span class="jiazhu"><span class="yinhao">「彭池」</span>，恐當作<span class="yinhao">「彪池」</span>。彪池在長安西，<span class="shu-ming">詩</span>所謂<span class="yinhao">「彪池北流」</span>者也。竇衝據茲川，在長安東南，可以相爲首尾。又據<span class="shu-ming">新唐書·地理志</span>，寧州有彭池，但去茲川遠耳。</span>丕以景爲京兆尹。景，羌之子也。<span class="jiazhu">鄧羌，秦之名將。</span></p>
<p class="em2 strong" id="online_toc_103"><span class="yinwen">30</span>後秦主萇徙安定五千餘戶于長安。</p>
<p class="em2 strong" id="online_toc_104"><span class="yinwen">31</span>秋，七月，秦平涼太守金熙、安定都尉沒弈干與後秦左將軍姚方成戰于孫丘谷，<span class="jiazhu">孫丘谷當在安定。</span>方成兵敗。後秦主萇以其弟征虜將軍緒爲司隸校尉，鎭長安；自將至安定<span class="jiazhu">將，卽亮翻。</span>擊熙等，大破之。金熙本東胡之種；<span class="jiazhu">秦謂鮮卑之種居遼碣者爲東胡。種，章勇翻。</span>沒弈干，鮮卑多蘭部帥也。<span class="jiazhu">帥，所類翻。</span></p>
<p class="em2 strong" id="online_toc_105"><span class="yinwen">32</span>枹罕諸氐<span class="jiazhu">枹，音膚。</span>以衞平衰老，難與成功，議廢之，而憚其宗強，累日不決。氐啖青謂諸將曰：<span class="jiazhu">啖，徒覽翻，姓也。</span><span class="yinhao">「大事宜時定，不然，變生。諸君但請衞公爲會，觀我所爲。」</span>會七夕大宴，青抽劍而前曰：<span class="yinhao">「今天下大亂，吾曹休戚同之，非賢主不可以濟大事。衞公老，宜返初服以避賢路。<span class="jiazhu">衞平，本毛興部將。</span>狄道長苻登，<span class="jiazhu">長，知兩翻。</span>雖王室疏屬，志略雄明，請共立之，以赴大駕。<span class="jiazhu">欲承王永檄赴秦主丕也。</span>諸君有不同者，卽下異議。」</span>乃奮劍攘袂，將斬異己者。衆皆從之，莫敢仰視。於是推登爲使持節、都督隴右諸軍事、撫軍大將軍、雍·河二州牧、略陽公，帥衆五萬，東下隴，攻南安，拔之，馳使請命于秦。登，秦主丕之族子也。<span class="jiazhu">苻登事始此。使，疏吏翻。雍，於用翻。帥，讀曰率；下同。</span></p>
<p class="em2 strong" id="online_toc_106"><span class="yinwen">33</span>祕宜與莫侯悌眷帥其衆三萬餘戶降于乞伏國仁，國仁拜宜東秦州刺史，悌眷梁州刺史。<span class="jiazhu">莫侯，夷人複姓。降，戶江翻；下同。</span></p>
<p class="em2 strong" id="online_toc_107"><span class="yinwen">34</span>己酉，魏王珪還盛樂，<span class="jiazhu">自陵石還也。</span>代題復以部落來降，<span class="jiazhu">復，扶又翻。</span>十餘日，又奔劉顯；珪使其孫倍斤代領其衆。劉顯弟肺泥帥衆降魏。</p>
<p class="em2 strong" id="online_toc_108"><span class="yinwen">35</span>八月，燕主垂留太子寶守中山，以趙王麟爲尙書右僕射，錄留臺。庚午，自帥范陽王德等南略地，使高陽王隆東徇平原。丁零鮮于乞保曲陽西山，<span class="jiazhu">曲陽縣，屬常山郡。</span>聞垂南伐，出營望都，<span class="jiazhu">望都縣，屬中山郡。<span class="shu-ming">水經註</span>：堯封於唐，堯山在東北，堯母慶都山在南，登堯山見都山，故望都縣以爲名也。</span>剽掠居民。<span class="jiazhu">剽，匹妙翻。</span>趙王麟自出討之，諸將皆曰：<span class="yinhao">「殿下虛鎭遠征，萬一無功而返，虧損威重，不如遣諸將討之。」</span>麟曰：<span class="yinhao">「乞聞大駕在外，無所畏忌，必不設備，一舉可取，不足憂也。」</span>乃聲言至魯口，夜，回趣乞，<span class="jiazhu">趣，七喻翻。</span>比明，至其營，掩擊，擒之。<span class="jiazhu">比，必寐翻，及也。</span></p>
<p class="em2 strong" id="online_toc_109"><span class="yinwen">36</span>翟遼寇譙，朱序擊走之。</p>
<p class="em2 strong" id="online_toc_110"><span class="yinwen">37</span>秦主丕以苻登爲征西大將軍、開府儀同三司、南安王，持節、州牧、都督，皆因其所稱而授之。又以徐義爲右丞相。留王騰守晉陽，右僕射楊輔戍壺關，帥衆四萬，進屯平陽。<span class="jiazhu">帥，讀曰率。</span></p>
<p class="em2 strong" id="online_toc_111"><span class="yinwen">38</span>初，後秦主萇之弟碩德統所部羌居隴上，聞萇起兵，自稱征西將軍，聚衆於冀城以應之；以兄孫詳爲安遠將軍，據隴城，從孫訓爲安西將軍，據南安之赤亭，<span class="jiazhu">諸姚本赤亭羌也。</span>與秦秦州刺史王統相持。萇自安定引兵會碩德攻統，天水屠各、略陽羌、胡應之者二萬餘戶。秦略陽太守王皮降之。<span class="jiazhu">屠，直於翻。降，戶江翻。</span></p>
<p class="em2 strong" id="online_toc_112"><span class="yinwen">39</span>初，秦滅代，遷代王什翼犍少子窟咄于長安，<span class="jiazhu">事見一百四卷太元元年。窟，苦骨翻。咄，當沒翻。</span>從慕容永東徙，永以窟咄爲新興太守。劉顯遣其弟亢埿迎窟咄，以兵隨之，逼魏南境，諸部騷動。魏王珪左右于桓等與部人謀執珪以應窟咄，幢將代人莫題等亦潛與窟咄交通。<span class="jiazhu">魏收<span class="shu-ming">官氏志</span>：道武登國元年，置幢將六人，主三郎衞士直宿禁中者，侍中已下、中散已上皆統之。拓跋詰汾時，餘部諸姓內入者，有莫那婁氏，後爲莫氏。幢，直江翻。</span>桓舅穆崇告之，珪誅桓等五人，莫題等七姓悉原不問。<span class="jiazhu">爲後珪殺莫題張本。</span>珪懼內難，<span class="jiazhu">難，乃旦翻。</span>北踰陰山，復依賀蘭部，<span class="jiazhu">復，扶又翻。</span>遣外朝大人遼東安同求救於燕，<span class="jiazhu"><span class="shu-ming">姓譜</span>：安息王子入侍，遂爲漢人。<span class="shu-ming">風俗通</span>，漢有安城爲太守。<span class="shu-ming">廬山記</span>有安息國王子安高。朝，直遙翻。</span>燕主垂遣趙王麟救之。</p>
<p class="em2 strong" id="online_toc_113"><span class="yinwen">40</span>九月，王統以秦州降于後秦。<span class="jiazhu">降，戶江翻。</span>後秦主萇以姚碩德爲使持節、都督隴右諸軍事、秦州刺史，鎭上邽。<span class="jiazhu">使，疏吏翻。</span></p>
<p class="em2 strong" id="online_toc_114"><span class="yinwen">41</span>呂光得秦王堅凶問，舉軍縞素，諡曰文昭皇帝。冬，十月，大赦，改元大安。<span class="jiazhu"><span class="shu-ming">晉書·載記</span>作<span class="yinhao">「太安」</span>。</span></p>
<p class="em2 strong" id="online_toc_115"><span class="yinwen">42</span>西燕慕容永遣使詣秦主丕求假道東歸，<span class="jiazhu">使，疏吏翻。</span>丕弗許，與永戰于襄陵，<span class="jiazhu">襄陵縣，漢屬河東郡，晉屬平陽郡。</span>秦兵大敗，左丞相王永、衞大將軍俱石子皆死。初，東海王纂自長安來，<span class="jiazhu">去年，纂奔丕。</span>麾下壯士三千餘人，丕忌之，旣敗，懼爲纂所殺，帥騎數千南奔東垣，<span class="jiazhu">東垣縣，漢已改爲眞定；此東垣在河南新安縣界。宋白曰：河南府王屋縣，漢爲河東郡垣縣地。又，絳州垣縣，本河東郡縣名，其地卽周、召分陝之所。又曰：河南府，漢爲河南郡，治洛陽；後漢都洛陽，河南屬司隸校尉。魏陳留王奐合河南等五郡置司州，劉聰爲荊州，石虎爲洛州，苻堅爲豫州；宋武入洛，更置東垣、西垣二縣，仍於虎牢置司州。帥，讀曰率。騎，奇寄翻。</span>謀襲洛陽。揚威將軍馮該自陝邀擊之，<span class="jiazhu">陝，式冉翻。</span>殺丕，執其太子寧、長樂王壽，送建康，<span class="jiazhu">樂，音洛。</span>詔赦不誅，以付苻宏。<span class="jiazhu">苻宏去年來奔，處之江州。</span>纂與其弟尙書永平侯師奴帥秦衆數萬走據杏城，其餘王公百官皆沒於永。</p>
<p class="em2 strong" id="online_toc_116">永遂進據長子，卽皇帝位，改元中興。將以秦后楊氏爲上夫人，楊氏引劍刺永，<span class="jiazhu">刺，七亦翻。</span>爲永所殺。</p>
<p class="em2 strong" id="online_toc_117"><span class="yinwen">43</span>甲申，海西公奕薨于吳。<span class="jiazhu">年四十五。</span></p>
<p class="em2 strong" id="online_toc_118"><span class="yinwen">44</span>燕寺人吳深據清河反，<span class="jiazhu">寺，音侍，又如字。</span>燕主垂攻之，不克。</p>
<p class="em2 strong" id="online_toc_119"><span class="yinwen">45</span>後秦主萇還安定。<span class="jiazhu">自上邽還安定也。</span></p>
<p class="em2 strong" id="online_toc_120"><span class="yinwen">46</span>秦南安王登旣克南安，夷、夏歸之者三萬餘戶，<span class="jiazhu">夏，戶雅翻。</span>遂進攻姚碩德于秦州，後秦主萇自往救之。登與萇戰于胡奴阜，<span class="jiazhu">胡奴阜在上邽西。</span>大破之，斬首二萬餘級，將軍啖青射萇，中之。<span class="jiazhu">射，而亦翻。中，竹仲翻。</span>萇創重，<span class="jiazhu">創，初良翻。</span>走保上邽，姚碩德代之統衆。</p>
<p class="em2 strong" id="online_toc_121"><span class="yinwen">47</span>燕趙王麟軍未至魏，拓跋窟咄稍前逼魏王珪，賀染干侵魏北部以應之。魏衆驚擾，北部大人叔孫普洛亡奔劉衞辰。麟聞之，遽遣安同等歸。魏人知燕軍在近，衆心少安。<span class="jiazhu">少，詩沼翻。</span>窟咄進屯高柳，<span class="jiazhu">高柳縣，漢屬代郡，晉省。酈道元曰：高柳在代中，其山重巒疊巘，霞舉雲高，其山隱隱而東出遼塞。</span>珪引兵與麟會擊之，窟咄大敗，奔劉衞辰，衞辰殺之。珪悉收其衆，以代人庫狄干爲北部大人。<span class="jiazhu"><span class="shu-ming">魏書·官氏志</span>：次南諸部，有庫狄氏，後爲狄氏。</span>麟引兵還中山。</p>
<p class="em2 strong" id="online_toc_122">劉衞辰居朔方，士馬甚盛。後秦主萇以衞辰爲大將軍、大單于、河西王、幽州牧，<span class="jiazhu">單，音蟬。</span>西燕主永以衞辰爲大將軍、朔州牧。</p>
<p class="em2 strong" id="online_toc_123"><span class="yinwen">48</span>十一月，秦尙書寇遺奉勃海王懿、濟北王昶自杏城奔南安，<span class="jiazhu">濟，子禮翻。</span>南安王登發喪行服，諡秦主丕曰哀平皇帝。登議立懿爲主，衆曰：<span class="yinhao">「勃海王雖先帝之子，然年在幼沖，未堪多難，<span class="jiazhu">難，乃旦翻。</span>今三虜窺覦，<span class="jiazhu">三虜，謂姚萇、慕容垂、慕容永也。</span>宜立長君，<span class="jiazhu">長，知兩翻。</span>非大王不可。」</span>登乃爲壇於隴東，卽皇帝位，<span class="jiazhu">登，字文高，堅之族孫也。</span>大赦，改元太初，置百官。</p>
<p class="em2 strong" id="online_toc_124"><span class="yinwen">49</span>慕容柔、慕容盛及盛弟會皆在長子，<span class="jiazhu">太元九年，柔等自長安得脫，奔慕容沖；沖死，隨永東遷。</span>盛謂柔、會曰：<span class="yinhao">「主上已中興幽、冀，<span class="jiazhu">主上，謂燕主垂。</span>東西未壹，<span class="jiazhu">東，謂燕主垂；西，謂燕主永。</span>吾屬居嫌疑之地，爲智爲愚，皆將不免，不若以時東歸，無爲坐待魚肉也！」</span>遂相與亡歸燕。後歲餘，西燕主永悉誅燕主儁及燕主垂之子孫，男女無遺。<span class="jiazhu">史言慕容盛之智。</span></p>
<p class="em2 strong" id="online_toc_125"><span class="yinwen">50</span>張大豫自西郡入臨洮，掠民五千餘戶，保據俱城。<span class="jiazhu">俱城在臨洮界。</span></p>
<p class="em2 strong" id="online_toc_126"><span class="yinwen">51</span>十二月，呂光自稱使持節、侍中、中外大都督、督隴右·河西諸軍事、大將軍、涼州牧、酒泉公。<span class="jiazhu">使，疏吏翻。</span></p>
<p class="em2 strong" id="online_toc_127"><span class="yinwen">52</span>秦主登立世祖神主於軍中，<span class="jiazhu">秦主堅廟號世祖。</span>載以輜輧，<span class="jiazhu">車四面有屛蔽者曰輜輧。輧，蒲眠翻。</span>建黃旗青蓋，以虎賁三百人衞之，<span class="jiazhu">賁，音奔。</span>凡所欲爲，必啓主而後行。引兵五萬，東擊後秦，將士皆刻鉾、鎧爲<span class="yinhao">「死」</span><span class="yinhao">「休」</span>字；<span class="jiazhu">鉾，頭牟。鎧，甲也。鉾，音牟。言欲復讎必死乃休也。楊正衡曰：<span class="shu-ming">字林</span>：鉾，古矛字。</span>每戰以劍矟爲方圓大陣，<span class="jiazhu">矟，色角翻，與槊同。</span>知有厚薄，從中分配，故人自爲戰，所向無前。</p>
<p class="em2 strong" id="online_toc_128">初，長安之將敗也，<span class="jiazhu">謂苻堅爲慕容沖所困之時。</span>中壘將軍徐嵩、屯騎校尉胡空各聚衆五千，結壘自固；旣而受後秦官爵。後秦主萇以王禮葬秦主堅於二壘之間。及登至，嵩、空以衆降之。登拜嵩雍州刺史，空京兆尹，<span class="jiazhu">降，戶江翻。雍，於用翻。</span>改葬堅以天子之禮。</p>
<p class="em2 strong" id="online_toc_129"><span class="yinwen">53</span>乙酉，燕主垂攻吳深壘，拔之，深單馬走。<span class="jiazhu">吳深時據清河以叛燕。</span>垂進屯聊城之逢關陂。<span class="jiazhu">聊城縣，漢屬東郡，晉屬平原郡。</span>初，燕太子洗馬溫詳來奔，以爲濟北太守，屯東阿。<span class="jiazhu">東阿縣，漢屬東郡，晉屬濟北郡。洗，悉薦翻。濟，子禮翻。</span>燕主垂遣范陽王德、高陽王隆攻之，詳遣從弟攀守河南岸，子楷守碻磝以拒之。</p>
<p class="em2 strong" id="online_toc_130"><span class="yinwen">54</span>燕主垂以魏王珪爲西單于，封上谷王；珪不受。<span class="jiazhu">珪不受燕封，其志不在小。單，音蟬。</span></p>
</div></body></html>