<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百四十四·齊紀十·和皇帝</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="齊紀十">齊紀十</span></span></h1>
<p><span class="jiazhu">重光大荒落<span class="biaozhusup" data-rel="（辛巳）"></span>，一年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="和皇帝">和皇帝</span></span></h5>
<p class=""><span class="jiazhu">諱寶融，字智昭，明帝第八子也。</span></p>
<p class="strong"><span class="section" id="title-3"><span data-head-description="" data-head-level="h4" data-head-title="中興元年">中興元年</span></span><span class="biaozhusup" data-rel="（辛巳、五〇一年）"></span><span class="jiazhu">是年三月始改元。</span></p>
<p class="em2 strong"><span class="yinwen">1</span>春，正月，丁酉，東昏侯以晉安王寶義爲司徒，建安王寶寅爲車騎將軍、開府儀同三司。<span class="jiazhu">東昏侯以永元三年紀年。騎，奇寄翻。</span></p>
<p class="em2 strong"><span class="yinwen">2</span>乙巳，南康王寶融始稱相國，<span class="jiazhu">相，悉亮翻；下同。</span>大赦；以蕭穎冑爲左長史，蕭衍爲征東將軍，楊公則爲湘州刺史。<span class="jiazhu">去年，楊公則取長沙，因就用爲湘州刺史。</span>戊申，蕭衍發襄陽，<span class="jiazhu">《考異》曰：《梁高祖紀》云：<span class="yinhao">「二月戊申，發襄陽。」</span>按戊申，正月十三日，《梁紀》誤也。</span>留弟偉總府州事，憺守壘城，<span class="jiazhu">壘城者，築壘附近大城，猶今堡寨也。憺，徒敢翻，又徒濫翻。</span>府司馬莊丘黑守樊城。<span class="jiazhu">莊丘黑蓋爲征東府司馬。</span>衍旣行，州中兵及儲偫皆虛。<span class="jiazhu">偫，直里翻；積物以待用謂之偫。</span>魏興太守裴師仁、齊興太守顏僧都並不受衍命，舉兵欲襲襄陽，偉、憺遣兵邀擊於始平，大破之，<span class="jiazhu">齊分魏興郡東界鄖鄕、錫二縣地爲齊興郡。沈約曰：江左僑立始平郡，治武當。《五代志》曰：淅陽郡武當縣，舊僑置始平郡，又置齊興郡。則二郡皆置於今均州界。宋白曰：齊永明七年置齊興郡於均州鄖鄕縣。守，式又翻。</span>雍州乃安。<span class="jiazhu">雍，於用翻。</span></p>
<p class="em2 strong"><span class="yinwen">3</span>魏咸陽王禧爲上相，<span class="jiazhu">禧以太尉輔政，位居羣臣之上，故曰上相。</span>不親政務，驕奢貪淫，多爲不法，魏主頗惡之。<span class="jiazhu">惡，烏路翻。</span>禧遣奴就領軍于烈求舊羽林虎賁，執仗出入。<span class="jiazhu"><span class="yinhao">「舊」</span>字衍。執仗出入，每出入欲使之執兵翊衞。賁，音奔。</span>烈曰：<span class="yinhao">「天子諒闇，事歸宰輔。<span class="jiazhu">闇，音陰。</span>領軍但知典掌宿衞，非有詔不敢違理從私。」</span>禧奴惘然而返。<span class="jiazhu">惘然，失志貌。惘，音罔。</span>禧復遣謂烈曰：<span class="jiazhu">復，扶又翻。</span><span class="yinhao">「我，天子之□□□<span class="jiaozhusup">【章：十二行本三空格作「子天子」三字；乙十一行本同；退齋校同。】</span>叔父，身爲元輔，有所求須，<span class="jiazhu">意之所欲爲須。</span>與詔何異！」</span>烈厲色曰：<span class="yinhao">「烈非不知王之貴也，柰何使私奴索天子羽林！<span class="jiazhu">索，山客翻。</span>烈頭可得，羽林不可得！」</span>禧怒，以烈爲恆州刺史。<span class="jiazhu">恆，戶登翻。</span>烈不願出外，固辭，不許；遂稱疾不出。<span class="jiazhu">臥私第不出也。</span></p>
<p class="em2 strong">烈子左中郎將忠領直閤，<span class="jiazhu">北齊左、右衞有直閤，屬官有朱衣直閤、直閤將軍、直寢、直齋、直後之屬。</span>常在魏主左右。烈使忠言於魏主曰：<span class="yinhao">「諸王專恣，意不可測，宜早罷之，自攬權綱。」</span>北海王詳亦密以禧過惡白帝，且言彭城王勰大得人情，不宜久輔政。<span class="jiazhu">勰，音協。</span>帝然之。</p>
<p class="em2 strong">時將礿祭，<span class="jiazhu">宗廟之祭，春曰礿。礿，余若翻，薄也。春物始生，其祭尙薄。</span>王公並齊於廟東坊。帝夜使于忠語烈：<span class="yinhao">「明旦入見，當有處分。」</span>質明，烈至。<span class="jiazhu">語，牛倨翻。見，賢遍翻。處，昌呂翻。分，扶問翻。質，正也；質明，天正明也。</span>帝命烈將直閤六十餘人，宣旨召禧、勰、詳，衞送至帝所。<span class="jiazhu">將，卽亮翻。</span>禧等入見于光極殿，<span class="jiazhu">光極殿，魏孝文帝太和十九年所起，以引見羣臣。見，賢遍翻。</span>帝曰：<span class="yinhao">「恪雖寡昧，忝承寶曆。比纏尩疢，<span class="jiazhu">魏主名恪，見諸父自稱其名，示謙挹也。比，毗至翻，近也。尩，烏光翻，弱也。疢，丑刃翻，疾也。</span>實憑諸父，苟延視息，奄涉三齡。諸父歸遜殷勤，今便親攝百揆，且還府司，當別處分。」</span><span class="jiazhu">還府司，謂各歸公府司存之所。</span>又謂勰曰：<span class="yinhao">「頃來南北務殷，不容仰遂沖操。<span class="jiazhu">南北務殷，謂使勰北鎭中山，南取壽陽，因而守之也。沖，謙也，虛也；沖操，謙虛之操。</span>恪是何人，而敢久違先敕，<span class="jiazhu">先敕，謂高祖遺敕，見一百四十二卷東昏侯永元元年。</span>今遂叔父高蹈之意。」</span>勰謝曰：<span class="yinhao">「陛下孝恭，仰遵先詔，上成睿明之美，下遂微臣之志，感今惟往，悲喜交深。」</span><span class="jiazhu">惟，思也。</span>庚戌，詔勰以王歸第；禧進位太保；<span class="jiazhu">進其位而奪之權。</span>詳爲大將軍、錄尙書事。<span class="jiazhu">爲詳以專恣得罪張本。</span>尙書清河張彝、邢巒聞處分非常，亡走，出洛陽城，爲御史中尉中山甄琛所彈。<span class="jiazhu">甄，之人翻。彈，徒丹翻。</span>詔書切責之。復以于烈爲領軍，仍加車騎大將軍，<span class="jiazhu">復，扶又翻，又如字。</span>自是長直禁中，軍國大事，皆得參焉。</p>
<p class="em2 strong">魏主時年十六，不能親決庶務，委之左右。於是倖臣茹皓、<span class="jiazhu">茹，音如。</span>趙郡王仲興、上谷寇猛、趙郡趙脩、南陽趙邕及外戚高肇等始用事，魏政浸衰。趙脩尤親幸，旬月間，累遷至光祿卿；每遷官，帝親至其宅設宴，王公百官皆從。<span class="jiazhu">爲後趙脩誅張本。從，才用翻。</span></p>
<p class="em2 strong"><span class="yinwen">4</span>辛亥，東昏侯祀南郊，大赦。</p>
<p class="em2 strong"><span class="yinwen">5</span>丁巳，魏主引見羣臣於太極前殿，告以親政之意。<span class="jiazhu">見，賢遍翻。</span>壬戌，以咸陽王禧領太尉，廣陵王羽爲司徒。魏主引羽入內，面授之。羽固辭曰：<span class="yinhao">「彥和本自不願，而陛下強與之。<span class="jiazhu">彭城王勰，字彥和，事見上卷上年。強，其兩翻。</span>今新去此官而以臣代之，必招物議。」</span>乃以爲司空。</p>
<p class="em2 strong"><span class="yinwen">6</span>二月，乙丑，南康王以冠軍長史王茂爲江州刺史，<span class="jiazhu">冠，古玩翻。</span>竟陵太守曹景宗爲郢州刺史，邵陵王寶攸爲荊州刺史。</p>
<p class="em2 strong"><span class="yinwen">7</span>甲戌，魏大赦。</p>
<p class="em2 strong"><span class="yinwen">8</span>壬午，東昏侯遣羽林兵擊雍州，中外纂嚴。</p>
<p class="em2 strong"><span class="yinwen">9</span>甲申，蕭衍至竟陵，命王茂、曹景宗爲前軍，以中兵參軍張法安守竟陵城。茂等至漢口，諸將議欲倂兵圍郢，分兵襲西陽、武昌。<span class="jiazhu">將，卽亮翻；下同。</span>衍曰：<span class="yinhao">「漢口不闊一里，箭道交至，<span class="jiazhu">謂船自中流而下，敵人夾岸射之，其箭交至也。</span>房僧寄以重兵固守，與郢城爲掎角；<span class="jiazhu">掎，居蟻翻。</span>若悉衆前進，僧寄必絕我軍後，悔無所及。不若遣王、曹諸軍濟江，與荊州軍合，以逼郢城；吾自圍魯山以通沔、漢，<span class="jiazhu">沔卽漢也，一水二名。</span>使鄖城、竟陵之粟方舟而下，<span class="jiazhu">安陸，春秋鄖子之國，故曰鄖城。鄖，音云。杜預曰：江夏雲杜縣東南有鄖城。劉昫曰：郢州長壽縣，古竟陵也。方，泭也。舟，船也。《詩》云：就其深矣，方之舟之。泭，音桴。</span>江陵、湘中之兵相繼而至，兵多食足，何憂兩城之不拔！天下之事，可以臥取之耳。」</span><span class="jiazhu">臥而取之，言不煩力戰也。</span>乃使茂等帥衆濟江，頓九里。<span class="jiazhu">其地去郢城九里，因以爲名。帥，讀曰率。</span>張沖遣中兵參軍陳光靜開門迎戰，茂等擊破之，光靜死，沖嬰城自守。景宗遂據石橋浦，連軍相續，下至加湖。<span class="jiazhu">加湖在江夏灄陽縣界，湖水自北南注江，去郢城三十里。</span></p>
<p class="em2 strong">荊州遣冠軍將軍鄧元起、軍主王世興、田安之將數千人會雍州兵於夏首。<span class="jiazhu">雍，於用翻。夏，戶雅翻。</span>衍築漢口城以守魯山，命水軍主義陽張惠紹等遊遏江中，絕郢、魯二城信使。<span class="jiazhu">使，疏吏翻。</span>楊公則舉湘州之衆會于夏口。蕭穎冑命荊州諸軍皆受公則節度，雖蕭穎達亦隸焉。</p>
<p class="em2 strong">府朝議欲遣人行湘州事而難其人，<span class="jiazhu">南康王開相國府，故曰府朝。朝，直遙翻。</span>西中郎中兵參軍劉坦謂衆曰：<span class="yinhao">「湘土人情，易擾難信，<span class="jiazhu">易，以豉翻。</span>用武士則侵漁百姓，用文士則威略不振；必欲鎭靜一州，軍民足食，無踰老夫。」</span>乃以坦爲輔國長史、長沙太守，行湘州事。坦嘗在湘州，多舊恩，迎者屬路。<span class="jiazhu">按《劉坦傳》：先嘗在湘州。蓋客游也。屬，之欲翻。</span>下車，選堪事吏分詣十郡，<span class="jiazhu">湘州領長沙、桂陽、零陵、衡陽、營陽、湘東、邵陵、始興、臨賀、始安十郡。</span>發民運租米三十餘萬斛以助荊、雍之軍，由是資糧不乏。</p>
<p class="em2 strong">三月，蕭衍使鄧元起進據南堂西渚，<span class="jiazhu">南堂在郢城南，北蓋射堂，西近江渚。</span>田安之頓城北，王世興頓曲水故城。<span class="jiazhu">曲水故城，蓋郢府官僚祓禊之地，在城東。</span>丁酉，張沖病卒，驍騎將軍薛元嗣與沖子孜及征虜長史江夏內史程茂共守郢城。<span class="jiazhu">張沖自輔國將軍進征虜將軍，以程茂爲長史。驍，堅堯翻。騎，奇寄翻。</span></p>
<p class="em2 strong">乙巳，南康王卽皇帝位於江陵，<span class="jiazhu">《考異》曰：《東昏紀》云：<span class="yinhao">「丁未，南康王諱卽皇帝位。」</span>蓋是日建康始聞之耳。今從《和帝紀》及《梁武帝紀》。</span>改元，大赦，<span class="jiazhu">始改元爲中興元年。</span>立宗廟、南北郊，州府城門悉依建康宮，置尙書五省，以南郡太守爲尹，以蕭穎冑爲尙書令，蕭衍爲左僕射，晉安王寶義爲司空，廬陵王寶源爲車騎將軍、開府儀同三司，建安王寶寅爲徐州刺史，<span class="jiazhu">寶義、寶源、寶寅皆在建康，遙授之耳。</span>散騎常侍夏侯詳爲中領軍，冠軍將軍蕭偉爲雍州刺史。丙午，詔封庶人寶卷爲涪陵王，<span class="jiazhu">浩，音浮。</span>乙酉，以尙書令蕭穎冑行荊州刺史，加蕭衍征東大將軍、都督征討諸軍事，假黃鉞。時衍次楊口，和帝遣御史中丞宗夬勞軍。<span class="jiazhu">夬，古賣翻。勞，力到翻。</span>寧朔將軍新野庾域諷夬曰：<span class="yinhao">「黃鉞未加，非所以總帥侯伯。」</span><span class="jiazhu">武王伐紂，諸侯畢會。至于牧野，王左杖黃鉞，右秉白旄以麾。後世自魏武以下，率加黃鉞。孔安國曰：黃鉞，以黃金飾斧。帥，讀曰率；下同。</span>夬返西臺，<span class="jiazhu">江陵在西，故曰西臺。</span>遂有是命。薛元嗣遣軍主沈難當帥輕舸數千亂流來戰，張惠紹等擊擒之。<span class="jiazhu">橫絕流而渡曰亂。《詩》云：涉渭爲亂。舸，古我翻。</span></p>
<p class="em2 strong">癸丑，東昏侯以豫州刺史陳伯之爲江州刺史、假節、都督前鋒諸軍事，西擊荊、雍。</p>
<p class="em2 strong">夏，四月，蕭衍出沔，命王茂、蕭穎達等進軍逼郢城；薛元嗣不敢出。<span class="jiazhu">不敢出戰也。</span>諸將欲攻之，衍不許。<span class="jiazhu">衍欲持久以全力弊郢、魯二城。</span></p>
<p class="em2 strong"><span class="yinwen">10</span>魏廣陵惠王羽通於員外郎馮俊興妻，夜往，爲俊興所擊而匿之；五月，壬子，卒。</p>
<p class="em2 strong"><span class="yinwen">11</span>魏主旣親政事，嬖倖擅權，王公希得進見。<span class="jiaozhusup">【章：十二行本「見」下有「咸陽王禧意不自安」八字；乙十一行本同；退齋校同。】</span><span class="jiazhu">見，賢遍翻。</span>齊<span class="jiaozhusup">【章：十二行本「齊」作「齋」；乙十一行本同。】</span>帥劉小苟屢言於禧云，<span class="jiazhu">帥，所類翻。</span>聞天子左右人言欲誅禧，禧益懼，乃與妃兄給事黃門侍郎李伯尙、氐王楊集始、楊靈祐、乞伏馬居等謀反。會帝出獵北邙，禧與其黨會城西小宅，欲發兵襲帝，使長子通竊入河內舉兵相應。<span class="jiazhu">長，知兩翻。</span>乞伏馬居說禧：<span class="yinhao">「還入洛城，勒兵閉門，<span class="jiazhu">說，式芮翻。</span>天子必北走桑乾，<span class="jiazhu">謂北歸平城也。平城，魏故都。乾，音干。</span>殿下可斷河橋，爲河南天子。」</span><span class="jiazhu">斷，丁管翻。</span>衆情前卻不壹，禧心更緩，自旦至晡，猶豫不決，遂約不泄而散。楊集始旣出，卽馳至北邙告之。</p>
<p class="em2 strong">直寢苻承祖、薛魏孫與禧通謀，<span class="jiazhu">當是時，馮太后所幸宦者苻承祖已死，此又別一苻承祖。後魏孝文帝太和九年，初置後齋直寢。</span>是日，帝寢於浮圖之陰，魏孫欲弒帝，承祖曰：<span class="yinhao">「吾聞殺天子者身當病癩。」</span><span class="jiazhu">癩，音賴，惡疾也。</span>魏孫乃止。俄而帝寤，集始亦至。帝左右皆四出逐禽，直衞無幾，<span class="jiazhu">幾，居豈翻。</span>倉猝不知所出。左中郎將于忠曰：<span class="yinhao">「臣父領軍留守京城，<span class="jiazhu">守，式又翻。</span>計防遏有備，必無所慮。」</span>帝遣忠馳騎觀之，<span class="jiazhu">騎，奇寄翻。</span>于烈已分兵嚴備，使忠還奏曰：<span class="yinhao">「臣雖老，心力猶可用。此屬猖狂，不足爲慮，願陛下清蹕徐還，以安物望。」</span>帝甚悅，自華林園還宮，<span class="jiazhu">華林園，魏明帝所築芳林園也；後避齊王芳諱，改曰華林園。還，從宣翻，又如字。</span>撫于忠之背曰：<span class="yinhao">「卿差強人意！」</span></p>
<p class="em2 strong">禧不知事露，與姬妾及左右宿洪池別墅，<span class="jiazhu">洪池卽漢之鴻池，在洛陽東二十里。田廬曰墅，今人謂之別業，晉人以來，往往治池館，觀游於其中。墅，承與翻。</span>遣劉小苟奉啓，云檢行田收。<span class="jiazhu">行，下孟翻。</span>小苟至北邙，已逢軍人，怪小苟赤衣，欲殺之。小苟困迫，言欲告反，乃緩之。或謂禧曰：<span class="yinhao">「殿下集衆圖事，見意而停，<span class="jiazhu">言意趣已發見而中止也。見，賢遍翻。</span>恐必漏泄，今夕何宜自寬！」</span>禧曰：<span class="yinhao">「吾有此身，應知自惜，豈待人言！」</span>又曰：<span class="yinhao">「殿下長子已濟河，兩不相知，豈不可慮！」</span>禧曰：<span class="yinhao">「吾已遣人追之，計今應還。」</span>時通已入河內，列兵仗，放囚徒矣。于烈遣直閤叔孫侯將虎賁三百人收禧。<span class="jiazhu">將，卽亮翻。賁，音奔。</span>禧聞之，自洪池東南走，僮僕不過數人，濟洛，至柏谷塢，追兵至，擒之，送華林都亭。<span class="jiazhu">華林都亭蓋在華林園門外。</span>帝面詰其反狀，<span class="jiazhu">詰，去吉翻。</span>壬戌，賜死於私第。同謀伏誅者十餘人，諸子皆絕屬籍，微給資產、奴婢，自餘家財悉分賜高肇及趙脩之家，其餘賜內外百官，逮于流外，<span class="jiazhu">雜色補官不入品者，謂之流外官。</span>多者百餘匹，下至十匹。禧諸子乏衣食，獨彭城王勰屢賑給之。河內太守陸琇聞禧敗，斬送禧子通首。魏朝以琇於禧未敗之前不收捕通，責其通情，徵詣廷尉，死獄中。<span class="jiazhu">陸馛以傅孝文於受內禪之初，福澤及其子；至是，其子敗矣。勰，音協。賑，津忍翻。琇，音秀。朝，直遙翻。</span>帝以禧無故而反，由是益疏忌宗室。</p>
<p class="em2 strong"><span class="yinwen">12</span>巴西太守魯休烈、巴東太守蕭惠訓不從蕭穎冑之命；惠訓遣子璝將兵擊穎冑，<span class="jiazhu">璝，古回翻。</span>穎冑遣汶陽太守劉孝慶屯峽口，<span class="jiazhu">此西陵峽口也，在宜都夷陵界；夷陵，今峽州也。</span>與巴東太守任漾之等拒之。<span class="jiazhu">任，音壬。</span></p>
<p class="em2 strong"><span class="yinwen">13</span>東昏侯遣軍主吳子陽、陳虎牙等十三軍救郢州，進屯巴口。<span class="jiazhu">《水經註》：巴水出廬江雩婁縣之下靈山，亦曰巴山，南流注于江，謂之巴口。今黃州之巴河口是也。</span>虎牙，伯之之子也。</p>
<p class="em2 strong">六月，西臺遣衞尉席闡文勞蕭衍軍，<span class="jiazhu">勞，力到翻。</span>齎蕭穎冑等議謂衍曰：<span class="yinhao">「今頓兵兩岸，不倂軍圍郢，定西陽、武昌，取江州，此機已失；莫若請救於魏，與北連和，猶爲上策。」</span>衍曰：<span class="yinhao">「漢口路通荊、雍，控引秦、梁，<span class="jiazhu">泝漢水而上至漢中，秦、梁二州刺史所治也，故可以控引。</span>糧運資儲，仰此氣息；所以兵壓漢口，連結數州。今若倂軍圍郢，又分兵前進，魯山必沮沔路，搤吾咽喉；<span class="jiazhu">搤，於革翻。咽，因肩翻。</span>若糧運不通，自然離散，何謂持久？鄧元起近欲以三千兵往取尋陽，彼若懽然知機，一說士足矣；<span class="jiazhu">說，輸芮翻。</span>脫距王師，<span class="jiazhu">脫，或也；脫者，未可必之辭。</span>固非三千兵所能下也。進退無據，未見其可。西陽、武昌，取之卽得；然旣得之，卽應鎭守。欲守兩城，不減萬人，糧儲稱是，卒無所出。<span class="jiazhu">稱，尺證翻。卒，讀曰猝。</span>脫東軍有上者，<span class="jiazhu">上，時掌翻。</span>以萬人攻兩<span class="jiaozhusup">【章：十二行本「兩」作「一」；乙十一行本同；退齋校同。】</span>城，兩城勢不得相救，若我分軍應援，則首尾俱弱；如其不遣，孤城必陷，一城旣沒，諸城相次土崩，天下大事去矣。若郢州旣拔，席卷沿流，<span class="jiazhu">卷，讀曰捲。</span>西陽、武昌自然風靡。何遽分兵散衆，自貽憂患乎！且丈夫舉事欲清天步，<span class="jiazhu">天步，天路也。《詩》云：天步艱難。</span>況擁數州之兵以誅羣小，懸河注火，奚有不滅！豈容北面請救戎狄，以示弱於天下！彼未必能信，徒取醜聲，此乃下計，何謂上策！<span class="jiazhu">蕭衍此計，可謂有英雄之略矣。</span>卿爲我輩白鎭軍：前途攻取，但以見付，事在目中，無患不捷，但借鎭軍靖鎭之耳。」</span><span class="jiazhu">蕭穎冑時爲西臺尙書令，蓋加鎭軍將軍。爲，于僞翻；下祐爲同。</span></p>
<p class="em2 strong">吳子陽等進軍武口。<span class="jiazhu">武口，武湖水出江之口。水上通安陸之延頭，今謂之沙武口。張舜民曰：武口在陽羅洑西北十餘里，距汴京纔十八驛，二廣、湖、湘皆由此而濟。</span>衍命軍主梁天惠等屯漁湖城，唐脩期等屯白陽壘，<span class="jiazhu">時築壘於白陽浦。</span>夾岸待之。子陽進軍加湖。<span class="jiazhu">《考異》曰：《梁·韋叡傳》作<span class="yinhao">「茄湖」</span>。今從《齊》《梁·帝紀》。</span>去郢三十里，傍山帶水，築壘自固。子陽舉烽，城內亦舉火應之；而內外各自保，不能相救。會房僧寄病卒，衆復推助防張樂祖代守魯山。<span class="jiazhu">復，扶又翻；下纂復、祐復同。助防者，使之助城主防守，因以爲稱。樂祖，卽去年張沖所遣助房僧寄者。參考前後，<span class="yinhao">「張」</span>當作<span class="yinhao">「孫」</span>。</span></p>
<p class="em2 strong"><span class="yinwen">14</span>蕭穎冑之初起也，弟穎孚自建康出亡，廬陵民脩靈祐爲之聚兵，得二千人，襲廬陵，克之，內史謝篹奔豫章。<span class="jiazhu">篹，蘇管翻。</span>穎冑遣寧朔將軍范僧簡自湘州赴之，僧簡拔安成，<span class="jiazhu">吳孫晧寶鼎二年，分豫章、廬陵、長沙立安成郡；時屬江州。劉昫曰：吉州安福縣，吳置安成郡。《九域志》：安福縣在吉州西一百二十里。</span>穎冑以僧簡爲安成太守，以穎孚爲廬陵內史。東昏侯遣軍主劉希祖將三千人擊之，南康太守王丹以郡應希祖。<span class="jiazhu">南康，今之贛州。</span>穎孚敗，奔長沙，尋病卒；謝篹復還郡。希祖攻拔安成，殺范僧簡，東昏侯以希祖爲安成內史。脩靈祐復合餘衆攻謝篹，篹敗走。</p>
<p class="em2 strong"><span class="yinwen">15</span>東昏侯作芳樂苑，<span class="jiazhu">樂，音洛。</span>山石皆塗以五采。望民家有好樹、美竹，則毀牆撤屋而徙之；時方盛暑，隨卽枯萎，朝暮相繼。<span class="jiazhu">言徙樹竹者朝夕相繼也。</span>又於苑中立市，使宮人、宦者共爲裨販，<span class="jiazhu">裨，益也。買賤賣貴以自裨益，故曰裨販。</span>以潘貴妃爲市令，東昏侯自爲市錄事，小有得失，妃則予杖；<span class="jiazhu">予，讀曰與。</span>乃敕虎賁不得進大荊、實中荻。<span class="jiazhu">大荊，牡荊也，俗謂之黃荊，以爲箠杖。荻之實中者，以箠人則重而痛楚，虛中者差輕。賁，音奔。</span>又開渠立埭，身自引船，<span class="jiazhu">埭，徒耐翻。</span>或坐而屠肉。又好巫覡，<span class="jiazhu">好，呼到翻。覡，刑狄翻。</span>左右朱光尙詐云見鬼。東昏入樂遊苑，人馬忽驚，以問光尙，對曰：<span class="yinhao">「曏見先帝大嗔，<span class="jiazhu">樂，音洛。先時爲曏。嗔，昌眞翻，怒也。</span>不許數出。」</span><span class="jiazhu">數，所角翻。</span>東昏大怒，拔刀與光尙尋之。旣不見，乃縛菰爲高宗形，<span class="jiazhu">菰，音孤，雕胡也，一名蔣，江南人呼爲茭草。</span>北向斬之，縣首苑門。<span class="jiazhu">縣，讀曰懸。</span></p>
<p class="em2 strong">崔慧景之敗也，巴陵王昭冑、永新侯昭穎出投臺軍，各以王侯還第，心不自安。<span class="jiazhu">昭冑、昭穎投慧景事見上卷上年。永新縣屬安成郡，吳立。</span>竟陵王子良故防閤桑偃爲梅蟲兒軍副，與前巴西太守蕭寅謀立昭冑，昭冑許事克用寅爲尙書左僕射、護軍。<span class="jiazhu">許之以僕射領護軍將軍。</span>時軍主胡松將兵屯新亭，寅遣人說之曰：<span class="yinhao">「須昏人出，<span class="jiazhu">須，待也。以帝昏狂，斥指爲昏人。說，式芮翻。</span>寅等將兵奉昭冑入臺，閉城號令。<span class="jiazhu">將，卽亮翻。</span>昏人必還就將軍，但閉壘不應，則三公不足得也。」</span>松許諾。會東昏新作芳樂苑，經月不出遊。偃等議募健兒百餘人，從萬春門入，突取之，昭冑以爲不可。偃同黨王山沙慮事久無成，以事告御刀徐僧重。寅遣人殺山沙於路，吏於麝幐中得其事。<span class="jiazhu">幐，徒登翻；囊可帶者曰幐。山沙以盛麝香，故曰麝幐，猶今之香袋。</span>昭冑兄弟與偃等皆伏誅。</p>
<p class="em2 strong">雍州刺史張欣泰與弟前始安內史欣時，密謀結胡松及前南譙太守王靈秀、直閤將軍鴻選等誅諸嬖倖，廢東昏。<span class="jiazhu">晉孝武帝僑立南譙郡於淮南。《五代志》：江都郡清流縣，舊置南譙郡。鴻，姓也。《姓譜》：帝鴻氏之後，或曰大鴻之後。《左傳》，衞有鴻聊魋。雍，於用翻。嬖，卑義翻，又博計翻。</span>東昏遣中書舍人馮元嗣監軍救郢；<span class="jiazhu">監，工銜翻。</span>秋，七月，甲午，茹法珍、梅蟲兒及太子右率李居士、制局監楊明泰送之中興堂，<span class="jiazhu">宋孝武帝卽位於新亭，改新亭曰中興堂。茹，音如。率，所律翻。</span>欣泰等使人懷刀於座斫元嗣，頭墜果柈中，<span class="jiazhu">柈，蒲官翻。柈以盛果及魚肉。</span>又斫明泰，破其腹；蟲兒傷數瘡，手指皆墮；居士、法珍等散走還臺。靈秀詣石頭迎建康王寶寅，<span class="jiazhu"><span class="yinhao">「建康王」</span>當作<span class="yinhao">「建安王」</span>。</span>帥城中將吏見力，<span class="jiazhu">見力，見在兵力也。帥，讀曰率。見，賢遍翻。</span>去車輪，載寶寅，文武數百唱警蹕，向臺城，百姓數千人皆空手隨之。欣泰聞事作，馳馬入宮，冀法珍等在外，東昏盡以城中處分見委，表裏相應。旣而法珍得返，處分閉門上仗，不配欣泰兵，鴻選在殿內亦不敢發。寶寅至杜姥宅，日已暝，城門閉。城上人射外人，外人棄寶寅潰去。寶寅亦逃，三日，乃戎服詣草市尉，<span class="jiazhu">臺城六門之外，各有草市，置草市尉司察之。去，羌呂翻。處，昌呂翻。分，扶問翻。上仗，時掌翻。射，而亦翻。</span>尉馳以啓東昏。東昏召寶寅入宮問之，寶寅涕泣稱：<span class="yinhao">「爾日不知何人逼使上車，仍將去，制不自由。」</span><span class="jiazhu">爾日，猶言其日也。上，時掌翻。</span>東昏笑，復其爵位。張欣泰等事覺，與胡松皆伏誅。</p>
<p class="em2 strong"><span class="yinwen">16</span>蕭衍使征虜將軍王茂、軍主曹仲宗等乘水漲以舟師襲加湖，<span class="jiazhu">《考異》曰：《和帝紀》作<span class="yinhao">「王茂先」</span>。今從《梁書》。</span>鼓譟攻之。丁酉，加湖潰，吳子陽等走免，將士殺溺死者萬計，<span class="jiazhu">將，卽亮翻。</span>俘其餘衆而還。<span class="jiazhu">還，從宣翻。</span>於是郢、魯二城相視奪氣。</p>
<p class="em2 strong"><span class="yinwen">17</span>乙巳，柔然犯魏邊。</p>
<p class="em2 strong"><span class="yinwen">18</span>魯山乏糧，軍人於磯頭捕細魚供食，<span class="jiazhu">磯，居希翻。沙聚成磧，水所漸浸曰磯。</span>密治輕船，將奔夏口，<span class="jiazhu">治，直之翻。夏，戶雅翻。</span>蕭衍遣偏軍斷其走路。<span class="jiazhu">斷，音短。</span>丁巳，孫樂祖窘迫，以城降。<span class="jiazhu">降，戶江翻；下同。</span></p>
<p class="em2 strong">己未，東昏侯以程茂爲郢州刺史，薛元嗣爲雍州刺史。<span class="jiazhu">雍，於用翻。</span>是日，茂、元嗣以郢城降。郢城之初圍也，士民男女近十萬口；閉門二百餘日，疾疫流腫，<span class="jiazhu">流腫，言毒氣流注而浮腫也。近，其郢翻。</span>死者什七八，<span class="jiazhu">《考異》曰：《齊·張沖傳》云：<span class="yinhao">「死者七八百家。」</span>按死者不可以家數。今從《梁高祖紀》及《韋叡傳》。</span>積尸牀下而寢其上，比屋皆滿。<span class="jiazhu">比，毗至翻。《周禮》：五家爲比。取其相連比而居也。又毗必翻，次也。</span>茂、元嗣等議出降，<span class="jiazhu">降，戶江翻。</span>使張孜爲書與衍。張沖故吏青州治中房長瑜<span class="jiazhu">明帝時，張沖爲青、冀二州刺史，以房長瑜爲治中。</span>謂孜曰：<span class="yinhao">「前使君忠貫昊天，郎君但當坐守畫一以荷析薪。<span class="jiazhu">畫一，用《漢書》語：蕭何爲法，較若畫一；曹參代之，守而勿失。此取守而勿失之義。《左傳》曰：其父析薪，其子不克負荷。荷，下可翻，又如字。</span>若天運不與；當幅巾待命，下從使君。今從諸人之計，非唯郢州士女失高山之望，亦恐彼所不取也。」</span><span class="jiazhu">《詩》曰：高山仰止。《註》云：有高德則慕而仰之。彼，謂蕭衍。</span>孜不能用。蕭衍以韋叡爲江夏太守，行郢府事，<span class="jiazhu">夏，戶雅翻。</span>收瘞死者而撫其生者，<span class="jiazhu">瘞，於計翻。</span>郢人遂安。</p>
<p class="em2 strong">諸將欲頓軍夏口；衍以爲宜乘勝直指建康，車騎諮議參軍張弘策、寧遠將軍庾域亦以爲然。衍命衆軍卽日上道。緣江至建康，凡磯、浦、村落，軍行宿次、立頓處所，弘策逆爲圖畫，如在目中。<span class="jiazhu">郢、魯未克，蕭衍則違衆議駐兵漢口而不輕進，圖萬全也。郢、魯旣克，衍遽督諸軍直指建康，乘勝勢也。逆爲圖畫者，畫緣江可立頓及次宿之地爲圖，使諸將按之以爲進止。上，時掌翻。</span></p>
<p class="em2 strong"><span class="yinwen">19</span>辛酉，魏大赦。</p>
<p class="em2 strong"><span class="yinwen">20</span>魏安國宣簡侯王肅卒於壽陽，<span class="jiazhu">安國縣，漢屬中山國，晉、魏屬博陵郡。</span>贈侍中、司空。初，肅以父死非命，<span class="jiazhu">王奐死見一百三十八卷武帝永明十一年。</span>四年不除喪。高祖曰：<span class="yinhao">「三年之喪，賢者不敢過。」</span><span class="jiazhu">《記·檀弓》：子夏旣除喪而見，予之琴，和之而不和，彈之而不成聲，作而曰：<span class="yinhao">「哀未忘也，先王制禮而弗敢過也。」</span></span>命肅以祥禫之禮除喪。<span class="jiazhu">朞而小祥，再朞而大祥；大祥之後，中月而禫。鄭氏曰：祥，吉也。禫，澹澹然平安之意。禫，徒感翻。《釋》曰：除服祭名。</span>然肅猶素服、不聽樂終身。</p>
<p class="em2 strong"><span class="yinwen">21</span>汝南民胡文超起兵於灄陽<span class="jiazhu">沈約曰：汝南本沙羨土，晉末，汝南郡民流寓夏口，因立爲汝南縣，爲江夏太守治所。宋白曰：晉汝南郡人流寓夏口，因僑立汝南郡，在潼口；又爲汝南縣，晉末改爲江夏縣，《荊湘記》云，金水北岸有汝南舊城是也。晉惠帝世，立灄陽縣。《晉書·朱伺傳》曰：張昌之亂，安陸人多附昌，唯伺合鄕人討之。昌旣滅，伺部曲以逆順有嫌。求別立縣，遂從之，分安陸東界立灄陽縣，屬江夏郡。灄，書涉翻。時汝南之地已入於魏。蕭子顯《齊志》：司州汝南郡寄治義陽。</span>以應蕭衍，求取義陽、安陸等郡以自效；衍又遣軍主唐脩期攻隨郡，<span class="jiazhu">晉武帝分南陽、義陽立隨郡，屬荊州；宋孝武帝度屬郢州；前廢帝永光元年改屬雍州；明帝泰始五年改爲隨陽郡，還屬郢州；後廢帝元徽四年度屬司州；齊曰隨郡。《五代志》：隨州隨縣，舊置隨郡。</span>皆克之。司州刺史王僧景遣子<span class="jiaozhusup">【章：十二行本「子」下有「貞孫」二字；乙十一行本同；孔本同；張校同，云無註本亦無。】</span>爲質於衍，司部悉平。<span class="jiazhu">司部，謂司州所部領諸郡。質，音致。</span></p>
<p class="em2 strong">崔慧景之死也，其少子偃爲始安內史，逃潛得免。<span class="jiazhu">少，詩照翻。</span>及西臺建，以偃爲寧朔將軍。偃詣公車門上書曰：<span class="yinhao">「臣竊惟高宗之孝子忠臣而昏主之亂臣賊子者，江夏王與陛下，先臣與鎭軍是也；<span class="jiazhu">慧景旣死，江夏王寶玄併誅，事見上卷上年。夏，戶雅翻。</span>雖成敗異術而所由同方。陛下初登至尊，與天合符；天下纖芥之屈，尙望陛下申之，況先帝之子、陛下之兄，所行之道，卽陛下所由哉！此尙不恤，其餘何冀！今不可幸小民之無識而罔之；<span class="jiazhu">以非道欺人謂之罔。</span>若使曉然知情節，相帥而逃，陛下將何以應之哉！」</span><span class="jiazhu">帥，讀曰率。</span>事寢不報。偃又上疏曰：<span class="yinhao">「近冒陳江夏之冤，非敢以父子之親而傷至公之義，誠不曉聖朝所以然之意。若以狂主雖狂，實是天子，江夏雖賢，實是人臣，先臣奉人臣逆人君爲不可，未審今之嚴兵勁卒直指象魏者，<span class="jiazhu">象魏，闕也。</span>其故何哉！臣所以不死，苟存視息，<span class="jiazhu">人目不能視，氣不復息，則死矣。</span>非有他故，所以待皇運之開泰，申忠魂之枉屈。今皇運已開泰矣，而死社稷者返爲賊臣；臣何用此生於陛下之世矣！臣謹按鎭軍將軍臣穎冑、中領軍臣詳，皆社稷之臣也，同知先臣股肱江夏，匡濟王室，天命未遂，主亡與亡；而不爲陛下瞥然一言。<span class="jiazhu">瞥，普蔑翻，暫見也。爲，于僞翻。</span>知而不言，不忠；不知而不言，不智也。如以先臣遣使，江夏斬之；則征東之驛使，何爲見戮？陛下斬征東之使，實詐山陽；<span class="jiazhu">斬王天虎以詐山陽事見上卷上年。使，疏吏翻。</span>江夏違先臣之請，實謀孔矜。<span class="jiazhu">事亦見上卷上年。</span>天命有歸，故事業不遂耳。臣所言畢矣，乞就湯鑊！然臣雖萬沒，猶願陛下必申先臣。何則？惻愴而申之，則天下伏；不惻愴而申之，則天下叛。先臣之忠，有識所知，南、董之筆，千載可期，<span class="jiazhu">南、董，謂齊南史、晉董狐也。崔杼弒齊莊公，太史書曰：<span class="yinhao">「崔杼弒其君。」</span>崔子殺之。其弟嗣書而死者二人；其弟又書，乃舍之。南史氏聞太史盡死，執簡以往。聞旣書矣，乃還。晉趙盾弟穿弒靈公。董狐以盾不討賊，書曰：<span class="yinhao">「趙盾弒其君，」</span>以示於朝。孔子曰：<span class="yinhao">「董狐，古之良史也，書法不隱。」</span>載，子亥翻。</span>亦何待陛下屈申而爲褒貶！然小臣惓惓之愚，爲陛下計耳。」</span>詔報曰：<span class="yinhao">「具知卿惋切之懷，今當顯加贈諡。」</span>偃尋下獄死。<span class="jiazhu">惓，逵員翻。惋，烏貫翻。下，遐嫁翻。</span></p>
<p class="em2 strong"><span class="yinwen">22</span>八月，丁卯，東昏侯以輔國將軍申冑監豫州事；辛未，以光祿大夫張瓌鎭石頭。<span class="jiazhu">監，工銜翻。瓌，古回翻。</span></p>
<p class="em2 strong"><span class="yinwen">23</span>初，東昏侯遣陳伯之鎭江州，以爲吳子陽等聲援。子陽等旣敗，蕭衍謂諸將曰：<span class="yinhao">「用兵未必須實力，所聽威聲耳。今陳虎牙狼狽奔歸，尋陽人情理當恟懼，<span class="jiazhu">恟，許拱翻。</span>可傳檄而定也。」</span>乃命搜俘囚，得伯之幢主蘇隆之，<span class="jiazhu">幢，傳江翻。</span>厚加賜與，使說伯之，許卽用爲安東將軍、江州刺史。<span class="jiazhu">卽，就也。說，式芮翻；下同。</span>伯之遣隆之返命，雖許歸附，而云<span class="yinhao">「大軍未須遽下。」</span>衍曰：<span class="yinhao">「伯之此言，意懷首鼠。<span class="jiazhu">《漢書》：田蚡曰：首鼠兩端。服虔《註》云：首鼠，一前一卻也。</span>及其猶豫，急往逼之，計無所出，勢不得不降。」</span><span class="jiazhu">降，戶江翻。</span>乃命鄧元起引兵先下，楊公則徑掩柴桑，<span class="jiazhu">柴桑，漢縣，屬豫章郡，晉屬武昌郡；晉惠帝立尋陽郡，治柴桑。《五代志》曰：江州湓城縣，舊曰柴桑。杜佑曰：今尋陽縣南楚城驛，舊柴桑縣也。</span>衍與諸將以次進路。元起將至尋陽，<span class="jiazhu">今江州德化縣，六朝之尋陽也。</span>伯之收兵退保湖口，<span class="jiazhu">湖口，彭蠡湖入江之口也，今江州湖口縣卽其地。</span>留陳虎牙守湓城。選曹郎吳興沈瑀說伯之迎衍。<span class="jiazhu">選，須絹翻。瑀，音禹。</span>伯之泣曰：<span class="yinhao">「余子在都，不能不愛。」</span>瑀曰：<span class="yinhao">「不然。人情匈匈，<span class="jiazhu">毛晃曰：匈匈，諠擾之意。《漢書·高帝紀》：天下匈匈勞苦。又匈匈，讙議之聲。《荀子》：君子不爲小人之匈匈而易其行。匈匈，《漢書》無音，《荀子》有平、去二音。</span>皆思改計；若不早圖，衆散難合。」</span>丙子，衍至尋陽，伯之束甲請罪。初，新蔡太守席謙，<span class="jiazhu">蕭子顯《齊志》，江州有南新蔡郡，豫州有北新蔡郡。以《五代志》考之，北新蔡當置於今光州界。</span>父恭祖<span class="jiaozhusup">【章：十二行本「祖」作「穆」；乙十一行本同。】</span>爲鎭西司馬，爲魚復侯子響所殺。<span class="jiazhu">事見一百三十七卷武帝永明八年。復，音腹。</span>謙從伯之鎭尋陽，聞衍東下，曰：<span class="yinhao">「我家世忠貞，有殞不二。」</span>伯之殺之。乙卯，以伯之爲江州刺史，虎牙爲徐州刺史。</p>
<p class="em2 strong"><span class="yinwen">24</span>魯休烈、蕭璝破劉孝慶等於峽口，任漾之戰死。休烈等進至上明，江陵大震。蕭穎冑恐，馳告蕭衍，令遣楊公則還援根本。衍曰：<span class="yinhao">「公則今泝流上江陵，雖至，何能及事！休烈等烏合之衆，尋自退散，正須少時持重耳。<span class="jiazhu">上，時掌翻。少，詩紹翻。</span>良須兵力，<span class="jiazhu">良，信也。</span>兩弟在雍，<span class="jiazhu">謂蕭偉總雍州事，憺守壘城也。雍，於用翻。</span>指遣往徵，<span class="jiazhu">指，謂上指。徵，徵兵也。</span>不爲難至。」</span>穎冑乃遣<span class="jiaozhusup">【章：十二行本「遣」下有「軍主」二字；乙十一行本同；退齋校同。】</span>蔡道恭假節屯上明以拒蕭璝。</p>
<p class="em2 strong"><span class="yinwen">25</span>辛巳，東昏侯以太子左率李居士總督西討諸軍事，屯新亭。<span class="jiazhu">左率，左衞率也。</span></p>
<p class="em2 strong"><span class="yinwen">26</span>九月，乙未，詔蕭衍若定京邑，得以便宜從事。衍留驍騎將軍鄭紹叔守尋陽，<span class="jiazhu">驍，堅堯翻。騎，奇寄翻。</span>與陳伯之引兵東下，謂紹叔曰：<span class="yinhao">「卿，吾之蕭何、寇恂也。<span class="jiazhu">漢高祖委蕭何以關中，光武任寇恂以河內，使給餽餉事，並見《漢紀》。</span>前塗不捷，我當其咎；糧運不斷，卿任其責。」</span>紹叔流涕拜辭。比克建康，<span class="jiazhu">比，必利翻，及也。</span>紹叔督江、湘糧運，未嘗乏絕。</p>
<p class="em2 strong"><span class="yinwen">27</span>魏司州牧廣陽王嘉請築洛陽三百二十三坊，各方三百步，曰：<span class="yinhao">「雖有暫勞，姦盜永息。」</span>丁酉，詔發畿內夫五萬人築之，四旬而罷。</p>
<p class="em2 strong"><span class="yinwen">28</span>己亥，魏立皇后于氏。后，征虜將軍勁之女；勁，烈之弟也。自祖父栗磾以來，<span class="jiazhu">于栗磾，魏開國功臣。磾，丁奚翻。</span>累世貴盛，一皇后，四贈公，三領軍，二尙書令，三開國公。</p>
<p class="em2 strong"><span class="yinwen">29</span>甲申，東昏侯以李居士爲江州刺史，冠軍將軍王珍國爲雍州刺史，建安王寶寅爲荊州刺史，輔國將軍申冑監郢州，龍驤將軍扶風馬仙琕監豫州，<span class="jiazhu">冠，古玩翻。雍，於用翻。驤，思將翻。琕，部田翻。</span>驍騎將軍徐元稱監徐州軍事。珍國，廣之之子也。<span class="jiazhu">王廣之歷事高、武、明三帝。</span>是日，蕭衍前軍至蕪湖；申冑軍二萬人棄姑孰走，衍進軍，據之。戊申，東昏侯以後軍參軍蕭璝爲司州刺史，前輔國將軍魯休烈爲益州刺史。</p>
<p class="em2 strong"><span class="yinwen">30</span>蕭衍之克江、郢也，東昏遊騁如舊，謂茹法珍曰：<span class="yinhao">「須來至白門前，當一決。」</span><span class="jiazhu">騁，丑郢翻。茹，音如。須，待也。白門，建康城西門也；西方色白，故以爲稱。一決，言一戰以決勝負也。</span>衍至近道，乃聚兵爲固守之計，簡二尙方、二冶囚徒以配軍；<span class="jiazhu">建康有左、右二尙方，東、西二冶。</span>其不可活者，於朱雀門內日斬百餘人。</p>
<p class="em2 strong">衍遣曹景宗等進頓江寧。<span class="jiazhu">沈約曰：晉武帝太康元年，分秣陵立臨江縣，二年，更名江寧，其治所蓋臨江濱。《金陵覽古》云：新亭去江寧十里。</span>丙辰，李居士自新亭選精騎一千至江寧。<span class="jiazhu">騎，奇寄翻。</span>景宗始至，營壘未立，且師行日久，器甲穿弊。居士望而輕之，鼓譟直前薄之；景宗奮擊，破之，因乘勝而前，徑至皁莢橋。於是王茂、鄧元起、呂僧珍進據赤鼻邏，<span class="jiazhu">邏，郎佐翻。</span>新亭城主江道林引兵出戰，衆軍擒之於陳。<span class="jiazhu">陳，讀曰陣。</span>衍至新林，命王茂進據越城，鄧元起據道士墩，<span class="jiazhu">墩，音敦。</span>陳伯之據籬門，<span class="jiazhu">陳伯之蓋據西籬門。</span>呂僧珍據白板橋。<span class="jiazhu">據陶弘景書，板橋時屬江寧縣界。按板橋市今在建康府城之西，江寧鎭北。</span>李居士覘知僧珍衆少，帥銳卒萬人直來薄壘。<span class="jiazhu">覘，丑廉翻，又丑豔翻。少，詩沼翻。帥，讀曰率。</span>僧珍曰：<span class="yinhao">「吾衆少，不可逆戰，可勿遙射，須至塹裏，當倂力破之。」</span>俄而皆越塹拔栅。<span class="jiazhu">塹，七豔翻。</span>僧珍分人上城，矢石俱發，自帥馬步三百人出其後，城上復踰城而下，內外奮擊，居士敗走，獲其器甲不可勝計。<span class="jiazhu">上，時掌翻。復，扶又翻。下，遐嫁翻。勝，音升。</span>居士請於東昏侯，燒南岸邑屋以開戰場，自大航以西，新亭以北皆盡。衍諸弟皆自建康自拔赴軍。<span class="jiazhu">衍諸弟亡匿於建康里巷，事見上卷上年。</span></p>
<p class="em2 strong">冬，十月，甲戌，東昏侯遣征虜將軍王珍國、軍主胡虎牙將精兵十萬餘人陳於朱雀航南，宦官王寶孫持白虎旛督戰，開航背水，以絕歸路。衍軍小卻，王茂下馬，單刀直前，其甥韋欣慶執鐵纏矟以翼之，<span class="jiazhu">鐵纏矟，以鐵線纏矟把。齊武陵王晃有銀纏矟。將，卽亮翻。陳，讀曰陣；下突陳同。背，蒲妹翻。纏，直彥翻。矟，色角翻。</span>衝擊東軍，應時而陷。曹景宗縱兵乘之，呂僧珍縱火焚其營，將士皆殊死戰，鼓譟震天地。珍國等衆軍不能抗，王寶孫切罵諸將帥，<span class="jiazhu">帥，所類翻。</span>直閤將軍席豪發憤，突陣而死。豪，驍將也，旣死，士卒土崩，赴淮死者無數，積尸與航等，後至者乘之而濟。於是東昏侯諸軍望之皆潰。<span class="jiazhu">據《齊書》云：朱爵諸軍望之皆潰。蓋東昏侯自登朱爵門督戰也。</span>衍軍長驅至宣陽門，諸將移營稍前。</p>
<p class="em2 strong">陳伯之屯西明門，<span class="jiazhu">西明門，建康城西門也。</span>每城中有降人出，伯之輒呼與耳語。<span class="jiazhu">耳語，附耳而語也。降，戶江翻；下同。</span>衍恐其復懷翻覆，密語伯之曰：<span class="yinhao">「聞城中甚忿卿舉江州降，欲遣刺客中卿，宜以爲慮。」</span><span class="jiazhu">復，扶又翻。語，牛倨翻。中，竹仲翻。</span>伯之未之信。會東昏侯將鄭伯倫來降，衍使伯倫過伯之，謂曰：<span class="yinhao">「城中甚忿卿，欲遣信誘卿以封賞，<span class="jiazhu">誘，音酉。</span>須卿復降，當生割卿手足；卿若不降，復欲遣刺客殺卿。宜深爲備。」</span>伯之懼，自是始無異志。<span class="jiazhu">蕭衍之使鄭伯倫，此《孫子》五間所謂因間也。須，持也。復，扶又翻。</span></p>
<p class="em2 strong">戊寅，東昏寧朔將軍徐元瑜以東府城降。青、冀二州刺史桓和入援，屯東宮。己卯，和詐東昏，云出戰，因以其衆來降。光祿大夫張瓌棄石頭還宮。李居士以新亭降於衍，琅邪城主張木亦降。壬午，衍鎭石頭，命諸軍攻六門。東昏燒門內營署、官府，驅逼士民，悉入宮城，閉門自守。衍命諸軍築長圍守之。<span class="jiazhu">守，式又翻。《考異》曰：《齊·帝紀》與《梁·帝紀》敍此事先後多不同。按《齊紀》皆有甲子，今用《梁紀》事，以《齊紀》甲子次之。</span></p>
<p class="em2 strong">楊公則屯領軍府壘北樓，與南掖門相對，嘗登樓望戰。城中遙見麾蓋，以神鋒弩射之，矢貫胡牀，左右失色。公則曰：<span class="yinhao">「幾中吾腳！」</span>談笑如初。<span class="jiazhu">射，而亦翻。幾，居依翻。中，竹仲翻。</span>東昏夜選勇士攻公則栅，軍中驚擾；公則堅臥不起，徐命擊之，東昏兵乃退。公則所領皆湘州人，素號怯懦，城中輕之，每出盪，輒先犯公則壘；公則獎厲軍士，克獲更多。</p>
<p class="em2 strong">先是，東昏遣軍主左僧慶屯京口，常僧景屯廣陵，李叔獻屯瓜步；及申冑自姑孰奔歸，使屯破墩，<span class="jiazhu">據《梁書·鄱陽王恢傳》，破墩，卽破岡，在曲阿界，秦始皇所鑿也。先，悉薦翻。墩，音敦。</span>以爲東北聲援。至是，衍遣使曉諭，皆帥其衆來降。<span class="jiazhu">史言東昏唯孤城自守。使，疏吏翻。帥，讀曰率。</span>衍遣弟輔國將軍秀鎭京口，輔國將軍恢鎭破墩，從弟寧朔將軍景鎭廣陵。<span class="jiazhu">景本名昺，李延壽作《南史》，避唐廟諱，改昺爲景，《通鑑》因之。</span></p>
<p class="em2 strong"><span class="yinwen">31</span>十一月，丙申，魏以驃騎大將軍穆亮爲司空；<span class="jiazhu">驃，匹妙翻。騎，奇寄翻。</span>丁酉，以北海王詳爲太傅，領司徒。初，詳欲奪彭城王勰司徒，<span class="jiazhu">勰，音協。</span>故譖而黜之；旣而畏人議己，故但爲大將軍，至是乃居之。詳貴盛翕赫，將作大匠王遇多隨詳所欲，私以官物給之。<span class="jiazhu">李延壽曰：王遇本馮翊李潤鎭羌，其先爲羌中強族，自云姓王，後改爲鉗耳氏，至魏宣武時，復改爲王。坐事腐刑，累遷吏部尙書，爵宕昌公。</span>司徒長史于忠責遇於詳前曰：<span class="yinhao">「殿下，國之周公，阿衡王室，<span class="jiazhu">阿衡，謂如伊尹也。鄭玄曰：阿，倚也；衡，平也。伊尹湯所依倚以取平，故以爲官名。</span>所須材用，自應關旨；<span class="jiazhu">關旨，謂關上旨也。</span>何至阿諛附勢，損公惠私也！」</span>遇旣踧踖，<span class="jiazhu">踧，昌六翻。踖，資昔翻。踧踖，恭而不自安之貌。</span>詳亦慙謝。忠每以鯁直爲詳所忿，嘗罵忠曰：<span class="yinhao">「我憂在前見爾死，不憂爾見我死時也！」</span>忠曰：<span class="yinhao">「人生於世，自有定分；<span class="jiazhu">分，扶問翻。</span>若應死於王手，避亦不免；若其不爾，王不能殺！」</span>忠以討咸陽王禧功，封魏郡公，遷散騎常侍，兼武衞將軍。<span class="jiazhu">散，悉亶翻。騎，奇寄翻。</span>詳因忠表讓之際，密勸魏主以忠爲列卿，令解左右，<span class="jiazhu">常侍、武衞之職，常在天子左右。</span>聽其讓爵。於是詔停其封，優進太府卿。<span class="jiazhu">詳能以計疎于忠，而不知高肇已制其後矣。</span></p>
<p class="em2 strong"><span class="yinwen">32</span>巴東獻武公蕭穎冑以蕭璝與蔡道恭相持不決，憂憤成疾；<span class="jiazhu">蕭穎冑以蕭衍東伐，所向戰克，而己輔南康居江陵，近不能制蕭璝；外無以服姦雄之心而內有肘腋之寇，此其所以憂憤成疾也。璝，古回翻。</span>壬午，卒。<span class="jiazhu">卒，子恤翻。</span>夏侯詳祕之，使似其書者假爲敎命，密報蕭衍，衍亦祕之。詳徵兵雍州，蕭偉遣蕭憺將兵赴之。璝等聞建康已危，衆懼而潰，璝及魯休烈皆降。乃發穎冑喪，贈侍中、丞相，於是衆望盡歸於衍。夏侯詳請與蕭憺共參軍國，詔以詳爲侍中、尙書右僕射，尋除使持節、撫軍將軍、荊州刺史。詳固讓于憺，乃以憺行荊州府州軍。<span class="jiaozhusup">【章：十二行本「軍」作「事」；乙十一行本同。】</span><span class="jiazhu">豈特衆望歸衍哉，西臺之權又歸於憺矣。憺，徒敢翻，又徒濫翻。使，疏吏翻。</span></p>
<p class="em2 strong"><span class="yinwen">33</span>魏改築圜丘於伊水之陽；<span class="jiazhu">齊明帝建武二年，魏孝文定圜丘於委粟山，今改之。《水經》：伊水出南陽縣西荀渠山，東北過陸渾新城縣，又東北過伊闕中，又東北至洛陽縣南而北入于洛。魏蓋立圜丘於洛陽之南，伊水之北。</span>乙卯，始祀於其上。</p>
<p class="em2 strong"><span class="yinwen">34</span>魏鎭南將軍元英上書曰：<span class="yinhao">「蕭寶卷荒縱日甚，虐害無辜。<span class="jiazhu">卷，讀曰捲。</span>其雍州刺史蕭衍東伐秣陵，掃土興兵，順流而下；唯有孤城，更無重衞，<span class="jiazhu">此謂襄陽空虛也。</span>乃皇天授我之日，曠世一逢之秋；此而不乘，將欲何待！臣乞躬帥步騎三萬，直指沔陰，<span class="jiazhu">襄陽在沔南；水南爲陰。帥，讀曰率。</span>據襄陽之城，斷黑水之路。<span class="jiazhu">斷，丁管翻。《水經註》：黑水出南鄭北山，南流入漢。諸葛亮《牋》云：朝發南鄭，暮宿黑水，四五十里。英蓋謂得襄陽，則梁州之路斷也。</span>昏虐君臣，自相魚肉；我居上流，威震遐邇。長驅南出，進拔江陵，則三楚之地一朝可收，<span class="jiazhu">太史公曰：楚有三：俗自淮、沛、陳、汝南、南郡，此西楚也；彭城以東，東海、吳、廣陵，此東楚也；衡山、九江、江南、豫章、長沙，此南楚也。</span>岷、蜀之道自成斷絕。<span class="jiazhu">若取荊、湘，則岷、蜀趣建康之道亦絕矣。</span>又命揚、徐二州聲言俱舉，<span class="jiazhu">魏揚州治壽陽，徐州治彭城。</span>建業窮蹙，魚游釜中，可以齊文軌而大同，混天地而爲一。伏惟陛下獨決聖心，無取疑議；此期脫爽，<span class="jiazhu">爽，差也。</span>幷吞無日。」</span>事寢不報。</p>
<p class="em2 strong">車騎大將軍源懷上言：<span class="yinhao">「蕭衍內侮，寶卷孤危，廣陵、淮陰等戍皆觀望得失。斯實天啓之期，幷吞之會；宜東西齊舉，以成席卷之勢。若使蕭衍克濟，上下同心，豈唯後圖之難，亦恐揚州危逼。何則？壽春之去建康纔七百里，<span class="jiazhu">魏置揚州於壽春，見上卷上年。</span>山川水陸，皆彼所諳。<span class="jiazhu">諳，烏含翻。</span>彼若內外無虞，君臣分定，乘舟藉水，倐忽而至，未易當也。<span class="jiazhu">分，扶問翻。易，弋豉翻。</span>今寶卷都邑有土崩之憂，邊城無繼援之望，廓清江表，正在今日。」</span>魏主乃以任城王澄爲都督淮南諸軍事、鎭南大將軍、開府儀同三司、揚州刺史，使爲經略；旣而不果。<span class="jiazhu">使魏從二臣之計，畫江爲境，不待侯景之亂也。任，音壬。</span>懷，賀之子也。<span class="jiazhu">源賀，禿髮傉檀之子，入魏，賜姓源氏。</span></p>
<p class="em2 strong">東豫州刺史田益宗上表曰：<span class="yinhao">「蕭氏亂常，君臣交爭，江外州鎭，中分爲兩，<span class="jiazhu">謂西陽以西盡歸蕭衍，歷陽以下猶屬建康也。</span>東西抗峙，已淹歲時。民庶窮於轉輸，甲兵疲於戰鬬，事救於目前，力盡於麾下，無暇外維州鎭，綱紀庶方，藩城棋立，孤存而已。不乘機電掃，廓彼蠻疆，恐後之經略，未易於此。<span class="jiazhu">易，以豉翻。</span>且壽春雖平，三面仍梗，鎭守之宜，實須豫設。義陽差近淮源，利涉津要，朝廷行師，必由此道。<span class="jiazhu">《水經》：淮水出南陽平氏縣胎簪山，東北過桐柏山，又東逕義陽縣，故曰義陽差近淮源。淮源淺狹，魏人行師以此地爲利涉津要。</span>若江南一平，有事淮外，<span class="jiazhu">謂若蕭衍平定江南，勢必用兵淮外。</span>須乘夏水汎長，列舟長淮；<span class="jiazhu">此謂江南用兵之常勢。汎長，知兩翻。</span>師赴壽春，須從義陽之北，<span class="jiazhu">此謂魏師赴壽春之路。</span>便是居我喉要，<span class="jiazhu">謂義陽也。</span>在慮彌深。義陽之滅，今實時矣。度彼不過須精卒一萬二千；<span class="jiazhu">度，徒洛翻。</span>然行師之法，貴張形勢。請使兩荊之衆西擬隨、雍，<span class="jiazhu">兩荊，謂魏置荊州於穰城、東荊州於沘陽也。隨、雍，謂隨郡、襄陽也。雍，於用翻。</span>揚州之卒頓于建安，得捍三關之援；然後二豫之軍直據南關，對抗延頭，<span class="jiazhu">二豫，謂魏置豫州於汝南、東豫州於新息也。南關，謂陰山關。延頭，在安陸界。</span>遣一都督總諸軍節度，季冬進師，迄于春末，不過十旬，克之必矣。」</span><span class="jiazhu">《考異》曰：《益宗傳》曰：<span class="yinhao">「世宗納之，遣元英攻義陽。」</span>按英攻義陽在景明四年八月。此表言蕭氏君臣交爭，則是梁武攻東昏時。蓋益宗建策於今日，而行於後年耳。</span>元英又奏稱：<span class="yinhao">「今寶卷骨肉相殘，藩鎭鼎立。義陽孤絕，密邇王土，內無兵儲之固，外無糧援之期，此乃欲焚之鳥，不可去薪，<span class="jiazhu">去，羌呂翻。</span>授首之寇，豈容緩斧！若失此不取，豈唯後舉難圖，亦恐更爲深患。今豫州刺史司馬悅已戒嚴垂發，東豫州刺史田益宗兵守三關，請遣軍司爲之節度。」</span>魏主乃遣直寢羊靈引爲軍司。<span class="jiazhu">直寢，因直寢殿以爲官稱。</span>益宗遂入寇。建寧太守黃天賜與益宗戰于赤亭，<span class="jiazhu">宋有建寧左郡，孝武大明八年，省建寧左郡爲建寧縣，屬西陽郡，後復爲郡。《隋志》：黃州麻城縣，舊置建寧郡。又，宋文帝元嘉二十五年，以豫部蠻民置二十八縣，赤亭其一也。《水經註》：舉水自湖陂城南流，逕赤亭下，謂之赤亭水。西陽五水蠻，赤亭其一也。</span>天賜敗績。<span class="jiazhu">《考異》曰：《魏·帝紀》：<span class="yinhao">「七月乙未，田益宗破蕭寶卷將黃天賜於赤亭。」</span>《田益光傳》：<span class="yinhao">「景明初，蕭衍遣軍主吳子陽帥衆寇三關，益宗遣光城太守梅與之據長風城逆擊子陽，大破之，斬獲千餘級。」</span>按吳子陽乃東昏將，非衍將也。且衍方與東昏相拒，何暇寇魏三關！此必《益宗傳》誤。<span class="yinhao">「益光傳」</span>當作<span class="yinhao">「益宗傳」</span>。</span></p>
<p class="em2 strong"><span class="yinwen">35</span>崔慧景之逼建康也，東昏侯拜蔣子文爲假黃鉞、使持節、相國、太宰、大將軍、錄尙書事、揚州牧、鍾山王；<span class="jiazhu">使，疏吏翻。</span>及衍至，又尊子文爲靈帝，迎神像入後堂，使巫禱祀求福。及城閉，城中軍事悉委王珍國；兗州刺史張稷入衞京師，以稷爲珍國之副。稷，瓌之弟也。<span class="jiazhu">張瓌時爲光祿大夫。</span></p>
<p class="em2 strong">時城中實甲猶七萬人，東昏素好軍陳，與黃門、刀敕及宮人於華光殿前習戰鬬，詐作被創勢，使人以板掆去，用爲厭勝。<span class="jiazhu">好，呼到翻。陳，讀曰陣。被，皮義翻。創，初良翻。掆，音岡。厭，於叶翻，又於琰翻。</span>常於殿中戎服、騎馬出入，以金銀爲鎧冑，具裝飾以孔翠。<span class="jiazhu">孔翠，孔雀、翡翠也。鎧，苦亥翻。</span>晝眠夜起，一如平常。聞外鼓叫聲，被大紅袍，登景陽樓屋上望之，<span class="jiazhu">今建康法寶寺，景陽樓故基也。被，皮義翻。</span>弩幾中之。<span class="jiazhu">幾，居依翻。中，竹仲翻。</span></p>
<p class="em2 strong">始，東昏與左右謀，以爲陳顯達一戰卽敗，崔慧景圍城尋走，謂衍兵亦然，敕太官辦樵、米爲百日調而已。<span class="jiazhu">調，徒釣翻，算度也。</span>及大桁之敗，衆情兇懼。<span class="jiazhu">兇，凶勇翻。</span>茹法珍等恐士民逃潰，故閉城不復出兵。<span class="jiazhu">復，扶又翻。</span>旣而長圍已立，塹栅嚴固；然後出盪，屢戰不捷。<span class="jiazhu">塹，士豔翻。</span></p>
<p class="em2 strong">東昏尤惜金錢，不肯賞賜；法珍叩頭請之，東昏曰：<span class="yinhao">「賊來獨取我耶！何爲就我求物！」</span>後堂儲數百具榜，<span class="jiazhu">榜，比朗翻，木片也。</span>啓爲城防；東昏欲留作殿，竟不與。又督御府作三百人精仗，待圍解以擬屛除，<span class="jiazhu">屛，必郢翻。</span>金銀雕鏤雜物，倍急於常。衆皆怨怠，不爲致力。外圍旣久，城中皆思早亡，莫敢先發。</p>
<p class="em2 strong">茹法珍、梅蟲兒說東昏曰：<span class="jiazhu">鏤，盧侯翻。爲，于僞翻。說，式芮翻。</span><span class="yinhao">「大臣不留意，使圍不解，宜悉誅之。」</span>王珍國、張稷懼禍，珍國密遣所親獻明鏡於蕭衍，衍斷金以報之。<span class="jiazhu">鏡所以照物；獻鏡者，欲衍照其心也。《易·大傳》曰：二人同心，其利斷金。故衍取以爲報。斷，丁亂翻；王肅丁管翻。</span>兗州中兵參軍<span class="jiaozhusup">【章：十二行本「軍」下有「馮翊」二字；乙十一行本同。】</span>張齊，稷之腹心也，珍國因齊密與稷謀，同弒東昏。齊夜引珍國就稷，造膝定計，<span class="jiazhu">造，七到翻。造，至也。對席而坐，兩下促席俱前至膝，以定密謀，故曰造膝定計。</span>齊自執燭；又以計告後閤舍人錢強。<span class="jiazhu">後閤舍人，蓋江左所置，使主殿後閤者也。按後閤舍人，常在宮中，觀徐龍駒事可見。</span>十二月，丙寅夜，強密令人開雲龍門，珍國、稷引兵入殿，御刀豐勇之爲內應。<span class="jiazhu">豐勇之，右衞軍人，爲東昏所委任。《姓譜》：豐姓，鄭七穆子豐之後。</span>東昏在含德殿作笙歌，寢未熟，聞兵入，趨出北戶，欲還後宮，門已閉。宦者黃泰平刀傷其膝，仆地，張齊斬之。<span class="jiazhu">東昏時年十九。</span>稷召尙書右僕射王亮等列坐殿前西鍾下，令百僚署牋，以黃油裹東昏首，<span class="jiazhu">黃絹施油可以禦雨，謂之黃油。以黃油裹物，表可見裏，蓋欲蕭衍易於審視也。</span>遣國子博士范雲等送詣石頭。<span class="jiazhu">《考異》曰：《南史·王亮傳》曰：<span class="yinhao">「張稷等議立湘東嗣王寶晊。領軍王瑩曰：『城門已久，人情離解，征東在近，何不諮問！』」</span>按時和帝已立，稷等知建康不可守，故弒東昏，豈敢復議立寶晊！今從《齊紀》。</span>右衞將軍王志歎曰：<span class="yinhao">「冠雖弊，何可加足！」</span>取庭中樹葉挼服之，<span class="jiazhu">挼，奴禾翻，兩手相切摩也；今俗語云挼莎。</span>僞悶，不署名。衍覽牋無志名，心嘉之。亮，瑩之從弟；志，僧虔之子也。<span class="jiazhu">王瑩，蕭衍引爲相國左長史。王僧虔，齊初位登台司。</span>衍與范雲有舊，<span class="jiazhu">衍與雲同遊竟陵西邸，見一百三十六卷武帝永明二年。</span>卽留參帷幄。王亮在東昏朝，以依違取容。蕭衍至新林，百僚皆間道送款，<span class="jiazhu">朝，直遙翻。間，古莧翻。</span>亮獨不遣。東昏敗，亮出見衍，衍曰：<span class="yinhao">「顚而不扶，安用彼相！」</span>亮曰：<span class="yinhao">「若其可扶，明公豈有今日之舉！」</span><span class="jiazhu">《論語》，孔子曰：<span class="yinhao">「危而不持，顚而不扶，則將焉用彼相矣。」</span>衍引以詰王亮。</span>城中出者，或被劫剝。楊公則親帥麾下陳於東掖門，衞送公卿士民，故出者多由公則營焉。<span class="jiazhu">彼，皮義翻。帥，讀曰率。</span>衍使張弘策先入清宮，封府庫及圖籍。于時城內珍寶委積，弘策禁勒部曲，秋毫無犯。收潘妃及嬖臣茹法珍、梅蟲兒、王咺之等四十一人皆屬吏。<span class="jiazhu">陳，讀曰陣。茹，音如。咺，況晚翻。屬，之欲翻。</span></p>
<p class="em2 strong"><span class="yinwen">36</span>初，海陵王之廢也，<span class="jiazhu">事見一百三十九卷明帝建武元年。</span>王太后出居鄱陽王故第，號宣德宮。乙<span class="jiaozhusup">【章：十二行本「乙」作「己」；乙十一行本同。】</span>巳，蕭衍以宣德太后令追廢涪陵王爲東昏侯，<span class="jiazhu">涪，音浮。</span>褚后及太子誦並爲庶人。以衍爲中書監、大司馬、錄尙書事、驃騎大將軍、揚州刺史，封建安郡公，依晉武陵王遵承制故事，百僚致敬；<span class="jiazhu">不待西臺詔命而以宣德太后令高自署置，蕭衍之心，路人所知也，豈必待范雲、沈約發其端哉？武陵王遵事，見一百一十三卷晉安帝元興三年。</span>以王亮爲長史。壬申，更封建安王寶寅爲鄱陽王。<span class="jiazhu">更，工衡翻。</span>癸酉，以司徒、揚州刺史晉安王寶義爲太尉，領司徒。</p>
<p class="em2 strong">己卯，衍入屯閱武堂，下令大赦。又下令：<span class="yinhao">「凡昏制謬賦、淫刑濫役外，可詳檢前原，悉皆除盪；<span class="jiazhu"><span class="yinhao">「原」</span>，《南史》作<span class="yinhao">「源」</span>。前源，謂日前興事之源也。<span class="yinhao">「盪」</span>字作<span class="yinhao">「蕩」</span>，音徒朗翻。</span>其主守散失諸所損耗，精立科條，咸從原例。」</span><span class="jiazhu">原，赦也。守，式又翻。</span>又下令：<span class="yinhao">「通檢尙書衆曹，東昏時諸諍訟失理<span class="jiazhu">諍，讀曰爭。</span>及主者淹停不時施行者，精加訊辯，依事議奏。」</span><span class="jiazhu">訊，問也。《王制》：三訊然後制刑。辯，別白也。《左傳》曰：子辭，君必辯焉。辯，兵免翻。</span>又下令：<span class="yinhao">「收葬義師，瘞逆徒之死亡者。」</span><span class="jiazhu">瘞，一計翻。</span>潘妃有國色，衍欲留之，以問侍中、領軍將軍王茂，茂曰：<span class="yinhao">「亡齊者此物，留之恐貽外議。」</span>乃縊殺於獄，幷誅嬖臣茹法珍等。<span class="jiazhu">縊，於賜翻，又於計翻。嬖，卑義翻，又博計翻。茹，音如。</span>以宮女二千分賚將士。<span class="jiazhu">賚，洛代翻。</span>乙酉，以輔國將軍蕭宏爲中護軍。</p>
<p class="em2 strong">衍之東下也，豫州刺史馬仙琕擁兵不附衍，<span class="jiazhu">琕，部田翻。</span>衍使其故人姚仲賓說之，<span class="jiazhu">說，輸芮翻。</span>仙琕先爲設酒，乃斬於軍門以徇。衍又遣其族叔懷遠說之，仙琕曰：<span class="yinhao">「大義滅義，」</span>又欲斬之；軍中爲請，乃得免。<span class="jiazhu">說，式芮翻。爲，于僞翻。</span>衍至新林，仙琕猶於江西日抄運船。<span class="jiazhu">豫州治歷陽，在大江之西。抄，楚交翻。</span>衍圍宮城，州郡皆遣使請降，<span class="jiazhu">使，疏吏翻。降，戶江翻。</span>吳興太守袁昂獨拒境不受命。昂，顗之子也。<span class="jiazhu">袁顗死於義嘉之難。</span>衍使駕部郎考城江革<span class="jiazhu">曹魏置二十三郎，駕部其一也。杜佑曰：宋、齊駕部屬左民尙書。</span>爲書與昂曰：<span class="yinhao">「根本旣傾，枝葉安附？今竭力昏主，未足爲忠；家門屠滅，非所謂孝。豈若翻然改圖，自招多福！」</span>昂復書曰：<span class="yinhao">「三吳內地，非用兵之所；況以偏隅一郡，何能爲役！自承麾旆屆止，莫不膝袒軍門。<span class="jiazhu">膝袒，謂膝行肉袒也。</span>唯僕一人敢後至者，政以內揆庸素，文武無施，雖欲獻心，不增大師之勇；置其愚默，寧沮衆軍之威。<span class="jiazhu">沮，在呂翻。</span>幸藉將軍含弘之大，可得從容以禮。竊以一餐微施，尙復投殞；<span class="jiazhu">從，千容翻。施，式豉翻。投殞，言投命殞身也。復，扶又翻。</span>況食人之祿而頓忘一旦，非唯物議不可，亦恐明公鄙之，所以躊躇，未遑薦璧。」</span><span class="jiazhu">薦璧，謂銜璧而降也。薦，進也。</span>昂問時事於武康令北地傅暎，<span class="jiazhu">吳分烏程、餘杭立永安縣；晉武帝太康元年，更名武康，屬吳興郡。</span>暎曰：<span class="yinhao">「昔元嘉之末，開闢未有，故太尉殺身以明節。<span class="jiazhu">袁淑贈太尉；淑死見一百二十七卷宋文帝元嘉三十年。</span>司徒當寄託之重，理無苟全，所以不顧夷險以徇名義。<span class="jiazhu">司徒，謂昂父顗也；顗死見一百三十一卷宋明帝泰始二年。</span>今嗣主昏虐，曾無悛改；荊、雍協舉，乘據上流，<span class="jiazhu">悛，丑緣翻。雍，於用翻。</span>天人之意可知。願明府深慮，無取後悔。」</span>及建康平，衍使豫州刺史李元履巡撫東土，敕元履曰：<span class="yinhao">「袁昂道素之門，世有忠節，<span class="jiazhu">卽謂淑、顗也。</span>天下須共容之，勿以兵威陵辱。」</span>元履至吳興，宣衍旨；昂亦不請降，開門撤備而已。仙琕聞臺城不守，號泣謂將士曰：<span class="yinhao">「我受人任寄，義不容降，君等皆有父母；我爲忠臣，君爲孝子，不亦可乎！」</span>乃悉遣城內兵出降，餘壯士數十，閉門獨守。俄而兵入，圍之數十重。<span class="jiazhu">號，戶刀翻。重，直用翻。</span>仙琕令士皆持滿，兵不敢近。<span class="jiazhu">近，其靳翻。</span>日暮，仙琕乃投弓曰：<span class="yinhao">「諸君但來見取，我義不降。」</span>乃檻送石頭。衍釋之，使待袁昂至俱入，曰：<span class="yinhao">「令天下見二義士。」</span>衍謂仙琕曰：<span class="yinhao">「射鉤、斬袪，昔人所美。卿勿以殺使斷運自嫌。」</span><span class="jiazhu">斷，音短。</span>仙琕謝曰：<span class="yinhao">「小人如失主犬，後主飼之，則復爲用矣。」</span><span class="jiazhu">飼，祥吏翻。復，扶又翻，又如字。</span>衍笑，皆厚遇之。丙戌，蕭衍入鎭殿中。</p>
<p class="em2 strong"><span class="yinwen">37</span>劉希祖旣克安成，移檄湘部，始興內史王僧粲應之。僧粲自稱湘州刺史，引兵襲長沙。去城百餘里，於是湘州郡縣兵皆蜂起以應僧粲，唯臨湘、湘陰、瀏陽、羅四縣尙全。<span class="jiazhu">臨湘、羅二縣，自漢以來屬長沙郡。吳立瀏陽縣，亦屬長沙。宋蒼梧王元徽二年分益陽、湘西、羅及巴峽流民立湘陰縣，屬湘東郡。隋改臨湘爲長沙縣，潭州治所也。唐廢羅縣入湘陰，屬岳州。瀏陽今仍屬潭州。瀏，音留，又音柳。</span>長沙人皆欲汎舟走，行事劉坦悉聚其舟焚之，遣軍主尹法略拒僧粲。戰數不利，<span class="jiazhu">數，所角翻。</span>前湘州鎭軍鍾玄紹<span class="jiazhu">按當時州府官屬無鎭軍之稱，此必《梁書》之誤。</span>潛結士民數百人，刻日翻城應僧粲。坦聞其謀，陽爲不知，因理訟至夜，而城門遂不閉以疑之。玄紹未發，明旦，詣坦問其故。坦久留與語，密遣親兵收其家書。玄紹在坐，而收兵已報，具得其文書本末。玄紹卽首服，<span class="jiazhu">坐，徂臥翻；下於坐同。首，手又翻。</span>於坐斬之；焚其文書，餘黨悉無所問。衆愧且服，州郡遂安。法略與僧粲相持累月。建康城平，楊公則還州。僧粲等散走。王丹爲郡人所殺，<span class="jiazhu">王丹先以南康應劉希祖。</span>劉希祖亦舉郡降。公則克己廉愼，輕刑薄賦，頃之，湘州戶口幾復其舊。<span class="jiazhu">幾，居依翻。</span></p>
</div></body></html>