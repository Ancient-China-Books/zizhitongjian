<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>資治通鑑-卷第十八・漢紀十・世宗孝武皇帝上之下</title><meta content="width=device-width" initial-scale="1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀十">漢紀十</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">起著雍涒灘<span class="biaozhusup" data-rel="">（戊申）</span>，盡柔兆執徐<span class="biaozhusup" data-rel="">（丙辰）</span>，凡九年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="世宗孝武皇帝上之下">世宗孝武皇帝上之下</span></span></h5>
<div class="yt" id="y0133"><p class="strong" id="p1"><a class="gg-link" href="#p1" onclick="return changeColor(this);"></a><span class="section" id="title-3"><span data-head-description="世宗孝武皇帝上之下" data-head-level="h4" data-head-title="元光二年">元光二年</span></span><span class="biaozhusup" data-rel="">（戊申、前一三三年）</span></p></div>
<p class="em2 strong" id="p2"><a class="gg-link" href="#p2" onclick="return changeColor(this);"></a><span class="yinwen">1</span>冬，十月，上行幸雍，祠五畤。<span class="jiazhu">雍，於用翻。畤，音止。</span></p>
<p class="em2 strong" id="p3"><a class="gg-link" href="#p3" onclick="return changeColor(this);"></a><span class="yinwen">2</span>李少君以祠竈卻老方見上，<span class="jiazhu">祠竈者，祭竈以致鬼物，化丹砂以爲黃金，以爲飲食器，可以延年。方士之言云爾。少，詩照翻。</span>上尊之。少君者，故深澤侯舍人，<span class="jiazhu">高祖功臣有深澤侯趙將夕；景帝三年，孫脩嗣侯；七年，有罪，耐爲司寇。少君當是爲脩舍人。班<span class="shu-ming">志</span>，涿郡有南深澤縣。</span>匿其年及其生長，<span class="jiazhu">謂其生時及長時所居止處也。長，知兩翻。</span>其游以方徧諸侯，無妻子。人聞其能使物及不死，<span class="jiazhu">如淳曰：物，謂鬼物也。</span>更饋遺之，<span class="jiazhu">更，工衡翻。遺，于季翻。</span>常餘金錢、衣食。人皆以爲不治生業而饒給，又不知其何所人，愈信，爭事之。<span class="jiazhu">治，直之翻。</span>少君善爲巧發奇中。<span class="jiazhu">如淳曰：時時發言有所中也。中，竹仲翻。</span>嘗從武安侯飲，<span class="jiazhu">田蚡封武安侯。</span>坐中有九十餘老人，<span class="jiazhu">坐，徂臥翻；下同。</span>少君乃言與其大父游射處；老人爲兒時從其大父，識其處，<span class="jiazhu">師古曰：識，記也，式志翻。</span>一坐盡驚。少君言上曰：<span class="yinhao">「祠竈則致物，致物而丹沙可化爲黃金，壽可益，蓬萊仙者可見；見之，以封禪則不死，黃帝是也。臣嘗游海上，見安期生，<span class="jiazhu"><span class="shu-ming">列仙傳</span>：安期生，琅邪人，賣藥東海邊，時人皆言千歲。</span>食臣棗，大如瓜。<span class="jiazhu">食，祥吏翻。</span>安期生仙者，通蓬萊中，合則見人，不合則隱。」</span>於是天子始親祠竈，遣方士入海求蓬萊安期生之屬，而事化丹沙諸藥齊爲黃金矣。<span class="jiazhu">藥之分齊。齊，才計翻。</span>居久之，李少君病死，天子以爲化去，不死；而海上燕、齊怪迂之方士多更來言神事矣。<span class="jiazhu">更，工衡翻。</span></p>
<p class="em2 strong" id="p4"><a class="gg-link" href="#p4" onclick="return changeColor(this);"></a><span class="yinwen">3</span>亳人謬忌奏祠太一。<span class="jiazhu">如淳曰：亳，亦薄也。晉灼曰：亳縣屬濟陰郡。予據班<span class="shu-ming">志</span>，亳屬山陽郡；<span class="yinhao">「亳」</span>作<span class="yinhao">「薄」</span>。謬，姓也，音靡幼翻，與繆同；戰國時，趙有宦者令繆賢。太一者，天之尊神。<span class="shu-ming">天文志</span>：中宮天極星，其一明者，太一常居也。<span class="shu-ming">淮南子</span>：太微者，太一之庭；紫宮者，太一之居。<span class="shu-ming">索隱</span>曰：<span class="shu-ming">樂汁徵圖</span>云：天宮，紫微；北極，天一、太一。宋均云：天一、太一，北極神之別名。<span class="shu-ming">春秋佐助期</span>云：紫宮，天皇耀魄寶之所理也。石氏云：天一、太一各一星，在紫宮門外立，承事天皇大帝。</span>方曰：<span class="yinhao">「天神貴者太一，太一佐曰五帝。」</span><span class="jiazhu">五帝，謂東方青帝靈威仰，南方赤帝赤熛怒，西方白帝白招矩，北方黑帝叶光紀，中央黃帝含樞紐也。一說：蒼帝名靈符，赤帝名文祖，白帝名顯記，黑帝名玄矩，黃帝名神斗。</span>於是天子立其祠長安東南郊。</p>
<p class="em2 strong" id="p5"><a class="gg-link" href="#p5" onclick="return changeColor(this);"></a><span class="yinwen">4</span>鴈門馬邑豪聶壹，<span class="jiazhu">馬邑縣屬鴈門郡。豪，謂以貲財、武力雄於鄕曲者。聶，姓也。<span class="shu-ming">姓譜</span>曰：楚大夫食采於聶，因以爲氏。壹，其名。聶，尼輒翻。</span>因大行王恢言：<span class="yinhao">「匈奴初和親，親信邊，可誘以利致之，伏兵襲擊，必破之道也。」</span>上召問公卿。王恢曰：<span class="yinhao">「臣聞全代之時，<span class="jiazhu">戰國之初，代自爲一國，故曰全代；其後爲趙襄子所滅，代始屬趙。服虔曰：代未分之時也。李奇曰：六國之時，代爲一國，尙能以擊匈奴；況今加以漢之大乎！</span>北有強胡之敵，內連中國之兵，然尙得養老、長幼，<span class="jiazhu">長，知兩翻。</span>種樹以時，倉廩常實，匈奴不輕侵也。今以陛下之威，海內爲一；然匈奴侵盜不已者，無他，以不恐之故耳。<span class="jiazhu">言不示以威，故匈奴不知懼也。</span>臣竊以爲擊之便。」</span>韓安國曰：<span class="yinhao">「臣聞高皇帝嘗圍於平城，<span class="jiazhu">事見十一卷高祖七年。</span>七日不食；及解圍反位而無忿怒之心。夫聖人以天下爲度者也，<span class="jiazhu">師古曰：言當隨天下人心而寬大其度量也。</span>不以己私怒傷天下之公，故遣劉敬結和親，至今爲五世利。臣竊以爲勿擊便。」</span>恢曰：<span class="yinhao">「不然。高帝身被堅執銳，行幾十年，<span class="jiazhu">被，皮義翻。幾，居衣翻。</span>所以不報平城之怨者，非力不能，所以休天下之心也。今邊境數驚，<span class="jiazhu">數，所角翻。</span>士卒傷死，中國槥車相望，<span class="jiazhu">應劭曰：槥，小棺也，今謂之櫝。<span class="shu-ming">金布令</span>曰：不幸死，所爲櫝傳歸所居縣。師古曰：從軍死者，以槥送致其喪；載槥之車相望於道，言其多也。槥，音衞。</span>此仁人之所隱也。<span class="jiazhu">隱，惻也；張晏曰：痛也。</span>故曰擊之便。」</span>安國曰：<span class="yinhao">「不然。臣聞用兵者以飽待飢，正治以待其亂，定舍以待其勞；故接兵覆衆，伐國墮城，<span class="jiazhu">師古曰：覆，敗也；墮，毀也；言兵與敵接則敗其衆，所伐之國則墮其城也。墮，讀曰隳。</span>常坐而役敵國，此聖人之兵也。今將卷甲輕舉，<span class="jiazhu">卷，讀曰捲。</span>深入長敺，難以爲功；<span class="jiazhu">敺，與驅同。</span>從行則迫脅，衡行則中絕，<span class="jiazhu">從，子容翻。衡，讀曰橫。</span>疾則糧乏，徐則後利，<span class="jiazhu">師古曰：後利，謂不及於利。後，戶遘翻。</span>不至千里，人馬乏食。<span class="shu-ming">兵法</span>曰：『遺人，獲也。』<span class="jiazhu">言以軍遺敵人，令其禽獲也。遺，于季翻。</span>臣故曰勿擊便。」</span>恢曰：<span class="yinhao">「不然。臣今言擊之者，固非發而深入也；將順因單于之欲，誘而致之邊，<span class="jiazhu">誘，音酉。</span>吾選梟騎、壯士陰伏而處以爲之備，<span class="jiazhu">梟，古堯翻。騎，奇寄翻。</span>審遮險阻以爲其戒。吾勢已定，或營其左，或營其右，或當其前，或絕其後，單于可禽，百全必取。」</span>上從恢議。<span class="jiazhu"><span class="shu-ming">考異</span>曰：<span class="shu-ming">史記·韓長孺傳</span>，元光元年，聶壹畫馬邑事；而<span class="shu-ming">漢書·武紀</span>在二年。蓋元年壹始言之，二年議乃決也。</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a>夏，六月，以御史大夫韓安國爲護軍將軍，衞尉李廣爲驍騎將軍，太僕公孫賀爲輕車將軍，大行王恢爲將屯將軍，<span class="jiazhu">司馬彪曰：輕車，古之戰車。李奇曰：將屯，主監諸屯。</span>太中大夫李息爲材官將軍，將車騎、材官三十餘萬匿馬邑旁谷中，約單于入馬邑縱兵。陰使聶壹爲間，<span class="jiazhu">間，古莧翻。</span>亡入匈奴，謂單于曰：<span class="yinhao">「吾能斬馬邑令、丞，以城降，<span class="jiazhu">縣有令，有丞，長吏也。</span>財物可盡得。」</span>單于愛信，以爲然而許之。聶壹乃詐斬死罪囚，縣其頭馬邑城下，<span class="jiazhu">縣，古懸字通。</span>示單于使者爲信，曰：<span class="yinhao">「馬邑長吏已死，<span class="jiazhu">長，知兩翻。</span>可急來！」</span>於是單于穿塞，將十萬騎入武州塞。<span class="jiazhu">班<span class="shu-ming">志</span>，武州縣屬鴈門郡。崔浩曰：今平城首西百里有武州城是也。杜佑曰：武州塞在朔州善陽縣界。</span>未至馬邑百餘里，見畜布野<span class="jiazhu">畜，許救翻。</span>而無人牧者，怪之。乃攻亭，得鴈門尉史，欲殺之；<span class="jiazhu">師古曰：漢律：近塞皆置尉，百里一人，士史、尉史各二人。時鴈門尉史行徼見寇，因保此亭。</span>尉史乃告單于漢兵所居。單于大驚曰：<span class="yinhao">「吾固疑之。」</span>乃引兵還，出曰：<span class="yinhao">「吾得尉史，天也！」</span>以尉史爲天王。塞下傳言單于已去，漢兵追至塞，度弗及，乃皆罷兵。<span class="jiazhu">度，徒洛翻。</span>王恢主別從代出擊胡輜重，<span class="jiazhu">重，直用翻。</span>聞單于還，兵多，亦不敢出。</p>
<p class="em2 strong" id="p7"><a class="gg-link" href="#p7" onclick="return changeColor(this);"></a>上怒恢。恢曰：<span class="yinhao">「始，約爲入馬邑城，兵與單于接，而臣擊其輜重，可得利。今單于不至而還，臣以三萬人衆不敵，祇取辱，固知還而斬，然完陛下士三萬人。」</span>於是下恢廷尉，<span class="jiazhu">下，遐嫁翻。</span>廷尉當<span class="yinhao">「恢逗橈，當斬。」</span><span class="jiazhu">應劭曰：逗，曲行避敵也。橈，顧望也。如淳曰：軍行而逗留、畏懦者，要斬。師古曰：應說非也。逗，留止也。橈，謂屈弱也。逗，音豆，又音住。橈，奴敎翻。</span>恢行千金丞相蚡，蚡不敢言上，而言於太后曰：<span class="yinhao">「王恢首爲馬邑事，今不成而誅恢，是爲匈奴報仇也。」</span><span class="jiazhu">蚡，房吻翻。是爲，于僞翻。</span>上朝太后，<span class="jiazhu">朝，直遙翻。</span>太后以蚡言告上。上曰：<span class="yinhao">「首爲馬邑事者恢，故發天下兵數十萬，從其言爲此。且縱單于不可得，恢所部擊其輜重，猶頗可得以尉士大夫心。<span class="jiazhu">尉，與慰同。</span>今不誅恢，無以謝天下。」</span>於是恢聞，乃自殺。自是之後，匈奴絕和親，攻當路塞，<span class="jiazhu">師古曰：塞之當行道處者。</span>往往入盜於漢邊，不可勝數；然尙貪樂關市，<span class="jiazhu">匈奴與漢人於邊爲互市，如今之回易場也。勝，音升。樂，音洛。</span>嗜漢財物；漢亦關市不絕以中其意。<span class="jiazhu">中，竹仲翻。</span></p>
<div class="yt" id="y0132"><p class="strong" id="p8"><a class="gg-link" href="#p8" onclick="return changeColor(this);"></a><span class="section" id="title-4"><span data-head-description="世宗孝武皇帝上之下" data-head-level="h4" data-head-title="元光三年">三年</span></span><span class="biaozhusup" data-rel="">（己酉、前一三二年）</span></p></div>
<p class="em2 strong" id="p9"><a class="gg-link" href="#p9" onclick="return changeColor(this);"></a><span class="yinwen">1</span>春，河水徙，從頓丘東南流。<span class="jiazhu">師古曰：頓丘，丘名，因以爲縣；本衞地也。<span class="shu-ming">地理志</span>，屬東郡；今則在魏州界。<span class="shu-ming">考異</span>曰：<span class="shu-ming">漢書·武紀</span>云：<span class="yinhao">「東南流入勃海。」</span>按頓丘屬東郡，勃海乃在頓丘東。此恐誤，今不取。</span>夏，五月，丙子，復決濮陽瓠子，<span class="jiazhu">濮陽縣屬東郡。服虔曰：瓠子，隄名，在東郡。蘇林曰：甄城以南、濮陽以北爲瓠子河，廣百步，深五丈。<span class="shu-ming">水經</span>：瓠子河出濮陽縣北十里，卽瓠河口。復，扶又翻。瓠，戶故翻。<span class="shu-ming">考異</span>曰：<span class="shu-ming">史記·河渠書</span>：<span class="yinhao">「元光中，河決瓠子，東注鉅野。」</span>服虔註<span class="shu-ming">漢書·武紀</span>曰：<span class="yinhao">「瓠子，隄名，在東郡白馬。」</span>蘇林曰：<span class="yinhao">「在甄城以南，濮陽以北。」</span><span class="shu-ming">將相名臣表</span>曰：<span class="yinhao">「五月，丙子，河決瓠子。」</span>然則瓠子卽濮陽縣境隄名也。</span>注鉅野，<span class="jiazhu">班<span class="shu-ming">志</span>，鉅野縣屬山陽郡；大野澤在其北。師古曰：卽今鄆州鉅野縣。</span>通淮、泗，<span class="jiazhu">決河之水，由鉅野而通泗水，由泗水而通淮也。</span>汎郡十六。<span class="jiazhu">汎，敷劍翻。</span>天子使汲黯、鄭當時發卒十萬塞之，輒復壞。<span class="jiazhu">塞，悉則翻。復，扶又翻；下同。</span>是時，田蚡奉邑食鄃；<span class="jiazhu">奉，扶用翻。鄃，音輸。鄃縣屬清河郡。</span>鄃居河北，河決而南，則鄃無水災，邑收多。蚡言於上曰：<span class="yinhao">「江、河之決皆天事，未易以人力強塞，<span class="jiazhu">易，以豉翻。強，其兩翻。</span>塞之未必應天。」</span>而望氣用數者亦以爲然。於是天子久之不復事塞也。</p>
<p class="em2 strong" id="p10"><a class="gg-link" href="#p10" onclick="return changeColor(this);"></a><span class="yinwen">2</span>初，孝景時，魏其侯竇嬰爲大將軍，武安侯田蚡乃爲諸郎，<span class="jiazhu">諸郎，諸曹郎也。</span>侍酒跪起如子姪；已而蚡日益貴幸，爲丞相。魏其失勢，賓客益衰，<span class="jiazhu">師古曰：言素爲嬰之賓客者，漸以衰退，不復往也。</span>獨故燕相潁陰灌夫不去。<span class="jiazhu">燕王定國，王澤之孫也；夫自太僕出相之。班<span class="shu-ming">志</span>，潁陰縣屬潁川郡。相，息亮翻。</span>嬰乃厚遇夫，相爲引重，<span class="jiazhu">張晏曰：相薦達爲聲勢也。師古曰：相牽引以致於尊重也。爲，于僞翻。</span>其游如父子然。夫爲人剛直，使酒，諸有勢在己之右者必陵之；數因酒忤丞相。<span class="jiazhu">數，所角翻。忤，五故翻。</span>丞相乃奏案：<span class="yinhao">「灌夫家屬橫潁川，民苦之。」</span><span class="jiazhu">夫宗族、賓客爲權利，橫於潁川；小兒歌之曰：<span class="yinhao">「潁水清，灌氏寧；潁水濁，灌氏族。」</span>橫，戶孟翻。</span>收繫夫及支屬，皆得棄市罪。<span class="jiazhu">刑人於市，與衆棄之，故殺之於市者謂之棄市。景帝中元年，改磔曰棄市。應劭曰：先諸死刑皆磔於市，今改曰棄市，自非妖逆，不復磔也。師古曰：磔，謂張其尸也。棄市，殺之於市也。</span>魏其上書論救灌夫，上令與武安東朝廷辨之。<span class="jiazhu">東朝，謂太后居長樂宮，在未央宮之東也；令於長樂宮見太后，廷辨其是非也。朝，直遙翻，下同。</span>魏其、武安因互相詆訐。<span class="jiazhu">訐，居謁翻。</span>上問朝臣：<span class="yinhao">「兩人孰是？」</span>唯汲黯是魏其，韓安國兩以爲是；鄭當時是魏其，後不敢堅。上怒當時曰：<span class="yinhao">「吾幷斬若屬矣！」</span><span class="jiazhu">若屬，猶言汝輩也。</span>卽罷。起，入，上食太后，<span class="jiazhu">上，時掌翻。</span>太后怒不食，曰：<span class="yinhao">「今我在也，而人皆藉吾弟；<span class="jiazhu">晉灼曰：藉，蹈也。藉，慈夜翻。</span>令我百歲後，皆魚肉之乎！」</span><span class="jiazhu">師古曰：以比魚肉而食啖也。</span>上不得已，遂族灌夫；使有司案治魏其，得棄市罪。</p>
<div class="yt" id="y0131"><p class="strong" id="p11"><a class="gg-link" href="#p11" onclick="return changeColor(this);"></a><span class="section" id="title-5"><span data-head-description="世宗孝武皇帝上之下" data-head-level="h4" data-head-title="元光四年">四年</span></span><span class="biaozhusup" data-rel="">（庚戌、前一三一年）</span></p></div>
<p class="em2 strong" id="p12"><a class="gg-link" href="#p12" onclick="return changeColor(this);"></a><span class="yinwen">1</span>冬，十二月晦，論殺魏其於渭城。<span class="jiazhu">漢法，以冬月行重刑，遇春則赦若贖，故以十二月晦論殺魏其侯。此武安侯蚡之意也。渭城縣屬扶風，秦之咸陽也。<span class="shu-ming">考異</span>曰：班固<span class="shu-ming">漢武故事</span>曰：<span class="yinhao">「上召大臣議之。羣臣多是竇嬰，上亦不復窮問，兩罷之。田蚡大恨，欲自殺；先與太后訣，兄弟共號哭訴太后，太后亦哭，弗食。上不得已，遂乃殺嬰。」</span>按<span class="shu-ming">漢武故事</span>，語多誕妄，非班固書；蓋後人爲之，託固名耳。</span>春，三月，乙卯，武安侯蚡亦薨。<span class="jiazhu"><span class="shu-ming">考異</span>曰：<span class="shu-ming">武安侯傳</span>云：<span class="yinhao">「元光四年春，丞相按灌夫事；其夏，取夫人。五年十月，論灌夫及家屬。十二月，晦，魏其棄市。」</span>徐廣引<span class="shu-ming">武帝本紀</span>、<span class="shu-ming">侯表</span>，以爲蚡薨在嬰死後分明，四年當是三年，五年當是四年。今從之。廣又疑十二月爲二月；按漢制，常以立春下寬大詔書，蚡恐魏其得釋，故以十二月晦殺之，何必改爲二月也！</span>及淮南王安敗，<span class="jiazhu">見後十九卷元狩元年。</span>上聞蚡受安金，有不順語，<span class="jiazhu">見上卷建元二年。</span>曰：<span class="yinhao">「使武安侯在者，族矣！」</span></p>
<p class="em2 strong" id="p13"><a class="gg-link" href="#p13" onclick="return changeColor(this);"></a><span class="yinwen">2</span>夏，四月，隕霜殺草。</p>
<p class="em2 strong" id="p14"><a class="gg-link" href="#p14" onclick="return changeColor(this);"></a><span class="yinwen">3</span>御史大夫安國行丞相事，引，墮車，蹇。<span class="jiazhu">如淳曰：爲天子導引而墮車蹇跛也。余據漢制，大駕則公卿奉引，安國蓋因奉引而墮車也。墮，杜火翻。</span>五月，丁巳，以平棘侯薛澤爲丞相；<span class="jiazhu">薛澤，高祖功臣廣平侯薛歐之孫。廣平，侯國，景帝中二年罪絕；中五年，復封澤平棘侯。班<span class="shu-ming">志</span>，平棘縣屬常山郡。</span>安國病免。</p>
<p class="em2 strong" id="p15"><a class="gg-link" href="#p15" onclick="return changeColor(this);"></a><span class="yinwen">4</span>地震；赦天下。</p>
<p class="em2 strong" id="p16"><a class="gg-link" href="#p16" onclick="return changeColor(this);"></a><span class="yinwen">5</span>九月，以中尉張歐爲御史大夫。韓安國疾愈，復爲中尉。</p>
<p class="em2 strong" id="p17"><a class="gg-link" href="#p17" onclick="return changeColor(this);"></a><span class="yinwen">6</span>河間王德，脩學好古，實事求是，<span class="jiazhu">德，景帝子，帝之兄也；景帝前二年受封。師古曰：實事求是，務得其實，每求眞是也。好，呼到翻；下同。</span>以金帛招求四方善書，得書多與漢朝等。<span class="jiazhu">朝，直遙翻；下同。</span>是時，淮南王安亦好書，所招致率多浮辯；獻王所得書，皆古文先秦舊書，<span class="jiazhu">師古曰：先秦，猶言秦先，謂未焚書之前。余據<span class="shu-ming">獻王傳</span>，舊書，卽謂<span class="shu-ming">周官</span>、<span class="shu-ming">尙書</span>、<span class="shu-ming">禮記</span>、<span class="shu-ming">孟子</span>、<span class="shu-ming">老子</span>之書也。</span>采禮樂古事，稍稍增輯至五百餘篇，被服、造次<span class="jiazhu">師古曰：被服，言常居處其中也。造次，謂所向必行也。余謂被服者，言以儒術衣被其身也。被，皮義翻。造，千到翻。</span>必於儒者，山東諸儒多從之遊。</p>
<div class="yt" id="y0130"><p class="strong" id="p18"><a class="gg-link" href="#p18" onclick="return changeColor(this);"></a><span class="section" id="title-6"><span data-head-description="世宗孝武皇帝上之下" data-head-level="h4" data-head-title="元光五年">五年</span></span><span class="biaozhusup" data-rel="">（辛亥、前一三○年）</span></p></div>
<p class="em2 strong" id="p19"><a class="gg-link" href="#p19" onclick="return changeColor(this);"></a><span class="yinwen">1</span>冬，十月，河間王來朝，獻雅樂，對三雍宮<span class="jiazhu">應劭曰：辟雍、明堂、靈臺也。雍，和也；言天地、君臣、人民皆和也。余謂對三雍宮者，對三雍之制度，非召對於三雍宮。</span>及詔策所問三十餘事；其對，推道術而言，得事之中，文約指明，<span class="jiazhu">師古曰：中，竹仲翻。約，少也。指，謂義之所趨，若人以手指物也。</span>天子下太樂官常存肄河間王所獻雅聲，<span class="jiazhu">班<span class="shu-ming">表</span>：太樂官屬大常。肄，以至翻，習也。下，遐嫁翻。</span>歲時以備數，然不常御也。春，正月，河間王薨，中尉常麗以聞，<span class="jiazhu"><span class="shu-ming">姓譜</span>：常姓，黃帝相常先之後。</span>曰：<span class="yinhao">「王身端行治，<span class="jiazhu">師古曰：端，直也。治，理也。行，下孟翻。</span>溫仁恭儉，篤敬愛下，明知深察，惠于鰥寡。」</span>大行令奏：<span class="yinhao">「<span class="shu-ming">諡法</span>：『聰明睿知曰獻』，諡曰獻王。」</span><span class="jiazhu">知，讀曰智。</span></p>
<p class="margin2" id="p20"><a class="gg-link" href="#p20" onclick="return changeColor(this);"></a>班固贊曰：昔魯哀公有言：<span class="yinhao">「寡人生於深宮之中，長於婦人之手，未嘗知憂，未嘗知懼。」</span><span class="jiazhu">師古曰：哀公與孔子言也，事見<span class="shu-ming">孫卿子</span>。長，知兩翻。</span>信哉斯言也，雖欲不危亡，不可得已！<span class="jiazhu">師古曰：已，語終辭。</span>是故古人以宴安爲鴆毒，<span class="jiazhu">師古曰：<span class="shu-ming">左氏傳</span>：管敬仲曰：<span class="yinhao">「宴安鴆毒，不可懷也。」</span></span>無德而富貴謂之不幸。漢興，至於孝平，諸侯王以百數，率多驕淫失道。何則？沈溺放恣之中，<span class="jiazhu">沈，持林翻。</span>居勢使然也。自凡人猶繫于習俗，而況哀公之倫乎！<span class="yinhao">「夫唯大雅，卓爾不羣」</span>，河間獻王近之矣。<span class="jiazhu">近，其靳翻。</span></p>
<p class="em2 strong" id="p21"><a class="gg-link" href="#p21" onclick="return changeColor(this);"></a><span class="yinwen">2</span>初，王恢之討東越也，<span class="jiazhu">見上卷建元六年。</span>使番陽令唐蒙風曉南越。南越食蒙以蜀枸醬，<span class="jiazhu">班<span class="shu-ming">志</span>，番陽縣屬豫章郡。番，蒲何翻。風，讀曰諷。劉德曰：枸樹如桑，其椹長二三寸，味酢；取其實以爲醬，美。師古曰：枸者，緣木而生，非樹也。子形如桑椹，又不長，一二寸，味尤辛，不酢：劉說非也。裴駰曰：按<span class="shu-ming">漢書音義</span>：枸木似穀樹，其葉似桑葉，用其葉作醬酢，美，蜀人以爲珍味。<span class="shu-ming">廣志</span>曰：枸，黑色，味辛，下氣，消穀。晉灼曰：枸，音矩。<span class="shu-ming">索隱</span>從徐廣音求羽翻。唐本<span class="shu-ming">本草註</span>曰：蒟，蔓生，葉似王瓜而厚大，味辛香，實似桑椹，皮黑，肉白。劉淵林曰：蒟醬，緣木而生，其子如桑椹，熟時正青，長二三寸，以蜜藏而食，辛香，調五藏。李心傳曰：蒟醬，廣、蜀皆有之，實草類也。蜀中者，緣木而生，如桑椹，熟時正青，長二三寸，以蜜藏而食之。廣中者，蔓生，葉似王瓜而厚大，味辛香，實似桑椹，皮黑，肉白，其苗如浮留藤，取葉合檳榔食之。西戎亦時時持來，細而辛烈。唐蒙所見，謂來自牂柯，則廣生，殆蜀本也。蒟醬之味，全類蓽撥，而蓽撥辛烈尤甚。世人唯用蓽撥，不用蒟醬，故鮮有知者。</span>蒙問所從來，曰：<span class="yinhao">「道西北牂柯江。牂柯江廣數里，出番禺城下。」</span><span class="jiazhu"><span class="shu-ming">南越志</span>曰：番禺之西有江浦焉。師古曰：牂柯，繫船杙。<span class="shu-ming">華陽國志</span>云：楚遣莊蹻伐夜郎，軍至且蘭，椓船於岸而步戰。旣滅夜郎，以且蘭有椓船牂柯處，乃改爲䍧牱。又<span class="shu-ming">後漢志註</span>：牂柯，江中名山。或曰，牂柯江東通四會，至番禺入海。<span class="shu-ming">水經</span>：牂柯水東至鬱林廣鬱縣爲鬱水，南流入交趾界。劉昫曰：唐邕州治宣化縣，漢鬱林郡之領方縣地也；驩水在縣北，本牂柯河，俗呼爲鬱狀江，卽駱越水也。蓋廣鬱縣，漢亦屬鬱林郡。<span class="shu-ming">水經</span>所謂交趾界者，漢交趾州界也。牂，音臧。柯，音歌。班<span class="shu-ming">志</span>，番禺縣屬南海郡，時爲南越王都。廣，古曠翻。番，音潘。禺，音愚。</span>蒙歸至長安，問蜀賈人。賈人曰：<span class="yinhao">「獨蜀出枸醬，多持竊出市夜郎。<span class="jiazhu"><span class="shu-ming">華陽國志</span>：夜郎王，竹王三郎之後，武帝開爲縣，屬牂柯郡。<span class="shu-ming">史記正義</span>曰：今瀘州南大江南岸協州、曲州，本夜郎國。賈，音古。</span>夜郎者，臨牂柯江，江廣百餘步，足以行船。南越以財物役屬夜郎，西至桐師，<span class="jiazhu">桐師亦西南夷種，其地在夜郎之西，葉榆之西南。</span>然亦不能臣使也。」</span>蒙乃上書說上曰：<span class="jiazhu">乃上，時掌翻。說，式芮翻。</span><span class="yinhao">「南越王黃屋左纛，地東西萬餘里，名爲外臣，實一州主也。今以長沙、豫章往，水道多，絕難行。竊聞夜郎所有精兵可得十餘萬，浮船牂柯江，出其不意，此制越一奇也。誠以漢之強，巴、蜀之饒，通夜郎道爲置吏，甚易。」</span><span class="jiazhu">爲，于僞翻；下同。易，以豉翻。</span>上許之。</p>
<p class="em2 strong" id="p22"><a class="gg-link" href="#p22" onclick="return changeColor(this);"></a>乃拜蒙爲中郎將，將千人，食重萬餘人，<span class="jiazhu">師古曰：食糧及衣重也。重，直用翻。</span>從巴、蜀筰關入，<span class="jiazhu">李文子曰：筰關在沈黎郡；又云：在犍爲郡界。宋白曰：眉州青神縣臨青衣江。<span class="shu-ming">郡國志</span>：漢武帝使唐蒙開西南夷路始此。眉州，漢犍爲郡地。筰，才各翻。</span>遂見夜郎侯多同。<span class="jiazhu">多同，夜郎侯之名也。</span>蒙厚賜，喻以威德，約爲置吏，使其子爲令。<span class="jiazhu">自此以下，爲，如字。</span>夜郎旁小邑皆貪漢繒帛，以爲漢道險，終不能有也，乃且聽蒙約。還報，上以爲犍爲郡，<span class="jiazhu">李文子曰：犍爲郡治鄨；元光五年，又治南廣。<span class="shu-ming">水經註</span>曰：鄨水出符縣南不狼山，縣有犍山。<span class="shu-ming">後漢志</span>：鄨水過牂柯郡入延江水。<span class="shu-ming">水經註</span>：沅水出且蘭，東至鐔城爲沅水。<span class="shu-ming">寰宇記</span>：唐播州、夷州、費州、莊州卽秦且蘭、夜郎之西北隅，今珍州亦其地。又西，高州有夜郎縣，牂州建安縣有古夜郎城，西近施、黔，東近辰、沅，皆其境也。犍，居言翻。章懷太子賢曰：犍爲故城，在今眉州隆山縣西北。</span>發巴、蜀卒治道，自僰道指牂柯江，<span class="jiazhu">班<span class="shu-ming">志</span>，僰道屬犍爲郡。宋白曰：古僰國；縣有蠻夷曰道，故爲僰道，今戎州治所。康曰：僰國在馬湖江，唐蒙鑿石開道以通之。治，直之翻。僰，蒲北翻。</span>作者數萬人，士卒多物故，有逃亡者；用軍興法誅其渠率，<span class="jiazhu">鄭玄曰：縣官徵聚曰興，今云軍興是也。率，所類翻。</span>巴、蜀民大驚恐。上聞之，使司馬相如責唐蒙等，因諭告巴、蜀民以非上意；相如還報。</p>
<p class="em2 strong" id="p23"><a class="gg-link" href="#p23" onclick="return changeColor(this);"></a>是時，邛、筰之君長<span class="jiazhu"><span class="shu-ming">華陽國志</span>：雅州邛崍山，本名邛筰山，故邛人、筰人界。韋昭曰：筰縣在越雟。文穎曰：邛者，今爲邛都縣；筰者，今爲定筰縣。<span class="shu-ming">史記正義</span>曰：邛都西有邛僰山，在雅州榮經縣界，山巖峭峻，曲回九折乃至上，下有疑冰，卽王尊叱馭處。康曰：邛都夷，其地陷爲汙澤，因名卭池，南人呼爲邛河。師古曰：邛都，今之邛州本其地。卭，渠容翻。筰，才各翻。</span>聞南夷與漢通，得賞賜多，多欲願爲內臣妾，請吏比南夷。天子問相如，相如曰：<span class="yinhao">「邛、筰、冉駹者近蜀，道亦易通；<span class="jiazhu">師古曰：今開州、夔州等首領多姓冉者，本皆冉種也。<span class="shu-ming">後漢書</span>，冉駹，其山有六夷、七羌、九蠻，各有部落。<span class="shu-ming">括地志</span>：蜀西徼外羌，茂州、冉州本冉駹國。康曰：其人依山居土，累石爲室至十餘丈。駹，音厖。易，以豉翻。</span>秦時嘗通，爲郡縣，至漢興而罷。今誠復通，爲置郡縣，愈於南夷。」</span><span class="jiazhu">張揖曰：愈，差也；又云：愈，猶勝也。晉灼曰：南夷，謂牂柯、犍爲；西夷，謂越巂、益州也。爲置之爲，于僞翻。</span>天子以爲然，乃拜相如爲中郎將，建節往使，及副使王然于等乘傳，因巴、蜀吏幣物以賂西夷；邛、筰、冉駹、斯榆之君<span class="jiazhu">康曰：本葉榆澤，其君長因以立號，後隨畜移於徙。師古曰：徙，音斯，故又號爲徙榆。使，疏吏翻。傳，張戀翻。</span>皆請爲內臣。除邊關；關益斥，西至沬、若水，<span class="jiazhu">斥，開廣也。張揖曰：沬水出蜀廣平徼外，與青衣水合。若水出旄牛徼外，至僰道入江。<span class="shu-ming">華陽國志</span>：漢嘉縣有沬水。李文子曰：若水南至大作入繩水。師古曰：沬，音妹。</span>南至牂柯爲徼，通零關道，<span class="jiazhu">班<span class="shu-ming">志</span>，零關屬越巂郡。張揖曰：鑿靈山爲道。<span class="shu-ming">寰宇記</span>：靈關山在雅州盧山縣北二十里，靈關鎭在盧山縣北八十二里。零、靈通用。徼，吉弔翻。</span>橋孫水<span class="jiazhu">張揖曰：孫水出臺登縣，南至會無，入若水。康曰：一名白沙江。李文子曰：孫水，本名長河水。</span>以通邛都，爲置一都尉、十餘縣，屬蜀。<span class="jiazhu">爲，于僞翻。</span>天子大說。<span class="jiazhu">說，讀曰悅。</span></p>
<p class="em2 strong" id="p24"><a class="gg-link" href="#p24" onclick="return changeColor(this);"></a><span class="yinwen">3</span>詔發卒萬人治鴈門阻險。<span class="jiazhu">師古曰：阻險，所以爲固，用止匈奴之寇。貢父曰：治險阻者，通道令平易，以便伐匈奴。治，直之翻。</span></p>
<p class="em2 strong" id="p25"><a class="gg-link" href="#p25" onclick="return changeColor(this);"></a><span class="yinwen">4</span>秋，七月，大風拔木。</p>
<p class="em2 strong" id="p26"><a class="gg-link" href="#p26" onclick="return changeColor(this);"></a><span class="yinwen">5</span>女巫楚服等敎陳皇后祠祭厭勝，挾婦人媚道；事覺，<span class="jiazhu">厭，一涉翻。賈公彥曰：按<span class="shu-ming">漢書</span>：婦人蠱惑媚道，更相祝詛，作木偶人埋之於地。漢法又有官禁敢行媚道者。</span>上使御史張湯窮治之。湯深竟黨與，相連及誅者三百餘人，楚服梟首於市。<span class="jiazhu">梟，堅堯翻。</span>乙巳，賜皇后册，收其璽綬，罷退，居長門宮。<span class="jiazhu">長門宮，如淳曰：長門在長安城東南。<span class="shu-ming">東方朔傳</span>：竇太主獻長門園，上以爲宮。</span>竇太主慙懼，稽顙謝上。<span class="jiazhu">竇太主，陳皇后母也。稽，音啓。</span>上曰：<span class="yinhao">「皇后所爲不軌於大義，不得不廢。主當信道以自慰，勿受妄言以生嫌懼。后雖廢，供奉如法，長門無異上宮也。」</span></p>
<p class="em2 strong" id="p27"><a class="gg-link" href="#p27" onclick="return changeColor(this);"></a><span class="yinwen">6</span>初，上嘗置酒竇太主家，主見所幸賣珠兒董偃，上賜之衣冠，尊而不名，稱爲<span class="yinhao">「主人翁」</span>，使之侍飲；由是董君貴寵，天下莫不聞。<span class="jiazhu"><span class="shu-ming">考異</span>曰：<span class="shu-ming">漢武故事</span>曰：<span class="yinhao">「陳皇后廢處長門宮，竇太主以宿恩猶自親近。後置酒主家，主見所幸董偃。」</span>按<span class="shu-ming">東方朔傳</span>：<span class="yinhao">「爰叔爲偃畫計，令主獻長門園，更名曰長門宮。」</span>則偃見上在陳后廢前明矣。</span>常從游戲北宮，馳逐平樂觀，<span class="jiazhu">平樂觀在未央宮北，周回十五里；高祖時，制度草創。至帝增修之。<span class="shu-ming">三輔黃圖</span>曰：上林苑中有中平樂觀。樂，音洛。觀，古玩翻。</span>雞、鞠之會，<span class="jiazhu">鬬雞及蹴踘也。鞠，球也，以皮爲之。鞠，音居六翻。</span>角狗、馬之足，<span class="jiazhu">師古曰：角，猶校也。</span>上大歡樂之。上爲竇太主置酒宣室，<span class="jiazhu">蘇林曰：宣室，未央前殿正室也。如淳曰：宣室，布政敎之室也。樂，音洛。爲，于僞翻。</span>使謁者引內董君。是時，中郎東方朔陛戟殿下，<span class="jiazhu">師古曰：持戟立列陛側也。</span>辟戟而前曰：<span class="jiazhu">辟，頻亦翻。</span><span class="yinhao">「董偃有斬罪三，安得入乎！」</span>上曰：<span class="yinhao">「何謂也？」</span>朔曰：<span class="yinhao">「偃以人臣私侍公主，其罪一也。敗男女之化，而亂婚姻之禮，傷王制，其罪二也。<span class="jiazhu">敗，補邁翻。</span>陛下富於春秋，方積思於<span class="shu-ming">六經</span>；偃不遵經勸學，反以靡麗爲右，<span class="jiazhu">師古曰：右，尊之也。思，相吏翻。</span>奢侈爲務，盡狗馬之樂，極耳目之欲，是乃國家之大賊，人主之大蜮，<span class="jiazhu">師古曰：蜮，魅也，音或。說者以爲短狐，非也；短狐，射工耳，於此不當其義；今俗猶云魅蜮也。貢父曰：劉向說<span class="shu-ming">春秋</span>，蜮，南方淫氣所生，以應哀姜。然則朔正用指偃耳，何必遷就魅蜮也。余按<span class="shu-ming">洪範五行傳</span>曰：蜮如鱉，三足，生於南越。南越婦人多淫，故其地多蜮，淫女惑亂之氣所生也，陸璣<span class="shu-ming">草木疏</span>曰：一名射影，江、淮水皆有之。人在岸上，影見水中，投水影則殺之，故曰射影。南人將入水，先以瓦石投水中，令水濁，然後入。或曰，含沙射人皮肌，其瘡如疥。陸佃<span class="shu-ming">埤雅</span>曰：蜮，一名射工，有長角橫在口前如弩，檐臨其角，端曲如上弩，以氣爲矢，因水勢以射人，故俗呼爲水弩。</span>其罪三也。」</span>上默然不應，良久曰：<span class="yinhao">「吾業已設飲，後而自改。」</span>朔曰：<span class="jiaozhusup">【章：乙十一行本「曰」下有「不可」二字；孔本同；退齋校同。】</span><span class="yinhao">「夫宣室者，先帝之正處也，非法度之政不得入焉。故淫亂之漸，其變爲篡。是以豎貂爲淫而易牙作患，慶父死而魯國全。」</span><span class="jiazhu">豎貂、易牙，皆齊桓公之臣也。管仲有疾，桓公問之曰：<span class="yinhao">「將何以敎寡人？」</span>仲曰：<span class="yinhao">「願君之遠豎貂、易牙。」</span>公曰：<span class="yinhao">「易牙烹其子以快寡人，尙可疑邪？」</span>對曰：<span class="yinhao">「人之情非不愛其子，其子之忍，又將何有於君！」</span>公曰：<span class="yinhao">「豎貂自宮以近寡人，尙可疑邪？」</span>對曰：<span class="yinhao">「人之情非不愛其身，其身之忍，又將何有於君！」</span>公曰：<span class="yinhao">「諾。」</span>管仲死，盡逐之；而公食不甘，宮不治。居三年，公曰：<span class="yinhao">「仲父不亦過乎！」</span>於是復皆召而反之。明年，公病。豎貂、易牙相與作亂，塞門築牆不通人。有一婦人踰垣至公所，公曰：<span class="yinhao">「我欲食。」</span>婦人曰：<span class="yinhao">「吾無所得。」</span>又曰：<span class="yinhao">「我欲飲。」</span>婦人曰：<span class="yinhao">「吾無所得。」</span>公曰：<span class="yinhao">「何故？」</span>曰：<span class="yinhao">「豎貂、易牙作亂，故無所得。」</span>公慨然嘆曰：<span class="yinhao">「若死者有知，吾何面目見仲父乎！」</span>蒙衣袂而絕乎壽宮；蟲流出於戶，蓋以楊門之扉，三月不葬。慶父，魯桓公庶子，莊公之兄，通于哀姜。莊公薨，慶父弑其子般及閔公，欲爲亂而不克，奔莒。莒人歸之，縊于密，魯乃定。父，音甫。</span>上曰：<span class="yinhao">「善！」</span>有詔止，更置酒北宮，引董君從東司馬門入；<span class="jiazhu">未央宮有東闕、北闕，東闕曰蒼龍。東司馬門，蒼龍闕內之司馬門也。更，工衡翻。</span>賜朔黃金三十斤。董君之寵由是日衰。是後，公主、貴人多踰禮制矣。</p>
<p class="em2 strong" id="p28"><a class="gg-link" href="#p28" onclick="return changeColor(this);"></a><span class="yinwen">7</span>上以張湯爲太中大夫，與趙禹共定諸律令，務在深文。拘守職之吏，作見知法，吏傳相監司。用法益刻自此始。<span class="jiazhu">蘇林曰：拘刻於守職之吏。師古曰：見知人犯法而不舉告，謂之故縱。<span class="shu-ming">晉志</span>曰：見知而不舉劾，各與同罪；失不舉劾，以贖論；其不見、不知，不坐也。傳，張戀翻。監，古銜翻。</span></p>
<p class="em2 strong" id="p29"><a class="gg-link" href="#p29" onclick="return changeColor(this);"></a><span class="yinwen">8</span>八月，螟。<span class="jiazhu">食心曰螟。</span></p>
<p class="em2 strong" id="p30"><a class="gg-link" href="#p30" onclick="return changeColor(this);"></a><span class="yinwen">9</span>是歲，徵吏民有明當世之務、習先聖之術者，縣次續食，令與計偕。<span class="jiazhu">師古曰：計者，上計簿使也；郡國每歲遣詣京師上之。偕者，俱也；令所徵之人與上計者俱來，而縣次給其食。後世訛誤，因乘此語，遂謂上計爲計偕。闞駰不詳，妄爲解說，云秦、漢謂諸侯朝使曰計偕。偕，次也。晉代有計偕簿，又改<span class="yinhao">「偕」</span>爲<span class="yinhao">「階」</span>，失之彌遠，致誤後學。</span></p>
<p class="em2 strong" id="p31"><a class="gg-link" href="#p31" onclick="return changeColor(this);"></a>菑川人公孫弘對策曰：<span class="yinhao">「臣聞上古堯、舜之時，不貴爵賞而民勸善，不重刑罰而民不犯，躬率以正而遇民信也；末世貴爵厚賞而民不勸，深刑重罰而姦不止，其上不正，遇民不信也。夫厚賞重刑，未足以勸善而禁非，必信而已矣。是故因能任官，則分職治；去無用之言，則事情得；不作無用之器，則賦斂省；<span class="jiazhu">治，直吏翻。去，羌呂翻。斂，力贍翻。</span>不奪民時，不妨民力，則百姓富；有德者進，無德者退，則朝廷尊；有功者上，無功者下，則羣臣逡；<span class="jiazhu">李奇曰：言有次第也。師古曰：逡，七旬翻。</span>罰當罪，則姦邪止；賞當賢，則臣下勸。凡此八者，治之本也。故民者，業之則不爭，理得則不怨，有禮則不暴，愛之則親上，<span class="jiazhu">師古曰：各得其業，則無爭心；各申其理，則無所怨；使之由禮，則無暴慢；子而愛之，則知親上也。</span>此有天下之急者也。禮義者，民之所服也；而賞罰順之，則民不犯禁矣。</span></p>
<p class="em2 strong" id="p32"><a class="gg-link" href="#p32" onclick="return changeColor(this);"></a><span class="yinhao">臣聞之：氣同則從，聲比則應。<span class="jiazhu">比，頻寐翻，音毗，和也。</span>今人主和德於上，百姓和合於下，故心和則氣和，氣和則形和，形和則聲和，聲和則天地之和應矣。故陰陽和，風雨時，甘露降，五穀登，六畜蕃，<span class="jiazhu">畜，許又翻。蕃，扶元翻。</span>嘉禾興，朱草生，山不童，澤不涸，此和之至也。」</span></p>
<p class="em2 strong" id="p33"><a class="gg-link" href="#p33" onclick="return changeColor(this);"></a>時對者百餘人，太常奏弘第居下。策奏，天子擢弘對爲第一，拜爲博士，待詔金馬門。<span class="jiazhu">如淳曰：武帝時，相馬者東方京作銅馬法獻之，立馬於魯班門外，更名魯班門爲金馬門。<span class="shu-ming">三輔黃圖</span>曰：金馬門，宦者署，武帝得大宛馬，以銅鑄作，立於署門，因以爲名。</span></p>
<p class="em2 strong" id="p34"><a class="gg-link" href="#p34" onclick="return changeColor(this);"></a>齊人轅固，年九十餘，亦以賢良徵。公孫弘仄目而事固，固曰：<span class="yinhao">「公孫子，務正學以言，無曲學以阿世！」</span>諸儒多疾毀固者，固遂以老罷歸。</p>
<p class="em2 strong" id="p35"><a class="gg-link" href="#p35" onclick="return changeColor(this);"></a>是時，巴、蜀四郡<span class="jiazhu">四郡，蜀郡、廣漢郡、犍爲郡、巴郡也。</span>鑿山通西南夷，千餘里戍轉相餉。數歲，道不通，士罷餓、離暑濕死者甚衆；<span class="jiazhu">罷，讀曰疲。</span>西南夷又數反，<span class="jiazhu">數，所角翻。</span>發兵興搫，費以巨萬計而無功。上患之，詔使公孫弘視焉。還奏事，盛毀西南夷無所用，上不聽。弘每朝會，<span class="jiaozhusup">【章：乙十一行本「會」下有「議」字；孔本同；退齋校同。】</span><span class="jiazhu">朝，直遙翻。</span>開陳其端，使人主自擇，不肯面折廷爭。於是上察其行愼厚，辯論有餘，習文法吏事，緣飾以儒術，<span class="jiazhu">師古曰：譬之於衣，加純緣也。折，之舌翻。爭，讀曰諍。行，下孟翻。</span>大說之，<span class="jiazhu">說，讀曰悅。</span>一歲中遷至左內史。<span class="jiazhu"><span class="shu-ming">考異</span>曰：<span class="shu-ming">漢書·武紀</span>云：<span class="yinhao">「元光元年五月，詔策賢良，於是董仲舒、公孫弘等出焉。」</span>按<span class="shu-ming">弘傳</span>：<span class="yinhao">「元光五年，復徵賢良文學，菑川國推上弘。」</span>其策文頗與<span class="shu-ming">武紀</span>元年策文相類。又云：<span class="yinhao">「一歲中至左內史。」</span><span class="shu-ming">百官表</span>：<span class="yinhao">「元光五年，弘爲左內史。」</span>然則弘之再舉賢良，不在元光元年明矣。荀<span class="shu-ming">紀</span>著於此年<span class="yinhao">「徵吏民明當世之務」</span>下。葛洪<span class="shu-ming">西京雜記</span>亦云：<span class="yinhao">「弘以元光五年爲國士所推上爲賢良。」</span>若此續食之詔在八月，則弘不容於今年已爲左內史。蓋此詔在今年，不知何月，故班氏繫之於年末耳。其策文相類，蓋出偶然；或者此策乃弘先舉賢良時所對，班氏誤以爲此年之策。疑未能明，今從<span class="shu-ming">漢紀</span>。</span></p>
<p class="em2 strong" id="p36"><a class="gg-link" href="#p36" onclick="return changeColor(this);"></a>弘奏事，有不可，不廷辨。常與汲黯請間，<span class="jiazhu">師古曰：求空隙之暇。</span>黯先發之，弘推其後，天子常說，<span class="jiazhu">說，讀曰悅。</span>所言皆聽，以此日益親貴。弘嘗與公卿約議，至上前，皆倍其約以順上旨。<span class="jiazhu">倍，蒲妹翻。</span>汲黯廷詰弘曰：<span class="yinhao">「齊人多詐而無情實；始與臣等建此議，今皆倍之，不忠！」</span>上問弘。弘謝曰：<span class="yinhao">「夫知臣者，以臣爲忠；不知臣者，以臣爲不忠。」</span>上然弘言。左右幸臣每毀弘，上益厚遇之。</p>
<div class="yt" id="y0129"><p class="strong" id="p37"><a class="gg-link" href="#p37" onclick="return changeColor(this);"></a><span class="section" id="title-7"><span data-head-description="世宗孝武皇帝上之下" data-head-level="h4" data-head-title="元光六年">六年</span></span><span class="biaozhusup" data-rel="">（壬子、前一二九年）</span></p></div>
<p class="em2 strong" id="p38"><a class="gg-link" href="#p38" onclick="return changeColor(this);"></a><span class="yinwen">1</span>冬，初算商車。<span class="jiazhu">李奇曰：始稅商賈車船，令出算。</span></p>
<p class="em2 strong" id="p39"><a class="gg-link" href="#p39" onclick="return changeColor(this);"></a><span class="yinwen">2</span>大司農鄭當時言：<span class="yinhao">「穿渭爲渠，下至河，<span class="jiazhu">渠起長安，旁南山下至河三百餘里。</span>漕關東粟徑易，<span class="jiazhu">易，以豉翻。</span>又可以漑渠下民田萬餘頃。」</span>春，詔發卒數萬人穿渠，如當時策；三歲而通，人以爲便。</p>
<p class="em2 strong" id="p40"><a class="gg-link" href="#p40" onclick="return changeColor(this);"></a><span class="yinwen">3</span>匈奴入上谷，殺略吏民。遣車騎將軍衞青出上谷，騎將軍公孫敖出代，輕車將軍公孫賀出雲中，驍騎將軍李廣出鴈門，各萬騎，擊胡關市下。衞青至龍城，<span class="jiazhu">龍城，匈奴祭天，大會諸部處。</span>得胡首虜七百人；公孫賀無所得；公孫敖爲胡所敗，亡七千騎；李廣亦爲胡所敗。胡生得廣，置兩馬間，絡而盛臥，<span class="jiazhu">敗，補邁翻。盛，時征翻。</span>行十餘里；廣佯死，暫騰而上胡兒馬上，<span class="jiazhu">師古曰：騰，跳躍也。上，時掌翻。</span>奪其弓，鞭馬南馳，遂得脫歸。漢下敖、廣吏，<span class="jiazhu">下，遐嫁翻。</span>當斬，贖爲庶人；唯青賜爵關內侯。青雖出於奴虜，<span class="jiazhu">青本平陽公主家騎奴。</span>然善騎射，材力絕人；遇士大夫以禮，與士卒有恩，衆樂爲用，有將帥材，<span class="jiazhu">騎，奇寄翻。樂，音洛。將，卽亮翻。帥，所類翻。</span>故每出輒有功。天下由此服上之知人。</p>
<p class="em2 strong" id="p41"><a class="gg-link" href="#p41" onclick="return changeColor(this);"></a><span class="yinwen">4</span>夏，大旱；蝗。</p>
<p class="em2 strong" id="p42"><a class="gg-link" href="#p42" onclick="return changeColor(this);"></a><span class="yinwen">5</span>六月，上行幸雍。</p>
<p class="em2 strong" id="p43"><a class="gg-link" href="#p43" onclick="return changeColor(this);"></a><span class="yinwen">6</span>秋，匈奴數盜邊，<span class="jiazhu">數，所角翻。</span>漁陽尤甚。以衞尉韓安國爲材官將軍，屯漁陽。</p>
<div class="yt" id="y0128"><p class="strong" id="p44"><a class="gg-link" href="#p44" onclick="return changeColor(this);"></a><span class="section" id="title-8"><span data-head-description="世宗孝武皇帝上之下" data-head-level="h4" data-head-title="元朔元年">元朔元年</span></span><span class="biaozhusup" data-rel="">（癸丑、前一二八年）</span><span class="jiazhu">應劭曰：朔，蘇也。孟軻曰：<span class="yinhao">「后來其蘇。」</span>蘇，息也；言萬民品物大繁息也。師古曰：朔，猶始也；言更爲初始也。蘇息之息，非息生義，應說失之。</span></p></div>
<p class="em2 strong" id="p45"><a class="gg-link" href="#p45" onclick="return changeColor(this);"></a><span class="yinwen">1</span>冬，十一月，詔曰：<span class="yinhao">「朕深詔執事，興廉舉孝，庶幾成風，紹休聖緒。<span class="jiazhu">師古曰：休，美也；緒，業也：言紹先聖之休緒也。幾，居衣翻。</span>夫十室之邑，必有忠信；三人並行，厥有我師。<span class="jiazhu"><span class="shu-ming">論語</span>曰：十室之邑，必有忠信如丘者焉。又曰：三人行，必有我師焉。</span>今或至闔郡而不薦一人，<span class="jiazhu">師古曰：闔，閉也；總一郡之中，故曰闔。</span>是化不下究，而積行之君子壅於上聞也。<span class="jiazhu">師古曰：究，竟也；言見壅遏，不得聞達於天子也。行，下孟翻。</span>且進賢受上賞，蔽賢蒙顯戮，古之道也。其議二千石不舉者<span class="jiaozhusup">【章：孔本「者」作「孝」。】</span>者罪！」</span>有司奏：<span class="yinhao">「不舉孝，不奉詔，當以不敬論；<span class="jiazhu">張晏曰：謂其不勤求士報國。</span>不察廉，不勝任也，當免。」</span><span class="jiazhu">張晏曰：二千石當率身化下；今親宰牧而無賢人，爲不勝任也。勝，音升。</span>奏可。</p>
<p class="em2 strong" id="p46"><a class="gg-link" href="#p46" onclick="return changeColor(this);"></a><span class="yinwen">2</span>十二月，江都易王非薨。<span class="jiazhu">非，景帝子，前二年，封汝南；三年，徙江都。</span></p>
<p class="em2 strong" id="p47"><a class="gg-link" href="#p47" onclick="return changeColor(this);"></a><span class="yinwen">3</span>皇子據生，衞夫人之子也。<span class="jiazhu">是爲戾太子。<span class="shu-ming">考異</span>曰：<span class="shu-ming">漢書·武五子傳贊</span>曰：<span class="yinhao">「建元六年春，戾太子生。」</span><span class="shu-ming">外戚傳</span>：<span class="yinhao">「衞皇后，元朔元年生男據。」</span>按<span class="shu-ming">枚皋傳</span>云：<span class="yinhao">「武帝春秋二十九乃有皇子，」</span>與<span class="shu-ming">外戚傳</span>合。蓋<span class="shu-ming">贊</span>語因蚩尤之旗致此誤，亦猶五星聚在秦二世末年，誤爲漢元年也。</span>三月，甲子，立衞夫人爲皇后，赦天下。</p>
<p class="em2 strong" id="p48"><a class="gg-link" href="#p48" onclick="return changeColor(this);"></a><span class="yinwen">4</span>秋，匈奴二萬騎入漢，殺遼西太守，略二千餘人，圍韓安國壁；又入漁陽、鴈門，各殺略千餘人。安國益東徙，屯北平；數月病死。<span class="jiazhu"><span class="shu-ming">考異</span>曰：安國死在明年，於此終言之。</span>天子乃復召李廣，拜爲右北平太守。匈奴號曰<span class="yinhao">「漢之飛將軍」</span>，避之，數歲不敢入右北平。</p>
<p class="em2 strong" id="p49"><a class="gg-link" href="#p49" onclick="return changeColor(this);"></a><span class="yinwen">5</span>車騎將軍衞青將三萬騎出鴈門，將軍李息出代；青斬首虜數千人。</p>
<p class="em2 strong" id="p50"><a class="gg-link" href="#p50" onclick="return changeColor(this);"></a><span class="yinwen">6</span>東夷薉君南閭等共<span class="jiaozhusup">【章：乙十一行本「共」作「□」；孔本同，熊校同。】</span>二十八萬人降，爲蒼海郡；<span class="jiazhu">服虔曰：薉貊在辰韓之北，高麗、沃沮之南，東窮大海。師古曰：南閭，薉君名。<span class="shu-ming">食貨志</span>：彭吳開道通薉貊、朝鮮，置滄海郡。陳壽<span class="shu-ming">夫餘傳</span>：魏時，夫餘庫有玉璧、珪瓚，傳世以爲寶。耆老言先代所賜，其印文言<span class="yinhao">「濊王之印」</span>。國有故城名濊城，蓋本濊貊之地。又<span class="shu-ming">濊傳</span>云：武帝滅朝鮮，置樂浪郡，自單單大嶺以西屬樂浪，自嶺以東七縣，都尉主之，皆以濊爲民，今不耐濊，皆其種也。班<span class="shu-ming">志</span>，樂浪東部都尉治不耐縣。薉，音濊。降，戶江翻。<span class="shu-ming">考異</span>曰：<span class="shu-ming">史記·平準書</span>曰：彭吳賈滅朝鮮，置蒼海之郡。按：滅朝鮮，置蒼海，兩事也，不知何者出賈之謀。</span>人徒之費，擬於南夷，燕、齊之間，靡然騷動。</p>
<p class="em2 strong" id="p51"><a class="gg-link" href="#p51" onclick="return changeColor(this);"></a><span class="yinwen">7</span>是歲，魯共王餘、長沙定王發皆薨。<span class="jiazhu">二王皆景帝子：餘以前二年受封淮陽，三年，徙魯；發亦以前二年受封長沙。</span></p>
<p class="em2 strong" id="p52"><a class="gg-link" href="#p52" onclick="return changeColor(this);"></a><span class="yinwen">8</span>臨菑人主父偃、<span class="jiazhu">趙武靈王自號主父，支庶因以爲氏。</span>嚴安，無終人徐樂，<span class="jiazhu">班<span class="shu-ming">志</span>，無終縣屬右北平郡，春秋無終子之國。</span>皆上書言事。</p>
<p class="em2 strong" id="p53"><a class="gg-link" href="#p53" onclick="return changeColor(this);"></a>始，偃游齊、燕、趙，皆莫能厚遇，諸生相與排擯不容；家貧，假貸無所得，乃西入關上書闕下，朝奏，暮召入。所言九事，其八事爲律令，一事諫伐匈奴，其辭曰：<span class="yinhao">「<span class="shu-ming">司馬法</span>曰：『國雖大，好戰必亡；天下雖平，忘戰必危。』<span class="jiazhu">師古曰：司馬穰苴善用兵，著書言兵法，謂之<span class="shu-ming">司馬法</span>。一說：司馬，古主兵之官，有軍陳用師之法。余據<span class="shu-ming">史記</span>，齊威王使大夫追論古者<span class="shu-ming">司馬兵法</span>而附穰苴於其中，因號<span class="shu-ming">司馬穰苴兵法</span>。好，呼到翻。</span>夫怒者逆德也，兵者凶器也，爭者末節也。夫務戰勝，窮武事者，未有不悔者也。</span></p>
<p class="em2 strong" id="p54"><a class="gg-link" href="#p54" onclick="return changeColor(this);"></a><span class="yinhao">昔秦皇帝幷吞戰國，務勝不休，欲攻匈奴。李斯諫曰：『不可。夫匈奴，無城郭之居，委積之守，<span class="jiazhu">委，于僞翻。積，子智翻。委積者，倉廩之藏也。鄭氏曰：少曰委，多曰積。</span>遷徙鳥舉，難得而制也。輕兵深入，糧食必絕；踵糧以行，重不及事。得其地，不足以爲利也；得其民，不可調而守也；<span class="jiazhu">李奇曰：不可和調也。</span>勝必殺之，非民父母也；靡敝中國，<span class="jiazhu">師古曰：靡，散也，音縻。</span>快心匈奴，非長策也。』秦皇帝不聽，遂使蒙恬將兵攻胡，辟地千里，<span class="jiazhu">辟，讀曰闢。</span>以河爲境。地固沮澤、鹹鹵，不生五穀。<span class="jiazhu">沮，將預翻。五穀，黍、稷、菽、麥、稻；或曰：黍、稷、秫、稻、粱。</span>然後發天下丁男以守北河，<span class="jiazhu">河水逕安定、北地、朔方界，皆北流；至高闕，始屈而東流；過雲中楨陵縣，又屈而南流。故朔方、雲中之北，謂之北河。杜佑曰：衞青渡西河至高闕破匈奴，河自今靈武郡之西南便北流，千餘里，過九原郡乃東流。時帝都在秦，所謂西河，疑是此處；其高闕當在河之西也。<span class="shu-ming">史記</span>，趙武靈王築長城，自代並陰山，下至高闕，則與<span class="shu-ming">漢書</span>符矣。其河自九原東流千里，在京師直北，<span class="shu-ming">漢史</span>卽云<span class="yinhao">「北河」</span>，斯則西河之側者。</span>暴兵露師十有餘年，死者不可勝數，<span class="jiazhu">勝，音升。</span>終不能踰河而北，是豈人衆不足，兵革不備哉？其勢不可也。又使天下蜚芻、輓粟，<span class="jiazhu">師古曰：運載芻槁，令其疾至，故曰飛芻。輓，謂引車船也。</span>起於東腄、琅邪負海之郡，轉輸北河，率三十鍾而致一石。<span class="jiazhu"><span class="yinhao">「東腄」</span>，<span class="shu-ming">漢書</span>作<span class="yinhao">「黃腄」</span>。師古曰：黃、腄二縣並在東萊。言自東萊及琅邪緣海諸郡皆令轉輸至北河。六斛四斗爲鍾，計其道路所費，凡用一百九十二斛，乃得一石至。杜佑曰：腄，卽今文登縣。腄，直睡翻，又音誰。</span>男子疾耕，不足於糧餉，女子紡績，不足於帷幕，百姓靡敝，<span class="jiazhu">靡，美爲翻。</span>孤寡老弱不能相養，道路死者相望，蓋天下始畔秦也。</span></p>
<p class="em2 strong" id="p55"><a class="gg-link" href="#p55" onclick="return changeColor(this);"></a><span class="yinhao">及至高皇帝，定天下，略地於邊，聞匈奴聚於代谷之外而欲擊之。御史成進諫曰：『不可。夫匈奴之性，獸聚而鳥散，從之如搏影。<span class="jiazhu">師古曰：搏，擊也。搏人之陰影，言不可得。余謂影隨物而生者也，存滅不常，難得而搏之。</span>今以陛下盛德攻匈奴，臣竊危之。』高帝不聽，遂北至於代谷，果有平城之圍。高皇帝蓋悔之甚，乃使劉敬往結和親之約，<span class="jiazhu">事見<span class="shu-ming">高帝紀</span>。</span>然後天下忘干戈之事。</span></p>
<p class="em2 strong" id="p56"><a class="gg-link" href="#p56" onclick="return changeColor(this);"></a><span class="yinhao">夫匈奴難得而制，非一世也；行盜侵驅，<span class="jiazhu">師古曰：來侵邊竟而驅掠人畜也。</span>所以爲業也，天性固然。上及虞、夏、殷、周，固弗程督，<span class="jiazhu">師古曰：程，課也；督，視責也。</span>禽獸畜之，<span class="jiazhu">畜，許六翻。</span>不屬爲人。夫上不觀虞、夏、殷、周之統，而下循近世之失，此臣之所大憂，百姓之所疾苦也。」</span></p>
<p class="em2 strong" id="p57"><a class="gg-link" href="#p57" onclick="return changeColor(this);"></a>嚴安上書曰：<span class="yinhao">「今天下人民，用財侈靡，車馬、衣裘、宮室，皆競修飾，調五聲使有節族，<span class="jiazhu">蘇林曰：族，音奏。師古曰：節，止也。奏，準也。</span>雜五色使有文章，重五味方丈於前，以觀欲天下。<span class="jiazhu">孟康曰：觀，猶顯也。師古曰：顯示之，使其慕欲也。重，直龍翻。觀，古玩翻。</span>彼民之情，見美則願之，是敎民以侈也；侈而無節，則不可贍，民離本而徼末矣。<span class="jiazhu">師古曰：贍，足也。離，力智翻。徼，要求也，於堯翻。</span>末不可徒得，故搢紳者不憚爲詐，帶劍者夸殺人以矯奪，<span class="jiazhu">師古曰：夸，大也，競也。矯，僞也。</span>而世不知愧，是以犯法者衆。臣願爲民制度以防其淫，使貧富不相燿以和其心；心志定，則盜賊消，刑罰少，陰陽和，萬物蕃也。<span class="jiazhu">師古曰：蕃，扶元翻，多也。</span>昔秦王意廣心逸，欲威海外，使蒙恬將兵以北攻胡，又使尉屠睢將樓船之士以攻越。<span class="jiazhu">睢，音雖。</span>當是時，秦禍北構於胡，南挂於越，<span class="jiazhu">師古曰：挂，縣也。</span>宿兵於無用之地，進而不得退。行十餘年，丁男被甲，丁女轉輸，苦不聊生，自經於道樹，<span class="jiazhu">自經，縊也。</span>死者相望。及秦皇帝崩，天下大畔，滅世絕祀，窮兵之禍也。故周失之弱，秦失之強，不變之患也。今徇西<span class="jiaozhusup">【章：乙十一行本「西」作「南」；孔本同；退齋校同。】</span>夷，朝夜郎，降羌、僰，略薉州，<span class="jiazhu">朝，直遙翻。降，戶江翻。僰，蒲北翻。薉，音穢。</span>建城邑，深入匈奴，燔其龍城，議者美之；此人臣之利，非天下之長策也。」</span></p>
<p class="em2 strong" id="p58"><a class="gg-link" href="#p58" onclick="return changeColor(this);"></a>徐樂上書曰：<span class="yinhao">「臣聞天下之患，在於土崩，不在瓦解，古今一也。</span></p>
<p class="em2 strong" id="p59"><a class="gg-link" href="#p59" onclick="return changeColor(this);"></a><span class="yinhao">何謂土崩？秦之末世是也。陳涉無千乘之尊、尺土之地，身非王公、大人、名族之後，鄕曲之譽，非有孔、曾、墨子之賢，陶朱、猗頓之富也；<span class="jiazhu">范蠡居於陶，自號陶朱公，治產至鉅萬。猗頓，魯人，用盬鹽起，與王者埒富。</span>然起窮巷，奮棘矜，<span class="jiazhu">棘，與戟同。師古曰：矜者，戟之把也。矜，讀曰𥎊，其巾翻。</span>偏袒大呼，<span class="jiazhu">呼，火故翻。</span>天下從風。此其故何也？由民困而主不恤，下怨而上不知，俗已亂而政不脩。此三者，陳涉之所以爲資也，此之謂土崩。故曰天下之患在乎土崩。</span></p>
<p class="em2 strong" id="p60"><a class="gg-link" href="#p60" onclick="return changeColor(this);"></a><span class="yinhao">何謂瓦解？吳、楚、齊、趙之兵是也。七國謀爲大逆，號皆稱萬乘之君，帶甲數十萬，威足以嚴其境內，財足以勸其士民；然不能西攘尺寸之地<span class="jiazhu">師古曰：攘，謂侵取漢也。</span>而身爲禽於中原者，此其故何也？非權輕於匹夫而兵弱於陳涉也。當是之時，先帝之德未衰而安土樂俗之民衆，<span class="jiazhu">樂，音洛。</span>故諸侯無竟外之助，<span class="jiazhu">師古曰：竟，讀曰境。</span>此之謂瓦解。故曰天下之患不在瓦解。</span></p>
<p class="em2 strong" id="p61"><a class="gg-link" href="#p61" onclick="return changeColor(this);"></a><span class="yinhao">此二體者，安危之明要，賢主之所宜留意而深察也。</span></p>
<p class="em2 strong" id="p62"><a class="gg-link" href="#p62" onclick="return changeColor(this);"></a><span class="yinhao">間者，關東五穀數不登，年歲未復，民多窮困，重之以邊境之事；<span class="jiazhu">數，所角翻。師古曰：復，扶目翻。重，直用翻。</span>推數循理而觀之，民宜有不安其處者矣。不安，故易動；易動者，土崩之勢也。<span class="jiazhu">易，以豉翻。</span>故賢主獨觀萬化之原，明於安危之機，脩之廟堂之上而銷未形之患也，其要期使天下無土崩之勢而已矣。」</span></p>
<p class="em2 strong" id="p63"><a class="gg-link" href="#p63" onclick="return changeColor(this);"></a>書奏，天子召見三人，謂曰：<span class="yinhao">「公等皆安在，何相見之晚也！」</span>皆拜爲郎中。<span class="jiazhu"><span class="shu-ming">考異</span>曰：<span class="shu-ming">漢書·主父偃傳</span>，云<span class="yinhao">「元光元年，三人上書」</span>；按嚴安<span class="shu-ming">書</span>云<span class="yinhao">「徇南夷，朝夜郎，降羌、僰，略薉州」</span>，此等事皆在元光元年後，蓋誤以<span class="yinhao">「朔」</span>字爲<span class="yinhao">「光」</span>字耳。</span>主父偃尤親幸，一歲中凡四遷，爲中大夫；大臣畏其口，賂遺累千金。或謂偃曰：<span class="yinhao">「太橫矣！」</span><span class="jiazhu">遺，于季翻。橫，戶孟翻。</span>偃曰：<span class="yinhao">「吾生不五鼎食，死卽五鼎烹耳！」</span><span class="jiazhu">張晏曰：五鼎，牛、羊、豕、魚、麋也。諸侯五，卿大夫三。孔穎達曰：少牢陳五鼎：羊一，豕二，膚三，魚四，腊五。師古曰：五鼎烹，謂被鑊烹之誅。爲主父偃被誅張本。</span></p>
<div class="yt" id="y0127"><p class="strong" id="p64"><a class="gg-link" href="#p64" onclick="return changeColor(this);"></a><span class="section" id="title-9"><span data-head-description="世宗孝武皇帝上之下" data-head-level="h4" data-head-title="元朔二年">二年</span></span><span class="biaozhusup" data-rel="">（甲寅、前一二七年）</span></p></div>
<p class="em2 strong" id="p65"><a class="gg-link" href="#p65" onclick="return changeColor(this);"></a><span class="yinwen">1</span>冬，賜淮南王几杖，毋朝。<span class="jiazhu">朝，直遙翻。<span class="shu-ming">考異</span>曰：<span class="shu-ming">漢書·武紀</span>曰：<span class="yinhao">「賜淮南、菑川王几杖，毋朝。」</span>顏師古曰：<span class="yinhao">「淮南王安、菑川王志，皆武帝諸父列也，故賜几杖。」</span>按<span class="shu-ming">諸侯表</span>，菑川王志在位三十五年，以元光五年薨，<span class="shu-ming">齊悼惠王世家</span>、<span class="shu-ming">高五王傳</span>皆同。此云菑川王志，誤也。</span></p>
<p class="em2 strong" id="p66"><a class="gg-link" href="#p66" onclick="return changeColor(this);"></a><span class="yinwen">2</span>主父偃說上曰：<span class="yinhao">「古者諸侯不過百里，強弱之形易制。今諸侯或連城數十，地方千里，緩則驕奢，易爲淫亂，急則阻其強而合從以逆京師；<span class="jiazhu">說，式芮翻。易，以豉翻。從，子容翻。</span>以法割削之，則逆節萌起；<span class="jiazhu">師古曰：萌，謂事之始生，如草木之萌芽也。</span>前日鼂錯是也。<span class="jiazhu">事見十六卷景帝前三年。鼂，直遙翻。錯，千故翻。</span>今諸侯子弟或十數，而適嗣代立，<span class="jiazhu">適，讀曰嫡。</span>餘雖骨肉，無尺地之封，則仁孝之道不宣。願陛下令諸侯得推恩分子弟，以地侯之，彼人人喜得所願；上以德施，實分其國，不削而稍弱矣。」</span>上從之。春，正月，詔曰：<span class="yinhao">「諸侯王或欲推私恩分子弟邑者，令各條上，<span class="jiazhu">上，時掌翻。</span>朕且臨定其號名。」</span>於是藩國始分，而子弟畢侯矣。</p>
<p class="em2 strong" id="p67"><a class="gg-link" href="#p67" onclick="return changeColor(this);"></a><span class="yinwen">3</span>匈奴入上谷、漁陽，殺略吏民千餘人。遣衞青、李息出雲中以西至隴西，擊胡之樓煩、白羊王於河南，得胡首虜數千，牛羊百餘萬，走白羊、樓煩王，遂取河南地。詔封青爲長平侯；<span class="jiazhu">班<span class="shu-ming">志</span>，長平侯國屬汝南郡。</span>青校尉蘇建、張次公皆有功，封建爲平陵侯，次公爲岸頭侯。<span class="jiazhu">據<span class="shu-ming">功臣表</span>：平陵侯食邑於南陽郡武當縣界。晉灼曰：河東皮氏縣有岸頭亭。校，戶敎翻。</span></p>
<p class="em2 strong" id="p68"><a class="gg-link" href="#p68" onclick="return changeColor(this);"></a>主父偃言：<span class="yinhao">「河南地肥饒，外阻河，蒙恬城之以逐匈奴，內省轉輸戍漕，廣中國，滅胡之本也。」</span>上下公卿議；皆言不便。<span class="jiazhu">下，遐嫁翻。</span>上竟用偃計，立朔方郡，使蘇建興十餘萬人築朔方城，<span class="jiazhu"><span class="shu-ming">括地志</span>：夏州朔方縣北什賁故城，按是蘇建築；什賁之號，蓋出蕃語也。宋白曰：漢朔方郡治三封縣，今長澤縣有三封故城。什賁故城，今爲德靜縣治。</span>復繕故秦時蒙恬所爲塞，因河爲固。轉漕甚遠，自山東咸被其勞，<span class="jiazhu">被，皮義翻。</span>費數十百鉅萬，府庫並虛；漢亦棄上谷之斗辟縣造陽地以予胡。<span class="jiazhu">孟康曰：縣斗僻，曲近胡。師古曰：斗，絕也，縣之斗曲入匈奴界者，其中造陽地也。杜佑曰：造陽，在今嬀川郡之北。辟，讀曰僻。予，讀曰與。</span></p>
<p class="em2 strong" id="p69"><a class="gg-link" href="#p69" onclick="return changeColor(this);"></a><span class="yinwen">4</span>三月，乙亥晦，日有食之。</p>
<p class="em2 strong" id="p70"><a class="gg-link" href="#p70" onclick="return changeColor(this);"></a><span class="yinwen">5</span>夏，募民徙朔方十萬口。</p>
<p class="em2 strong" id="p71"><a class="gg-link" href="#p71" onclick="return changeColor(this);"></a><span class="yinwen">6</span>主父偃說上曰：<span class="yinhao">「茂陵初立，<span class="jiazhu">初立於建元二年。</span>天下豪傑，幷兼之家，亂衆之民，皆可徙茂陵；內實京師，外銷姦猾，此所謂不誅而害除。」</span>上從之，徙郡國豪傑及訾三百萬以上于茂陵。<span class="jiazhu">訾，與貲同。</span></p>
<p class="em2 strong" id="p72"><a class="gg-link" href="#p72" onclick="return changeColor(this);"></a>軹人郭解，<span class="jiazhu">班<span class="shu-ming">志</span>，軹縣屬河內郡，音止。</span>關東大俠也，亦在徙中。衞將軍爲言：<span class="yinhao">「郭解家貧，不中徙。」</span><span class="jiazhu">爲，于僞翻。言其貧不當在見徙之數。中，竹仲翻。</span>上曰：<span class="yinhao">「解，布衣，權至使將軍爲言，<span class="jiazhu">師古曰：將軍爲之言，是爲其所使也。</span>此其家不貧。」</span>卒徙解家。<span class="jiazhu">卒，子恤翻。</span>解平生睚眦殺人甚衆，<span class="jiazhu">師古曰：睚，音厓，舉眼也；眦，卽眥字，謂目匡也；言舉眼相忤者，卽殺之也。一說：睚，五懈翻；眦，士懈翻。睚眦，瞋目貌。二說並通。</span>上聞之，下吏捕治解，<span class="jiazhu">下，遐嫁翻。</span>所殺皆在赦前。軹有儒生侍使者坐，客譽郭解，<span class="jiazhu">譽，音余。</span>生曰：<span class="yinhao">「解專以姦犯公法，何謂賢！」</span>解客聞，殺此生，斷其舌。<span class="jiazhu">斷，丁管翻。</span>吏以此責解，解實不知殺者，殺者亦<span class="jiaozhusup">【章：乙十一行本「亦」下有「竟」字；孔本同。】</span>絕莫知爲誰。吏奏解無罪，公孫弘議曰：<span class="yinhao">「解，布衣，爲任俠行權，以睚眦殺人；解雖弗知，此罪甚於解殺之，當大逆無道。」</span><span class="jiazhu">當，謂處斷其罪，蓋以大逆無道之罪坐郭解也。</span>遂族郭解。<span class="jiazhu"><span class="shu-ming">考異</span>曰：荀<span class="shu-ming">紀</span>以郭解事著於建元二年。按<span class="shu-ming">武紀</span>，<span class="yinhao">「建元二年初置茂陵邑」</span>，<span class="yinhao">「三年賜徙茂陵者錢」</span>；當是時，衞青、公孫弘皆未貴。又，<span class="yinhao">「元朔二年徙郡國豪傑于茂陵」</span>；此乃徙解之時也。</span></p>
<p class="margin2" id="p73"><a class="gg-link" href="#p73" onclick="return changeColor(this);"></a>班固曰：古者天子建國，諸侯立家，自卿大夫以至于庶人，各有等差，是以民服事其上而下無覬覦。<span class="jiazhu">師古曰：覬，幸也；覦，欲也；幸得其所欲也。覬，音冀。覦，音俞，又音喻。</span>周室旣微，禮樂、征伐自諸侯出；桓、文之後，大夫世權，陪臣執命。<span class="jiazhu">師古曰：陪，重也。大夫世權，晉六卿、魯三桓、齊田氏是也。陪臣執命，陽虎之類是也。諸侯之臣，於天子爲陪臣；大夫之家臣，於諸侯爲陪臣。</span>陵夷至於戰國，合從連衡，<span class="jiazhu">從，子容翻。衡，讀曰橫。</span>繇是列國公子，魏有信陵，趙有平原，齊有孟嘗，楚有春申，皆藉王公之勢，競爲游俠，雞鳴狗盜，<span class="jiazhu">事見三卷赧王十七年。</span>無不賓禮。而趙相虞卿，棄國捐君，以周窮交魏齊之厄；<span class="jiazhu">事見五卷周赧王五十六年。</span>信陵無忌，竊符矯命，戮將專師，以赴平原之急；<span class="jiazhu">事見五卷赧王五十七年。將，卽亮翻。</span>皆以取重諸侯，顯名天下，搤腕而游談者，以四豪爲稱首。<span class="jiazhu">師古曰：搤，捉持也，音戹。腕，烏貫翻。四豪，卽魏信陵以下也。</span>於是背公死黨之議成，守職奉上之義廢矣。<span class="jiazhu">背，蒲妹翻。</span>及至漢興，禁網疏闊，未知匡改也。是故代相陳豨從車千乘，而吳濞、淮南皆招賓客以千數；<span class="jiazhu">從，才用翻。濞，普懿翻。</span>外戚大臣魏其、武安之屬競逐於京師，布衣游俠劇孟、郭解之徒馳騖於閻閭，權行州域，力折公侯，衆庶榮其名迹，覬而慕之。雖其陷於刑辟，<span class="jiazhu">辟，毗亦翻。</span>自與殺身成名，若季路、仇牧，死而不悔。<span class="jiazhu">季路死於衞侯輒之難，仇牧死於宋閔公之難，事並見<span class="shu-ming">左傳</span>。</span>故曾子曰：<span class="yinhao">「上失其道，民散久矣。」</span><span class="jiazhu">見<span class="shu-ming">論語</span>。</span>非明主在上，示之以好惡，<span class="jiazhu">好，呼到翻。惡，烏路翻。</span>齊之以禮法，民曷由知禁而反正乎！古之正法：五伯，三王之罪人也；而六國，五伯之罪人也；<span class="jiazhu">伯，讀曰霸。</span>夫四豪者，又六國之罪人也。況於郭解之倫，以匹夫之細，竊殺生之權，其罪已不容於誅矣。觀其溫良泛愛，振窮周急，謙退不伐，亦皆有絕異之姿。惜乎，不入於道德，苟放縱於末流，殺身亡宗，非不幸也。</p>
<p class="margin2" id="p74"><a class="gg-link" href="#p74" onclick="return changeColor(this);"></a>荀悅論曰：世有三遊，德之賊也：一曰遊俠，二曰遊說，三曰遊行。<span class="jiazhu">說，式芮翻。行，下孟翻。</span>立氣勢，作威福，結私交以立強於世者，謂之遊俠；飾辯辭，設詐謀，馳逐於天下以要時勢者，謂之遊說；<span class="jiazhu">要，一遙翻。</span>色取仁以合時好，<span class="jiazhu">好，呼到翻。</span>連黨類，立虛譽以爲權利者，謂之遊行。此三者，亂之所由生也；傷道害德，敗法惑世，<span class="jiazhu">敗，補邁翻。</span>先王之所愼也。國有四民，各修其業；不由四民之業者，謂之姦民。<span class="jiazhu">四民，士、農、工、商也。</span>姦民不生，王道乃成。</p>
<p class="margin2" id="p75"><a class="gg-link" href="#p75" onclick="return changeColor(this);"></a>凡此三遊之作，生於季世，周、秦之末尤甚焉。上不明，下不正，制度不立，綱紀弛廢；以毀譽爲榮辱，不核其眞；<span class="jiazhu">譽，音余；下同。</span>以愛憎爲利害，不論其實；以喜怒爲賞罰，不察其理。上下相冒，萬事乖錯，是以言論者計薄厚而吐辭，選舉者度親疏而舉筆，<span class="jiazhu">度，徒洛翻。</span>善惡謬於衆聲，功罪亂於王法。然則利不可以義求，害不可以道避也。是以君子犯禮，小人犯法，奔走馳騁，越職僭度，飾華廢實，競趣時利。<span class="jiazhu">趣，七喻翻。</span>簡父兄之尊而崇賓客之禮，薄骨肉之恩而篤朋友之愛，忘脩身之道而求衆人之譽，割衣食之業以供饗宴之好，<span class="jiazhu">好，呼到翻。</span>苞苴盈於門庭，聘問交於道路，<span class="jiazhu">裹曰苞，藉曰苴。<span class="shu-ming">詩箋</span>：以果實相遺者苞苴之。又曰：苞苴，裹魚肉，或以葦，或以茅。<span class="shu-ming">左傳註</span>云：聘，執玉帛以相存問。</span>書記繁於公文，私務衆於官事，於是流俗成而正道壞矣。</p>
<p class="margin2" id="p76"><a class="gg-link" href="#p76" onclick="return changeColor(this);"></a>是以聖王在上，經國序民，正其制度；善惡要於功罪而不淫於毀譽，<span class="jiazhu">要，一遙翻。</span>聽其言而責其事，舉其名而指其實。故實不應其聲者謂之虛，情不覆其貌者謂之僞，<span class="jiazhu">覆，敷又翻。</span>毀譽失其眞者謂之誣，言事失其類者謂之罔。虛僞之行不得設，<span class="jiazhu">行，下孟翻。</span>誣罔之辭不得行，有罪惡者無僥倖，無罪過者不憂懼，請謁無所行，<span class="jiazhu">請，求也。謁，告也。</span>貨賂無所用，息華文，去浮辭，<span class="jiazhu">去，羌呂翻。</span>禁僞辯，絕淫智，放百家之紛亂，壹聖人之至道，養之以仁惠，文之以禮樂，則風俗定而大化成矣。</p>
<p class="em2 strong" id="p77"><a class="gg-link" href="#p77" onclick="return changeColor(this);"></a><span class="yinwen">7</span>燕王定國與父康王姬姦；奪弟妻爲姬。殺肥如令郢人，<span class="jiazhu">肥如，燕之屬縣。燕國除，入漢，屬遼西郡。應劭曰：肥子奔燕，燕封於此。</span>郢人兄弟上書告之，主父偃從中發其事。公卿請誅定國，上許之。定國自殺，國除。<span class="jiazhu">文帝初，王澤始封於燕，傳子康王嘉；文帝九年，嘉薨，定國嗣；蓋立四十二年矣。</span></p>
<p class="em2 strong" id="p78"><a class="gg-link" href="#p78" onclick="return changeColor(this);"></a>齊厲王次昌亦與其姊紀翁主通。<span class="jiazhu">齊孝王將閭，文帝十六年受封，傳子懿王壽，壽傳次昌。</span>主父偃欲納其女於齊王，齊紀太后不許。偃因言於上曰：<span class="yinhao">「齊臨菑十萬戶，市租千金，人衆殷富，鉅於長安，非天子親弟、愛子，不得王此。<span class="jiazhu">王，于況翻。</span>今齊王於親屬益疏，<span class="jiazhu">疏，與疎同。</span>又聞與其姊亂，請治之！」</span>於是帝拜偃爲齊相，且正其事。偃至齊，急治王後宮宦者，辭及王；王懼，飲藥自殺。偃少時游齊及燕、趙，<span class="jiazhu">少，詩照翻。</span>及貴，連敗燕、齊。<span class="jiazhu">敗，補邁翻。</span>趙王彭祖懼，<span class="jiazhu">彭祖，景帝子；前二年封廣川，五年徙趙。</span>上書告主父偃受諸侯金，以故諸侯子弟多以得封者。及齊王自殺，上聞，大怒，以爲偃劫其王令自殺，乃徵下吏。<span class="jiaozhusup">【章：乙十一行本「吏」下有「治」字；孔本同；張校同。】</span><span class="jiazhu">下，遐嫁翻。</span>偃服受諸侯金，實不劫王令自殺。上欲勿誅，公孫弘曰：<span class="yinhao">「齊王自殺，無後，國除爲郡入漢，主父偃本首惡。陛下不誅偃，無以謝天下。」</span>乃遂族主父偃。</p>
<p class="em2 strong" id="p79"><a class="gg-link" href="#p79" onclick="return changeColor(this);"></a><span class="yinwen">8</span>張歐免，上欲以蓼侯孔臧爲御史大夫。<span class="jiazhu">班<span class="shu-ming">志</span>，蓼縣屬衡山國，春秋之蓼國也；音子。康曰音六，未知其何據。蓼侯孔聚，高祖功臣；臧，其子也。臧自言世修經學，蓋謂孔子後也；安國爲從弟。安國，孔子十三世孫。</span>臧辭曰：<span class="yinhao">「臣世以經學爲業，乞爲太常，典臣家業，與從弟侍中安國<span class="jiazhu"><span class="shu-ming">百官表</span>：侍中，加官，得出入禁中。應劭曰：入侍天子，故曰侍中。<span class="shu-ming">續漢書</span>曰：侍中，比二千石，無員。<span class="shu-ming">漢官儀</span>曰：侍中，左蟬、右貂，本秦丞相史，往來殿內，故謂之侍中，分掌乘輿服物，下至褻器虎子之屬。武帝時，孔安國爲侍中，以其儒者，特聽掌御座唾壺，朝廷榮之。從，才用翻。</span>綱紀古訓，使永垂來嗣。」</span>上乃以臧爲太常，其禮賜如三公。</p>
<div class="yt" id="y0126"><p class="strong" id="p80"><a class="gg-link" href="#p80" onclick="return changeColor(this);"></a><span class="section" id="title-10"><span data-head-description="世宗孝武皇帝上之下" data-head-level="h4" data-head-title="元朔三年">三年</span></span><span class="biaozhusup" data-rel="">（乙卯、前一二六年）</span></p></div>
<p class="em2 strong" id="p81"><a class="gg-link" href="#p81" onclick="return changeColor(this);"></a><span class="yinwen">1</span>冬，匈奴軍臣單于死，其弟左谷蠡王伊稚斜自立爲單于，<span class="jiazhu">匈奴左、右谷蠡王，在左、右賢王之下。谷蠡，音鹿黎。<span class="shu-ming">索隱</span>曰：稚，持利翻。斜，士嗟翻，鄒誕生音直牙翻。蓋<span class="yinhao">「稚斜」</span>胡人語，近得其實。</span>攻破軍臣單于太子於單，於單亡降漢。<span class="jiazhu">於單，音丹。降，戶江翻。</span></p>
<p class="em2 strong" id="p82"><a class="gg-link" href="#p82" onclick="return changeColor(this);"></a><span class="yinwen">2</span>以公孫弘爲御史大夫。是時，方通西南夷，東置蒼海，北築朔方之郡。公孫弘數諫，以爲罷敝中國以奉無用之地，願罷之。<span class="jiazhu">數，所角翻。爲罷，讀曰疲。</span>天子使朱買臣等難以置朔方之便，發十策，弘不得一。<span class="jiazhu">師古曰：言其利害十條，弘無以應之。難，乃旦翻。</span>弘乃謝曰：<span class="yinhao">「山東鄙人，不知其便若是，願罷西南夷、蒼海而專奉朔方。」</span>上乃許之。春，罷蒼海郡。</p>
<p class="em2 strong" id="p83"><a class="gg-link" href="#p83" onclick="return changeColor(this);"></a>弘爲布被，食不重肉。<span class="jiazhu">言不重肉味也。重，音直龍翻。</span>汲黯曰：<span class="yinhao">「弘位在三公，奉祿甚多；<span class="jiazhu">奉，扶用翻。</span>然爲布被，此詐也。」</span>上問弘，弘謝曰：<span class="yinhao">「有之。夫九卿與臣善者無過黯，然今日廷詰弘，誠中弘之病。<span class="jiazhu">中，竹仲翻。</span>夫以三公爲布被，與小吏無差，誠飾詐，欲以釣名，<span class="jiazhu">師古曰：釣，取也；言若釣魚之謂也。</span>如汲黯言。且無汲黯忠，陛下安得聞此言！」</span>天子以爲謙讓，愈益尊之。</p>
<p class="em2 strong" id="p84"><a class="gg-link" href="#p84" onclick="return changeColor(this);"></a><span class="yinwen">3</span>三月，赦天下。</p>
<p class="em2 strong" id="p85"><a class="gg-link" href="#p85" onclick="return changeColor(this);"></a><span class="yinwen">4</span>夏，四月，丙子，封匈奴太子於單爲涉安侯，數月而卒。</p>
<p class="em2 strong" id="p86"><a class="gg-link" href="#p86" onclick="return changeColor(this);"></a><span class="yinwen">5</span>初，匈奴降者言：<span class="yinhao">「月氏故居敦煌、祁連間，爲強國，<span class="jiazhu">降，戶江翻。氏，音支。敦煌、張掖，匈奴破月氏，使昆邪王居之；漢開置郡。祁連，山名，卽天山也，匈奴呼天爲祁連；在張掖西北。敦，徒門翻。</span>匈奴冒頓攻破之。老上單于殺月氏王，以其頭爲飲器。餘衆遁逃遠去，怨匈奴，無與共擊之。」</span>上募能通使月氏者。<span class="jiazhu">使，疏吏翻。</span>漢中張騫以郎應募，出隴西，徑匈奴中；單于得之，留騫十餘歲。騫得間亡，鄕月氏<span class="jiazhu">間，古莧翻。鄕，讀曰嚮。</span>西走，數十日，至大宛。<span class="jiazhu"><span class="shu-ming">西域傳</span>：大宛國治貴山城，去長安萬二千五百七十里；西南至大月氏所居六百九十里。宛，於元翻。</span>大宛聞漢之饒財，欲通不得，見騫，喜，爲發導譯抵康居，<span class="jiazhu">導者，引路之人；譯者，傳言之人也。康居國治樂越匿地，到卑闐城，去長安萬二千三百里。爲，于僞翻。</span>傳致大月氏。<span class="jiazhu">傳，張戀翻。</span>大月氏太子爲王，旣擊大夏，分其地而居之，<span class="jiazhu">大夏國在大宛西南，都嬀水南。月氏居嬀水北。</span>地肥饒，少寇，<span class="jiazhu">少，詩沼翻。</span>殊無報胡之心。騫留歲餘，竟不能得月氏要領，<span class="jiazhu">李奇曰：要領，要契也。師古曰：要，衣要也；領，衣領也。凡持衣者執要與領；言騫不能得月氏意趣，無以持歸於漢，故以要領爲喻。要，一遙翻。</span>乃還；並南山，<span class="jiazhu"><span class="shu-ming">史記</span>曰：南山卽連終南山，從京南東至華山，東北連延至海，卽中條山也。從京南而西，連接至葱嶺萬餘里，故云並南山也。<span class="shu-ming">西域傳</span>云：其南山東出金城，與漢南山屬。還，從宣翻，又如字；下同。並，步浪翻。</span>欲從羌中歸，復爲匈奴所得，<span class="jiazhu">復，扶又翻。</span>留歲餘。會伊稚斜逐於單，匈奴國內亂，騫乃與堂邑氏奴甘父逃歸。<span class="jiazhu">服虔曰：堂邑，姓也。漢人；其奴名甘父。父，音甫。</span>上拜騫爲太中大夫，甘父爲奉使君。騫初行時百餘人，去十三歲，唯二人得還。<span class="jiazhu"><span class="shu-ming">考異</span>曰：<span class="shu-ming">史記·西南夷傳</span>曰：<span class="yinhao">「元狩元年，張騫使大夏來，言通身毒國之利。」</span>按<span class="shu-ming">年表</span>，騫以元朔六年二月甲辰封博望侯，必非元狩元年始歸也。或者元狩元年，天子始令騫通身毒國。疑不能明，故因是歲伊稚斜立終言之。</span></p>
<p class="em2 strong" id="p87"><a class="gg-link" href="#p87" onclick="return changeColor(this);"></a><span class="yinwen">6</span>匈奴數萬騎入塞，殺代郡太守恭，<span class="jiazhu">代郡，唐蔚州、武州界。</span>及略千餘人。</p>
<p class="em2 strong" id="p88"><a class="gg-link" href="#p88" onclick="return changeColor(this);"></a><span class="yinwen">7</span>六月，庚午，皇太后崩。<span class="jiazhu">武帝母王太后也。</span></p>
<p class="em2 strong" id="p89"><a class="gg-link" href="#p89" onclick="return changeColor(this);"></a><span class="yinwen">8</span>秋，罷西夷，獨置南夷、夜郎兩縣、一都尉，稍令犍爲自葆就，<span class="jiazhu">師古曰：葆，與保同；令自保守，且成其郡縣。</span>專力城朔方。</p>
<p class="em2 strong" id="p90"><a class="gg-link" href="#p90" onclick="return changeColor(this);"></a><span class="yinwen">9</span>匈如又入鴈門，殺略千餘人。</p>
<p class="em2 strong" id="p91"><a class="gg-link" href="#p91" onclick="return changeColor(this);"></a><span class="yinwen">10</span>是歲，中大夫張湯爲廷尉。湯爲人多詐，舞智以御人。時上方鄕文學，<span class="jiazhu">鄕，讀曰嚮。</span>湯陽浮慕，事董仲舒、公孫弘等；以千乘兒寬爲奏讞掾，<span class="jiazhu">兒，本郳姓，以國爲氏，其後去<span class="yinhao">「邑」</span>。以爲廷尉掾，專主奏讞也。兒，五奚翻。讞，魚蹇翻。掾，俞絹翻。</span>以古法義決疑獄。所治：卽上意所欲罪，與監、史深禍者；<span class="jiazhu">班<span class="shu-ming">表</span>，廷尉有左、右監，秩千石。<span class="shu-ming">漢官</span>曰：廷尉獄史二十七人。深禍，謂持文深刻，欲致人於禍者。</span>卽上意所欲釋，與監、史輕平者；上由是悅之。湯於故人子弟調護之尤厚；<span class="jiazhu">師古曰：調，和適之令得其所；護，謂保佑之也。</span>其造請諸公，<span class="jiazhu">師古曰：造，詣至也。請，謁問也。造，七到翻。</span>不避寒暑。是以湯雖文深、意忌、不專平，<span class="jiazhu">文深，謂持文深；意忌，謂其意忌前也；不專平，謂不專於持平也。</span>然得此聲譽。汲黯數質責湯於上前<span class="jiazhu">質，對也，對面責之也。或曰：質，正也，以正義責之。數，所角翻。</span>曰：<span class="yinhao">「公爲正卿，<span class="jiazhu">漢官，九卿之外，又有列於九卿者，故謂九卿爲正卿。</span>上不能褒先帝之功業，下不能抑天下之邪心，安國富民，使囹圄空虛，何空取高皇帝約束紛更之爲！<span class="jiazhu">師古曰：言何爲乃紛亂而改更也。更，工衡翻。</span>而公以此無種矣。」</span><span class="jiazhu">言當誅及子孫。種，章勇翻。</span>黯時與湯論議，湯辯常在文深小苛；黯伉厲守高，<span class="jiazhu">伉，口浪翻，健也，高也。厲，嚴也。</span>不能屈，忿發，罵曰：<span class="yinhao">「天下謂刀筆吏不可以爲公卿，果然！必湯也，令天下重足而立，<span class="jiazhu">累足而立，懼之甚也。重，直龍翻。</span>側目而視矣！」</span></p>
<div class="yt" id="y0125"><p class="strong" id="p92"><a class="gg-link" href="#p92" onclick="return changeColor(this);"></a><span class="section" id="title-11"><span data-head-description="世宗孝武皇帝上之下" data-head-level="h4" data-head-title="元朔四年">四年</span></span><span class="biaozhusup" data-rel="">（丙辰、前一二五年）</span></p></div>
<p class="em2 strong" id="p93"><a class="gg-link" href="#p93" onclick="return changeColor(this);"></a><span class="yinwen">1</span>冬，上行幸甘泉。</p>
<p class="em2 strong" id="p94"><a class="gg-link" href="#p94" onclick="return changeColor(this);"></a><span class="yinwen">2</span>夏，匈奴入代郡、定襄、上郡，<span class="jiazhu">上郡，唐延、綏、銀之地，高祖置定襄郡。<span class="shu-ming">括地志</span>：定襄故城，在朔州善陽縣北三百八十里。</span>各三萬騎，殺略數千人。</p>
</div></body></html>