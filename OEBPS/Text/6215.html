<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第七十一·魏紀三·烈祖明皇帝上之下</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="魏紀三">魏紀三</span></span></h1>
<p><span class="jiazhu">〖起著雍涒灘<span class="biaozhusup" data-rel="（戊申）"></span>，盡上章涒茂<span class="biaozhusup" data-rel="（庚戌）"></span>，凡三年。〗</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="烈祖明皇帝上之下">烈祖明皇帝上之下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="太和二年">太和二年</span></span><span class="biaozhusup" data-rel="（戊申、西元二二八年）"></span></p>
<p class="em2 strong"><span class="yinwen">1</span>春，正月，司馬懿攻新城，旬有六日，拔之，斬孟達。申儀久在魏興，擅承制刻印，多所假授；懿召而執之，歸于洛陽。<span class="jiazhu">〖歸儀于京師也。〗</span></p>
<p class="em2 strong"><span class="yinwen">2</span>初，征西將軍夏侯淵之子楙尙太祖女清河公主，<span class="jiazhu">〖此女欲以妻丁儀，文帝止之，以妻楙。楙，音茂。〗</span>帝少與之親善，<span class="jiazhu">〖少，詩照翻。〗</span>及卽位，以爲安西將軍，都督關中，鎭長安，使承淵處。<span class="jiazhu">〖淵鎭長安見六十六卷漢獻帝建安十六年。〗</span></p>
<p class="em2 strong">諸葛亮將入寇，與羣下謀之。丞相司馬魏延曰：<span class="jiazhu">〖漢丞相有長史而無司馬，是時用兵，故置司馬。〗</span><span class="yinhao">「聞夏侯楙，主壻也，怯而無謀。今假延精兵五千，負糧五千，直從褒中出，循秦嶺而東，當子午而北，<span class="jiazhu">〖褒中縣，屬漢中郡。子午道，王莽所通，事見三十六卷平帝元始五年。安帝延光四年，順帝罷子午道，通褒斜路。《三秦記》曰：子午，長安正南山名。秦嶺谷，一名樊川。余按今洋州東百六十里有子午谷。《郡縣志》曰：舊子午道在金州安康縣界，梁將軍王神念以緣山避水，橋梁百數，多有毀壞，乃別開乾路，更名子午道，則今路是也。〗</span>不過十日，可到長安。楙聞延奄至，必棄城逃走。長安中惟御史、京兆太守耳。<span class="jiazhu">〖時遣督軍御史與京兆太守共守長安。《晉志》曰：文帝受禪，改漢京兆尹爲太守。守，式又翻。〗</span>橫門邸閣與散民之穀，足周食也。<span class="jiazhu">〖魏置邸閣於橫門以積粟。民聞兵至必逃散，可收其穀以周食。橫，音光。〗</span>比東方相合聚，尙二十許日，<span class="jiazhu">〖比，必寐翻。〗</span>而公從斜谷來，<span class="jiazhu">〖斜，余遮翻。谷，音浴，又古祿翻。〗</span>亦足以達。如此，則一舉而咸陽以西可定矣。」</span>亮以爲此危計，不如安從坦道，可以平取隴右，十全必克而無虞，故不用延計。<span class="jiazhu">〖由今觀之，皆以亮不用延計爲怯。凡兵之動，知敵之主，知敵之將。亮之不用延計者，知魏主之明略，而司馬懿輩不可輕也。亮欲平取隴右，且不獲如志，況欲乘僥倖，盡定咸陽以西邪！〗</span></p>
<p class="em2 strong">亮揚聲由斜谷道取郿，<span class="jiazhu">〖班《志》：斜水出衙嶺山北，至郿入渭，脈水沿山，則斜谷之路可知矣。郿，師古音媚。郿故城，陳倉縣東北十五里故郿城是。〗</span>使鎭東將軍趙雲、揚武將軍鄧芝爲疑兵，據箕谷；<span class="jiazhu">〖今興元府褒縣北十五里有箕山，鄭子眞隱於此，趙雲、鄧芝所據，卽此谷也。又據《後漢書·馮異傳》：箕谷當在陳倉之南，漢中之北。〗</span>帝遣曹眞都督關右諸軍軍郿。亮身率大軍攻祁山，戎陳整齊，<span class="jiazhu">〖陳，讀曰陳。〗</span>號令明肅。始，魏以漢昭烈旣死，數歲寂然無聞，是以略無備豫；<span class="jiazhu">〖謂不豫爲之備也。〗</span>而卒聞亮出，<span class="jiazhu">〖卒，讀曰猝。〗</span>朝野恐懼，於是天水、南安、安定皆叛應亮，<span class="jiazhu">〖魏分隴右置秦州，天水、南安屬焉。漢靈帝中平四年，分漢陽之䝠道立南安郡。漢陽郡至晉方改爲天水，史追書也。安定郡，屬雍州。杜佑曰：南安，今隴西郡隴西縣。〗</span>關中響震，朝臣未知計所出，帝曰：<span class="yinhao">「亮阻山爲固，今者自來，正合兵書致人之術，<span class="jiazhu">〖《兵法》曰：善戰者致人。帝姑以此言安朝野之心耳。〗</span>破亮必也。」</span>乃勒兵馬步騎五萬，遣右將軍張郃督之，西拒亮。<span class="jiazhu">〖郃，古合翻，又曷閤翻。〗</span>丁未，帝行如長安。<span class="jiazhu">〖親帥師繼郃之後以張聲勢。如，往也。〗</span></p>
<p class="em2 strong">初，越巂太守馬謖，才器過人，好論軍計，<span class="jiazhu">〖好，呼到翻。〗</span>諸葛亮深加器異；漢昭烈臨終，謂亮曰：<span class="yinhao">「馬謖言過其實，不可大用，君其察之！」</span>亮猶謂不然，以謖爲參軍，每引見談論，自晝達夜。<span class="jiazhu">〖以孔明之明略，所以待謖者如此，亦足以見其善論軍計矣。觀孔明南征之時，謖陳攻心之論，豈悠悠坐談者所能及哉！〗</span>及出軍祁山，亮不用舊將魏延、吳懿等爲先鋒，而以謖督諸軍在前，與張郃戰于街亭。<span class="jiazhu">〖《續漢志》：漢陽略陽縣有街泉亭，前漢之街泉縣也，省入略陽。杜佑曰：街泉亭在隴縣。又曰：平涼郡界有街泉亭，馬謖爲張郃所敗處。又考《五代史志》，漢川郡西縣有街亭山、幡冢山、漢水，則隋之西縣，蓋兼得隴西之䝠道、漢陽之西縣矣。又按《郡國縣道記》：梁州之西縣，本名白馬城，又曰濜口城，後魏正始中，立幡冢縣，隋始改曰西縣。此非《續漢志》漢陽之西縣也。〗</span></p>
<p class="em2 strong">謖違亮節度，舉措煩擾，舍水上山，不下據城。<span class="jiazhu">〖《郃傳》言謖依阻南山。舍，讀曰捨。上，時掌翻。〗</span>張郃絕其汲道，擊，大破之，士卒離散。亮進無所據，乃拔西縣千餘家還漢中。<span class="jiazhu">〖《續漢志》：西縣，前漢屬隴西郡，後漢屬漢陽郡，有幡冢山、西漢水。〗</span>收謖下獄，殺之。亮自臨祭，爲之流涕，<span class="jiazhu">〖下，遐稼翻。爲，于僞翻。〗</span>撫其遺孤，恩若平生。<span class="jiazhu">〖殺之者，王法也；恩之者，故人之情不忘也。〗</span>蔣琬謂亮曰：<span class="yinhao">「昔楚殺得臣，文公喜可知也。<span class="jiazhu">〖《左傳》：晉文公及楚子玉得臣戰于城濮，楚師敗績。晉入楚軍三日穀，文公猶有憂色，曰：<span class="yinhao">「得臣猶在，憂未歇也。」</span>及楚殺得臣，然後喜可知也。杜預曰：謂喜見於顏色。〗</span>天下未定而戮智計之士，豈不惜乎！」</span><span class="jiazhu">〖觀此，則蔣琬亦重謖矣。〗</span>亮流涕曰：<span class="yinhao">「孫武所以能制勝於天下者，用法明也；<span class="jiazhu">〖《孫子·始計篇》曰：法令孰行。言法令行者必勝也，故其敎吳宮美人兵，必殺吳王寵姬二人以明其法。〗</span>是以揚干亂法，魏絳戮其僕。<span class="jiazhu">〖《左傳》：晉悼公合諸侯，其弟揚干亂行，魏絳戮其僕。悼公謂魏絳能以刑佐民，使佐新軍。〗</span>四海分裂，兵交方始，若復廢法，何用討賊邪！」</span></p>
<p class="em2 strong">謖之未敗也，裨將軍巴西王平連規諫謖，謖不能用；及敗，衆盡星散，惟平所領千人鳴鼓自守，張郃疑其有伏兵，不往逼也，於是平徐徐收合諸營遺迸，率將士而還。<span class="jiazhu">〖據《王平傳》：平所識不過十字。觀其收馬謖敗散之兵，拒曹爽猝至之師，則用兵方略，固不在於多識字也。迸，北孟翻。還，從宣翻，又如字。〗</span>亮旣誅馬謖及將軍李盛，奪將軍黃襲等兵，平特見崇顯，加拜參軍，統五部兼當營事，<span class="jiazhu">〖旣總統五部兵，時亮屯漢中，又使之兼當營屯之事。〗</span>進位討寇將軍，封亭侯。<span class="jiazhu">〖後漢之制，列侯有縣侯、鄕侯、亭侯。〗</span>亮上疏請自貶三等，漢主以亮爲右將軍，行丞相事。 </p>
<p class="em2 strong">是時趙雲、鄧芝兵亦敗於箕谷，雲斂衆居守，故不大傷，雲亦坐貶爲鎭軍將軍。<span class="jiazhu">〖據《晉書·職官志》：鎭軍將軍在四征、四鎭將軍之上。今趙雲自鎭東將軍貶鎭軍將軍，蓋蜀漢之制，以鎭東爲專鎭方面，而以鎭軍爲散號，故爲貶也。〗</span>亮問鄧芝曰：<span class="yinhao">「街亭軍退，兵將不復相錄，<span class="jiazhu">〖錄，收拾也。將，卽亮翻；下同。復，扶又翻。〗</span>箕谷軍退，兵將初不相失，何故？」</span>芝曰：<span class="yinhao">「趙雲身自斷後，<span class="jiazhu">〖斷，丁管翻。〗</span>軍資什物，略無所棄，兵將無緣相失。」</span>雲有軍資餘絹，亮使分賜將士，雲曰：<span class="yinhao">「軍事無利，何爲有賜，其物請悉入赤岸庫，<span class="jiazhu">〖《水經註》：褒水西北出衙嶺山，東南逕大石門，歷故棧道下谷，俗謂<span class="yinhao">「千梁無柱」</span>也。諸葛亮與兄瑾書曰：<span class="yinhao">「前趙子龍退軍，燒壞赤崖閣道緣谷一百餘里，其閣梁一頭入山腹，一頭立柱於水中。今水大而急，不得安柱。」</span>又云:<span class="yinhao">「頃大水暴出，赤崖以南，橋閣悉壞。」</span>時趙子龍與鄧伯苗一戍赤崖屯田，一戍赤崖口，但得緣崖與伯苗相聞而已。後亮死于五丈原，魏延先退而焚之，卽是道也。赤崖卽赤岸，蜀置庫於此，以儲軍資。〗</span>須十月爲冬賜。」</span><span class="jiazhu">〖須，待也。〗</span>亮大善之。</p>
<p class="em2 strong">或勸亮更發兵者，亮曰：<span class="yinhao">「大軍在祁山、箕谷，皆多於賊，而不破賊，乃爲賊所破，此病不在兵少也，在一人耳。<span class="jiazhu">〖謂兵之勝敗在將也。少，詩沼翻。〗</span>今欲減兵省將，<span class="jiazhu">〖將，卽亮翻。〗</span>明罰思過，校變通之道於將來；若不能然者，雖兵多何益！自今已後，諸有忠慮於國者，但勤攻吾之闕，則事可定，賊可死，功可蹻足而待矣。」</span><span class="jiazhu">〖蹻，巨嬌翻。〗</span>於是考微勞，甄壯烈，<span class="jiazhu">〖甄，稽延翻，察也，別也。〗</span>引咎責躬，布所失於境內，厲兵講武，以爲後圖，戎士簡練，民忘其敗矣。<span class="jiazhu">〖善敗者不亡，此之謂也。姜維之敗，則不可復振矣。〗</span></p>
<p class="em2 strong">亮之出祁山也，天水參軍姜維詣亮降。<span class="jiazhu">〖降，戶江翻。〗</span>亮美維膽智，辟爲倉曹掾，<span class="jiazhu">〖《續漢志》：丞相倉曹掾，主倉穀事。〗</span>使典軍事。<span class="jiazhu">〖《考異》曰：孫盛《雜語》曰：<span class="yinhao">「維詣諸葛亮，與母相失。後得母書，令求當歸。維曰：『良田百頃，不在一畝，但有遠志，不在當歸也。』」</span>按維粗知學術，恐不至此。今不取。〗</span></p>
<p class="em2 strong">曹眞討安定等三郡，皆平。眞以諸葛亮懲於祁山，後必出從陳倉，乃使將軍郝昭等守陳倉，治其城。<span class="jiazhu">〖杜佑曰：漢陳倉故城，在今縣東二十里。治，直之翻。〗</span></p>
<p class="em2 strong"><span class="yinwen">3</span>夏，四月，丁酉，帝還洛陽。</p>
<p class="em2 strong"><span class="yinwen">4</span>帝以燕國徐邈爲涼州刺史。<span class="jiazhu">〖《晉志》曰：涼州，蓋以其地處西方，常寒涼也。地勢西北邪出在南山之間，南隔西羌，西通西域，統金城、西平、武威、張掖、西郡、酒泉、敦煌、西海等郡。〗</span>邈務農積穀，立學明訓，進善黜惡，與羌、胡從事，不問小過；若犯大罪，先告都<span class="jiaozhusup">〖章：毋六行本「都」作「部」；乙十一行本同；孔本同；熊校同。〗</span>帥，使知應死者，乃斬以徇。<span class="jiazhu">〖帥，所類翻。〗</span>由是服其威信，州界肅清。</p>
<p class="em2 strong"><span class="yinwen">5</span>五月，大旱。</p>
<p class="em2 strong"><span class="yinwen">6</span>吳王使鄱陽太守周魴密求山中舊族名帥爲北方所聞知者，<span class="jiazhu">〖所謂山越宗帥也。魴，符方翻。帥，所類翻。〗</span>令譎挑揚州牧曹休。<span class="jiazhu">〖魏揚州止得漢之九江、廬江二郡地，而江津要害之地，多爲吳所據。譎，古穴翻。挑，徒了翻。〗</span>魴曰：<span class="yinhao">「民帥小醜，不足杖任，事或漏泄，不能致休。乞遣親人齎牋以誘休，言被譴懼誅，欲以郡降北，<span class="jiazhu">〖誘，音酉。降，戶江翻。〗</span>求兵應接。」</span>吳王許之。時頻有郎官詣魴詰問諸事，<span class="jiazhu">〖郎官，尙書郎也。詰，去吉翻。〗</span>魴因詣郡門下，<span class="jiazhu">〖鄱陽郡門下。〗</span>下髮謝。<span class="jiazhu">〖吳王之詰，周魴之謝，皆所以譎曹休也。〗</span>休聞之，率步騎十萬向皖以應魴；<span class="jiazhu">〖皖，戶板翻；下同。〗</span>帝又使司馬懿向江陵，<span class="jiazhu">〖懿督諸軍屯宛，使向江陵。〗</span>賈逵向東關，<span class="jiazhu">〖東關，卽濡須口，亦謂之栅江口，有東、西關；東關之南岸，吳築城，西關之北岸，魏置栅。後諸葛恪於東關作大堤以遏巢湖，謂之東興堤，卽其地也。〗</span>三道俱進。</p>
<p class="em2 strong">秋，八月，吳王至皖，以陸遜爲大都督，假黃鉞，親執鞭以見之；<span class="jiazhu">〖此猶古之王者遣將跪而推轂之意也。〗</span>以朱桓、全琮爲左右督，<span class="jiazhu">〖琮，徂宗翻。〗</span>各督三萬人以擊休。休知見欺，而恃其衆，欲遂與吳戰。朱桓言於吳王曰：<span class="yinhao">「休本以親戚見任，非智勇名將也。今戰必敗，敗必走，走當由夾石、挂車。<span class="jiazhu">〖《元豐九域志》：舒州桐城縣北有挂車鎭，有挂車嶺，鎭因嶺而得名。〗</span>此兩道皆險阨，若以萬兵柴路，<span class="jiazhu">〖柴路，謂以柴塞路也。〗</span>則彼衆可盡，休可生虜。臣請將所部以斷之，<span class="jiazhu">〖斷，丁管翻。〗</span>若蒙天威，得以休自效，便可乘勝長驅，進取壽春，割有淮南以規許、洛，<span class="jiazhu">〖漢末都許，有許昌宮；魏時都洛。《魏略》曰：文帝改長安、譙、許昌、鄴、洛陽爲五都，立石表，西界宜陽，北循太行，東北界陽平，南循魯陽，東界郯，爲中都之地。〗</span>此萬世一時，不可失也！」</span><span class="jiazhu">〖言歷萬世，惟有此一時機會可乘耳。〗</span>權以問陸遜，遜以爲不可，乃止。</p>
<p class="em2 strong">尙書蔣濟上疏曰：<span class="yinhao">「休深入虜地，與權精兵對，而朱然等在上流，乘休後，臣未見其利也。」</span>前將軍滿寵上疏曰：<span class="yinhao">「曹休雖明果而希用兵，今所從道，背湖旁江，易進難退，<span class="jiazhu">〖背，蒲妹翻。旁，步浪翻。易，以豉翻。〗</span>此兵之絓地也。<span class="jiazhu">〖絓，古賣翻，罥也。言其地險，師行由之，爲所罥挂，進退不可也。《孫子·地形篇》曰：地形有通者，有挂者。我可以往，彼可以來曰通。可以往，難以返曰挂。〗</span>若入無彊口，<span class="jiazhu">〖無彊口，在夾石東南。〗</span>宜深爲之備！」</span>寵表未報，休與陸遜戰于石亭。<span class="jiazhu">〖時吳王在皖口，遣遜等與休戰于石亭，則其地當在今舒州懷寧、桐城二縣之間。〗</span>遜自爲中部，令朱桓、全琮爲左右翼，三道並進，衝休伏兵，因驅走之，追亡逐北，徑至夾石，斬獲萬餘，牛馬騾驢車乘萬兩，軍資器械略盡。<span class="jiazhu">〖休蓋未嘗整陳交戰而敗也。兩，音亮。乘，繩證翻。〗</span></p>
<p class="em2 strong">初，休表求深入以應周魴，帝命賈逵引兵東與休合。<span class="jiazhu">〖按《逵傳》，逵自豫州進兵，取西陽以向東關，休自壽春向皖。西陽在皖之西，而東關又在皖之東，今與休合，蓋使合兵向東關也。〗</span>逵曰：<span class="yinhao">「賊無東關之備，必幷軍於皖，休深入與賊戰，必敗。」</span>乃部署諸將，水陸並進，行二百里，獲吳人，言休戰敗，吳遣兵斷夾石，<span class="jiazhu">〖斷，丁管翻；下同。〗</span>諸將不知所出；或欲待後軍，逵曰：<span class="yinhao">「休兵敗於外，路絕於內，進不能戰，退不得還，安危之機，不及終日。賊以軍無後繼，故至此，今疾進，出其不意，此所謂『先人以奪其心』也，<span class="jiazhu">〖《左傳》：《軍志》曰：先人有奪人之心。先，悉薦翻。〗</span>賊見吾兵必走。若待後軍，賊已斷險，兵雖多何益！」</span>乃兼道進軍，多設旗鼓爲疑兵。吳人望見逵軍，驚走，<span class="jiazhu">〖驚走者，斷夾石之軍耳。〗</span>休乃得還。逵據夾石，以兵糧給休，休軍乃振。初，逵與休不善，<span class="jiazhu">〖逵與休不善。文帝黃初中，欲假逵節，休曰：<span class="yinhao">「逵性剛，易每諸將，不可爲督。」</span>遂止。〗</span>及休敗，賴逵以免。</p>
<p class="em2 strong"><span class="yinwen">7</span>九月，乙酉，立皇子穆爲繁陽王。</p>
<p class="em2 strong"><span class="yinwen">8</span>長平壯侯曹休上書謝罪，帝以宗室不問。<span class="jiazhu">〖敗軍者必誅，焉可以宗室而不問邪！〗</span>休慙憤，疽發於背，庚子，卒。帝以滿寵都督揚州以代之。</p>
<p class="em2 strong"><span class="yinwen">9</span>護烏桓校尉田豫擊鮮卑鬱築鞬，鬱築鞬妻父軻比能救之，以三萬騎圍豫於馬城。<span class="jiazhu">〖馬城縣，漢屬代郡，魏、晉省，蓋城邑殘破，已棄爲荒外之地矣。鞬，居言翻。〗</span>上谷太守閻志，柔之弟也，素爲鮮卑所信，<span class="jiazhu">〖自漢建安時，閻柔已護烏桓，故其兄弟爲二虜所信。〗</span>往解諭之，乃解圍去。</p>
<p class="em2 strong"><span class="yinwen">10</span>冬，十一月，蘭陵成侯王朗卒。</p>
<p class="em2 strong"><span class="yinwen">11</span>漢諸葛亮聞曹休敗，魏兵東下，關中虛弱，欲出兵擊魏，羣臣多以爲疑。<span class="jiazhu">〖因祁山之敗，疑魏不可伐。〗</span>亮上言於漢主曰：<span class="yinhao">「先帝深慮以漢、賊不兩立，王業不偏安，故託臣以討賊。以先帝之明，量臣之才，固當知臣伐賊，才弱敵強；然不伐賊，王業亦亡，惟坐而待亡，孰與伐之！是故託臣而弗疑也。臣受命之日，寢不安席，食不甘味，思惟北征，宜先入南，故五月渡瀘，深入不毛。<span class="jiazhu">〖瀘，魯都翻。〗</span>臣非不自惜也，顧王業不可偏全於蜀都，故冒危難以奉先帝之遺意也，<span class="jiazhu">〖難，乃旦翻；下同。〗</span>而議者以爲非計。今賊適疲於西，又務於東，<span class="jiazhu">〖疲於西，謂郿縣、祁山之師；務於東，謂江陵東關、石亭之師也。〗</span>兵法乘勞，此進趨之時也。謹陳其事如左：高帝明並日月，謀臣淵深，然涉險被創，<span class="jiazhu">〖被，皮義翻。創，初良翻。〗</span>危然後安。今陛下未及高帝，謀臣不如良、平，而欲以長計取勝，坐定天下，此臣之未解一也。<span class="jiazhu">〖解，讀曰懈，言未敢懈怠也；後皆同。〗</span>劉繇、王朗各據州郡，論安言計，動引聖人，羣疑滿腹，衆難塞胸，今歲不戰，明年不征，使孫策坐大，遂幷江東。此臣之未解二也。<span class="jiazhu">〖難，乃旦翻。坐大，言坐致強大也。策破劉繇事見六十一卷漢獻帝興平二年，破王朗事見六十二卷建安元年。〗</span>曹操智計殊絕於人，其用兵也，髣髴孫、吳；<span class="jiazhu">〖以操之善用兵，亮謂之髣髴孫、吳，孫、吳固未易才也。〗</span>然困於南陽，險於烏巢，危於祁連，偪於黎陽，幾敗伯山，殆死潼關，然後僞定一時耳；<span class="jiazhu">〖困於南陽，謂攻穰爲張繡所敗也。險於烏巢，謂攻袁紹將淳于瓊時也。偪於黎陽，謂攻袁譚兄弟時也。幾敗伯山，謂與烏桓戰於白狼山時也。殆死潼關，謂與馬超戰時也。危於祁連，當考；或曰圍袁尙於祁山時也。僞定者，言雖定一時之功，而有心於篡漢，故曰僞。幾，居希翻。〗</span>況臣才弱，而欲以不危定之，此臣之未解三也。曹操五攻昌霸不下，四越巢湖不成，任用李服而李服圖之，委夏侯而夏侯敗亡；<span class="jiazhu">〖昌霸，昌豨也。操累攻不下，後命于禁擊斬之。四越巢湖不成，謂攻孫權也。李服，蓋王服也，與董承謀殺操被誅。夏侯，謂夏侯淵守漢中爲先主所敗也。〗</span>先帝每稱操爲能，猶有此失，況臣駑下，何能必勝！此臣之未解四也。<span class="jiazhu">〖駑下者，自謙以馬爲喻，若駑駘下乘也。〗</span>自臣到漢中，中間期年耳，然喪趙雲、陽羣、馬玉、閻芝、丁立、白壽、劉郃、鄧銅等及曲長、屯將七十餘人，<span class="jiazhu">〖喪，息浪翻。郃，古合翻，又曷閤翻。曲長，一曲之長也。軍行有部，部下有曲，曲各有長。長，丁丈翻。屯將，將屯者也。將，卽亮翻。〗</span>突將、無前、<span class="jiazhu">〖將，卽亮翻。〗</span>賨叟、青羌、散騎、武騎一千餘人，<span class="jiazhu">〖蜀兵謂之叟，賨叟，巴賨之兵也。青羌，亦羌之一種。散騎、武騎，當時騎兵分部之名。賨，藏宗翻。騎，奇寄翻。〗</span>皆數十年之內，糾合四方之精銳，非一州之所有；若復數年，則損三分之二，<span class="jiazhu">〖復，扶又翻。〗</span>當何以圖敵！此臣之未解五也。<span class="jiazhu">〖言不戰而將士耗損已如此也。〗</span>今民窮兵疲，而事不可息，事不可息，則住與行，勞費正等，而不及虛圖之，<span class="jiazhu">〖亮意欲及魏與吳連兵未解，乘虛而圖之也。〗</span>欲以一州之地與賊支久，此臣之未解六也。<span class="jiazhu">〖支，持也；支久，猶言持久也。〗</span>夫難平者事也，昔先帝敗軍於楚，當此時，曹操拊手，謂天下已定。然後先帝東連吳、越，<span class="jiazhu">〖事見六十五卷漢獻帝建安十三年。拊手，乘快之意發見於外者也。〗</span>西取巴、蜀，<span class="jiazhu">〖事見六十七卷建安十九年。〗</span>舉兵北征，夏侯授首，<span class="jiazhu">〖事見六十八卷建安二十四年。〗</span>此操之失計而漢事將成也。然後吳更違盟，關羽毀敗，<span class="jiazhu">〖事見六十八卷建安二十四年。此兩然後之然，轉語之辭，與他文然後之義不同。〗</span>秭歸蹉跌，曹丕稱帝。<span class="jiazhu">〖事見六十九卷黃初元年、三年。〗</span>凡事如是，難可逆見。臣鞠躬盡力，死而後已，至於成敗利鈍，非臣之明所能逆覩也。」</span><span class="jiazhu">〖自祁山之敗，亮益知魏人情僞，故其所言如此。〗</span></p>
<p class="em2 strong">十二月，亮引兵出散關，圍陳倉，陳倉已有備，亮不能克。<span class="jiazhu">〖曹眞使郝昭先守，故亮不能克。此下申言昭守亮攻，客主相持之事，《通鑑》書法類如此。〗</span>亮使郝昭鄕人靳詳於城外遙說昭，<span class="jiazhu">〖靳，居焮翻。說，輸芮翻；下同。〗</span>昭於樓上應之曰：<span class="yinhao">「魏家科法，卿所練也；<span class="jiazhu">〖科，條也。練，習也。〗</span>我之爲人，卿所知也。我受國恩多而門戶重，卿無可言者，但有必死耳。卿還謝諸葛，便可攻也。」</span>詳以昭語告亮，亮又使詳重說昭，<span class="jiazhu">〖重，直用翻。〗</span>言<span class="yinhao">「人兵不敵，空<span class="jiaozhusup">〖章：甲十六行本「空」上有「無爲」二字；乙十一行本同；孔本同；張校同。〗</span>自破滅。」</span>昭謂詳曰：<span class="yinhao">「前言已定矣，我識卿耳，箭不識也。」</span>詳乃去。亮自以有衆數萬，而昭兵纔千餘人，又度東救未能便到，<span class="jiazhu">〖魏兵救陳倉者自東來，故曰東救。度，徒洛翻。〗</span>乃進兵攻昭，起雲梯衝車以臨城，昭於是以火箭逆射其梯，<span class="jiazhu">〖射，而亦翻；下同。〗</span>梯然，梯上人皆燒死；昭又以繩連石磨至其衝車，<span class="jiazhu">〖磨，莫臥翻，石磑也。〗</span>衝車折。<span class="jiazhu">〖折，而設翻。〗</span>亮乃更爲井闌百尺以射城中，<span class="jiazhu">〖以木交構若井闌狀。〗</span>以土丸塡壍，<span class="jiazhu">〖壍，七豔翻。〗</span>欲直攀城，昭又於內築重牆。<span class="jiazhu">〖重，直用翻。〗</span>亮又爲地突，<span class="jiazhu">〖地突，地道也。〗</span>欲踊出於城裏，昭又於城內穿地橫截之。晝夜相攻拒二十餘日。</p>
<p class="em2 strong">曹眞遣將軍費耀等救之。帝召張郃于方城，<span class="jiazhu">〖時郃將兵伐吳，屯于方城。《續漢志》曰：葉縣南有長山曰方城，屈完所謂<span class="yinhao">「楚國方城以爲城」</span>者，卽此也。〗</span>使擊亮。帝自幸河南城，置酒送郃，<span class="jiazhu">〖河南城在洛陽城西。〗</span>問郃曰：<span class="yinhao">「遲將軍到，<span class="jiazhu">〖遲，直利翻，待也。〗</span>亮得無已得陳倉乎！」</span>郃知亮深入無穀，屈指計曰：<span class="yinhao">「比臣到，亮已走矣。」</span><span class="jiazhu">〖比，必寐翻。〗</span>郃晨夜進道未至，亮糧盡，引去；將軍王雙追之，亮擊斬雙。詔賜昭爵關內侯。<span class="jiazhu">〖攻者不足，守者有餘。尙論其才，則全城卻敵者，其才非優於攻者也，客主之勢異耳。故曰用兵之術，攻城最下。〗</span></p>
<p class="em2 strong"><span class="yinwen">12</span>初，公孫康卒，子晃、淵等皆幼，官屬立其弟恭。恭劣弱，不能治國，淵旣長，<span class="jiazhu">〖治，直之翻。長，知兩翻。〗</span>脅奪恭位，上書言狀。侍中劉曄曰：<span class="yinhao">「公孫氏漢時所用，<span class="jiazhu">〖公孫度守遼東，見五十九卷獻帝初平元年。〗</span>遂世官相承，<span class="jiazhu">〖古者世爵不世官；爵，謂公侯伯子男，官謂卿大夫也。今謂之世官者，以公孫氏所據之地，漢遼東太守之職守耳，子孫相襲，是世官也。〗</span>水則由海，陸則阻山，外連胡夷，絕遠難制，而世權日久；今若不誅，後必生患。若懷貳阻兵，然後致誅，於事爲難；不如因其新立，有黨有仇，<span class="jiazhu">〖有黨故能奪恭位，與之爲仇者，則恭之黨也。〗</span>先其不意，以兵臨之，<span class="jiazhu">〖先，悉薦翻。〗</span>開設賞募，可不勞師而定也。」</span>帝不從，拜淵揚烈將軍、遼東太守。<span class="jiazhu">〖爲公孫淵叛魏張本。〗</span></p>
<p class="em2 strong"><span class="yinwen">13</span>吳王以揚州牧呂範爲大司馬，印綬未下而卒。<span class="jiazhu">〖下，遐稼翻。〗</span>初，孫策使範典財計，時吳王年少，<span class="jiazhu">〖少，詩照翻。〗</span>私從有求，範必關白，不敢專許，當時以此見望。<span class="jiazhu">〖望，責望也，怨望也。〗</span>吳王守陽羨長，<span class="jiazhu">〖陽羨縣，前漢屬會稽郡，後漢屬吳郡。賢曰：故城在今常州義興縣南。長，知兩翻。〗</span>有所私用，策或料覆，<span class="jiazhu">〖料，音聊。覆，審校也。〗</span>功曹周谷輒爲傅著簿書，<span class="jiazhu">〖爲，于僞翻。傅，讀曰附。著，直略翻。〗</span>使無譴問，王臨時悅之。及後統事，以範忠誠，厚見信任，以谷能欺更簿書，不用也。<span class="jiazhu">〖周世宗之待周美，我朝太祖之重竇儀，事亦類此。更，工衡翻。〗</span></p>
<p class="strong"><span class="section" id="title-4"><span data-head-description="" data-head-level="h4" data-head-title="太和三年">三年</span></span><span class="biaozhusup" data-rel="（己酉、西元二二九年）"></span></p>
<p class="em2 strong"><span class="yinwen">1</span>春，漢諸葛亮遣其將陳戒攻武都、陰平二郡，<span class="jiazhu">〖陰平道，前漢屬廣漢郡，後漢屬廣漢屬國都尉，魏分置陰平郡，唐爲文州。〗</span>雍州刺史郭淮引兵救之。<span class="jiazhu">〖《禹貢》：黑水西河爲雍州。以其四山之地，故以雍名焉；亦謂西北之位，陽所不及，陰陽雍閼。周都豐、鎬，雍州爲王畿；平王東遷，雍州爲秦地。漢武置十三州，以雍州之西偏爲涼州，其餘並屬司隸。光武都洛，關中復置雍州，尋罷，復以司隸統三輔。獻帝興平元年，河西爲河寇所隔，置雍州以統河西諸郡。至魏，以河西置涼州，以隴右爲雍州。及晉，以隴右置秦州，而雍州統京兆、馮翊、扶風、安定、北地、新平、武都、陰平。雍，於用翻。〗</span>亮自出至建威，<span class="jiazhu">〖《水經註》：漢水西南逕祁山軍南，西流與建安川水合。建安水導源建威西北山，東逕建威城南，又東逕西縣、歷城南。祝穆曰：天下之大川，以漢名者二，班固謂之東漢、西漢，而黎州之漢水源於飛越嶺者不與焉。固之所謂東漢，則《禹貢》之漾漢，其源出於今興元之西縣幡冢山，逕洋、金、房、均、襄、郢復至漢陽入江者是也。西漢則蘇代所謂<span class="yinhao">「漢中之甲，輕舟出於巴，乘夏水下漢四日而至五渚」</span>者，其源出於西和州徼外，徑階沔川與嘉陵水會，俗謂之西漢；又逕大安軍、利、劍、闐、果、合與涪水會，至渝州入江。〗</span>淮退，亮遂拔二郡以歸；漢主復策拜亮爲丞相。</p>
<p class="em2 strong"><span class="yinwen">2</span>夏，四月，丙申，吳王卽皇帝位，大赦，改元黃龍。<span class="jiazhu">〖時夏口、武昌並言黃龍見，權遂以改元。〗</span>百官畢會，吳主歸功周瑜。綏遠將軍張昭，舉笏欲褒贊功德，未及言，<span class="jiazhu">〖沈約《志》：魏置將軍四十號，綏遠第十四。〗</span>吳主曰：<span class="yinhao">「如張公之計，今已乞食矣。」</span><span class="jiazhu">〖歸功周瑜，以能拒曹公而成三分之業也。乞食，謂張昭欲迎曹公也。事見六十五卷漢獻帝建安十三年。〗</span>昭大慙，伏地流汗。吳主追尊父堅爲武烈皇帝，兄策爲長沙桓王，立子登爲皇太子，封長沙桓王子紹爲吳侯。</p>
<p class="em2 strong">以諸葛恪爲太子左輔，張休爲右弼，顧譚爲輔正、陳表爲翼正都尉，<span class="jiazhu">〖輔正及翼正都尉皆吳自創置之。〗</span>而謝景、范愼、羊衜等皆爲賓客，<span class="jiazhu">〖衜，古道字。〗</span>於是東宮號爲多士。太子使侍中胡綜作《賓友目》<span class="jiazhu">〖目者，因其人之才品爲之品題也。〗</span>曰：<span class="yinhao">「英才卓越，超踰倫匹，則諸葛恪；精識時機，達幽究微，則顧譚；凝辯宏達，言能釋結，則謝景；<span class="jiazhu">〖凝，堅定也。宏，闊遠也。達，明通也。好辯者每不能堅定其所守，故以能凝辯而證據宏遠。明通者可以釋難疑之糾結也。〗</span>究學甄微，游夏同科，則范愼。」</span><span class="jiazhu">〖究，窮竟也。甄，察別也。夏，戶雅翻。〗</span>羊衜私駮綜曰：<span class="yinhao">「元遜才而疏，子嘿精而狠，叔發辯而浮，孝敬深而陿。」</span><span class="jiazhu">〖諸葛恪，字元遜；顧譚，字子嘿；謝景，字叔發；范愼，字孝敬。狠，戶墾翻。陿，與狹同。〗</span>衜卒以此言爲恪等所惡，<span class="jiazhu">〖卒，子恤翻。惡，烏路翻。〗</span>其後四人皆敗，如衜所言。</p>
<p class="em2 strong">吳主使以並尊二帝之議往告于漢。漢人以爲交之無益而名體弗順，宜顯明正義，絕其盟好。<span class="jiazhu">〖天無二日，土無二王，古今之正義也。好，呼到翻。〗</span>丞相亮曰：<span class="yinhao">「權有僭逆之心久矣，國家所以略其釁情者，求掎角之援也。<span class="jiazhu">〖釁，隙也。情，欲也。《左傳》：戎子駒支對范宣子曰：<span class="yinhao">「殽之師，晉禦其上，戎亢其下，秦師不復，我諸戎實然，譬如捕鹿，晉人角之，諸戎掎之，與晉踣之。」</span>杜預《註》曰：掎其足也。〗</span>今若加顯絕，讎我必深，當更移兵東戍，與之角力，須幷其土，乃議中原。彼賢才尙多，將相輯穆，未可一朝定也。頓兵相守，坐而須老，<span class="jiazhu">〖須，待也。〗</span>使北賊得計，非算之上者。<span class="jiazhu">〖北賊，謂魏也。〗</span>昔孝文卑辭匈奴，先帝優與吳盟，<span class="jiazhu">〖事並見前。優，饒也，今人猶謂寬假爲優饒。〗</span>皆應權通變，深思遠益，非若匹夫之忿者也。<span class="jiazhu">〖言所計者大也。〗</span>今議者咸以權利在鼎足，不能幷力，且志望已滿，無上岸之情，<span class="jiazhu">〖謂孫權之志在保江，不能上岸而北向也。上，時掌翻。〗</span>推此，皆似是而非也。何者？其智力不侔，故限江自保；權之不能越江，猶魏賊之不能渡漢，<span class="jiazhu">〖言魏不能渡漢而圖江陵也，此漢，班《志》所謂東漢水也。〗</span>非力有餘，而利不取也。若大軍致討，彼高當分裂其地以爲後規，下當略民廣境，示武於內，非端坐者也。<span class="jiazhu">〖言蜀若破魏，吳亦將分功。〗</span>若就其不動而睦於我，我之北伐，無東顧憂，河南之衆不得盡西，此之爲利，亦已深矣。<span class="jiazhu">〖言蜀與吳和，則雖傾國北伐，不須東顧以備吳，而魏河南之衆，欲留備吳，不得盡西以抗蜀兵也。〗</span>權僭逆之罪，未宜明也。」</span>乃遣衞尉陳震使於吳，賀稱尊號。吳主與漢人盟，約中分天下，以豫、青、徐、幽屬吳，兗、冀、幷、涼屬漢，其司州之土，以函谷關爲界。<span class="jiazhu">〖漢武帝置司隸校尉，所部三輔、三河諸郡，其界西得雍州之京兆、扶風、馮翊三郡，北得冀州之河東、河內二郡，東得豫州之河南、弘農二郡，位望隆乎牧伯，銀印青綬，在十三部刺史之上。後漢省朔方刺史以隸幷州，合司隸於十三部之數。魏以司隸所部河東、河南、河內、弘農並冀州之平陽，合五郡置司州，以三輔還屬雍州。此言司州以函谷關爲界，以漢司隸所部分之也。〗</span></p>
<p class="em2 strong">張昭以老病上還官位及所統領，<span class="jiazhu">〖上，時掌翻。〗</span>更拜輔吳將軍，<span class="jiazhu">〖更，工衡翻。〗</span>班亞三司，改封婁侯，<span class="jiazhu">〖婁，古縣也，前漢屬會稽郡，東漢分屬吳郡，今蘇州崑山縣地。吳以封昭，非眞國於婁而君國子民也。〗</span>食邑萬戶。昭每朝見，<span class="jiazhu">〖見，賢遍翻；下同。〗</span>辭氣壯厲，義形於色，曾已直言逆旨，<span class="jiazhu">〖<span class="yinhao">「已」</span>，當作<span class="yinhao">「以」</span>，古已、以字通。〗</span>中不進見。後漢使來，<span class="jiazhu">〖使，疏吏翻；不同。〗</span>稱漢德美，而羣臣莫能屈，吳主歎曰：<span class="yinhao">「使張公在坐，<span class="jiazhu">〖坐，徂臥翻。〗</span>彼不折則廢，安復自誇乎！」</span><span class="jiazhu">〖折，屈也。李奇曰：廢，失氣也。晉灼曰：廢，不收也。復，扶又翻；下同。〗</span>明日，遣中使勞問，<span class="jiazhu">〖勞，力到翻。〗</span>因請見昭，昭避席謝，吳主跪止之。昭坐定，仰曰：<span class="yinhao">「昔太后、桓王不以老臣屬陛下，而以陛下屬老臣，<span class="jiazhu">〖太后，謂權母吳氏也。屬，之欲翻。〗</span>是以思盡臣節以報厚恩，而意慮淺短，違逆盛旨。然臣愚心所以事國，志在忠益畢命而已；若乃變心易慮以偷榮取容，此臣所不能也！」</span>吳主辭謝焉。</p>
<p class="em2 strong"><span class="yinwen">3</span>元城哀王禮卒。</p>
<p class="em2 strong"><span class="yinwen">4</span>六月，癸卯，繁陽王穆卒。</p>
<p class="em2 strong"><span class="yinwen">5</span>戊申，追尊高祖大長秋曰高皇帝，<span class="jiazhu">〖大長秋，漢宦者曹騰也。〗</span>夫人吳氏曰高皇后。</p>
<p class="em2 strong"><span class="yinwen">6</span>秋，七月，詔曰：<span class="yinhao">「禮，王后無嗣，擇建支子以繼大宗，<span class="jiazhu">〖嫡子之出相承爲宗子，庶子之出爲支子。支，岐出也。〗</span>則當纂正統而奉公義，何得復顧私親哉！漢宣繼昭帝後，加悼考以皇號；<span class="jiazhu">〖事見二十五卷元康元年。〗</span>哀帝以外藩援立，而董宏等稱引亡秦，惑誤時朝，<span class="jiazhu">〖朝，直遙翻。〗</span>旣尊恭皇，立廟京都，又寵藩妾，使比長信，敍昭穆於前殿，<span class="jiazhu">〖昭，讀曰佋，如遙翻。〗</span>並四位於東宮，僭差無度，人神弗祐，而非罪師丹忠正之諫，用致丁、傅焚如之禍。<span class="jiazhu">〖序昭穆於前殿，謂定陶恭皇與元帝序昭穆也。東宮，謂太后宮。四位，謂丁、傅、趙后與元后並稱太后，事具見三十四卷、三十五卷。〗</span>自是之後，相踵行之。<span class="jiazhu">〖謂漢安帝尊父清河孝王爲孝德皇，桓帝尊祖河間孝王爲孝穆皇，父蠡吾侯志爲孝崇皇，靈帝尊祖河間王淑爲孝元皇，父解瀆亭侯萇爲孝仁皇，其妃皆尊爲后也。〗</span>昔魯文逆祀，罪由夏父；宋國非度，譏在華元。<span class="jiazhu">〖《春秋》：文公二年，大事于太廟，躋僖公；逆祀也。於是夏父弗忌爲宗伯，且明見曰：<span class="yinhao">「吾見新鬼大，舊鬼小，先大後小，順也。躋聖賢，明也。」</span>君子以爲失禮。禮無不順。祀，國之大事也，而逆之，可謂禮乎！成公二年，宋文公卒，始厚葬，用蜃炭，益車馬，始用殉，重器備。君子謂華元於是乎不臣。華，戶化翻。〗</span>其令公卿有司，深以前世行事爲戒，後嗣萬一有由諸侯入奉大統，則當明爲人後之義；敢爲佞邪導諛時君，妄建非正之號，以干正統，謂考爲皇，稱妣爲后，則股肱大臣，誅之無赦。其書之金策，藏之宗廟，著于令典！」</span><span class="jiazhu">〖帝無子，知必以支孽爲後，故豫下此詔，以約飭爲人子爲人臣者。〗</span></p>
<p class="em2 strong"><span class="yinwen">7</span>九月，吳主遷都建業，皆因故府，不復增改，<span class="jiazhu">〖復，扶又翻。〗</span>留太子登及尙書九官於武昌，<span class="jiazhu">〖九官，九卿也。〗</span>使上大將軍陸遜輔太子，幷掌荊州及豫章三郡事，董督軍國。<span class="jiazhu">〖吳於大將軍之上復置上大將軍。三郡，豫章、鄱陽、廬陵也。三郡本屬揚州，而地接荊州，又有山越，易相扇動，故使遜兼掌之。〗</span></p>
<p class="em2 strong">南陽劉廙嘗著《先刑後禮論》，<span class="jiazhu">〖廙，羊職翻，又羊至翻。〗</span>同郡謝景稱之於遜，遜呵之曰：<span class="yinhao">「禮之長於刑久矣；<span class="jiazhu">〖長，知兩翻。〗</span>廙以細辯而詭先聖之敎，<span class="jiazhu">〖詭，異也，戾也。〗</span>君今侍東宮，宜遵仁義以彰德音，若彼之談，不須講也！」</span></p>
<p class="em2 strong">太子與西陵都督步騭書，<span class="jiazhu">〖吳保江南，凡道要之地皆置督，獨西陵置都督，以國之西門統攝要重也。杜佑曰：西陵，今夷陵郡。騭，之日翻。〗</span>求見啓誨，騭於是條于時事業在荊州界者及諸僚吏行能以報之，<span class="jiazhu">〖行，下孟翻。〗</span>因上疏獎勸曰：<span class="yinhao">「臣聞人君不親小事，使百官有司各任其職，故舜命九賢，則無所用心，不下廟堂而天下治也。<span class="jiazhu">〖舜命九官：禹作司空，宅百揆，契作司徒，棄后稷，皋陶作士，益作朕虞，垂共工，夷作秩宗，龍作納言，夔典樂。治，直吏翻。〗</span>故賢人所在，折衝萬里，<span class="jiazhu">〖《晏子春秋》曰：晉平公欲攻齊，使范昭觀焉，景公觴之。范昭曰：<span class="yinhao">「願請君之棄爵。」</span>景公曰：<span class="yinhao">「諾。」</span>已飲，晏子命徹尊更之。范昭歸，以報晉平公曰：<span class="yinhao">「齊未可伐也，吾欲恥其君而晏子知之。」</span>仲尼聞之曰：<span class="yinhao">「起於尊俎之間，而折衝千里之外。」</span>漢何武上封事曰：<span class="yinhao">「虞有宮之奇，晉獻不寐；衞青在位，淮南寢謀。故賢人立朝，折衝厭難，勝於無形。」</span>〗</span>信國家之利器，崇替之所由也。願明太子重以經意，則天下幸甚！」</span></p>
<p class="em2 strong">張紘還吳迎家，道病卒。臨困，授子<span class="jiaozhusup">〖章：毋十六行本「子」下有「靖」字；乙十一行本同；孔本同；張校同；退齋校同。〗</span>留牋<span class="jiazhu">〖留牋，今遺表也。〗</span>曰：<span class="yinhao">「自古有國有家者，咸欲脩德政以比隆盛世，至於其治，多不馨香，<span class="jiazhu">〖《書·君陳》曰：至治馨香，感于神明。治，直吏翻；下同。〗</span>非無忠臣賢佐也，由主不勝其情，弗能用耳。夫情憚難而趨易，好同而惡異，<span class="jiazhu">〖易，以豉翻。好，呼到翻。惡，烏路翻。〗</span>與治道相反。《傳》曰：『從善如登，從惡如崩』，言善之難也。人君承奕世之基，據自然之勢，操八柄之威，<span class="jiazhu">〖《周禮·天官》：太宰以八柄詔王馭羣臣：一曰爵以馭其貴，二曰祿以馭其富，三曰予以馭其幸，四曰置以馭其行，五曰生以馭其福，六曰奪以馭其貧，七日曰廢以馭其罪，八曰誅以馭其過。操，千高翻。〗</span>甘易同之歡，<span class="jiazhu">〖易，以豉翻。〗</span>無假取於人，而忠臣挾難進之術，吐逆耳之言，其不合也，不亦宜乎！離則有釁，<span class="jiazhu">〖言納忠而不合於上，則上下之情離，釁隙由此而生也。〗</span>巧辯緣間，<span class="jiazhu">〖間，古莧翻。〗</span>眩於小忠，戀於恩愛，賢愚雜錯，黜陟失序，其所由來，情亂之也。故明君寤之，求賢如飢渴，受諫而不厭，抑情損欲，以義割恩，則上無偏謬之授，下無希冀之望矣！」</span>吳主省書，爲之流涕。<span class="jiazhu">〖省，悉景翻。爲，于僞翻。〗</span></p>
<p class="em2 strong"><span class="yinwen">8</span>冬，十月，改平望觀曰聽訟觀。<span class="jiazhu">〖《水經註》：平望觀在華林園東南，天淵池水逕觀南。觀，古玩翻。〗</span>帝常言：<span class="yinhao">「獄者，天下之性命也。」</span>每斷大獄，常詣觀臨聽之。<span class="jiazhu">〖斷，丁亂翻。〗</span>初，魏文侯師李悝著《法經》六篇，<span class="jiazhu">〖悝，苦回翻。《漢·藝文志》：法家者流，《李子》三十二篇。《註》云：李悝相魏，富國強兵。今言《法經》六篇，蓋其書有經有解，若《韓非子》也。〗</span>商君受之以相秦。蕭何定《漢律》，益爲九篇，後稍增至六十篇。又有《令》三百餘篇，《決事比》九百六卷，<span class="jiazhu">〖師古曰：比，以例相比況也。程大昌曰：古書皆卷，至唐始爲葉子，今書册也。〗</span>世有增損，錯糅無常，<span class="jiazhu">〖糅，女救翻，雜也。〗</span>後人各爲章句，馬、鄭諸儒十有餘家，<span class="jiazhu">〖馬、鄭，馬融、鄭玄也。〗</span>以至於魏，所當用者合二萬六千二百七十二條，七百七十三萬餘言，覽者益難。帝乃詔但用鄭氏章句。尙書衞覬奏曰：<span class="jiazhu">〖覬，音冀。〗</span><span class="yinhao">「刑法者，國家之所貴重而私議之所輕賤；獄吏者，百姓之所縣命<span class="jiazhu">〖縣，讀曰懸。〗</span>而選用者之所卑下。王政之敝，未必不由此也；請置律博士。」</span>帝從之。<span class="jiazhu">〖《晉·職官志》：律博士，屬廷尉。〗</span>又詔司空陳羣、散騎常侍劉邵等删約漢法，制《新律》十八篇，《州郡令》四十五篇，《尙書官令》、《軍中令》合百八十餘篇，<span class="jiazhu">〖《州郡令》，用之刺史、太守；《尙書令》，用之於國；《軍中令》，用之於軍。〗</span>於《正律》九篇爲增，於旁章科令爲省矣。</p>
<p class="em2 strong"><span class="yinwen">9</span>十一月，洛陽廟成，<span class="jiazhu">〖元年，初營宗廟，至是而成。〗</span>迎高、太、武、文四神主于鄴。<span class="jiazhu">〖高帝，漢大長秋曹騰；太帝，漢太尉曹嵩。裴松之曰：魏初唯立親廟，四祀四室而已，至景初元年，始定七廟之制。〗</span></p>
<p class="em2 strong"><span class="yinwen">10</span>十二月，雍丘王植徙封東阿。</p>
<p class="em2 strong"><span class="yinwen">11</span>漢丞相亮徙府營於南山下原上，築漢城於沔陽，築樂城於成固。<span class="jiazhu">〖沔陽、成固二縣，皆屬漢中郡。《水經註》：沔水逕白馬戍城南，城卽陽平關也。又東逕武侯壘南，諸葛武侯所居也。又東逕沔陽故城南，城南對定軍山。又東過南鄭縣，又東過成固縣南。如此，則漢城在南鄭西，樂城在南鄭東也。又南鄭縣東南百八十里有梁州山，與孤雲兩角山相接，大山四圍，其中三十里許，甚平。或云：古梁州治也。杜佑曰：樂城在梁州西縣西南。杜佑曰：洋州興道縣，漢城固縣地，蜀之興勢。宋白曰：興勢，山名，在興道縣西北二十里洋州管下。西鄕縣，本成固縣地。〗</span></p>
<p class="strong"><span class="section" id="title-5"><span data-head-description="" data-head-level="h4" data-head-title="太和四年">四年</span></span><span class="biaozhusup" data-rel="（庚戌、西元二三○年）"></span></p>
<p class="em2 strong"><span class="yinwen">1</span>春，吳主使將軍衞溫、諸葛直將甲士萬人，浮海求夷洲、亶洲，<span class="jiazhu">〖《後漢書·東夷傳》曰：會稽海外有夷洲及亶洲，傳言秦始皇使徐福將童男女數千人入海，求蓬萊神仙不得，福懼誅，不敢還，遂止此洲，世世相承，有數萬家，人民時至會稽市。會稽東冶縣人有入海行，遭風流移至亶洲者，所在絕遠，不可往來。沈瑩《臨海水土志》曰：夷洲在臨海東，去郡二千里。土地無霜雪，草木不死，四面是山谿，地有銅鐵，唯用鹿骼爲矛以戰鬭，摩厲青石以作弓矢，取生魚肉雜貯大瓦器中，以鹽鹵之，歷月餘日，仍啖食之，以爲上肴也。今人相傳，倭人卽徐福止王之地，其國中至今廟祀徐福。〗</span>欲俘其民以益衆，陸遜、全琮皆諫，以爲：<span class="yinhao">「桓王創基，兵不一旅。今江東見衆，<span class="jiazhu">〖見，賢遍翻。〗</span>自足圖事，不當遠涉不毛，萬里襲人，風波難測。又民易水土，必致疾疫，欲益更損，欲利反害。且其民猶禽獸，得之不足濟事，無之不足虧衆。」</span>吳主不聽。</p>
<p class="em2 strong"><span class="yinwen">2</span>尙書琅邪諸葛誕、中書郎南陽鄧颺等<span class="jiazhu">〖中書郎，卽通事郎。《晉志》曰：魏黃初初，中書旣置監、令，又置通事郎，次黃門郎。黃門郎已署事過，通事乃署名，已署，奏以入，爲帝省讀，書可。及晉，改曰中書侍郎。颺，余章翻，又余亮翻。〗</span>相與結爲黨友，更相題表，<span class="jiazhu">〖更，工衡翻。〗</span>以散騎常侍夏侯玄等四人爲四聰，誕輩八人爲八達。玄，尙之子也。中書監劉放子熙，中書令孫資子密，吏部尙書衞臻子烈三人咸不及比，以其父居勢位，容之爲三豫。<span class="jiazhu">〖《晉·職官志》曰：漢武帝遊宴後庭，始使宦者典事尙書，謂之中書謁者，置令、僕射。成帝改中書謁者令曰中謁者令，罷僕射。漢東京省中謁者令，而有中官謁者令，非其職也。魏武帝爲魏王，置祕書令，典尙書奏事；文帝黃初初，改爲中書，置監、令，以祕書左丞劉放爲中書監，右丞孫資爲中書令，監、令自此始。魏又改漢選部尙書曰吏部尙書。比，等比也，音毗寐翻。三豫者，容三人得豫於題品之中也。〗</span></p>
<p class="em2 strong">行司徒事董昭<span class="jiazhu">〖資望輕未可爲公者爲行事。〗</span>上疏曰：<span class="yinhao">「凡有天下者，莫不貴尙敦樸忠信之士，深疾虛僞不眞之人者，以其毀敎亂治，敗俗傷化也。<span class="jiazhu">〖治，直吏翻。敗，補邁翻。〗</span>近魏諷伏誅建安之末，曹偉斬戮黃初之始。<span class="jiazhu">〖魏諷事見六十八卷建安二十四年。曹偉事見六十九卷黃初二年。〗</span>伏惟前後聖詔，深疾浮僞，欲以破散邪黨，常用切齒；而執法之吏，皆畏其權勢，莫能糾擿，<span class="jiazhu">〖擿，他狄翻。〗</span>毀壞風俗，<span class="jiazhu">〖壞，音怪。〗</span>侵欲滋甚。竊見當今年少不復以學問爲本，<span class="jiazhu">〖少，詩照翻。〗</span>專更以交游爲業；國士不以孝悌清脩爲首，乃以趨勢游利爲先。<span class="jiazhu">〖趨，七喻翻。〗</span>合黨連羣，互相褒歎，以毀訾爲罰戮，<span class="jiazhu">〖訾，將此翻。〗</span>用黨譽爲爵賞，附己者則歎之盈言，<span class="jiazhu">〖歎者，嗟歎而稱其美也。盈，溢也。歎美之過，溢於言辭，則爲溢美之言。〗</span>不附者則爲作瑕釁。<span class="jiazhu">〖玉之病曰瑕，器之隙曰釁。〗</span>至乃相謂：『今世何憂不度邪，但求人道不勤，羅之不博耳；<span class="jiazhu">〖言廣布黨友，則互爲羽翼，身安而無患，可以度世也。〗</span>人何患其不己知，但當吞之以藥而柔調耳。』<span class="jiazhu">〖謂毀譽所加，彼誠好譽而惡毀，則其心柔服調順，於我無忤，如吞之以藥也。〗</span>又聞或有使奴客名作在職家人，冒之出入，往來禁奧，交通書疏，有所探問。<span class="jiazhu">〖謂如職在尙書，出入禁省，則有令史，有主書，有蒼頭、廬兒爲之給使。今使奴客冒其名，以出入往來爲姦。〗</span>凡此諸事，皆法之所不取，刑之所不赦，雖諷、偉之罪，無以加也！」</span>帝善其言。二月，壬午，詔曰：<span class="yinhao">「世之質文，隨敎而變。<span class="jiazhu">〖謂殷尙質，周尙文，名隨敎而變也。〗</span>兵亂以來，經學廢絕，後生進趣，不由典謨。<span class="jiazhu">〖二典、三謨也。〗</span>豈訓導未洽，將進用者不以德顯乎？其郎吏學通一經，才任牧民，博士課試，擢其高第者，亟用；其浮華不務道本者，罷退之！」</span><span class="jiazhu">〖郎吏，謂尙書郎也。〗</span>於是免誕、颺等官。</p>
<p class="em2 strong"><span class="yinwen">3</span>夏，四月，定陵成侯鍾繇卒。</p>
<p class="em2 strong"><span class="yinwen">4</span>六月，戊子，太皇太后卞氏殂。秋，七月，葬武宣皇后。</p>
<p class="em2 strong"><span class="yinwen">5</span>大司馬曹眞以<span class="yinhao">「漢人數入寇，<span class="jiazhu">〖數，所角翻。〗</span>請由斜谷伐之；<span class="jiazhu">〖斜，余遮翻。谷，音浴。〗</span>諸將數道並進，可以大克。」</span>帝從之，詔大將軍司馬懿泝漢水由西城入，與眞會漢中，諸將或由子午谷、或由武威入。<span class="jiazhu">〖<span class="yinhao">「武威」</span>恐當作<span class="yinhao">「武都」</span>，否則<span class="yinhao">「建威」</span>也。〗</span>司空陳羣諫曰：<span class="yinhao">「太祖昔到陽平攻張魯，<span class="jiazhu">〖事見六十七卷漢獻帝建安二十年。〗</span>多收豆麥以益軍糧，魯未下而食猶乏。今旣無所因，且斜谷阻險，難以進退，轉運必見鈔截，<span class="jiazhu">〖鈔，楚交翻。〗</span>多留兵守要，則損戰士，不可不熟慮也！」</span>帝從羣議。眞復表從子午道；<span class="jiazhu">〖復，扶又翻。〗</span>羣又陳其不便，幷言軍事用度之計。詔以羣議下眞，眞據之遂行。<span class="jiazhu">〖詔以議下眞，將與之商度可否也。眞銳於出師，遂以詔爲據而行。下，遐稼翻。〗</span></p>
<p class="em2 strong"><span class="yinwen">6</span>八月，辛巳，帝行東巡；乙未，如許昌。</p>
<p class="em2 strong"><span class="yinwen">7</span>漢丞相亮聞魏兵至，次于成固赤坂以待之。<span class="jiazhu">〖赤坂在今洋州東二十里龍亭山，坂色正赤。魏兵泝漢水及從子午道入者，皆會于成固，故於此待之。〗</span>召李嚴使將二萬人赴漢中，表嚴子豐爲江州都督，督軍典嚴後事。<span class="jiazhu">〖李嚴本都督江州，今赴漢中，令其子爲督軍以典後事。〗</span></p>
<p class="em2 strong">會天大雨三十餘日，棧道斷絕，太尉華歆上疏曰：<span class="jiazhu">〖華，戶化翻。上，時掌翻。〗</span><span class="yinhao">「陛下以聖德當成、康之隆，願先留心於治道，<span class="jiazhu">〖治，直吏翻。〗</span>以征伐爲後事。爲國者以民爲基，民以衣食爲本。使中國無飢寒之患，百姓無離上之心，則二賊之釁可坐而待也！」</span><span class="jiazhu">〖魏以吳、蜀爲二賊。〗</span>帝報曰：<span class="yinhao">「賊憑恃山川，二祖勞於前世，猶不克平，<span class="jiazhu">〖二祖謂太祖武皇帝、世祖文皇帝也。〗</span>朕豈敢自多，謂必滅之哉！諸將以爲不一探取，<span class="jiazhu">〖探，他含翻。〗</span>無由自敝，是以觀兵以闚其釁。若天時未至，周武還師，乃前事之鑒，朕敬不忘所戒。」</span></p>
<p class="em2 strong">少府楊阜上疏曰：<span class="yinhao">「昔武王白魚入舟，君臣變色，<span class="jiazhu">〖《史記》：周文王崩，武王奉文王木主東觀兵于孟津。武王渡河，中流，白魚躍入王舟。是時諸侯不期而會者八百，皆曰：<span class="yinhao">「紂可伐矣。」</span>武王曰：<span class="yinhao">「汝未知天命，未可也。」</span>乃還師。〗</span>動得吉瑞，猶尙憂懼，況有災異而不戰竦者哉！今吳、蜀未平，而天屢降變，諸軍始進，便有天雨之患，稽閡山險，<span class="jiazhu">〖閡，與礙同。〗</span>已積日矣。轉運之勞，擔負之苦，所費已多，若有不繼，必違本圖。《傳》曰：『見可而進，知難而退，<span class="jiazhu">〖《左傳》：隨武子之言。〗</span>軍之善政也。』徒使六軍困於山谷之間，進無所略，退又不得，非王兵之道也。」</span><span class="jiazhu">〖王兵，王者之兵也。〗</span></p>
<p class="em2 strong">散騎常侍王肅上疏曰：<span class="yinhao">「前志有之：『千里饋糧，士有飢色，樵蘇後爨，師不宿飽，』<span class="jiazhu">〖《前書》李左車說陳餘之言，蓋前乎左車，已有是言矣。〗</span>此謂平塗之行軍者也；又況於深入阻險，鑿路而前，則其爲勞必相百也。今又加之以霖雨，山坂峻滑，衆迫而不展，糧遠而難繼，實行軍者之大忌也。聞曹眞發已踰月而行裁半谷，<span class="jiazhu">〖謂子午谷之路，行纔及半也。〗</span>治道功夫，戰士悉作。<span class="jiazhu">〖治，直之翻。〗</span>是賊偏得以逸待勞，乃兵家之所憚也。言之前代，則武王伐紂，出關而復還；<span class="jiazhu">〖復，扶又翻。〗</span>論之近事，則武、文征權，臨江而不濟；<span class="jiazhu">〖事見《漢獻帝紀》及《魏文帝紀》。〗</span>豈非所謂順天知時，通於權變者哉！兆民知上聖以水雨艱劇之故，休而息之，後日有釁，乘而用之，則所謂悅以犯難，民忘其死者矣。」</span><span class="jiazhu">〖《易·兌卦·彖辭》。難，乃旦翻。〗</span>肅，朗之子也。<span class="jiazhu">〖王朗爲公於黃初之初。〗</span></p>
<p class="em2 strong">九月，詔曹眞等班師。<span class="jiazhu">〖班，還也。〗</span></p>
<p class="em2 strong"><span class="yinwen">8</span>冬，十月，乙卯，帝還洛陽。時左僕射徐宣總統留事，<span class="jiazhu">〖漢成帝罷中書宦者，置尙書五人，一人爲僕射，四人分爲四曹，一曰常侍曹，二曰二千石曹，三曰民曹，四曰主客曹；後又置三公曹，是爲五曹。光武改常侍曹爲吏部曹，又置中都官曹，合爲六曹，並令、僕二人，謂之八坐。後改吏部爲選部，魏又改選部爲吏部，又有左民、客曹、五兵、度支，凡五曹尙書、左右二僕射、一令爲八坐。〗</span>帝還，主者奏呈文書。<span class="jiazhu">〖尙書諸曹，各有主者。還，從宣翻，又如字；下同。〗</span>帝曰：<span class="yinhao">「吾省與僕射省何異！」</span><span class="jiazhu">〖省，悉景翻。〗</span>竟不視。</p>
<p class="em2 strong"><span class="yinwen">9</span>十二月，<span class="jiaozhusup">〖章：甲十六行本「月」下有「辛未」二字；乙十一行本同；孔本同；張校同。〗</span>改葬文昭皇后于朝陽陵。<span class="jiazhu">〖帝以舊陵庳下改葬，朝陽陵亦在鄴。〗</span></p>
<p class="em2 strong"><span class="yinwen">10</span>吳主揚聲欲至合肥，征東將軍滿寵表召兗、豫諸軍皆集，吳尋退還，詔罷其兵。寵以爲：<span class="yinhao">「今賊大舉而還，非本意也；此必欲僞退以罷吾兵，而倒還乘虛，掩不備也。」</span>表不罷兵。<span class="jiazhu">〖上表言敵情，請不罷兵也。〗</span>後十餘日，吳果更到合肥城，不克而還。</p>
<p class="em2 strong"><span class="yinwen">11</span>漢丞相亮以蔣琬爲長史。亮數外出，<span class="jiazhu">〖數，所角翻。〗</span>琬常足食足兵，以相供給。亮每言：<span class="yinhao">「公琰託志忠雅，<span class="jiazhu">〖蔣琬，字公琰。〗</span>當與吾共贊王業者也。」</span></p>
<p class="em2 strong"><span class="yinwen">12</span>青州人隱蕃<span class="jiazhu">〖《姓譜》：隱，以諡爲氏。〗</span>逃奔入吳，上書於吳主曰：<span class="yinhao">「臣聞紂爲無道，微子先出；<span class="jiazhu">〖商紂無道，微子抱祭器而奔周。〗</span>高祖寬明，陳平先入。<span class="jiazhu">〖事見九卷漢高帝二年。〗</span>臣年二十二，委棄封域，歸命有道，賴蒙天靈，得自全致。<span class="jiazhu">〖言蒙天之靈，得自全而致身於吳也。〗</span>臣至止有日，而主者同之降人，未見精別，<span class="jiazhu">〖此主者，謂主客之官。降，戶江翻。別，彼列翻。〗</span>使臣微言妙旨，不得上達，於邑三歎，<span class="jiazhu">〖於邑，短氣貌，讀如本字。或曰：於，音烏。邑，烏合翻。〗</span>曷惟其已！<span class="jiazhu">〖用詩人語。〗</span>謹詣闕拜章，乞蒙引見。」</span><span class="jiazhu">〖見，賢遍翻。〗</span>吳主卽召入，蕃進謝，答問及陳時務，甚有辭觀。<span class="jiazhu">〖言其敏於言辭，美於儀觀也。觀，古玩翻。〗</span>侍中右領軍胡綜侍坐，<span class="jiazhu">〖吳置中領軍及左右領軍。坐，徂臥翻。〗</span>吳主問何如？綜對曰：<span class="yinhao">「蕃上書大語有似東方朔，巧捷詭辯有似禰衡，<span class="jiazhu">〖禰，乃禮翻。〗</span>而才皆不及。」</span>吳主又問：<span class="yinhao">「可堪何官？」</span>綜對曰：<span class="yinhao">「未可以治民，<span class="jiazhu">〖治，直之翻。〗</span>且試都輦小職。」</span><span class="jiazhu">〖國郡在輦轂下，故曰都輦。〗</span>吳主以蕃盛語刑獄，用爲廷尉監。<span class="jiazhu">〖自漢以來，廷尉有正，有監，有平。〗</span>左將軍朱據、廷尉郝普數稱蕃有王佐之才，<span class="jiazhu">〖數，所角翻。〗</span>普尤與之親善，常怨歎其屈。於是蕃門車馬雲集，賓客盈堂，自衞將軍全琮等皆傾心接待；惟羊衜及宣詔郎豫章楊迪<span class="jiazhu">〖吳置宣詔郎，掌宣傳詔命。〗</span>拒絕不與通。潘濬子翥，亦與蕃周旋，<span class="jiazhu">〖翥，章庶翻。杜預曰：周旋，相追逐也。〗</span>饋餉之。濬聞，大怒，疏責翥曰：<span class="yinhao">「吾受國厚恩，志報以命，<span class="jiazhu">〖言志在致命以報國恩。〗</span>爾輩在都，當念恭順，親賢慕善。何故與降虜交，以糧餉之！<span class="jiazhu">〖降，戶江翻。〗</span>在遠聞此，心震面熱，惆悵累旬。<span class="jiazhu">〖惆，丑鳩翻。〗</span>疏到，急就往使受杖一百，促責所餉！」</span><span class="jiazhu">〖濬欲布其子之罪於國中以絕後禍也。使，疏吏翻。〗</span>當時人咸怪之。頃之，蕃謀作亂於吳，事覺，亡走，捕得，伏誅。吳主切責郝普，普惶懼，自殺。朱據禁止，<span class="jiazhu">〖禁止者，雖未下之獄，使人守之，禁其不得出入，止不得與親黨交通也。鄭樵《通志》曰：禁止，謂禁入殿省也，符所屬行之。盤洲洪氏曰：魏、晉以來，三臺奏劾，則符光祿勳加禁止；解禁止亦如之。禁止者，身不得入殿省，光祿勳主殿門故也。〗</span>歷時乃解。</p>
<p class="em2 strong"><span class="yinwen">13</span>武陵五谿蠻夷叛吳，吳主以南土清定，召交州刺史呂岱還屯長沙漚口。<span class="jiazhu">〖呂岱討交州，見上卷文帝黃初七年。〗</span></p> 



</div></body></html>