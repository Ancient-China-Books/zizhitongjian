<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第九十・晉紀十二・中宗元皇帝上</title><meta content="width=device-width" initial-scale="1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="晉紀十二">晉紀十二</span></span></h1>
<p id="online_toc_0"><a class="gg-link" href="#online_toc_0" onclick="return changeColor(this);"></a><span class="jiazhu">起強圉赤奮若<span class="biaozhusup" data-rel="">（丁丑）</span>，盡著雍攝提格<span class="biaozhusup" data-rel="">（戊寅）</span>，凡二年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="中宗元皇帝上">中宗元皇帝上</span></span></h5>
<p class="" id="online_toc_1"><a class="gg-link" href="#online_toc_1" onclick="return changeColor(this);"></a><span class="jiazhu">諱睿，字景文，宣帝曾孫，琅邪武王伷之孫，恭王覲之子。<span class="shu-ming">諡法</span>：始建國都曰元。</span></p>
<div class="yeartoc" id="year_toc_317"><p class="strong" id="online_toc_2"><a class="gg-link" href="#online_toc_2" onclick="return changeColor(this);"></a><span class="section" id="title-3"><span data-head-description="中宗元皇帝上" data-head-level="h4" data-head-title="建武元年">建武元年</span></span><span class="biaozhusup" data-rel="">（丁丑、三一七年）</span><span class="jiazhu">是年三月，方改元。</span></p></div>
<p class="em2 strong" id="online_toc_3"><a class="gg-link" href="#online_toc_3" onclick="return changeColor(this);"></a><span class="yinwen">1</span>春，正月，漢兵東略弘農，太守宋哲奔江東。<span class="jiazhu">哲屯華陰，漢兵自長安東略，故棄城來奔。守，式又翻。</span></p>
<p class="em2 strong" id="online_toc_4"><a class="gg-link" href="#online_toc_4" onclick="return changeColor(this);"></a><span class="yinwen">2</span>黃門郎史淑、侍御史王沖自長安奔涼州，稱愍帝出降前一日，<span class="jiazhu">降，戶江翻。</span>使淑等齎詔賜張寔，拜寔大都督、涼州牧、侍中、司空，承制行事；且曰：<span class="yinhao">「朕已詔琅邪王時攝大位；君其協贊琅邪，共濟多難。」</span>淑等至姑臧，寔大臨三日，<span class="jiazhu">難，乃旦翻。臨，力鴆翻。</span>辭官不受。</p>
<p class="em2 strong" id="online_toc_5"><a class="gg-link" href="#online_toc_5" onclick="return changeColor(this);"></a>初，寔叔父肅爲西海太守，<span class="jiazhu">王莽置西海郡，光武中興，棄之。至獻帝興平二年，武威太守張雅請置西海郡，分張掖之居延一縣以屬之，雖郡名同，而非王莽西海郡之地。</span>聞長安危逼，請爲先鋒入援；寔以其老，弗許。及聞長安不守，肅悲憤而卒。<span class="jiazhu">卒，子恤翻。</span></p>
<p class="em2 strong" id="online_toc_6"><a class="gg-link" href="#online_toc_6" onclick="return changeColor(this);"></a>寔遣太府司馬韓璞、<span class="jiazhu">時張氏保據河西，有太府司馬、太府·少府主簿等官；蓋以都督府爲太府，涼州府爲少府也。璞，匹角翻。</span>撫戎將軍張閬等帥步騎一萬東擊漢；<span class="jiazhu">撫戎將軍，蓋張氏創置。帥，讀曰率。騎，奇寄翻。</span>命討虜將軍陳安、<span class="jiazhu">沈約<span class="shu-ming">志</span>，魏置將軍四十號，討虜第十九。</span>安故太守賈騫、<span class="jiazhu"><span class="shu-ming">晉志</span>曰：張茂分武興、金城、西平、安故四郡爲定州。蓋張氏分金城、西平二郡地置安故郡也。按安故縣，二漢屬隴西郡。<span class="shu-ming">水經註</span>：洮水自臨洮縣東流，又屈而北流，逕安故縣故城西，又北逕狄道縣故城西。狄道，時已置武始郡；安故郡，蓋卽漢之一縣置郡。</span>隴西太守吳紹各統郡兵爲前驅。又遺相國保書曰：<span class="yinhao">「王室有事，不忘投軀。前遣賈騫瞻公舉動，中被符命，敕騫還軍。<span class="jiazhu">符命，蓋保符下寔也。遺，于季翻。被，皮義翻。</span>俄聞寇逼長安，胡崧不進，麴允持金五百，請救於崧，遂決遣騫等進軍度嶺。<span class="jiazhu">自涼州濟河度沃于嶺，至狄道。</span>會聞朝廷傾覆，爲忠不遂，憤痛之深，死有餘責。今更遣璞等，唯公命是從。」</span>璞等卒不能進而還。</p>
<p class="em2 strong" id="online_toc_7"><a class="gg-link" href="#online_toc_7" onclick="return changeColor(this);"></a>至南安，<span class="jiazhu">南安郡，治䝠道縣。卒，子恤翻。還，從宣翻，又如字。</span>諸羌斷路，<span class="jiazhu">斷，丁管翻。</span>相持百餘日，糧竭矢盡。璞殺車中牛以饗士，泣謂之曰：<span class="yinhao">「汝曹念父母乎？」</span>曰：<span class="yinhao">「念。」</span><span class="yinhao">「念妻子乎？」</span>曰：<span class="yinhao">「念。」</span><span class="yinhao">「欲生還乎？」</span>曰：<span class="yinhao">「欲。」</span><span class="yinhao">「從我令乎？」</span>曰：<span class="yinhao">「諾。」</span>乃鼓譟進戰，會張閬帥金城兵繼至，夾擊，大破之，斬首數千級。<span class="jiazhu">帥，讀曰率；下同。</span></p>
<p class="em2 strong" id="online_toc_8"><a class="gg-link" href="#online_toc_8" onclick="return changeColor(this);"></a>先是，長安謠曰：<span class="yinhao">「秦川中，血沒腕，唯有涼州倚柱觀。」</span><span class="jiazhu">腕，烏貫翻。</span>及漢兵覆關中，氐、羌掠隴右，雍、秦之民，死者什八九，<span class="jiazhu">雍，於用翻。</span>獨涼州安全。</p>
<p class="em2 strong" id="online_toc_9"><a class="gg-link" href="#online_toc_9" onclick="return changeColor(this);"></a><span class="yinwen">3</span>二月，漢主聰使從弟暢<span class="jiazhu">從，才用翻。</span>帥步騎三萬攻滎陽，太守李矩屯韓王故壘，相去七里，<span class="jiazhu">李矩屯新鄭，則韓王故壘亦在新鄭也。戰國時，韓滅鄭，徙都之，故有故壘在焉。</span>遣使招矩。<span class="jiazhu">使，疏吏翻。</span>時暢兵猝至，矩未及爲備，乃遣使詐降於暢。暢不復設備，大饗，渠帥皆醉。<span class="jiazhu">降，戶江翻。復，扶又翻。帥，所類翻。</span>矩欲夜襲之，士卒皆恇懼，<span class="jiazhu">恇，去王翻。</span>矩乃遣其將郭誦禱於子產祠，<span class="jiazhu">子產相鄭，人懷其惠，爲之立祠。</span>使巫揚言曰：<span class="yinhao">「子產有敎，遣神兵相助。」</span>衆皆踊躍爭進。矩選勇敢千人，使誦將之，<span class="jiazhu">將，卽亮翻。</span>掩擊暢營，斬首數千級，暢僅以身免。</p>
<p class="em2 strong" id="online_toc_10"><a class="gg-link" href="#online_toc_10" onclick="return changeColor(this);"></a><span class="yinwen">4</span>辛巳，宋哲至建康，<span class="jiazhu">沈約曰：建康，本秣陵縣，漢獻帝建安十六年置；孫權改秣陵爲建業，武帝平吳，還爲秣陵；太康三年，分秣陵之水北爲建業；愍帝卽位，避帝諱，改爲建康。</span>稱受愍帝詔，令丞相琅邪王睿統攝萬機。三月，琅邪王素服出次，<span class="jiazhu">杜預曰：出次，避正寢。</span>舉哀三日。於是西陽王羕及官屬等共上尊號，<span class="jiazhu">西陽王羕，汝南王亮之子。羕，余亮翻。上，時掌翻。</span>王不許。羕等固請不已，王慨然流涕曰：<span class="yinhao">「孤，罪人也。諸賢見逼不已，當歸琅邪耳！」</span>呼私奴，命駕將歸國。<span class="jiazhu">私奴，謂私所畜養而給使令之奴，非以罪沒官者。</span>羕等乃請依魏、晉故事，稱晉王；許之。辛卯，卽晉王位，大赦，改元；始備百官，立宗廟，建社稷。</p>
<p class="em2 strong" id="online_toc_11"><a class="gg-link" href="#online_toc_11" onclick="return changeColor(this);"></a>有司請立太子，王愛次子宣城公裒，欲立之，<span class="jiazhu">裒，蒲侯翻。</span>謂王導曰：<span class="yinhao">「立子當以德。」</span>導曰：<span class="yinhao">「世子、宣城，俱有朗雋之美，而世子年長。」</span><span class="jiazhu">長，知兩翻。</span>王從之。丙辰，立世子紹爲王太子；封裒爲琅邪王，奉恭王後；<span class="jiazhu">帝後大宗，故以裒奉琅邪國祀。</span>仍以裒都督青、徐、兗三州諸軍事，鎭廣陵。以西陽王羕爲太保，封譙剛王遜之子氶爲譙王。<span class="jiazhu">一本作<span class="yinhao">「譙王承」</span>。氶，音拯。</span>遜，宣帝之弟子也。又以征南大將軍王敦爲大將軍、江州牧，揚州刺史王導爲驃騎將軍、都督中外諸軍事、領中書監、錄尙書事，<span class="jiazhu">驃，匹妙翻。</span>丞相左長史刁協爲尙書左僕射，右長史周顗爲吏部尙書，<span class="jiazhu">顗，魚豈翻。</span>軍諮祭酒賀循爲中書令，右司馬戴淵、王邃爲尙書，司直劉隗爲御史中丞，行參軍劉超爲中書舍人，<span class="jiazhu"><span class="shu-ming">晉志</span>曰：中書，晉初置舍人、通事各一人，江左合舍人、通事，謂之通事舍人，掌呈奏案。</span>參軍事孔愉長兼中書郎；<span class="jiazhu">長兼，蓋始於此。</span>自餘參軍悉拜奉車都尉，掾屬拜駙馬都尉，行參軍舍人拜騎都尉。<span class="jiazhu">三都尉，皆漢武帝置。奉車都尉，掌御乘輿車；駙馬都尉，掌駙馬；騎都尉，掌監羽林騎。師古曰：駙，副馬也；非正駕車，皆爲副馬。一曰：駙，近也，疾也。晉武帝以宗室、外戚爲三都尉；江左後罷奉車、騎二都尉，唯留駙馬都尉，奉朝請，諸尙公主者爲之。掾，俞絹翻。</span>王敦辭州牧，王導以敦統六州，辭中外都督，賀循以老病辭中書令，王皆許之；以循爲太常。是時承喪亂之後，江東草創，<span class="jiazhu"><span class="shu-ming">廣雅</span>曰：草，造也；創，始也。喪，息浪翻。</span>刁協久宦中朝，諳練舊事，<span class="jiazhu">諳，烏含翻，悉也，記也。朝，直遙翻。</span>賀循爲世儒宗，明習禮學，凡有疑議，皆取決焉。</p>
<p class="em2 strong" id="online_toc_12"><a class="gg-link" href="#online_toc_12" onclick="return changeColor(this);"></a><span class="yinwen">5</span>劉琨、段匹磾相與歃血同盟，<span class="jiazhu">磾，丁奚翻。歃，色洽翻，歠也。</span>期以翼戴晉室。辛丑，琨檄告華、夷，遣兼左長史、右司馬溫嶠，匹磾遣左長史榮卲，奉表及盟文詣建康勸進。<span class="jiazhu">漢之禪于魏也，文帝三讓，魏朝羣臣累表請順天人之望，此則勸進之造端也。晉受魏禪，何曾等亦然。是時愍帝蒙塵，四海無君，琨等勸進，爲得其正。</span>嶠，羨之弟子也，<span class="jiazhu">溫羨見八十六卷惠帝永興二年。</span>嶠之從母爲琨妻。<span class="jiazhu">母之姊妹爲從母。從，才用翻。</span>琨謂嶠曰：<span class="yinhao">「晉祚雖衰，天命未改，吾當立功河朔，使卿延譽江南。行矣，勉之！」</span></p>
<p class="em2 strong" id="online_toc_13"><a class="gg-link" href="#online_toc_13" onclick="return changeColor(this);"></a>王以鮮卑大都督慕容廆爲都督遼左雜夷流民諸軍事、龍驤將軍、大單于、昌黎公；廆不受。<span class="jiazhu">遼左，卽遼東。流民，謂中州之民流移入遼東者。廆，戶罪翻。驤，思將翻。</span>征虜將軍魯昌說廆曰：<span class="yinhao">「今兩京覆沒，天子蒙塵，<span class="jiazhu"><span class="shu-ming">左傳</span>，叔帶之難，襄王出居于鄭，使告難于魯。臧文仲對曰：<span class="yinhao">「天子蒙塵于外，敢不奔問官守。」</span>說，輸芮翻。</span>琅邪王承制江東，爲四海所係屬。<span class="jiazhu">屬，之欲翻。</span>明公雖雄據一方，而諸部猶阻兵未服者，蓋以官非王命故也。謂宜通使琅邪，<span class="jiazhu">使，疏吏翻；下同。</span>勸承大統，然後奉詔令以伐有罪，誰敢不從！」</span>處士遼東高詡曰：<span class="jiazhu">處，昌呂翻。</span><span class="yinhao">「霸王之資，非義不濟。今晉室雖微，人心猶附之，宜遣使江東，示有所尊，然後仗大義以征諸部，不患無辭矣。」</span><span class="jiazhu">晉室雖衰，慕容、苻、姚之興，其初皆借王命以自重。</span>廆從之，遣長史王濟浮海詣建康勸進。</p>
<p class="em2 strong" id="online_toc_14"><a class="gg-link" href="#online_toc_14" onclick="return changeColor(this);"></a><span class="yinwen">6</span>漢相國粲使其黨王平謂太弟义曰：<span class="yinhao">「適奉中詔，云京師將有變，宜衷甲以備非常。」</span>义信之，命宮臣皆衷甲以居。<span class="jiazhu">粲固忌刻，而义亦愚甚矣。甲在衣中爲衷甲。</span>粲馳遣告靳準、王沈。<span class="jiazhu">靳，居惞翻。沈，持林翻。</span>準以白漢主聰曰：<span class="yinhao">「太弟將爲亂，已衷甲矣！」</span>聰大驚曰：<span class="yinhao">「寧有是邪！」</span>王沈等皆曰：<span class="yinhao">「臣等聞之久矣，屢言之，而陛下不之信也。」</span>聰使粲以兵圍東宮。粲使準、沈收氐、羌酋長十餘人，窮問之，<span class="jiazhu">义爲大單于，氐、羌酋長屬焉，故皆服事東宮。酋，慈由翻。長，知兩翻。</span>皆懸首高格，<span class="jiazhu">格，以木爲之。<span class="shu-ming">周禮·牛人</span>：祭祀，共其牛牲之互。鄭玄曰：互，若今屠家之懸肉格。左思<span class="shu-ming">吳都賦</span>曰：峭格周施。呂向曰：格，懸網木也。</span>燒鐵灼目，酋長自誣與义謀反。聰謂沈等曰：<span class="yinhao">「吾今而後知卿等之忠也！當念知無不言，勿恨往日言而不用也！」</span>於是誅東宮官屬及义素所親厚，準、沈等素所憎怨者大臣數十人，阬士卒萬五千餘人。<span class="jiazhu">所阬者，東宮四衞之兵也。</span>夏，四月，廢义爲北部王，<span class="jiazhu">北部，卽匈奴後部，居新興。</span>粲尋使準賊殺之。义形神秀爽，寬仁有器度，故士心多附之。聰聞其死，哭之慟，曰：<span class="yinhao">「吾兄弟止餘二人而不相容，<span class="jiazhu">漢主淵諸子，此時惟聰、义二人在耳。</span>安得使天下知吾心邪！」</span>氐、羌叛者甚衆，以靳準行車騎大將軍，討平之。</p>
<p class="em2 strong" id="online_toc_15"><a class="gg-link" href="#online_toc_15" onclick="return changeColor(this);"></a><span class="yinwen">7</span>五月，壬午，日有食之。<span class="jiazhu"><span class="shu-ming">考異</span>曰：<span class="shu-ming">帝紀</span>、<span class="shu-ming">天文志</span>皆云<span class="yinhao">「五月丙子，日食。」</span>按：<span class="shu-ming">長曆</span>是月壬午朔，無丙子，今以<span class="shu-ming">曆</span>爲據。</span></p>
<p class="em2 strong" id="online_toc_16"><a class="gg-link" href="#online_toc_16" onclick="return changeColor(this);"></a><span class="yinwen">8</span>六月，丙寅，溫嶠等至建康，王導、周顗、庾亮等皆愛嶠才，爭與之交。是時，太尉豫州牧荀組、冀州刺史邵續、青州刺史曹嶷、寧州刺史王遜、東夷校尉崔毖等皆上表勸進，<span class="jiazhu">顗，魚豈翻。嶷，魚力翻。毖，音祕。</span>王不許。</p>
<p class="em2 strong" id="online_toc_17"><a class="gg-link" href="#online_toc_17" onclick="return changeColor(this);"></a><span class="yinwen">9</span>初，流民張平、樊雅各聚衆數千人在譙，爲塢主。王之爲丞相也，遣行參軍譙國桓宣往說平、雅，平、雅皆請降。<span class="jiazhu">說，輸芮翻。降，戶江翻；下同。</span>及豫州刺史祖逖出屯蘆洲，遣參軍殷乂詣平、雅。乂意輕平，視其屋，曰：<span class="yinhao">「可作馬廏；」</span>見大鑊，曰：<span class="yinhao">「可鑄鐵器。」</span>平曰：<span class="yinhao">「此乃帝王鑊，天下清平方用之，柰何毀之！」</span>乂曰：<span class="yinhao">「卿未能保其頭，而愛鑊邪！」</span><span class="jiazhu">鑊，胡郭翻。鼎而無足曰鑊。<span class="shu-ming">說文</span>云：鑊，江、淮人謂之鍋，浙人謂之鑊。</span>平大怒，於坐斬乂，<span class="jiazhu">坐，徂臥翻。</span>勒兵固守。逖攻之，歲餘不下，乃誘其部將謝浮，使殺之；<span class="jiazhu">誘，音酉。將，卽亮翻。</span>逖進據太丘。<span class="jiazhu">太丘縣，後漢屬沛郡，晉省。賢曰：太丘故城，在今亳州永城縣西北。</span>樊雅猶據譙城，與逖相拒。逖攻之不克，請兵於南中郎將王含。桓宣時爲含參軍，含遣宣將兵五百助逖。逖謂宣曰：<span class="yinhao">「卿信義已著於彼，今復爲我說雅。」</span><span class="jiazhu">復，扶又翻。爲，于僞翻。</span>宣乃單馬從兩人詣雅曰：<span class="yinhao">「祖豫州方欲平蕩劉、石，倚卿爲援；前殷乂輕薄，非豫州意也。」</span>雅卽詣逖降。<span class="jiazhu">降，戶江翻。</span>逖旣入譙城，石勒遣石虎圍譙，王含復遣桓宣救之，虎解去。逖表宣爲譙國內史。</p>
<p class="em2 strong" id="online_toc_18"><a class="gg-link" href="#online_toc_18" onclick="return changeColor(this);"></a>己巳，晉王傳檄天下，稱<span class="yinhao">「石虎敢帥犬羊，渡河縱毒，今遣琅邪王裒等九軍，<span class="jiazhu">帥，讀曰率。裒，蒲侯翻。</span>銳卒三萬，水陸四道，徑造賊場，<span class="jiazhu">造，七到翻。</span>受祖逖節度。」</span>尋復召裒還建康。<span class="jiazhu">復，扶又翻。</span></p>
<p class="em2 strong" id="online_toc_19"><a class="gg-link" href="#online_toc_19" onclick="return changeColor(this);"></a><span class="yinwen">10</span>秋，七月，大旱；司、冀、幷、青、雍州大蝗；河、汾溢，漂千餘家。<span class="jiazhu">皆漢境也。雍，於用翻。</span></p>
<p class="em2 strong" id="online_toc_20"><a class="gg-link" href="#online_toc_20" onclick="return changeColor(this);"></a><span class="yinwen">11</span>漢主聰立晉王粲爲皇太子，領相國、大單于，總攝朝政如故。<span class="jiazhu">朝，直遙翻。</span>大赦。</p>
<p class="em2 strong" id="online_toc_21"><a class="gg-link" href="#online_toc_21" onclick="return changeColor(this);"></a><span class="yinwen">12</span>段匹磾推劉琨爲大都督，<span class="jiazhu">磾，丁奚翻。</span>檄其兄遼西公疾陸眷及叔父涉復辰、弟末柸等會于固安，<span class="jiazhu">固安縣，漢屬涿郡；魏、晉改涿郡曰范陽，固安曰故安。劉昫曰：唐易州易縣，古故安縣地。</span>共討石勒。末柸說疾陸眷、涉復辰曰：<span class="jiazhu">說，輸芮翻。</span><span class="yinhao">「以父兄而從子弟，恥也；且幸而有功，匹磾獨收之，吾屬何有哉！」</span>各引兵還。琨、匹磾不能獨留，亦還薊。<span class="jiazhu">薊，音計。</span></p>
<p class="em2 strong" id="online_toc_22"><a class="gg-link" href="#online_toc_22" onclick="return changeColor(this);"></a><span class="yinwen">13</span>以荀組爲司徒。</p>
<p class="em2 strong" id="online_toc_23"><a class="gg-link" href="#online_toc_23" onclick="return changeColor(this);"></a><span class="yinwen">14</span>八月，漢趙固襲衞將軍華薈於臨潁，殺之。<span class="jiazhu">臨潁縣，屬潁州郡。華，戶化翻。薈，烏外翻。</span></p>
<p class="em2 strong" id="online_toc_24"><a class="gg-link" href="#online_toc_24" onclick="return changeColor(this);"></a>初，趙固與長史周振有隙，振密譖固於漢主聰。李矩之破劉暢也，於帳中得聰詔，令暢旣克矩，還過洛陽，收固斬之，以振代固。矩送以示固，固斬振父子，帥騎一千來降；<span class="jiazhu">帥，讀曰率。騎，奇寄翻。降，戶江翻。</span>矩復令固守洛陽。</p>
<p class="em2 strong" id="online_toc_25"><a class="gg-link" href="#online_toc_25" onclick="return changeColor(this);"></a><span class="yinwen">15</span>鄭攀等相與拒王廙，<span class="jiazhu">廙，羊至翻，又逸職翻。</span>衆心不壹，散還橫桑口，<span class="jiazhu"><span class="shu-ming">水經</span>：沔水東南逕江夏雲杜縣，又東逕左桑，周昭王溺死處也。村老云：百姓佐昭王喪事於此，故曰佐桑；左桑，字失體耳。又東，謂之橫桑，言得昭王喪處也。</span>欲入杜曾。王敦遣武昌太守趙誘、襄陽太守朱軌擊之，攀等懼，請降。杜曾亦請擊第五猗於襄陽以自贖。</p>
<p class="em2 strong" id="online_toc_26"><a class="gg-link" href="#online_toc_26" onclick="return changeColor(this);"></a>廙將赴荊州，留長史劉浚鎭揚口壘。<span class="jiazhu"><span class="shu-ming">水經註</span>：龍陂水逕郢城，東北流，謂之揚水；水北逕竟陵縣西，又北注于沔，曰揚口，中夏口也。</span>竟陵內史朱伺謂廙曰：<span class="jiazhu">伺，相吏翻。</span><span class="yinhao">「曾，猾賊也，外示屈服，欲誘官軍使西，然後兼道襲揚口耳。宜大部分，<span class="jiazhu">言當大爲部分，以備曾掩襲。分，扶問翻。</span>未可便西。」</span>廙性矜厲自用，以伺爲老怯，遂西行。曾等果還趨揚口；<span class="jiazhu">趨，七喻翻。</span>廙乃遣伺歸，裁至壘，卽爲曾所圍。劉浚自守北門，使伺守南門。馬雋從曾來攻壘，雋妻子先在壘中，<span class="jiazhu">馬雋本與鄭攀同距王廙。</span>或欲皮其面以示之。<span class="jiazhu">皮面者，剝其面皮。</span>伺曰：<span class="yinhao">「殺其妻子，未能解圍，但益其怒耳。」</span>乃止。曾攻陷北門，伺被傷，<span class="jiazhu">被，皮義翻。</span>退入船，開船底以出，沈行五十步，乃得免。<span class="jiazhu">沈，持林翻；潛行水底曰沈行。</span>曾遣人說伺曰：<span class="jiazhu">說，輸芮翻。</span><span class="yinhao">「馬雋德卿全其妻子，今盡以卿家內外百口付雋，雋已盡心收視，卿可來也。」</span>伺報曰：<span class="yinhao">「吾年六十餘，不能復與卿作賊，<span class="jiazhu">復，扶又翻。</span>吾死亦當南歸，妻子付汝裁之。」</span>乃就王廙於甑山，病創而卒。<span class="jiazhu">甑山，在竟陵界。隋置甑山縣，屬沔陽郡。創，初良翻。</span></p>
<p class="em2 strong" id="online_toc_27"><a class="gg-link" href="#online_toc_27" onclick="return changeColor(this);"></a>戊寅，趙誘、朱軌及陵江將軍黃峻與曾戰於女觀湖，<span class="jiazhu"><span class="shu-ming">水經註</span>：柞溪水出江陵縣北，東注船官湖，湖水又東北入女觀湖，湖水又東入于揚水。</span>誘等皆敗死。曾乘勝徑造沔口，<span class="jiazhu">造，七到翻。</span>威震江、沔。</p>
<p class="em2 strong" id="online_toc_28"><a class="gg-link" href="#online_toc_28" onclick="return changeColor(this);"></a>王使豫章太守周訪擊之。訪有衆八千，進至沌陽。<span class="jiazhu">沈約曰：沌陽縣，江左立，屬江夏郡。<span class="shu-ming">水經</span>：沔水逕沌陽縣北，又東逕林障故城北。沌陽者，沌水之陽也。沈，持林翻。</span>曾銳氣甚盛，訪使將軍李恆督左甄，許朝督右甄，訪自領中軍。曾先攻左、右甄，<span class="jiazhu">楊正衡曰：甄，音堅。戰陳有左拒、右拒；拒，方陳也。有左甄、右甄；甄，左、右翼也。左、右拒見於周、鄭繻葛之戰；左、右甄之義見於楚穆王孟諸之田。孟諸之田，宋公爲右盂，鄭伯爲左盂。杜預<span class="shu-ming">註</span>曰：將獵，張兩甄。蓋晉人以左、右翼爲左、右甄，杜預取當時之言以釋左、右盂也。</span>訪於陳後射雉以安衆心。<span class="jiazhu">射，而亦翻。</span>令其衆曰：<span class="yinhao">「一甄敗，鳴三鼓；兩甄敗，鳴六鼓。」</span>趙誘子胤，將父餘兵屬左甄，<span class="jiazhu">將，卽亮翻。</span>力戰，敗而復合，馳馬告訪。訪怒，叱令更進；胤號哭還戰。<span class="jiazhu">號，戶刀翻。</span>自旦至申，兩甄皆敗。訪選精銳八百人，自行酒飲之，<span class="jiazhu">飲，於鴆翻。</span>敕不得妄動，聞鼓音乃進。曾兵未至三十步，訪親鳴鼓，將士皆騰躍奔赴，曾遂大潰，殺千餘人。訪夜追之，諸將請待明日，訪曰：<span class="yinhao">「曾驍勇能戰，<span class="jiazhu">驍，堅堯翻。</span>向者彼勞我逸，故克之；宜及其衰乘之，可滅也。」</span>乃鼓行而進，遂定漢、沔。曾走保武當。<span class="jiazhu">武當縣，漢屬南陽郡，晉屬順陽郡，縣以武當山得名；唐爲均州武當郡。杜佑曰：郡城，延岑所築。</span>王廙始得至荊州。訪以功遷梁州刺史，屯襄陽。<span class="jiazhu">胡子序之敗，梁州陷沒，故令訪領梁州而屯襄陽。</span></p>
<p class="em2 strong" id="online_toc_29"><a class="gg-link" href="#online_toc_29" onclick="return changeColor(this);"></a><span class="yinwen">16</span>冬，十月，丁未，琅邪王裒薨。</p>
<p class="em2 strong" id="online_toc_30"><a class="gg-link" href="#online_toc_30" onclick="return changeColor(this);"></a><span class="yinwen">17</span>十一月，己酉朔，日有食之。<span class="jiazhu"><span class="shu-ming">考異</span>曰：<span class="shu-ming">帝紀</span>、<span class="shu-ming">天文志</span>皆云<span class="yinhao">「十一月丙子日食。」</span>按<span class="shu-ming">長曆</span>，十月、十二月皆己卯朔，是月己酉朔，二十八日丙子。<span class="shu-ming">晉書·元帝紀</span>，十一月有甲子、丁卯。若丙子朔，則甲子、丁卯乃在十月。又<span class="shu-ming">劉琨集</span>，是年三月癸未朔，八月庚辰朔，皆與<span class="shu-ming">長曆</span>合，今以爲據。</span></p>
<p class="em2 strong" id="online_toc_31"><a class="gg-link" href="#online_toc_31" onclick="return changeColor(this);"></a><span class="yinwen">18</span>丁卯，以劉琨爲侍中、太尉。</p>
<p class="em2 strong" id="online_toc_32"><a class="gg-link" href="#online_toc_32" onclick="return changeColor(this);"></a><span class="yinwen">19</span>征南軍司戴邈上疏，以爲：<span class="yinhao">「喪亂以來，<span class="jiazhu">喪，息浪翻；下久喪同。</span>庠序隳廢。議者或謂平世尙文，遭亂尙武，此言似之，而實不然。夫儒道深奧，不可倉猝而成；比天下平泰，然後脩之，則廢墜已久矣。<span class="jiazhu">比，必寐翻。</span>又，貴遊之子，未必有斬將搴旗之才，<span class="jiazhu">將，卽亮翻。搴，拔取也。</span>從軍征戍之役，不及盛年使之講肄道義，良可惜也。<span class="jiazhu">肄，羊至翻，習也。</span>世道久喪，禮俗日弊，猶火之消膏，莫之覺也。今王業肇建，萬物權輿，<span class="jiazhu"><span class="shu-ming">爾雅</span>曰：權輿，始也。</span>謂宜篤道崇儒，以勵風化。」</span>王從之，始立太學。</p>
<p class="em2 strong" id="online_toc_33"><a class="gg-link" href="#online_toc_33" onclick="return changeColor(this);"></a><span class="yinwen">20</span>漢主聰出畋，以愍帝行車騎將軍，戎服執戟前導。見者指之曰：<span class="yinhao">「此故長安天子也。」</span>聚而觀之，故老有泣者。太子粲言於聰曰：<span class="yinhao">「昔周武王豈樂殺紂乎？<span class="jiazhu">樂，音洛。</span>正恐同惡相求，爲患故也。今興兵聚衆者，皆以子業爲名，不如早除之！」</span>聰曰：<span class="yinhao">「吾前殺庾珉輩，<span class="jiazhu">殺庾珉事見八十八卷建興元年。</span>而民心猶如是，吾未忍復殺也，<span class="jiazhu">復，扶又翻。</span>且小觀之。」</span>十二月，聰饗羣臣于光極殿，使愍帝行酒洗爵；已而更衣，又使之執蓋。晉臣多涕泣，有失聲者。尙書郎隴西辛賓起，抱帝大哭，聰命引出，斬之。<span class="jiazhu">使之執戟前導，使之行酒洗爵，使之執蓋，所以屈辱之，至此極矣！戎狄狡計，正以此觀晉舊臣及遺黎之心也。更，工衡翻。</span></p>
<p class="em2 strong" id="online_toc_34"><a class="gg-link" href="#online_toc_34" onclick="return changeColor(this);"></a>趙固與河內太守郭默侵漢河東，至絳，<span class="jiazhu">絳縣，故晉都也，漢屬河東郡，晉屬平陽郡。劉昫曰：唐絳州曲沃縣，漢絳縣地。</span>右司隸部民奔之者三萬餘人。<span class="jiazhu">聰分司隸爲左右。</span>騎兵將軍劉勳追擊之，<span class="jiazhu">騎，奇寄翻。</span>殺萬餘人，固、默引歸。太子粲帥將軍劉雅生等步騎十萬屯小平津，<span class="jiazhu">帥，讀曰率。</span>固揚言曰：<span class="yinhao">「要當生縛劉粲以贖天子。」</span>粲表於聰曰：<span class="yinhao">「子業若死，民無所望，則不爲李矩、趙固之用，不攻而自滅矣。」</span>戊戌，愍帝遇害於平陽。<span class="jiazhu">年十八。</span>粲遣雅生攻洛陽，固奔陽城山。<span class="jiazhu">河南陽城縣，有陽城山。</span></p>
<p class="em2 strong" id="online_toc_35"><a class="gg-link" href="#online_toc_35" onclick="return changeColor(this);"></a><span class="yinwen">21</span>是歲，王命課督農功，二千石、長吏以入穀多少爲殿最，<span class="jiazhu">長，知兩翻。少，詩沼翻。殿，丁練翻。</span>諸軍各自佃作，卽以爲稟。<span class="jiazhu">佃，音田；稟，給也。</span></p>
<p class="em2 strong" id="online_toc_36"><a class="gg-link" href="#online_toc_36" onclick="return changeColor(this);"></a><span class="yinwen">22</span>氐王楊茂搜卒，長子難敵立，與少子堅頭分領部曲；<span class="jiazhu">少，詩照翻。</span>難敵號左賢王，屯下辨，堅頭號右賢王，屯河池。<span class="jiazhu">下辨、河池二縣，皆屬武都郡。師古曰：辨，皮莧翻。劉昫曰：辨，步莧翻。下辨，唐爲成州同谷縣。河池，唐爲武州盤隄縣。</span></p>
<p class="em2 strong" id="online_toc_37"><a class="gg-link" href="#online_toc_37" onclick="return changeColor(this);"></a><span class="yinwen">23</span>河南王吐谷渾卒。<span class="jiazhu">吐谷渾，史家傳讀，吐，從暾入聲；谷，音欲。</span>吐谷渾者，慕容廆之庶兄也，父涉歸，分戶一千七百以隸之。及廆嗣位，二部馬鬬，廆遣使讓吐谷渾曰：<span class="yinhao">「先公分建有別，<span class="jiazhu">廆，戶罪翻。別，彼列翻。</span>柰何不相遠異，<span class="jiazhu">遠異者，言遠去以相別異。</span>而令馬有鬬傷！」</span>吐谷渾怒曰：<span class="yinhao">「馬是六畜，<span class="jiazhu">六畜：馬、牛、羊、犬、豕、雞。畜，許又翻。</span>鬬乃其常，何至怒及於人！欲遠別甚易，恐後會爲難耳！今當去汝萬里之外。」</span>遂帥其衆西徙。<span class="jiazhu">易，以豉翻。帥，讀曰率。</span>廆悔之，遣其長史乙郍婁馮追謝之。<span class="jiazhu">郍，與那同。乙郍婁，虜三字姓。</span>吐谷渾曰：<span class="yinhao">「先公嘗稱卜筮之言云，『吾二子皆當強盛，祚流後世。』我，孽子也；<span class="jiazhu">孽，魚列翻；庶出爲孽。</span>理無並大。今因馬而別，殆天意乎！」</span>遂不復還，西傅陰山而居。<span class="jiazhu">復，扶又翻。傅，讀曰附。</span>屬永嘉之亂，<span class="jiazhu">屬，之欲翻，會也。</span>因度隴而西，據洮水之西，極于白蘭，地方數千里。<span class="jiazhu"><span class="shu-ming">沙州記</span>曰：洮水出嵹臺山，東北流，逕吐谷渾中，又東北流入塞。此洮西，塞外洮水之西也，卽沙漒沓中之地。白蘭，山名，羌所居也；至唐時，丁零羌居之，左屬党項，右與多彌接。杜佑曰：白蘭，羌之別種，東北接吐谷渾，西至叱利模徒，南界郡鄂，風俗物產與宕昌同。</span>鮮卑謂兄爲阿干，廆追思之，爲之作<span class="shu-ming">阿干之歌</span>。吐谷渾有子六十人，長子吐延嗣。<span class="jiazhu">爲，于僞翻。長，知兩翻。</span>吐延長大有勇力，羌、胡皆畏之。<span class="jiazhu">吐谷渾事始此。</span></p>
<div class="yeartoc" id="year_toc_318"><p class="strong" id="online_toc_38"><a class="gg-link" href="#online_toc_38" onclick="return changeColor(this);"></a><span class="section" id="title-4"><span data-head-description="中宗元皇帝上" data-head-level="h4" data-head-title="太興元年">太興元年</span></span><span class="biaozhusup" data-rel="">（戊寅、三一八年）</span><span class="jiazhu">是年三月，方改元。</span></p></div>
<p class="em2 strong" id="online_toc_39"><a class="gg-link" href="#online_toc_39" onclick="return changeColor(this);"></a><span class="yinwen">1</span>春，正月，遼西公疾陸眷卒，其子幼，叔父涉復辰自立。段匹磾自薊往奔喪；段末柸宣言：<span class="yinhao">「匹磾之來，欲爲篡也。」</span>匹磾至右北平，<span class="jiazhu">劉昫曰：唐薊州漁陽縣，古右北平郡治所。磾，丁奚翻。</span>涉復辰發兵拒之。末柸乘虛襲涉復辰，殺之，幷其子弟黨與，自稱單于。迎擊匹磾，敗之；<span class="jiazhu">單，音蟬。敗，補邁翻。</span>匹磾走還薊。<span class="jiazhu">薊，音計。</span></p>
<p class="em2 strong" id="online_toc_40"><a class="gg-link" href="#online_toc_40" onclick="return changeColor(this);"></a><span class="yinwen">2</span>三月，癸丑，愍帝凶問至建康，王斬縗居廬。<span class="jiazhu">縗，倉回翻。<span class="shu-ming">儀禮</span>：斬衰、倚廬。孟康曰：倚廬，倚牆至地爲之，無楣柱。<span class="shu-ming">喪服大記</span>：父母之喪，居倚廬，不塗。君爲廬，宮之；大夫、士，襢之。旣葬，柱楣，塗廬，不於顯者，君、大夫、士皆宮之。<span class="shu-ming">正義</span>曰：居倚廬者，謂於中門之外東牆下倚木爲廬。不塗者，但以草夾障，不塗之也。宮之者，謂廬外以帷障之如宮牆。襢之言袒也，其廬袒露，不帷障也。旣葬柱楣者，旣葬情殺，故柱楣稍舉以納日光；又以泥塗，辟風寒。不於顯者，塗廬不塗廬外顯處。君、大夫、士皆宮之者，旣葬，故得皆宮之。</span>百官請上尊號，<span class="jiazhu">上，時掌翻。</span>王不許。紀瞻曰：<span class="yinhao">「晉氏統絕，於今二年，陛下當承大業；顧望宗室，誰復與讓！若光踐大位，則神、民有所憑依；苟爲逆天時，違人事，大勢一去，不可復還。<span class="jiazhu">復，扶又翻。</span>今兩都燔蕩，宗廟無主，劉聰竊號於西北，而陛下方高讓於東南，此所揖讓而救火也。」</span>王猶不許，使殿中將軍韓績徹去御坐。<span class="jiazhu">殿中將軍，屬二衞，晉初置，朝會宴饗，則戎服直侍左右，夜開諸城門，則執白虎幡監之。坐，徂臥翻；下帝坐同。</span>瞻叱績曰：<span class="yinhao">「帝坐上應列星，<span class="jiazhu"><span class="shu-ming">天文志</span>，帝坐在紫宮中。</span>敢動者斬！」</span>王爲之改容。<span class="jiazhu">爲，于僞翻。</span></p>
<p class="em2 strong" id="online_toc_41"><a class="gg-link" href="#online_toc_41" onclick="return changeColor(this);"></a>奉朝請周嵩上疏曰：<span class="jiazhu">王爲丞相，以嵩爲參軍，及爲晉王，拜奉朝請。<span class="shu-ming">晉志</span>曰：奉朝請者，奉朝會請召而已。</span><span class="yinhao">「古之王者，義全而後取，讓成而後得，是以享世長久，重光萬載也。<span class="jiazhu">重，直龍翻。載，子亥翻。</span>今梓宮未返，舊京未清，義夫泣血，士女遑遑。宜開延嘉謀，訓卒厲兵，先雪社稷大恥，副四海之心，則神器將安適哉！」</span>由是忤旨，出爲新安太守，<span class="jiazhu">孫權分丹陽立新都郡，武帝太康元年改名新安郡。劉昫曰：新安郡，唐之歙州。忤，五故翻。</span>又坐怨望抵罪。嵩，顗之弟也。<span class="jiazhu">顗，魚豈翻。</span></p>
<p class="em2 strong" id="online_toc_42"><a class="gg-link" href="#online_toc_42" onclick="return changeColor(this);"></a>丙辰，王卽皇帝位，百官皆陪列。帝命王導升御床共坐，導固辭曰：<span class="yinhao">「若太陽下同萬物，蒼生何由仰照！」</span>帝乃止。大赦，改元，文武增位二等。帝欲賜諸吏投刺勸進者加位一等，民投刺者皆除吏，凡二十餘萬人。<span class="jiazhu">毛晃曰：書姓名於奏白曰刺。</span>散騎常侍熊遠曰：<span class="yinhao">「陛下應天繼統，率土歸戴，豈獨近者情重，遠者情輕！不若依漢法徧賜天下爵，於恩爲普，<span class="jiazhu">漢自惠帝嗣位，賜民爵一級，有官秩者以歲數爲差；其後諸帝初卽位，率賜民爵一級。</span>且可以息檢覈之煩，塞巧僞之端也。」</span><span class="jiazhu">塞，悉則翻。</span>帝不從。</p>
<p class="em2 strong" id="online_toc_43"><a class="gg-link" href="#online_toc_43" onclick="return changeColor(this);"></a>庚午，立王太子紹爲皇太子。太子仁孝，喜文辭，善武藝，好賢禮士，<span class="jiazhu">喜，許記翻。好，呼到翻。</span>容受規諫，與庾亮、溫嶠等爲布衣之交。亮風格峻整，善談老、莊，帝器重之，聘亮妹爲太子妃。帝以賀循行太子太傅，周顗爲少傅，庾亮以中書郎侍講東宮。帝好刑名家，以<span class="shu-ming">韓非</span>書賜太子。庾亮諫曰：<span class="yinhao">「申、韓刻薄傷化，不足留聖心。」</span>太子納之。</p>
<p class="em2 strong" id="online_toc_44"><a class="gg-link" href="#online_toc_44" onclick="return changeColor(this);"></a><span class="yinwen">3</span>帝復遣使授慕容廆龍驤將軍、大單于、昌黎公，廆辭公爵不受。<span class="jiazhu">廆辭公爵不受，外爲謙讓，其志不肯鬱鬱於昌黎也。復，扶又翻。使，疏吏翻。驤，思將翻。</span>廆以游邃爲龍驤長史，劉翔爲主薄，命邃創定府朝儀法。<span class="jiazhu">朝，直遙翻。</span>裴嶷言於廆曰：<span class="yinhao">「晉室衰微，介居江表，<span class="jiazhu">介，獨也。嶷，魚力翻。</span>威德不能及遠，中原之亂，非明公不能拯也。<span class="jiazhu">拯，救也。</span>今諸部雖各擁兵，然皆頑愚相聚，宜以漸幷取，以爲西討之資。」</span><span class="jiazhu">西討，謂自遼東進兵，西入中州也。</span>廆曰：<span class="yinhao">「君言大，非孤所及也。然君中朝名德，不以孤僻陋而敎誨之，是天以君賜孤而祐其國也。」</span>乃以嶷爲長史，委以軍國之謀，諸部弱小者，稍稍擊取之。</p>
<p class="em2 strong" id="online_toc_45"><a class="gg-link" href="#online_toc_45" onclick="return changeColor(this);"></a><span class="yinwen">4</span>李矩使郭默、郭誦救趙固，屯于洛汭。<span class="jiazhu"><span class="shu-ming">水經</span>：洛水東北過鞏縣東，又北入于河。夏五子傒太康于洛汭，卽其地。</span>誦潛遣其將耿稚等夜濟河襲漢營，<span class="jiazhu">據<span class="shu-ming">李矩傳</span>，時粲營于孟津北岸。</span>漢具丘王翼光覘知之，<span class="jiazhu">覘，丑廉翻，又丑豔翻。</span>以告太子粲，請爲之備。粲曰：<span class="yinhao">「彼聞趙固之敗，自保不暇，安敢來此邪！毋爲驚動將士！」</span>俄而稚等奄至，十道進攻，粲衆驚潰，死傷太半，粲走保陽鄕。<span class="jiazhu">陽鄕，蓋春秋陽樊之地，在汲郡脩武縣界。</span>稚等據其營，獲器械、軍資，不可勝數。<span class="jiazhu">勝，音升。</span>及旦，粲見稚等兵少，更與劉雅生收餘衆攻之，漢主聰使太尉范隆帥騎助之，<span class="jiazhu">少，詩照翻。帥，讀曰率。騎，奇寄翻。</span>與稚等相持，苦戰二十餘日，不能下。李矩進兵救之，漢兵臨河拒守，矩兵不得濟。稚等殺其所獲牛馬，焚其軍資，突圍奔虎牢。<span class="jiazhu">河南成皋縣，鄭之虎牢也。<span class="shu-ming">穆天子傳</span>曰：七萃之士，生捕虎，卽獻天子，天子畜之東虢，號曰虎牢。其後劉裕復中原，置河南四鎭，虎牢其一也。</span>詔以矩都督河南三郡諸軍事。<span class="jiazhu">三郡，河南、滎陽、弘農也。</span></p>
<p class="em2 strong" id="online_toc_46"><a class="gg-link" href="#online_toc_46" onclick="return changeColor(this);"></a><span class="yinwen">5</span>漢螽斯則百堂災，<span class="jiazhu">螽斯則百堂，取<span class="shu-ming">螽斯</span>子孫衆多，<span class="shu-ming">思齊</span>則百斯男之義。</span>燒殺漢主聰之子會稽王康等二十一人。<span class="jiazhu">會，工外翻。</span></p>
<p class="em2 strong" id="online_toc_47"><a class="gg-link" href="#online_toc_47" onclick="return changeColor(this);"></a><span class="yinwen">6</span>聰以其子濟南王驥爲大將軍、都督中外諸軍事、錄尙書，齊王勱爲大司徒。<span class="jiazhu">濟，子禮翻。勱，音邁。</span></p>
<p class="em2 strong" id="online_toc_48"><a class="gg-link" href="#online_toc_48" onclick="return changeColor(this);"></a><span class="yinwen">7</span>焦嵩、陳安舉兵逼上邽，相國保遣使告急於張寔，寔遣金城太守竇濤督步騎二萬赴之。軍至新陽，<span class="jiazhu"><span class="shu-ming">晉志</span>，新陽縣屬天水郡。何承天曰：魏立。<span class="shu-ming">水經註</span>：渭水過冀縣，又東出岑峽，入新陽川。新陽縣蓋置于此。</span>聞愍帝崩，保謀稱尊號。破羌都尉張詵言於寔曰：<span class="yinhao">「南陽王，國之疏屬，忘其大恥而亟欲自尊，<span class="jiazhu">君父皆死於賊手，保之大恥也。</span>必不能成功。晉王近親，且有名德，當帥天下奉之。」</span><span class="jiazhu">保，宣帝之從曾孫，故曰疏屬；帝，宣帝之曾孫，故曰近親。帥，讀曰率。</span>寔從之，遣牙門蔡忠奉表詣建康；比至，帝已卽位。<span class="jiazhu">比，必寐翻。</span>寔不用江東年號，猶稱建興。<span class="jiazhu">河西張氏用建興年號，歷九世四十九年，至孝宗升平五年，張天錫乃奉升平年號。</span></p>
<p class="em2 strong" id="online_toc_49"><a class="gg-link" href="#online_toc_49" onclick="return changeColor(this);"></a><span class="yinwen">8</span>夏，四月，丁丑朔，日有食之。</p>
<p class="em2 strong" id="online_toc_50"><a class="gg-link" href="#online_toc_50" onclick="return changeColor(this);"></a><span class="yinwen">9</span>加王敦江州牧，王導驃騎大將軍、開府儀同三司。</p>
<p class="em2 strong" id="online_toc_51"><a class="gg-link" href="#online_toc_51" onclick="return changeColor(this);"></a>導遣八部從事行揚州郡國，<span class="jiazhu">揚州時統丹陽、會稽、吳、吳興、宣城、東陽、臨海、新安八郡，故分遣部從事八人。行，下孟翻。</span>還，同時俱見。諸從事各言二千石官長得失，<span class="jiazhu">長，知兩翻。</span>獨顧和無言。導問之，和曰：<span class="yinhao">「明公作輔，寧使網漏吞舟，<span class="jiazhu"><span class="shu-ming">漢書·刑法志</span>曰：漢興之初，雖有約法三章，網漏吞舟之魚。師古曰：言疏闊；吞舟，謂大魚也。</span>何緣採聽風聞，以察察爲政邪！」</span>導咨嗟稱善。和，榮之族子也。</p>
<p class="em2 strong" id="online_toc_52"><a class="gg-link" href="#online_toc_52" onclick="return changeColor(this);"></a><span class="yinwen">10</span>成丞相范長生卒；成主雄以長生子侍中賁爲丞相。長生博學，多藝能，年近百歲，蜀人奉之如神。<span class="jiazhu">近，其靳翻。</span></p>
<p class="em2 strong" id="online_toc_53"><a class="gg-link" href="#online_toc_53" onclick="return changeColor(this);"></a><span class="yinwen">11</span>漢中常侍王沈養女有美色，<span class="jiazhu">沈，持林翻。</span>漢主聰立以爲左皇后。尙書令王鑒、中書監崔懿之、中書令曹恂諫曰：<span class="yinhao">「臣聞王者立后，比德乾坤，<span class="jiazhu">乾，父道也，君比德焉；坤，母道也，后比德焉。</span>生承宗廟，沒配后土，必擇世德名宗，幽閑令淑，<span class="jiazhu"><span class="shu-ming">詩·關雎</span>：窈窕淑女。毛<span class="shu-ming">註</span>云：窈窕，幽閑也，淑，善也。令，亦善也。</span>乃副四海之望，稱神祇之心。<span class="jiazhu">稱，尺證翻。</span>孝成帝以趙飛燕爲后，使繼嗣絕滅，社稷爲墟，此前鑑也。<span class="jiazhu">事見三十二卷漢哀帝建平元年。</span>自麟嘉以來，<span class="jiazhu">愍帝建興之四年，漢麟嘉之元年。</span>中宮之位，不以德舉。借使沈之弟女，刑餘小醜，猶不可塵汙椒房，<span class="jiazhu">汙，烏路翻。</span>況其家婢邪！六宮妃嬪，皆公子公孫，柰何一旦以婢主之！臣恐非國家之福也。」</span>聰大怒，使中常侍宣懷謂太子粲曰：<span class="yinhao">「鑒等小子，狂言侮慢，無復君臣上下之禮，其速考實！」</span>於是收鑒等送市，皆斬之。金紫光祿大夫王延馳，將入諫，門者弗通。</p>
<p class="em2 strong" id="online_toc_54"><a class="gg-link" href="#online_toc_54" onclick="return changeColor(this);"></a>鑒等臨刑，王沈以杖叩之曰：<span class="yinhao">「庸奴，復能爲惡乎？乃公何與汝事！」</span><span class="jiazhu">與，讀曰豫。</span>鑒瞋目叱之曰：<span class="yinhao">「豎子！滅大漢者，正坐汝鼠輩與靳準耳！<span class="jiazhu">瞋，七人翻。靳，居惞翻。</span>要當訴汝於先帝，取汝於地下治之。」</span><span class="jiazhu">治，直之翻。</span>準謂鑒曰：<span class="yinhao">「吾受詔收君，有何不善，君言漢滅由吾也？」</span>鑒曰：<span class="yinhao">「汝殺皇太弟，使主上獲不友之名。國家畜養汝輩，何得不滅！」</span><span class="jiazhu">畜，許六翻。</span>懿之謂準曰：<span class="yinhao">「汝心如梟鏡，<span class="jiazhu">梟，食母；破鏡，食父。破鏡，如貙而虎身。<span class="yinhao">「身」</span>，一作<span class="yinhao">「眼」</span>。</span>必爲國患，汝旣食人，人亦當食汝。」</span></p>
<p class="em2 strong" id="online_toc_55"><a class="gg-link" href="#online_toc_55" onclick="return changeColor(this);"></a>聰又立宣懷養女爲中皇后。</p>
<p class="em2 strong" id="online_toc_56"><a class="gg-link" href="#online_toc_56" onclick="return changeColor(this);"></a><span class="yinwen">12</span>司徒荀組在許昌，逼於石勒，帥其屬百人渡江；<span class="jiazhu">帥，讀曰率。</span>詔組與太保西陽王羕並錄尙書事。</p>
<p class="em2 strong" id="online_toc_57"><a class="gg-link" href="#online_toc_57" onclick="return changeColor(this);"></a><span class="yinwen">13</span>段匹磾之奔疾陸眷喪也，劉琨使其世子羣送之。匹磾敗，羣爲段末柸所得。末柸厚禮之，許以琨爲幽州刺史，欲與之襲匹磾，密遣使齎羣書，請琨爲內應，爲匹磾邏騎所得。<span class="jiazhu">磾，丁奚翻。邏，郎佐翻。</span>時琨別屯征北小城，不知也，<span class="jiazhu">征北小城，蓋征北將軍所治。</span>來見匹磾。匹磾以羣書示琨曰：<span class="yinhao">「意亦不疑公，是以白公耳。」</span>琨曰：<span class="yinhao">「與公同盟，庶雪國家之恥，若兒書密達，亦終不以一子之故負公而忘義也。」</span>匹磾雅重琨，<span class="jiazhu">雅，素也。</span>初無害琨意，將聽還屯。其弟叔軍謂匹磾曰：<span class="yinhao">「我，胡夷耳；所以能服晉人者，畏吾衆也。今我骨肉乖離，<span class="jiazhu">謂與末柸相攻也。</span>是其良圖之日；若有奉琨以起，吾族盡矣。」</span>匹磾遂留琨。琨之庶長子遵懼誅，與琨左長史楊橋等閉門自守，<span class="jiazhu">長，知兩翻。</span>匹磾攻拔之。代郡太守辟閭嵩、<span class="jiazhu"><span class="shu-ming">姓譜</span>：衞文公支孫居楚丘，營辟閭里，因爲辟閭氏。</span>後將軍韓據復潛謀襲匹磾，事泄，匹磾執嵩、據及其徒黨，悉誅之。五月，癸丑，匹磾稱詔收琨，縊殺之，幷殺其子姪四人。<span class="jiazhu">縊，於賜翻，又於計翻。</span>琨從事中郎廬諶、崔悅等帥琨餘衆奔遼西，<span class="jiazhu">諶，氏壬翻。帥，讀曰率；下同。</span>依段末柸，奉劉羣爲主；將佐多奔石勒。悅，林之曾孫也。<span class="jiazhu">崔林仕魏，位至司空。</span>朝廷以匹磾尙強，冀其能平河朔，乃不爲琨舉哀。<span class="jiazhu">爲，于僞翻；下同。</span>溫嶠表<span class="yinhao">「琨盡忠帝室，家破身亡，宜在褒恤；」</span>廬諶、崔悅因末柸使者，亦上表爲琨訟冤。後數歲，乃贈琨太尉、侍中，諡曰愍。於是夷、晉以琨死，皆不附匹磾。</p>
<p class="em2 strong" id="online_toc_58"><a class="gg-link" href="#online_toc_58" onclick="return changeColor(this);"></a>末柸遣其弟攻匹磾，匹磾帥其衆數千將奔邵續，勒將石越邀之於鹽山，<span class="jiazhu">鹽山，在勃海高城縣；隋改高城曰鹽山縣，宋白曰：鹽山在縣東南八十里。匹磾與琨結盟，同獎晉室；旣殺琨，而匹磾之勢亦衰，終爲石勒禽矣。</span>大敗之，<span class="jiazhu">敗，補邁翻。</span>匹磾復還保薊。末柸自稱幽州刺史。</p>
<p class="em2 strong" id="online_toc_59"><a class="gg-link" href="#online_toc_59" onclick="return changeColor(this);"></a>初，溫嶠爲劉琨奉表詣建康，其母崔氏固止之，嶠絕裾而去。旣至，屢求返命，朝廷不許。會琨死，除散騎侍郎。嶠聞母亡，阻亂不得奔喪、臨葬，固讓不拜，苦請北歸。詔曰：<span class="yinhao">「凡行禮者，當使理可經通。<span class="jiazhu">經，常也。</span>今桀逆未梟，<span class="jiazhu">梟，堅堯翻。</span>諸軍奉迎梓宮猶未得進，嶠以一身，於何濟其私難<span class="jiazhu">難，乃旦翻。</span>而不從王命邪！」</span>嶠不得已受拜。</p>
<p class="em2 strong" id="online_toc_60"><a class="gg-link" href="#online_toc_60" onclick="return changeColor(this);"></a><span class="yinwen">14</span>初，曹嶷旣據青州，乃叛漢來降。<span class="jiazhu">謂遣使詣建康奉表勸進也。嶷，魚力翻。</span>又以建康懸遠，勢援不接，復與石勒相結，勒授嶷東州大將軍、青州牧，封琅邪公。<span class="jiazhu">曹嶷反側二國之間，終爲人禽而已矣。復，扶又翻。</span></p>
<p class="em2 strong" id="online_toc_61"><a class="gg-link" href="#online_toc_61" onclick="return changeColor(this);"></a><span class="yinwen">15</span>六月，甲申，以刁協爲尙書令，荀崧爲左僕射。協性剛悍，與物多忤，<span class="jiazhu">悍，侯旰翻，又下罕翻。忤，五故翻。</span>與侍中劉隗俱爲帝所寵任；<span class="jiazhu">隗，五罪翻。</span>欲矯時弊，每崇上抑下，排沮豪強，<span class="jiazhu">沮，在呂翻。</span>故爲王氏所疾，諸刻碎之政，皆云隗、協所建。協又使酒放肆，侵毀公卿，見者皆側目憚之。<span class="jiazhu">爲刁協見殺張本。</span></p>
<p class="em2 strong" id="online_toc_62"><a class="gg-link" href="#online_toc_62" onclick="return changeColor(this);"></a><span class="yinwen">16</span>戊戌，封皇子晞爲武陵王。</p>
<p class="em2 strong" id="online_toc_63"><a class="gg-link" href="#online_toc_63" onclick="return changeColor(this);"></a><span class="yinwen">17</span>劉虎自朔方侵拓跋鬱律西部，<span class="jiazhu">虎徙朔方，見八十七卷懷帝永嘉四年。</span>秋，七月，鬱律擊虎，大破之。虎走出塞，從弟路孤帥其部落降于鬱律。<span class="jiazhu">帥，讀曰率。降，戶江翻。</span>於是鬱律西取烏孫故地，東兼勿吉以西，<span class="jiazhu"><span class="shu-ming">唐書·北狄列傳</span>曰：黑水靺鞨，居肅慎地，亦曰挹婁，元魏謂之勿吉。<span class="shu-ming">通鑑</span>蓋因魏收<span class="shu-ming">魏書</span>書之。鬱律所取者，勿吉以西之地，未能兼勿吉也；徒河慕容、令支段氏及宇文部、高句麗，亦非鬱律所能制伏。</span>士馬精強，雄於北方。</p>
<p class="em2 strong" id="online_toc_64"><a class="gg-link" href="#online_toc_64" onclick="return changeColor(this);"></a><span class="yinwen">18</span>漢主聰寢疾，徵大司馬曜爲丞相，石勒爲大將軍，皆錄尙書事，受遺詔輔政。曜、勒固辭。乃以曜爲丞相、領雍州牧，<span class="jiazhu">雍，於用翻。</span>勒爲大將軍、領幽·冀二州牧，勒辭不受。以上洛王景爲太景爲太宰，濟南王驥爲大司馬，<span class="jiazhu">濟，子禮翻。</span>昌國公顗爲太師，<span class="jiazhu">顗，魚豈翻。</span>朱紀爲太傅，呼延晏爲太保，並錄尙書事；范隆守尙書令、儀同三司，靳準爲大司空、領司隸校尉，皆迭決尙書奏事。癸亥，聰卒。甲子，太子粲卽位。<span class="jiazhu">粲，字士光。</span>尊皇后靳氏爲皇太后，樊氏號弘道皇后，武氏號弘德皇后，王氏號弘孝皇后；立其妻靳氏爲皇后，子元公爲太子。大赦，改元漢昌。葬聰於宣光陵，諡曰昭武皇帝，廟號烈宗。靳太后等皆年未盈二十，粲多行無禮，無復哀戚。</p>
<p class="em2 strong" id="online_toc_65"><a class="gg-link" href="#online_toc_65" onclick="return changeColor(this);"></a>靳準陰有異志，私謂粲曰：<span class="yinhao">「如聞諸公欲行伊、霍之事，先誅太保及臣，以大司馬統萬機，陛下宜早圖之！」</span>粲不從。準懼，復使二靳氏言之，<span class="jiazhu">二靳氏，聰后與粲后。靳，居惞翻。復，扶又翻。</span>粲乃從之。收其太宰景、大司馬驥、驥母弟車騎大將軍吳王逞、太師顗、大司徒齊王勱，皆殺之。<span class="jiazhu">顗，魚豈翻。勱，音邁。</span>朱紀、范隆奔長安。<span class="jiazhu">奔劉曜也。</span>八月，粲治兵於上林，謀討石勒。<span class="jiazhu">蓋起上林苑於平陽。治，直之翻。</span>以丞相曜爲相國、都督中外諸軍事，仍鎭長安。靳準爲大將軍、錄尙書事。粲常遊宴後宮，軍國之事，一決於準。準矯詔以從弟明爲車騎將軍，康爲衞將軍。<span class="jiazhu">從，才用翻。</span></p>
<p class="em2 strong" id="online_toc_66"><a class="gg-link" href="#online_toc_66" onclick="return changeColor(this);"></a>準將作亂，謀於王延。延弗從，馳，將告之；<span class="jiazhu">將以準謀告粲。</span>遇靳康，劫延以歸。準遂勒兵升光極殿，使甲士執粲，數而殺之，<span class="jiazhu">數，所具翻。</span>諡曰隱帝。劉氏男女，無少長皆斬東市。<span class="jiazhu">少，詩照翻。長，知兩翻。</span>發永光、宣光二陵，<span class="jiazhu">淵墓號永光陵。</span>斬聰屍，焚其宗廟。準自號大將軍、漢天王，稱制，置百官。謂安定胡嵩曰：<span class="yinhao">「自古無胡人爲天子者，今以傳國璽付汝，還如晉家。」</span><span class="jiazhu">洛陽之陷，傳國璽遷于平陽。如，往也。璽，斯氏翻。</span>嵩不敢受，準怒，殺之。遣使告司州刺史李矩曰：<span class="yinhao">「劉淵，屠各小醜，<span class="jiazhu">屠，直於翻。</span>因晉之亂，矯稱天命，使二帝幽沒。輒率衆扶侍梓宮，請以上聞。」</span>矩馳表于帝，帝遣太常韓胤等奉迎梓宮。漢尙書北宮純等招集晉人，堡於東宮，靳康攻滅之。<span class="jiazhu">北宮純降漢，見八十七卷懷帝永嘉五年。</span>準欲以王延爲左光祿大夫，延罵曰：<span class="yinhao">「屠各逆奴，何不速殺我，以吾左目置西陽門，觀相國之入也；<span class="jiazhu">以劉曜將自西進兵也。</span>右目置建春門，觀大將軍之入也！」</span><span class="jiazhu">以石勒將自東進兵也。</span>準殺之。</p>
<p class="em2 strong" id="online_toc_67"><a class="gg-link" href="#online_toc_67" onclick="return changeColor(this);"></a>相國曜聞亂，自長安赴之。石勒帥精銳五萬以討準，據襄陵北原。<span class="jiazhu">帥，讀曰率。襄陵縣，漢屬河東郡，晉屬平陽郡。師古曰：晉襄公之陵，因以名縣。據<span class="shu-ming">水經註</span>，襄陵在平陽東南。</span>準數挑戰，<span class="jiazhu">數，所角翻。挑，徒了翻。</span>勒堅壁以挫之。</p>
<p class="em2 strong" id="online_toc_68"><a class="gg-link" href="#online_toc_68" onclick="return changeColor(this);"></a>冬，十月，曜至赤壁。<span class="jiazhu"><span class="shu-ming">水經註</span>：河東皮氏縣西北，有赤石川。</span>太保呼延晏等自平陽歸之，與太傅朱紀等共上尊號。<span class="jiazhu">上，時掌翻。</span>曜卽皇帝位，<span class="jiazhu">曜，字永明，淵之族子。</span>大赦，惟靳準一門不在赦例。改元光初。以朱紀領司徒，呼延晏領司空，太尉范隆以下悉復本位。以石勒爲大司馬、大將軍，加九錫，增封十郡，進爵爲趙公。</p>
<p class="em2 strong" id="online_toc_69"><a class="gg-link" href="#online_toc_69" onclick="return changeColor(this);"></a>勒進攻準於平陽，巴及羌、羯降者十餘萬落，<span class="jiazhu">巴，巴氐也。魏武平漢中，遷巴氐于關中，其後種類滋蔓，河東、平陽皆有之。羯，居謁翻。</span>勒皆徙之於所部郡縣。</p>
<p class="em2 strong" id="online_toc_70"><a class="gg-link" href="#online_toc_70" onclick="return changeColor(this);"></a>漢主曜使征北將軍劉雅、鎭北將軍劉策屯汾陰，<span class="jiazhu">汾陰縣，漢屬河東郡，晉省。</span>與勒共討準。</p>
<p class="em2 strong" id="online_toc_71"><a class="gg-link" href="#online_toc_71" onclick="return changeColor(this);"></a><span class="yinwen">19</span>十一月，乙卯，日夜出，高三丈。<span class="jiazhu">高，居奧翻。</span></p>
<p class="em2 strong" id="online_toc_72"><a class="gg-link" href="#online_toc_72" onclick="return changeColor(this);"></a><span class="yinwen">20</span>詔以王敦爲荊州牧，加陶侃都督交州諸軍事；敦固辭州牧，乃聽爲刺史。</p>
<p class="em2 strong" id="online_toc_73"><a class="gg-link" href="#online_toc_73" onclick="return changeColor(this);"></a><span class="yinwen">21</span>庚申，詔羣公卿士各陳得失。御史中丞熊遠上疏，以爲：<span class="yinhao">「胡賊猾夏，<span class="jiazhu">孔安國曰：猾，亂也。夏，華夏。夏，戶雅翻。</span>梓宮未返，而不能遣軍進討，一失也。羣官不以讎賊未報爲恥，務在調戲、酒食而已，二失也。<span class="jiazhu">諧謔以相調戲。</span>選官用人，不料實德，惟在白望，不求才幹，惟事請託；當官者以治事爲俗吏，<span class="jiazhu">治，直之翻。</span>奉法爲苛刻，盡禮爲諂諛，從容爲高妙，<span class="jiazhu">從，千容翻。</span>放蕩爲達士，驕蹇爲簡雅，三失也。世之所惡者，陸沈泥滓；<span class="jiazhu">惡，烏路翻。司馬彪曰：陸沈，謂無水而沈之。沈，持林翻。</span>時之所善者，翺翔雲霄；是以萬機未整，風俗僞薄。朝廷羣司，以從順爲善，相違見貶，安得朝有辨爭之臣，士無祿仕之志乎！<span class="jiazhu">朝，直遙翻。</span>古之取士，敷奏以言；<span class="jiazhu"><span class="shu-ming">舜典</span>曰：敷奏以言。孔安國<span class="shu-ming">註</span>曰：敷，陳；奏，進也；各使陳進治體之言。</span>今光祿不試，甚違古義。<span class="jiazhu">此卽謂秀、孝不試而署吏。</span>又舉賢不出世族，用法不及權貴，是以才不濟務，姦無所懲。若此道不改，求以救亂，難矣！」</span></p>
<p class="em2 strong" id="online_toc_74"><a class="gg-link" href="#online_toc_74" onclick="return changeColor(this);"></a>先是，帝以離亂之際，欲慰悅人心，州郡秀、孝，至者不試，普皆署吏。<span class="jiazhu">秀、孝，謂州郡所舉秀才及孝廉。先，悉薦翻。</span>尙書陳頵亦上言：<span class="yinhao">「宜漸循舊制，試以經策。」</span><span class="jiazhu">晉初秀、孝以經策中第者，若華譚之類是也。頵，於倫翻，又居筠翻。</span>帝從之，仍詔：<span class="yinhao">「不中科者，刺史、太守免官。」</span><span class="jiazhu">欲罪舉主也。中，竹仲翻。</span>於是秀、孝皆不敢行，其有到者，亦皆託疾，比二年無就試者。<span class="jiazhu">比，毗寐翻。</span>帝欲特除孝廉已到者官，尙書郎孔坦奏議，以爲：<span class="yinhao">「近郡懼累君父，皆不敢行；<span class="jiazhu">累，力瑞翻。君父，謂刺史、太守。</span>遠郡冀於不試，冒昧來赴。今若徧加除署，是爲謹身奉法者失分，僥倖投射者得官，<span class="jiazhu">分，扶問翻。投射，謂投機而射利也。</span>頹風傷敎，恐從此始。不若一切罷歸，而爲之延期，<span class="jiazhu">爲，于僞翻。延，遠也。</span>使得就學，則法均而令信矣。」</span>帝從之，聽孝廉申至七年乃試。<span class="jiazhu">申，寬展也。</span>坦，愉之從子也。<span class="jiazhu">從，才用翻。</span></p>
<p class="em2 strong" id="online_toc_75"><a class="gg-link" href="#online_toc_75" onclick="return changeColor(this);"></a><span class="yinwen">22</span>靳準使侍中卜泰送乘輿、服御請和於石勒；<span class="jiazhu">乘，繩證翻。</span>勒囚泰，送於漢主曜。曜謂泰曰：<span class="yinhao">「先帝末年，實亂大倫。<span class="jiazhu">先帝，謂粲也；亂倫，謂烝其諸母。</span>司空行伊、霍之權，使朕及此，其功大矣。若早迎大駕者，當悉以政事相委，況免死乎！卿爲朕入城，具宣此意。」</span><span class="jiazhu">爲，于僞翻。</span>泰還平陽，準自以殺曜母兄，沈吟未從。<span class="jiazhu">曜母胡氏，爲準所殺，兄則史失其名。沈吟，冘豫不決之意。沈，持林翻。</span>十二月，左、右車騎將軍喬泰、王騰、衞將軍靳康等，相與殺準，推尙書令靳明爲主，遣卜泰奉傳國六璽降漢。<span class="jiazhu">降，戶江翻。</span>石勒大怒，進軍攻明，明出戰，大敗，乃嬰城固守。</p>
<p class="em2 strong" id="online_toc_76"><a class="gg-link" href="#online_toc_76" onclick="return changeColor(this);"></a><span class="yinwen">23</span>丁丑，封皇子煥爲琅邪王。煥，鄭夫人之子，生二年矣，帝愛之，以其疾篤，故王之。己卯，薨。帝以成人之禮葬之，備吉凶儀服，營起園陵，功費甚廣。琅邪國右常侍會稽孫霄<span class="jiazhu"><span class="shu-ming">晉志</span>：王國置左右常侍各一人。</span>上疏諫曰：<span class="yinhao">「古者凶荒殺禮；<span class="jiazhu">殺，所戒翻，降也，減也。</span>況今海內喪亂，<span class="jiazhu">喪，息浪翻。</span>憲章舊制，猶宜節省，而禮典所無，顧崇飾如是乎！<span class="jiazhu">葬無服之殤以成人之禮，古典所無也。</span>竭已罷之民，營無益之事，<span class="jiazhu">罷，讀曰疲。</span>殫已困之財，脩無用之費，此臣之所不安也。」</span>帝不從。</p>
<p class="em2 strong" id="online_toc_77"><a class="gg-link" href="#online_toc_77" onclick="return changeColor(this);"></a><span class="yinwen">24</span>彭城內史周撫殺沛國內史周默，以其衆降石勒。詔下邳內史劉遐領彭城內史，與徐州刺史蔡豹、泰山太守徐龕共討之。豹，質之玄孫也。<span class="jiazhu">蔡質，漢人，蔡邕之叔父。龕，口含翻。</span></p>
<p class="em2 strong" id="online_toc_78"><a class="gg-link" href="#online_toc_78" onclick="return changeColor(this);"></a><span class="yinwen">25</span>石虎帥幽、冀之兵會石勒攻平陽，靳明屢敗，遣使求救於漢。漢主曜使劉雅、劉策迎之，明帥平陽士女萬五千人奔漢。<span class="jiazhu">帥，讀曰率。</span>曜西屯粟邑，<span class="jiazhu">粟邑縣，屬馮翊郡。</span>收靳氏男女，無少長皆斬之。<span class="jiazhu">少，詩照翻。長，知兩翻。</span>曜迎其母胡氏之喪於平陽，葬于粟邑，號曰陽陵，諡曰宣明皇太后。石勒焚平陽宮室，使裴憲、石會脩永光、宣光二陵，收漢主粲已下百餘口葬之，置戍而歸。</p>
<p class="em2 strong" id="online_toc_79"><a class="gg-link" href="#online_toc_79" onclick="return changeColor(this);"></a><span class="yinwen">26</span>成梁州刺史李鳳數有功，<span class="jiazhu">數，所角翻。</span>成主雄兄子稚在晉壽，疾之。<span class="jiazhu">晉壽縣屬梓潼郡。何承天曰：晉惠帝立晉壽縣。沈約曰：按<span class="shu-ming">晉起居注</span>，武帝太康元年，改梓潼之漢壽曰晉壽。漢壽之名，疑是蜀立；云惠帝立，非也。</span>鳳以巴西叛。雄自至涪，使太傅驤討鳳，斬之；以李壽爲前將軍，督巴西軍事。<span class="jiazhu">涪，音浮。</span></p>
</div></body></html>