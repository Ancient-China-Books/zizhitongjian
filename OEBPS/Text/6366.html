<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百二十二・唐紀三十八・肅宗文明武德大聖大宣孝皇帝下之下・代宗睿文孝武皇帝上之上</title><meta content="width=device-width" initial-scale="1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀三十八">唐紀三十八</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">起重光赤奮若<span class="biaozhusup" data-rel="">（辛丑）</span>，盡昭陽單閼<span class="biaozhusup" data-rel="">（癸卯）</span>六月，凡二年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="肅宗文明武德大聖大宣孝皇帝下之下">肅宗文明武德大聖大宣孝皇帝下之下</span></span></h5>
<div class="yt" id="y761"><p class="strong" id="p1"><a class="gg-link" href="#p1" onclick="return changeColor(this);"></a><span class="section" id="title-3"><span data-head-description="肅宗文明武德大聖大宣孝皇帝下之下" data-head-level="h4" data-head-title="上元二年">上元二年</span></span><span class="biaozhusup" data-rel="">（辛丑、七六一年）</span></p></div>
<p class="em2 strong" id="p2"><a class="gg-link" href="#p2" onclick="return changeColor(this);"></a><span class="yinwen">1</span>春，正月，癸卯，史思明改元應天。</p>
<p class="em2 strong" id="p3"><a class="gg-link" href="#p3" onclick="return changeColor(this);"></a><span class="yinwen">2</span>張景超引兵攻杭州，敗李藏用將李彊於石夷門。<span class="jiazhu">敗，補邁翻。將，卽亮翻；下同。</span>孫待封自武康南出，<span class="jiazhu">吳分烏程、餘杭二縣置永安縣，晉改爲永康，又改爲武康，唐屬杭州。</span>將會景超攻杭州，<span class="jiazhu">自武康南出，過狗頭嶺，至杭州五十里。</span>溫晁據險擊敗之；<span class="jiazhu">去年李藏用使溫晁屯餘杭。餘杭東至杭州錢塘縣界一十八里，又東二十七里則至杭州。此陸路也，故溫晁得趨而據險以敗孫待封。</span>待封脫身奔烏程，李可封以常州降。丁未，田神功使特進楊惠元等將千五百人西擊王𣈶。<span class="jiazhu">𣈶，戶登翻。</span>辛亥夜，神功先遣特進范知新等將四千人自白沙濟，西趣下蜀；鄧景山將千人自海陵濟，東趣常州；<span class="jiazhu">趣，七喻翻；下同。</span>神功與邢延恩將三千人軍於瓜洲，壬子，濟江。展將步騎萬餘陳於蒜山；<span class="jiazhu">陳，讀曰陣。蒜山，在潤州城西三里；其上多蒜，故名。蒜，蘇貫翻。</span>神功以舟載兵趣金山，會大風，五舟飄抵金山下，<span class="jiazhu">金山，在大江中，南直西津渡口，去潤州城七里。</span>展屠其二舟，沈其三舟，<span class="jiazhu">沈，持林翻。</span>神功不得渡，還軍瓜洲。而范知新等兵已至下蜀，展擊之，不勝。弟殷勸展引兵逃入海，可延歲月，展曰：<span class="yinhao">「若事不濟，何用多殺人父子乎！死，早晚等耳！」</span>遂更率衆力戰。<span class="jiazhu">帥，讀曰率。</span><span class="jiaozhusup">【章：胡<span class="shu-ming">註</span>「帥，讀曰率」，十二行本作「帥」。是註本刻誤；乙十一行本同。】</span>將軍賈隱林射展中目而仆，遂斬之。<span class="jiazhu">射，而亦翻。中，竹仲翻。<span class="shu-ming">考異</span>曰<span class="shu-ming">實錄</span>云：<span class="yinhao">「乙卯，平盧兵馬使田神功生擒逆賊劉展。」</span><span class="shu-ming">舊·神功傳</span>亦然。今從<span class="shu-ming">劉展亂紀</span>。</span>劉殷、許嶧等皆死。<span class="jiazhu">嶧，音亦。</span>隱林，滑州人也。楊惠元等擊破王𣈶於淮南，𣈶引兵東走，至常熟，乃降。<span class="jiazhu">王𣈶東走，渡江而至常熟。晉分吳縣置海虞縣，梁立信義郡南沙縣，隋平陳，廢郡，幷海虞、南沙、海陽、前京、信義、興國等縣爲常熟縣，屬蘇州。</span>孫待封詣李藏用降。張景超聚兵至七千餘人，聞展死，悉以兵授張法雷，使攻杭州，景超逃入海。法雷至杭州，李藏用擊破之，餘黨皆平。平盧軍大掠十餘日。<span class="jiazhu">田神功所將平盧兵也。</span>安、史之亂，亂兵不及江、淮，至是，其民始罹荼毒矣。<span class="jiazhu"><span class="shu-ming">考異</span>曰：<span class="shu-ming">劉展亂紀</span>，孫待封降以下事在二月。今因展敗，終言之。</span></p>
<p class="em2 strong" id="p4"><a class="gg-link" href="#p4" onclick="return changeColor(this);"></a><span class="yinwen">3</span>荊南節度使呂諲奏：請以江<span class="jiaozhusup">【嚴：「江」改「湖」。】</span>南之潭、岳、郴、邵、永、道、連，黔中之涪州，皆隸荊南；從之。<span class="jiazhu">邵州，漢召陵、都梁之地。召陵，後漢改爲昭陽，晉改爲邵陽。吳立邵陵郡，隋廢郡爲邵陽縣，屬潭州；唐武德四年，分置南梁州，貞觀十年，更名邵州。郴，丑林翻。黔，其今翻。</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a><span class="yinwen">4</span>二月，奴剌、党項寇寶雞，<span class="jiazhu">奴剌，西羌種落之名。剌，來葛翻。至德二載，改陳倉縣爲寶雞縣，以其地有秦時寶雞祠故也，時屬鳳翔府。</span>燒大散關，南侵鳳州，殺刺史蕭𢘽，<span class="jiazhu">𢘽，余世翻。</span>大掠而西；鳳翔節度使李鼎追擊，破之。</p>
<p class="em2 strong" id="p6"><a class="gg-link" href="#p6" onclick="return changeColor(this);"></a><span class="yinwen">5</span>戊辰，新羅王金嶷入朝，<span class="jiazhu">嶷，魚力翻。</span>因請宿衞。</p>
<p class="em2 strong" id="p7"><a class="gg-link" href="#p7" onclick="return changeColor(this);"></a><span class="yinwen">6</span>或言：<span class="yinhao">「洛中將士皆燕人，<span class="jiazhu">燕，於肩翻。</span>久戍思歸，上下離心，擊之，可破也。」</span>陝州觀軍容使魚朝恩以爲信然，屢言於上，上敕李光弼等進取東京。光弼奏稱：<span class="yinhao">「賊鋒尙銳，未可輕進。」</span>朔方節度使僕固懷恩，勇而愎，<span class="jiazhu">愎，蒲逼翻。</span>麾下皆蕃、漢勁卒，恃功，多不法，郭子儀寬厚曲容之，每用兵臨敵，倚以集事；李光弼性嚴，一裁之以法，無所假貸。懷恩憚光弼而心惡之，乃附朝恩，言東都可取。<span class="jiazhu">史言僕固懷恩欲覆李光弼之軍以便其私。惡，烏故翻。朝，直遙翻。</span>由是中使相繼，督光弼使出師，光弼不得已，使鄭陳節度使李抱玉守河陽，與懷恩將兵會朝恩及神策節度使衞伯玉攻洛陽。</p>
<p class="em2 strong" id="p8"><a class="gg-link" href="#p8" onclick="return changeColor(this);"></a>戊寅，陳於邙山。光弼命依險而陳，懷恩陳於平原，光弼曰：<span class="yinhao">「依險則可以進，可以退；若平原，戰而不利則盡矣。思明不可忽也。」</span>命移於險，懷恩復止之。史思明乘其陳未定，<span class="jiazhu">陳，讀曰陣。</span>進兵薄之，官軍大敗，死者數千人，軍資器械盡棄之。<span class="jiazhu"><span class="shu-ming">考異</span>曰：<span class="shu-ming">實錄</span>曰：<span class="yinhao">「史思明潛遣間諜反說官軍曰：『洛中將士久戍思歸，士多不睦。』魚朝恩以爲然，乃告光弼及僕固懷恩、衞伯玉等曰：『可速出軍，以掃殘寇。』光弼等然之。」</span>今從<span class="shu-ming">舊·光弼傳</span>。<span class="shu-ming">實錄</span>曰：<span class="yinhao">「光弼、懷恩敗績，步兵死者數萬。」</span>今從<span class="shu-ming">舊·思明傳</span>。</span>光弼、懷恩渡河走保聞喜，朝恩、伯玉奔還陝，抱玉亦棄河陽走，河陽、懷州皆沒於賊。朝廷聞之，大懼，益兵屯陝。<span class="jiazhu">相州之敗，邙山之敗，皆魚朝恩爲之也。唐不以覆軍之罪罪朝恩而罷郭、李兵柄，失刑甚矣。</span></p>
<p class="em2 strong" id="p9"><a class="gg-link" href="#p9" onclick="return changeColor(this);"></a><span class="yinwen">7</span>李揆與呂諲同爲相，不相悅。<span class="jiazhu">乾元二年，李揆與呂諲同相。上元元年，諲罷。</span>諲在荊南，以善政聞，揆恐其復入相，奏言置軍湖南非便，<span class="jiazhu">潭、郴、邵、永、道、連皆在洞庭湖之南。呂諲請兼領之，故揆言非其便。復，扶又翻。</span>又陰使人如荊、湖<span class="jiazhu">荊，謂荊南。湖，謂湖南。</span>求諲過失。諲上疏訟揆罪，癸未，貶揆袁州長史，以河中節度使蕭華爲中書侍郎、同平章事。</p>
<p class="em2 strong" id="p10"><a class="gg-link" href="#p10" onclick="return changeColor(this);"></a><span class="yinwen">8</span>史思明猜忍好殺，<span class="jiazhu">好，呼到翻。</span>羣下小不如意，動至族誅，人不自保。朝義，其長子也，<span class="jiazhu">朝，直遙翻；下朝清同。長，知兩翻。</span>常從思明將兵，頗謙謹，愛士卒，將士多附之，無寵於思明。思明愛少子朝清，使守范陽，<span class="jiazhu">朝清守范陽，事始上卷上年。少，詩照翻。</span>常欲殺朝義，立朝清爲太子，左右頗泄其謀。思明旣破李光弼，欲乘勝西入關，使朝義將兵爲前鋒，自北道襲陝城，思明自南道將大軍繼之。<span class="jiazhu">南道，出二崤之間。漢建安中，曹公西討巴蜀，惡南路之險，更開北道。</span>三月，甲午，朝義兵至礓子嶺，<span class="jiazhu">卽礓子阪也。按<span class="shu-ming">舊書</span>，礓子嶺在陝城東。</span>衞伯玉逆擊，破之。<span class="jiazhu"><span class="shu-ming">考異</span>曰：<span class="shu-ming">實錄</span>作<span class="yinhao">「甲子」</span>。按<span class="shu-ming">長曆</span>，此月丙戌，下有戊戌，當作甲午。</span>朝義數進兵，皆爲陝兵所敗。<span class="jiazhu">數，所角翻。敗，補邁翻。</span>思明退屯永寧，以朝義爲怯，曰：<span class="yinhao">「終不足成吾事！」</span>欲按軍法斬朝義及諸將。戊戌，命朝義築三隅城，<span class="jiazhu"><span class="shu-ming">新書</span>作<span class="yinhao">「三角城」</span>，蓋一角依山，止築其三角也。</span>欲貯軍糧，<span class="jiazhu">貯，丁呂翻。</span>期一日畢。朝義築畢，未泥，思明至，詬怒之，令左右立馬監泥，斯須而畢。<span class="jiazhu">詬，古候翻。監，古銜翻。</span>思明又曰：<span class="yinhao">「俟克陝州，終斬此賊。」</span>朝義憂懼，不知所爲。</p>
<p class="em2 strong" id="p11"><a class="gg-link" href="#p11" onclick="return changeColor(this);"></a>思明在鹿橋驛，<span class="jiazhu">鹿橋驛，永寧傳舍也。貞觀十七年，嘗徙永寧縣於此。</span>令腹心曹將軍將兵宿衞；朝義宿於逆旅，<span class="jiazhu"><span class="shu-ming">水經註</span>：陝城東有漫澗，澗北有逆旅亭，謂之漫口客舍。此酈道元以一時經由所見者言之耳。自元魏至唐乾元、上元間，三百許年矣，漫口客舍必不復存。此逆旅特汎言旅舍耳。</span>其部將駱悅、蔡文景說朝義曰：<span class="jiazhu">說，式芮翻。</span><span class="yinhao">「悅等與王，死無日矣！自古有廢立，請召曹將軍謀之。」</span>朝義俛首不應。<span class="jiazhu">俛，音免。</span>悅等曰：<span class="yinhao">「王苟不許，悅等今歸李氏，王亦不全矣。」</span>朝義泣曰：<span class="yinhao">「諸君善爲之，勿驚聖人！」</span><span class="jiazhu">當時臣子謂其君父爲聖人。</span>悅等乃令許叔冀之子季常召曹將軍，至，則以其謀告之；曹將軍知諸將盡怨，恐禍及己，不敢違。<span class="jiazhu">令，力丁翻。將，卽亮翻。</span>是夕，悅等以朝義部兵三百被甲詣驛，<span class="jiazhu">被，皮義翻。</span>宿衞兵怪之，畏曹將軍，不敢動。悅等引兵入至思明寢所，值思明如廁，問左右，未及對，已殺數人，左右指示之。思明聞有變，踰垣至廐囗<span class="jiaozhusup">【章：十二行本「囗」作「中」；乙十一行本同。】</span>自鞴馬乘之，<span class="jiazhu">鞴，平祕翻。</span>悅傔人周子俊射之，<span class="jiazhu">傔，丁念翻。射，而亦翻。</span>中臂，墜馬，遂擒之。<span class="jiazhu">中，竹仲翻。</span>思明問：<span class="yinhao">「亂者爲誰？」</span>悅曰：<span class="yinhao">「奉懷王命。」</span><span class="jiazhu">思明封朝義爲懷王。</span>思明曰：<span class="yinhao">「我朝來語失，<span class="jiazhu">謂欲斬朝義也。</span>宜其及此。然殺我太早，何不待我克長安！今事不成矣。」</span>悅等送思明於柳泉驛，囚之，<span class="jiazhu">唐制，三十里一驛。柳泉驛又當在鹿橋驛東三十里。<span class="shu-ming">考異</span>曰：<span class="shu-ming">河洛春秋</span>曰：<span class="yinhao">「思明混諸嫡庶，以少者爲尊，唯愛所鍾，卽爲繼嗣，欲殺朝義，追朝清爲僞太子。左右泄之，父子之隙自此始構。」</span><span class="shu-ming">邠志</span>曰：<span class="yinhao">「三月，思明乘勝欲下陝城，使朝義帥銳卒北路先往，己自宜陽引衆繼之。」</span>今從<span class="shu-ming">實錄</span>、<span class="shu-ming">舊傳</span>。</span>還，報朝義曰：<span class="yinhao">「事成矣。」</span><span class="jiazhu">還，從宣翻。朝，直遙翻。</span>朝義曰：<span class="yinhao">「不驚聖人乎？」</span>悅曰：<span class="yinhao">「無。」</span>時周摯、許叔冀將後軍在福昌，<span class="jiazhu">將，卽亮翻，又音如字。福昌又在柳泉驛之東。宋白曰：福昌縣，唐屬洛州，古宜陽地，今縣治魏一泉塢城。</span>悅等使許季常往告之，摯驚倒於地；朝義引軍還，摯、叔冀來迎，悅等勸朝義執摯，殺之。軍至柳泉，悅等恐衆心未壹，遂縊殺思明，<span class="jiazhu">縊，一計翻，又於賜翻。</span>以氈裹其尸，橐駝負歸洛陽。</p>
<p class="em2 strong" id="p12"><a class="gg-link" href="#p12" onclick="return changeColor(this);"></a>朝義卽皇帝位，改元顯聖。密使人至范陽，敕散騎常侍張通儒等<span class="jiazhu">散，普亶翻。騎，奇計翻。</span>殺朝清及朝清母辛氏幷不附己者數十人。其黨自相攻擊，戰城中數月，死者數千人，范陽乃定。<span class="jiazhu">去年若果能使郭子儀自朔方直擣范陽，適值城中自相攻擊，可馳檄而下也。</span>朝義以其將柳城李懷仙爲范陽尹、燕京留守。<span class="jiazhu">燕、因肩翻。守，式又翻。<span class="shu-ming">考異</span>曰：<span class="shu-ming">實錄</span>：<span class="yinhao">「朝義旣殺思明，密遣使馳至范陽，殺僞太子朝英及僞皇后辛氏幷不附己者數十人。僞范陽留守張通儒知有變，遂引兵戰於城中。數日，戰不利，死者數千人，通儒被斬於亂兵中。」</span><span class="shu-ming">薊門紀亂</span>曰：<span class="yinhao">「思明旣王有數十州之地，年餘，朝興遂爲皇太子。朝興，辛氏之長男，特爲思明所愛，嗜酒好色，凶獷頑戾，招集幽、薊惡少與其年齒相類者百人爲左右，皆彎弓利劍，飾以丹雘、珠玉，帶佩印，雕鏤金銀，控弦揮刃，常如見敵，以南行大將子弟統之。每與其黨飲宴，酒酣，爇燎其鬚髮，或以銅彈丸擊之，以頤顙爲的。血流至地，無楚痛之色，則賞卮酒；少似嚬蹙，乃鞭之，從脛至踵，或至數千，困絕將殞，方捨之。候稍愈，復鞭之，有杖六七千不死者。姬妾皆思明所掠良家子，有不稱命，則殺之。亦有以湯鑊死者，旣火盛湯沸，令壯士抱而投之，初宛轉叫呼，須臾骨肉糜爛。旁人皆毛豎股慄，朝興笑臨而觀之，以所策毬杖於鑊中撞擊，顏色自若。上元二年三月甲寅，使使告捷，云王師敗績于洛北，斬首萬餘級，勒其六宮及朝興，備車馬，爲赴洛之計。賊庭之黨相慶，踊躍叫喚，聲振天地十餘日。又宦者二人傳思明僞敕云：收兵陝、虢，以朝興爲周京留守，仍勒馳驛速發，幷辛氏已下續行。朝興大喜。其宦者，朝義僞遣之，人莫知也。時朝義已殺思明，僭位，潛勒僞左散騎常侍張通儒、戶部尙書康孝忠與朝興衙將高鞫仁、高如震等謀誅朝興。其日，朝興速召工匠與其母、妻造寶鈿鞍勒，搜索庫藏，脩乘騎之具，幷命左右各備行裝，唯數十人侍衞。思明留駿馬百餘匹在其廐中，朝興出入馳驟，每日則於桑乾河飲之。通儒將入，潛令康孝忠從數十人持兵詣飲處，馳取其馬，閉於城南毗沙門神之院。通儒與鞫仁領步兵十餘人入其日華門，僞皇城留守劉象昌逢之，驚問其故。通儒顧左右斬之。俄而朝興腹心衞鳴鶴又問，亦斬之。子城擾亂。朝興惶怖，猶能擐甲持兵，與親信二三十人出拒，奔走於廐中取馬。馬盡矣，唯病馬一匹，朝興乘而策之，不前，遂步戰。通儒立白旗招朝興之黨，降者捨罪，復官爵。惡少等雖沐朝興之賜賚，亦怨其無道鞭捶，降者太半。朝興猶從十餘人接戰，弓矢所發，無不中者，中者皆應弦沒羽。通儒軍披靡，所傷者數十百人，退出子城外。人不知甲兵之故，皆惶恐潛匿。通儒於城門拒戰良久，日已云暮，朝興衆寡不敵，走匿城上之逍遙樓，遂失其所。通儒兵入禁中，劫掠金帛，思明、朝興妻衣服皆盡。夜半，蕃將曹閔之於樓上擒獲之。朝興曰：『我兄弟六七人，朝興一身，斬之何益！』高如雲對曰：『以殿下殘酷，人各有怨心。』朝興曰：『乞放此一度，後更不敢。』執者皆笑。又謂閔之曰：『此腰帶三十兩黃金新造，謹奉將軍。』閔之曰：『殿下但死，腰帶閔之自解取。』左右益笑。縊以弓弦，斷其首，函送洛陽。僞侍中向閏客特受思明委託，朝興亦甚敬憚，至是惶怖，走入私第，不自安，匍匐待罪。通儒頷之，勒馳驛赴洛。通儒收朝興黨與，悉誅之。思明驍將辛萬年特有寵於朝興，又與鞫仁、如震等友善，爲兄弟。當誅朝興之黨也，通儒有意於萬年。及令行刑，遂忘之。至是，敕鞫仁、如震斬萬年首送。鞫仁置酒與萬年同飲，謂曰：『張尙書令殺弟，故相報。』萬年稽首，但乞快死。鞫仁抗聲曰：『只可兄弟謀取通儒，終不肯殺弟。』於是如震、萬年領其部曲百餘人入子城，斬通儒於子城南廊下，城中擾亂；又殺其素不快者軍將數人，共推僞中書令阿史那承慶爲留守，函通儒等首，使萬年送洛陽，誣其欲以薊城歸順。朝義聞之，使使令向閏客所在卻回爲留守。鞫仁、如震等各從數百人被甲巡城，城中人心彌懼。承慶爲留守一兩日，又不自安，遞相疑阻，於是領蕃兵數十騎出子城，至如震宅門，立令屈將軍暫要相見。如震不虞有難，馳至馬前，承慶斬之，應聲而殞。承慶入東軍，與僞尙書康孝忠招集蕃、羯。鞫仁聞如震遇害，驚而且怒，統麾下軍討之，相逢於宴設樓下。接戰，自午至酉，鞫仁兵皆城旁少年，驍勇勁捷，馳射如飛；承慶兵雖多，不敵，大敗，殺傷甚衆，積尸成丘。承慶、孝忠出城收散卒，東保潞縣，又南掠屬縣，野營月餘，徑詣洛陽自陳其事，城中蕃軍家口盡踰城相繼而去。鞫仁令城中，殺胡者皆重賞。於是羯、胡俱殪，小兒皆擲於空中，以戈承之，高鼻類胡而濫死者甚衆。時鞫仁在城中最尊，使使奏朝義以承慶等反。向閏客行至貝州，承朝義命回，將至，衆官迎之；鞫仁嚴兵不出。閏客甚懼，戒其子弟從者無帶兵器，從數人而入。鞫仁待之於日華門，閏客望見，下馬執手相慰，鞫仁亦抗禮還營。閏客但專守子城端坐，餘不敢輒有所問。奏承慶等使回，朝義以鞫仁爲燕京都知兵馬使。五月甲戌，朝義以僞太常卿李懷仙爲御史大夫、范陽節度使；燕州頗有兵甲，故委腹心，鞫仁聞之，意不快也。無何，懷仙至，從羸馬數千，自薊城南門入。鞫仁不出，迎之於日華門。懷仙至，卑身過禮，立談，約爲兄弟，結盟相固，期同保燕邦以獎其主。鞫仁意少解。懷仙以薊縣爲節度院，雖任節制，鞫仁兵五千餘人皆不受命。十數日，懷仙待之彌厚，每衙，皆降階交接，鞫仁亦不爲之屈。旣而懷仙命饗軍士，中宴，鞫仁疑有變，兵皆驚走，還營被甲。懷仙憂懼無計，遂囚其牙將朱希彩，責以驚軍中之罪。其夜，鞫仁將襲懷仙，遇大雨，持疑未決，徹明，遂止，單騎至節度門。懷仙已潛備壯士待之。鞫仁趨入，懷仙亦不改常禮，與坐良久，乃問驚軍之罪，門已關，顧左右拉殺之，立捨希彩。自暮春至夏中，兩月間，城中相攻殺凡四五，死者數千，戰鬬皆在坊市閭巷間。但兩敵相向，不入人家剽劫一物，蓋家家自有軍人之故，又百姓至於婦人小童，皆閑習弓矢，以此無虞。六月丙申，宣思明遺誥，發喪，將相百僚縞素，哭於其聽政樓前，卑幼相視而笑，笑聲與哭聲參半焉。朝義又追向閏客赴洛陽，加懷仙燕京留守。」</span><span class="shu-ming">河洛春秋</span>：<span class="yinhao">「初，朝義令人以書與向貢幷阿史那王殺朝清。朝清旣受父命，常有君臨之心，惟以毬獵爲務，車下勇敢之士僅三千人，每日敎習，然其殘酷頗有父風，而加婬亂，幽州士庶，無不吁嗟。向貢、高久仁等旣見諸將之書，又聞思明已死，因說朝清曰：『昨有密旨，令大王主器承祧，其事尤重。今敵國猶在，上人未還，儻更移恩於人，誠恐自貽窘迫。』朝清然之。是日，顧左右，各令辭訣，便自飾裝。高久仁、高如震等及其無備，率壯士數百人潛入子城門，阿史那王、向貢等共率三百人繼至。朝清時在臥內，僕妾侍側，忽聞兵士，問是何人。門人曰：『三軍叛。』乃擐甲登樓，責讓向貢等。高如震乃於樓下佯戰，朝清自援弓射之，凡斃數人。阿史那軍佯北，朝清下樓，向貢等令人擒殺之。向貢攝知軍事，經四十日，阿史那又殺向貢。阿史那自稱長史，三日後，斬高久仁，以其首梟之，殺朝清故也。高如震還，固守，與阿史那相持。城中分兩軍，經五日，以燕州街爲界，各自禦備，遞相捉搦，不得往來。阿史那從經略軍領諸蕃部落及漢兵三萬人，至宴設樓前與如震會戰。如震不利，乃使輕兵二千人於子城東出，直至經略軍南街，腹背而擊之，幷招漢軍萬餘人。阿史那軍敗，走於武清縣界野營。後朝義使招之，盡歸東都，應是胡面，不擇少長，盡誅之。於是朝義僞授李懷仙幽州節度。高如震旅拒之中，承阿史那遁逸之後，野行草次，人各持兵，糗糧芻茭，非戮不應。朝義令兵士悉爲商賈，白衣先行，至幽州，盡被捉爲團練。懷仙方自統五千餘騎直叩薊門。高如震方欲出師以抗其命，慮其卒叛，因出迎之。懷仙實內圖之，且外示寬宥，大行誘募，咸捨厥𠎝，於是士衆帖然，競皆欣戴。乃大賞設，經三日，因衆前卻，乃斬高如震，幽州遂平。」</span><span class="shu-ming">舊傳</span>亦云<span class="yinhao">「朝義令人殺僞太子朝英」</span>，<span class="shu-ming">新傳</span>作<span class="yinhao">「朝清」</span>。今從<span class="shu-ming">河洛春秋</span>及<span class="shu-ming">新傳</span>，餘從<span class="shu-ming">薊門紀亂</span>。</span>時洛陽四面數百里，州縣皆爲丘墟，而朝義所部節度使皆安祿山舊將，與思明等夷，朝義召之，多不至，<span class="jiazhu">朝，直遙翻。使，疏吏翻。將，卽亮翻。</span>略相羈縻而已，不能得其用。</p>
<p class="em2 strong" id="p13"><a class="gg-link" href="#p13" onclick="return changeColor(this);"></a><span class="yinwen">9</span>李光弼上表，固求自貶；<span class="jiazhu">上，時掌翻。</span>制以開府儀同三司、侍中，領河中節度使。</p>
<p class="em2 strong" id="p14"><a class="gg-link" href="#p14" onclick="return changeColor(this);"></a><span class="yinwen">10</span>術士長塞鎭將朱融<span class="jiazhu">據<span class="shu-ming">新書</span>，長塞鎭，當在蔚州界。唐制，上鎭將正六品下，中鎭將正七品上，下鎭將正七品下。</span>與左武衞將軍竇如玢等<span class="jiazhu">玢，音彬。</span>謀奉嗣岐王珍作亂，金吾將軍邢濟告之。夏，四月，乙卯朔，廢珍爲庶人，溱州安置，其黨皆伏誅。<span class="jiazhu">嗣，祥吏翻。溱，茲詵翻。</span>珍，業之子也。<span class="jiazhu">岐王業，上皇之弟。</span>丙辰，左散騎常侍張鎬貶辰州司戶，鎬嘗買珍宅故也。<span class="jiazhu">散，昔亶翻。騎，奇計翻。鎬，下老翻。辰州盧溪郡，漢辰陵、沅陵、義陵縣地。<span class="shu-ming">舊志</span>：辰州，京師南微東三千四百五里。</span></p>
<p class="em2 strong" id="p15"><a class="gg-link" href="#p15" onclick="return changeColor(this);"></a><span class="yinwen">11</span>己未，以吏部侍郎裴遵慶爲黃門侍郎、同平章事。</p>
<p class="em2 strong" id="p16"><a class="gg-link" href="#p16" onclick="return changeColor(this);"></a><span class="yinwen">12</span>乙亥，青密節度使尙衡破史朝義兵，斬首五千餘級。</p>
<p class="em2 strong" id="p17"><a class="gg-link" href="#p17" onclick="return changeColor(this);"></a><span class="yinwen">13</span>丁丑，兗鄆節度使能元皓破史朝義兵。<span class="jiazhu">鄆，音運。能，奴代翻。</span></p>
<p class="em2 strong" id="p18"><a class="gg-link" href="#p18" onclick="return changeColor(this);"></a><span class="yinwen">14</span>壬午，梓州刺史段子璋反。子璋驍勇，從上皇在蜀有功，<span class="jiazhu">梓州梓潼郡，漢鄠縣、廣漢、氐道地。驍，堅堯翻。</span>東川節度使李奐奏替之，<span class="jiazhu">替，代也。</span>子璋舉兵，襲奐於綿州。<span class="jiazhu">綿州，治巴西，漢之涪縣也。</span>道過遂州，刺史虢王巨蒼黃脩屬郡禮迎之，<span class="jiazhu">梓、遂二州並屬東川節度，蓋列郡也。巨脩屬郡禮以迎子璋，示卑服之意。</span>子璋殺之。李奐戰敗，奔成都，子璋自稱梁王，改元黃龍，以綿州爲龍安府，置百官，又陷劍州。<span class="jiazhu">劍州，治普安，漢之梓潼縣也。</span></p>
<p class="em2 strong" id="p19"><a class="gg-link" href="#p19" onclick="return changeColor(this);"></a><span class="yinwen">15</span>五月，己丑，李光弼自河中入朝。</p>
<p class="em2 strong" id="p20"><a class="gg-link" href="#p20" onclick="return changeColor(this);"></a><span class="yinwen">16</span>初，李輔國與張后同謀遷上皇於西內。<span class="jiazhu">遷上皇見上卷上年。</span>是日端午，山人李唐見上，上方抱幼女，謂唐曰：<span class="yinhao">「朕念之，卿勿怪也。」</span>對曰：<span class="yinhao">「太上皇思見陛下，計亦如陛下之念公主也。」</span>上泫然泣下，<span class="jiazhu">泫，胡畎翻。</span>然畏張后，尙不敢詣西內。</p>
<p class="em2 strong" id="p21"><a class="gg-link" href="#p21" onclick="return changeColor(this);"></a><span class="yinwen">17</span>癸巳，党項寇寶雞。</p>
<p class="em2 strong" id="p22"><a class="gg-link" href="#p22" onclick="return changeColor(this);"></a><span class="yinwen">18</span>初，史思明以其博州刺史令狐彰爲滑、鄭、汴節度使，將數千兵戍滑臺。<span class="jiazhu">滑州，古滑臺也。</span>彰密因中使楊萬定通表請降，徙屯杏園度。思明疑之，遣其將薛岌圍之。彰與岌戰，大破之，因隨萬定入朝。甲午，以彰爲滑、衞等六州節度使。<span class="jiazhu">滑、衞、相、貝、魏、博六州。</span></p>
<p class="em2 strong" id="p23"><a class="gg-link" href="#p23" onclick="return changeColor(this);"></a><span class="yinwen">19</span>戊戌，平盧節度使侯希逸擊史朝義范陽兵，破之。</p>
<p class="em2 strong" id="p24"><a class="gg-link" href="#p24" onclick="return changeColor(this);"></a><span class="yinwen">20</span>乙未，西川節度使崔光遠與東川節度使李奐共攻綿州，庚子，拔之，斬段子璋。</p>
<p class="em2 strong" id="p25"><a class="gg-link" href="#p25" onclick="return changeColor(this);"></a><span class="yinwen">21</span>復以李光弼爲河南副元帥、太尉兼侍中，都統河南、淮南東·西、山南東、荊南、江南西、浙江東·西八道行營節度，<span class="jiazhu"><span class="shu-ming">考異</span>曰：<span class="shu-ming">實錄</span>、<span class="shu-ming">舊紀</span>皆云，光弼都統河南、淮南、山南東、江東五道。<span class="shu-ming">唐曆</span>、<span class="shu-ming">會要</span>爲河南、淮南東·西、山南東、荊南五道。<span class="shu-ming">劉展亂紀</span>又有江西、浙東、浙西凡八道。按袁晁亂浙東，光弼討平之，則是浙東亦其統內也。今從之。復，扶又翻。帥，所類翻。統，他綜翻。</span>出鎭臨淮。<span class="jiazhu">臨淮郡，泗州。</span></p>
<p class="em2 strong" id="p26"><a class="gg-link" href="#p26" onclick="return changeColor(this);"></a><span class="yinwen">22</span>六月，甲寅，青密節度使能元皓敗史朝義將李元遇。<span class="jiazhu">按上卷五年冬書兗鄆節度使能元皓。詳考本末，<span class="yinhao">「青密」</span>恐當作<span class="yinhao">「兗鄆」</span>。敗，補賣翻。</span></p>
<p class="em2 strong" id="p27"><a class="gg-link" href="#p27" onclick="return changeColor(this);"></a><span class="yinwen">23</span>江淮都統李峘畏失守之罪，<span class="jiazhu">失守事見上卷上年。峘，戶登翻。</span>歸咎於浙西節度使侯令儀，丙子，令儀坐除名，長流康州；<span class="jiazhu">康州，因晉康郡而名，治端溪縣，至京師五千七百五十里，東都五千一百五十里。</span>加田神功開府儀同三司，<span class="jiazhu">賞平劉展之功也。</span>徙徐州刺史；<span class="jiazhu">自平盧兵馬使徙刺徐州。</span>徵李峘、鄧景山還京師。<span class="jiazhu">還，從宣翻，又音如字。</span></p>
<p class="em2 strong" id="p28"><a class="gg-link" href="#p28" onclick="return changeColor(this);"></a><span class="yinwen">24</span>戊寅，党項寇好畤。<span class="jiazhu">党，底朗翻。畤，音止。好畤縣，自漢至後魏屬扶風，後周省；隋開皇十七年，置上宜縣，屬京兆。又有舊莫西縣，十八年，改曰好畤，大業三年，廢入上宜。武德二年，分醴泉置好畤，貞觀八年，廢上宜入岐陽，二十一年，省好畤、岐陽，復置上宜，更上宜曰好畤。</span></p>
<p class="em2 strong" id="p29"><a class="gg-link" href="#p29" onclick="return changeColor(this);"></a><span class="yinwen">25</span>秋，七月，癸未朔，日有食之，旣，大星皆見。<span class="jiazhu">見，賢遍翻。</span></p>
<p class="em2 strong" id="p30"><a class="gg-link" href="#p30" onclick="return changeColor(this);"></a><span class="yinwen">26</span>以試少府監李藏用爲浙西節度副使。<span class="jiazhu">少，詩照翻。</span></p>
<p class="em2 strong" id="p31"><a class="gg-link" href="#p31" onclick="return changeColor(this);"></a><span class="yinwen">27</span>八月，癸丑朔，加開府儀同三司李輔國兵部尙書。乙未，輔國赴上，<span class="jiazhu">僕射、尙書赴省供職，曰赴上。上，時掌翻。</span>宰相朝臣皆送之，御廚具饌，太常設樂。輔國驕縱日甚，求爲宰相，上曰：<span class="yinhao">「以卿之功，何官不可爲，其如朝望未允何！」</span><span class="jiazhu">相，息亮翻。朝，直遙翻。</span>輔國乃諷僕射裴冕等使薦己。上密謂蕭華曰：<span class="yinhao">「輔國求爲宰相，若公卿表來，不得不與。」</span>華出，問冕，曰：<span class="yinhao">「初無此事，吾臂可斷，<span class="jiazhu">斷，丁管翻。</span>宰相不可得！」</span>華入言之，上大悅；輔國銜之。<span class="jiazhu">銜，戶緘翻。</span></p>
<p class="em2 strong" id="p32"><a class="gg-link" href="#p32" onclick="return changeColor(this);"></a><span class="yinwen">28</span>己巳，李光弼赴河南行營。</p>
<p class="em2 strong" id="p33"><a class="gg-link" href="#p33" onclick="return changeColor(this);"></a><span class="yinwen">29</span>辛巳，以殿中監李若幽爲鎭<span class="jiaozhusup">【章：十二行本「鎭」上有「朔方」二字；乙十一行本同；退齋校同。】</span>西、北庭、興平、陳鄭等節度行營及河中節度使，<span class="jiazhu">代李光弼。</span>鎭絳州，賜名國貞。</p>
<p class="em2 strong" id="p34"><a class="gg-link" href="#p34" onclick="return changeColor(this);"></a><span class="yinwen">30</span>九月，甲申，天成地平節，<span class="jiazhu">上於景雲二年九月三日生，以九月三日爲天成地平節。</span>上於三殿置道場，<span class="jiazhu"><span class="shu-ming">南部新書</span>：大明宮中有麟德殿，在仙居殿之西北。此殿三面，亦以三殿爲名。<span class="shu-ming">雍錄</span>：麟德殿，在翰林院之東。</span>以宮人爲佛菩薩，<span class="jiazhu"><span class="shu-ming">釋典</span>曰：菩，普也。薩，濟也。言能普濟衆生也。</span>武<span class="jiaozhusup">【章：十二行本「武」上有「北門」二字；乙十一行本同。】</span>士爲金剛神王，<span class="jiazhu">范成大曰：在處寺門有兩金剛神，是千佛數中最後者，一名婁至德，一名青葉髻。</span>召大臣膜拜圍繞。<span class="jiazhu">膜，莫乎翻。</span></p>
<p class="em2 strong" id="p35"><a class="gg-link" href="#p35" onclick="return changeColor(this);"></a><span class="yinwen">31</span>壬寅，制去尊號，但稱皇帝；去年號，但稱元年；<span class="jiazhu">去，羌呂翻。</span>以建子月爲歲首，月皆以所建爲數；<span class="jiaozhusup">【嚴：「數」改「名」。】</span>因赦天下。停京兆、河南、太原、鳳翔四京及江陵南都之號。<span class="jiazhu">四京見二百二十卷至德元載。南都見上卷上年。</span>自今每除五品以上清望官及郎官、御史、刺史，令舉一人自代，觀其所舉，以行殿最。<span class="jiazhu">令，加丁翻。殿，丁甸翻。</span></p>
<p class="em2 strong" id="p36"><a class="gg-link" href="#p36" onclick="return changeColor(this);"></a><span class="yinwen">32</span>江、淮大饑，人相食。</p>
<p class="em2 strong" id="p37"><a class="gg-link" href="#p37" onclick="return changeColor(this);"></a><span class="yinwen">33</span>冬，十月，江淮都統崔圓署李藏用爲楚州刺史。<span class="jiazhu">統，他綜翻；或從上聲。<span class="shu-ming">考異</span>曰：<span class="shu-ming">劉展亂紀</span>曰：<span class="yinhao">「初，劉展旣平，諸將爭功，疇賞未及李藏用，崔圓乃署藏用爲楚州刺史，領二城而居盱眙。」</span>按<span class="shu-ming">實錄</span>，七月，藏用已除浙西節度副使。蓋恩命未到耳。</span>會支度租庸使以劉展之亂，諸州用倉庫物無準，奏請徵驗。<span class="jiazhu"><span class="shu-ming">唐六典</span>：度支郎，掌支度國用、租賦多少之數。凡天下邊軍皆有支度之使，以計軍資、糧、仗之用。每歲皆申度支而會計之。此支度租庸使，蓋使之支度江、淮租、庸者也。使，疏吏翻。</span>時倉猝募兵，物多散亡，徵之不足，諸將往往賣產以償之。藏用恐其及己，嘗與人言，頗有悔恨。其牙將高幹挾故怨，使人詣廣陵告藏用反，先以兵襲之。藏用走，幹追斬之。崔圓遂簿責藏用將吏以驗之，將吏畏，皆附成其狀。<span class="jiazhu">將，卽亮翻。附高幹之言以成李藏用反狀。</span>獨孫待封堅言不反，圓命引出斬之。或曰：<span class="yinhao">「子何不從衆以求生！」</span>待封曰：<span class="yinhao">「吾始從劉大夫，奉詔書來赴鎭，<span class="jiazhu">劉大夫，謂劉展。赴鎭事見上卷上年。</span>人謂吾反；李公起兵滅劉大夫，今又以李公爲反。如此，誰則非反者，庸有極乎！吾寧就死，不能誣人以非罪。」</span>遂斬之。<span class="jiazhu">史言兵興之時多濫刑。</span></p>
<p class="em2 strong" id="p38"><a class="gg-link" href="#p38" onclick="return changeColor(this);"></a><span class="yinwen">34</span>建子月，壬午朔，上受朝賀，如正旦儀。<span class="jiazhu">以其月爲歲首也。朝，直遙翻；下同。</span></p>
<p class="em2 strong" id="p39"><a class="gg-link" href="#p39" onclick="return changeColor(this);"></a><span class="yinwen">35</span>或告鴻臚卿康謙與史朝義通，事連司農卿嚴莊，俱下獄。<span class="jiazhu">臚，陵如翻。朝，直遙翻。下，遐嫁翻。獄，宜欲翻。</span>京兆尹劉晏遣吏防守莊家。上尋敕出莊，引見。<span class="jiazhu">見，賢遍翻。</span>莊怨晏，因言：<span class="yinhao">「晏與臣言，常道禁中語，矜功怨上。」</span>丁亥，貶晏通州刺史，<span class="jiazhu">通州，通川郡，漢宕渠縣地。<span class="shu-ming">舊志</span>：通州，京師西南二千五百里。</span>莊難江尉，<span class="jiazhu">難江縣，漢宕渠地，梁置東巴州，後魏恭帝改集州，後周改宕渠爲難江縣，以水爲名也。隋廢集州，以縣屬梁州；唐初復置集州，以難江爲治所。</span>謙伏誅。戊子，御史中丞元載爲戶部侍郎，充句當度支、鑄錢、鹽鐵兼江淮轉運等使。<span class="jiazhu">句，古候翻。當，丁浪翻。度，徒洛翻。使，疏吏翻。</span>載初爲度支郎中，敏悟善奏對，上愛其才，委以江淮漕運，數月，遂代劉晏，專掌財利。</p>
<p class="em2 strong" id="p40"><a class="gg-link" href="#p40" onclick="return changeColor(this);"></a><span class="yinwen">36</span>戊戌，冬至；己亥，上朝上皇於西內。<span class="jiazhu">朝，直遙翻；下同。</span></p>
<p class="em2 strong" id="p41"><a class="gg-link" href="#p41" onclick="return changeColor(this);"></a><span class="yinwen">37</span>神策節度使衞伯玉攻史朝義，拔永寧，破澠池、福昌、長水等縣。<span class="jiazhu">永寧、澠池、福昌三縣時屬河南府。澠，彌兗翻。後魏分陝縣置南陝縣，西魏改曰長淵，屬弘農郡，唐初改名長水，避高祖諱也，初屬穀州，後屬洛州。宋白曰：長水縣，本盧氏地，後魏延昌二年，分盧氏東境庫谷以西、沙渠谷以東爲南陝縣。餘同上註。</span></p>
<p class="em2 strong" id="p42"><a class="gg-link" href="#p42" onclick="return changeColor(this);"></a><span class="yinwen">38</span>己酉，上朝獻太清宮；庚戌，享太廟、元獻廟。<span class="jiazhu">太清宮，在丹鳳門之左，南出第二坊。太廟，在朱雀街東第二街，北來第二坊。元獻廟，上母元獻楊后廟也。</span>建丑月，辛亥朔，祀圜丘、太一壇。<span class="jiazhu">乾元元年立太一壇，見二百二十卷。<span class="shu-ming">考異</span>曰：<span class="shu-ming">實錄</span>：<span class="yinhao">「建子月戊戌冬至，其日祀昊天上帝。己亥，詔以來月一日祭圜丘及太一壇」</span>又云：<span class="yinhao">「建丑月辛亥，以河南節度使來瑱爲太子少保。」</span>下又有丁未、己酉、庚戌日事。又云：<span class="yinhao">「建丑月辛亥朔，拜南郊，祭太乙壇。」</span>按<span class="shu-ming">瑱傳</span>，未嘗爲河南節度使及少保。<span class="shu-ming">實錄</span>誤剩此一日事。其冬至祀上帝，蓋有司行事，非親祀也。</span></p>
<p class="em2 strong" id="p43"><a class="gg-link" href="#p43" onclick="return changeColor(this);"></a><span class="yinwen">39</span>平盧節度使侯希逸與范陽相攻連年，救援旣絕，又爲奚所侵，乃悉舉其軍二萬餘人襲李懷仙，破之，因引兵而南。</p>
<div class="yt" id="y762"><p class="strong" id="p44"><a class="gg-link" href="#p44" onclick="return changeColor(this);"></a><span class="section" id="title-4"><span data-head-description="肅宗文明武德大聖大宣孝皇帝下之下" data-head-level="h4" data-head-title="寶應元年">寶應元年</span></span><span class="biaozhusup" data-rel="">（壬寅、七六二年）</span><span class="jiazhu">以楚州表言上帝賜寶玉改元。改元實在四月。</span></p></div>
<p class="em2 strong" id="p45"><a class="gg-link" href="#p45" onclick="return changeColor(this);"></a><span class="yinwen">1</span>建寅月，<span class="jiazhu">去年九月，敕以建子月爲歲首，而<span class="shu-ming">通鑑</span>仍以建寅月爲歲首者，以是年四月制復月數皆如其舊也。改元亦在是月。</span>甲申，追尊靖德太子琮爲奉天皇帝，妃竇氏爲恭應皇后，丁酉，葬于齊陵。<span class="jiazhu">琮，上皇之長子，天寶十載薨，諡曰靖德太子。<span class="shu-ming">新書·地理志</span>：齊陵，在京兆昭應縣東十六里。琮，徂宗翻。</span></p>
<p class="em2 strong" id="p46"><a class="gg-link" href="#p46" onclick="return changeColor(this);"></a><span class="yinwen">2</span>甲辰，吐蕃遣使請和。<span class="jiazhu">使，疏吏翻。</span></p>
<p class="em2 strong" id="p47"><a class="gg-link" href="#p47" onclick="return changeColor(this);"></a><span class="yinwen">3</span>李光弼拔許州，擒史朝義所署潁川太守李春；朝義將史參救之，<span class="jiazhu">許州，潁川郡，唐已復郡爲州，安、史猶仍天寶舊名。守，式又翻。將，卽亮翻。</span>丙午，戰于城下，又破之。</p>
<p class="em2 strong" id="p48"><a class="gg-link" href="#p48" onclick="return changeColor(this);"></a><span class="yinwen">4</span>戊申，平盧節度使侯希逸於青州北渡河而會田神功、能元皓於兗州。<span class="jiazhu">使，疏吏翻。能，奴代翻。</span></p>
<p class="em2 strong" id="p49"><a class="gg-link" href="#p49" onclick="return changeColor(this);"></a><span class="yinwen">5</span>租庸使元載以江、淮雖經兵荒，其民比諸道猶有貲產，乃按籍舉八年租調之違負及逋逃者，計其大數而徵之；<span class="jiazhu">八年，自天寶十三載止上元二年。天寶十三載，天下未亂，租、調之入爲盛。十四載，而祿山反，租、調始有違負逋逃。自是迄于去年，大難未平，戰兵不止，違負逋逃，年甚一年。今不問有無，計其大數而徵之。調，徒釣翻。</span>擇豪吏爲縣令而督之，不問負之有無，貲之高下，察民有粟帛者發徒圍之，籍其所有而中分之，甚者什取八九，謂之白著。<span class="jiazhu">著，直略翻。今人猶謂無故而費放財物者爲白著。勃海高雲有<span class="shu-ming">白著歌</span>曰：<span class="yinhao">「上元官吏務剝削，江、淮之人多白著。」</span></span>有不服者，嚴刑以威之。民有蓄穀十斛者，則重足以待命，<span class="jiazhu">重，直龍翻。</span>或相聚山澤爲羣盜，州縣不能制。</p>
<p class="em2 strong" id="p50"><a class="gg-link" href="#p50" onclick="return changeColor(this);"></a><span class="yinwen">6</span>建卯月，辛亥朔，赦天下；復以京兆爲上都，河南爲東都，鳳翔爲西都，江陵爲南都，太原爲北都。<span class="jiazhu">去年罷西京及南都。復，扶又翻，又音如字。</span></p>
<p class="em2 strong" id="p51"><a class="gg-link" href="#p51" onclick="return changeColor(this);"></a><span class="yinwen">7</span>奴剌寇成固。<span class="jiazhu">成固縣，自漢以來屬漢中。剌，來達翻。</span></p>
<p class="em2 strong" id="p52"><a class="gg-link" href="#p52" onclick="return changeColor(this);"></a><span class="yinwen">8</span>初，王思禮爲河東節度使，資儲豐衍，贍軍之外，積米百萬斛，奏請輸五十萬斛於京師。思禮薨，<span class="jiazhu">乾元元年，王思禮鎭太原，其薨當在去年。</span>管崇嗣代之，爲政寬弛，信任左右，數月間，耗散殆盡，惟陳腐米萬餘斛在。<span class="jiazhu">言見在米止此數。</span>上聞之，以鄧景山代之。景山至，則鉤校所出入，將士輩多有隱沒，皆懼。有裨將抵罪當死，諸將請之，不許；其弟請代兄死，亦不許；請入一馬以贖死，乃許之。諸將怒曰：<span class="yinhao">「我輩曾不及一馬乎！」</span>遂作亂，<span class="jiazhu">將，卽亮翻。</span>癸丑，殺景山。上以景山撫御失所以致亂，不復推究亂者，遣使慰諭以安之。<span class="jiazhu">復，扶又翻。</span>諸將請以都知兵馬使、代州刺史辛雲京爲節度使。<span class="jiaozhusup">【章：十二行本「使」下有「己未以雲京爲北都留守、河東節度使」十五字；乙十一行本同；退齋校同。】</span>雲京奏張光晟爲代州刺史。<span class="jiazhu">張光晟有德於辛雲京，見上卷乾元二年。</span></p>
<p class="em2 strong" id="p53"><a class="gg-link" href="#p53" onclick="return changeColor(this);"></a><span class="yinwen">9</span>絳州素無儲蓄，民間饑，不可賦斂，<span class="jiazhu">斂，力贍翻。</span>將士糧賜不充，朔方等諸道行營都統李國貞屢以狀聞；朝廷未報，軍中咨怨。<span class="jiazhu">咨嗟憂愁而怨上也。</span>突將王元振將作亂，<span class="jiazhu">突將，以領驍勇馳突之士。突將，卽亮翻。</span>矯令於衆曰：<span class="yinhao">「來日脩都統宅，各具畚鍤，<span class="jiazhu">畚，布袞翻，織竹爲器。鍤，測洽翻，鍬也。</span>待命于門。」</span>士卒皆怒，曰：<span class="yinhao">「朔方健兒豈脩宅夫邪！」</span>乙丑，元振帥其徒作亂，燒牙城門。<span class="jiazhu">帥，讀曰率。</span>國貞逃于獄，元振執之，置卒食於前，曰：<span class="yinhao">「食此而役其力，可乎！」</span>國貞曰：<span class="yinhao">「脩宅則無之，軍食則屢奏而未報，諸君所知也。」</span>衆欲退。元振曰：<span class="yinhao">「今日之事，何必更問！都統不死，則我輩死矣。」</span>遂拔刃殺之。鎭西、北庭行營兵屯於翼城，<span class="jiazhu">翼城縣，屬絳州，本漢絳縣，後魏曰北絳縣。隋開皇十八年，改曰翼城，以春秋翼侯邑于此也。</span>亦殺節度使荔非元禮，推裨將白孝德爲節度使，朝廷因而授之。</p>
<p class="em2 strong" id="p54"><a class="gg-link" href="#p54" onclick="return changeColor(this);"></a><span class="yinwen">10</span>戊辰，淮西節度使王仲昇與史朝義將謝欽讓戰于申州城下，爲賊所虜，淮西震駭。會侯希逸、田神功、能元皓攻汴州，朝義召欽讓兵救之。</p>
<p class="em2 strong" id="p55"><a class="gg-link" href="#p55" onclick="return changeColor(this);"></a><span class="yinwen">11</span>絳州諸軍剽掠不已，<span class="jiazhu">剽，匹妙翻。</span>朝廷憂其與太原亂軍合從連賊，<span class="jiazhu">從，子容翻。</span>非新進諸將所能鎭服，辛未，以郭子儀爲汾陽王，知朔方、河中、北庭、潞澤節度行營兼興平、定國等軍副元帥，發京師絹四萬匹、布五萬端、米六萬石以給絳軍。</p>
<p class="em2 strong" id="p56"><a class="gg-link" href="#p56" onclick="return changeColor(this);"></a>建辰月，庚寅，子儀將行，時上不豫，羣臣莫得進見。<span class="jiazhu">見，賢遍翻。</span>子儀請曰：<span class="yinhao">「老臣受命，將死於外，不見陛下，目不瞑矣。」</span>上召入臥內，謂曰：<span class="yinhao">「河東之事，一以委卿。」</span></p>
<p class="em2 strong" id="p57"><a class="gg-link" href="#p57" onclick="return changeColor(this);"></a>史朝義遣兵圍李抱玉於澤州，子儀發定國軍救之，乃去。</p>
<p class="em2 strong" id="p58"><a class="gg-link" href="#p58" onclick="return changeColor(this);"></a><span class="yinwen">12</span>上召山南東道節度使來瑱赴京師；瑱樂在襄陽，其將士亦愛之，乃諷所部將吏上表留之；行及鄧州，復令還鎭。<span class="jiazhu">樂，音洛。復，扶又翻。</span>荊南節度使呂諲、淮西節度使王仲昇及中使往來者言<span class="yinhao">「瑱曲收衆心，恐久難制。」</span>上乃割商、金、均、房別置觀察使，令瑱止領六州。<span class="jiazhu">山南東道領襄、鄧、隨、唐、安、均、房、金、商九州。今分四州，餘五州耳。曰領六州，無亦於郢、復二州增領一州邪！</span>會謝欽讓圍王仲昇於申州數月，瑱怨之，按兵不救，仲昇竟敗沒。行軍司馬裴茙謀奪瑱位，<span class="jiazhu">茙，如融翻。</span>密表瑱倔強難制，<span class="jiazhu">倔，其勿翻。強，其兩翻。</span>請以兵襲取之，上以爲然。癸巳，以瑱爲淮西、河南十六州節度使，<span class="jiazhu"><span class="shu-ming">考異</span>曰：<span class="shu-ming">舊傳</span>無汝，云十五州。今從<span class="shu-ming">實錄</span>。</span>外示寵任，實欲圖之。密敕以茙代瑱爲襄、鄧等州防禦使。</p>
<p class="em2 strong" id="p59"><a class="gg-link" href="#p59" onclick="return changeColor(this);"></a><span class="yinwen">13</span>甲午，奴剌寇梁州，<span class="jiazhu">剌，來達翻。</span>觀察使李勉棄城走。<span class="jiazhu">時山南西道觀察使置司梁州。</span>以邠州刺史河西臧希讓爲山南西道節度使。<span class="jiazhu">山南西道節度領梁、洋、集、壁、文、通、巴、興、鳳、利、開、渠、蓬十三州。邠，彌頻翻。使，疏吏翻。<span class="shu-ming">考異</span>曰：<span class="shu-ming">肅宗實錄</span>作<span class="yinhao">「希液」</span>。<span class="shu-ming">代宗實錄</span>有<span class="shu-ming">傳</span>，作<span class="yinhao">「希讓」</span>，今從之。</span></p>
<p class="em2 strong" id="p60"><a class="gg-link" href="#p60" onclick="return changeColor(this);"></a><span class="yinwen">14</span>丙申，党項寇奉天。<span class="jiazhu">党，底朗翻。奉天縣，屬雍州。</span></p>
<p class="em2 strong" id="p61"><a class="gg-link" href="#p61" onclick="return changeColor(this);"></a><span class="yinwen">15</span>李輔國以求宰相不得怨蕭華。<span class="jiazhu">求相不得事見上上元二年八月。相，息亮翻。</span>庚午，以戶部侍郎元載爲京兆尹。載詣輔國固辭，輔國識其意；壬寅，以司農卿陶銳爲京兆尹。輔國言蕭華專權，請罷其相，上不許。輔國固請不已，乃從之，仍引元載代華。<span class="jiazhu"><span class="shu-ming">考異</span>曰：<span class="shu-ming">舊·華傳</span>云：<span class="yinhao">「肅宗寢疾，輔國矯命罷華相。」</span>今從<span class="shu-ming">輔國傳</span>。</span>戊申，華罷爲禮部尙書，以載同平章事，領度支、轉運使如故。<span class="jiazhu">尙，辰羊翻。度，徒洛翻。</span></p>
<p class="em2 strong" id="p62"><a class="gg-link" href="#p62" onclick="return changeColor(this);"></a><span class="yinwen">16</span>建巳月，庚戌朔，<span class="jiazhu">建巳月，四月也。</span>澤州刺史李抱玉破史朝義兵於城下。<span class="jiazhu">朝，直遙翻。</span></p>
<p class="em2 strong" id="p63"><a class="gg-link" href="#p63" onclick="return changeColor(this);"></a><span class="yinwen">17</span>壬子，楚州刺史崔侁表稱，有尼眞如，恍惚登天，見上帝，賜以寶玉十三枚，<span class="jiazhu">侁，疏臻翻。恍，呼廣翻。尼，女夷翻。惚，音忽。<span class="shu-ming">唐會要</span>：<span class="yinhao">「十三寶：一曰玄黃天符，如笏，長八寸，闊三寸，上圓下方，近圓有孔，黃玉也；二曰玉雞，毛文悉備，白玉也；三曰穀璧，白玉也，徑可五六寸，其文粟粒，無雕鐫之迹；四曰西王母白環，二枚，白玉也，徑六七寸；五曰碧色寶，圓而有光；六曰如意寶珠，圓如雞卵，光如月；七曰紅靺鞨，大如巨栗，赤如櫻桃；八曰琅玕珠，二枚，長一寸二分；九曰玉玦，形如玉環，四分缺；十曰玉印，大如半手，斜長，理如鹿形，陷入印中，以印物，則鹿形著焉；十一曰皇后採桑鉤，長五六寸，細如筋屈，其末似金又似銀；十二曰雷公石斧，長四寸，闊二寸，無孔，細緻如青玉；十三曰闕；凡十三寶，置于日中，皆白氣連天。」</span></span>云：<span class="yinhao">「中國有災，以此鎭之。」</span>羣臣表賀。</p>
<p class="em2 strong" id="p64"><a class="gg-link" href="#p64" onclick="return changeColor(this);"></a><span class="yinwen">18</span>甲寅，上皇崩于神龍殿，<span class="jiazhu">神龍殿，蓋中宗於神龍間居之，遂以名殿。</span>年七十八。乙卯，遷坐於太極殿。<span class="jiazhu">坐，徂臥翻，神御坐也。</span>上以寢疾，發哀於內殿，羣臣發哀於太極殿。<span class="jiazhu">內殿，上居大明宮之寢殿也。太極殿，西內前殿，大行所御。</span>蕃官剺面割耳者四百餘人。<span class="jiazhu">剺，里之翻。</span>丙辰，命苗晉卿攝冢宰。上自仲春寢疾，聞上皇登遐，哀慕，疾轉劇，乃命太子監國。<span class="jiazhu">冢，而隴翻。監，古銜翻。</span>甲子，制改元；<span class="jiazhu">改元寶應。</span>復以建寅爲正月，月數皆如其舊；<span class="jiazhu">復，扶又翻。</span>赦天下。</p>
<p class="em2 strong" id="p65"><a class="gg-link" href="#p65" onclick="return changeColor(this);"></a><span class="yinwen">19</span>初，張后與李輔國相表裏，專權用事，<span class="jiazhu">見上卷乾元二年。</span>晚年，更有隙。內射生使三原程元振黨於輔國。<span class="jiazhu">以宦官領射生手，故曰內射生使。</span>上疾篤，后召太子謂曰：<span class="yinhao">「李輔國久典禁兵，制敕皆從之出，擅逼遷聖皇，<span class="jiazhu">玄宗尊號曰聖皇天帝。</span>其罪甚大，所忌者吾與太子。今主上彌留，<span class="jiazhu"><span class="shu-ming">書·顧命</span>曰：<span class="yinhao">「病日臻，旣彌留。」</span>言病日至一日，愈留而不去體也。</span>輔國陰與程元振謀作亂，不可不誅。」</span>太子泣曰：<span class="yinhao">「陛下疾甚危，二人皆陛下勳舊之臣，一旦不告而誅之，必致震驚，恐不能堪也。」</span>后曰：<span class="yinhao">「然則太子姑歸，吾更徐思之。」</span>太子出，后召越王係謂曰：<span class="yinhao">「太子仁弱，不能誅賊臣，汝能之乎？」</span>對曰：<span class="yinhao">「能。」</span>係乃命內謁者監段恆俊選宦官有勇力者二百餘人，授甲於長生殿後。<span class="jiazhu">恆，戶登翻。</span>乙丑，后以上命召太子。元振知其謀，密告輔國，伏兵於陵霄門以俟之。<span class="jiazhu"><span class="shu-ming">雍錄</span>：<span class="shu-ming">六典·大明宮圖</span>，宮城北面玄武門之西有青霄門。閣本<span class="shu-ming">大明宮圖</span>作淩雲門。</span>太子至，以難告。<span class="jiazhu">難，乃旦翻。</span>太子曰：<span class="yinhao">「必無是事，主上疾亟召我，我豈可畏死而不赴乎！」</span>元振曰：<span class="yinhao">「社稷事大，太子必不可入。」</span>乃以兵送太子於飛龍廐，<span class="jiazhu">飛龍廐，仗內六閑之一也。程大昌曰：在玄武門外。</span>且以甲卒守之。是夜，輔國、元振勒兵三殿，收捕越王係、段恆俊及知內侍省事朱光輝等百餘人，繫之。以太子之命遷后於別殿。時上在長生殿，使者逼后下殿，幷左右數十人幽於後宮，宦官宮人皆驚駭逃散。丁卯，上崩。<span class="jiazhu">年五十二。</span>輔國等殺后幷係及兗王僴。<span class="jiazhu">僴，下赧翻。<span class="shu-ming">考異</span>曰：<span class="shu-ming">肅宗實錄</span>曰：<span class="yinhao">「張后因太子監國，謀誅輔國。其日，使人以上命召太子，語之，太子不可。乙丑，后矯上命將喚太子，程元振知之，密告輔國。景寅，元振與輔國夜勒兵於三殿前，使人收捕越王及同謀內侍朱光輝、段恆俊等百餘人，繫之，移皇后於別殿。其夜，六宮內人、中管等驚駭奔走。及明，上崩。」</span><span class="shu-ming">代宗實錄</span>曰：<span class="yinhao">「乙丑，皇后召上。旣夜，輔國、元振勒兵捕係，幽后。丁卯，肅宗崩。」</span><span class="shu-ming">係傳</span>：<span class="yinhao">「乙丑，后召太子。景寅夜，元振、輔國勒兵捕係，幽后。是日，俱爲輔國所害。」</span><span class="shu-ming">舊·肅宗紀</span>：<span class="yinhao">「丁卯，宣遺詔。是日，上崩。」</span><span class="shu-ming">代宗紀</span>：<span class="yinhao">「乙丑，皇后矯詔召太子。輔國、元振衞從太子入飛龍廐以俟變。是夕，勒兵於三殿，收係及朱光輝、馬英俊等。丁卯，肅宗崩。」</span><span class="shu-ming">新本紀</span>：<span class="yinhao">「丙寅，閑廐使李輔國、飛龍廐副使程元振遷皇后于別殿，殺越王係、兗王僴。是夜，皇帝崩。」</span><span class="shu-ming">代宗錄</span>、<span class="shu-ming">唐曆</span>、<span class="shu-ming">統紀</span>、<span class="shu-ming">係傳</span>皆以段恆俊爲馬英俊。按張后以乙丑日召太子，迨夜不至，必知有變矣，輔國等安能待至來夜，然後勒兵收係等乎！蓋收係等在乙丑之夜也。今從<span class="shu-ming">代宗實錄</span>、<span class="shu-ming">舊·代宗紀</span>。<span class="shu-ming">新</span>、<span class="shu-ming">舊傳</span>皆云兗王僴寶應元年薨。而<span class="shu-ming">代宗實錄</span>羣臣議係、僴之罪，云：<span class="yinhao">「二王同惡，共扇姦謀。」</span>蓋僴亦預謀也。今從之。</span>是日，輔國始引太子素服於九仙門與宰相相見，<span class="jiazhu">閣本<span class="shu-ming">大明宮圖</span>，宮城西面右銀臺門之北有九仙門，又北轉東則淩雲門。相，息亮翻。</span>敍上皇晏駕，拜哭，<span class="jiazhu">敍自上皇晏駕後，宮中多故，不見輔臣。</span>始行監國之令。<span class="jiazhu">命太子監國在甲子前，而乙丑卽有內變。旣定，乃始行令。監，古咸翻。</span>戊辰，發大行皇帝喪於兩儀殿，宣遺詔。<span class="jiazhu">肅宗崩於東內寢殿，發喪於西內內朝，從上皇也。上皇梓宮在西內前殿。</span>己巳，代宗卽位。</p>
<p class="em2 strong" id="p66"><a class="gg-link" href="#p66" onclick="return changeColor(this);"></a><span class="yinwen">20</span>高力士遇赦還，至朗州，<span class="jiazhu">上元元年，高力士流巫州，遇赦還至朗州。自朗至京師尙二千二百五十九里。赦者，甲子赦也。還，從宣翻，又音如字。</span>聞上皇崩，號慟，嘔血而卒。<span class="jiazhu">力士流，見上卷上元元年。號，戶刀翻。卒，子恤翻。</span></p>
<p class="em2 strong" id="p67"><a class="gg-link" href="#p67" onclick="return changeColor(this);"></a><span class="yinwen">21</span>甲戌，以皇子奉節王适爲天下兵馬元帥。<span class="jiazhu">奉節，縣名，蜀先主改魚復縣爲奉節縣。帥，所類翻。</span></p>
<p class="em2 strong" id="p68"><a class="gg-link" href="#p68" onclick="return changeColor(this);"></a><span class="yinwen">22</span>李輔國恃功益橫，明謂上曰：<span class="yinhao">「大家但居禁中，外事聽老奴處分。」</span><span class="jiazhu">於上前明言之，無所忌憚。橫，戶孟翻。處，昌呂翻。分，扶問翻。</span>上內不能平，以其方握禁兵，外尊禮之。乙亥，號輔國爲尙父而不名，<span class="jiazhu">齊太公輔周武王，號師尙父，今以其號寵中人。</span>事無大小皆咨之，羣臣出入皆先詣，輔國亦晏然處之。<span class="jiazhu">史言李輔國凶愚。處，昌呂翻。</span>以內飛龍廐副使程元振爲左監門衞將軍。知內侍省事朱光輝及內常侍啖庭瑤、山人李唐等二十餘人皆流黔中。<span class="jiazhu">自朱光輝以下，皆大行左右。監，古銜翻。啖，徒覽翻。黔，其今翻。</span></p>
<p class="em2 strong" id="p69"><a class="gg-link" href="#p69" onclick="return changeColor(this);"></a><span class="yinwen">23</span>初，李國貞治軍嚴，<span class="jiazhu">治，直之翻。</span>朔方將士不樂，<span class="jiazhu">樂，音洛。</span>皆思郭子儀，故王元振因之作亂。子儀至軍，元振自以爲功，子儀曰：<span class="yinhao">「汝臨賊境，<span class="jiazhu">絳州東與河南接界，時賊又據河陽、河內，故云然。</span>輒害主將，若賊乘其釁，<span class="jiazhu">釁，隙也。將，卽亮翻。</span>無絳州矣。吾爲宰相，豈受一卒之私邪！」</span>五月，庚辰，收元振及其同謀四十人，皆殺之。<span class="jiazhu">相，息亮翻。<span class="shu-ming">考異</span>曰：<span class="shu-ming">實錄</span>曰：<span class="yinhao">「子儀至軍，撫循士衆，潛問罪人，得害國貞者王元禮等四十人。爲首者斬，餘並決殺。」</span><span class="shu-ming">邠志</span>曰：<span class="yinhao">「七月，郭公到朔方行營。」</span><span class="shu-ming">舊傳</span>曰：<span class="yinhao">「三月，子儀辭赴鎭。」</span><span class="shu-ming">汾陽家傳</span>曰：<span class="yinhao">「建辰月十一日，發上都，二十七日，至絳州，五月二日，斬元振等三十人。」</span>今元振名從諸書，月日從<span class="shu-ming">家傳</span>，人數從<span class="shu-ming">實錄</span>。</span>辛雲京聞之，亦推按殺鄧景山者數十人，誅之。由是河東諸鎭率皆奉法。<span class="jiazhu">郭子儀誅王元振而河東諸鎭皆奉法，僕固懷恩分河北諸州授田承嗣等以成藩鎭之禍，用人可不謹哉！</span></p>
<p class="em2 strong" id="p70"><a class="gg-link" href="#p70" onclick="return changeColor(this);"></a><span class="yinwen">24</span>壬午，以李輔國爲司空兼中書令。</p>
<p class="em2 strong" id="p71"><a class="gg-link" href="#p71" onclick="return changeColor(this);"></a><span class="yinwen">25</span>党項寇同官、華原。</p>
<p class="em2 strong" id="p72"><a class="gg-link" href="#p72" onclick="return changeColor(this);"></a><span class="yinwen">26</span>甲申，以平盧節度使侯希逸爲平盧、青、淄等六州節度使。<span class="jiazhu">青、淄、齊、沂、密、海六州。淄州，治淄川，本漢般陽縣，宋僑立清河郡及貝丘縣，魏爲東清河郡；隋置淄州，取淄水爲名。</span>由是青州節度有平盧之號。</p>
<p class="em2 strong" id="p73"><a class="gg-link" href="#p73" onclick="return changeColor(this);"></a><span class="yinwen">27</span>乙酉，徙奉節王适爲魯王。<span class="jiazhu">适，古活翻。</span></p>
<p class="em2 strong" id="p74"><a class="gg-link" href="#p74" onclick="return changeColor(this);"></a><span class="yinwen">28</span>追<span class="jiaozhusup">【章：十二行本「追」上有「庚寅」二字；乙十一行本同；退齋校同。】</span>尊上母吳妃爲皇太后。<span class="jiazhu">吳妃事肅宗於東宮，生上而薨。</span></p>
<p class="em2 strong" id="p75"><a class="gg-link" href="#p75" onclick="return changeColor(this);"></a><span class="yinwen">29</span>壬辰，貶禮部尙書蕭華爲峽州司馬。元載希李輔國意，<span class="jiazhu">輔國以不相銜華。</span>以罪誣之也。</p>
<p class="em2 strong" id="p76"><a class="gg-link" href="#p76" onclick="return changeColor(this);"></a><span class="yinwen">30</span>敕乾元大小錢皆一當一，民始安之。<span class="jiazhu">民不便乾元二品錢，見上卷乾元二年。</span></p>
<p class="em2 strong" id="p77"><a class="gg-link" href="#p77" onclick="return changeColor(this);"></a><span class="yinwen">31</span>史朝義自圍宋州數月，城中食盡，將陷，刺史李岑不知所爲。遂城果毅開封劉昌曰：<span class="jiazhu">易州有遂城府。開封，漢縣，唐屬汴州，漢故縣在今縣南五十里。杜佑曰：天寶以後，邊帥怙寵，便請署官，易州遂城府、坊州安臺府別將、果毅之類，每一制則同授千餘人。</span><span class="yinhao">「倉中猶有麴數千斤，請屑食之；不過二十日，李太尉必救我。<span class="jiazhu">李太尉，謂光弼。</span>城東南隅最危，昌請守之。」</span>李光弼至臨淮，諸將以朝義兵尙強，請南保揚州。光弼曰：<span class="yinhao">「朝廷倚我以爲安危，我復退縮，朝廷何望！<span class="jiazhu">復，扶又翻。</span>且吾出其不意，賊安知吾之衆寡！」</span>遂徑趣徐州，<span class="jiazhu">趣，七喻翻。</span>使兗鄆節度使田神功進擊朝義，大破之。先是，田神功旣克劉展，<span class="jiazhu">去年正月，神功克劉展。先，悉薦翻；下同。</span>留連揚州未還，太子賓客尙衡與左羽林大將軍殷仲卿相攻於兗、鄆，<span class="jiazhu"><span class="shu-ming">考異</span>曰：衡上元元年爲淄青節度使，此年五月，田神功自淄青移兗鄆，六月，衡自賓客爲常侍，七月，仲卿自左羽林大將軍爲光祿卿，而得相攻於兗、鄆者，蓋衡猶未離淄青，仲卿亦在彼，雖有新除官，皆未肯入朝也。</span>聞光弼至，憚其威名，神功遽還河南，<span class="jiazhu">此河南，總言河南道。</span>衡、仲卿相繼入朝。<span class="jiazhu"><span class="shu-ming">考異</span>曰：<span class="shu-ming">舊傳</span>曰：<span class="yinhao">「朝義乘北邙之勝，寇申、光等十三州，自領精騎圍李岑於宋州，將士皆懼，請南保揚州。光弼徑赴徐州以鎭之，遣田神功擊敗之。」</span>又曰：<span class="yinhao">「初，光弼將赴臨淮，在道，舁疾而行。監軍使以袁晁方擾江、淮，光弼兵少，請保潤州以避其鋒。光弼不從，徑往泗州。光弼未至河南也，田神功平劉展後，逗留於揚府，尙衡、殷仲卿相攻於兗、鄆，來瑱旅拒於襄陽，及光弼輕騎至徐州，史朝義退走，田神功遽歸河南，尙衡、殷仲卿、來瑱皆懼其威名，相繼赴闕。」</span>按光弼旣使田神功擊敗朝義，則是神功已還也。<span class="shu-ming">實錄</span>，今年八月，袁晁始陷台州。借使當時已擾江、淮，則自泗州往潤州，不得謂避其鋒也。今從<span class="shu-ming">新傳</span>。</span></p>
<p class="em2 strong" id="p78"><a class="gg-link" href="#p78" onclick="return changeColor(this);"></a>光弼在徐州，惟軍旅之事自決之，自餘衆務，悉委判官張傪。<span class="jiazhu">傪，七感翻，又倉含翻。</span>傪吏事精敏，區處如流，<span class="jiazhu">處，昌呂翻。</span>諸將白事，光弼多令與傪議之，諸將事傪如光弼，由是軍中肅然，東夏以寧。<span class="jiazhu">夏，戶雅翻。</span>先是，田神功起偏裨爲節度使，<span class="jiazhu">去年六月，田神功自平盧兵馬使節度兗鄆。</span>留前使判官劉位等於幕府，神功皆平受其拜；及見光弼與傪抗禮，乃大驚，徧拜位等曰：<span class="yinhao">「神功出於行伍，不知禮儀，諸君亦胡爲不言，成神功之過乎！」</span><span class="jiazhu">史言武夫悍將可以禮化，居其上者當以身作則。行，戶剛翻。</span></p>
<p class="em2 strong" id="p79"><a class="gg-link" href="#p79" onclick="return changeColor(this);"></a><span class="yinwen">32</span>丁酉，赦天下。</p>
<p class="em2 strong" id="p80"><a class="gg-link" href="#p80" onclick="return changeColor(this);"></a><span class="yinwen">33</span>立皇子益昌王邈爲鄭王，<span class="jiazhu">天寶改利州爲益昌郡。</span>延爲慶王，迥爲韓王。</p>
<p class="em2 strong" id="p81"><a class="gg-link" href="#p81" onclick="return changeColor(this);"></a><span class="yinwen">34</span>來瑱聞徙淮西，大懼，上言：<span class="yinhao">「淮西無糧，請俟收麥而行；」</span>又諷將吏留己。<span class="jiazhu">來瑱挾衆以要君，欲再求免，得乎！</span>上欲姑息無事，壬寅，復以瑱爲山南東道節度使。<span class="jiazhu">復，扶又翻。</span></p>
<p class="em2 strong" id="p82"><a class="gg-link" href="#p82" onclick="return changeColor(this);"></a><span class="yinwen">35</span>飛龍副使程元振謀奪李輔國權，密言於上，請稍加裁制。六月，己未，解輔國行軍司馬及兵部尙書，餘如故，以元振代判元帥行軍司馬，仍遷輔國出居外第。<span class="jiazhu">自肅宗時，李輔國常居禁中內宅。</span>於是道路相賀。輔國始懼，上表遜位。辛酉，罷輔國兼中書令，進爵博陸王。輔國入謝，憤咽而言曰：<span class="yinhao">「老奴事郎君不了，請歸地下事先帝！」</span>上猶慰諭而遣之。<span class="jiazhu"><span class="shu-ming">考異</span>曰：<span class="shu-ming">舊傳</span>：<span class="yinhao">「輔國欲入中書，作謝表，閽吏止之曰：『尙父罷相，不應復入此門。』輔國氣憤而言曰：『老奴死罪，事郎君不了，請歸地下事先帝。』上猶優詔答之。」</span>按此乃對上之語，非對閽吏之語也。今從<span class="shu-ming">唐紀</span>。</span></p>
<p class="em2 strong" id="p83"><a class="gg-link" href="#p83" onclick="return changeColor(this);"></a><span class="yinwen">36</span>壬戌，以兵部侍郎嚴武爲西川節度使。</p>
<p class="em2 strong" id="p84"><a class="gg-link" href="#p84" onclick="return changeColor(this);"></a><span class="yinwen">37</span>襄鄧防禦使裴茙屯穀城，<span class="jiazhu">穀城，漢筑陽縣地，晉置義成郡及義城縣。隋開皇十六年，廢郡，改縣曰穀城，以其地有穀城山也。</span>旣得密敕，卽帥麾下二千人沿漢趣襄陽；<span class="jiazhu">帥，讀曰率。趣，七喻翻。</span>己巳，陳於穀水北。瑱以兵逆之，問其所以來，對曰：<span class="yinhao">「尙書不受朝命，故來。若受代，謹當釋兵。」</span>瑱曰：<span class="yinhao">「吾已蒙恩，復留鎭此，<span class="jiazhu">復，扶又翻。</span>何受代之有！」</span>因取敕及告身示之，茙驚惑。瑱與副使薛南陽縱兵夾擊，大破之，追擒茙於申口，<span class="jiazhu">金州洵陽縣有申口鎭。</span>送京師；賜死。<span class="jiazhu"><span class="shu-ming">考異</span>曰：<span class="shu-ming">舊·茙傳</span>曰：<span class="yinhao">「瑱設具於江津以俟之。茙初聲言假道入朝，及見瑱，卽云奉代，且欲視事。瑱報曰：『瑱已奉恩命，復任此。』茙惶惑，喻其麾下曰：『此言必妄。』遂引射瑱軍，因與瑱兵交戰。茙軍大敗。」</span>按瑱若設具相見，則茙豈得遽射瑱軍而交戰！今從<span class="shu-ming">瑱傳</span>。</span></p>
<p class="em2 strong" id="p85"><a class="gg-link" href="#p85" onclick="return changeColor(this);"></a><span class="yinwen">38</span>乙亥，以通州刺史劉晏<span class="jiazhu">去年十一月，晏貶通州。</span>爲戶部侍郎兼京兆尹，充度支、轉運、鹽鐵、鑄錢等使。</p>
<p class="em2 strong" id="p86"><a class="gg-link" href="#p86" onclick="return changeColor(this);"></a><span class="yinwen">39</span>秋，七月，壬辰，以郭子儀都知朔方、河東、北庭、潞·儀·澤·沁·陳·鄭等節度行營<span class="jiazhu">時以潞、儀、澤、沁、陳、鄭爲一鎭，以李抱玉爲節度使，蓋抱玉先以陳鄭節度使討賊在行營，李光弼邙山之敗，抱玉奔澤州，陳鄭爲賊所隔，朝廷因使之節度潞、儀、沁、澤四州。</span>及興平等軍副元帥。</p>
<p class="em2 strong" id="p87"><a class="gg-link" href="#p87" onclick="return changeColor(this);"></a><span class="yinwen">40</span>癸巳，劍南兵馬使徐知道反，以兵守要害，拒嚴武，武不得進。</p>
<p class="em2 strong" id="p88"><a class="gg-link" href="#p88" onclick="return changeColor(this);"></a><span class="yinwen">41</span>八月，桂州刺史邢濟討西原賊帥吳功曹等，平之。<span class="jiazhu">帥，所類翻。</span></p>
<p class="em2 strong" id="p89"><a class="gg-link" href="#p89" onclick="return changeColor(this);"></a><span class="yinwen">42</span>己未，徐知道爲其將李忠厚所殺，劍南悉平。</p>
<p class="em2 strong" id="p90"><a class="gg-link" href="#p90" onclick="return changeColor(this);"></a><span class="yinwen">43</span>乙丑，山南東道節度使來瑱入朝謝罪，上優待之。</p>
<p class="em2 strong" id="p91"><a class="gg-link" href="#p91" onclick="return changeColor(this);"></a><span class="yinwen">44</span>己巳，郭子儀自河東入朝。時程元振用事，忌子儀功高任重，數譖之於上。子儀不自安，表請解副元帥、節度使。上慰撫之，子儀遂留京師。</p>
<p class="em2 strong" id="p92"><a class="gg-link" href="#p92" onclick="return changeColor(this);"></a><span class="yinwen">45</span>台州賊帥袁晁攻陷浙東諸州，改元寶勝；<span class="jiazhu"><span class="shu-ming">考異</span>曰：柳璨<span class="shu-ming">正閏位曆</span>、宋庠<span class="shu-ming">紀元通譜</span>皆改元昇國。今從<span class="shu-ming">新書</span>。</span>民疲於賦斂者多歸之。李光弼遣兵擊晁於衢州，<span class="jiazhu">衢州，春秋時越姑蔑之地，秦以爲太末縣，漢分立新安縣，晉改信安；唐置衢州，以三衢山名。昔洪水派山爲三道，故曰三衢。斂，力贍翻。</span>破之。</p>
<p class="em2 strong" id="p93"><a class="gg-link" href="#p93" onclick="return changeColor(this);"></a><span class="yinwen">46</span>乙亥，徙魯王适爲雍王。<span class="jiazhu">雍，於用翻。</span></p>
<p class="em2 strong" id="p94"><a class="gg-link" href="#p94" onclick="return changeColor(this);"></a><span class="yinwen">47</span>九月，庚辰，以來瑱爲兵部尙書、同平章事、知山南東道節度使。</p>
<p class="em2 strong" id="p95"><a class="gg-link" href="#p95" onclick="return changeColor(this);"></a><span class="yinwen">48</span>乙未，加程元振驃騎大將軍兼內侍監。<span class="jiazhu">驃，匹妙翻。騎，奇寄翻。</span></p>
<p class="em2 strong" id="p96"><a class="gg-link" href="#p96" onclick="return changeColor(this);"></a><span class="yinwen">49</span>左僕射裴冕爲山陵使，<span class="jiazhu">方上之役，唐置山陵使，以宰相爲之。</span>議事有與程元振相違者，丙申，貶冕施州刺史。<span class="jiazhu"><span class="shu-ming">考異</span>曰：<span class="shu-ming">代宗實錄</span>：<span class="yinhao">「祕書監韓穎、中書舍人劉烜善候星曆，乾元中待詔翰林，頗承恩顧，又與李輔國昵狎。時上軫憂山陵，廣詢卜兆，穎等不能精愼，妄有否臧，因是得罪，配流嶺南，旣行，賜死于路。初，冕爲僕射，數論時政，遂兼御史大夫，充山陵使，以李輔國權重有恩，乃奏輔國所親信劉烜爲判官，潛結輔國。烜得罪，乃連坐焉。」</span>今從<span class="shu-ming">舊·程元振傳</span>。</span></p>
<p class="em2 strong" id="p97"><a class="gg-link" href="#p97" onclick="return changeColor(this);"></a><span class="yinwen">50</span>上遣中使劉清潭使於回紇，脩舊好，<span class="jiazhu">好，呼到翻。</span>且徵兵討史朝義。清潭至其庭，回紇登里可汗已爲朝義所誘，云<span class="yinhao">「唐室繼有大喪，今中原無主，<span class="jiazhu">因連有玄宗、肅宗之喪，遂誑以中原無主。</span>可汗宜速來共收其府庫。」</span>可汗信之。清潭致敕書曰：<span class="yinhao">「先帝雖棄天下，今上繼統，乃昔日廣平王，與葉護共收兩京者也。」</span><span class="jiazhu">事見二百二十卷至德二載。</span>回紇業已起兵至三城，<span class="jiazhu">卽朔方三受降城。</span>見州、縣皆爲丘墟，有輕唐之志，乃困辱清潭。清潭遣使言狀，且曰：<span class="yinhao">「回紇舉國十萬衆至矣！」</span>京師大駭。上遣殿中監藥子昂往勞之於忻州南。初，毗伽闕可汗爲登里求婚，肅宗以僕固懷恩女妻之，爲登里可敦。<span class="jiazhu">勞，力到翻。爲，于僞翻。妻，七細翻。</span>可汗請與懷恩相見，懷恩時在汾州，上令往見之，懷恩爲可汗言唐家恩信不可負，<span class="jiazhu">爲，于爲翻。</span>可汗悅，遣使上表，請助國討朝義。可汗欲自蒲關入，由沙苑出潼關東向，藥子昂說之曰：<span class="yinhao">「關中數遭兵荒，<span class="jiazhu">說，式芮翻。數，所角數。</span>州縣蕭條，無以供擬，恐可汗失望；賊兵盡在洛陽，請自土門略邢、洺、懷、衞而南，得其資財以充軍裝。」</span>可汗不從；又請<span class="yinhao">「自太行南下據河陰，扼賊咽喉」</span>，<span class="jiazhu">可，從刊入聲。汗，音寒。行，戶剛翻。咽，音煙。</span>亦不從；又請<span class="yinhao">「自陝州大陽津渡河，<span class="jiazhu">陝州陝縣北有大陽關，黃河津濟之要也，卽<span class="shu-ming">左傳</span>秦孟明伐晉，自茅津濟，封殽尸之路也，亦曰陝津。陝，失冉翻。</span>食太原倉粟，與諸道俱進」</span>，乃從之。<span class="jiazhu">隋置太原倉，在河東界。史言回紇所利在中國財寶，而不敢輕與賊遇。</span></p>
<p class="em2 strong" id="p98"><a class="gg-link" href="#p98" onclick="return changeColor(this);"></a><span class="yinwen">51</span>袁晁陷信州。<span class="jiazhu">信州，本吳鄱陽郡之葛陽縣，陳改葛陽爲弋陽。唐乾元元年，分饒州之弋陽、衢州之常山·玉山及割建、撫之地置信州，治上饒縣，以其旁下饒州，故以名縣。晁，馳遙翻。</span></p>
<p class="em2 strong" id="p99"><a class="gg-link" href="#p99" onclick="return changeColor(this);"></a><span class="yinwen">52</span>冬，十月，袁晁陷溫州、明州。<span class="jiazhu">溫州，永嘉郡，治永嘉縣。明州，餘姚郡，治鄮縣，今之鄞縣是也。</span></p>
<p class="em2 strong" id="p100"><a class="gg-link" href="#p100" onclick="return changeColor(this);"></a><span class="yinwen">53</span>以雍王适爲天下兵馬元帥。辛酉，辭行，以兼御史中丞藥子昂、魏琚爲左右廂兵馬使，以中書舍人韋少華爲判官，給事中李進爲行軍司馬，會諸道節度使及回紇于陝州，進討史朝義。<span class="jiazhu">雍，於用翻。适，古活翻。帥，所類翻。少，始照翻。使，疏吏翻。朝，直遙翻。</span>上欲以郭子儀爲适副，程元振、魚朝恩等沮之而止。<span class="jiazhu">沮，在呂翻。</span>加朔方節度使僕固懷恩同平章事兼絳州刺史，領諸軍節度行營以副适。<span class="jiazhu">絳州，絳郡。時朔方軍屯絳州，故以懷恩領刺史。爲懷恩恃功畔援張本。</span></p>
<p class="em2 strong" id="p101"><a class="gg-link" href="#p101" onclick="return changeColor(this);"></a><span class="yinwen">54</span>上在東宮，以李輔國專橫，心甚不平，<span class="jiazhu">橫，下孟翻。</span>及嗣位，以輔國有殺張后之功，不欲顯誅之。壬戌夜，盜入其第，竊輔國之首及一臂而去。<span class="jiazhu"><span class="shu-ming">考異</span>曰：<span class="shu-ming">舊傳</span>曰：<span class="yinhao">「盜殺李輔國，攜首臂而去。」</span><span class="shu-ming">統紀</span>曰：<span class="yinhao">「輔國悖於明皇，上在東宮，聞而頗怒。及踐阼，輔國又立功，難於顯戮，密令人刺之，斷其首，棄之溷中，又斷其右臂，馳祭泰陵，中外莫測。後杭州刺史杜濟話於人曰：『嘗識一武人爲牙門將，曰：某卽害尙父者。』」</span>今從<span class="shu-ming">舊傳</span>。</span>敕有司捕盜，遣中使存問其家，爲刻木首葬之，<span class="jiazhu">爲，于僞翻。</span>仍贈太傅。<span class="jiazhu">太傅，三公。</span></p>
<p class="em2 strong" id="p102"><a class="gg-link" href="#p102" onclick="return changeColor(this);"></a><span class="yinwen">55</span>丙寅，上命僕固懷恩與母、妻俱詣行營。<span class="jiazhu">時登里與懷恩之女俱來，故使懷恩母、妻詣行營以親結之。</span></p>
<p class="em2 strong" id="p103"><a class="gg-link" href="#p103" onclick="return changeColor(this);"></a>雍王适至陝州，回紇可汗屯於河北，<span class="jiazhu">雍，於用翻。适，古活翻。陝，失冉翻。紇，下沒翻。可，從刊入聲。汗，音寒。陝州之河北也。<span class="shu-ming">括地志</span>曰：陝州河北縣，本漢大陽縣。天寶元年，太守李齊物開三門以利漕運，得古刃，有篆文曰<span class="yinhao">「平陸」</span>，因更名平陸縣。</span>适與僚屬從數十騎往見之。可汗責适不拜舞，藥子昂對以禮不當然。回紇將軍車鼻曰：<span class="yinhao">「唐天子與可汗約爲兄弟，可汗於雍王，叔父也，何得不拜舞？」</span>子昂曰：<span class="yinhao">「雍王，天子長子，今爲元帥。<span class="jiazhu">騎，奇計翻。長，知兩翻。帥，所類翻。</span>安有中國儲君向外國可汗拜舞乎！且兩宮在殯，<span class="jiazhu">兩宮，謂上皇、先帝，時皆未葬。</span>不應舞蹈。」</span>力爭久之，車鼻遂引子昂、魏琚、韋少華、李進各鞭一百，以适年少未諳事，遣歸營。<span class="jiazhu">應，於陵翻。少，詩照翻。諳，烏含翻。<span class="shu-ming">考異</span>曰：<span class="shu-ming">代宗實錄</span>云：<span class="yinhao">「雍王恭行詔命，辭色不屈，虜亦不敢失禮，時人難之。時官軍合圍，將誅無禮，王以東略之故，止之。」</span>又曰：<span class="yinhao">「會中數萬人駭愕失色，雍王正色叱之，可汗遂退。」</span><span class="shu-ming">建中實錄</span>曰：<span class="yinhao">「上堅立不屈。」</span>此蓋史官虛美耳。今從<span class="shu-ming">舊·回紇傳</span>。</span>琚、少華一夕而死。</p>
<p class="em2 strong" id="p104"><a class="gg-link" href="#p104" onclick="return changeColor(this);"></a>戊辰，諸軍發陝州，僕固懷恩與回紇左殺爲前鋒，陝西節度使郭英乂、<span class="jiazhu"><span class="shu-ming">方鎭表</span>：上元元年，改陝、虢、華節度爲陝西節度使。使，疏吏翻。</span>神策觀軍容使魚朝恩爲殿，<span class="jiazhu">殿，丁練翻。</span>自澠池入；<span class="jiazhu">澠，彌兗翻。</span>潞澤節度使李抱玉自河陽入；河南等道副元帥李光弼自陳留入；<span class="jiazhu">分道並入以攻洛陽。</span>雍王留陝州。<span class="jiazhu"><span class="shu-ming">考異</span>曰：<span class="shu-ming">代宗實錄</span>：<span class="yinhao">「戊辰，元帥雍王帥僕固懷恩等諸軍及回紇兵馬進發陝州東討，留英乂、朝恩爲後殿。是日，又詔河東道節度使自澤州路入。」</span>今從<span class="shu-ming">唐曆</span>及<span class="shu-ming">舊·朝義傳</span>。</span>辛未，懷恩等軍于同軌。<span class="jiazhu">河南永寧縣，後周之同軌縣地，有同軌城。</span></p>
<p class="em2 strong" id="p105"><a class="gg-link" href="#p105" onclick="return changeColor(this);"></a>史朝義聞官軍將至，謀於諸將。阿史那承慶曰：<span class="yinhao">「唐若獨與漢兵來，宜悉衆與戰；若與回紇俱來，其鋒不可當，宜退守河陽以避之。」</span>朝義不從。<span class="jiazhu">朝，直遙翻。諸將，卽亮翻。紇，下沒翻。</span>壬申，官軍至洛陽北郊，分兵取懷州；癸酉，拔之。<span class="jiazhu">去年邙山之敗，河陽、懷州皆陷於賊。洛陽北郊，在邙山外。</span>乙亥，官軍陳于橫水。<span class="jiazhu">按<span class="shu-ming">舊書</span>：橫水，在洛陽北郊。<span class="shu-ming">金人疆域圖</span>：孟津縣有橫水店。陳，讀曰陣；下恩陳、陳於、賊陳、陳亦同。</span>賊衆數萬，立栅自固，懷恩陳于西原以當之。遣驍騎及回紇並南山出栅東北，<span class="jiazhu">驍，堅堯翻。騎，奇計翻。並，步浪翻。栅，測革翻。</span>表裏合擊，大破之。朝義悉其精兵十萬救之，陳於昭覺寺，官軍驟擊之，殺傷甚衆，而賊陳不動；魚朝恩遣射生五百人力戰，賊雖多死者，陳亦如初。鎭西節度使馬璘曰：<span class="yinhao">「事急矣！」</span><span class="jiazhu">犯陳而不能陷，引退必敗，故曰事急。使，疏吏翻。璘，離珍翻。</span>遂單騎奮擊，奪賊兩牌，<span class="jiazhu">牌，古謂之楯，晉、宋之間謂之彭排，南方以皮編竹爲之，以捍敵，北人以木爲之。<span class="shu-ming">左傳</span>：樂祁以楊楯賈禍，蓋北方之用木也尙矣。</span>突入萬衆中。賊左右披靡，<span class="jiazhu">披，普彼翻。</span>大軍乘之而入，賊衆大敗；轉戰於石榴園、老君廟，賊又敗；人馬相蹂踐，塡尙書谷，<span class="jiazhu">蹂，人九翻。尙，辰羊翻。</span>斬首六萬級，捕虜二萬人，朝義將輕騎數百東走。<span class="jiazhu">將，卽亮翻，又音如字；下等將同。</span>懷恩進克東京及河陽城，獲其中書令許叔冀、王伷等，<span class="jiazhu">伷，音冑。</span>承制釋之。懷恩留回紇可汗營於河陽，使其子右廂兵馬使瑒及朔方兵馬使高輔成帥步騎萬餘乘勝逐朝義，<span class="jiazhu">紇，下沒翻。可，從刊入聲。汗，音寒。使，疏吏翻。瑒，音暢，又雉杏翻。帥，讀曰率；下同。騎，奇計翻。朝，直遙翻。</span>至鄭州，再戰皆捷。朝義至汴州，其陳留節度使張獻誠閉門拒之，朝義奔濮州，獻誠開門出降。<span class="jiazhu">汴，皮面翻。濮，博木翻。降，戶剛翻；下同。</span></p>
<p class="em2 strong" id="p106"><a class="gg-link" href="#p106" onclick="return changeColor(this);"></a>回紇入東京，肆行殺略，死者萬計，火累旬不滅。朔方、神策軍亦以東京、鄭、汴、汝州皆爲賊境，所過虜掠，三月乃已。<span class="jiazhu">使郭、李爲帥，安有是禍邪！</span>比屋蕩盡，士民皆衣紙。<span class="jiazhu">比，毗必翻，又毗至翻。衣，於旣翻。</span>回紇悉置所掠寶貨於河陽，留其將安恪守之。</p>
<p class="em2 strong" id="p107"><a class="gg-link" href="#p107" onclick="return changeColor(this);"></a>十一月，丁丑，露布至京師。</p>
<p class="em2 strong" id="p108"><a class="gg-link" href="#p108" onclick="return changeColor(this);"></a>朝義自濮州北渡河，懷恩進攻滑州，拔之，追敗朝義於衞州。<span class="jiazhu">將，卽亮翻。敗，補賣翻。</span>朝義睢陽節度使田承嗣等將兵四萬餘人與朝義合，復來拒戰；<span class="jiazhu">睢，音雖。嗣，祥吏翻。復，扶又翻。</span>僕固瑒擊破之，長驅至昌樂東。朝義帥魏州兵來戰，又敗走。<span class="jiazhu">昌樂，漢古縣，屬魏州，後唐避諱，改爲南樂。樂，音洛。帥，讀曰率。</span>於是鄴郡節度使薛嵩以相、衞、洺、邢四州降于陳鄭、澤潞節度使李抱玉，恆陽節度使張忠志以趙、恆、深、定、易五州降于河東節度使辛雲京。<span class="jiazhu">洺，音名。恆，戶登翻。<span class="shu-ming">考異</span>曰：<span class="shu-ming">舊·懷恩傳</span>曰：<span class="yinhao">「嵩以相、衞、洺、邢、趙州降于李抱玉，李寶臣以深、恆、定、易四州降于雲京。」</span><span class="shu-ming">代宗實錄</span>曰：<span class="yinhao">「張忠志以趙、定、深、恆、易五州歸順。」</span>又曰：<span class="yinhao">「史思明授忠志恆趙節度使。」</span>今從<span class="shu-ming">舊·王武俊傳</span>。</span>嵩，楚玉之子也。<span class="jiazhu">楚玉，薛訥之弟。</span>抱玉等已進軍入其營，按其部伍，嵩等皆受代；居無何，僕固懷恩皆令復位。由是抱玉、雲京疑懷恩有貳心，各表言之，朝廷密爲之備；懷恩亦上疏自理，上慰勉之。<span class="jiazhu">令，力丁翻。朝，直遙翻。上，時掌翻。疏，所去翻。</span>辛巳，制：<span class="yinhao">「東京及河南、北受僞官者，一切不問。」</span><span class="jiazhu">爲青、冀、魏、幽各據所有州縣以傳世張本。</span></p>
<p class="em2 strong" id="p109"><a class="gg-link" href="#p109" onclick="return changeColor(this);"></a><span class="yinwen">56</span>己丑，以戶部侍郎劉晏兼河南道水陸轉運都使。<span class="jiazhu">睿宗先天二年，以李傑爲陝州刺史，充水陸運使。水陸運使自此始也。至開元二年，傑除河南少尹，充水陸運使。天寶十二載，陝郡太守崔無詖充使，楊國忠充使，水陸轉運都使始此。</span></p>
<p class="em2 strong" id="p110"><a class="gg-link" href="#p110" onclick="return changeColor(this);"></a><span class="yinwen">57</span>丁酉，以張忠志爲成德軍節度使，統恆、趙、深、定、易五州，賜姓李，名寶臣。初，辛雲京引兵將出井陘、常山，裨將王武俊說寶臣曰：<span class="yinhao">「今河東兵精銳，出境遠鬬，不可敵也。且吾以寡當衆，以曲遇直，戰則必離，守則必潰，公其圖之。」</span>寶臣乃撤守備，舉五州來降。及復爲節度使，以武俊之策爲善，<span class="jiazhu">說，式芮翻。復，扶又翻。</span>擢爲先鋒兵馬使。武俊，本契丹也，初名沒諾干。<span class="jiazhu">爲王武俊夷張氏、得成德張本。契，欺訖翻，又音喫。</span></p>
<p class="em2 strong" id="p111"><a class="gg-link" href="#p111" onclick="return changeColor(this);"></a>郭子儀以僕固懷恩有平河朔功，請以副元帥讓之。己亥，以懷恩爲河北副元帥，加左僕射兼中書令、單于·鎭北大都護、朔方節度使。</p>
<p class="em2 strong" id="p112"><a class="gg-link" href="#p112" onclick="return changeColor(this);"></a>史朝義走至貝州，與其大將薛忠義等兩節度合，僕固瑒追之至臨清。<span class="jiazhu">臨清，漢清淵縣，後魏改曰臨清，唐屬貝州。<span class="shu-ming">九域志</span>：在魏州北一百五十里。</span>朝義自衡水引兵三萬還攻之，瑒設伏擊走之。回紇又至，官軍益振，遂逐之；大戰于下博東南，<span class="jiazhu">下博，漢縣，時屬深州。</span>賊大敗，積尸擁流而下；朝義奔莫州。<span class="jiazhu"><span class="shu-ming">考異</span>曰：<span class="shu-ming">河洛春秋</span>曰：<span class="yinhao">「朝義戰敗，走歸范陽，途經衡水。僕固瑒領蕃、漢兵一十五萬趁及朝義接戰，敗之。是夏涉秋苦雨，陂湖流注，河東兵馬使李竭誠、成德軍將李令崇咸統精兵，亦革面來王，競爲掎角。其漳河及諸津渡船，悉是虜獲。朝義遣人致命，竟不應。續令散雇舟船，並皆掠盡，四路俱絕。諸將或請戰，或請降，朝義不悅。田承嗣上疏與朝義曰：『臣聞兵勢兩均，成敗由將；衆寡不敵，全滅在權。昔劉主破於白帝，曹公敗於赤壁，陸遜、黃蓋皆以權道取之。今部統之師，皆自疲頓，主客勢倍，勞逸力殊，若驅而令戰，未見其利。請用車五十乘於古夏康王城北作三箇車營，車上皆設棚排，倒戈爲禦，每車甲士二人，持兵而伏，隨軍子女羅於帳中，每營輜重分列其次。營後選二萬人，布偃月陣，凡敵衆我寡，則設此陣，左右有險，亦設此陣，左右奇軍，亦設此陣，各令猛將主之，左者東南行，右者西南行，令去車營十里餘，營前選精卒五千人，鴈行陣，使之接戰，不勝，則退於偃月陣後。前軍旣卻，敵必至車營，愛其珍玩，必將攻取。候其兵縱，陣勢已分，然後桴鼓齊鳴，前後俱至，貔貅奮勇，鹵楯爭先。左軍西行，右軍東邁，皆取古城之南，令首尾相屬。伏兵之發，料敵必驚，後軍之來，自然斷絕，前後旣不相救，中軍又遇精兵，服色相亂，不敗何待！令文景義主左軍，達于義感主右軍，足下自主中軍，若其不捷，老臣請以弱卒五千爲足下吞之。』朝義覽疏大悅，因用其計，官軍敗績，喪師三千餘級。僕固瑒大震，退師數十里。由是朝義得達莫州。朝義旣敗官軍，威聲復振，凡所追集，人莫己違，鳩集舟航，幷連牌栰，先濟輜重，兼及老弱，方以軍南行，若有攻擊。僕固瑒令吏士各顧所部以抗其鋒。朝義乃整師徒，一時北濟。僕固瑒亦連船艦，宵濟趨之。」</span>今從<span class="shu-ming">舊·懷恩傳</span>。</span>懷恩都知兵馬使薛兼訓、兵馬使郝庭玉與田神功、辛雲京會於下博，進圍朝義於莫州，青淄節度使侯希逸繼至。</p>
<p class="em2 strong" id="p113"><a class="gg-link" href="#p113" onclick="return changeColor(this);"></a><span class="yinwen">58</span>十二月，庚申，初以太祖配天地。<span class="jiazhu">高祖武德元年制：每歲圜丘、方丘之祀，以太祖景皇帝配。高宗乾封二年，以高祖、太宗並配。是時太常卿杜鴻漸等議，以神堯爲受命之主，非始封之君，不得爲太祖以配天地。太祖景皇帝始受封於唐，卽殷之契、周之后稷也，請以郊配天地。從之。</span></p>
<h5><span class="section" id="title-5"><span data-head-description="" data-head-level="h3" data-head-title="代宗睿文孝武皇帝上之上">代宗睿文孝武皇帝上之上</span></span></h5>
<p class="" id="p114"><a class="gg-link" href="#p114" onclick="return changeColor(this);"></a><span class="jiazhu">初名俶，後改名豫，肅宗長子也。登遐之後，議上廟號曰世宗，避太宗諱，改曰代宗。</span></p>
<div class="yt" id="y763"><p class="strong" id="p115"><a class="gg-link" href="#p115" onclick="return changeColor(this);"></a><span class="section" id="title-6"><span data-head-description="代宗睿文孝武皇帝上之上" data-head-level="h4" data-head-title="廣德元年">廣德元年</span></span><span class="biaozhusup" data-rel="">（癸卯、七六三年）</span><span class="jiazhu">是年七月方改元，事見下卷。</span></p></div>
<p class="em2 strong" id="p116"><a class="gg-link" href="#p116" onclick="return changeColor(this);"></a><span class="yinwen">1</span>春，正月，己卯，追諡吳太后曰章敬皇后。<span class="jiazhu">吳太后，上生母也。</span></p>
<p class="em2 strong" id="p117"><a class="gg-link" href="#p117" onclick="return changeColor(this);"></a><span class="yinwen">2</span>癸未，以國子祭酒劉晏爲吏部尙書、同平章事，度支等使如故。</p>
<p class="em2 strong" id="p118"><a class="gg-link" href="#p118" onclick="return changeColor(this);"></a><span class="yinwen">3</span>初，來瑱在襄陽，程元振有所請託，不從；及爲相，<span class="jiazhu">去年加來瑱同平章事。</span>元振譖瑱言涉不順。王仲昇在賊中，以屈服得全，賊平得歸，與元振善，奏瑱與賊合謀，致仲昇陷賊。壬寅，瑱坐削官爵，流播州，賜死於路，由是藩鎭皆切齒於元振。<span class="jiazhu">爲諸鎭忌程元振、不敢勤王張本。</span></p>
<p class="em2 strong" id="p119"><a class="gg-link" href="#p119" onclick="return changeColor(this);"></a><span class="yinwen">4</span>史朝義屢出戰，皆敗，田承嗣說朝義，令親往幽州發兵，還救莫州，承嗣自請留守莫州。<span class="jiazhu">說，式芮翻。守，式又翻。</span>朝義從之，選精騎五千自北門犯圍而出。朝義旣去，承嗣卽以城降，送朝義母、妻、子於官軍。於是僕固瑒、侯希逸、薛兼訓等帥衆三萬追之，及於歸義，<span class="jiazhu">歸義，漢易縣地，屬涿郡。北齊省入鄚縣，武德五年，置歸義及北義州；貞觀元年，州縣皆省，八年，復置歸義縣，屬幽州。按宋白<span class="shu-ming">續通典</span>，唐歸義縣在瓦橋關北。</span>與戰，朝義敗走。</p>
<p class="em2 strong" id="p120"><a class="gg-link" href="#p120" onclick="return changeColor(this);"></a>時朝義范陽節度使李懷仙已因中使駱奉仙請降，遣兵馬使李抱忠將兵三千鎭范陽縣，<span class="jiazhu">范陽縣，漢涿縣也，爲涿郡治所。曹魏文帝改涿郡爲范陽郡，隋廢范陽郡，復置涿郡於薊縣，以涿縣屬焉。武德七年，改涿縣爲范陽縣，仍屬幽州；天寶元年，改幽州涿郡爲范陽郡，故薊城亦曰范陽。史以縣字別之，其地在薊南。宋白曰：南至莫州一百六十里。</span>朝義至范陽，不得入。官軍將至，朝義遣人諭抱忠以大軍留莫州、輕騎來發兵救援之意，因責以君臣之義，抱忠對曰：<span class="yinhao">「天不祚燕，唐室復興，<span class="jiazhu">復，扶又翻。</span>今旣歸唐矣，豈可更爲反覆，獨不愧三軍邪！大丈夫恥以詭計相圖，願早擇去就以謀自全。且田承嗣必已叛矣，不然，官軍何以得至此！」</span>朝義大懼，曰：<span class="yinhao">「吾朝來未食，獨不能以一餐相餉乎！」</span>抱忠乃令人設食於城東。於是范陽人在朝義麾下者，並拜辭而去，朝義涕泣而已，獨與胡騎數百旣食而去。東奔廣陽，<span class="jiazhu">餉，式亮翻。令，力丁翻。朝，直遙翻。騎，奇計翻。檀州燕樂縣，後魏置廣陽郡，後齊廢郡，而舊郡名猶存。</span>廣陽不受；欲北入奚、契丹，至溫泉栅，<span class="jiazhu">據<span class="shu-ming">新</span>、<span class="shu-ming">舊書·懷恩傳</span>，溫泉栅在平州界石城縣東北。契，欺訖翻，又音喫。栅，測革翻。</span>李懷仙遣兵追及之；朝義窮蹙，縊於林中，懷仙取其首以獻。僕固懷恩與諸軍皆還。<span class="jiazhu">縊，於賜翻，又於計翻。還，音旋，又如字。</span></p>
<p class="em2 strong" id="p121"><a class="gg-link" href="#p121" onclick="return changeColor(this);"></a>甲辰，朝義首至京師。<span class="jiazhu"><span class="shu-ming">考異</span>曰：<span class="shu-ming">河洛春秋</span>曰：<span class="yinhao">「朝義東投廣陽郡，不受。北取潞縣、漁陽，擬投兩蕃。至榆關，李懷仙使使招回，卻至漁陽過，從潞縣至幽州城東阿婆門外，於巫閭神廟中，兄弟同被絞縊而死，乃授首與駱奉仙。經一日，諸軍方知，歸莫州城下。」</span><span class="shu-ming">舊·僕固懷恩傳</span>曰：<span class="yinhao">「寶應二年三月，朝義至平州石城縣溫泉栅，窮蹙，走入長林自縊，懷仙使妻弟徐有濟傳其首以獻。」</span><span class="shu-ming">史朝義傳</span>：<span class="yinhao">「二年正月，李懷仙於莫州生擒之，送款來降，梟首至闕下。」</span><span class="shu-ming">實錄</span>：<span class="yinhao">「寶應元年十一月己亥，僕固懷恩上言：幽州平，河北州縣盡平，史朝義爲亂兵所戮，傳首上都。」</span><span class="shu-ming">舊紀</span>：<span class="yinhao">「寶應二年十月，河北州郡悉平，李懷仙以幽州降，田承嗣以魏州降。」</span>沈旣濟<span class="shu-ming">建中實錄</span>：<span class="yinhao">「二年正月，賊將李懷仙擒朝義以降，山東平。」</span><span class="shu-ming">唐曆</span>：<span class="yinhao">「正月甲辰，李懷仙擒史朝義，梟首，獻至闕下，盡以所管來降。」</span><span class="shu-ming">年代記</span>：<span class="yinhao">「寶應元年十二月己亥，僕固懷恩上言：『史朝義爲亂兵所殺，傳首上都。』二年正月甲申，朝義梟首至闕。」</span><span class="shu-ming">新紀</span>：<span class="yinhao">「廣德元年正月甲申，朝義自殺，其將李懷仙以幽州降。」</span>按諸軍圍朝義於莫州，已在去年十一月末，而<span class="shu-ming">河洛春秋</span>云圍城四十日。<span class="shu-ming">懷恩舊傳</span>亦云攻守月餘日。然則朝義之死，必在今年正月明矣。諸書皆云朝義此年正月被殺，而<span class="shu-ming">實錄</span>在元年十一月，<span class="shu-ming">舊紀</span>因之，又脫十一月字。<span class="shu-ming">懷恩傳</span>誤以正月爲三月。甲申，正月十日；甲辰，三十日也。<span class="shu-ming">新本紀</span>蓋據<span class="shu-ming">年代記</span>，但<span class="shu-ming">年代記</span>元年冬十一月己亥朝義死，亦與<span class="shu-ming">實錄</span>同。若正月被殺，不應十日首級已至長安。疑甲申自殺，甲辰傳首至闕。<span class="shu-ming">新紀</span>止用<span class="shu-ming">年代記</span>甲申至闕爲自殺日，未知何所據。今從<span class="shu-ming">唐曆</span>，以甲辰傳首至京師。</span></p>
<p class="em2 strong" id="p122"><a class="gg-link" href="#p122" onclick="return changeColor(this);"></a><span class="yinwen">5</span>閏月，己酉夜，有回紇十五人犯含光門，突入鴻臚寺，<span class="jiazhu">紇，下沒翻。唐太極宮南面三門，中曰朱雀門，東曰安上門，西曰含光門。按朱雀門，太極宮端門也。<span class="shu-ming">雍錄</span>曰：承天門之南，朱雀門之北，宗廟、社稷、百僚廨舍列乎其間，六省、九寺、一臺、兩監、十八衞以坊里準之。此兩門內外，南北各占兩街，不爲民居。自朱雀門南卽市井邑屋，各立坊巷。以此觀之，則朱雀街西兩坊，百司庶府居之，其門曰含光門。朱雀街東兩坊，亦百司庶府居之，其門曰安上門也。臚，陵如翻。</span>門司不敢遏。</p>
<p class="em2 strong" id="p123"><a class="gg-link" href="#p123" onclick="return changeColor(this);"></a><span class="yinwen">6</span>癸亥，以史朝義降將薛嵩爲相、衞、邢、洺、貝、磁六州節度使，<span class="jiazhu">宋白曰：磁州，本漢廣平縣地，周武帝於此置滏陽縣及成安郡。隋開皇十年，廢郡，置磁州，唐武德元年分相州置磁州，貞觀元年，州廢。薛嵩旣得節，復表以相州之滏陽、洺州之邯鄲·武安置磁州。磁，牆之翻。相，音息亮翻。</span>田承嗣爲魏、博、德、滄、瀛五州都防禦使，<span class="jiazhu">魏州，漢魏郡之地。博州，漢爲東郡聊城縣。德州，漢平原郡地，隋置德州，因安德縣名之。</span>李懷仙仍故地爲幽州、盧龍節度使。<span class="jiazhu">改范陽節度使爲幽州節度使。時平盧已陷，又兼盧龍節度使。</span>時河北諸州皆已降，嵩等迎僕固懷恩，拜於馬首，乞行間自效；<span class="jiazhu">降，戶江翻。行，戶剛翻。</span>懷恩亦恐賊平寵衰，故奏留嵩等及李寶臣分帥河北，自爲黨援。<span class="jiazhu">帥，所類翻；下同。</span>朝廷亦厭苦兵革，苟冀無事，因而授之。<span class="jiazhu">河北藩鎭，自此強傲不可制矣。</span></p>
<p class="em2 strong" id="p124"><a class="gg-link" href="#p124" onclick="return changeColor(this);"></a><span class="yinwen">7</span>回紇登里可汗歸國，其部衆所過抄掠，<span class="jiazhu">紇，下沒翻。可，從刊入聲。汗，音寒。抄，楚交翻。</span>廩給小不如意，輒殺人，無所忌憚。陳鄭、澤潞節度使李抱玉欲遣官屬置頓，人人辭憚，<span class="jiazhu">使，疏吏翻。</span>趙城尉馬燧獨請行。<span class="jiazhu">隋義寧元年，分霍邑置趙城縣，屬晉州。</span>比回紇將至，<span class="jiazhu">比，必利翻，及也。</span>燧先遣人賂其渠帥，約毋暴掠，<span class="jiazhu">帥，所類翻；下同。</span>帥遺之旗曰：<span class="jiazhu">遺，惟季翻。</span><span class="yinhao">「有犯令者，君自戮之。」</span>燧取死囚爲左右，小有違令，立斬之。回紇相顧失色，涉其境者皆拱手遵約束。抱玉奇之，燧因說抱玉曰：<span class="yinhao">「燧與回紇言，頗得其情。僕固懷恩恃功驕蹇，其子瑒好勇而輕，<span class="jiazhu">說，式芮翻。好，呼到翻。瑒，音暢，又雉杏翻。輕，區正翻。</span>今內樹四帥，<span class="jiazhu">四帥，謂田承嗣、李寶臣、李懷仙、薛嵩。</span>外交回紇，必有窺河東、澤潞之志，宜深備之。」</span>抱玉然之。</p>
<p class="em2 strong" id="p125"><a class="gg-link" href="#p125" onclick="return changeColor(this);"></a><span class="yinwen">8</span>初，長安人梁崇義以羽林射生從來瑱鎭襄陽，累遷右兵馬使。崇義有勇力，能卷鐵舒鈎；沈毅寡言，<span class="jiazhu">瑱，他甸翻。卷，讀曰捲。沈，持林翻。</span>得衆心。瑱之入朝也，命諸將分戍諸州，<span class="jiazhu">朝，直遙翻。將，卽亮翻。</span>瑱死，戍者皆奔歸襄陽。行軍司馬龐充將兵二千赴河南，<span class="jiazhu">蓋先是來瑱使龐充赴河南行營會討史朝義。</span>至汝州，聞瑱死，引兵還襲襄州；左兵馬使李昭拒之，充奔房州。崇義自鄧州引戍兵歸，與昭及副使薛南陽相讓爲長，<span class="jiazhu">長，知兩翻。</span>久之不決，衆皆曰：<span class="yinhao">「兵非梁卿主之不可。」</span>遂推崇義爲帥。崇義尋殺昭及南陽，以其狀聞，上不能討。三月，甲辰，以崇義爲襄州刺史、山南東道節度留後。<span class="jiazhu">唐藩鎭命帥，未授旌節者，先以爲節度留後。爲梁崇義以襄陽拒命而死張本。</span>崇義奏改葬瑱，爲之立祠，不居瑱聽事及正堂。<span class="jiazhu">爲，于僞翻。聽，讀曰廳。</span></p>
<p class="em2 strong" id="p126"><a class="gg-link" href="#p126" onclick="return changeColor(this);"></a><span class="yinwen">9</span>辛酉，葬至道大聖大明孝皇帝于泰陵；<span class="jiazhu">泰陵，在同州奉先縣東北二十里金粟山。</span>廟號玄宗。庚午，葬文明武德大聖大宣孝皇帝于建陵；<span class="jiazhu">建陵，在京兆醴泉縣東北十八里武將山。</span>廟號肅宗。</p>
<p class="em2 strong" id="p127"><a class="gg-link" href="#p127" onclick="return changeColor(this);"></a><span class="yinwen">10</span>夏，四月，庚辰，李光弼奏擒袁晁，浙東皆平。時晁聚衆近二十萬，<span class="jiazhu">近，其靳翻。</span>轉攻州縣，光弼使部將張伯儀將兵討平之。伯儀，魏州人也。</p>
<p class="em2 strong" id="p128"><a class="gg-link" href="#p128" onclick="return changeColor(this);"></a><span class="yinwen">11</span>郭子儀數上言：<span class="yinhao">「吐蕃、党項不可忽，宜早爲之備。」</span><span class="jiazhu">不能用郭子儀之言，爲二虜入京師張本。數，所角翻。上，時掌翻，下同。</span></p>
<p class="em2 strong" id="p129"><a class="gg-link" href="#p129" onclick="return changeColor(this);"></a><span class="yinwen">12</span>辛丑，遣兼御史大夫李之芳等使于吐蕃，爲虜所留，二年乃得歸。<span class="jiazhu">史究言之。</span></p>
<p class="em2 strong" id="p130"><a class="gg-link" href="#p130" onclick="return changeColor(this);"></a><span class="yinwen">13</span>羣臣三上表請立太子；五月，癸卯，詔許俟秋成議之。</p>
<p class="em2 strong" id="p131"><a class="gg-link" href="#p131" onclick="return changeColor(this);"></a><span class="yinwen">14</span>丁卯，制分河北諸州：以幽、莫、嬀、檀、平、薊爲幽州管；恆、定、趙、深、易爲成德軍管；相、貝、邢、洺爲相州管；魏、博、德爲魏州管；滄、棣、冀、瀛爲青淄管；懷、衞、河陽爲澤潞管。<span class="jiazhu">自田承嗣、李靈耀相繼叛亂，諸鎭所管，不復守此制。</span></p>
<p class="em2 strong" id="p132"><a class="gg-link" href="#p132" onclick="return changeColor(this);"></a><span class="yinwen">15</span>六月，癸酉，禮部侍郎華陰楊綰上疏，以爲：<span class="yinhao">「古之選士必取行實，<span class="jiazhu">行，下孟翻；下行著同。</span>近世專尙文辭。自隋煬帝始置進士科，猶試策而已；至高宗時，考功員外郎劉思立始奏進士加雜文，明經加帖，從此積弊，轉而成俗。朝之公卿以此待士，<span class="jiazhu">朝，直遙翻。</span>家之長老以此訓子，<span class="jiazhu">長，知兩翻。</span>其明經則誦帖括以求僥幸，<span class="jiazhu">帖括者，舉人因試帖，遂括取稡會爲一書，相傳習誦之，以應試，謂之帖括。</span>又，舉人皆令投牒自應，如此，欲其返淳朴，崇廉讓，何可得也！請令縣令察孝廉，取行著鄕閭，學知經術者，薦之於州。<span class="jiazhu">行，下孟翻。</span>刺史考試，升之於省。任各占一經，<span class="jiazhu">占，之贍翻。</span>朝廷擇儒學之士，問經義二十條，對策三道，上第卽注官，中第得出身，下第罷歸。又道舉亦非理國，<span class="jiaozhusup">【章：十二行本「國」下有「所資」二字；乙十一行本同；退齋校同。】</span><span class="jiazhu">置道舉，見二百十四卷開元二十五年。</span>望與明經、進士並停。」</span>上命諸司通議，給事中李栖筠、左丞賈至、京兆尹嚴武並與綰同。至議以爲：<span class="yinhao">「今試學者以帖字爲精通，考文者以聲病爲是非，<span class="jiazhu">聲病，謂以平、上、去、入四聲緝而成文，音從文順謂之聲，反是則謂之病。</span>風流頹弊，誠當釐改。然自東晉以來，人多僑寓，士居鄕土，百無一二；請兼廣學校，保桑梓者鄕里舉焉，在流寓者庠序推焉。」</span>敕禮部具條目以聞。綰又請置<span class="shu-ming">五經</span>秀才科。</p>
<p class="em2 strong" id="p133"><a class="gg-link" href="#p133" onclick="return changeColor(this);"></a><span class="yinwen">16</span>庚寅，以魏博都防禦使田承嗣爲節度使。承嗣舉管內戶口，壯者皆籍爲兵，惟使老弱者耕稼，數年間有衆十萬；又選其驍健者萬人自衞，謂之牙兵。<span class="jiazhu">魏牙兵始此，迄于梁、唐。魏以之強，亦以之亡。</span></p>
<p class="em2 strong" id="p134"><a class="gg-link" href="#p134" onclick="return changeColor(this);"></a><span class="yinwen">17</span>同華節度使李懷讓爲程元振所譖，恐懼，自殺。<span class="jiazhu">乾元元年置陝、虢、華節度使，上元元年改陝西節度使，分河中之同州與華州爲同華節度使。華，戶化翻。</span></p>
</div></body></html>