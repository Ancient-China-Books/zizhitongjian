<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百一十九·宋紀一·高祖武皇帝·營陽王</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="宋紀一">宋紀一</span></span></h1>
<p><span class="jiazhu">起上章涒灘<span class="biaozhusup" data-rel="（庚申）"></span>，盡昭陽大淵獻<span class="biaozhusup" data-rel="（癸亥）"></span>，凡四年。</span></p>
<p><span class="jiazhu">劉氏世居彭城，彭城於春秋之時宋土也，故帝之始建國號曰宋。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高祖武皇帝">高祖武皇帝</span></span></h5>
<p><span class="jiazhu">諱裕，字德輿，小字寄奴，姓劉氏，彭城縣綏德里人，漢楚元王交二十一世孫也。彭城，楚都，故苗裔家焉。晉氏東遷，劉氏移居晉陵丹徒之京口里。</span></p>
<p class="strong"><span class="section" id="title-3"><span data-head-description="" data-head-level="h4" data-head-title="永初元年">永初元年</span></span><span class="biaozhusup" data-rel="（庚申、西元四二〇年）"></span></p>
<p class="em2 strong"><span class="jiazhu">是年六月改元。</span></p>
<p class="em2 strong"><span class="yinwen">1</span>春，正月，己亥，魏主還宮。<span class="jiazhu">晉有天下，《通鑑》於魏主率兼書名；是年，宋受禪，即書魏主而不名，南北敵體，無所輕重也。後放此。</span></p>
<p class="em2 strong"><span class="yinwen">2</span>秦王熾磐立其子乞伏<span class="jiaozhusup">【章：甲十六行本無上二字；乙十一行本同；孔本同；退齋校同；熊校同。】</span>暮末爲太子，<span class="jiazhu">熾，昌志翻。《考異》曰：《晉書》作<span class="yinhao">「慕末」</span>，《宋書》作<span class="yinhao">「乞佛茂蔓」</span>。今從《十六國春秋》。</span>仍領撫軍大將軍、都督中外諸軍事，改元建弘。</p>
<p class="em2 strong"><span class="yinwen">3</span>宋王欲受禪而難於發言，乃集朝臣宴飲，<span class="jiazhu">此宋朝之臣也。朝，直遙翻。</span>從容言曰：<span class="jiazhu">從，千容翻。</span><span class="yinhao">「桓玄篡位，鼎命已移。我首唱大義，興復帝室，南征北伐，平定四海，功成業著，遂荷九錫。<span class="jiazhu">荷，下可翻。</span>今年將衰暮，崇極如此，物忌盛滿，非可久安；今欲奉還爵位，歸老京師。」</span>羣臣惟盛稱功德，莫諭其意。日晚，坐散。<span class="jiazhu">坐，徂臥翻。</span>中書令傅亮還外，乃悟，而宮門已閉，亮叩扉請見，<span class="jiazhu">見，賢遍翻。</span>王卽開門見之。亮入，但曰：<span class="yinhao">「臣暫宜還都。」</span>王解其意，無復他言，<span class="jiazhu">解，戶買翻，曉也。復，扶又翻。</span>直云：<span class="yinhao">「須幾人自送？」</span>亮曰：<span class="yinhao">「數十人可也。」</span>卽時奉辭。亮出，已夜，見長星竟天，拊髀歎曰：<span class="yinhao">「我常不信天文，今始驗矣。」</span><span class="jiazhu">長星所以除舊布新，故云然。</span>亮至建康，夏，四月，徵王入輔。王留子義康爲都督豫·司·雍·幷四州諸軍事、豫州刺史，鎭壽陽。<span class="jiazhu">豫州，後漢治譙；魏治汝南安成；晉平吳，治陳國；江左治壽陽、蕪湖、邾城、牛渚、歷陽、馬頭、壽春、姑孰，不常厥居。安帝之末，帝欲開拓河南，綏定豫土，割揚州大江以西、大雷以北，悉屬豫州；豫州基址，因此而立。帝旣平關、洛，置司州刺史，治虎牢，領河南、滎陽、弘農實土三郡，河內、東京兆二僑郡，雍州仍僑治襄陽。秦、幷州刺史鎭蒲阪，毛德祖旣自蒲阪退屯虎牢，則幷州當寄治虎牢也。雍，於用翻。</span>義康尙幼，以相國參軍南陽劉湛爲長史，決府、州事。<span class="jiazhu">府、州，都督府及豫州也。</span>湛自弱年卽有宰物之情，常自比管、葛，<span class="jiazhu">謂管仲、諸葛亮也。</span>博涉書史，不爲文章，不喜談議。<span class="jiazhu">喜，許記翻。</span>王甚重之。</p>
<p class="em2 strong"><span class="yinwen">4</span>五月，乙酉，魏更諡宣武帝曰道武帝。<span class="jiazhu">魏主嗣永興二年，諡父珪曰宣武皇帝。更，古衡翻。</span></p>
<p class="em2 strong"><span class="yinwen">5</span>魏淮南公司馬國璠、池陽子司馬道賜謀外叛，司馬文思告之。庚戌，魏主殺國璠、道賜，賜文思爵鬱林公。<span class="jiazhu">國璠等降魏見上卷晉安帝義熙十三年。璠，孚袁翻。</span>國璠等連引平城豪桀，坐族誅者數十人，章安侯封懿之子玄之當坐。魏主以玄之燕朝舊族，<span class="jiazhu">慕容廆興於昌黎，封氏依之，遂世仕於燕，貴顯。</span>欲宥其一子。玄之曰：<span class="yinhao">「弟子磨奴早孤，乞全其命。」</span>乃殺玄之四子而宥磨奴。</p>
<p class="em2 strong"><span class="yinwen">6</span>六月，壬戌，王至建康。傅亮諷晉恭帝禪位於宋，具詔草呈帝，使書之。帝欣然操筆，謂左右曰：<span class="yinhao">「桓玄之時，晉氏已無天下，重爲劉公所延，將二十載；<span class="jiazhu">晉安帝元興三年裕討桓玄，至是凡十七年。操，千高翻，重，直龍翻。載，子亥翻。</span>今日之事，本所甘心。」</span>遂書赤紙爲詔。</p>
<p class="em2 strong">甲子，帝遜于琅邪第，百官拜辭，祕書監徐廣流涕哀慟。<span class="jiazhu">晉武帝泰始元年受禪，歲在乙酉；建興四年，長安陷，歲在丙子；凡五十二年。次年，元帝建號於江東，改元建武，至是年歲在庚申，凡一百單三年。西、東享國共一百五十七年而亡。</span></p>
<p class="em2 strong">丁卯，王爲壇於南郊，卽皇帝位。禮畢，自石頭備法駕入建康宮。徐廣又悲感流涕，侍中謝晦謂之曰：<span class="yinhao">「徐公得無小過！」</span>廣曰：<span class="yinhao">「君爲宋朝佐命，<span class="jiazhu">朝，直遙翻。</span>身是晉室遺老，悲歡之事，固不可同。」</span>廣，邈之弟也。<span class="jiazhu">徐邈爲晉孝武所親重。</span></p>
<p class="em2 strong">帝臨太極殿，大赦，改元。其犯鄕論清議，一皆蕩滌，與之更始。<span class="jiazhu">犯鄕論清議，蓋得罪於名敎者。更，工衡翻。</span></p>
<p class="margin2">裴子野論曰：昔重華受終，四凶流放；<span class="jiazhu">《書》：堯使舜嗣位，正月上日，受終於文祖；流共工于幽州，放驩兜于崇山，竄三苗于三危，殛鯀于羽山，四罪而天下咸服。重，直龍翻。</span>武王克殷，頑民遷洛。<span class="jiazhu">武王克殷，遷頑民于洛邑。</span>天下之惡一也，鄕論清議，除之，過矣！</p>
<p class="em2 strong"><span class="yinwen">7</span>奉晉恭帝爲零陵王；優崇之禮，皆倣晉初故事，卽宮于故秣陵縣，<span class="jiazhu">沈約曰：秣陵縣本治去京邑六十里，今故治村是也，晉安帝義熙九年，移治京邑，在鬬場。恭帝元熙元年，省揚州禁防參軍，縣移治其處。</span>使冠軍將軍劉遵考將兵防衞。<span class="jiazhu">冠，五玩翻。將，卽亮翻。</span>降褚后爲王妃。</p>
<p class="em2 strong">追尊皇考爲孝穆皇帝，皇妣趙氏爲孝穆皇后；尊王太后蕭氏爲皇太后。<span class="jiazhu">帝父翹娶趙氏，生帝而殂，繼室以蕭氏。</span>上事蕭太后素謹，及卽位，春秋已高，每旦入朝太后，<span class="jiazhu">朝，直遙翻。</span>未嘗失時刻。</p>
<p class="em2 strong">詔晉氏封爵，當隨運改，獨置始興、廬陵、始安、長沙、康樂五公，降爵爲縣公及縣侯，<span class="jiazhu">始興、廬陵、始安、長沙皆郡公，獨康樂縣公耳。據《南史》，降始興郡公爲華容縣公，廬陵公爲柴桑縣公，始安公爲荔浦縣侯，長沙公爲醴陵縣侯。樂，音洛。</span>以奉王導、謝安、溫嶠、陶侃、謝玄之祀，其宣力義熙、豫同艱難者，一仍本秩。</p>
<p class="em2 strong">庚午，以司空道憐爲太尉，封長沙王。追封司徒道規爲臨川王，以道憐子義慶襲其爵。其餘功臣徐羨之等，增位進爵各有差。</p>
<p class="em2 strong">追封劉穆之爲南康郡公，王鎭惡爲龍陽縣侯。上每歎念穆之，曰：<span class="yinhao">「穆之不死，當助我治天下。<span class="jiazhu">治，直之翻。</span>可謂『人之云亡，邦國殄瘁』！」</span><span class="jiazhu">《詩·瞻卬》之辭。瘁，秦醉翻。</span>又曰：<span class="yinhao">「穆之死，人輕易我。」</span><span class="jiazhu">易，以豉翻。</span></p>
<p class="em2 strong">立皇子桂陽公義眞爲廬陵王，彭城公義隆爲宜都王，義康爲彭城王。</p>
<p class="em2 strong">己卯，改《泰始曆》爲《永初曆》。<span class="jiazhu">以元改曆。</span></p>
<p class="em2 strong"><span class="yinwen">8</span>魏主如翳犢山，遂至馮滷池。<span class="jiazhu">據《北史》，翳犢山在平城之西，五原之東。馮滷池卽五原鹽池，唐屬鹽州界。滷，龍五翻。</span>聞上受禪，驛召崔浩告之曰：<span class="yinhao">「卿往年之言驗矣，<span class="jiazhu">浩言見上卷晉安帝義熙十四年。</span>朕於今日始信天道。」</span></p>
<p class="em2 strong"><span class="yinwen">9</span>秋，七月，丁酉，魏主如五原。</p>
<p class="em2 strong"><span class="yinwen">10</span>甲辰，詔以涼公歆爲都督高昌等七郡諸軍事、征西大將軍、酒泉公；秦王熾磐爲安西大將軍。<span class="jiazhu">熾，昌志翻。</span></p>
<p class="em2 strong"><span class="yinwen">11</span>交州刺史杜慧度擊林邑，大破之，<span class="jiazhu">林邑屢爲寇，故慧度擊之。</span>所殺過半。林邑乞降，前後爲所鈔掠者皆遣還。<span class="jiazhu">降，戶江翻。鈔，楚交翻。</span>慧度在交州，爲政纖密，一如治家，<span class="jiazhu">治，直之翻。</span>吏民畏而愛之；城門夜開，道不拾遺。</p>
<p class="em2 strong"><span class="yinwen">11</span>己<span class="jiaozhusup">【章：甲十六行本「己」作「丁」；乙十一行本同；孔本同；張校同。】</span>未，魏主如雲中。</p>
<p class="em2 strong"><span class="yinwen">12</span>河西王蒙遜欲伐涼，先引兵攻秦浩亹；<span class="jiazhu">浩亹，音告門。</span>旣至，潛師還屯川巖。</p>
<p class="em2 strong">涼公歆欲乘虛襲張掖；宋繇、張體順切諫，不聽。太后尹氏謂歆曰：<span class="yinhao">「汝新造之國，地狹民希，自守猶懼不足，何暇伐人！先王臨終，<span class="jiazhu">李暠卒見上卷晉安帝義熙十三年。</span>殷勤戒汝，深愼用兵，保境寧民，以俟天時。言猶在耳，柰何棄之！蒙遜善用兵，非汝之敵，數年以來，常有兼幷之志。汝國雖小，足爲善政，脩德養民，靜以待之。彼若昏暴，民將歸汝；若其休明，<span class="jiazhu">休，美也。</span>汝將事之；豈得輕爲舉動，僥冀非望！以吾觀之，非但喪師，<span class="jiazhu">喪，息浪翻。</span>殆將亡國！」</span>亦不聽。宋繇歎曰：<span class="yinhao">「今茲大事去矣！」</span></p>
<p class="em2 strong">歆將步騎三萬東出。<span class="jiazhu">將，卽亮翻。騎，奇寄翻。</span>蒙遜聞之曰：<span class="yinhao">「歆已入吾術中；然聞吾旋師，必不敢前。」</span>乃露布西境，云已克浩亹，將進攻黃谷。<span class="jiazhu">此露布非必建之漆竿，如魏、晉告捷之制，但露檄布言其事耳。</span>歆聞之，喜，進入都瀆澗。蒙遜引兵擊之，戰於懷城，歆大敗。或勸歆還保酒泉。歆曰：<span class="yinhao">「吾違老母之言以取敗，不殺此胡，何面目復見我母！」</span><span class="jiazhu">復，扶又翻。</span>遂勒兵戰於蓼泉，爲蒙遜所殺。歆弟酒泉太守翻、新城太守預、領羽林右監密、左將軍眺、右將軍亮西奔敦煌。<span class="jiazhu">敦，徒門翻。</span></p>
<p class="em2 strong">蒙遜入酒泉，<span class="jiazhu">安帝隆安四年，李暠據敦煌，凡二主，二十一年而滅。</span>禁侵掠，士民安堵。以宋繇爲吏部郎中，委之選舉；涼之舊臣有才望者，咸禮而用之。以其子牧犍爲酒泉太守。<span class="jiazhu">犍，居言翻。守，式又翻。</span>敦煌太守李恂，翻之弟也，與翻等棄敦煌奔北山。蒙遜以索嗣之子元緒行敦煌太守。<span class="jiazhu">索嗣死事見一百十一卷晉安帝隆安四年。索，昔各翻。</span></p>
<p class="em2 strong">蒙遜還姑臧，見涼太后尹氏而勞之。尹氏曰：<span class="yinhao">「李氏爲胡所滅，知復何言！」</span><span class="jiazhu">蒙遜，張掖盧水胡也。勞，力到翻。復，扶又翻；下可復同。</span>或謂尹氏曰：<span class="yinhao">「今母子之命在人掌握，柰何傲之！且國亡子死，曾無憂色，何也？」</span>尹氏曰：<span class="yinhao">「存亡死生，皆有天命，柰何便如凡人，爲兒女子之悲乎！吾老婦人，國亡家破，豈可復惜餘生，爲人臣妾乎！惟速死爲幸耳。」</span>蒙遜嘉而赦之，娶其女爲牧犍婦。</p>
<p class="em2 strong"><span class="yinwen">14</span>八月，辛未，追諡妃臧氏爲敬皇后。癸酉，立王太子義符爲皇太子。</p>
<p class="em2 strong"><span class="yinwen">15</span>閏月，壬午，詔晉帝諸陵悉置守衞。</p>
<p class="em2 strong"><span class="yinwen">16</span>九月，秦振武將軍王基等襲河西王蒙遜胡園戍，俘二千餘人而還。<span class="jiazhu">還，從宣翻，又如字。</span></p>
<p class="em2 strong"><span class="yinwen">17</span>李恂在敦煌有惠政；索元緒粗險好殺，大失人和。<span class="jiazhu">好，呼到翻。</span>郡人宋承、張弘密信招恂。冬，恂帥數十騎入敦煌，元緒東奔涼興。<span class="jiazhu">涼興郡在唐瓜州常樂縣界。帥，讀曰率。</span>承等推恂爲冠軍將軍、涼州刺史，<span class="jiazhu">冠，古玩翻。</span>改元永建。河西王蒙遜遣世子政德攻敦煌，恂閉城不戰。</p>
<p class="em2 strong"><span class="yinwen">18</span>十二月，丁亥，杏城羌酋狄溫子帥三千餘家降魏。<span class="jiazhu">背夏降魏也。酋，慈由翻。帥，讀曰率。降，戶江翻。</span></p>
<p class="em2 strong"><span class="yinwen">19</span>是歲，魏姚夫人卒，追諡昭哀皇后。<span class="jiazhu">姚夫人歸魏見一百十七卷晉安帝義熙十一年。</span></p>
<p class="strong"><span class="section" id="title-4"><span data-head-description="" data-head-level="h4" data-head-title="永初二年">二年</span></span><span class="biaozhusup" data-rel="（辛酉、西元四二一年）"></span></p>
<p class="em2 strong"><span class="yinwen">1</span>春，正月，辛酉，上祀南郊，大赦。</p>
<p class="margin2">裴子野論曰：夫郊祀天地，修歲事也；赦彼有罪，夫何爲哉！</p>
<p class="em2 strong"><span class="yinwen">2</span>以揚州刺史廬陵王義眞爲司徒，尙書僕射徐羨之爲尙書令、揚州刺史，中書令傅亮爲尙書僕射。</p>
<p class="em2 strong"><span class="yinwen">3</span>辛未，魏主嗣行如公陽。</p>
<p class="em2 strong"><span class="yinwen">4</span>河西王蒙遜帥衆二萬攻李恂于敦煌。</p>
<p class="em2 strong"><span class="yinwen">5</span>秦王熾磐遣征北將軍木弈干、輔國將軍元基攻上邽，遇霖雨而還。</p>
<p class="em2 strong"><span class="yinwen">6</span>三月，甲子，魏陽平王熙卒。</p>
<p class="em2 strong"><span class="yinwen">7</span>魏主發代都六千人築苑，東包白登，周三十餘里。</p>
<p class="em2 strong"><span class="yinwen">8</span>河西王蒙遜築隄壅水以灌敦煌；李恂乞降，不許。恂將宋承等舉城降，恂自殺。蒙遜屠其城，獲恂弟子寶，囚于姑臧。<span class="jiazhu">李氏滅矣。李寶卒以此開有唐之基。天之所啓，誰能廢之！</span>於是西域諸國皆詣蒙逊稱<span class="jiaozhusup">【逊　元刻初印本作「孫」。〇郭立暄：早印乙本脱去「孫稱」二字，空出一格。胡本亦空格，「詣」誤「請」。元刻初印本「孫稱」擠作小字，「詣」字不誤。章：甲十一行本「請」作「詣」，空格作「蒙遜」二字；乙十一行本同；孔本同；熊校同。東里山人按：標點本「詣蒙孫」作「請□□」，今據元刻初印本並改「孙」爲「逊」。】</span>臣朝貢。<span class="jiazhu">將，卽亮翻。朝，直遙翻。</span></p>
<p class="em2 strong"><span class="yinwen">9</span>夏，四月，己卯朔，詔所在淫祠自蔣子文以下皆除之；其先賢及以勳德立祠者，不在此例。</p>
<p class="em2 strong"><span class="yinwen">10</span>吐谷渾王阿柴遣使降秦，<span class="jiazhu">使，疏吏翻。降，戶江翻。</span>秦王熾磐以阿柴爲征西大將軍、開府儀同三司、安州牧、白蘭王。<span class="jiazhu">秦蓋以吐谷渾之地爲安州。</span></p>
<p class="em2 strong"><span class="yinwen">11</span>六月，乙酉，魏主北巡至蟠羊山；<span class="jiazhu">蟠羊山在參合陂東。</span>秋，七月，西巡至河。</p>
<p class="em2 strong"><span class="yinwen">12</span>河西王蒙遜遣右衞將軍沮渠鄯善、建節將軍沮渠苟生帥衆七千伐秦。秦王熾磐遣征北將軍木弈干等帥步騎五千拒之，敗鄯善等于五澗，<span class="jiazhu">五澗在洪池嶺北。《水經註》：五澗水出姑臧城東而西，北流注馬城河。敗，補邁翻。</span>虜苟生，斬首二千而還。</p>
<p class="em2 strong"><span class="yinwen">13</span>初，帝以毒酒一甖<span class="jiazhu">甖，於耕翻，瓦器也。</span>授前琅邪郎中令張偉，使酖零陵王，偉歎曰：<span class="yinhao">「酖君以求生，不如死！」</span>乃於道自飲而卒。<span class="jiazhu">卒，子恤翻。</span>偉，卲之兄也。<span class="jiazhu">初，帝領揚州，辟卲爲僚屬。</span>太常褚秀之、侍中褚淡之，皆王之妃兄也，王每生男，帝輒令秀之兄弟方便殺之。<span class="jiazhu">方便者，隨宜處分，不令其事彰露也。</span>王自遜位，深慮禍及，與褚妃共處一室，<span class="jiazhu">處，昌呂翻。</span>自煑食於牀前，飲食所資，皆出褚妃，故宋人莫得伺其隙。<span class="jiazhu">伺，相吏翻。</span>九月，帝令淡之與兄右衞將軍叔度往視妃，妃出就別室相見。兵人踰垣而入，進藥於王。王不肯飲，曰：<span class="yinhao">「佛敎，自殺者不復得人身。」</span>兵人以被掩殺之。<span class="jiazhu">復，扶又翻。《考異》曰：《宋·本紀》，<span class="yinhao">「九月己丑，零陵王薨」</span>；《晉·本紀》，<span class="yinhao">「九月丁丑」</span>；據《長曆》，九月丙午朔，無己丑、丁丑，今不書日。</span>帝帥百官臨於朝堂三日。<span class="jiazhu">自是之後，禪讓之君，罕得全矣。帥，讀曰率。臨，力鴆翻。朝，直遙翻。</span></p>
<p class="em2 strong"><span class="yinwen">14</span>庚戌，魏主還宮。</p>
<p class="em2 strong"><span class="yinwen">15</span>冬，十月，己亥，詔以河西王蒙遜爲鎭軍大將軍、開府儀同三司、涼州刺史。</p>
<p class="em2 strong"><span class="yinwen">16</span>己亥，魏主如代。</p>
<p class="em2 strong"><span class="yinwen">17</span>十一月，辛亥，葬晉恭帝于沖平陵，帝帥百官瞻送。</p>
<p class="em2 strong"><span class="yinwen">18</span>十二月，丙申，魏主西巡，至雲中。</p>
<p class="em2 strong"><span class="yinwen">19</span>秦王熾磐遣征西將軍孔子等帥騎二萬擊契汗禿眞於羅川。<span class="jiazhu">契，欺訖翻。汗，音寒。</span></p>
<p class="em2 strong"><span class="yinwen">20</span>河西王蒙遜所署晉昌太守唐契據郡叛，蒙遜遣世子政德討之。契，瑤之子也。<span class="jiazhu">唐瑤見一百十一卷晉安帝隆安四年。</span></p>
<p class="em2 strong"><span class="yinwen">21</span>上之爲宋公也，謝瞻爲宋臺中書侍郎，其弟晦爲右衞將軍。時晦權遇已重，自彭城還都迎家，<span class="jiazhu">上爲宋公，建宋臺於彭城。</span>賓客輻湊，門巷塡咽。瞻在家驚駭，謂晦曰：<span class="yinhao">「汝名位未多，而人歸趣乃爾！<span class="jiazhu">趣，七喻翻。</span>吾家素以恬退爲業，不願干豫時事，交遊不過親朋。而汝遂勢傾朝野，<span class="jiazhu">朝，直遙翻。</span>此豈門戶之福邪！」</span>乃以籬隔門庭曰：<span class="yinhao">「吾不忍見此。」</span>及還彭城，言於宋公曰：<span class="yinhao">「臣本素士，父祖位不過二千石。<span class="jiazhu">瞻、晦，晉太常謝裒之玄孫，於謝安爲從孫，是其高曾與謝安同其所自出，但名位不及耳。</span>弟年始三十，志用凡近，榮冠臺府，<span class="jiazhu">冠，古玩翻。</span>位任顯密。福過災生，其應無遠，特乞降黜，以保衰門。」</span>前後屢陳之。晦或以朝廷密事語瞻，<span class="jiazhu">語，牛倨翻。</span>瞻故向親舊陳說，用爲戲笑，以絕其言。及上卽位，晦以佐命功，位任益重，瞻愈憂懼。是歲，瞻爲豫章太守，遇病不療。臨終，遺晦書曰：<span class="yinhao">「吾得啓體幸全，亦何所恨！<span class="jiazhu">遺，于季翻。曾子有疾，召門弟子曰：<span class="yinhao">「啓予足，啓予手。《詩》云『戰戰兢兢，如臨深淵，如屢薄冰，』而今而後，吾知免夫，小子！」</span>孔子曰：<span class="yinhao">「身體髮膚，受之父母，不敢毀傷。父母全而生之，子全而歸之。」</span></span>弟思自勉勵，爲國爲家。」</span><span class="jiazhu">居寵思危，謝瞻有焉。爲謝晦殺身亡家張本。爲，于僞翻。</span></p>
<p class="strong"><span class="section" id="title-5"><span data-head-description="" data-head-level="h4" data-head-title="永初三年">三年</span></span><span class="biaozhusup" data-rel="（壬戌、西元四二二年）"></span></p>
<p class="em2 strong"><span class="yinwen">1</span>春，正月，甲辰朔，魏主自雲中西巡，至屋竇城。<span class="jiazhu">據《北史》，屋竇城在薛林山東。</span></p>
<p class="em2 strong"><span class="yinwen">2</span>癸丑，以徐羨之爲司空、錄尙書事，刺史如故。江州刺史王弘爲衞將軍、開府儀同三司；中領軍謝晦爲領軍將軍兼散騎常侍，入直殿省，總統宿衞。<span class="jiazhu">散，悉亶翻。騎，奇寄翻。</span>徐羨之起自布衣，<span class="jiazhu">徐羨之爲桓脩撫軍中兵參軍，與帝同府，深相親結；及起義兵，益見親任。</span>又無術學，直以志力局度，一旦居廊廟，朝野推服，咸謂有宰臣之望。沈密寡言，不以憂喜見色；<span class="jiazhu">朝，直遙翻。沈，持林翻，見，賢遍翻。</span>頗工弈棋，觀戲，常若未解，<span class="jiazhu">解，戶買翻，曉也。</span>當世倍以此推之。傅亮、蔡廓常言：<span class="yinhao">「徐公曉萬事，安異同。」</span>嘗與傅亮、謝晦宴聚，亮、晦才學辯博，羨之風度詳整，時然後言。鄭鮮之歎曰：<span class="yinhao">「觀徐、傅言論，不復以學問爲長。」</span><span class="jiazhu">復，扶又翻。</span></p>
<p class="em2 strong"><span class="yinwen">3</span>秦征西將軍孔子等大破契汗禿眞，<span class="jiazhu">契，欺訖翻。汗，音寒。禿，吐谷翻。</span>獲男女二萬口，牛羊五十餘萬頭。禿眞帥騎數千西走，其別部樹奚帥戶五千降秦。<span class="jiazhu">帥，讀曰率。降，戶江翻。</span></p>
<p class="em2 strong"><span class="yinwen">4</span>二月，丁丑，詔分豫州淮以東爲南豫州，治歷陽，以彭城王義康爲刺史。<span class="jiazhu">義熙之初，帝欲開拓河南，綏定豫土，至九年，割揚州大江以西、大雷以北悉屬豫州。至是，以淮西之地爲北豫州，治汝南。沈約《志》，南豫州領歷陽、南譙、廬江、南汝陰、南梁、晉熙、弋陽、安豐、南汝南、新蔡、東郡、南潁、潁川、西汝陰、汝陽、陳留、南陳左郡、邊城左郡、光城左郡十九郡。按徐《志》及《永初郡國志》止領十三郡，蓋沈《志》有景平以後續置郡在其間也。</span>又分荊州十郡置湘州，治臨湘，<span class="jiazhu">晉安帝義熙十三年省湘州，今復置。臨湘，漢舊縣，唐爲潭州長沙縣。</span>以左衞將軍張卲爲刺史。</p>
<p class="em2 strong"><span class="yinwen">5</span>丙戌，魏主還宮。</p>
<p class="em2 strong"><span class="yinwen">6</span>三月，上不豫，太尉長沙王道憐、司空徐羨之、尙書僕射傅亮、領軍將軍謝晦、護軍將軍檀道濟並入侍醫藥。羣臣請祈禱神祇，上不許，唯使侍中謝方明以疾告宗廟而已。上性不信奇怪，微時多符瑞，及貴，史官審以所聞，上拒而不答。</p>
<p class="em2 strong">檀道濟出爲鎭北將軍、南兗州刺史，鎭廣陵，悉監淮南諸軍。<span class="jiazhu">晉成帝立南兗州，治京口，自此治廣陵，領廣陵、海陵、山陽、盱眙、秦郡、南沛等郡。監，工銜翻。</span></p>
<p class="em2 strong">皇太子多狎羣小，謝晦言於上曰：<span class="yinhao">「陛下春秋旣高，宜思存萬世，神器至重，不可使負荷非才。」</span><span class="jiazhu">晦發此言，已有廢昏立明之意。荷，下可翻，又音如字。</span>上曰：<span class="yinhao">「廬陵何如？」</span>晦曰：<span class="yinhao">「臣請觀焉。」</span>出造廬陵王義眞，<span class="jiazhu">造，七到翻。</span>義眞盛欲與談，晦不甚答。還曰：<span class="yinhao">「德輕於才，非人主也。」</span>丁未，出義眞爲都督南豫·豫·雍·司·秦·幷六州諸軍事、車騎將軍、開府儀同三司、南豫州刺史。<span class="jiazhu">爲晦等殺義眞張本。雍，於用翻。騎，奇寄翻。</span>是後，大州率加都督，多者或至五十州，不可復詳載矣。<span class="jiazhu">迄宋之季，境內惟二十二州。至梁武帝時，沿邊分置諸州，始有五十州。復，扶又翻。</span></p>
<p class="em2 strong"><span class="yinwen">7</span>帝疾瘳，<span class="jiazhu">瘳，丑留翻。</span>己未，大赦。</p>
<p class="em2 strong"><span class="yinwen">8</span>秦、雍流民南入梁州；庚申，遣使送絹萬匹，且漕荊、雍之穀以賑之。<span class="jiazhu">秦雍之雍，古雍州也，關中之地。荊雍之雍，晉末所置南雍州也，治襄陽。使，疏吏翻。賑，之忍翻。</span></p>
<p class="em2 strong"><span class="yinwen">9</span>刁逵之誅也，<span class="jiazhu">事見一百十三卷晉安帝元興三年。</span>其子彌亡命。辛酉，彌帥數十人入京口，<span class="jiazhu">帥，讀曰率。</span>太尉留府司馬陸仲元擊斬之。<span class="jiazhu">時長沙王道憐以太尉鎭京口，入侍醫藥，故有留府。</span></p>
<p class="em2 strong"><span class="yinwen">10</span>乙丑，魏河南王曜卒。</p>
<p class="em2 strong"><span class="yinwen">11</span>夏，四月，甲戌，魏立皇子燾爲太平王，拜相國，加大將軍；丕爲樂平王，彌爲安定王，範爲樂安王，健爲永昌王，崇爲建寧王，俊爲新興王。</p>
<p class="em2 strong"><span class="yinwen">12</span>乙亥，詔封仇池公楊盛爲武都王。</p>
<p class="em2 strong"><span class="yinwen">13</span>秦王熾磐以折衝將軍乞伏是辰爲西胡校尉，築列渾城於汁羅以鎭之。<span class="jiazhu">汁羅蓋卽羅川之地。</span></p>
<p class="em2 strong"><span class="yinwen">14</span>五月，帝疾甚，召太子誡之曰：<span class="yinhao">「檀道濟雖有幹略，而無遠志，非如兄韶有難御之氣也。徐羨之、傅亮，當無異圖。謝晦數從征伐，頗識機變，若有同異，必此人也。」</span><span class="jiazhu">帝固有疑晦之心矣。數，所角翻。</span>又爲手詔曰：<span class="yinhao">「後世若有幼主，朝事一委宰相，母后不煩臨朝。」</span><span class="jiazhu">朝，直遙翻。</span>司空徐羨之、中書令傅亮、領軍將軍謝晦、鎭北將軍檀道濟同被顧命。癸亥，帝殂於西殿。<span class="jiazhu">年六十。自是以後，南北朝之君沒皆稱殂。被，皮義翻。顧，音古。</span>帝清簡寡欲，嚴整有法度，被服居處，儉於布素，遊宴甚稀，嬪御至少。<span class="jiazhu">處，昌呂翻。少，詩沼翻。</span>嘗得後秦高祖從女，<span class="jiazhu">後秦王興，廟號高祖。從，才用翻。</span>有盛寵，頗以廢事；謝晦微諫，卽時遣出。財帛皆在外府，內無私藏。<span class="jiazhu">藏，徂浪翻。</span>嶺南嘗獻入筒細布，一端八丈，帝惡其精麗勞人，<span class="jiazhu">揚雄《蜀都賦》曰：布則蜘蛛作絲，不可見風；筩中黃潤，一端數金。言其細也。惡，烏路翻。</span>卽付有司彈太守，<span class="jiazhu">彈，徒丹翻。</span>以布還之，幷制嶺南禁作此布。公主出適，遣送不過二十萬，無錦繡之物。內外奉禁，莫敢爲侈靡。</p>
<p class="em2 strong">太子卽皇帝位，年十七，大赦，尊皇太后曰太皇太后，立妃司馬氏爲皇后。后，晉恭帝女海鹽公主也。</p>
<p class="em2 strong"><span class="yinwen">15</span>魏主服寒食散，頻年藥發，災異屢見，<span class="jiazhu">見，賢遍翻。</span>頗以自憂。遣中使密問白馬公崔浩曰：<span class="jiazhu">使，疏吏翻。</span><span class="yinhao">「屬者日食趙、代之分。<span class="jiazhu">屬者，猶言比者、近者。屬，之欲翻。分，扶問翻。</span>朕疾彌年不愈，恐一旦不諱，諸子並少，<span class="jiazhu">少，詩照翻。</span>將若之何？其爲我思身後之計！」</span><span class="jiazhu">爲，于僞翻。</span>浩曰：<span class="yinhao">「陛下春秋富盛，行就平愈；必不得已，請陳瞽言。自聖代龍興，不崇儲貳，是以永興之始，社稷幾危。<span class="jiazhu">事見一百十五卷晉安帝義熙五年。幾，居希翻，又音祁。</span>今宜早建東宮，選賢公卿以爲師傅，左右信臣以爲賓友；入總萬機，出撫戎政。如此，則陛下可以優遊無爲，頤神養壽。萬歲之後，國有成主，民有所歸，姦宄息望，禍無自生矣。皇子燾年將周星，<span class="jiazhu">歲星十二年一周天。</span>明叡溫和，立子以長，禮之大經，若必待成人然後擇之，倒錯天倫，則召亂之道也。」</span><span class="jiazhu">倒錯，謂廢長立少。長，知兩翻；下同。</span>魏主復以問南平公長孫嵩。<span class="jiazhu">復，扶又翻。</span>對曰：<span class="yinhao">「立長則順，置賢則人服；燾長且賢，天所命也。」</span>帝從之，立太平王燾爲皇太子，使之居正殿臨朝，爲國副主。<span class="jiazhu">朝，直遙翻。</span>以長孫嵩及山陽公奚斤、<span class="jiazhu">魏收《官氏志》：後魏獻帝弟爲達奚氏，孝文改爲奚氏。</span>北新公安同爲左輔，坐東廂，西面；崔浩與太尉穆觀、散騎常侍代人丘堆爲右弼，<span class="jiazhu">後魏孝文以獻帝第五兄敦丘氏爲丘氏。</span>坐西廂，東面；百官總己以聽焉。<span class="jiazhu">坐東廂者西面，坐西廂者東面，皆朝拱皇太子。</span>帝避居西宮，時隱而窺之，<span class="jiazhu">自隱蔽其身而窺之也。</span>聽其決斷，<span class="jiazhu">斷，丁亂翻。</span>大悅，謂侍臣曰：<span class="yinhao">「嵩宿德舊臣，歷事四世，功存社稷；<span class="jiazhu">嵩事昭成帝及道武帝、明元帝及太子燾爲四世。</span>斤辯捷智謀，名聞遐邇；<span class="jiazhu">聞，音問。</span>同曉解俗情，明練於事；觀達於政要，識吾旨趣；浩博聞強識，精察天人；堆雖無大用，然在公專謹。以此六人輔相太子，吾與汝曹巡行四境，伐叛柔服，足以得志於天下矣。」</span><span class="jiazhu">解，胡買翻。行，下孟翻。</span></p>
<p class="em2 strong">嵩實姓拔拔，斤姓達奚，觀姓丘穆陵，堆姓丘敦。是時，魏之羣臣出於代北者，姓多重複，及高祖遷洛，始皆改之。舊史惡<span class="jiaozhusup">【章：甲十六行本「惡」作「患」；乙十一行本同；孔本同；張校同。】</span>其煩雜難知，故皆從後姓以就簡易，今從之。</p>
<p class="em2 strong">魏主又以典東西部劉絜、門下奏事代人古弼、<span class="jiazhu">重，直龍翻。惡，烏路翻。易，以豉翻。道武天賜四年，置侍官，侍直左右，出納詔命。《魏書·官氏志》：內入諸姓，吐奚氏爲古氏。</span>直郎徒河盧魯元<span class="jiazhu">拓跋與慕容、段氏同出鮮卑，其後強盛，謂東種爲徒河。《官氏志》：內入諸姓，吐伏盧氏爲盧氏。</span>忠謹恭勤，使之給侍東宮，分典機要，宣納辭令。太子聰明，有大度；羣臣時奏所疑，帝曰：<span class="yinhao">「此非我所知，當決之汝曹國主也。」</span></p>
<p class="em2 strong"><span class="yinwen">16</span>六月，壬申，以尙書僕射傅亮爲中書監、尙書令，以領軍將軍謝晦領中書令，侍中謝方明爲丹楊尹。方明善治郡，<span class="jiazhu">治，直之翻。</span>所至有能名；承代前人，不易其政，必宜改者，則以漸移變，使無迹可尋。</p>
<p class="em2 strong"><span class="yinwen">17</span>戊子，長沙景王道憐卒。</p>
<p class="em2 strong"><span class="yinwen">18</span>魏建義將軍刁雍寇青州，州兵擊破之。雍收散卒，走保大鄕山。<span class="jiazhu">魏收《地形志》：濟陰郡乘氏縣有大鄕城。雍，於容翻。</span></p>
<p class="em2 strong"><span class="yinwen">19</span>秋，七月，己酉，葬武皇帝于初寧陵，<span class="jiazhu">陵在丹陽建康縣蔣山。</span>廟號高祖。</p>
<p class="em2 strong"><span class="yinwen">20</span>河西王蒙遜遣前將軍沮渠成都帥衆一萬，耀兵嶺南，遂屯五澗。<span class="jiazhu">蓋耀兵於洪池嶺南，而還屯五澗也。沮，子余翻。帥，讀曰率，下同。</span>九月，秦王熾磐遣征北將軍出連虔等帥騎六千擊之。</p>
<p class="em2 strong"><span class="yinwen">21</span>初，魏主聞高祖克長安，<span class="jiazhu">見上卷晉安帝義熙十三年。</span>大懼，遣使請和，自是每歲交聘不絕。及高祖殂，殿中將軍沈範等奉使在魏，<span class="jiazhu">晉置二衞，仍置殿中將軍。使，疏吏翻；下同。</span>還，及河，魏主遣人追執之，議發兵取洛陽、虎牢、滑臺。崔浩諫曰：<span class="yinhao">「陛下不以劉裕欻起，納其使貢，<span class="jiazhu">欻，許勿翻。</span>裕亦敬事陛下。不幸今死，遽乘喪伐之，雖得之不足爲美。且國家今日亦未能一舉取江南也，而徒有伐喪之名，<span class="jiazhu">禮不伐喪。</span>竊爲陛下不取。<span class="jiazhu">爲，于僞翻。</span>臣謂宜遣人弔祭，存其孤弱，恤其凶災，使義聲布於天下，則江南不攻自服矣。況裕新死，黨與未離，兵臨其境，必相帥拒戰，<span class="jiazhu">帥，讀曰率。</span>功不可必。不如緩之，待其強臣爭權，變難必起，<span class="jiazhu">難，乃旦翻。</span>然後命將出師，可以兵不疲勞，坐收淮北也。」</span><span class="jiazhu">將，卽亮翻。</span>魏主曰：<span class="yinhao">「劉裕乘姚興之死而滅之，<span class="jiazhu">事見一百十七卷晉安帝義熙十二年及上卷義熙十三年。</span>今我乘裕喪而伐之，何爲不可？」</span>浩曰：<span class="yinhao">「不然。姚興死，諸子交爭，故裕乘舋伐之。今江南無舋，不可比也。」</span><span class="jiazhu">舋，與釁同，許覲翻。</span>魏主不從，假司空奚斤節，加晉兵大將軍、行揚州刺史，使督宋兵將軍·交州刺史周幾、<span class="jiazhu">後魏孝文以獻帝次兄普氏之後爲周氏。</span>吳兵將軍·廣州刺史公孫表同入寇。<span class="jiazhu">晉兵、宋兵、吳兵、鄭兵、楚兵等將軍，皆魏所置。</span></p>
<p class="em2 strong"><span class="yinwen">22</span>乙巳，魏主如灅南宮，遂如廣甯。<span class="jiazhu">晉愍帝建興元年，猗盧築新平城於灅北，其後築宮於灅南。酈道元曰：廣甯去平城五十里。廣甯縣，漢屬上谷郡，晉太康中立爲郡。灅，力水翻。</span></p>
<p class="em2 strong"><span class="yinwen">23</span>辛亥，魏人築平城外郭，周圍三十二里。</p>
<p class="em2 strong"><span class="yinwen">24</span>魏主如喬山。<span class="jiazhu">《五代志》：喬山在涿郡懷戎縣。劉昫曰：唐嬀州懷戎縣，後漢上谷之潘縣也。</span>遂東如幽州；冬，十月，甲戌，還宮。</p>
<p class="em2 strong"><span class="yinwen">25</span>魏軍將發，公卿集議於監國之前，<span class="jiazhu">監，工銜翻。</span>以先攻城與先略地。奚斤欲先攻城，崔浩曰：<span class="yinhao">「南人長於守城。昔苻氏攻襄陽，經年不拔。<span class="jiazhu">事見一百四卷晉孝武太元三年、四年。</span>今以大兵坐攻小城，若不時克，挫傷軍勢，敵得徐嚴而來，我怠彼銳，此危道也。不如分軍略地，至淮爲限，列置守宰，收斂租穀，則洛陽、滑臺、虎牢更在軍北，絕望南救，必沿河東走；不則爲囿中之物，<span class="jiazhu">不，讀曰否。</span>何憂其不獲也！」</span>公孫表固請攻城，魏主從之。</p>
<p class="em2 strong">於是奚斤等帥步騎二萬，<span class="jiazhu">帥，讀曰率。騎，奇寄翻。</span>濟河，營於滑臺之東。時司州刺史毛德祖戍虎牢，東郡太守王景度告急於德祖，<span class="jiazhu">王景度以東郡太守戍滑臺。</span>德祖遣司馬翟廣等將步騎三千救之。<span class="jiazhu">翟，萇伯翻。將，卽亮翻；下同。</span></p>
<p class="em2 strong">先是，司馬楚之聚衆在陳留之境，聞魏兵濟河，遣使迎降。<span class="jiazhu">先，悉薦翻。使，疏吏翻。降，戶江翻。</span>魏以楚之爲征南將軍、荊州刺史，使侵擾北境。<span class="jiazhu">此謂宋之北境。</span>德祖遣長社令王法政將五百人戍邵陵，<span class="jiazhu">邵陵縣，漢屬汝南郡，晉以後屬潁川郡。杜佑曰：蔡州郾陵縣有古召陵城。</span>將軍劉憐將二百騎戍雍丘以備之。楚之引兵襲憐，不克。會臺送軍資，憐出迎之，酸棗民王玉馳以告魏。<span class="jiazhu">酸棗縣自漢以來屬陳留郡，唐屬滑州。</span>丁酉，魏尙書滑稽引兵襲倉垣，<span class="jiazhu">康曰：滑，戶八切，姓也，本滑伯國，姬姓，其後因國爲氏。漢有詹事滑典。</span>兵吏悉踰城走，陳留太守馮翊嚴稜詣斤降。魏以王玉爲陳留太守，給兵守倉垣。<span class="jiazhu">魏收《地形志》：陳留郡治浚儀縣，有倉垣城。</span></p>
<p class="em2 strong">奚斤等攻滑臺，不拔，求益兵，魏主怒，切責之。壬辰，自將諸國兵五萬餘人南出天關，踰恆嶺，<span class="jiazhu">此卽晉孝武太元二十一年燕主垂襲魏平城之路，魏主珪旣平中山，自望都鐵關鑿恆嶺至代五百餘里。將，卽亮翻；下同。</span>爲斤等聲援。</p>
<p class="em2 strong"><span class="yinwen">26</span>秦出連虔與河西沮渠成都戰，禽之。<span class="jiazhu">沮渠成都時屯五澗。</span></p>
<p class="em2 strong"><span class="yinwen">27</span>十一月，魏太子燾將兵出屯塞上，<span class="jiazhu">魏主南援攻河南之兵，故太子屯塞上以備柔然。</span>使安定王彌與安同居守。<span class="jiazhu">守，式又翻。</span></p>
<p class="em2 strong">庚戌，奚斤等急攻滑臺，拔之。王景度出走；景度司馬陽瓚爲魏所執，不降而死。<span class="jiazhu">瓚，藏旱翻。降，戶江翻。</span>魏主以成皋侯苟兒爲兗州刺史，鎭滑臺。<span class="jiazhu">《魏書·官氏志》：內入諸姓，若干氏爲苟氏。</span></p>
<p class="em2 strong">斤等進擊翟廣等於土樓，破之，<span class="jiazhu">土樓在虎牢東。《九域志》，澶州臨河縣有土樓鎭。</span>乘勝進逼虎牢；毛德祖與戰，屢破之。魏主別遣黑矟將軍于栗磾將三千人屯河陽，謀取金墉，<span class="jiazhu">矟，色角翻。磾，丁奚翻。</span>德祖遣振威將軍竇晃等緣河拒之。十二月，丙戌，魏主至冀州，遣楚兵將軍、徐州刺史叔孫建將兵自平原濟河，徇青、兗。豫州刺史劉粹遣治中高道瑾將步騎五百據項城，<span class="jiazhu">宋豫州領汝南、新蔡、譙、梁、陳、南頓、潁川、汝陽、汝陰、陳留等郡。</span>徐州刺史王仲德將兵屯湖陸。<span class="jiazhu">徐州領彭城、沛、下邳、蘭陵、東海、東莞、東安、琅邪、淮陽、陽平、濟陰、北濟陰、鍾離、馬頭等郡。</span>于栗磾濟河，與奚斤幷力攻竇晃等，破之。</p>
<p class="em2 strong">魏主遣中領軍代人娥清、期思侯柔然閭大肥將兵七千人會周幾、叔孫建南渡河，軍于碻磝，<span class="jiazhu">碻磝城臨河津，後魏爲濟州治所。《水經註》曰：城卽故茌平縣也。</span>癸未，兗州刺史徐琰棄尹卯南走。<span class="jiazhu">《水經》：濟水自須昌縣西北逕漁山東，又北過穀城縣西。《註》云：濟水側岸有尹卯壘，南去漁山四十餘里。是穀城縣界故春秋之小穀城也。</span>於是泰山、高平、金鄕等郡皆沒於魏。<span class="jiazhu">金鄕縣，漢屬山陽，晉屬高平，蓋晉末分置郡也。</span>叔孫建等東入青州，司馬愛之、季之先聚衆於濟東，皆降於魏，<span class="jiazhu">濟水之東則青州界。濟，子禮翻。</span></p>
<p class="em2 strong">戊子，魏兵逼虎牢。青州刺史東莞竺夔鎭東陽城，<span class="jiazhu">青州自曹嶷以來治廣固。武帝克慕容超，夷其城，青州遷治東陽城，在廣縣西南。宋白曰：今青州治益都縣，州東城卽東陽城。晉武帝太康初，分琅邪立東莞郡。青州領齊、濟南、高密、樂安、平昌、北海、東萊、太原、長廣等郡。莞，音官。</span>遣使告急。<span class="jiazhu">使，疏吏翻。</span>己丑，詔南兗州刺史檀道濟監征討諸軍事，<span class="jiazhu">監，工銜翻。</span>與王仲德共救之。廬陵王義眞遣龍驤將軍沈叔貍將三千人就劉粹，量宜赴援。<span class="jiazhu">義眞時鎭壽陽，劉粹時鎭懸瓠。驤，思將翻。量，音良。</span></p>
<p class="em2 strong"><span class="yinwen">28</span>秦王熾磐徵秦州牧曇達爲左丞相、征東大將軍。<span class="jiazhu">曇，徒含翻。</span></p>
<h5><span class="section" id="title-6"><span data-head-description="" data-head-level="h3" data-head-title="營陽王">營陽王</span></span></h5>
<p><span class="jiazhu">諱義符，小字車兵，武帝長子也。《考異》曰：《宋·本紀》，高氏《小史》皆作<span class="yinhao">「滎陽」</span>；《臧后》、《謝晦》、《蔡廓傳》作<span class="yinhao">「營陽」</span>。營陽，南方郡名也，今從之。</span></p>
<p class="strong"><span class="section" id="title-7"><span data-head-description="" data-head-level="h4" data-head-title="景平元年">景平元年</span></span><span class="biaozhusup" data-rel="（癸亥、西元四二三年）"></span></p>
<p class="em2 strong"><span class="yinwen">1</span>春，正月，己亥朔，大赦，改元。</p>
<p class="em2 strong"><span class="yinwen">2</span>辛丑，帝祀南郊。</p>
<p class="em2 strong"><span class="yinwen">3</span>魏于栗磾攻金墉，癸卯，河南太守王涓之棄城走。魏主以栗磾爲豫州刺史，鎭洛陽。<span class="jiazhu">磾，丁奚翻。</span></p>
<p class="em2 strong"><span class="yinwen">4</span>魏主南巡恆嶽，<span class="jiazhu">恆，戶登翻。</span>丙辰，至鄴。<span class="jiazhu">去年十二月已書魏主至冀州，今又書南巡恆嶽，必有一誤。</span></p>
<p class="em2 strong"><span class="yinwen">5</span>己未，詔徵豫章太守蔡廓爲吏部尙書，<span class="jiazhu">自晉以來，謂吏部尙書爲大尙書，以其在諸曹之右，且其權任要重也。</span>廓謂傅亮曰：<span class="yinhao">「選事若悉以見付，不論；<span class="jiazhu">不論者，不復置議論於辭受之際也。</span>不然，不能拜也。」</span>亮以語錄事尙書徐羨之，<span class="jiazhu">語，牛倨翻。<span class="yinhao">「錄事尙書」</span>當作<span class="yinhao">「錄尙書事。」</span></span>羨之曰：<span class="yinhao">「黃、散以下悉以委蔡，吾徒不復措懷；<span class="jiazhu">黃、散，謂黃門侍郎及散騎常侍、侍郎也。復，扶又翻。</span>自此以上，故宜共參同異。」</span>廓曰：<span class="yinhao">「我不能爲徐干木署紙尾！」</span><span class="jiazhu">爲，于僞翻。</span>遂不拜。干木，羨之小字也。選案黃紙，錄尙書與吏部尙書連名，<span class="jiazhu">選案，選曹文案也。洪邁曰：葉石林言制敕用黃紙始高宗時，非也。晉恭帝時，王韶之遷黃門侍郎，凡諸詔黃，皆其辭也。則東晉時已用黃紙寫詔矣。又，宋明帝時，吏部尙書褚淵就赭圻行選，是役也，皆先戰授位，版檄不供，由是有黃紙札。則宋世就軍補官賞功，又多用黃紙矣。又，徐羨之召蔡廓爲吏部尙書，廓曰：<span class="yinhao">「我不能爲徐干木署紙尾，」</span>則是宋世以黃紙爲案矣。至齊世，立左、右丞書案之制：曰白案，則右丞書名在上，左丞次書；黃案，則左丞上書，右丞下書。雖世遠莫知何者之爲黃案，何者之爲白案，所可知者，其紙已分黃、白二色決矣。至東昏時，閹人以紙包裹魚肉還家，並是五省黃案。然則文書之用黃紙，其來已久。高宗時，凡謄寫詔制以下州縣始皆用黃紙耳；槪言詔書用黃紙始於高宗，不審也。選，須絹翻。</span>故廓云然。</p>
<p class="margin2">沈約論曰：蔡廓固辭銓衡，恥爲志屈；豈不知選、錄同體，義無偏斷乎！<span class="jiazhu">吏部典選；錄尙書兼錄諸曹尙書事。斷，丁亂翻。</span>良以主闇時難，不欲居通塞之任。<span class="jiazhu">銓衡之任，得其人則賢路通，不得其人則賢路塞。塞，悉則翻。</span>遠矣哉！</p>
<p class="em2 strong"><span class="yinwen">6</span>庚申，檀道濟軍于彭城。</p>
<p class="em2 strong">魏叔孫建入臨淄，所向城邑皆潰。<span class="jiazhu">《考異》曰：《索虜傳》云：<span class="yinhao">「虜又遣楚兵將軍·徐州刺史·安平公涉歸幡能健、越兵將軍·青州刺史·臨淄侯薛道千、陳兵將軍·淮州刺史壽張子張模東擊青州，所向城邑皆奔走。」</span>《本紀》亦云<span class="yinhao">「安平公涉歸寇青州」</span>。按《後魏書》無涉歸等姓名，蓋皆胡中舊名，卽叔孫建等也。</span>竺夔聚民保東陽城，其不入城者，使各依據山險，芟夷禾稼，<span class="jiazhu">芟，所銜翻。</span>魏軍至，無所得食。濟南太守垣苗帥衆依夔。<span class="jiazhu">垣苗棄歷城依夔。濟，子禮翻。帥，讀曰率；下同。</span></p>
<p class="em2 strong">刁雍見魏主於鄴，魏主曰：<span class="yinhao">「叔孫建等入青州，民皆藏避，攻城不下。彼素服卿威信，<span class="jiazhu">雍先聚兵河、濟之間。雍，於容翻。</span>今遣卿助之。」</span>乃以雍爲青州刺史，給雍騎，使行募兵以取青州。魏兵濟河向青州者凡六萬騎，<span class="jiazhu">騎，奇寄翻。</span>刁雍募兵得五千人，撫慰士民，皆送租供軍。</p>
<p class="em2 strong"><span class="yinwen">7</span>柔然寇魏邊。二月，戊辰，魏築長城，自赤城西至五原，延袤二千餘里，<span class="jiazhu">袤，音茂。</span>備置戍卒，以備柔然。</p>
<p class="em2 strong"><span class="yinwen">8</span>丁丑，太皇太后蕭氏殂。</p>
<p class="em2 strong"><span class="yinwen">9</span>河西王蒙遜及吐谷渾王阿柴皆遣使入貢。<span class="jiazhu">使，疏吏翻。</span>庚辰，詔以蒙遜爲都督涼·秦·河·沙四州諸軍事、驃騎大將軍、涼州牧、河西王；以阿柴爲督塞表諸軍事、安西將軍、沙州刺史、澆河公。<span class="jiazhu">吐谷渾據塞外沙漒之地，故令督塞表諸軍事。澆，堅堯翻。</span></p>
<p class="em2 strong"><span class="yinwen">10</span>三月，壬子，葬孝懿皇后于興寧陵。<span class="jiazhu">興寧陵在晉陵丹徒縣諫壁里雩山。</span></p>
<p class="em2 strong"><span class="yinwen">11</span>魏奚斤、公孫表等共攻虎牢，魏主自鄴遣兵助之。毛德祖於城內穴地入七丈，分爲六道，出魏圍外；募敢死之士四百人，使參軍范道基等帥之，從穴中出，掩襲其後。魏軍驚擾，斬首數百級，焚其攻具而還。<span class="jiazhu">還，從宣翻；又如字。</span>魏兵雖退散，隨復更合，<span class="jiazhu">復，扶又翻；下復嬰、未復、復作、復戰同。</span>攻之益急。</p>
<p class="em2 strong">奚斤自虎牢將步騎三千攻潁川太守李元德等於許昌，元德等敗走。魏以潁川人庾龍爲潁川太守，戍許昌。</p>
<p class="em2 strong">毛德祖出兵與公孫表大戰，從朝至晡，殺魏兵數百。會奚斤自許昌還，合擊德祖，大破之，亡甲士千餘人，復嬰城自守。</p>
<p class="em2 strong">魏主又遣萬餘人從白沙渡河，屯濮陽南。<span class="jiazhu">濮陽對岸則頓丘之境，白沙當在今澶州之界。</span></p>
<p class="em2 strong">朝議以項城去魏不遠，<span class="jiazhu">朝，直遙翻；下同。</span>非輕軍所抗，使劉粹召高道瑾還壽陽；若沈叔貍已進，亦宜且追。<span class="jiaozhusup">【張：「追」作「退」。】</span>粹奏：<span class="yinhao">「虜攻虎牢，未復南向，若遽攝軍捨項城，則淮西諸郡無所憑依；沈叔貍已頓肥口，<span class="jiazhu">肥口，肥水入淮之口。</span>又不宜遽退。」</span>時李元德帥散卒二百至項，劉粹使助高道瑾戍守，請宥其奔敗之罪，朝議並許之。</p>
<p class="em2 strong">乙巳，魏主畋於韓陵山，<span class="jiazhu">魏郡鄴縣有韓陵山。</span>遂如汲郡，至枋頭。</p>
<p class="em2 strong">初，毛德祖在北，<span class="jiazhu">毛德祖本滎陽人。武帝未取關、洛，德祖自北來歸。</span>與公孫表有舊。表有權略，德祖患之，乃與交通音問；密遣人說奚斤，云表與之連謀。每答表書，多所治定；<span class="jiazhu">此曹操間韓、馬之智也。說，輸芮翻。治，直之翻。</span>表以書示斤，斤疑之，以告魏主。先是，表與太史令王亮少同營署，好輕侮亮；亮奏<span class="yinhao">「表置軍虎牢東，不得便地，故令賊不時滅。」</span>魏主素好術數，以爲然，積前後忿，使人夜就帳中縊殺之。<span class="jiazhu">先，悉薦翻。少，詩照翻。好，呼到翻。</span></p>
<p class="em2 strong">乙卯，魏主濟自靈昌津，<span class="jiazhu">靈昌津，古延津也；石勒襲劉曜，塗出於此，以河冰爲神靈之助，改曰靈昌津。</span>遂如東郡、陳留。</p>
<p class="em2 strong">叔孫建將三萬騎逼東陽城，城中文武纔一千五百人，竺夔、垣苗悉力固守，時出奇兵擊魏，破之。魏步騎繞城列陳十餘里，大治攻具；夔作四重塹，魏人塡其三重，爲橦車以攻城，<span class="jiazhu">陳，讀曰陣。重，直龍翻。治，直之翻。橦，與撞同，傳江翻，擣也。</span>夔遣人從地道中出，以大麻絚挽之令折。<span class="jiazhu">絚，居曾翻，大索也，又居鄧翻。折，而設翻。</span>魏人復作長圍，進攻逾急。歷時浸久，城轉墮壞，<span class="jiazhu">墮，讀曰隳；下墮其同。</span>戰士多死傷，餘衆困乏，旦暮且陷。檀道濟至彭城，以司、青二州並急，而所領兵少，<span class="jiazhu">少，詩沼翻。</span>不足分赴；青州道近，竺夔兵弱，乃與王仲德兼行先救之。</p>
<p class="em2 strong">甲子，劉粹遣李元德襲許昌，斬庾龍。元德因留綏撫，幷上租糧。<span class="jiazhu">上，時掌翻。</span></p>
<p class="em2 strong">魏主至盟津。于栗磾造浮橋於冶阪津。<span class="jiazhu">郭緣生《述征記》曰：踐土，今冶阪城是。《水經註》：河陽縣故城在冶阪西北。《魏土地記》云：冶阪城，舊名漢祖渡，城險固，南臨孟津，在洛陽西北四十二里。盟，讀曰孟。</span>乙丑，魏主引兵北濟，西如河內。娥清、周幾、閭大肥徇地至湖陸、高平，民屯聚而射之。<span class="jiazhu">射，而亦翻。</span>清等盡攻破高平諸縣，滅數千家，虜掠萬餘口；兗州刺史鄭順之戍湖陸，以兵少不敢出。</p>
<p class="em2 strong">魏主又遣幷州刺史伊樓拔助奚斤攻虎牢；<span class="jiazhu">伊婁，虜複姓。樓，與婁同。</span>毛德祖隨方抗拒，頗殺魏兵，而將士稍零落。</p>
<p class="em2 strong">夏，四月，丁卯，魏主如成皋，絕虎牢汲河之路。<span class="jiazhu">《北史》：虎牢乏水，城內懸綆汲河。魏主令連艦上施轒轀，絕其汲路。</span>停三日，自督衆攻城，竟不能下，遂如洛陽觀《石經》。<span class="jiazhu">《石經》，後漢蔡邕所書者，註詳見五十七卷漢靈帝熹平四年。</span>遣使祀嵩高。<span class="jiazhu">使，疏吏翻。</span></p>
<p class="em2 strong">叔孫建攻東陽，墮其北城三十許步；<span class="jiazhu">墮，讀曰隳。</span>刁雍請速入，建不許，遂不克。及聞檀道濟等將至，雍又謂建曰：<span class="yinhao">「賊畏官軍突騎，以鎖連車爲函陳。<span class="jiazhu">函陳，方陳也。陳，讀曰陣。</span>大峴已南，處處狹隘，車不得方軌，雍請將所募兵五千據險以邀之，破之必矣。」</span><span class="jiazhu">將，卽亮翻。</span>時天暑，魏軍多疫。建曰：<span class="yinhao">「兵人疫病過半，若相持不休，兵自死盡，何須復戰！今全軍而返，計之上也。」</span>己巳，道濟軍于臨朐。<span class="jiazhu">朐，音劬。《考異》曰：裴子野《宋略》作<span class="yinhao">「乙巳」</span>。按《長曆》，是月丁卯朔，無乙巳，必己巳也。</span>壬申，建等燒營及器械而遁；道濟至東陽，糧盡，不能追。竺夔以東陽城壞，不可守，移鎭不其城。<span class="jiazhu">不其縣，前漢屬琅邪郡，後漢屬東萊郡，晉屬長廣郡。如淳曰：其，音基。賢曰：不其故城，在今萊州卽墨縣西南。</span></p>
<p class="em2 strong">叔孫建自東陽趨滑臺，<span class="jiazhu">趨，七喻翻。</span>道濟分遣王仲德向尹卯。道濟停軍湖陸，仲德未至尹卯，聞魏兵已遠，還就道濟。刁雍遂留鎭尹卯，招集譙、梁、彭、沛民五千餘家，置二十七營以領之。</p>
<p class="em2 strong"><span class="yinwen">12</span>蠻王梅安帥渠帥數十人入貢于魏。<span class="jiazhu">帥渠帥，上讀曰率，下所類翻。</span>初，諸蠻本居江、淮之間，其後種落滋蔓，<span class="jiazhu">種，章勇翻。蔓，音萬。</span>布於數州，東連壽春，西通巴、蜀，北接汝、潁，往往有之。在魏世不甚爲患；及晉，稍益繁昌，漸爲寇暴。及劉、石亂中原，諸蠻無所忌憚，漸復北徙，伊闕以南，滿於山谷矣。<span class="jiazhu">據史，此諸蠻乃盤瓠之後也。復，扶又翻。</span></p>
<p class="em2 strong"><span class="yinwen">13</span>河西世子政德攻晉昌，克之。唐契及弟和、甥李寶同奔伊吾，<span class="jiazhu">唐契以晉昌叛河西，見武帝永初二年。</span>招集遺民，歸附者至二千餘家，臣於柔然；柔然以契爲伊吾王。</p>
<p class="em2 strong"><span class="yinwen">14</span>秦王熾磐謂其羣臣曰：<span class="yinhao">「今宋雖奄有江南，夏人雄據關中，皆不足與也。獨魏主奕世英武，賢能爲用，且讖云，『恆代之北當有眞人』，吾將舉國而事之。」</span><span class="jiazhu">讖，楚譖翻。</span>乃遣尙書郎莫者阿胡等入見于魏，<span class="jiazhu">見，賢遍翻。</span>貢黃金二百斤，幷陳伐夏方略。</p>
<p class="em2 strong"><span class="yinwen">15</span>閏月，丁未，魏主如河內，登太行，至高都，<span class="jiazhu">高都縣自漢以來屬上黨郡。劉昫曰：唐澤州晉城縣，漢高都縣地。行，戶剛翻。</span></p>
<p class="em2 strong">叔孫建自滑臺西就奚斤，共攻虎牢。虎牢被圍二百日，<span class="jiazhu">被，皮義翻。</span>無日不戰，勁兵戰死殆盡，而魏增兵轉多。魏人毀其外城，毛德祖於其內更築三重城以拒之，魏人又毀其二重。德祖唯保一城，晝夜相拒，將士眼皆生創；<span class="jiazhu">重，直龍翻。人夜不得睡，則眼眊燥，以手揩之則生創。創，初良翻；下同。</span>德祖撫之以恩，終無離心。時檀道濟軍湖陸，劉粹軍項城，沈叔貍軍高橋，皆畏魏兵強，不敢進。丁巳，魏人作地道以洩虎牢城中井，井深四十丈，<span class="jiazhu">深，式禁翻。</span>山勢峻峭，不可得防；城中人馬渴乏，被創者不復出血，重以飢疫。<span class="jiazhu">被，皮義翻。復，扶又翻。重，直用翻。</span>魏仍急攻之，己未，城陷；將士欲扶德祖出走，德祖曰：<span class="yinhao">「我誓與此城俱斃，義不使城亡而身存也！」</span>魏主命將士：<span class="yinhao">「得德祖者，必生致之。」</span>將軍代人豆代田執德祖以獻。<span class="jiazhu">豆，姓也。《漢書》有校尉豆如意。</span>將佐在城中者，皆爲魏所虜，唯參軍范<span class="jiaozhusup">【嚴：「范」改「沈」。】</span>道基將二百人突圍南還。<span class="jiazhu">將，卽亮翻。</span>魏士卒疫死者什二三。</p>
<p class="em2 strong">奚斤等悉定司、兗、豫諸郡縣，置守宰以撫之。<span class="jiazhu">是時司州之地盡入於魏。兗州之地自湖陸以南，豫州之地自項城以南，皆爲宋守，魏未能悉定諸郡縣也。</span>魏主命周幾鎭河南，河南人安之。</p>
<p class="em2 strong">徐羨之、傅亮、謝晦以亡失境土，上表自劾；<span class="jiazhu">劾，戶槪翻，又戶得翻。</span>詔勿問。</p>
<p class="em2 strong"><span class="yinwen">16</span>徐羨之兄子吳郡太守珮之頗豫政事，與侍中王韶之、程道惠、中書舍人邢安泰、潘盛結爲黨友。時謝晦久病，不堪見客。珮之等疑其詐疾，有異圖，乃稱羨之意以告傅亮，欲令亮作詔誅之。<span class="jiazhu">亮時進中書監，中書掌詔命。</span>亮曰：<span class="yinhao">「我等三人同受顧命，豈可自相誅戮！諸君果行此事，亮當角巾步出掖門耳。」</span><span class="jiazhu">宮門正南門曰端門，左右二門謂之左掖門、右掖門。</span>珮之等乃止。</p>
<p class="em2 strong"><span class="yinwen">17</span>五月，魏主還平城。<span class="jiazhu">《考異》曰：《後魏·帝紀》：<span class="yinhao">「五月庚寅，還次鴈門」</span>，<span class="yinhao">「庚寅，車駕至自南巡」</span>，必有一誤，今皆不取。</span></p>
<p class="em2 strong"><span class="yinwen">18</span>六月，己亥，魏宜都文成王穆觀卒。</p>
<p class="em2 strong"><span class="yinwen">19</span>丙辰，魏主北巡，至參合陂。</p>
<p class="em2 strong"><span class="yinwen">20</span>秋，七月，<span class="jiaozhusup">【章：甲十六行本「月」下有「癸酉」二字；乙十一行本同；孔本同；張校同；退齋校同。】</span>尊帝母張夫人爲皇太后。</p>
<p class="em2 strong"><span class="yinwen">21</span>魏主如三會屋侯泉；<span class="jiazhu">魏收《地形志》：秀容郡肆盧縣治新會城，眞君七年併三會城屬焉。</span>八月，辛丑，如馬邑，觀灅源。<span class="jiazhu">灅，力水翻。</span></p>
<p class="em2 strong"><span class="yinwen">22</span>柔然寇河西，河西王蒙遜命世子政德擊之。政德輕騎進戰，<span class="jiazhu">騎，奇寄翻。</span>爲柔然所殺；蒙遜立次子興爲世子。</p>
<p class="em2 strong"><span class="yinwen">23</span>九月，乙亥，魏主還宮。召奚斤還平城，留兵守虎牢；使娥清、周幾鎭枋頭；以司馬楚之所將戶口置汝南、南陽、南頓、新蔡四郡，<span class="jiazhu">晉惠帝分汝陰立新蔡郡，分汝南立南頓郡。魏未能有四郡之地，僑置之耳。</span>以益豫州。</p>
<p class="em2 strong"><span class="yinwen">24</span>冬，十月，癸卯，魏人廣西宮外垣，周二十里。<span class="jiazhu">平城西宮也。魏主珪天賜元年所築。</span></p>
<p class="em2 strong"><span class="yinwen">25</span>禿髮傉檀之死也，<span class="jiazhu">事見一百十六卷晉安帝義熙十年。傉，奴沃翻。</span>河西王蒙遜遣人誘其故太子虎臺，許以番禾、西安二郡處之，<span class="jiazhu">誘，音酉。番，音盤。處，昌呂翻。</span>且借之兵，使伐秦，報其父讎，復取故地。虎臺陰許之，事泄而止。秦王熾磐之后，虎臺之妹也，熾磐待之如初。后密與虎臺謀曰：<span class="yinhao">「秦本我之仇讎，雖以婚姻待之，蓋時宜耳。先王之薨，又非天命；遺令不治者，欲全濟子孫故也。<span class="jiazhu">治，直之翻；不治，謂被鴆而不解也，事見一百十六卷晉安帝義熙十年。</span>爲人子者，豈可臣妾於仇讎而不思報復乎！」</span>乃與武衞將軍越質洛城謀弒熾磐。后妹爲熾磐左夫人，<span class="jiaozhusup">【章：甲十六行本「人」下有「有寵」二字；乙十一行本同；孔本同；張校同；退齋校同。】</span>知其謀而告之，熾磐殺后及虎臺等十餘人。</p>
<p class="em2 strong"><span class="yinwen">26</span>十一月，魏周幾寇許昌，許昌潰，潁川太守李元德奔項。戊辰，魏人圍汝陽，汝陽太守王公度亦奔項。<span class="jiazhu">沈約曰：《晉太康地志》、王隱《地道》無汝陽郡，應是江左分汝南立，汝陽，漢舊縣，屬汝南郡。</span>劉粹遣其將姚聳夫等將兵助守項城。<span class="jiazhu">將，卽亮翻。</span>魏人夷許昌城，毀鍾城，以立封疆而還。<span class="jiazhu">鍾城在泰山界，夷許昌以立豫州封疆，毀鍾城以立兗州封疆也。還，從宣翻，又如字。</span></p>
<p class="em2 strong"><span class="yinwen">27</span>己巳，魏太宗殂。<span class="jiazhu">年三十二。</span>壬申，世祖卽位，<span class="jiazhu">世祖，諱燾，明元皇帝之長子也。蕭子顯曰：燾，字佛貍。</span>大赦。十二月，庚子，魏葬明元帝于金陵。<span class="jiazhu">此雲中之金陵。據《北史》，道武帝葬盛樂金陵，蓋魏諸陵皆曰金陵。杜佑曰：後魏盛樂縣在雲中郡。</span>廟號太宗。</p>
<p class="em2 strong">魏主追尊其母杜貴嬪爲密皇后。<span class="jiazhu">密，諡也。</span>自司徒長孫嵩以下普增爵位。以襄城公盧魯元爲中書監，會稽公劉絜爲尙書令，<span class="jiazhu">會，工外翻。</span>司衞監尉眷、散騎侍郎劉庫仁等八人分典四部。<span class="jiazhu">司衞監，蓋魏所置，以掌宿衞。此又一劉庫仁，非什翼犍所用之劉庫仁也。尉，音紆勿翻。散，悉亶翻。騎，奇寄翻。四部，東、西、南、北四部也。</span>眷，古眞之弟子也。<span class="jiazhu">尉古眞見一百六卷晉孝武太元十年。</span></p>
<p class="em2 strong">以河內鎭將代人羅結爲侍中、外都大官，<span class="jiazhu">《魏書·官氏志》：內入諸姓，叱羅氏爲羅氏。魏有外都大官、內都大官。將，卽亮翻。</span>總三十六曹事。結時年一百七，精爽不衰，<span class="jiazhu">杜預曰：爽，明也。</span>魏主以其忠慤，親任之，使兼長秋卿，監典後宮，出入臥內；<span class="jiazhu">監，工銜翻。</span>年一百一十，乃聽歸老，朝廷每有大事，遣騎訪焉。<span class="jiazhu">騎，奇寄翻。</span>又十年乃卒。</p>
<p class="em2 strong">左光祿大夫崔浩硏精經術，練習制度，<span class="jiazhu">魏、晉以來，左、右光祿大夫在光祿大夫上，假金章紫綬。硏精者，窮其精力。</span>凡朝廷禮儀，軍國書詔，無不關掌。浩不好老、莊之書，曰：<span class="yinhao">「此矯誣之說，不近人情。<span class="jiazhu">託聖賢以伸其說謂之矯；聖賢無是事，寓言而加詆謂之誣。好，呼到翻。近，其靳翻。</span>老耼習禮，仲尼所師，<span class="jiazhu">《史記》及《大戴記》皆云仲尼問禮於老耼。耼，他甘翻。</span>豈肯爲敗法之書以亂先王之治乎！」</span><span class="jiazhu">敗，補邁翻。治，直吏翻。</span>尤不信佛法，曰：<span class="yinhao">「何爲事此胡神！」</span>及世祖卽位，左右多毀之；帝不得已，命浩以公歸第，然素知其賢，每有疑議，輒召問之。浩纖姸潔白如美婦，<span class="jiazhu">孅，細也；姸，美好也。</span>常自謂才比張良而稽古過之。旣歸第，因脩服食養性之術。</p>
<p class="em2 strong">初，嵩山道士寇謙之，讚之弟也，修張道陵之術，自言嘗遇老子降，命謙之繼道陵爲天師，<span class="jiazhu">張道陵，後漢人，修五斗米道，俗所謂天師也。</span>授以辟穀輕身之術及《科戒》二十卷，<span class="jiazhu">今道家《科戒》蓋始於此。</span>使之清整道敎。又遇神人李譜文，<span class="jiazhu">譜，博古翻。</span>云老子之玄孫也，授以《圖籙眞經》六十餘卷，使之輔佐北方太平眞君；出天宮靜輪之法，其中數篇，李君之手筆也。謙之奉其書獻於魏主。朝野多未之信，<span class="jiazhu">朝，直遙翻。</span>崔浩獨師事之，從受其術，且上書贊明其事曰：<span class="yinhao">「臣聞聖王受命，必有天應，《河圖》、《洛書》皆寄言於蟲獸之文，<span class="jiazhu">河出圖，伏羲象以畫八卦；洛出書，禹得之以敍九疇，故曰：<span class="yinhao">「龍圖授羲，龜書畀姒。」</span>又《尙書中候》曰：<span class="yinhao">「堯沈璧於洛，玄龜負書，背中赤文朱字，止於壇畔。舜禮壇于河畔，黃龍負卷舒圖出于水。」</span></span>未若今日人神接對，手筆粲然，辭旨深妙，自古無比；豈可以世俗常慮而忽上靈之命！臣竊懼之。」</span>帝欣然，使謁者奉玉帛、牲牢祭嵩嶽，迎致謙之弟子在山中者，以崇奉天師，顯揚新法，宣布天下。起天師道場於平城之東南，重壇五層；<span class="jiazhu">《水經註》：濕水南逕平城之東，水左有大道壇，寇謙之所建也。濕水卽灅水。</span>給道士百二十人衣食，每月設廚會數千人。</p>
<p class="margin2">臣光曰：老、莊之書，大指欲同死生，輕去就。而爲神仙者，服餌修鍊以求輕舉，鍊草石爲金銀，<span class="jiazhu">谷永說漢成帝曰：<span class="yinhao">「諸言世有仙人服食不終之藥，遙興輕舉，登遐倒景，覽觀縣圃，浮游蓬萊，黃冶變化，皆姦人惑衆，挾左道，懷詐僞，以欺罔世主。」</span>服餌修鍊以求輕舉，卽谷永所謂服食不終之藥遙興輕舉者也；鍊草石以爲金銀，卽谷永所謂黃冶變化者也。</span>其爲術正相戾矣；是以劉歆《七略》敍道家爲諸子，神仙爲方技。<span class="jiazhu">以其相戾，故《七略》不得合爲一。</span>其後復有符水、禁呪之術，<span class="jiazhu">符水、禁呪，卽張道陵之術。</span>至謙之遂合而爲一；至今循之，其訛甚矣！崔浩不喜佛、老之書而信謙之之言，其故何哉！<span class="jiazhu">喜，許記翻。</span>昔臧文仲祀爰居，孔子以爲不智；<span class="jiazhu">海鳥爰居避風，止於魯東門之外，臧文仲使國人祀之。孔子以爲臧文仲不智者三，祀爰居其一也。</span>如謙之者，其爲爰居亦大矣。<span class="yinhao">「《詩》三百，一言以蔽之，曰『思無邪』。」</span>君子之於擇術，可不愼哉！</p> 



</div></body></html>