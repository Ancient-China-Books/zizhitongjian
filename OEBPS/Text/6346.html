<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百二·唐紀十八·高宗天皇大聖大弘孝皇帝中之下</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀十八">唐紀十八</span></span></h1>
<p><span class="jiazhu">起重光協洽<span class="biaozhusup" data-rel="（辛未）"></span>，盡重光大荒落<span class="biaozhusup" data-rel="（辛巳）"></span>，凡十一年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高宗天皇大聖大弘孝皇帝中之下">高宗天皇大聖大弘孝皇帝中之下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="咸亨二年">咸亨二年</span></span><span class="biaozhusup" data-rel="（辛未、六七一年）"></span></p>
<p class="em2 strong"><span class="yinwen">1</span>春，正月，甲子，上幸東都。<span class="jiazhu">《考異》曰：《舊本紀》及《太子弘傳》，<span class="yinhao">「正月乙巳，幸東都，留太子於京師監國。」</span>明年十月己未，又云<span class="yinhao">「皇太子監國。」</span>《新本紀》、《唐曆》、《統紀》皆連歲言太子監國。按離長安時，已留太子監國，及自東都將還，豈得又令監國！按《實錄》此月無監國事，唯明年十月有之。今從之。</span></p>
<p class="em2 strong"><span class="yinwen">2</span>夏，四月，甲申，以西突厥阿史那都支爲左驍衞大將軍兼匐延都督，<span class="jiazhu">顯慶二年，平賀魯，以處木昆部爲匐延都督府。厥，九勿翻。驍，堅堯翻。匐，蒲北翻。</span>以安集五咄陸之衆。<span class="jiazhu">咄，當沒翻。</span></p>
<p class="em2 strong"><span class="yinwen">3</span>初，武元慶等旣死，<span class="jiazhu">事見上卷乾封元年。</span>皇后奏以其姊子賀蘭敏之爲士彠之嗣，<span class="jiazhu">彠，一虢翻。</span>襲爵周公，改姓武氏，累遷弘文館學士、左散騎常侍。<span class="jiazhu">太宗在藩，於秦府置文學館學士，其後弘文、崇文二館皆有學士。散，悉亶翻。騎，奇寄翻。</span>魏國夫人之死也，<span class="jiazhu">亦見乾封元年。</span>上見敏之，悲泣曰：<span class="yinhao">「曏吾出視朝猶無恙，退朝已不救，何蒼猝如此！」</span><span class="jiazhu">朝，直遙翻。</span>敏之號哭不對。后聞之，曰：<span class="yinhao">「此兒疑我。」</span>由是惡之。敏之貌美，蒸於太原王妃；及居妃喪，釋衰絰，奏妓。<span class="jiazhu">號，戶高翻。惡，烏路翻。衰，倉回翻。妓，渠綺翻。</span>司衞少卿楊思儉女，有殊色，上及后自選以爲太子妃，婚有日矣，敏之逼而淫之。后於是表言敏之前後罪惡，請加竄逐。六月，丙子，敕流雷州，復其本姓。至韶州，以馬韁絞死。<span class="jiazhu">雷州，漢徐聞縣地。梁置南合州，隋曰合州，仍置海康縣，大業廢州。唐武德五年，復置，貞觀八年改曰雷州。韶州，漢南野縣地。吳孫晧甘露元年，分立始興郡。唐武德初，置番州，貞觀元年，改韶州。《舊志》：雷州至京師六千五百四十七里，至東都五千八百三十六里。韶州至京師四千九百三十二里，至東都四千一百四十二里。韁，居良翻。</span>朝士坐與敏之交遊，流嶺南者甚衆。<span class="jiazhu">朝，直遙翻。</span></p>
<p class="em2 strong"><span class="yinwen">4</span>秋，七月，乙未朔，高侃破高麗餘衆於安市城。<span class="jiazhu">麗，力知翻。</span></p>
<p class="em2 strong"><span class="yinwen">5</span>九月，丙申，潞州刺史徐王元禮薨。</p>
<p class="em2 strong"><span class="yinwen">6</span>冬，十一月，甲午朔，日有食之。</p>
<p class="em2 strong"><span class="yinwen">7</span>車駕自東都幸許、汝；十二月，癸酉，校獵於葉縣；<span class="jiazhu">《舊志》：東都至許州四百里，至汝州百八十里。葉縣舊屬南陽郡，後幷省，後齊置襄州，後周廢州，置南襄城郡，隋廢郡爲葉縣，屬許州。葉，式涉翻。</span>丙戌，還東都。</p>
<p class="strong"><span class="section" id="title-4"><span data-head-description="" data-head-level="h4" data-head-title="咸亨三年">三年</span></span><span class="biaozhusup" data-rel="（壬申、六七二年）"></span></p>
<p class="em2 strong"><span class="yinwen">1</span>春，正月，辛丑，以太子左衞副率梁積壽爲姚州道行軍總管，<span class="jiazhu">太子十率府，各有副率，位四品。率，所律翻。</span>將兵討叛蠻。<span class="jiazhu">將，卽亮翻。</span></p>
<p class="em2 strong"><span class="yinwen">2</span>庚戌，昆明蠻十四姓二萬三千戶內附，置殷、敦、總三州。<span class="jiazhu">爨蠻西有昆明蠻，一曰昆彌蠻，以西洱河爲境，卽葉榆河也，去長安九千里。殷州居戎州西北，總州居西南，敦州居南，遠不過五百餘里，近三百里。</span></p>
<p class="em2 strong"><span class="yinwen">3</span>二月，庚午，徙吐谷渾於鄯州浩亹水南。<span class="jiazhu">《漢書·地理志》：浩亹水東至允吾入湟。允吾，唐爲鄯州龍支縣。《水經註》：浩亹河出允吾西北塞外，東逕浩亹縣故城南，又東流注于湟水，俗呼爲閤門河。吐，從暾入聲。谷，音浴。鄯，時戰翻。浩，音誥。亹，音門。</span>吐谷渾畏吐蕃之強，不安其居，又鄯州地狹，尋徙靈州，以其部落置安樂州，<span class="jiazhu">時以靈州鳴沙縣地置安樂州。樂，音洛。</span>以可汗諾曷鉢爲刺史。<span class="jiazhu">可，從刊入聲。汗，音寒。</span>吐谷渾故地皆入於吐蕃。</p>
<p class="em2 strong"><span class="yinwen">4</span>己卯，侍中永安郡公姜恪薨。</p>
<p class="em2 strong"><span class="yinwen">5</span>夏，四月，庚午，上幸合璧宮。吐蕃□<span class="jiaozhusup">【郭立暄：元刻初印本、早印乙本“吐蕃”下空一格，當是誤刻後剜去。吳本、陳本移空格于“吐”字上。胡本同明本，標點本遂將原文一條分爲二條（第十四册六三六八頁）。熊校已指其非。】</span>遣其大臣仲琮入貢，上問以吐蕃風俗，對曰：<span class="yinhao">「吐蕃地薄氣寒，風俗朴魯；然法令嚴整，上下一心，議事常自下而起，因人所利而行之，斯所以能持久也。」</span>上詰以吞滅吐谷渾、<span class="jiazhu">見上卷龍朔三年。詰，去吉翻。</span>敗薛仁貴、<span class="jiazhu">見上卷咸亨元年。敗，補邁翻。</span>寇逼涼州事，<span class="jiazhu">吐蕃旣滅吐谷渾，又破西域，則寇逼涼州矣。</span>對曰：<span class="yinhao">「臣受命貢獻而已，軍旅之事，非所聞也。」</span>上厚賜而遣之。癸未，遣都水使者黃仁素使于吐蕃。<span class="jiazhu">使，疏吏翻。</span></p>
<p class="em2 strong"><span class="yinwen">6</span>秋，八月，壬午，特進高陽郡公許敬宗卒。<span class="jiazhu">卒，子恤翻。</span>太常博士袁思古議：<span class="yinhao">「敬宗棄長子於荒徼，<span class="jiazhu">徼，吉弔翻。</span>嫁少女於夷貊。<span class="jiazhu">少，詩沼翻。貊，莫白翻。</span>按《諡法》，『名與實爽曰繆，』請諡爲繆。」</span><span class="jiazhu">繆，靡幼翻。</span>敬宗孫太子舍人彥伯訟思古與許氏有怨，請改諡。太常博士王福畤議，<span class="jiazhu">畤，音止。</span>以爲：<span class="jiaozhusup">【章：十二行本「爲」下有「諡者」二字；乙十一行本同；孔本同；張校同。】</span><span class="yinhao">「得失一朝，榮辱千載。<span class="jiazhu">太常博士擬諡，皆跡其功行爲之褒貶，大行大名之，小行小名之。載，子亥翻。</span>若嫌隙有實，當據法推繩；如其不然，義不可奪。」</span>戶部尙書戴至德謂福畤曰：<span class="yinhao">「高陽公任遇如是，何以諡之爲繆？」</span>對曰：<span class="yinhao">「昔晉司空何曾旣忠且孝，徒以日食萬錢，秦秀諡之爲『繆』，<span class="jiazhu">見八十卷晉武帝咸寧四年。</span>許敬宗忠孝不逮於曾，而飲食男女之累過之，<span class="jiazhu">累，力瑞翻。</span>諡之曰『繆』，無負許氏矣。」</span>詔集五品已上更議，禮部尙書陽思敬議：<span class="yinhao">「按《諡法》，旣過能改曰恭，請諡曰恭。」</span>詔從之。敬宗嘗奏流其子昂于嶺南，又以女嫁蠻酋馮盎之子，多納其貨，<span class="jiazhu">酋，慈由翻。</span>故思古議及之。福畤，勃之父也。<span class="jiazhu">王勃，見二百卷龍朔元年。</span></p>
<p class="em2 strong"><span class="yinwen">7</span>九月，癸卯，徙沛王賢爲雍王。<span class="jiazhu">雍，於用翻。</span></p>
<p class="em2 strong"><span class="yinwen">8</span>冬，十月，己未，詔太子監國。<span class="jiazhu">監，古銜翻。</span></p>
<p class="em2 strong"><span class="yinwen">9</span>壬戌，車駕發東都。</p>
<p class="em2 strong"><span class="yinwen">10</span>十一月，戊子朔，日有食之。</p>
<p class="em2 strong"><span class="yinwen">11</span>甲辰，車駕至京師。</p>
<p class="em2 strong"><span class="yinwen">12</span>十二月，高侃與高麗餘衆戰于白水山，破之。新羅遣兵救高麗，侃擊破之。</p>
<p class="em2 strong"><span class="yinwen">13</span>癸卯，以左庶子劉仁軌同中書門下三品。</p>
<p class="em2 strong"><span class="yinwen">14</span>太子罕接宮臣，典膳丞全椒邢文偉輒減所供膳，<span class="jiazhu">東宮典膳局郎，正六品上；丞，正八品上：掌進膳嘗食。全椒縣時屬滁州。</span>幷上書諫太子。太子復書，謝以多疾及入侍少暇，嘉納其意。<span class="jiazhu">上，時掌翻。</span>頃之，右史缺，上曰：<span class="yinhao">「邢文偉事吾子，能撤膳進諫，此直士也。」</span>擢爲右史。<span class="jiazhu">起居舍人，從六品上，屬中書省，掌脩記言之史，錄天子之制誥德音，如記言之制，以紀時政之損益，季終，則授之於國史。龍朔改曰右史。</span></p>
<p class="em2 strong">太子因宴集，命宮臣擲倒，<span class="jiazhu">唐散樂有舞盤伎、舞輪伎、長蹻伎、跳鈴伎、擲倒伎、跳劍伎、吞劍伎，皆梁之遺伎也。</span>次至左奉裕率王及善，<span class="jiazhu">隋置太子內率府，擬上臺千牛衞，掌東宮千牛備身侍奉之事，龍朔改爲左、右奉裕率。率，所律翻。</span>及善曰：<span class="yinhao">「擲倒自有伶官，<span class="jiazhu">伶，盧經翻。</span>臣若奉令，恐非所以羽翼殿下也。」</span>太子謝之。上聞之，賜及善縑百匹，尋遷左千牛衞將軍。<span class="jiazhu">千牛刀，卽人主防身刀也，取《莊子》庖丁解數千牛，而芒刃不頓之義。後魏有千牛備身，掌宿衞侍從，隋煬帝置備身府，唐改千牛府。</span></p>
<p class="strong"><span class="section" id="title-5"><span data-head-description="" data-head-level="h4" data-head-title="咸亨四年">四年</span></span><span class="biaozhusup" data-rel="（癸酉、六七三年）"></span></p>
<p class="em2 strong"><span class="yinwen">1</span>春，正月，丙辰，絳州刺史鄭惠王元懿薨。</p>
<p class="em2 strong"><span class="yinwen">2</span>三月，丙申，詔劉仁軌等改脩國史，以許敬宗等所記多不實故也。</p>
<p class="em2 strong"><span class="yinwen">3</span>夏，四月，丙子，車駕幸九成宮。</p>
<p class="em2 strong"><span class="yinwen">4</span>閏五月，燕山道總管、右領軍大將軍李謹行大破高麗叛者於瓠蘆河之西，<span class="jiazhu">胡嶠曰：黑車子之北，有牛蹄突厥，人身牛足。其地尤寒，水曰瓠𤬛河，夏秋冰厚二尺，秋冬冰徹底，常燒器銷冰，乃得飲。余按《唐書·劉仁軌傳》，此瓠蘆河當在高麗南界，新羅七重城之北。燕，因肩翻；下同。</span>俘獲數千人，餘衆皆奔新羅。時謹行妻劉氏留伐奴城，高麗引靺鞨攻之，劉氏擐甲帥衆守城，久之，虜退。<span class="jiazhu">靺鞨，音末曷。擐，音宦。帥，讀曰率。</span>上嘉其功，封燕國夫人。謹行，靺鞨人突地稽之子也，<span class="jiazhu">突地稽見一百八十九卷高祖武德四年。</span>武力絕人，爲衆夷所憚。</p>
<p class="em2 strong"><span class="yinwen">5</span>秋，七月，<span class="jiaozhusup">【章：十二行本「月」下有「辛巳」二字；乙十一行本同；孔本同；退齋校同。】</span>婺州大水，溺死者五千人。<span class="jiazhu">婺，亡遇翻。溺，奴狄翻。</span></p>
<p class="em2 strong"><span class="yinwen">6</span>八月，辛丑，上以瘧疾，令太子於延福殿受諸司啓事。<span class="jiazhu">瘧，迸約翻。</span></p>
<p class="em2 strong"><span class="yinwen">7</span>冬，十月，壬午，中書令閻立本薨。</p>
<p class="em2 strong"><span class="yinwen">8</span>乙巳，車駕還京師。</p>
<p class="em2 strong"><span class="yinwen">9</span>十二月，丙午，弓月、疏勒二王來降。<span class="jiazhu">降，戶江翻；下同。</span>西突厥興昔亡可汗之世，諸部離散，弓月及阿悉吉皆叛。<span class="jiazhu">阿悉吉卽阿悉結，弩失畢五俟斤之一也。</span>蘇定方之西討也，<span class="jiazhu">見二百卷顯二年。</span>擒阿悉吉以歸。弓月南結吐蕃，北招咽麪，<span class="jiazhu">咽麪，亦鐵勒種，居得嶷海。咽，於甸翻。麪，眠見翻。</span>共攻疏勒，降之。上遣鴻臚卿蕭嗣業發兵討之。嗣業兵未至，弓月懼，與疏勒皆入朝；上赦其罪，遣歸國。<span class="jiazhu">臚，陵如翻。朝，直遙翻。</span></p>
<p class="strong"><span class="section" id="title-6"><span data-head-description="" data-head-level="h4" data-head-title="上元元年">上元元年</span></span><span class="biaozhusup" data-rel="（甲戌、六七四年）"></span><span class="jiazhu">是年八月方改元。</span></p>
<p class="em2 strong"><span class="yinwen">1</span>春，正月，壬午，以左庶子、同中書門下三品劉仁軌爲雞林道大總管，<span class="jiazhu">帝以新羅國爲雞林州。</span>衞尉卿李弼、右領軍大將軍李謹行副之，發兵討新羅。時新羅王法敏旣納高麗叛衆，又據百濟故地，使人守之。上大怒，詔削法敏官爵；其弟右驍衞員外大將軍、臨海郡公仁問在京師，<span class="jiazhu">驍，堅堯翻。</span>立以爲新羅王，使歸國。</p>
<p class="em2 strong"><span class="yinwen">2</span>三月，辛亥朔，日有食之。</p>
<p class="em2 strong"><span class="yinwen">3</span>賀蘭敏之旣得罪，皇后奏召武元爽之子承嗣於嶺南，<span class="jiazhu">乾封元年，元爽流振州。</span>襲爵周公，拜尙衣奉御；<span class="jiazhu">尙衣奉御，屬殿中省，掌衣服，詳其制度，辯其名數。</span>夏，四月，辛卯，遷宗正卿。</p>
<p class="em2 strong"><span class="yinwen">4</span>秋，八月，壬辰，追尊宣簡公爲宣皇帝，妣張氏爲宣莊皇后；懿王爲光皇帝，妣賈氏爲光懿皇后；<span class="jiazhu">後魏金門鎭將熙，太祖虎之祖也，諡宣簡公；魏幢主天賜，太祖虎之父也，諡懿王。</span>太武皇帝爲神堯皇帝，太穆皇后爲太穆神皇后；文皇帝爲太宗文武聖皇帝，文德皇后爲文德聖皇后。皇帝稱天皇，皇后稱天后，以避先帝、先后之稱。<span class="jiazhu">實欲自尊，而以避先帝、先后之稱爲言，武后之意也。之稱，尺證翻。</span>改元，赦天下。</p>
<p class="em2 strong"><span class="yinwen">5</span>戊戌，敕：<span class="yinhao">「文武官三品以上服紫，金玉帶；四品服深緋，金帶；五品服淺緋，金帶；六品服深綠，七品服淺綠，並銀帶；八品服深青，九品服淺青，並鍮石帶；<span class="jiazhu">鍮石似金而非金。鍮，託侯翻。</span>庶人服黃，銅鐵帶。自非庶人，不聽服黃。」</span><span class="jiazhu">非庶人，謂工商雜戶。</span></p>
<p class="em2 strong"><span class="yinwen">6</span>九月，癸丑，詔追復長孫晟、長孫無忌官爵，以無忌曾孫翼襲爵趙公，聽無忌喪歸，陪葬昭陵。<span class="jiazhu">無忌削官爵而死，見二百卷顯慶四年。</span></p>
<p class="em2 strong"><span class="yinwen">7</span>甲寅，上御翔鸞閣，<span class="jiazhu">據《舊書·郝處俊傳》，翔鸞閣在含元殿東。《唐六典》，含元殿翼以二閣，左曰翔鸞，右曰棲鳳，二閣之下，爲東西朝堂。</span>觀大酺。<span class="jiazhu">酺，薄胡翻。</span>分音樂爲東西朋，使雍王賢主東朋，周王顯主西朋，角勝爲樂，郝處俊諫曰：<span class="yinhao">「二王春秋尙少，志趣未定，當推梨讓棗，<span class="jiazhu">梁元帝《遺武陵王書》有是言。樂，音洛。少，詩沼翻。推，吐雷翻。</span>相親如一。今分二朋，遞相誇競，俳優小人，言辭無度，恐其交爭勝負，譏誚失禮，非所以崇禮義，勸敦睦也。」</span>上瞿然曰：<span class="jiazhu">誚，才笑翻。瞿，九遇翻，驚視貌。</span><span class="yinhao">「卿遠識，非衆人所及也。」</span>遽止之。</p>
<p class="em2 strong">是日，衞尉卿李弼暴卒于宴所，爲之廢酺一日。<span class="jiazhu">爲，于僞翻。</span></p>
<p class="em2 strong"><span class="yinwen">8</span>冬，十一月，丙午朔，車駕發京師；己酉，校獵華山之曲武原；<span class="jiazhu">華山在華州華陰縣南。曲武原在華山下。華，戶化翻。</span>戊辰，至東都。</p>
<p class="em2 strong"><span class="yinwen">9</span>箕州錄事參軍張君澈等誣告刺史蔣王惲及其子汝南郡王煒謀反，<span class="jiazhu">惲，於粉翻。煒，于鬼翻。</span>敕通事舍人薛思貞馳傳往按之。<span class="jiazhu">傳，張戀翻。</span>十二月，癸未，惲惶懼，自縊死，<span class="jiazhu">縊，於計翻。</span>上知其非罪，深痛惜之，斬君澈等四人。</p>
<p class="em2 strong"><span class="yinwen">10</span>戊子，于闐王伏闍雄來朝。<span class="jiazhu">闐，徒賢翻。闍，視遮翻。朝，直遙翻；下同。</span></p>
<p class="em2 strong"><span class="yinwen">11</span>辛卯，波斯王卑路斯來朝。</p>
<p class="em2 strong"><span class="yinwen">12</span>壬寅，天后上表，以爲：<span class="yinhao">「國家聖緒，出自玄元皇帝，<span class="jiazhu">老子姓李名耳；唐祖之，乾封元年，尊爲玄元皇帝。上，時掌翻；下同。</span>請令王公以下皆習《老子》，每歲明經，準《孝經》、《論語》策試。」</span>又請<span class="yinhao">「自今父在，爲母服齊衰三年。<span class="jiazhu">古禮，父在，爲母服朞。爲，于僞翻。齊，音咨。衰，倉回翻。</span>又，京官八品以上，宜量加俸祿。」</span><span class="jiazhu">京官，在京官也。量，音良。</span>及其餘便宜，合十二條。詔書褒美，皆行之。</p>
<p class="em2 strong"><span class="yinwen">13</span>是歲，有劉曉者，上疏論選，<span class="jiazhu">選，須絹翻；下同。《考異》曰：《會要》作<span class="yinhao">「劉嶢」</span>。今從《統紀》。</span>以爲：<span class="yinhao">「今選曹以檢勘爲公道，<span class="jiazhu">檢勘者，謂考其功過，察其假名承僞，隱冒升降。</span>書判爲得人，殊不知考其德行才能。況書判借人者衆矣。又，禮部取士，專用文章爲甲乙，故天下之士，皆捨德行而趨文藝，有朝登甲科而夕陷刑辟者，雖日誦萬言，何關理體！<span class="jiazhu">理體，卽治道。行，下孟翻。趨，七喻翻；下同。辟，毗亦翻。</span>文成七步，未足化人。況盡心卉木之間，極筆煙霞之際，以斯成俗，豈非大謬！夫人之慕名，如水趨下，上有所好，下必甚焉。陛下若取士以德行爲先，文藝爲末，則多士雷奔，四方風動矣！」</span><span class="jiazhu">趨，七喻翻。好，呼到翻；下憐好同。</span></p>
<p class="strong"><span class="section" id="title-7"><span data-head-description="" data-head-level="h4" data-head-title="上元二年">二年</span></span><span class="biaozhusup" data-rel="（乙亥、六七五年）"></span></p>
<p class="em2 strong"><span class="yinwen">1</span>春，正月，丙寅，以于闐國爲毗沙都督府，分其境內爲十州，以于闐王尉遲伏闍雄爲毗沙都督。<span class="jiazhu">闐，徒賢翻，又徒見翻。尉，紆勿翻。闍，視遮翻。</span></p>
<p class="em2 strong"><span class="yinwen">2</span>辛未，吐蕃遣其大臣論吐渾彌來請和，且請與吐谷渾復脩鄰好；<span class="jiazhu">吐，從暾入聲；下同。復，扶又翻。谷，音浴。</span>上不許。</p>
<p class="em2 strong"><span class="yinwen">3</span>二月，劉仁軌大破新羅之衆於七重城；<span class="jiazhu">重，直龍翻。</span>又使靺鞨浮海，略新羅之南境，斬獲甚衆。仁軌引兵還。<span class="jiazhu">靺，音末。鞨，音曷。還，從宣翻，又音如字。</span>詔以李謹行爲安東鎭撫大使，<span class="jiazhu">使，疏吏翻；下同。</span>屯新羅之買肖城以經略之，三戰皆捷，新羅乃遣使入貢，且謝罪；上赦之，復新羅王法敏官爵。金仁問中道而還，<span class="jiazhu">使，疏吏翻。還，音旋，又如字。</span>改封臨海郡公。</p>
<p class="em2 strong"><span class="yinwen">4</span>三月，丁巳，天后祀先蠶於邙山之陽；<span class="jiazhu">《漢儀》：三月桑始生，皇后親桑於苑中蠶室，養蠶千薄以上，祠以中牢羊豕。《續漢志》：三月，皇后帥公卿、諸侯夫人蠶，祠先蠶，禮以少牢。《註》云：今蠶神曰苑疏［窳］婦人，寓氏公主。唐制：皇后歲祀一，季春吉巳，享先蠶，遂以親桑。蜀《註》曰：《通典》：先蠶，天駟也。</span>百官及朝集使皆陪位。<span class="jiazhu">朝，直遙翻；下同。</span></p>
<p class="em2 strong"><span class="yinwen">5</span>上苦風眩甚，議使天后攝知國政。中書侍郎同三品郝處俊曰：<span class="yinhao">「天子理外，后理內，天之道也。<span class="jiazhu">《記·昏義》曰：天子聽男敎，后聽女順；天子理陽道，后治陰德；天子聽外治，后聽內職。敎順成俗，外內和順，國家理治，此之謂盛德。</span>昔魏文著令，雖有幼主，不許皇后臨朝，所以杜禍亂之萌也。<span class="jiazhu">事見六十九卷魏文帝黃初三年。</span>陛下柰何以高祖、太宗之天下，不傳之子孫而委之天后乎！」</span>中書侍郎昌樂李義琰曰：<span class="yinhao">「處俊之言至忠，陛下宜聽之！」</span><span class="jiazhu">樂，音洛。</span>上乃止。</p>
<p class="em2 strong"><span class="yinwen">6</span>天后多引文學之士著作郎元萬頃、<span class="jiazhu">唐著作郎，從五品上，掌脩撰碑誌、祝文、祭文，屬祕書省。</span>左史劉禕之等，<span class="jiazhu">龍朔改起居郎爲左史。</span>使之撰《列女傳》、《臣軌》、《百僚新戒》、《樂書》，凡千餘卷。<span class="jiazhu">撰，士免翻。</span>朝廷奏議及百司表疏，時密令參決，以分宰相之權，<span class="jiazhu">疏，所去翻。</span>時人謂之北門學士。<span class="jiazhu">不經南衙，於北門出入，故云然。</span>禕之，子翼之子也。<span class="jiazhu">劉子翼仕隋，以學行著。</span></p>
<p class="em2 strong"><span class="yinwen">7</span>夏，四月，庚辰，以司農少卿韋弘機爲司農卿。弘機兼知東都營田，受詔完葺宮苑。有宦者於苑中犯法，弘機杖之，然後奏聞。上以爲能，賜絹數十匹，曰：<span class="yinhao">「更有犯者，卿卽杖之，不必奏也。」</span></p>
<p class="em2 strong"><span class="yinwen">8</span>初，左千牛將軍長安趙瓌尙高祖女常樂公主，生女爲周王顯妃。公主頗爲上所厚，天后惡之。<span class="jiazhu">樂，音洛。惡，烏路翻。</span>辛己，妃坐廢，幽閉於內侍省，食料給生者，防人候其突煙，而已數日煙不出，開視，死腐矣。瓌自定州刺史貶栝州刺史，令公主隨之官，仍絕其朝謁。<span class="jiazhu">朝，直遙翻。</span></p>
<p class="em2 strong"><span class="yinwen">9</span>太子弘仁孝謙謹，上甚愛之；禮接士大夫，中外屬心。<span class="jiazhu">屬，之欲翻。</span>天后方逞其志，太子奏請，數迕旨，<span class="jiazhu">迕，逆也。數，所角翻。迕，五故翻。</span>由是失愛於天后。義陽、宣城二公主，蕭淑妃之女也，坐母得罪，幽于掖庭，年踰三十不嫁。太子見之驚惻，遽奏請出降，上許之。天后怒，卽日以公主配當上翊衞權毅、王遂古。<span class="jiazhu">親、勳、翊三衞皆番上。上，時掌翻。</span>己亥，太子薨于合璧宮，時人以爲天后酖之也。<span class="jiazhu">《考異》曰：《新書·本紀》云：<span class="yinhao">「己亥，天后殺皇太子。」</span>《新傳》云：<span class="yinhao">「后將逞志，弘奏請數怫旨，從幸合璧宮，遇酖薨。」</span>《唐曆》云：<span class="yinhao">「弘仁孝英果，深爲上所鍾愛。自升爲太子，敬禮大臣鴻儒之士，未嘗居有過之地。以請嫁二公主，失愛於天后，不以壽終。」</span>《實錄》、《舊傳》皆不言弘遇酖。按李泌對肅宗云：<span class="yinhao">「高宗有八子，睿宗最幼。天后所生四子，自爲行第，故睿宗第四。長曰孝敬皇帝，爲太子監國，仁明孝悌。天后方圖臨朝，乃酖殺孝敬，立雍王賢爲太子。」</span>《新書》蓋據此及《唐曆》也。按弘之死，其事難明，今但云時人以爲天后鴆之，疑以傳疑。</span></p>
<p class="em2 strong">壬寅，車駕還洛陽宮。五月，戊申，下詔：<span class="yinhao">「朕方欲禪位皇太子，而疾遽不起，宜申往命，加以尊名，可諡爲孝敬皇帝。」</span><span class="jiazhu">帝子諡皇帝始此。諡，神至翻。</span></p>
<p class="em2 strong">六月，戊寅，立雍王賢爲皇太子，赦天下。<span class="jiazhu">雍，於用翻。</span></p>
<p class="em2 strong"><span class="yinwen">10</span>天后惡慈州刺史𣏌王上金，<span class="jiazhu">宋白曰：慈州，春秋廧咎如之國，漢爲北屈縣。隋爲汾州，唐武德元年，爲西汾州，五年，改南汾州；貞觀八年，改南汾州爲慈州，以州近慈烏戍，故名。孫愐曰：因慈氏縣名之。上金，帝後宮劉氏所生。惡，烏路翻。</span>有司希旨奏其罪；秋，七月，上金坐解官，澧州安置。</p>
<p class="em2 strong"><span class="yinwen">11</span>八月，庚寅，葬孝敬皇帝于恭陵。<span class="jiazhu">恭陵，在洛州緱氏縣懊來山，改名太平山。</span></p>
<p class="em2 strong"><span class="yinwen">12</span>戊戌，以戴至德爲右僕射，庚子，以劉仁軌爲左僕射，並同中書門下三品如故。張文瓘爲侍中，郝處俊爲中書令；李敬玄爲吏部尙書兼左庶子，同中書門下三品如故。</p>
<p class="em2 strong">劉仁軌、戴至德更日受牒訴，<span class="jiazhu">尙，辰羊翻。更，工衡翻。</span>仁軌常以美言許之，至德必據理難詰，<span class="jiazhu">難，乃旦翻。詰，去吉翻。</span>未嘗與奪，實有冤結者，密爲奏辯。<span class="jiazhu">爲，于僞翻。</span>由是時譽皆歸仁軌。或問其故，至德曰：<span class="yinhao">「威福者人主之柄，人臣安得盜取之！」</span>上聞，深重之。有老嫗欲詣仁軌陳牒，誤詣至德，至德覽之未終，嫗曰：<span class="yinhao">「本謂是解事僕射，乃不解事僕射邪！<span class="jiazhu">嫗，威遇翻。解，戶買翻。</span>歸我牒！」</span>至德笑而授之。時人稱其長者。<span class="jiazhu">長，知兩翻。</span>文瓘時兼大理卿，囚聞改官，皆慟哭。文瓘性嚴正，諸司奏議，多所糾駮，上甚委之。<span class="jiazhu">駮，北角翻。</span></p>
<p class="strong"><span class="section" id="title-8"><span data-head-description="" data-head-level="h4" data-head-title="儀鳳元年">儀鳳元年</span></span><span class="biaozhusup" data-rel="（丙子、六七六年）"></span><span class="jiazhu">是年十一月方改元。</span></p>
<p class="em2 strong"><span class="yinwen">1</span>春，正月，壬戌，徙冀王輪爲相王。</p>
<p class="em2 strong"><span class="yinwen">2</span>納州獠反，<span class="jiazhu">唐制，儀鳳二年開山洞置納州，屬瀘州都督府。獠，魯皓翻。</span>敕黔州都督發兵討之。<span class="jiazhu">黔，音琴。</span></p>
<p class="em2 strong"><span class="yinwen">3</span>二月，甲戌，徙安東都護府於遼東故城；<span class="jiazhu">《考異》曰：《實錄》，咸亨元年，楊昉、高侃討安舜，始拔安東都護府，自平壤城移於遼東州。儀鳳元年二月甲戌，以高麗餘衆反叛，移安東都護府於遼東城。蓋咸亨元年言移府者，終言之也；儀鳳元年言高麗反者，本其所以移也。《會要》無咸亨元年移府事。此年云移於遼東故城，今從之。</span>先是有華人任<span class="jiaozhusup">【章：十二行本「任」下有「安」字；乙十一行本同；孔本同；張校同。】</span>東官者，悉罷之。<span class="jiazhu">先，悉薦翻。</span>徙熊津都督府於建安故城；其百濟戶口先徙於徐、兗等州者，皆置於建安。</p>
<p class="em2 strong"><span class="yinwen">4</span>天后勸上封中嶽；癸未，詔以今冬有事于嵩山。<span class="jiazhu">中嶽嵩山，在河南陽城縣。</span></p>
<p class="em2 strong"><span class="yinwen">5</span>丁亥，上幸汝州之溫湯。<span class="jiazhu">汝州梁縣西南五十里有溫湯，可以熟米。又有黃女湯。帝置溫泉頓。</span></p>
<p class="em2 strong"><span class="yinwen">6</span>三月，癸卯，黃門侍郎來恆、中書侍郎薛元超並同中書門下三品。恆，濟之兄；元超，收之子也。<span class="jiazhu">來濟盡忠而又死於封疆。薛收事太宗於潛躍。恆，戶登翻。</span></p>
<p class="em2 strong"><span class="yinwen">7</span>甲辰，上還東都。<span class="jiazhu">還，從宣翻，又音如字。</span></p>
<p class="em2 strong"><span class="yinwen">8</span>閏月，吐蕃寇鄯、廓、河、芳等州，<span class="jiazhu">宋白曰：疊州常芬縣，舊吐谷渾所據，周武成三年，逐諸羌，始有其地，乃於三交築城，置甘松防，又爲三川縣，以隸常香郡。建德三年，改三川爲常芬縣，仍立芳州，以邑隸焉，取地多芳草以名州。隋廢州，唐復置。吐，從暾入聲。鄯，時戰翻。</span>敕左監門衞中郎將令狐智通發興、鳳等州兵以禦之。<span class="jiazhu">興州，漢武都沮縣地。後魏改爲略陽縣，江左爲武興藩王國。後魏以爲武興郡，置興州，改略陽縣爲順政縣。鳳州，漢故道河池縣地。晉爲仇池氐所據，後魏置梁泉縣，西魏廢帝置鳳州。鄯，時戰翻。監，古銜翻。將，卽亮翻。</span>己卯，詔以吐蕃犯塞，停封中嶽。乙酉，以洛州牧周王顯爲洮州道行軍元帥，將工部尙書劉審禮等十二總管，幷州大都督相王輪爲涼州道行軍元帥，將左衞大將軍契苾何力等，以討吐蕃。<span class="jiazhu">洮，土刀翻。帥，所類翻。將，卽亮翻。幷，卑經翻。契，欺訖翻。苾，毗必翻。</span>二王皆不行。</p>
<p class="em2 strong"><span class="yinwen">9</span>庚寅，車駕西還。</p>
<p class="em2 strong"><span class="yinwen">10</span>甲寅，中書侍郎李義琰同中書門下三品。</p>
<p class="em2 strong"><span class="yinwen">11</span>戊午，車駕至九成宮。</p>
<p class="em2 strong"><span class="yinwen">12</span>六月，癸亥，黃門侍郎晉陵高智周同中書門下三品。</p>
<p class="em2 strong"><span class="yinwen">13</span>秋，八月，乙未，吐蕃寇疊州。</p>
<p class="em2 strong"><span class="yinwen">14</span>壬寅，敕：<span class="yinhao">「桂、廣、交、黔等都督府，比來注擬土人，簡擇未精，自今每四年遣五品已上清正官充使，仍令御史同往注擬。」</span>時人謂之南選。<span class="jiazhu">黔，音琴。比，毗至翻。使，疏吏翻。令，力丁翻。選，須絹翻。</span></p>
<p class="em2 strong"><span class="yinwen">15</span>九月，壬申，大理奏左威衞大將軍權善才、左監門中郎將范懷義誤斫昭陵柏，罪當除名；<span class="jiazhu">監，古銜翻。將，卽亮翻。</span>上特命殺之。大理丞太原狄仁傑奏：<span class="yinhao">「二人罪不當死。」</span><span class="jiazhu">太原，漢晉陽縣，隋改爲太原縣，而以後齊所置龍山縣爲晉陽縣，並帶幷州。</span>上曰：<span class="yinhao">「善才等斫陵柏，我不殺則爲不孝。」</span>仁傑固執不已，上作色，令出，仁傑曰：<span class="yinhao">「犯顏直諫，自古以爲難。臣以爲遇桀、紂則難，遇堯、舜則易。<span class="jiazhu">易，以豉翻。</span>今法不至死而陛下特殺之，是法不信於人也，人何所措其手足！且張釋之有言：『設有盜長陵一抔土，陛下何以處之？』<span class="jiazhu">釋之言，見十四卷漢文帝三年。抔，薄侯翻。處，昌呂翻。</span>今以一株柏殺二將軍，後代謂陛下爲何如矣！臣不敢奉詔者，恐陷陛下於不道，且羞見釋之於地下故也。」</span>上怒稍解，二人除名，流嶺南。後數日，擢仁傑爲侍御史。</p>
<p class="em2 strong">初，仁傑爲幷州法曹，同僚鄭崇質當使絕域。<span class="jiazhu">使，疏吏翻。</span>崇質母老且病，仁傑曰：<span class="yinhao">「彼母如此，豈可使之有萬里之憂！」</span>詣長史藺仁基，請代之行。<span class="jiazhu">長，知兩翻。藺，良刃翻。</span>仁基素與司馬李孝廉不叶，因相謂曰：<span class="yinhao">「吾輩豈可不自愧乎！」</span>遂相與輯睦。</p>
<p class="em2 strong"><span class="yinwen">16</span>冬，十月，車駕還京師。<span class="jiazhu">還，從宣翻，又音如字。</span></p>
<p class="em2 strong"><span class="yinwen">17</span>丁酉，祫享太廟，用太學博士史璨議，禘後三年而祫，祫後二年而禘。<span class="jiazhu">歐陽修曰：禘祫，大祭也。祫以昭穆合食於太祖，而禘以審諦其尊卑，此禘祫之義。而爲禮者失之，至於年數不同，祖宗失位，議者莫知所從。《禮》曰：三年一祫，五年一禘。《傳》曰：五年再殷祭。高宗上元三年十月當祫，而有司議其年數。史璨等議，以爲新君喪畢而祫，明年而禘，自是之後，五年而再祭。蓋後禘去前禘五年，而祫常在禘後三年，禘常在祫後二年。魯宣公八年，禘僖公，蓋三年喪畢而祫，明年而禘，至八年而再禘。昭公二十年禘，至二十五年又禘，此可知也。時以其言有經據，遂從之。唐制：國子博士，正五品上，掌敎文武官二品已上、國公子孫二品已上曾孫爲生者。太學博士，正六品上，掌敎文武官五品已上、郡縣公子孫、從三品曾孫之爲生者。祫，胡夾翻。璨，倉按翻。禘，大計翻。</span></p>
<p class="em2 strong"><span class="yinwen">18</span>郇王素節，蕭淑妃之子也，<span class="jiazhu">郇，音荀。</span>警敏好學。天后惡之，<span class="jiazhu">好，呼到翻。惡，烏路翻。</span>自岐州刺史左遷申州刺史。<span class="jiazhu">申州，漢平氏、鄳縣地，晉分置義陽郡，南齊置司州，後魏改郢州，後周改申州，隋改義州，唐復曰申州。岐州在京師西三百一十五里，至東都一千一百七十里。申州至京師一千七百九十六里，東都九百四十三里。</span>乾封初，敕曰：<span class="yinhao">「素節旣有舊疾，不須入朝。」</span><span class="jiazhu">朝，直遙翻。</span>而素節實無疾，自以久不得入覲，乃著《忠孝論》。王府倉曹參軍張柬之因使潛封其論以進。后見之，誣以贓賄，丙午，降封鄱陽王，袁州安置。<span class="jiazhu">柬之封論以進，欲以感動帝心，豈知適所以速素節之罪乎！袁州在京師東南三千五百八十里，至東都二千一百六十一里。</span></p>
<p class="em2 strong"><span class="yinwen">19</span>十一月，壬申，改元，赦天下。</p>
<p class="em2 strong"><span class="yinwen">20</span>庚寅，以李敬玄爲中書令。</p>
<p class="em2 strong"><span class="yinwen">21</span>十二月，戊午，以來恆爲河南道大使，薛元超爲河北道大使，尙書左丞鄢陵崔知悌、國子司業鄭祖玄爲江南道大使，<span class="jiazhu">隋大業三年，始置國子司業，唐從四品下，所職與祭酒同。使，疏吏翻。鄢，謁晚翻，又於建翻，又音偃。</span>分道巡撫。</p>
<p class="strong"><span class="section" id="title-9"><span data-head-description="" data-head-level="h4" data-head-title="儀鳳二年">二年</span></span><span class="biaozhusup" data-rel="（丁丑、六七七年）"></span></p>
<p class="em2 strong"><span class="yinwen">1</span>春，正月，乙亥，上耕藉田。</p>
<p class="em2 strong"><span class="yinwen">2</span>初，劉仁軌引兵自熊津還，<span class="jiazhu">見上卷麟德二年。</span>扶餘隆畏新羅之逼，不敢留，尋亦還朝。<span class="jiazhu">朝，直遙翻。</span>二月，丁巳，以工部尙書高藏爲遼東州都督，封朝鮮王，<span class="jiazhu">朝，音潮。鮮，音仙。</span>遣歸遼東，安輯高麗餘衆；高麗先在諸州者，皆遣與藏俱歸。又以司農卿扶餘隆爲熊津都督，封帶方王，亦遣歸安輯百濟餘衆，仍移安東都護府於新城以統之。<span class="jiazhu">去年春，移安東都護府於遼東故城，今又移於新城。統，他綜翻。</span>時百濟荒殘，命隆寓居高麗之境。藏至遼東，謀叛，潛與靺鞨通；召還，徙邛州而死，<span class="jiazhu">麗，力知翻。還，從宣翻，又音如字。靺鞨，音末曷。邛，渠容翻。</span>散徙其人於河南、隴右諸州，貧者留安東城傍。高麗舊城沒於新羅，餘衆散入靺鞨及突厥，<span class="jiazhu">厥，九勿翻。</span>隆亦竟不敢還故地，高氏、扶餘氏遂亡。</p>
<p class="em2 strong"><span class="yinwen">3</span>三月，癸亥朔，以郝處俊、高智周並爲左庶子，李義琰爲右庶子。<span class="jiazhu">郝，呼各翻。處，昌呂翻。唐制，東宮左、右庶子，各二員。</span></p>
<p class="em2 strong">夏，四月，左庶子張大安同中書門下三品。大安，公謹之子也。<span class="jiazhu">張公謹，太宗朝功臣。</span></p>
<p class="em2 strong"><span class="yinwen">4</span>詔以河南、北旱，遣御史中丞崔謐等分道存問賑給。侍御史寧陵劉思立上疏：<span class="jiazhu">寧陵縣，漢屬陳留郡，曹魏至元魏，屬譙郡，後齊廢，隋開皇六年復置，屬宋州。賑，津忍翻。上，時掌翻。疏，所據翻。</span>以爲：<span class="yinhao">「今麥秀蠶老，農事方殷，敕使撫巡，人皆竦抃，忘其家業，冀此天恩，聚集參迎，妨廢不少。<span class="jiazhu">使，疏吏翻。少，詩沼翻。</span>旣緣賑給，須立簿書，本欲安存，更成煩擾。望且委州縣賑給，待秋務閒，出使褒貶。」</span>疏奏，謐等遂不行。<span class="jiazhu">使，疏吏翻。</span></p>
<p class="em2 strong"><span class="yinwen">5</span>五月，吐蕃寇扶州之臨河鎭，擒鎭將杜孝昇，令齎書說松州都督武居寂使降，孝昇固執不從。吐蕃軍還，捨孝昇而去，孝昇復帥餘衆拒守。<span class="jiazhu">吐，從暾入聲。將，卽亮翻。說，輸芮翻。降，戶江翻。復，扶又翻。帥，讀曰率。</span>詔以孝昇爲游擊將軍。<span class="jiazhu">《晉官品令》，游擊將軍第四品。唐從五品下。</span></p>
<p class="em2 strong"><span class="yinwen">6</span>秋，八月，徙周王顯爲英王，更名哲。<span class="jiazhu">更，工衡翻。</span></p>
<p class="em2 strong"><span class="yinwen">7</span>命劉仁軌鎭洮河軍。<span class="jiazhu">鄯州城內，有臨洮軍。洮，土刀翻。</span>冬，十二月，乙卯，詔大發兵討吐蕃。</p>
<p class="em2 strong"><span class="yinwen">8</span>詔以顯慶新禮，多不師古，<span class="jiazhu">顯慶三年行新禮，見二百卷。</span>其五禮並依《周禮》行事。自是禮官益無憑守，每有大禮，臨時撰定。<span class="jiazhu">撰，士免翻。</span></p>
<p class="strong"><span class="section" id="title-10"><span data-head-description="" data-head-level="h4" data-head-title="儀鳳三年">三年</span></span><span class="biaozhusup" data-rel="（戊寅、六七八年）"></span></p>
<p class="em2 strong"><span class="yinwen">1</span>春，正月，辛酉，百官及蠻夷酋長朝天后于光順門。<span class="jiazhu">酋，慈由翻。長，知兩翻。朝，直遙翻。</span></p>
<p class="em2 strong"><span class="yinwen">2</span>劉仁軌鎭洮河，每有奏請，多爲李敬玄所抑，由是怨之。仁軌知敬玄非將帥才，欲中傷之，<span class="jiazhu">仁軌以私怨奏用敬玄，以至敗國殄民；矯情以容袁異式，挾怨以陷李敬玄，得爲賢乎！將，卽亮翻。帥，所類翻。中，竹仲翻。</span>奏言：<span class="yinhao">「西邊鎭守，非敬玄不可。」</span>敬玄固辭。上曰：<span class="yinhao">「仁軌須朕，朕亦自往，卿安得辭！」</span>丙子，以敬玄代仁軌爲洮河道大總管兼安撫大使，仍檢校鄯州都督。<span class="jiazhu">使，疏吏翻。鄯，時戰翻。《考異》曰：《實錄》云：<span class="yinhao">「與仁軌相知鎭守。而敬玄之敗，仁軌不預；」</span>《新》《舊傳》皆云<span class="yinhao">「以代仁軌」</span>，今從之。</span>又命益州大都督府長史李孝逸等發劍南、山南兵以赴之。孝逸，神通之子也。<span class="jiazhu">淮安王神通。</span></p>
<p class="em2 strong">癸未，遣金吾將軍曹懷舜等分往河南、北募猛士，不問布衣及仕宦。</p>
<p class="em2 strong"><span class="yinwen">3</span>夏，四月，戊申，赦天下，改來年元爲通乾。</p>
<p class="em2 strong"><span class="yinwen">4</span>五月，壬戌，上幸九成宮。丙寅，山中雨，大寒，從兵有凍死者。<span class="jiazhu">從，才用翻。</span></p>
<p class="em2 strong"><span class="yinwen">5</span>秋，七月，李敬玄奏破吐蕃於龍支。<span class="jiazhu">龍支縣，屬鄯州，漢允吾縣地。後漢改爲龍耆縣，後魏改爲金城縣，又改爲龍支。積石山在今縣南。</span></p>
<p class="em2 strong"><span class="yinwen">6</span>上初卽位，不忍觀《破陳樂》，命撤之。辛酉，太常少卿韋萬石奏：<span class="yinhao">「久寢不作，懼成廢缺。請自今大宴會復奏之。」</span>上從之。<span class="jiazhu">陳，讀曰陣。少，詩照翻。復，扶又翻，又如字。</span></p>
<p class="em2 strong"><span class="yinwen">7</span>九月，辛酉，車駕還京師。</p>
<p class="em2 strong"><span class="yinwen">8</span>上將發兵討新羅，侍中張文瓘臥疾在家，自輿入見，<span class="jiazhu">見，賢遍翻。</span>諫曰：<span class="yinhao">「今吐蕃爲寇，方發兵西討；新羅雖云不順，未嘗犯邊，若又東征，臣恐公私不勝其弊。」</span>上乃止。<span class="jiazhu">勝，音升。</span>癸亥，文瓘薨。</p>
<p class="em2 strong"><span class="yinwen">9</span>丙寅，李敬玄將兵十八萬與吐蕃將論欽陵戰於青海之上，<span class="jiazhu">將，卽亮翻；下同。</span>兵敗，工部尙書、右衞大將軍彭城僖公劉審禮爲吐蕃所虜。<span class="jiazhu">《諡法》：剛克曰僖；又，小心畏忌曰僖；又戴《記》，有伐有還曰僖。</span>時審禮將前軍深入，頓于濠所，爲虜所攻，敬玄懦怯，按兵不救。聞審禮戰沒，狼狽還走，頓于承風嶺，<span class="jiazhu">杜佑曰：承風嶺在廓州廣威縣西南，東北去鄯州三百一十三里，故吐谷渾界。</span>阻泥溝以自固，虜屯兵高岡以壓之。左領軍員外將軍黑齒常之，夜帥敢死之士五百人襲擊虜營，虜衆潰亂，其將跋地設引兵遁去，<span class="jiazhu">帥，讀曰率。將，卽亮翻。</span>敬玄乃收餘衆還鄯州。<span class="jiazhu">《考異》曰：《朝野僉載》曰：<span class="yinhao">「中書令李敬玄爲元帥，吐蕃至樹敦城，聞劉尙書沒蕃，著鞾不得，狼狽而走，遺卻麥飯，首尾千里，地上尺餘。」</span>言之太過，今不取。</span></p>
<p class="em2 strong">審禮諸子自縛詣闕，請入吐蕃贖其父，敕聽次子易從詣吐蕃省之。比至，審禮已病卒，<span class="jiazhu">易，以豉翻。省，悉景翻。比，必利翻。卒，子恤翻。《考異》曰：《新本紀》：<span class="yinhao">「審禮死之。」</span>按《舊傳》，審禮永隆二年，卒于蕃中，《新紀》誤也。今終言之。</span>易從晝夜號哭不絕聲；<span class="jiazhu">號，戶高翻。</span>吐蕃哀之，還其尸，易從徒跣負之以歸。</p>
<p class="em2 strong">上嘉黑齒常之之功，擢拜左武衞將軍，充河源軍副使。<span class="jiazhu">杜佑曰：河源軍在鄯州西一百二十里。使，疏吏翻；下同。</span></p>
<p class="em2 strong">李敬玄之西征也，監察御史原武婁師德應猛士詔從軍，<span class="jiazhu">時詔募猛士以討吐蕃，師德應募從軍。監，古銜翻。</span>及敗，敕師德收集散亡，軍乃復振。<span class="jiazhu">復，扶又翻，又如字。</span>因命使于吐蕃，吐蕃將論贊婆迎之赤嶺。<span class="jiazhu">宋白曰：石堡城西三十里有山，土石皆赤，北接大山，南連小雪山，號曰赤嶺，去長安三千五百里。自鄯州鄯城縣西行二百里，至赤嶺。將，卽亮翻。</span>師德宣導上意，諭以禍福，贊婆甚悅，爲之數年不犯邊。<span class="jiazhu">爲，于僞翻。</span>師德遷殿中侍御史，充河源軍司馬，<span class="jiazhu">《考異》曰：《御史臺記》，<span class="yinhao">「充河源軍使」</span>。今從《舊傳》。</span>兼知營田事。</p>
<p class="em2 strong">上以吐蕃憂，悉召侍臣謀之，或欲和親以息民；或欲嚴設守備，俟公私富實而討之；或欲亟發兵擊之。議竟不決，賜食而遣之。</p>
<p class="em2 strong">太學生宋城魏元忠上封事，<span class="jiazhu">宋城縣帶宋州，舊睢陽縣也，隋開皇十八年更名。上，時掌翻。</span>言禦吐蕃之策，以爲：<span class="yinhao">「理國之要，在文與武。今言文者則以辭華爲首而不及經綸，言武者則以騎射爲先而不及方略，<span class="jiazhu">騎，奇寄翻。</span>是皆何益於理亂哉！故陸機著《辨亡》之論，無救河橋之敗，<span class="jiazhu">陸機痛吳之亡，著《辨亡論》，迹吳之所以興及其所以亡，其論甚悉。河橋之敗，見八十五卷晉惠帝太安二年。</span>養由基射穿七札，不濟鄢陵之師，<span class="jiazhu">《左傳》：晉、楚遇於鄢陵，楚大夫養由基、潘黨蹲甲而射之，徹七札焉。以示楚共王曰：<span class="yinhao">「君有二臣，何憂於戰。」</span>王怒曰：<span class="yinhao">「大辱國！詰朝，爾射，死藝。」</span>及戰，楚師敗績。杜預曰：濟，益也。</span>比已然之明效也。古語有之：『人無常俗，政有理亂；兵無強弱，將有巧拙。』故選將當以智略爲本，勇力爲末。今朝廷用人，類取將門子弟及死事之家，<span class="jiazhu">將，卽亮翻；下同。</span>彼皆庸人，豈足當閫外之任！李左車、陳湯、呂蒙、孟觀，皆出貧賤而立殊功，<span class="jiazhu">李左車見十卷漢高帝三年。陳湯見二十九卷元帝建昭三年。呂蒙見《獻帝紀》六十五卷至六十八卷。孟觀見八十三卷晉惠帝元康九年。</span>未聞其家代爲將也。</span></p>
<p class="em2 strong"><span class="yinhao">夫賞罰者，軍國之切務，苟有功不賞，有罪不誅，雖堯、舜不能以致理。議者皆云：『近日征伐，虛有賞格而無事實。』蓋由小才之吏，不知大體，徒惜勳庸，恐虛倉庫。不知士不用命，所損幾何！黔首雖微，不可欺罔。豈得懸不信之令，設虛賞之科，而望其立功乎！自蘇定方征遼東，<span class="jiazhu">見二百卷龍朔元年、二年。</span>李勣破平壤，<span class="jiazhu">見上卷總章元年。</span>賞絕不行，勳仍淹滯，不聞斬一臺郎，戮一令史，以謝勳人。<span class="jiazhu">尙書諸曹郎，皆謂之臺郎。勳轉淹滯，則司勳之責耳。司勳令史三十三人。</span>大非川之敗，薛仁貴、郭待封等不卽重誅，<span class="jiazhu">見上卷咸亨元年。卽，就也。</span>曏使早誅仁貴等，則自餘諸將豈敢失利於後哉！臣恐吐蕃之平，非旦夕可冀也。</span></p>
<p class="em2 strong"><span class="yinhao">又，出師之要，全資馬力。臣請開畜馬之禁，使百姓皆得畜馬；<span class="jiazhu">畜，吁玉翻。</span>若官軍大舉，委州縣長吏以官錢增價市之，則皆爲官有。彼胡虜恃馬力以爲強，若聽人間市而畜之，乃是損彼之強爲中國之利也。」</span>先是禁百姓畜馬，<span class="jiazhu">長，知兩翻。畜，吁玉翻。先，悉薦翻。</span>故元忠言之。上善其言，召見，令直中書省，仗內供奉。<span class="jiazhu">仗內供奉，朝會得隨百官入見。</span></p>
<p class="em2 strong"><span class="yinwen">10</span>冬，十月，丙午，徐州刺史密貞王元曉薨。</p>
<p class="em2 strong"><span class="yinwen">11</span>十一月，壬子，黃門侍郎、同中書門下三品來恆薨。<span class="jiazhu">恆，戶登翻。</span></p>
<p class="em2 strong"><span class="yinwen">12</span>十二月，詔停來年通乾之號，以反語不善故也。<span class="jiazhu">通乾，反語爲天窮。</span></p>
<p class="strong"><span class="section" id="title-11"><span data-head-description="" data-head-level="h4" data-head-title="調露元年">調露元年</span></span><span class="biaozhusup" data-rel="（己卯、六七九年）"></span><span class="jiazhu">按《會要》，是年六月十三日，方改元調露。</span></p>
<p class="em2 strong"><span class="yinwen">1</span>春，正月，己酉，上幸東都。</p>
<p class="em2 strong">司農卿韋弘機作宿羽、高山、上陽等宮，<span class="jiazhu">按《六典》，宿羽、高山二宮，皆在東都禁苑中。</span>制度壯麗。上陽宮臨洛水，爲長廊亙一里。宮成，上徙御之。侍御史狄仁傑劾奏弘機導上爲奢泰，弘機坐免官。<span class="jiazhu">劾，戶槪翻，又戶得翻。《考異》曰：《舊傳》云：<span class="yinhao">「儀鳳中，機坐家人犯盜，爲憲司所劾，免官。」</span>《狄仁傑傳》云：<span class="yinhao">「時司農卿韋機兼領將作少府，造宿羽、高山、上陽等宮，莫不壯麗。仁傑奏其太過，機竟坐免官。」</span>《統紀》云：<span class="yinhao">「駕幸東都，上遊韋弘機所造宿羽、高山等宮，乘高臨深，有登眺之美，乃敕弘機造高館，及成，臨幸，卽上陽宮也。」</span>今據《實錄》，營宮在前。</span>左司郎中王本立<span class="jiazhu">隋煬帝大業三年，尙書都司始置左、右司郎各一人，掌都省之職。唐置左、右司郎中，各掌付十有二司之事，以舉正稽違，省署符目。</span>恃恩用事，朝廷畏之。仁傑奏其姦，請付法司，上特原之，仁傑曰：<span class="yinhao">「國家雖乏英才，豈少本立輩！<span class="jiazhu">少，詩沼翻。</span>陛下何惜罪人，以虧王法。必欲曲赦本立，請棄臣於無人之境，爲忠貞將來之戒！」</span>本立竟得罪。<span class="jiazhu">《考異》曰：《御史臺記》曰：<span class="yinhao">「狄仁傑以司農發太原運，句會欠米萬餘斛。高宗怒曰：『仁傑偷我米。』命殺之。吏部侍郎魏玄同曰：『仁傑健而疏，只是句當失所，臣委知不偷，請以官爵保明。』久之，高宗意解，仁傑不坐。」</span>按《仁傑傳》未嘗爲司農，今不取。</span>由是朝廷肅然。</p>
<p class="em2 strong"><span class="yinwen">2</span>庚戌，右僕射、太子賓客道恭公戴至德薨。<span class="jiazhu">道，古國名，《左傳》之江、黃、道、柏是也。顯慶元年，始置太子賓客四員，正三品，掌侍從規諫，贊相禮儀。《諡法》：尊賢讓善曰恭。</span></p>
<p class="em2 strong"><span class="yinwen">3</span>二月，壬戌，吐蕃贊普卒，子器弩悉弄立，生八年矣。時器弩悉弄與其舅麴薩若詣羊同發兵，<span class="jiazhu">羊同，西戎國名。宋祁載劉元鼎之言曰：黃河上流，由洪濟橋西南行二千里，水益狹，春可涉，秋夏乃勝舟。其南三百里，三山中高而四下，曰紫山，直大羊同國，古所謂崑崙者也，虜曰悶摩黎山，東距長安五千里，河源出其間。《唐會要》曰：大羊同國，東接吐番，西接小羊同，北直于闐，東西千里。薩，桑割翻。</span>有弟生六年，在論欽陵軍中。國人畏欽陵之強，欲立之，欽陵不可，與薩若共立器弩悉弄。</p>
<p class="em2 strong">上聞贊普卒，<span class="jiaozhusup">【章：十二行本「卒」下有「嗣主未定」四字；乙十一行本同；孔本同；張校同。】</span>命裴行儉乘間圖之，<span class="jiazhu">卒，子恤翻。間，古莧翻。</span>行儉曰：<span class="yinhao">「欽陵爲政，大臣輯睦，未可圖也。」</span>乃止。</p>
<p class="em2 strong"><span class="yinwen">4</span>夏，四月，辛酉，郝處俊爲侍中。</p>
<p class="em2 strong"><span class="yinwen">5</span>偃師人明崇儼，以符呪幻術爲上及天后所重，<span class="jiazhu">呪，職救翻。幻，戶辦翻。</span>官至正諫大夫。五月，壬午，崇儼爲盜所殺，求賊，竟不得。<span class="jiazhu">《考異》曰：《御史臺記》：<span class="yinhao">「鄭仁恭，本滎陽人也，自監察累遷刑部郎中。儀鳳中，明崇儼以奇術承恩寵，夜遇刺客，敕三司亟推鞫，妄承引，連坐者甚衆。高宗怒，促有司行刑。仁恭奏曰：『此輩必死之因，願假其數日之命。』高宗曰：『卿以爲枉邪？』仁恭曰：『臣識慮淺短，非的以爲枉，恐萬一非實，則怨氣生。』遂緩之。旬餘，果獲賊矣。朝廷稱之。」</span>今從《實錄》。</span>贈崇儼侍中。</p>
<p class="em2 strong"><span class="yinwen">6</span>丙戌，命太子監國。<span class="jiazhu">監，古銜翻。</span>太子處事明審，<span class="jiazhu">處，昌呂翻。</span>時人稱之。</p>
<p class="em2 strong"><span class="yinwen">7</span>戊戌，作紫桂宮於澠池之西。<span class="jiazhu">紫桂宮在澠池之西五里。澠，彌兗翻。</span></p>
<p class="em2 strong"><span class="yinwen">8</span>六月，辛亥，赦天下，改元。</p>
<p class="em2 strong"><span class="yinwen">9</span>初，西突厥十姓可汗阿史那都支及其別帥李遮匐與吐蕃連和，侵逼安西，<span class="jiazhu">帥，所類翻。匐，蒲北翻。</span>朝議欲發兵討之。吏部侍郎裴行儉曰：<span class="yinhao">「吐蕃爲寇，審禮覆沒，干戈未息，豈可復出師西方！今波斯王卒，其子泥洹師爲質在京師，<span class="jiazhu">波斯爲大食所滅，其王卑路斯入朝，授武衞將軍而死，其子爲質在京師。朝，直遙翻。復，扶又翻。卒，子恤翻。洹，戶官翻。質，音致。《考異》曰：《實錄》作<span class="yinhao">「泥浬師師」</span>，《舊傳》作<span class="yinhao">「泥湟師」</span>，《唐曆》作<span class="yinhao">「泥汨師」</span>。今從《統紀》。</span>宜遣使者送歸國，<span class="jiazhu">使，疏吏翻；下同。</span>道過二虜，以便宜取之，可不血刃而擒也。」</span>上從之，命行儉册立波斯王，<span class="jiazhu">過，工禾翻。《考異》曰：《唐紀》云，<span class="yinhao">「波斯王卑路斯入朝未還，請遣使送歸。」</span>今從《實錄》、《唐曆》、《統紀》、《舊傳》。</span>仍爲安撫大食使。行儉奏肅州刺史王方翼以爲己副，仍令檢校安西都護。<span class="jiazhu">使，疏吏翻。令，力丁翻。</span></p>
<p class="em2 strong"><span class="yinwen">10</span>秋，七月，己卯朔，詔以今年冬至有事于嵩山。</p>
<p class="em2 strong"><span class="yinwen">11</span>初，裴行儉嘗爲西州長史，<span class="jiazhu">見一百九十九卷永徽五年。長，知兩翻。</span>及奉使過西州，吏人郊迎，行儉悉召其豪傑子弟千餘人自隨，且揚言天時方熱，未可涉遠，須稍涼乃西上。<span class="jiazhu">上，時掌翻。</span>阿史那都支覘知之，遂不設備。<span class="jiazhu">覘，丑廉翻，又丑豔翻。</span>行儉徐召四鎭諸胡酋長<span class="jiazhu">四鎭，龜茲、毗沙、焉耆、疏勒四都督府也。酋，慈由翻。</span>謂曰：<span class="yinhao">「昔在西州，縱獵甚樂，<span class="jiazhu">樂，音洛。</span>今欲尋舊賞，誰能從吾獵者？」</span>諸胡子弟爭請從行，近得萬人。行儉陽爲畋獵，校勒部伍，<span class="jiazhu">校，古効翻。</span>數日，遂倍道西進，去都支部落十餘里，先遣都支所親問其安否，外示閒暇，似非討襲，續使促召相見。都支先與李遮匐約，秋中拒漢使，<span class="jiazhu">漢家威加四夷，故夷人率謂中國人爲漢人，猶漢時匈奴謂漢人爲秦人也。使，疏吏翻；下同。</span>猝聞軍至，計無所出，帥其子弟迎謁，遂擒之。<span class="jiazhu">帥，讀曰率。</span>因傳其契箭，悉召諸部酋長，<span class="jiazhu">夷狄無符信，以箭爲契信。西突厥沙鉢咥利失可汗分其國爲十部，部以一人統之，人授一箭，號十設，亦曰十箭，左五咄陸部，置五大啜，居碎葉東，右五弩失畢部，置五大俟斤，居碎葉西。</span>執送碎葉城。簡其精騎，輕齎，晝夜進掩遮匐，途中，獲都支還使與遮匐使者同來；行儉釋遮匐使者，使先往諭遮匐以都支已就擒，遮匐亦降。<span class="jiazhu">騎，奇寄翻。齎，則兮翻。匐，蒲北翻。降，戶江翻。</span>於是囚都支、遮匐以歸，遣波斯王自還其國，留王方翼於安西，使築碎葉城。<span class="jiazhu">碎葉城，焉耆都督府治所也。方翼築四面十二門，爲屈曲隱出伏沒之狀。</span></p>
<p class="em2 strong"><span class="yinwen">12</span>冬，十月，單于大都護府突厥阿史德溫傅、奉職二部俱反，<span class="jiazhu">阿史德，姓也，溫傅其名。奉職，亦一部酋長之名。單，音蟬。厥，九勿翻。</span>立阿史那泥熟匐爲可汗，二十四州酋長皆叛應之，衆數十萬，<span class="jiazhu">置二十四州，見一百九十九卷永徽元年。</span>遣鴻臚卿單于大都護府長史蕭嗣業、右領軍衞將軍花大智、<span class="jiazhu">何承天《姓苑》有花姓。臚，陵如翻。單，音蟬。長，知兩翻。嗣，祥吏翻。</span>右千牛衞將軍李景嘉等將兵討之。<span class="jiazhu">將兵，卽亮翻，又音如字。</span>嗣業等先戰屢捷，因不設備，會大雪，突厥夜襲其營，嗣業狼狽拔營走，衆遂大亂，爲虜所敗，死者不可勝數。<span class="jiazhu">厥，九勿翻。敗，補邁翻。勝，音升。</span>大智、景嘉引步兵且行且戰，得入單于都護府。嗣業減死，流桂州，大智、景嘉並免官。</p>
<p class="em2 strong">突厥寇定州，刺史霍王元軌命開門偃旗，虜疑有伏，懼而宵遁。州人李嘉運與虜通謀，事洩，<span class="jiazhu">洩，息列翻。</span>上令元軌窮其黨與，元軌曰：<span class="yinhao">「強寇在境，人心不安，若多所逮繫，是驅之使叛也。」</span>乃獨殺嘉運，餘無所問，因自劾違制。上覽表大喜，謂使者曰：<span class="yinhao">「朕亦悔之，向無王，失定州矣。」</span><span class="jiazhu">劾，戶槪翻，又戶得翻。使，疏吏翻。</span>自是朝廷有大事，上多密敕問之。<span class="jiazhu">朝，直遙翻。</span></p>
<p class="em2 strong"><span class="yinwen">13</span>壬子，遣左金吾衞將軍曹懷舜屯井陘，<span class="jiazhu">井陘縣，漢、晉、後魏皆屬常山郡，唐屬恆州。陘，音刑。</span>右武衞將軍崔獻屯龍門，以備突厥。突厥扇誘奚、契丹侵掠營州，<span class="jiazhu">誘，羊久翻。契，欺訖翻，又音喫。</span>都督周道務遣戶曹始平唐休璟將兵擊破之。<span class="jiazhu">曹魏置始平縣，晉武帝置始平郡，後魏廢郡，以縣屬扶風，隋、唐屬雍州。</span></p>
<p class="em2 strong"><span class="yinwen">14</span>庚申，詔以突厥背誕，罷封嵩山。<span class="jiazhu">背，蒲妹翻。</span></p>
<p class="em2 strong"><span class="yinwen">15</span>癸亥，吐蕃文成公主遣其大臣論塞調傍來告喪，幷請和親，上遣郎將宋令文詣吐蕃會贊普之葬。<span class="jiazhu">將，卽亮翻；下管將同。</span></p>
<p class="em2 strong"><span class="yinwen">16</span>十一月，戊寅朔，以太子左庶子、同中書門下三品高智周爲御史大夫，罷知政事。</p>
<p class="em2 strong"><span class="yinwen">17</span>癸未，上宴裴行儉，謂之曰：<span class="yinhao">「卿有文武兼資，今授卿二職。」</span>乃除禮部尙書兼檢校右衞大將軍。甲辰，以行儉爲定襄道行軍大總管，將兵十八萬，幷西軍檢校豐州都督程務挺、東軍幽州都督李文暕<span class="jiazhu">暕，古限翻。</span>總三十餘萬以討突厥，並受行儉節度。務挺，名振之子也。<span class="jiazhu">程名振爲將，著功名於貞觀、永徽之間。</span></p>
<p class="strong"><span class="section" id="title-12"><span data-head-description="" data-head-level="h4" data-head-title="永隆元年">永隆元年</span></span><span class="biaozhusup" data-rel="（庚辰、六八○年）"></span><span class="jiazhu">按《會要》，是年八月二十三日，改元永隆。</span></p>
<p class="em2 strong"><span class="yinwen">1</span>春，二月，癸丑，上幸汝州之溫湯；戊午，幸嵩山處士三原田遊巖所居；<span class="jiazhu">處，昌呂翻。</span>己未，幸道士宗城潘師正所居，<span class="jiazhu">《考異》曰：《舊傳》，<span class="yinhao">「師正，趙州贊皇人。」</span>今從《實錄》。</span>上及天后、太子皆拜之。<span class="jiazhu">史言帝崇信異端。</span>乙丑，還東都。</p>
<p class="em2 strong"><span class="yinwen">2</span>三月，裴行儉大破突厥於黑山，<span class="jiazhu">黑山一名殺胡山，在豐州中受降城正北，如東八十里，亦謂之呼延谷。</span>擒其酋長奉職；<span class="jiazhu">句絕。</span>可汗泥熟匐爲其下所殺，以其首來降。<span class="jiazhu">降，戶江翻。</span></p>
<p class="em2 strong">初，行儉行至朔川，<span class="jiazhu">《考異》曰：《舊傳》作<span class="yinhao">「朔州」</span>。今依《實錄》及《統紀》。余按唐朔州治善陽縣，漢定襄縣地。單于府治金河縣，漢雲中郡城也。自朔州至單于府三百五十七里。以裴行儉軍行次舍考之，先至朔州而後至單于府北，則《舊傳》朔州爲是。</span>謂其下曰：<span class="yinhao">「用兵之道，撫士貴誠，制敵貴詐。前日蕭嗣業糧運爲突厥所掠，士卒凍餒，故敗。今突厥必復爲此謀，<span class="jiazhu">復，扶又翻；下復爲、可復同。</span>宜有以詐之。」</span>乃詐爲糧車三百乘，每車伏壯士五人，各持陌刀、勁弩，<span class="jiazhu">陌刀，大刀也；一舉刀可殺數人。《唐六典》曰：陌刀，長刀也，步兵所持，蓋古之斬馬劍。《釋名》曰：弩，怒也，有怒勢也。其柄曰臂，似人臂也。鉤弦者曰牙，似牙齒也。牙外曰郭，爲牙之規郭也。合名之曰機，言如機之巧也；亦言如門戶樞機，開闔有節也。乘，繩證翻。</span>以羸兵數百爲之援，<span class="jiazhu">羸，倫爲翻。</span>且伏精兵於險要以待之。虜果至，羸兵棄車散走。虜驅車就水草，解鞍牧馬，欲取糧，壯士自車中躍出，擊之，虜驚走，復爲伏兵所邀，殺獲殆盡，自是糧運行者，虜莫敢近。<span class="jiazhu">近，其靳翻。</span></p>
<p class="em2 strong">軍至單于府北，抵暮，下營，掘塹已周，<span class="jiazhu">掘，其月翻。塹，七豔翻。</span>行儉遽命移就高岡；諸將皆言士卒已安堵，不可復動，行儉不從，趣使移。<span class="jiazhu">趣，讀曰促。</span>是夜，風雨暴至，前所營地，水深丈餘，<span class="jiazhu">深，式禁翻。</span>諸將驚服，問其故，行儉笑曰：<span class="yinhao">「自今但從我命，不必問其所由知也。」</span></p>
<p class="em2 strong">奉職旣就擒，餘黨走保狼山。<span class="jiazhu">狼山，歌邏祿右廂部落所居也。永徽元年，置狼山州，屬雲中都護府。</span>詔戶部尙書崔知悌馳傳詣定襄宣慰將士，且區處餘寇，<span class="jiazhu">傳，知戀翻。處，昌呂翻。</span>行儉引軍還。</p>
<p class="em2 strong"><span class="yinwen">3</span>夏，四月，乙丑，上幸紫桂宮。</p>
<p class="em2 strong"><span class="yinwen">4</span>戊辰，黃門侍郎聞喜裴炎、崔知溫、<span class="jiazhu">聞喜縣，漢屬河東郡。隋以漢聞喜縣爲絳縣，以漢絳縣爲曲沃縣，以桐鄕置聞喜縣，尋改爲桐鄕縣；武德元年復曰聞喜，屬絳州。</span>中書侍郎京兆王德眞並同中書門下三品。知溫，知悌之弟也。</p>
<p class="em2 strong"><span class="yinwen">5</span>秋，七月，吐蕃寇河源，左武衞將軍黑齒常之擊卻之。<span class="jiazhu">《考異》曰：《實錄》：<span class="yinhao">「吐蕃大將贊婆及素和貴等帥衆三萬進寇河源，屯兵于良非川。辛巳，河西鎭撫大使、中書令李敬玄統衆與賊戰于湟川，官軍敗績。副使、左武衞將軍黑齒常之帥精騎三千，夜襲賊營，殺獲二千餘級，贊婆等遂退。擢常之爲河源軍經略大使，詔敬玄留鎭鄯州以爲之援。」</span>按儀鳳三年九月，敬玄已與吐蕃戰敗于青海，常之夜襲賊營，賊乃退，與此事頗相類。《舊書·敬玄傳》，止一敗，無再敗。《常之傳》：<span class="yinhao">「儀鳳中，從敬玄擊吐蕃，走跋地設，充河源軍副使。時贊婆等屯良非川，常之夜襲賊營，走之，擢爲大使。」</span>事似同時。《新書·敬玄傳》，戰青海，又戰湟川，凡再敗。《常之傳》：儀鳳三年，襲跋地設。調露中，襲贊婆。《唐曆》、《統紀》皆無今年敬玄敗事。又《實錄》，今年八月丁巳，敬玄貶衡州刺史。辛巳至丁巳，纔三十七日。賈耽《皇華四達記》，自長安至鄯州約一千七百餘里。時高宗又在東都，若敬玄敗後，累表稱疾，得報乃來，至東都，必數日乃貶，非三十七日之內所能容也。今略去敬玄湟川敗事，但云吐蕃寇河源，常之擊卻之而已。今按劉昫《唐書·地理志》，鄯州在京師西一千九百一十三里。</span>擢常之爲河源軍經略大使。常之以河源衝要，欲加兵戍之，而轉輸險遠，乃廣置烽戍七十餘所，開屯田五千餘頃，歲收五百餘萬石，由是戰守有備焉。</p>
<p class="em2 strong">先是，劍南募兵於茂州，西南築安戎城，以斷吐蕃通蠻之路。<span class="jiazhu">宋白曰：茂州本冉駹之國，漢開爲汶山郡。《華陽國志》云：宣帝地節三年，武都白馬羌反，使駱武平定之。汶山吏民詣武自訟，一歲再度更賦至重，邊人貧苦，無以供給，求省郡，遂省汶山郡，復置都尉。今州卽漢蜀郡汶江縣，梁普通三年，置繩州，取桃關之路以繩作橋以名州。後周爲汶州，置汶山縣。唐改茂州，取界內茂滋山而名。</span>吐蕃以生羌爲鄕導，<span class="jiazhu">先，悉薦翻。斷，丁管翻。鄕，讀曰嚮。</span>攻陷其城，以兵據之，由是西洱諸蠻皆降於吐蕃。<span class="jiazhu">洱，而志翻。降，戶江翻。</span>吐蕃盡據羊同、党項及諸羌之地，東接涼、松、茂、巂等州，南鄰天竺，西陷龜茲、疏勒等四鎭，<span class="jiazhu">党，底朗翻。巂，音髓。龜茲，音丘慈。</span>北抵突厥，地方萬餘里，諸胡之盛，莫與爲比。</p>
<p class="em2 strong"><span class="yinwen">6</span>丙申，鄭州刺史江王元祥薨。<span class="jiazhu">鄭州，漢滎陽縣地。漢滎陽屬河南郡，晉分爲滎陽郡，後魏屬北豫州，後置鄭州，隋開皇十六年改曰管州，大業初，復曰鄭州。</span></p>
<p class="em2 strong"><span class="yinwen">7</span>突厥餘衆圍雲州，<span class="jiazhu">雲州，漢平城縣地。後魏爲代都，北齊及後周爲恆安鎭，貞觀七年，置雲州及定襄縣。</span>代州都督竇懷悊、<span class="jiazhu">悊，與哲同。</span>右領軍中郎將程務挺將兵擊破之。<span class="jiazhu">將，卽亮翻。</span></p>
<p class="em2 strong"><span class="yinwen">8</span>八月，丁未，上還東都。</p>
<p class="em2 strong"><span class="yinwen">9</span>中書令、檢校鄯州都督李敬玄，軍旣敗，屢稱疾請還；上許之。旣至，無疾，詣中書視事；上怒，丁巳，貶衡州刺史。<span class="jiazhu">衡州，漢酃縣、蒸陽、耒陽、茶陵縣地。吳置湘東郡，梁、陳置衡山郡。隋平陳，置衡州。京師東南三千四百三里，至東都二千七百六十里。</span></p>
<p class="em2 strong"><span class="yinwen">10</span>太子賢聞宮中竊議，以賢爲天后姊韓國夫人所生，內自疑懼。明崇儼以厭勝之術爲天后所信，<span class="jiazhu">厭，於葉翻。</span>常密稱<span class="yinhao">「太子不堪承繼，英王貌類太宗」</span>，又言<span class="yinhao">「相王相最貴」</span>。<span class="jiazhu">相，悉亮翻。</span>天后嘗命北門學士撰《少陽正範》<span class="jiazhu">顏延之《曲水詩序》曰：正體毓德於少陽。《註》云：東宮，少陽位也。少，詩照翻。</span>及《孝子傳》以賜太子，<span class="jiazhu">傳，直戀翻。</span>又數作書誚讓之，<span class="jiazhu">數，所角翻。誚，才笑翻。</span>太子愈不自安。</p>
<p class="em2 strong">及崇儼死，賊不得，天后疑太子所爲。太子頗好聲色，與戶奴趙道生等狎昵，<span class="jiazhu">好，呼到翻。昵，尼質翻。</span>多賜之金帛，司議郎韋承慶上書諫，不聽。<span class="jiazhu">上，時掌翻。</span>天后使人告其事。詔薛元超、裴炎與御史大夫高智周等雜鞫之，於東宮馬坊搜得皂甲數百領，以爲反具；道生又款稱太子使道生殺崇儼。上素愛太子，遲回欲宥之，天后曰：<span class="yinhao">「爲人子懷逆謀，天地所不容；大義滅親，何可赦也！」</span>甲子，廢太子賢爲庶人，遣右監門中郎將令狐智通等送賢詣京師，<span class="jiazhu">監，古銜翻。將，卽亮翻。</span>幽於別所，黨與皆伏誅，仍焚其甲於天津橋南以示士民。<span class="jiazhu">劉昫曰：東都，周之王城，平王東遷所都也。故城在今苑內東北隅。自赧王以後，及東漢、魏文、晉武皆都於今故洛城。隋大業元年，自故洛城西移十八里，置新都，今都城是也。北據邙山，南對伊闕，洛水貫都，有河漢之象、跨洛爲橋，曰天津橋。唐世人主，往來東都、西京，而寔都長安，以長安爲京師。</span>承慶，思謙之子也。<span class="jiazhu">韋思謙見一百九十九卷永徽元年。</span></p>
<p class="em2 strong">乙丑，立左衞大將軍、雍州牧英王哲爲皇太子，<span class="jiazhu">雍，於用翻。</span>改元，赦天下。</p>
<p class="em2 strong">太子洗馬劉訥言常撰《俳諧集》以獻賢，賢敗，搜得之，上怒曰：<span class="yinhao">「以《六輕》敎人，猶恐不化，乃進俳諧鄙說，豈輔導之義邪！」</span>流訥言於振州。<span class="jiazhu">《舊志》：振州與崖州同在大海洲中，至京師八千六百六里，至東都七千七百九十七里。洗，悉薦翻。撰，士免翻。俳，蒲皆翻。《考異》曰：《新傳》云：<span class="yinhao">「除名爲民，復坐事流死振州。」</span>今從《實錄》。</span></p>
<p class="em2 strong">左衞將軍高眞行之子政爲太子典膳丞，事與賢連，上以付其父，使自訓責。政入門，眞行以佩刀刺其喉，眞行兄戶部侍郎審行又刺其腹，眞行兄子琁斷其首，棄之道中。<span class="jiazhu">刺，七亦翻。琁，從宣翻。斷，丁管翻。</span>上聞之，不悅，貶眞行爲睦州刺史，審行爲渝州刺史。眞行，士廉之子也。<span class="jiazhu">《舊志》：睦州，京師東南三千六百五十九里，至東都二千八百二十一里。渝州，漢末之巴東郡，隋置渝州；京師西南二千七百四十八里，至東都三千四百三十里。高士廉，長孫無忌之舅。</span></p>
<p class="em2 strong">左庶子、中<span class="jiaozhusup">【章：十二行本「中」上有「同」字；乙十一行本同；孔本同。】</span>書門下三品張大安坐阿附太子，左遷普州刺史。<span class="jiazhu">《舊志》：普州至京師二千三百六十里，至東都三千二百三里。</span>其餘宮僚，上皆釋其罪，使復位，左庶子薛元超等皆舞蹈拜恩；右庶子李義琰獨引咎涕泣，時論美之。</p>
<p class="em2 strong"><span class="yinwen">11</span>九月，甲申，以中書侍郎、同中書門下三品王德眞爲相王府長史，罷政事。<span class="jiazhu">唐制，王府置長史、司馬。長史，從四品上。司馬，從四品下。長史、司馬統領府僚，紀綱職務。相，悉亮翻。</span></p>
<p class="em2 strong"><span class="yinwen">12</span>冬，十月，壬寅，蘇州刺史曹王明，<span class="jiazhu">蘇州，古吳國，東漢爲吳郡；隋置蘇州，因姑蘇山而名。</span>沂州刺史嗣蔣王煒，<span class="jiazhu">沂州，漢琅邪國，後魏置北徐州；後周改沂州，以沂水名；隋爲琅邪郡，唐復以琅邪郡置沂州。煒，于鬼翻。</span>皆坐故太子賢之黨，明降封零陵郡王，黔州安置；煒除名，道州安置。<span class="jiazhu">道州，漢零陵郡泠道、馮乘之地。隋以零陵郡置永州，武德四年，分置營州，貞觀八年，改曰道州。《舊志》：黔州，京師南三千一百九十三里，至東都二千二百七十七里。</span></p>
<p class="em2 strong"><span class="yinwen">13</span>丙午，文成公主薨于吐蕃。</p>
<p class="em2 strong"><span class="yinwen">14</span>己酉，車駕西還。</p>
<p class="em2 strong"><span class="yinwen">15</span>十一月，壬申朔，日有食之。</p>
<p class="strong"><span class="section" id="title-13"><span data-head-description="" data-head-level="h4" data-head-title="開耀元年">開耀元年</span></span><span class="biaozhusup" data-rel="（辛巳、六八一年）"></span><span class="jiazhu">是年十月方改元，《新書》作九月。</span></p>
<p class="em2 strong"><span class="yinwen">1</span>春，正月，突厥寇原、慶等州。乙亥，遣右衞將軍李知十等屯涇、慶二州以備突厥。</p>
<p class="em2 strong"><span class="yinwen">2</span>庚辰，以初立太子，敕宴百官及命婦於宣政殿，<span class="jiazhu">西京東內正殿曰含元，後殿曰宣政。</span>引九部伎及散樂自宣政門入。<span class="jiazhu">杜佑曰：散樂，卽百戲也。伎，渠綺翻。散，悉亶翻。</span>太常博士袁利貞上疏，以爲：<span class="yinhao">「正寢非命婦宴會之地，路門非倡優進御之所，<span class="jiazhu">上，時掌翻。倡，音昌。</span>請命婦會於別殿，九部伎自東西門入，其散樂伏望停省。」</span>上乃更命置宴於麟德殿；<span class="jiazhu">麟德殿，麟德中所作也。閣本《大明宮圖》：翰林院密邇麟德殿。韋執誼曰：翰林院在右銀臺門內，麟德殿在西重廊之後。更，工衡翻。</span>宴日，賜利貞帛百段。利貞，昂之曾孫也。</p>
<p class="em2 strong">利貞族孫誼爲蘇州刺史，自以其先自宋太尉淑以來，盡忠帝室，<span class="jiazhu">袁淑死於宋元凶之難，袁顗以死奉子勛，袁昂盡節於齊室，袁憲盡忠於陳後主。</span>謂琅邪王氏雖奕世台鼎，而爲歷代佐命，<span class="jiazhu">琅邪王氏股肱晉室，而王弘爲宋室佐命，王儉爲齊室佐命，梁室之興，侯景之篡，王亮、王克爲勸進之首。</span>恥與爲比，嘗曰：<span class="yinhao">「所貴於名家者，爲其世篤忠貞，才行相繼故也。<span class="jiazhu">爲，于僞翻。行，下孟翻。</span>彼鬻婚姻求祿利者，又烏足貴乎！」</span>時人是其言。<span class="jiazhu">因袁利貞併著袁誼之言，以其有益於名敎也。</span></p>
<p class="em2 strong"><span class="yinwen">3</span>裴行儉軍旣還，突厥阿史那伏念復自立爲可汗，<span class="jiazhu">復，扶又翻。杜佑曰：伏念，頡利從兄之子。</span>與阿史德溫傅連兵爲寇。癸巳，以行儉爲定襄道大總管，以右武衞將軍曹懷舜、幽州都督李文暕爲副，將兵討之。<span class="jiazhu">暕，古限翻。將，卽亮翻。</span></p>
<p class="em2 strong"><span class="yinwen">4</span>二月，天后表請赦𣏌王上金、鄱陽王素節之罪；以上金爲沔州刺史，<span class="jiazhu">沔州，漢安陸之地。晉置沔陽縣，江左爲魯山鎭。隋開皇十七年，置漢陽縣，屬復州，復州治沔陽；大業初，改復州曰沔州。唐復以沔州爲復州，分漢陽置沔州。</span>素節爲岳州刺史，<span class="jiazhu">岳州，漢下雋縣地。吳置巴陵縣，晉置建昌郡，梁置巴州。隋改曰岳州，因天岳山以名州。大業初，改羅州，唐復曰岳州。《舊志》：岳州，京師東南二千二百三十七里，至東都一千八百一十六里。</span>仍不聽朝集。<span class="jiazhu">朝，直遙翻。</span></p>
<p class="em2 strong"><span class="yinwen">5</span>三月，辛卯，以劉仁軌兼太子少傅，餘如故。<span class="jiazhu">仁軌先爲尙書左僕射、同中書門下三品。</span>以侍中郝處俊爲太子少保，罷政事。</p>
<p class="em2 strong">少府監裴匪舒，善營利，<span class="jiazhu">少，詩照翻。</span>奏賣苑中馬糞，歲得錢二十萬緡。上以問劉仁軌，對曰：<span class="yinhao">「利則厚矣，恐後代稱唐家賣馬糞，非嘉名也。」</span>乃止。匪舒又爲上造鏡殿，成，<span class="jiazhu">爲，于僞翻。</span>上與仁軌觀之，仁軌驚趨下殿。上問其故，對曰：<span class="yinhao">「天無二日，土無二王，<span class="jiazhu">《孟子》載孔子之言。</span>適視四壁有數天子，不祥孰甚焉！」</span>上遽令剔去。<span class="jiazhu">去，羌呂翻。</span></p>
<p class="em2 strong"><span class="yinwen">6</span>曹懷舜與裨將竇義昭將前軍擊突厥。<span class="jiazhu">將，卽亮翻；下同，又音如字。</span>或告<span class="yinhao">「阿史那伏念與阿史德溫傅在黑沙，<span class="jiaozhusup">【章：十二行本「沙」下有「北」字；乙十一行本同；孔本同。】</span><span class="jiazhu">黑沙城，後突厥默啜以爲南庭。</span>左右纔二十騎以下，可徑往取也。」</span><span class="jiazhu">騎，奇寄翻。</span>懷舜等信之，留老弱於瓠蘆泊，<span class="jiazhu">水白爲泊。</span>帥輕銳倍道進，至黑沙，無所見，人馬疲頓，乃引兵還。</p>
<p class="em2 strong">會薛延陀部落欲西詣伏念，遇懷舜軍，因請降。<span class="jiazhu">帥，讀曰率。降，戶江翻。</span>懷舜等引兵徐還，至長城北，遇溫傅，小戰，各引去。至橫水，<span class="jiazhu">橫水去金河一百四十許里。</span>遇伏念，懷舜、義昭與李文暕及裨將劉敬同四軍合爲方陳，<span class="jiazhu">陳，讀曰陣。</span>且戰且行；經一日，伏念乘便風擊之，軍中擾亂，懷舜等棄軍走，軍遂大敗，死者不可勝數。<span class="jiazhu">勝，音升。</span>懷舜等收散卒，斂金帛以賂伏念，與之約和，殺牛爲盟。伏念北去，懷舜等乃得還。<span class="jiazhu">還，從宣翻，又音如字。</span></p>
<p class="em2 strong">夏，五月，丙戌，懷舜免死，流嶺南。</p>
<p class="em2 strong"><span class="yinwen">7</span>己丑，河源道經略大使黑齒常之將兵擊吐蕃論贊婆於良非川，破之，收其糧畜而還。<span class="jiazhu">畜，許救翻。</span>常之在軍七年，吐蕃深畏之，不敢犯邊。</p>
<p class="em2 strong"><span class="yinwen">8</span>初，太原王妃之薨也，<span class="jiazhu">武士彠封太原王，妃從其爵，咸亨元年薨。</span>天后請以太平公主爲女官以追福。<span class="jiazhu">公主，天后女也。</span>及吐蕃求和親，請尙太平公主，上乃爲立太平觀，以公主爲觀主以拒之。<span class="jiazhu">爲，于僞翻。觀，古玩翻。</span>至是，始選光祿卿汾陰薛曜之子紹尙焉。紹母，太宗女城陽公主也。<span class="jiazhu">據《會要》，城陽公主先降杜荷，荷誅，降薛瓘。《新書》亦然。</span></p>
<p class="em2 strong">秋，七月，公主適薛氏，自興安門南至宣陽坊西，燎炬相屬，<span class="jiazhu">自興安門而南，歷三坊至宣陽坊，萬年縣治在焉。屬，之欲翻。</span>夾路槐木多死。紹兄顗以公主寵盛，深憂之，<span class="jiazhu">顗，魚豈翻。</span>以問族祖戶部郎中克構，<span class="jiazhu">唐戶部郎，掌分理戶口、井田之事，凡天下十道，任土所出，爲貢賦之差。</span>克構曰：<span class="yinhao">「帝甥尙主，國家故事，苟以恭愼行之，亦何傷！然諺曰：『娶婦得公主，無事取官府。』不得不爲之懼也。」</span></p>
<p class="em2 strong">天后以顗妻蕭氏及顗弟緒妻成氏非貴族，欲出之，曰：<span class="yinhao">「我女豈可使與田舍女爲妯娌邪！」</span><span class="jiazhu">爲，于僞翻。妯，直六翻。娌，兩耳翻。妯娌，娣姒婦也。</span>或曰：<span class="yinhao">「蕭氏，瑀之姪孫，國家舊姻。」</span><span class="jiazhu">蕭瑀子銳尙太宗女襄城公主。</span>乃止。</p>
<p class="em2 strong"><span class="yinwen">9</span>夏州羣牧使安元壽奏：<span class="yinhao">「自調露元年九月以來，喪馬一十八萬餘匹，監牧吏卒爲虜所殺掠者八百餘人。」</span><span class="jiazhu">夏，戶雅翻。使，疏吏翻。唐諸牧監，掌羣牧孳課之事。凡諸羣牧，立南、北、東、西四使以分統之，其馬皆印，每歲終，監牧使巡按孳數，以功過相除，爲之考課。此止夏州所喪失之數。</span></p>
<p class="em2 strong"><span class="yinwen">10</span>薛延陀達渾等五州四萬餘帳來降。<span class="jiazhu">達渾都督領姑衍州、步訖若州、嵠彈州、鶻州、低粟州。降，戶江翻。</span></p>
<p class="em2 strong"><span class="yinwen">11</span>甲午，左僕射兼太子少傅、同中書門下三品劉仁軌固請解僕射，許之。</p>
<p class="em2 strong"><span class="yinwen">12</span>閏七月，丁未，裴炎爲侍中，崔知溫、薛元超並守中書令。</p>
<p class="em2 strong"><span class="yinwen">13</span>上徵田遊巖爲太子洗馬，在東宮無所規益。右衞副率蔣儼<span class="jiazhu">右衞副率，從四品上。洗，悉薦翻。率，所律翻。</span>以書責之曰：<span class="yinhao">「足下負巢、由之俊節，傲唐、虞之聖主，聲出區宇，名流海內。主上屈萬乘之重，申三顧之榮，<span class="jiazhu">三顧，用諸葛亮事。上幸嵩山，嘗至遊巖所居，故云然。乘，繩證翻。</span>遇子以商山之客，<span class="jiazhu">漢四皓隱於商山。</span>待子以不臣之禮，將以輔導儲貳，漸染芝蘭耳。<span class="jiazhu">漸，子廉翻。</span>皇太子春秋鼎盛，聖道未周，僕以不才，猶參庭諍，足下受調護之寄，<span class="jiazhu">漢高帝謂四皓曰：<span class="yinhao">「煩公卒調護太子。」</span></span>是可言之秋，唯唯而無一談，悠悠以卒年歲。<span class="jiazhu">唯，于癸翻。卒，子恤翻。</span>向使不餐周粟，<span class="jiazhu">夷、齊採薇西山，不食周粟。餐，千安翻。</span>僕何敢言！祿及親矣，以何酬塞？<span class="jiazhu">遊巖有母。塞，悉則翻。</span>想爲不達，謹書起予。」</span><span class="jiazhu">孔子謂子夏曰：<span class="yinhao">「起予者商也。」</span>爲，于僞翻。</span>遊巖竟不能答。</p>
<p class="em2 strong"><span class="yinwen">14</span>庚申，上以服餌，令太子監國。<span class="jiazhu">監，古銜翻。</span></p>
<p class="em2 strong"><span class="yinwen">15</span>裴行儉軍于代州之陘口，<span class="jiazhu">卽鴈門之陘嶺關口。陘，音刑。</span>多縱反間，由是阿史那伏念與阿史德溫傅浸相猜貳。伏念留妻子輜重於金牙山，<span class="jiazhu">突厥之初，建牙於金山，其後分爲東、西突厥，凡建牙之地，率謂之金牙山。蘇定方直抵金牙山擒賀魯，此西突厥可汗所居之金牙山也。裴行儉遣程務挺等掩金牙山，取伏念妻子，此東突厥可汗所居之金牙山也。可汗所居，謂之金帳，故亦以金牙言之。間，古莧翻；下同。重，直龍翻；下同。</span>以輕騎襲曹懷舜。行儉遣裨將何迦密自通漠道，程務挺自石地道掩取之。<span class="jiazhu">騎，奇寄翻。將，卽亮翻；下同。迦，居牙翻，又居伽翻。</span>伏念與曹懷舜約和而還，比至金牙山，<span class="jiazhu">還，從宣翻。比，必利翻。</span>失其妻子輜重，士卒多疾疫，乃引兵北走細沙，行儉又使副總管劉敬同、程務挺等將單于府兵追躡之。伏念請執溫傅以自效，然尙猶豫，又自恃道遠，唐兵必不能至，不復設備。<span class="jiazhu">走，音奏。躡，泥輒翻。復，扶又翻。單，音蟬。</span>敬同等軍到，伏念狼狽，不能整其衆，遂執溫傅，從間道詣行儉降。候騎告以塵埃漲天而至，將士皆震恐，行儉曰：<span class="yinhao">「此乃伏念執溫傅來降，非他盜也。然受降如受敵，不可無備。」</span>乃命嚴備，遣單使迎前勞之。少選，<span class="jiazhu">間，古莧翻。降，戶江翻；下同。騎，奇寄翻。使，疏吏翻。勞，力到翻。少選，猶言少頃也。</span>伏念果帥酋長縛溫傅詣軍門請罪。<span class="jiazhu">帥，讀曰率。酋，慈由翻。長，知兩翻。</span>行儉盡平突厥餘黨，以伏念、溫傅歸京師。<span class="jiazhu">厥，九勿翻。</span></p>
<p class="em2 strong"><span class="yinwen">16</span>冬，十月，丙寅朔，日有食之。</p>
<p class="em2 strong"><span class="yinwen">17</span>壬戌，裴行儉等獻定襄之俘。乙丑，改元。<span class="jiazhu">改元開耀。</span>丙寅，斬阿史那伏念、阿史德溫傅等五十四人於都市。<span class="jiazhu">旣書十月丙寅朔日食，方書壬戌裴行儉獻俘，乙丑故元，又書丙寅斬阿史那伏念等，是十月一月內有二丙寅矣。此舊史之誤，《通鑑》因之，失於檢點也。《新書》是年九月乙丑改元，蓋壬戌獻俘，亦九月事，前年命行儉爲定襄道行軍大總管以討突厥，故曰獻定襄之俘。</span></p>
<p class="em2 strong">初，行儉許伏念以不死，故降。裴炎疾行儉之功，奏言：<span class="yinhao">「伏念爲副將張虔勗、程務挺所逼，又回紇等自磧北南向逼之，窮窘而降耳。」</span><span class="jiazhu">紇，下沒翻。磧，七迹翻。</span>遂誅之。行儉歎曰：<span class="yinhao">「渾、濬爭功，<span class="jiazhu">事見八十一卷晉武帝太康元年。言若爭伏念之死，則是與張虔勗、程務挺爭功。</span>古今所恥。但恐殺降，無復來者。」</span><span class="jiazhu">復，扶又翻。</span>因稱疾不出。</p>
<p class="em2 strong"><span class="yinwen">18</span>丁亥，新羅王法敏卒，<span class="jiazhu">卒，子恤翻。</span>遣使立其子政明。</p>
<p class="em2 strong"><span class="yinwen">19</span>十一月，癸卯，徙故太子賢於巴州。<span class="jiazhu">《舊志》：巴州至京師二千三百六十里，東都二千五百八十二里。</span></p>
</div></body></html>