<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第十一·漢紀三·太祖高皇帝中</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀三">漢紀三</span></span></h1>
<p><span class="jiazhu">起屠維大淵獻<span class="biaozhusup" data-rel="">（己亥）</span>，盡重光赤奮若<span class="biaozhusup" data-rel="">（辛丑）</span>，凡三年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="太祖高皇帝中">太祖高皇帝中</span></span></h5>
<div class="yeartoc" id="year_toc_186"><p class="strong"><span class="section" id="title-3"><span data-head-description="漢高祖" data-head-level="h4" data-head-title="五年">五年</span></span><span class="biaozhusup" data-rel="">（己亥、前二○二年）</span></p></div>
<p class="em2 strong"><span class="yinwen">1</span>冬，十月，漢王追項羽至固陵，<span class="jiazhu">徐廣曰：固陵在陽夏。晉灼曰：卽固始縣。余據班《志》，固始與陽夏爲兩縣，皆屬淮陽國。劉昭《志》：陳國陽夏縣有固陵聚。《括地志》：固陵，縣名，在陳州宛丘縣西北四十二里。</span>與齊王信、魏相國越期會擊楚；信、越不至，楚擊漢軍，大破之。漢王復堅壁自守，謂張良曰：<span class="yinhao">「諸侯不從，柰何？」</span>對曰：<span class="yinhao">「楚兵且破，二人未有分地，<span class="jiazhu">李奇曰：言信、越未有益地之分也。韋昭曰：信等雖名爲王，未爲分畫疆界。分，扶問翻。余謂韋說是。</span>其不至固宜；君王能與共天下，可立致也。齊王信之立，非君王意，<span class="jiazhu">言信自請爲假王，乃立之耳，非君王本意。</span>信亦不自堅；彭越本定梁地，始，君王以魏豹故拜越爲相國；<span class="jiazhu">見上卷二年。</span>今豹死，越亦望王，而君王不早定。今能取睢陽以北至穀城皆以王彭越，<span class="jiazhu">班《志》，睢陽縣屬梁國。劉昭《志》：穀城縣屬東郡，春秋之小穀也。《括地志》：穀城故城，在濟州東阿縣東二十六里。睢陽，宋州也。自宋州以北至濟州穀城際黃河，盡以封彭越。</span>從陳以東傅海與韓<span class="jiaozhusup">【章：甲十五行本「韓」作「齊」；乙十一行本同；孔本同。】</span>王信。<span class="jiazhu">陳，古陳國，班《志》之淮陽國也；唐爲陳州。自陳以東至于海幷齊舊地，盡以與齊王信。</span>信家在楚，其意欲復得故邑。能出捐此地以許兩人，使各自爲戰，則楚易破也。」</span><span class="jiazhu">易，以豉翻。</span>漢王從之。於是韓信、彭越皆引兵來。</p>
<p class="em2 strong">十一月，劉賈南渡淮，圍壽春，遣人誘楚大司馬周殷。殷畔楚，以舒屠六，<span class="jiazhu">舒，春秋之舒國也。班《志》，舒縣屬廬江郡。《括地志》：舒，今廬江之故舒城是也。</span>舉九江兵迎黥布，<span class="jiazhu">《史記正義》曰：九江郡卽壽州。楚考烈王二十二年徙壽春，號曰郢；至王負芻，爲秦所滅，置九江郡；至唐爲廬、壽、滁、濠等州之地。</span>並行屠城父，隨劉賈皆會。</p>
<p class="em2 strong">十二月，項王至垓下，<span class="jiazhu">李奇曰：沛洨縣聚邑名。洨，下交翻。張揖《三蒼注》：垓，堤名，在沛郡。《史記正義》曰：按垓下是高岡絕巖，今猶高三四丈；其聚邑及堤在垓之側，因取名焉，今在亳州眞源縣東十里。垓，音該。</span>兵少，食盡，與漢戰不勝，入壁；漢軍及諸侯兵圍之數重。<span class="jiazhu">重，直龍翻。</span>項王夜聞漢軍四面皆楚歌，<span class="jiazhu">應劭曰：楚歌者，《雞鳴歌》也。漢已略得楚地，故楚歌者多，雞鳴時歌也。師古曰：楚歌者，爲楚人之歌，猶吳歈、越吟耳。若以雞鳴爲歌曲之名，於理則可，不得云雞鳴時也。高祖令戚夫人楚舞，自爲作楚歌，豈有雞鳴時乎！</span>乃大驚曰：<span class="yinhao">「漢皆已得楚乎，是何楚人之多也！」</span>則夜起，飲帳中，悲歌忼慨，泣數行下，<span class="jiazhu">忼，苦廣翻。行，戶剛翻。泣，目中淚也。</span>左右皆泣，莫能仰視。於是項王乘其駿馬名騅，<span class="jiazhu">騅，朱惟翻。蒼白雜毛曰騅。孔穎達曰：雜毛，是體有二種之色相間雜。</span>麾下壯士騎從者八百餘人，直夜，潰圍南出馳走。平明，漢軍乃覺之，令騎將灌嬰以五千騎追之。項王渡淮，騎能屬者才百餘人。<span class="jiazhu">屬，之欲翻。</span>至陰陵，<span class="jiazhu">班《志》，陰陵縣屬九江郡。《括地志》：陰陵故城，在濠州定遠縣西北六十里。</span>迷失道，問一田父，田父紿曰<span class="yinhao">「左」</span>。<span class="jiazhu">紿，蕩亥翻；欺誑也。</span>左，乃陷大澤中，以故漢追及之。</p>
<p class="em2 strong">項王乃復引兵而東，至東城，<span class="jiazhu">班《志》，東城縣屬九江郡。《括地志》：東城故城，在定遠東南五十里。</span>乃有二十八騎；漢騎追者數千人。項王自度不得脫，<span class="jiazhu">度，徒洛翻。</span>謂其騎曰：<span class="yinhao">「吾起兵至今，八歲矣；身七十餘戰，未嘗敗北，遂霸有天下。然今卒困於此，<span class="jiazhu">卒，子恤翻。</span>此天之亡我，非戰之罪也！今日固決死，願爲諸君快戰，必潰圍，斬將，刈旗，三勝之，令諸君知天亡我，非戰之罪也。」</span>乃分其騎以爲四隊，四鄕。<span class="jiazhu">鄕，讀曰嚮。</span>漢軍圍之數重。項王謂其騎曰：<span class="yinhao">「吾爲公取彼一將。」</span>令四面騎馳下，期山東爲三處。於是項王大呼馳下，漢軍皆披靡，<span class="jiazhu">呼，火故翻。披，普彼翻。《史記正義》曰：靡，言精體低垂。</span>遂斬漢一將。是時，郎中騎楊喜追項王，<span class="jiazhu">郎中騎，卽《漢官》所謂騎郎。</span>項王瞋目而叱之，喜人馬俱驚，辟易數里。<span class="jiazhu">辟，頻益翻。易，如字。師古曰：辟易，謂開張而易其故處。宋祁《國語補音》：易，以豉翻；未知其何據。</span>項王與其騎會爲三處，漢軍不知項王所在，乃分軍爲三，復圍之。項王乃馳，復斬漢一都尉，殺數十百人；復聚其騎，亡其兩騎耳。乃謂其騎曰：<span class="yinhao">「何如？」</span>騎皆伏曰：<span class="yinhao">「如大王言！」</span></p>
<p class="em2 strong">於是項王欲東渡烏江，<span class="jiazhu">臣瓚曰：烏江在牛渚。《索隱》曰：按晉初屬臨淮。《括地志》：烏江亭，卽和州烏江縣是也；晉初爲縣。《水經》曰：江水又北得黃律口，《漢書》所謂烏江亭長檥船待項王，卽此地。余據烏江浦在今和州烏江縣東五十里，卽亭長檥船待羽處。</span>烏江亭長檥船待，<span class="jiazhu">徐廣曰：檥，音儀，一音俄。應劭曰：檥，正也。孟康曰：檥，音蟻，附也，附船著岸也。如淳曰：南方謂整船向岸曰檥。《索隱》曰：檥字，諸家各以意解耳。鄒誕本作<span class="yinhao">「樣船」</span>，以尙翻；劉氏亦有此音。</span>謂項王曰：<span class="yinhao">「江東雖小，地方千里，衆數十萬人，亦足王也。願大王急渡；今獨臣有船，漢軍至，無以渡。」</span>項王笑曰：<span class="yinhao">「天之亡我，我何渡爲！且籍與江東子弟八千人渡江而西，今無一人還；縱江東父兄憐而王我，我何面目見之！縱彼不言，籍獨不愧於心乎！」</span>乃以所乘騅馬賜亭長，令騎皆下馬步行，持短兵接戰。獨籍所殺漢軍數百人，身亦被十餘創。<span class="jiazhu">被，皮義翻。創，初良翻。</span>顧見漢騎司馬呂馬童，曰：<span class="yinhao">「若非吾故人乎？」</span>馬童面之，<span class="jiazhu">張晏曰：以故人難親斫之，故背之也。如淳曰：面，謂不正視也。師古曰：如說非。面，謂背之，不正向也，面縛，亦反偝而縛之；杜元凱以爲但見其面，非也。貢父曰：面之，直向之耳。</span>指示中郎騎王翳曰：<span class="yinhao">「此項王也。」</span>項王乃曰：<span class="yinhao">「吾聞漢購我頭千金，邑萬戶；<span class="jiazhu">《史記正義》曰：漢以一斤金爲千金，當一萬錢也。余謂一斤金與萬戶邑，多少不稱，《正義》之說，未可爲據也。</span>吾爲若德。」</span><span class="jiazhu">班《書》，<span class="yinhao">「德」</span>作<span class="yinhao">「得」</span>；鄧展曰：令公得我以爲功也。《史記》作<span class="yinhao">「德」</span>；徐廣曰：亦可是功德之德。《史記正義》曰：爲，于僞翻。言呂馬童與項羽先是故人，舊有恩德於己。余謂羽蓋謂我爲汝自刎以德汝。</span>乃自<span class="jiaozhusup">【章：甲十五行本無「自」字；乙十一行本同；孔本同。】</span>刎而死。<span class="jiazhu">刎，武粉翻。</span>王翳取其頭；餘騎相蹂踐<span class="jiazhu">蹂，人九翻。</span>爭項王，相殺者數十人；最其後，楊喜、呂馬童及郎中呂勝、楊武各得其一體；五人共會其體，皆是，故分其戶，封五人皆爲列侯。<span class="jiazhu">呂馬童封中水侯，王翳封杜衍侯，楊喜封赤泉侯，楊武封吳防侯，呂勝封涅陽侯。</span></p>
<p class="em2 strong">楚地悉定，獨魯不下；<span class="jiazhu">秦，魯縣屬薛郡，項羽初封於此，漢爲魯國。</span>漢王引天下兵欲屠之。至其城下，猶聞絃誦之聲；爲其守禮義之國，爲主死節，乃持項王頭以示魯父兄，魯乃降。漢王以魯公禮葬項王於穀城，<span class="jiazhu">宋白曰：宋州穀熟縣，古穀城也，漢於此置薄縣，又改爲穀陽縣。</span>親爲發哀，哭之而去。<span class="jiazhu">爲，于僞翻。</span>諸項氏枝屬皆不誅。封項伯等四人皆爲列侯，賜姓劉氏；諸民略在楚者皆歸之。</p>
<p class="margin2">太史公曰：羽起隴畮之中，<span class="jiazhu">畮，古畝字。</span>三年，遂將五諸侯滅秦，<span class="jiazhu">此時山東六國，而齊、趙、韓、魏、齊並起，從羽伐秦，故云五諸侯。</span>分裂天下而封王侯，政由羽出；位雖不終，近古以來未嘗有也！及羽背關懷楚，<span class="jiazhu">師古曰：背關，謂背約不王沛公於關中；懷楚，謂思東歸彭城也。余謂背關懷楚，文意一貫，言羽棄背關中之形勝而懷鄕歸楚也，不必分爲兩節。背，蒲妹翻。</span>放逐義帝而自立；怨王侯叛己，難矣！自矜功伐，奮其私智而不師古，謂霸王之業，欲以力征經營天下。五年，卒亡其國，<span class="jiazhu">卒，子恤翻。</span>身死東城；尙不覺悟而不自責，乃引<span class="yinhao">「天亡我，非用兵之罪也。」</span>豈不謬哉！</p>
<p class="margin2">揚子《法言》：或問：<span class="yinhao">「楚敗垓下，方死，曰『天也！』諒乎？」</span>曰：<span class="yinhao">「漢屈羣策，羣策屈羣力；<span class="jiazhu">諒，信也。屈，盡也。</span>楚憞羣策而自屈其力。<span class="jiazhu">憞，徒對翻，惡也。</span>屈人者克，自屈者負；天曷故焉！」</span><span class="jiazhu">溫公曰：何預天事。</span></p>
<p class="em2 strong"><span class="yinwen">2</span>漢王還，至定陶，<span class="jiazhu">班《志》，定陶縣屬濟陰郡，古之陶邑；宋爲廣濟軍理所。</span>馳入齊王信壁，奪其軍。</p>
<p class="em2 strong"><span class="yinwen">3</span>臨江王共尉不降，<span class="jiazhu">共敖，項羽封爲臨江王；尉，其子也。</span>遣盧綰、劉賈擊虜之。</p>
<p class="em2 strong"><span class="yinwen">4</span>春，正月，更立齊王信爲楚王，王淮北，都下邳。<span class="jiazhu">更，工衡翻。</span>封魏相國建城侯彭越爲梁王，王魏故地，都定陶。</p>
<p class="em2 strong"><span class="yinwen">5</span>令曰：<span class="yinhao">「兵不得休八年，萬民與苦甚；<span class="jiazhu">如淳、師古皆曰與，弋庶翻。貢父曰：與，讀曰歟，助辭。</span>今天下事畢，其赦天下殊死以下。」</span><span class="jiazhu">如淳曰：殊死，死罪之明白也；《左傳》曰：斬其木而弗殊。韋昭曰：殊死，斬刑也。師古曰：殊，絕也，異也；言其身首離絕而異處。貢父曰：予按《說文》：漢蠻夷殊。然則殊自死刑之名。</span></p>
<p class="em2 strong"><span class="yinwen">6</span>諸侯王皆上疏請尊漢王爲皇帝。二月甲午，王卽皇帝位于氾水之陽。<span class="jiazhu">蔡邕曰：上古天子稱皇，其次稱帝，其次稱王。秦承三王之末，自以德兼三皇、五帝，故幷以爲號。漢高受命，因而不改。張晏曰：氾水在濟陰界，取其氾愛弘大而潤下也。師古曰：據《叔孫通傳》：爲皇帝於定陶，則此水在濟陰是也。《括地志》：漢高祖卽位壇，在曹州濟陰縣界。氾，敷劍翻。</span>更王后曰皇后，太子曰皇太子；追尊先媼曰昭靈夫人。<span class="jiazhu">高祖母曰劉媼。文穎曰：幽州及漢中皆謂老嫗爲媼。師古曰：媼，女老稱，音烏老翻。</span></p>
<p class="em2 strong">詔曰：<span class="jiazhu">如淳曰：詔，告也。自秦、漢以下，惟天子獨稱之。漢制度：帝之下書有四：一曰策書，二曰制書，三曰詔書，四曰誡敕。策書者，編簡也，其制長二尺，短者半之；篆書，起年月日，稱皇帝以命諸侯王；三公以罪免，亦賜策，而以隸書，用尺一木，兩行，此爲異也。制書，帝者制度之命。其文曰<span class="yinhao">「制詔三公」</span>，皆璽封，尙書令印重封，露布州郡也。詔書，詔，告也，其文曰<span class="yinhao">「告某官如故事」</span>。誡敕，謂敕刺史、太守，其文曰<span class="yinhao">「有詔，敕某官」</span>。他皆倣此。</span><span class="yinhao">「故衡山王吳芮，從百粵之兵，佐諸侯，誅暴秦，有大功；諸侯立以爲王，項羽侵奪之地，謂之番君。其以芮爲長沙王。」</span><span class="jiazhu">吳芮封衡山王，都邾；今封長沙王，都臨湘。番，蒲何翻。</span>又曰：<span class="yinhao">「故粵王無諸，世奉粵祀；秦侵奪其地，使其社稷不得血食。諸侯伐秦，無諸身率閩中兵以佐滅秦，項羽廢而弗立。今以爲閩粵王，王閩中地。」</span><span class="jiazhu">粵王無諸，句踐之後；秦取其地置閩中郡；今復以封之。師古曰：閩越，今泉州、建安是其地。徐廣曰：今建安侯官地。《史記正義》曰：今閩州又改爲福。應劭曰：閩，音文飾之文。師古曰：非也；音緡。閩人本蛇種，故其字從<span class="yinhao">「虫」</span>。</span></p>
<p class="em2 strong"><span class="yinwen">7</span>帝西都洛陽。</p>
<p class="em2 strong"><span class="yinwen">8</span>夏，五月，兵皆罷歸家。</p>
<p class="em2 strong"><span class="yinwen">9</span>詔：<span class="yinhao">「民前或相聚保山澤，不書名數。今天下已定，令各歸其縣，復故爵、田宅；<span class="jiazhu">復，扶目翻，還也。</span>吏以文法敎訓辨告，<span class="jiazhu">師古曰：辨告者，分別義理以曉喻之。</span>勿笞辱軍吏卒；爵及七大夫以上，皆令食邑，<span class="jiazhu">臣瓚曰：秦制：列侯乃得食邑。今七大夫以上皆食邑，所以寵之也。師古曰：七大夫，公大夫也；爵第七，故謂之七大夫。</span>非七大夫已下，皆復其身及戶，勿事。」</span><span class="jiazhu">應劭曰：不輸戶賦也。如淳曰：事，謂役使也。師古曰：復其身及一戶之內皆不傜賦也。復，方目翻。</span></p>
<p class="em2 strong"><span class="yinwen">10</span>帝置酒洛陽南宮，<span class="jiazhu">《括地志》：南宮，在洛州洛陽縣東北二十六里洛陽故城中。《輿地志》：秦時，洛陽已有南、北宮。</span>上曰：<span class="jiazhu">蔡邕曰：上者，尊位所在也；但言上，不敢言尊號耳。</span><span class="yinhao">「徹侯、諸將毋敢隱朕，皆言其情：<span class="jiazhu">徹，通也。應劭曰：言其功德通於王室也。後避武諱，改曰通侯，亦曰列侯。</span>吾所以有天下者何？項氏之所以失天下者何？」</span>高起、王陵對曰：<span class="jiazhu">張晏曰：詔使高官者起，故陵先對。臣瓚曰：《漢帝年紀》有信平侯臣陵、都武侯臣起。魏相、邴吉奏：高祖時，奏事有將軍臣陵、臣起。師古曰：張說非也。若言高官者起，則丞相蕭何、太尉盧綰及張良、陳平之屬皆在，陵不得而先對也。《姓譜》：齊太公之後，食采於高，因氏焉。</span><span class="yinhao">「陛下使人攻城掠地，因以與之，與天下同其利；項羽不然，有功者害之，賢者疑之，此其所以失天下也。」</span>上曰：<span class="yinhao">「公知其一，未知其二。夫運籌帷幄之中，決勝千里之外，吾不如子房；塡國家，撫百姓，給餉餽，不絕糧道，吾不如蕭何；<span class="jiazhu">塡，讀曰鎭。餽，與饋同。</span>連百萬之衆，戰必勝，攻必取，吾不如韓信。三者皆人傑，吾能用之，此吾所以取天下者也。項羽有一范增而不能用，此所以爲我禽也。」</span>羣臣說服。<span class="jiazhu">說，讀曰悅。</span></p>
<p class="em2 strong">韓信至楚，召漂母，賜千金。召辱己少年令出跨下者，以爲中尉；<span class="jiazhu">事見九卷元年。漂，匹妙翻。</span>告諸將相曰：<span class="yinhao">「此壯士也。方辱我時，我寧不能殺之邪？殺之無名，故忍而就此。」</span></p>
<p class="em2 strong"><span class="yinwen">11</span>彭越旣受漢封，田橫懼誅，與其徒屬五百餘人入海，居島中。<span class="jiazhu">海中山曰島。《史記正義》曰：海州東海縣有島山，去岸八十里。余按《北史》，楊愔避讒東入田橫島，是島以橫居之而得名。島，丁老翻。</span>帝以田橫兄弟本定齊地，齊賢者多附焉；今在海中，不敢，後恐爲亂。乃使使赦橫罪，召之。橫謝曰：<span class="yinhao">「臣烹陛下之使酈生，<span class="jiazhu">事見上卷四年。</span>今聞其弟商爲漢將；臣恐懼，不敢奉詔，請爲庶人，守海島中。」</span>使還報，帝乃詔衞尉酈商曰：<span class="jiazhu">班《表》：衞尉，秦官，掌宮門衞屯兵。</span><span class="yinhao">「齊王田橫卽至，人馬從者敢動搖者，致族夷！」</span><span class="jiazhu">從，才用翻。言誅夷其族也。</span>乃復使使持節具告以詔商狀，<span class="jiazhu">《周禮》：司節掌守邦節，辨其用以輔王命。《註》云：節者，執以行爲信。邦節，珍圭、牙璋、穀圭、琬圭、琰圭也。守邦國用玉節，以玉爲之；守都鄙用角節，以角爲之。邦國之使，節用金；門關之節，用符；貨賄之節，用璽；道路之節，用旌。審此，則古之所執以爲信者，皆謂之節。自秦以來，有璽、符、節，則璽自璽，符自符，節自節，分爲三矣。漢之節，卽古之旌節也。鄭氏《註》以符節爲漢宮中諸官詔符，璽節爲漢之印章，旌節爲漢使者所持節；則知漢所謂節，蓋古之旌節也。賢曰：節者，所以爲信，以竹爲之，柄長八尺，以旄牛尾爲之，毦三重。此漢制也。</span>曰：<span class="yinhao">「田橫來，大者王，小者乃侯耳；不來，且舉兵加誅焉。」</span></p>
<p class="em2 strong">橫乃與其客二人乘傳詣洛陽。<span class="jiazhu">如淳曰：四馬，高足爲置傳，中足爲馳傳，下足爲乘傳；一馬、二馬爲軺傳。急者乘一乘傳。師古曰：蓋今之驛，古者以車，謂之傳車；其後單置馬，謂之驛騎。漢律：諸當乘傳及發駕置傳者，皆持尺五寸木傳信，封以御史大夫印章；其乘傳，參封之，參，三也；有期會，累封兩端，端各兩封，凡四封；乘置馳傳，五封之，兩端各二，中央一；軺傳，兩馬再封之；一馬一封，以馬駕軺車而乘傳曰一封軺傳。史炤所謂依乘符傳而行者本此；但擇焉而不精，語焉而不詳耳，終不若顏說簡而明。傳，張戀翻。</span>未至三十里，至尸鄕廐置。<span class="jiazhu">應劭曰：尸鄕，在偃師城西。臣瓚曰：按廐置，謂置馬以傳驛者。</span>橫謝使者曰：<span class="yinhao">「人臣見天子，當洗沐。」</span>因止留，謂其客曰：<span class="yinhao">「橫始與漢王俱南面稱孤；<span class="jiazhu">師古曰：王者自稱曰孤，蓋爲謙也。《老子道德經》曰：貴以賤爲本，高以下爲基，是以侯王自謂孤、寡、不穀。</span>今漢王爲天子，而橫乃爲亡虜，北面事之，其恥固已甚矣。且吾烹人之兄，與其弟倂肩而事主；<span class="jiazhu">併，步頂翻。</span>縱彼畏天子之詔不敢動，我獨不媿於心乎！且陛下所以欲見我者，不過欲一見吾面貌耳；今斬吾頭，馳三十里間，形容尙未能敗，猶可觀也。」</span>遂自剄，令客奉其頭，從使者馳奏之。帝曰：<span class="yinhao">「嗟乎！起自布衣，兄弟三人更王，豈不賢哉！」</span><span class="jiazhu">更，工衡翻。</span>爲之流涕，而拜其二客爲都尉；發卒二千人，以王者禮葬之。<span class="jiazhu">《史記正義》曰：田橫墓在偃師西十五里。</span>旣葬，二客穿其冢傍孔，皆自剄，下從之。帝聞之，大驚。以橫客皆賢，餘五百人尙在海中，使使召之；至，則聞田橫死，亦皆自殺。</p>
<p class="em2 strong"><span class="yinwen">12</span>初，楚人季布爲項籍將，<span class="jiazhu">季，姓也。周八士有季隨、季騧；魯有季氏。</span>數窘辱帝。<span class="jiazhu">數，所角翻。窘，巨隕翻，困也。</span>項籍滅，帝購求布千金；敢有舍匿，罪三族。<span class="jiazhu">舍，止也。匿，隱也。</span>布乃髡鉗爲奴，自賣於魯朱家。<span class="jiazhu">髡，枯昆翻，鬄其髮也。鉗，其炎翻，以鐵束項。朱家，魯之大俠。</span>朱家心知其季布也，買置田舍；身之洛陽見滕公，說曰：<span class="yinhao">「季布何罪！臣各爲其主用，職耳；<span class="jiazhu">師古曰：職，常也；言此乃常道也。一曰：職，主掌其事也。爲，于僞翻。</span>項氏臣豈可盡誅邪？今上始得天下，而以私怨求一人，何示不廣也！且以季布之賢，漢求之急，此不北走胡，南走越耳。夫忌壯士以資敵國，此伍子胥所以鞭荊平之墓也。<span class="jiazhu">伍子胥，楚大夫伍奢之子也。楚平王信讒而殺伍奢，子胥奔吳，藉吳師以破楚，入郢，發平王墓而鞭其尸。</span>君何不從容爲上言之！」</span><span class="jiazhu">從，千客翻。</span>滕公待間，言於上，如朱家指。上乃赦布，召拜郎中，朱家遂不復見之。<span class="jiazhu">復，扶又翻。</span></p>
<p class="em2 strong">布母弟丁公，亦爲項羽將，逐窘帝彭城西。短兵接，帝急，顧謂丁公曰：<span class="yinhao">「兩賢豈相戹哉！」</span><span class="jiazhu">孟康曰：丁公及彭城賴齮追上，故曰兩賢也。師古曰：孟說非也。兩賢者，高祖自謂併與固也，言吾與固俱是賢，豈相戹困哉！故固感此言而止也。雖與賴齮同追，而高祖獨與固言也。《姓譜》：丁本自姜姓，齊太公子諡丁公，因以命氏。</span>丁公引兵而還。及項王滅，丁公謁見。<span class="jiazhu">見，賢遍翻。</span>帝以丁公徇軍中，<span class="jiazhu">徇，辭峻翻。師古曰：行示也。</span>曰：<span class="yinhao">「丁公爲項王臣不忠，使項王失天下者也。」</span>遂斬之，曰：<span class="yinhao">「使後爲人臣無傚丁公也！」</span></p>
<p class="margin2">臣光曰：高祖起豐、沛以來，罔羅豪桀，招亡納叛，亦已多矣。及卽帝位，而丁公獨以不忠受戮，何哉？夫進取之與守成，其勢不同。當羣雄角逐之際，民無定主；來者受之，固其宜也。及貴爲天子，四海之內，無不爲臣；苟不明禮義以示之，使爲臣者，人懷貳心以徼大利，則國家其能久安乎！是故斷以大義，<span class="jiazhu">斷，丁亂翻。</span>使天下曉然皆知爲臣不忠者無所自容；而懷私結恩者，雖至於活己，猶以義不與也。戮一人而千萬人懼，其慮事豈不深且遠哉！子孫享有天祿四百餘年，宜矣！</p>
<p class="em2 strong"><span class="yinwen">13</span>齊人婁敬戍隴西，<span class="jiazhu">《姓譜》：婁，邾婁國之後；一曰：離婁之後。</span>過洛陽，脫輓輅，<span class="jiazhu">蘇林曰：輅，音凍𠗂之𠗂；一木橫遮車前，一人輓之，三人推之。師古曰：輓，音晚。輅，胡格翻；𠗂音同。</span>衣羊裘，因齊人虞將軍求見上。虞將軍欲與之鮮衣。婁敬曰：<span class="yinhao">「臣衣帛，衣帛見；衣褐，衣褐見；<span class="jiazhu">衣，著也。帛，繒也。褐，織毛布之衣也。</span>終不敢易衣。」</span>於是虞將軍入言上；上召見，問之。婁敬曰：<span class="yinhao">「陛下都洛陽，豈欲與周室比隆哉？」</span>上曰：<span class="yinhao">「然。」</span>婁敬曰：<span class="yinhao">「陛下取天下與周異。周之先，自后稷封邰，<span class="jiazhu">班《志》，邰縣屬右扶風。師古曰：卽今武功故城是。《史記正義》曰：雍州武功縣西南二十三里，故漦城是也。《說文》曰：邰，炎帝之後姜姓所封國，棄外家也。毛萇云：邰，姜嫄國，堯以天因邰而生后稷故，因封之於邰；音吐才翻。</span>積德絫善，<span class="jiazhu">絫，古累字。</span>十有餘世，至于太王、王季、文王、武王而諸侯自歸之，遂滅殷爲天子。及成王卽位，周公相焉，乃營洛邑，以爲此天下之中也，諸侯四方納貢職，道里均矣。有德則易以王，無德則易以亡。故周之盛時，天下和洽，諸侯、四夷莫不賓服，効其貢職。及其衰也，天下莫朝，<span class="jiazhu">朝，直遙翻。</span>周不能制也；非唯其德薄也，形勢弱也。今陛下起豐、沛，卷蜀、漢，定三秦，<span class="jiazhu">卷，讀曰捲。</span>與項羽戰滎陽、成皋之間，大戰七十，小戰四十；天下之民，肝腦塗地，父子暴骨中野，不可勝數，<span class="jiazhu">勝，音升。</span>哭泣之聲未絕，傷夷者未起；<span class="jiazhu">夷，與痍同，創也，音延知翻。</span>而欲比隆於成、康之時，臣竊以爲不侔也。且夫秦地被山帶河，四塞以爲固；卒然有急，<span class="jiazhu">卒，讀曰猝。</span>百萬之衆可立具也。因秦之故，資甚美膏腴之地，此所謂天府者也。<span class="jiazhu">府，聚也；萬物所聚，謂之天府。</span>陛下入關而都之，山東雖亂，秦之故地可全而有也。夫與人鬬，不搤其亢，拊其背，未能全其勝也；<span class="jiazhu">張晏曰：搤，與扼同，促持之也。亢，音岡，又下郎翻，喉嚨也。</span>今陛下案秦之故地，此亦搤天下之亢而拊其背也。」</span>帝問羣臣。羣臣皆山東人，爭言：<span class="yinhao">「周王數百年，秦二世卽亡。洛陽東有成皋，西有殽、澠，<span class="jiazhu">師古曰：殽，謂殽山，今陝州東二殽山是也。澠，卽澠池。</span>倍河，鄕伊、洛，<span class="jiazhu">河在洛陽城北，故曰倍；伊、洛二水在洛陽城南，故曰鄕。倍，蒲妹翻。鄕，讀曰嚮。</span>其固亦足恃也。」</span>上問張良。良曰：<span class="yinhao">「洛陽雖有此固，其中小不過數百里，田地薄，四面受敵，此非用武之國也。關中左殽、函，右隴、蜀，沃野千里；<span class="jiazhu">師古曰：沃者，漑灌也；言其土地皆有漑灌之利，故曰沃野。</span>南有巴、蜀之饒，北有胡苑之利。<span class="jiazhu">師古曰：謂安定、北地、上郡之北與胡相接之地，可以畜牧者也。養禽獸謂之苑，音於阮翻。</span>阻三面而守，獨以一面東制諸侯；諸侯安定，河、渭漕輓天下，西給京師；<span class="jiazhu">漢漕關東之粟，自河入渭，自渭而上輸之長安。</span>諸侯有變，順流而下，足以委輸；<span class="jiazhu">康曰：委，於僞切，卽委積之委。輸，卽轉輸之輸。輸，舂遇翻。</span>此所謂金城千里，天府之國也。<span class="jiazhu">府者，物所聚也。天物所聚，不假人力，故曰天府。</span>婁敬說是也。」</span>上卽日車駕西，都長安。拜婁敬爲郎中，號曰奉春君，賜姓劉氏。<span class="jiazhu">師古曰：凡言車駕，謂天子乘車而行，不敢指斥也。長安，本秦之鄕名也，高祖作都。奉春君，張晏曰：春，歲之始也；今婁敬發事之始，故曰奉春君也。</span></p>
<p class="em2 strong"><span class="yinwen">14</span>張良素多病，從上入關，卽道引，不食穀，<span class="jiazhu">孟康曰：道，讀曰導；服辟穀藥而靜居行氣。</span>杜門不出，曰：<span class="yinhao">「家世相韓；及韓滅，不愛萬金之資，爲韓報讎強秦，天下振動。<span class="jiazhu">事見七卷秦始皇二十九年。</span>今以三寸舌爲帝者師，封萬戶侯，此布衣之極，於良足矣。願棄人間事，欲從赤松子游耳。」</span><span class="jiazhu">師古曰：赤松子，仙人號也，神農時爲雨師，服水玉，敎神農，能入火自燒。至昆山上，常止西王母石室，隨風雨上下。炎帝少女追之，亦得仙俱去。</span></p>
<p class="margin2">臣光曰：夫生之有死，譬猶夜旦之必然；自古及今，固未<span class="jiaozhusup">【章：甲十五行本「未」下有「嘗」字；乙十一行本同；孔本同。】</span>有超然而獨存者也。以子房之明辨達理，足以知神仙之爲虛詭矣；然其欲從赤松子游者，其智可知也。夫功名之際，人臣之所難處。<span class="jiazhu">處，昌呂翻。</span>如高帝所稱者，三傑而已；淮陰誅夷，蕭何繫獄，非以履盛滿而不止耶！故子房託於神仙，遺棄人間，等功名於外物，置榮利而不顧，所謂<span class="yinhao">「明哲保身」</span>者，<span class="jiazhu">《詩》云：旣明且哲，以保其身。</span>子房有焉。</p>
<p class="em2 strong"><span class="yinwen">15</span>六月，壬辰，大赦天下。</p>
<p class="em2 strong"><span class="yinwen">16</span>秋，七月，燕王臧荼反；上自將征之。</p>
<p class="em2 strong"><span class="yinwen">17</span>趙景王耳、長沙文王芮皆薨。</p>
<p class="em2 strong"><span class="yinwen">18</span>九月，虜臧荼。壬子，立太尉長安侯盧綰爲燕王。<span class="jiazhu">班《表》：太尉，秦官，掌武事。漢制與丞相、御史大夫爲三公。應劭曰：自上安下曰尉。據《史記·盧綰傳》，長安，故咸陽也。《正義》曰：秦咸陽在渭北；長安在渭南，蕭何起未央宮之處。</span>綰家與上同里閈，<span class="jiazhu">閈，音汗；閭也；里門曰閈。</span>綰生又與上同日；上寵幸綰，羣臣莫敢望，故特王之。<span class="jiazhu">《考異》曰：《史記》、《漢書·高紀》，於此皆云<span class="yinhao">「使丞相噲將兵平代地」</span>。按《樊噲傳》：從平韓王信，乃遷左丞相；是時未爲丞相，又代地無反者，《噲傳》亦無此事；疑《紀》誤。</span></p>
<p class="em2 strong"><span class="yinwen">19</span>項王故將利幾反；<span class="jiazhu">利幾以陳令降，上侯之潁川。上至洛陽，召之；利幾恐而反。《風俗通》：利，姓也。《姓譜》：楚公子食采於利，後以爲氏。</span>上自擊破之。</p>
<p class="em2 strong"><span class="yinwen">20</span>後九月，治長樂宮。<span class="jiazhu">程大昌《雍錄》曰：長樂宮，本秦之興樂宮，周迴二十里，高祖改修而居之；在長安城東隅。樂，音洛。</span></p>
<p class="em2 strong"><span class="yinwen">21</span>項王將鍾離昩，素與楚王信善。<span class="jiazhu">昩，莫曷翻；下同。</span>項王死後，亡歸信。漢王怨昩，聞其在楚，詔楚捕昩。信初之國，行縣邑，陳兵出入。<span class="jiazhu">行，下孟翻。</span></p>
<div class="yeartoc" id="year_toc_187"><p class="strong"><span class="section" id="title-4"><span data-head-description="漢高祖" data-head-level="h4" data-head-title="六年">六年</span></span><span class="biaozhusup" data-rel="">（庚子、前二○一年）</span></p></div>
<p class="em2 strong"><span class="yinwen">1</span>冬，十月，人有上書告楚王信反者，帝以問諸將，皆曰：<span class="yinhao">「亟發兵，阬豎子耳！」</span>帝默然。又問陳平，陳平曰：<span class="yinhao">「人上書言信反，信知之乎？」</span>曰：<span class="yinhao">「不知。」</span>陳平曰：<span class="yinhao">「陛下精兵孰與楚？」</span>上曰：<span class="yinhao">「不能過。」</span>平曰：<span class="yinhao">「陛下諸將，用兵有能過韓信者乎？」</span>上曰：<span class="yinhao">「莫及也。」</span>平曰：<span class="yinhao">「今兵不如楚精而將不能及，舉兵攻之，是趣之戰也，<span class="jiazhu">趣，讀曰促。</span>竊爲陛下危之！」</span>上曰：<span class="yinhao">「爲之柰何？」</span>平曰：<span class="yinhao">「古者天子有巡狩，會諸侯。<span class="jiazhu">《白虎通》曰：天子所以巡狩者何？巡者，循也；狩者，收也；謂循行天下，收人道德太平，恐遠近不同，政化幽隱，有不得其所者，故必自行之，謹敬重民之意也。《孟子》曰：天子適諸侯曰巡守；巡守者，巡所守也。</span>陛下第出，僞遊雲夢，<span class="jiazhu">第，但也。</span>會諸侯於陳。陳，楚之西界；信聞天子以好出游，其勢必無事而郊迎謁；謁而陛下因禽之，此特一力士之事耳。」</span>帝以爲然；乃發使告諸侯會陳，<span class="yinhao">「吾將南游雲夢。」</span>上因隨以行。</p>
<p class="em2 strong">楚王信聞之，自疑懼，不知所爲。或說信曰：<span class="yinhao">「斬鍾離昩以謁上，上必喜，無患。」</span>信從之。十二月，上會諸侯於陳，信持昩首謁上；上令武士縛信，載後車。信曰：<span class="yinhao">「果若人言：『狡兔死，走狗烹；高鳥盡，良弓藏；敵國破，謀臣亡。』<span class="jiazhu">師古曰：黃石公《三略》之言。</span>天下已定，我固當烹！」</span>上曰：<span class="yinhao">「人告公反。」</span>遂械繫信以歸，<span class="jiazhu">械者，加以杻械；繫者，加以徽索。</span>因赦天下。</p>
<p class="em2 strong">田肯賀上曰：<span class="yinhao">「陛下得韓信，又治秦中。<span class="jiazhu">如淳曰：山東人謂關中爲秦中，師古曰：謂關中，秦地也。</span>秦，形勝之國也，<span class="jiazhu">張晏曰：得形勢之勝便也。</span>帶河阻山，地勢便利；其以下兵於諸侯，譬猶居高屋之上建瓴水也。<span class="jiazhu">如淳曰：瓴，盛水瓶也。居高屋之上而翻瓴水，言其向下之勢順也。建，居偃翻。瓴，音鈴。</span>夫齊，東有琅邪、卽墨之饒，<span class="jiazhu">師古曰：二縣近海，財用之所出。</span>南有泰山之固，<span class="jiazhu">泰山在齊之南境，齊負以爲固。</span>西有濁河之限，<span class="jiazhu">晉灼曰：齊西有平原。河水東北過高唐；高唐，卽平原也。孟津號黃河，故曰濁河也。余謂孟津在河內，去平原甚遠，晉說失之拘；蓋河流渾濁，故謂之濁河也。</span>北有勃海之利；<span class="jiazhu">《索隱》曰：崔浩云：勃，旁跌也。旁跌出者，橫在濟北，故《齊都賦》云：海旁出爲勃，名曰勃海郡。余據班《志》，齊地北至勃海，有高樂、高城、陽信、重合之地。</span>地方二千里，持戟百萬；此東西秦也，<span class="jiazhu">言齊地形勝與秦亢衡也。</span>非親子弟，莫可使王齊者。」</span>上曰：<span class="yinhao">「善！」</span>賜金五百斤。</p>
<p class="em2 strong">上還，至洛陽，赦韓信，封爲淮陰侯。信知漢王畏惡其能，<span class="jiazhu">惡，烏路翻。</span>多稱病，不朝從；<span class="jiazhu">朝，直遙翻，朝見也。從，才用翻，從遊也。</span>居常鞅鞅，羞與絳、灌等列。<span class="jiazhu">鞅鞅，志不滿也，音於兩翻。絳侯周勃、灌將軍嬰。</span>嘗過樊將軍噲。噲跪拜送迎，言稱臣，曰：<span class="yinhao">「大王乃肯臨臣！」</span>信出門，笑曰：<span class="yinhao">「生乃與噲等爲伍！」</span><span class="jiazhu">爲信怨望謀反張本。</span></p>
<p class="em2 strong">上嘗從容與信言諸將能兵多少。<span class="jiazhu">從，千容翻。將，卽亮翻；下同。</span>上問曰：<span class="yinhao">「如我能將幾何？」</span>信曰：<span class="yinhao">「陛下不過能將十萬。」</span>上曰：<span class="yinhao">「於君何如？」</span>曰：<span class="yinhao">「臣多多而益善耳。」</span>上笑曰：<span class="yinhao">「多多益善，何爲爲我禽？」</span>信曰：<span class="yinhao">「陛下不能將兵而善將將，此乃信之所以爲陛下禽也。且陛下，所謂『天授，非人力』也。」</span></p>
<p class="em2 strong"><span class="yinwen">2</span>甲申，始剖符封諸功臣爲徹侯。<span class="jiazhu">師古曰：剖，破也；與其合符而分授之也。剖，普口翻。</span>蕭何封酇侯，<span class="jiazhu">班《志》，酇縣屬南陽郡。孟康曰：酇，音贊。</span>所食邑獨多。<span class="jiazhu">按班《書·功臣表》：蕭何封酇，八千戶，而曹參封平陽，張良封留，皆萬戶，宜不得言何封邑獨多。蓋參以十二月甲申封，何以正月丙午封；功臣言何居上其意不能平者，特同日受封樊、酈、絳、灌諸人耳。張良亦以丙午封。諸人言何而不言良者，蓋高祖先使良自擇齊三萬戶，而良止受留萬戶，故不敢言也。</span>功臣皆曰：<span class="yinhao">「臣等身被堅執銳，<span class="jiazhu">被，皮義翻。</span>多者百餘戰，小者數十合。今蕭何未嘗有汗馬之勞，徒持文墨議論，顧反居臣等上，何也？」</span>帝曰：<span class="yinhao">「諸君知獵乎？夫獵，追殺獸兔者，狗也；而發縱指示獸處者，人也。今諸君徒能得走獸耳，功狗也；至如蕭何，發縱指示，功人也。」</span><span class="jiazhu">師古曰：發縱，謂解紲而放之也。指示，以手指示之，今俗言放狗。縱，子用翻；而讀者乃爲蹤蹟之<span class="yinhao">「蹤」</span>，非也，書本皆不爲<span class="yinhao">「蹤」</span>字；自有逐蹤之狗，不待人發也。洪氏《隸釋》曰：元祐中，洺州治河堤，得《漢北海淳于長夏君碑》，其辭有曰<span class="yinhao">「紹縱先軌」</span>。又《北軍中候郭仲奇碑》，云<span class="yinhao">「有山甫之縱」</span>，又云<span class="yinhao">「徽縱顯」</span>，又《司隸校尉魯峻碑》，云<span class="yinhao">「比縱豹、產」</span>，又《圉令趙君碑》，云<span class="yinhao">「羨其縱」</span>，《外黃令高彪碑》，云<span class="yinhao">「莫與比縱」</span>，皆以<span class="yinhao">「縱」</span>爲<span class="yinhao">「蹤」</span>。《蕭何傳》：<span class="yinhao">「發縱指示獸處。」</span>顏師古《註》云：書本皆不爲<span class="yinhao">「蹤」</span>字，讀者乃爲蹤蹟之<span class="yinhao">「蹤」</span>，非也。據此數碑，則漢人固多借用；顏氏之《註》殆未然也。</span>羣臣皆不敢言。張良爲謀臣，亦無戰鬬功；帝使自擇齊三萬戶。良曰：<span class="yinhao">「始，臣起下邳，與上會留，<span class="jiazhu">見八卷秦二世二年。</span>此天以臣授陛下；陛下用臣計，幸而時中。<span class="jiazhu">中，竹仲翻。</span>臣願封留足矣，不敢當三萬戶。」</span>乃封張良爲留侯。封陳平爲戶牖侯，<span class="jiazhu">戶牖，鄕名，屬陳留郡陽武縣。徐廣曰：陽武屬魏地。戶牖，今爲東昏縣，屬陳留。《索隱》曰：徐廣云：陽武屬魏，而《地理志》屬河南郡，蓋後陽武屬梁國耳。徐又云：戶牖，今爲東昏縣，屬陳留，與班《書·地理志》同。按是秦時戶牖鄕屬陽武，至漢以戶牖鄕爲東昏縣，隸陳留郡也。《括地志》：東昏故城，在汴州陳留縣東北九十里。陳平亦十二月甲申封。</span>平辭曰：<span class="yinhao">「此非臣之功也。」</span>上曰：<span class="yinhao">「吾用先生謀，戰勝克敵，非功而何？」</span>平曰：<span class="yinhao">「非魏無知，臣安得進？」</span>上曰：<span class="yinhao">「若子，可謂不背本矣！」</span>乃復賞魏無知。<span class="jiazhu">平因無知見上事見九卷二年。背，蒲妹翻。復，扶又翻。</span></p>
<p class="em2 strong"><span class="yinwen">3</span>帝以天下初定，子幼，昆弟少，懲秦孤立而亡，欲大封同姓以塡撫天下。<span class="jiazhu">塡，讀曰鎭。</span>春，正月，丙午，分楚王信地爲二國：以淮東五十三縣立從兄將軍賈爲荊王，<span class="jiazhu">《索隱》曰：乃王吳地，在淮東也。余據班《史》，時以故東陽郡、鄣郡、吳郡五十三縣王賈。東陽，漢下邳地；鄣郡，漢丹陽地；吳郡，卽會稽地；蓋其地自淮東而南，盡丹陽、會稽也。賈死後，以其地王吳王濞，故《索隱》云王吳地也。如淳曰：荊，亦楚也。賈逵曰：秦莊襄王名楚，故改曰荊，遂行於世。晉灼曰：<span class="yinhao">「奮伐荊楚」</span>，自秦之先固已稱荊。《索隱》曰：姚察按虞喜云：總言荊者，以山命國也。今西南有荊山，在陽羨界。賈分封吳地而號荊王，指取此義。《太康地志》：陽羨縣，本名荊溪。從，才用翻。</span>以薛郡、東海、彭城三十六縣立弟文信君交爲楚王。<span class="jiazhu">薛郡，漢之魯國；東海，秦之郯郡；彭城，後爲楚國：蓋封交之時得三郡地。景、武之後，楚國僅彭城數縣耳。</span>壬子，以雲中、鴈門、代郡五十三縣立兄宜信侯喜爲代王，以膠東、膠西、臨菑、濟北、博陽、城陽郡七十三縣立微時外婦之子肥爲齊王；<span class="jiazhu">據此，則博陽於秦、楚、漢兵爭之時亦嘗置郡矣。自淮東至此，雜用古地名，固不純用秦、漢所置郡名也。師古曰：外婦，謂與旁通者。</span>諸民能齊言者皆以與齊。<span class="jiazhu">孟康曰：此時民流移，故使能齊言者還齊也。《史記正義》曰：按言齊國形勝次於秦中，故以封子肥。七十餘城近齊城邑，能齊言者咸割屬齊。親子，故大其都也。孟說恐非。</span></p>
<p class="em2 strong"><span class="yinwen">4</span>上以韓王信材武，所王北近鞏、洛，南迫宛、葉，東有淮陽，<span class="jiazhu">韓之分晉，其地南至宛、葉，西北包鞏、洛，接于新安、宜陽，東有潁川；而淮陽之地則屬于楚。及漢定天下，韓王信剖符王潁川，其地東兼有淮陽，所謂<span class="yinhao">「北近」</span>、<span class="yinhao">「南迫」</span>，言其境相迫近耳，不屬韓也。宛，於元翻。葉，式涉翻。</span>皆天下勁兵處；乃以太原郡三十一縣爲韓國，徙韓王信王太原以北，備禦胡，都晉陽。信上書曰：<span class="yinhao">「國被邊，匈奴數入寇；晉陽去塞遠，請治馬邑。」</span><span class="jiazhu">班《志》，太原郡領二十一縣；今以三十一縣爲韓國。蓋定襄未置郡，故太原之境，北被邊，兼有鴈門之馬邑也。《晉太康地記》曰：秦時建此城輒崩，不成；有馬周旋走反覆，父老異之，因依以築城，遂名馬邑。杜佑曰：秦馬邑城，在朔州善陽縣界。李奇曰：被，音被馬之被。師古曰：被，猶帶也，皮義翻。數，所角翻。</span>上許之。</p>
<p class="em2 strong"><span class="yinwen">5</span>上已封大功臣二十餘人，其餘日夜爭功不決，未得行封。上在洛陽南宮，從複道望見諸將，往往相與坐沙中語。上曰：<span class="yinhao">「此何語？」</span>留侯曰：<span class="yinhao">「陛下不知乎？此謀反耳！」</span>上曰：<span class="yinhao">「天下屬安定，<span class="jiazhu">屬，近也；言近方安定也。屬，之欲翻。</span>何故反乎？」</span>留侯曰：<span class="yinhao">「陛下起布衣，以此屬取天下；<span class="jiazhu">屬，殊玉翻。</span>今陛下爲天子，而所封皆故人所親愛，所誅皆生平所仇怨。今軍吏計功，以天下不足徧封；此屬畏陛下不能盡封，恐又見疑平生過失及誅，故卽相聚謀反耳。」</span>上乃憂曰：<span class="yinhao">「爲之柰何？」</span>留侯曰：<span class="yinhao">「上平生所憎、羣臣所共知，誰最甚者？」</span>上曰：<span class="yinhao">「雍齒與我有故怨，數嘗窘辱我；<span class="jiazhu">服虔曰：未起之時，與我有故怨也。師古曰：每以勇力困辱高祖。余觀帝初起，令雍齒守豐，齒雅不欲屬帝，卽以豐降魏，可以見其有故怨矣。雍，於用翻。數，所角翻。</span>我欲殺之，爲其功多，故不忍。」</span><span class="jiazhu">爲，于僞翻。</span>留侯曰：<span class="yinhao">「今急先封雍齒，則羣臣人人自堅矣。」</span>於是上乃置酒，封雍齒爲什方侯，<span class="jiazhu">蘇林曰：什方，漢中縣也。師古曰：《地理志》，屬廣漢，非漢中也；今則屬益州。什，音十。余按《唐志》，什邡縣屬漢州，蓋垂拱又分益州置漢州也。宋白曰：什方縣，舊治雍齒城，今於城北四十步立縣。</span>而急趨丞相、御史定功行封。<span class="jiazhu">趨，讀曰促。漢之三公，丞相職無不總；御史大夫掌副丞相。</span>羣臣罷酒，皆喜，曰：<span class="yinhao">「雍齒尙爲侯，我屬無患矣！」</span></p>
<p class="margin2">臣光曰：張良爲高帝謀臣，委以心腹，宜其知無不言；安有聞諸將謀反，必待高帝目見偶語，然後乃言之邪！蓋以高帝初得天下，數用愛憎行誅賞，<span class="jiazhu">數，所角翻。</span>或時害至公，羣臣往往有觖望自危之心；<span class="jiazhu">觖，古穴翻。師古曰：音決。觖，謂相觖也；望，怨望也。韋昭曰：觖，猶冀也，音冀。《索隱》音企。</span>故良因事納忠以變移帝意，使上無阿私之失，下無猜懼之謀，國家無虞，利及後世。若良者，可謂善諫矣。</p>
<p class="em2 strong"><span class="yinwen">6</span>列侯畢已受封，詔定元功十八人位次。<span class="jiazhu">師古曰：謂蕭何、曹參、張敖、周勃、樊噲、酈商、奚涓、夏侯嬰、灌嬰、傅寬、靳歙、王陵、陳武、王吸、薛歐、周昌、丁復、蟲達，自第一至十八也。余謂此但定蕭何等元功十八人位次耳。至呂后時，乃詔作高祖功臣位次，凡一百四十餘人。師古所謂自蕭何至蟲達十八人，呂后所定位次也。張敖於高祖九年始自趙王廢爲宣平侯，安得預元功十八人之數哉？故師古註功臣位次云：張耳及敖並爲無大功，蓋以魯元之故，呂后曲升之耳。此說則得之。</span>皆曰：<span class="yinhao">「平陽侯曹參，身被七十創，攻城掠地，功最多，宜第一。」</span><span class="jiazhu">被，皮義翻。創，初良翻。</span>謁者、關內侯鄂千秋進曰：<span class="yinhao">「羣臣議皆誤，<span class="jiazhu">鄂本出姬姓，晉鄂侯之後。關內侯位次列侯，爵第十九。師古曰：言有侯號而居京畿，無國邑。</span>夫曹參雖有野戰略地之功，此特一時之事耳。上與楚相距五歲，失軍亡衆，跳身遁者數矣；<span class="jiazhu">師古曰：謂輕身走出也。數，所角翻；下同。</span>然蕭何常從關中遣軍補其處，非上所詔令召，而數萬衆會。上之乏絕者數矣，又軍無見糧；<span class="jiazhu">見，賢遍翻。</span>蕭何轉漕關中，給食不乏。陛下雖數亡山東，蕭何常全關中以待陛下。此萬世之功也。今雖無曹參等百數，何缺於漢；漢得之，不必待以全。柰何欲以一旦之功而加萬世之功哉！蕭何第一，曹參次之。」</span>上曰：<span class="yinhao">「善！」</span>於是乃賜蕭何帶劍履上殿，入朝不趨。<span class="jiazhu">古者君子必帶劍，所以衞身，且昭武備也。秦法：羣臣上殿，不得持尺寸之兵。草曰菲，麻曰屨，皮曰履。屨，履所以從軍，軍容不入國，故皆不許以上殿。君前必趨，崇敬也。今賜何劍履上殿，入朝不趨，殊禮也。</span>上曰：<span class="yinhao">「吾聞『進賢受上賞』。蕭何功雖高，得鄂君乃益明。」</span>於是因鄂千秋所<span class="jiaozhusup">【章：甲十五行本「所」上有「故」字；乙十一行本同；孔本同。】</span>食邑，封爲安平侯。<span class="jiazhu">《索隱》曰：安平縣屬涿郡，非甾川之東安平縣。</span>是日，悉封何父子兄弟十餘人，皆有食邑；益封何二千戶。</p>
<p class="em2 strong"><span class="yinwen">7</span>上歸櫟陽。</p>
<p class="em2 strong"><span class="yinwen">8</span>夏，五月，丙午，尊太公爲太上皇。<span class="jiazhu">師古曰：太上者，極尊之稱也。皇，君也。天子之父，故號曰皇；不預治國，故不言帝。</span></p>
<p class="em2 strong"><span class="yinwen">9</span>初，匈奴畏秦，北徙十餘年。及秦滅，匈奴復稍南渡河。<span class="jiazhu">此北河也，在朔方北。</span></p>
<p class="em2 strong">單于頭曼有太子曰冒頓。<span class="jiazhu">曼，音瞞；師支曰：莫安翻。《索隱》曰：冒，音墨，又莫報翻。</span>後有所愛閼氏，<span class="jiazhu">匈奴之閼氏，猶中國之皇后。閼，於連翻。氏，音支；下月氏同。</span>生少子，頭曼欲立之。<span class="jiazhu">少，詩照翻。</span>是時，東胡強而月氏盛，<span class="jiazhu">《括地志》：涼、肅、甘、沙、庭州，本月氏地。</span>乃使冒頓質於月氏。<span class="jiazhu">質，音致。</span>旣而頭曼急擊月氏，月氏欲殺冒頓。冒頓盜其善馬騎之，亡歸；頭曼以爲壯，令將萬騎。</p>
<p class="em2 strong">冒頓乃作鳴鏑，<span class="jiazhu">應劭曰：髐箭也。韋昭曰：矢鏑飛則鳴。余見今軍中亦有鳴鏑，於近笴之處開小竅，矢飛急則凌風而鳴。鏑，音嫡。髐，呼交翻。</span>習勒其騎射。<span class="jiazhu">勒其所部，使習其令也。</span>令曰：<span class="yinhao">「鳴鏑所射而不悉射者，斬之！」</span>冒頓乃以鳴鏑自射其善馬，旣又射其愛妻；左右或不敢射者，皆斬之。最後以鳴鏑射單于善馬。左右皆射之。於是冒頓知其可用；從頭曼獵，以鳴鏑射頭曼，其左右亦皆隨鳴鏑而射。<span class="jiazhu">射，而亦翻。</span>遂殺頭曼，盡誅其後母與弟及大臣不聽從者。冒頓自立爲單于。</p>
<p class="em2 strong">東胡聞冒頓立，乃使使謂冒頓：<span class="yinhao">「欲得頭曼時千里馬。」</span>冒頓問羣臣，羣臣皆曰：<span class="yinhao">「此匈奴寶馬也，勿與！」</span>冒頓曰：<span class="yinhao">「柰何與人鄰國而愛一馬乎！」</span>遂與之。居頃之，東胡又使使謂冒頓：<span class="yinhao">「欲得單于一閼氏。」</span>冒頓復問左右，<span class="jiazhu">復，扶又翻。</span>左右皆怒曰：<span class="yinhao">「東胡無道，乃求閼氏！請擊之！」</span>冒頓曰：<span class="yinhao">「柰何與人鄰國愛一女子乎！」</span>遂取所愛閼氏予東胡。<span class="jiazhu">予，讀曰與，下同。</span>東胡王愈益驕。東胡與匈奴中間，有棄地莫居，千餘里，各居其邊，爲甌脫。<span class="jiazhu">服虔曰：甌脫，作土室以伺也；師古曰：境上候望之處，若今之伏宿處也。甌，一侯翻。脫，土活翻。</span>東胡使使謂冒頓：<span class="yinhao">「此棄地，欲有之。」</span>冒頓問羣臣，羣臣或曰：<span class="yinhao">「此棄地，予之亦可，勿與亦可。」</span>於是冒頓大怒曰：<span class="yinhao">「地者，國之本也，柰何予之！」</span>諸言予之者，皆斬之。冒頓上馬，令：<span class="yinhao">「國中有後出者斬！」</span>遂襲擊東胡。東胡初輕冒頓，不爲備；冒頓遂滅東胡。</p>
<p class="em2 strong">旣歸，又西擊走月氏，南幷樓煩、白羊河南王，<span class="jiazhu">師古曰：樓煩、白羊二王之居在河南。</span>遂侵燕、代，悉復收蒙恬所奪匈奴故地<span class="jiazhu">蒙恬奪匈奴地，見七卷秦始皇三十三年。</span>與漢關故河南塞至朝那、膚施。<span class="jiazhu">班《志》，朝那縣屬安定郡，膚施縣屬上郡。《史記正義》曰：漢朝那故城，在原州百泉縣西七十里。膚施縣，趙置，秦因而不改，今屬延州。</span>是時，漢兵方與項羽相距，中國罷於兵革，<span class="jiazhu">罷，讀曰疲。</span>以故冒頓得自強，控弦之士三十餘萬，<span class="jiazhu">控弦，引弓也。控，口弄翻。</span>威服諸國。</p>
<p class="em2 strong">秋，匈奴圍韓王信於馬邑。信數使使胡，求和解。漢發兵救之；疑信數間使，有二心，<span class="jiazhu">數，所角翻。間，古莧翻。使，疏吏翻。</span>使人責讓信。信恐誅，九月，以馬邑降匈奴。匈奴冒頓因引兵南踰句注，<span class="jiazhu">《郡國志》：句注，山險名，在鴈門陰館縣。《括地志》：句注山在代州鴈門縣西北三十里。杜佑曰：句注山，卽代州鴈門縣西陘嶺。句，音鉤，又如字，又音拘。</span>攻太原，至晉陽。</p>
<p class="em2 strong"><span class="yinwen">10</span>帝悉去秦苛儀，法爲簡易。<span class="jiazhu">去，羌呂翻，除也；後以義推。易，以豉翻；下同。</span>羣臣飲酒爭功，醉，或妄呼，拔劍擊柱，<span class="jiazhu">呼，火故翻。</span>帝益厭之。叔孫通說上曰：<span class="jiazhu">叔孫本出姬姓，魯叔孫氏之後。</span><span class="yinhao">「夫儒者難與進取，可與守成。臣願徵魯諸生，與臣弟子共起朝儀。」</span><span class="jiazhu">朝，直遙翻。</span>帝曰：<span class="yinhao">「得無難乎？」</span>叔孫通曰：<span class="yinhao">「五帝異樂，三王不同禮；禮者，因時世、人情爲之節文者也。臣願頗采古禮，與秦儀雜就之。」</span>上曰：<span class="yinhao">「可試爲之，令易知，度吾所能行者爲之！」</span><span class="jiazhu">易，以豉翻。度，徒洛翻。</span></p>
<p class="em2 strong">於是叔孫通使，徵魯諸生三十餘人。<span class="jiazhu">師古曰：通爲使者而徵魯諸生。使，疏吏翻。</span>魯有兩生不肯行，曰：<span class="yinhao">「公所事者且十主，皆面諛以得親貴。<span class="jiazhu">通事秦始皇、二世、陳涉、項梁、楚懷王、項羽及帝，凡七主。且，幾也；言幾及十主也。</span>今天下初定，死者未葬，傷者未起，又欲起禮、樂。禮、樂所由起，積德百年而後可興也。<span class="jiazhu">師古曰：言行德敎百年，然後可起禮樂。</span>吾不忍爲公所爲；公去矣，無汙我！」</span><span class="jiazhu">汙，烏故翻。</span>叔孫通笑曰：<span class="yinhao">「若眞鄙儒也，不知時變！」</span><span class="jiazhu">師古曰：若，汝也。鄙，言不通。</span>遂與所徵三十人西，<span class="jiazhu">師古曰：西入關。</span>及上左右爲學者<span class="jiazhu">師古曰：左右，謂近臣也。爲學，謂素有學術。</span>與其弟子百餘人。爲綿蕞，野外習之。<span class="jiazhu">應劭曰：立竹及茅索營之，習禮儀其中也。如淳曰：謂以茅剪樹地，爲纂位尊卑之次也。《春秋傳》曰：置茅蕝。師古曰：蕝，與蕞同，子悅翻。如說是。韋昭曰：引繩爲綿，立表爲蕞。蕞，茲會翻。賈逵曰：束茅以立表位爲蕝。《纂文》曰：蕝，今之纂字，卽悅翻，又音纂。</span>月餘，言於上曰：<span class="yinhao">「可試觀矣。」</span>上使行禮；曰：<span class="yinhao">「吾能爲此。」</span>乃令羣臣習肄。<span class="jiazhu">肄，弋二翻，亦習也。</span></p>
<div class="yeartoc" id="year_toc_188"><p class="strong"><span class="section" id="title-5"><span data-head-description="漢高祖" data-head-level="h4" data-head-title="七年">七年</span></span><span class="biaozhusup" data-rel="">（辛丑、前二○○年）</span></p></div>
<p class="em2 strong"><span class="yinwen">1</span>冬，十月，長樂宮成，諸侯羣臣皆朝賀。<span class="jiazhu">時未起未央宮，故帝御長樂宮受朝賀。及蕭何旣起未央前殿，自惠帝以後，皆御未央；而長樂爲太后所居，謂之東朝。樂，音洛。</span>先平明，<span class="jiazhu">師古曰：未平明之前。先，悉薦翻。</span>謁者治禮，以次引入殿門，陳東、西鄕。<span class="jiazhu">治，直之翻。鄕，讀曰嚮。</span>衞官俠陛<span class="jiazhu">衞官，侍衞之官，郎中及中郎執戟侍衞者是也。俠，與挾同，挾殿陛之兩旁也，或音夾。</span>及羅立廷中，皆執兵，張旗幟。<span class="jiazhu">幟，昌志翻。</span>於是皇帝傳警，<span class="jiazhu">《漢儀》云：帝輦動，則左右侍帷幄者稱警，是也。《漢書音義》：天子出稱警，傳聲而唱，以警外也。</span>輦出房；<span class="jiazhu">沈約曰：輦車，《周禮》王后五路之卑者也。后從容宮中，所乘非王車也。漢制：乘輿御之，或使人輓，或駕果下馬，不知何代去其輪。</span>引諸侯王以下至吏六百石<span class="jiazhu">漢吏六百石，銅印，墨綬，奉月七十斛。</span>以次奉賀，莫不振恐肅敬。至禮畢，復置法酒。<span class="jiazhu">禮畢，謂朝禮畢也。師古曰：法酒，猶言禮爵，謂不飲之至醉。</span>諸侍坐殿上，皆伏，抑首；<span class="jiazhu">師古曰：抑，屈也；謂依禮法不敢平坐而視。</span>以尊卑次起上壽。觴九行，謁者言<span class="yinhao">「罷酒」</span>，御史執法舉不如儀者，輒引去。<span class="jiazhu">執法，卽御史也。杜佑曰：御史之名，周官有之，蓋掌贊書而授法令，非今任也。戰國時亦有御史，秦、趙澠池之會，各令書其事。秦、漢爲糾察之任。秦以御史監郡。漢初定禮儀，<span class="yinhao">「御史執法舉不如儀者輒引去」</span>是也。</span>竟朝置酒，無敢讙譁失禮者。<span class="jiazhu">竟朝，言行朝禮至禮畢也。朝，直遙翻。讙，與喧同，許元翻。</span>於是帝曰：<span class="yinhao">「吾乃今日知爲皇帝之貴也！」</span>乃拜叔孫通爲太常，<span class="jiazhu">班《表》：奉常，秦官，掌宗廟禮儀；景帝中六年改曰太常。此不書奉常而書太常者，使人易知。</span>賜金五百斤。</p>
<p class="em2 strong">初，秦有天下，悉內六國禮儀，采擇其尊君、抑臣者存之。及通制禮，頗有所增損，大抵皆襲秦故，自天子稱號下至佐僚及宮室、官名，少所變改。其書，後與律、令同錄，藏於理官；<span class="jiazhu">師古曰：理官，卽法官也。</span>法家又復不傳，民臣莫有言者焉。</p>
<p class="margin2">臣光曰：禮之爲物大矣！用之於身，則動靜有法而百行備焉；用之於家，則內外有別而九族睦焉；<span class="jiazhu">行，下孟翻。別，彼列翻。</span>用之於鄕，則長幼有倫而俗化美焉；用之於國，則君臣有敍而政治成焉；<span class="jiazhu">治，直吏翻。</span>用之於天下，則諸侯順服而紀綱正焉；豈直几席之上、戶庭之間得之而不亂哉！夫以高祖之明達，聞陸賈之言而稱善，<span class="jiazhu">見下卷十一年。</span>睹叔孫之儀而嘆息；然所以不能肩<span class="jiaozhusup">【張：「肩」上脫「比」字。】</span>於三代之王者，病於不學而已。當是之時，得大儒而佐之，與之以禮爲天下，其功烈豈若是而止哉！惜夫，叔孫生之<span class="jiaozhusup">【章：甲十五行本「之」下有「爲」字；乙十一行本同。】</span>器小也！徒竊禮之糠粃，以依世、諧俗、取寵而已，<span class="jiazhu">穀皮曰糠；穀不成曰粃；粃，與秕同。</span>遂使先王之禮淪沒而不振，以迄于今，豈不痛甚矣哉！是以揚子譏之曰：<span class="yinhao">「昔者魯有大臣，史失其名。曰：『何如其大也！』曰：『叔孫通欲制君臣之儀，召先生於魯，所不能致者二人。』曰：『若是，則仲尼之開迹諸侯也非邪？』曰：『仲尼開迹，將以自用也。<span class="jiazhu">宋咸曰：謂開布其迹於諸侯之國，猶言歷聘也。</span>如委己而從人，雖有規矩、準繩，焉得而用之！』」</span><span class="jiazhu">焉，於虔翻。</span>善乎揚子之言也！夫大儒者，惡肯毀其規矩、準繩以趨一時之功哉！<span class="jiazhu">惡，音烏。趨，七喻翻。</span></p>
<p class="em2 strong"><span class="yinwen">2</span>上自將擊韓王信，破其軍於銅鞮，<span class="jiazhu">班《志》，銅鞮縣屬上黨郡。《上黨記》：晉銅鞮，伯華所邑，去銅鞮故宮二十里；唐屬潞州。宋白曰：縣有銅鞮水，故名。鞮，丁奚翻。</span>斬其將王喜。信亡走匈奴；白土人曼丘臣、王黃等立趙苗裔趙利爲王，<span class="jiazhu">班《志》，白土縣屬上郡。《括地志》：白土故城，在鹽州白池東北九十里；又云：近延州。余據班《志》：圜水出白土縣西，東入河。師古曰：圜，音銀，今銀州銀水是。則白土縣在唐銀州界。按<span class="yinhao">「圜」</span>字乃<span class="yinhao">「圁」</span>字之誤。《通典》：圁水在銀州儒林縣東北，今謂之無定河。師古又曰：曼丘、毋丘，本一姓也，語有緩急耳。曼，音萬。《姓譜》：齊有曼丘不擇。</span>復收信敗散兵，與信及匈奴謀攻漢。匈奴使左、右賢王將萬餘騎，與王黃等屯廣武以南，至晉陽，<span class="jiazhu">班《史》：匈奴置左、右賢王，左、右谷蠡王，最爲大國。班《志》，廣武縣屬太原郡。《史記正義》：廣武故城在代州鴈門界句注山南。杜佑曰：代州鴈門郡治鴈門縣；漢廣武縣故城在西南。宋白曰：隋改廣武縣爲鴈門，避太子諱也。</span>漢兵擊之，匈奴輒敗走，已復屯聚，漢兵乘勝追之。會天大寒，雨雪，<span class="jiazhu">《大戴記》曰：盛陰之氣在雨水，則凝滯而爲雪。雨，于具翻。自上而下曰雨；後以義推。</span>士卒墮指者什二三。<span class="jiazhu">師古曰：什人之中二三墮指。</span></p>
<p class="em2 strong">上居晉陽，聞冒頓居代谷，<span class="jiazhu">《史記正義》曰：代谷，今嬀州。余據唐嬀州在幽州西北，此代谷在句注之北。後魏都平城，建爲代都，蓋因代谷而名也；唐屬雲州界。</span>欲擊之。使人覘匈奴，<span class="jiazhu">覘，丑廉翻，又勅艷翻，窺偵也。</span>冒頓匿其壯士、肥牛馬，但見老弱及羸畜。<span class="jiazhu">羸，倫爲翻。畜，許救翻。</span>使者十輩來，皆言匈奴可擊。上復使劉敬往使匈奴，<span class="jiazhu">復，扶又翻。</span>未還；漢悉兵三十二萬北逐之，踰句注。劉敬還，報曰：<span class="yinhao">「兩國相擊，此宜夸矜，見所長；<span class="jiazhu">見，賢遍翻，示也；下欲見同。</span>今臣往，徒見羸瘠、老弱，此必欲見短，伏奇兵以爭利。愚以爲匈奴不可擊也。」</span>是時，漢兵已業行，<span class="jiazhu">凡事已爲而未成曰業。</span>上怒，罵劉敬曰：<span class="yinhao">「齊虜以口舌得官，今乃妄言沮吾軍！」</span><span class="jiazhu">沮，才汝翻；止也。</span>械繫敬廣武。</p>
<p class="em2 strong">帝先至平城，兵未盡到；冒頓縱精兵四十萬騎，圍帝於白登七日，<span class="jiazhu">班《志》：平城縣屬鴈門郡。服虔曰：白登，臺名，去平城七里。師古曰：白登在平城東南，去平城十餘里。《括地志》：朔州定襄縣，本漢平城縣，東北三十里有白登山，山上有臺，名曰白登臺。</span>漢兵中外不得相救餉。帝用陳平祕計，使使間厚遺閼氏。<span class="jiazhu">應劭曰：陳平使畫工圖美女，間遺閼氏曰：<span class="yinhao">「漢有美女如此；今皇帝困急，欲獻之。」</span>閼氏畏其奪己寵，言於冒頓，令解圍。余謂祕計者，以其失中國之體，故祕而不傳。間，古莧翻。遺，于季翻。</span>閼氏謂冒頓曰：<span class="yinhao">「兩主不相困。今得漢地，而單于終非能居之也。且漢主亦有神靈，單于察之！」</span>冒頓與王黃、趙利期，而黃、利兵不來，疑其與漢有謀，乃解圍之一角。會天大霧，漢使人往來，匈奴不覺。陳平請令強弩傅兩矢，外鄕，<span class="jiazhu">師古曰：傅，讀曰附。每一弩而加兩矢，外向以禦敵也。鄕，讀曰嚮。</span>從解角直出。帝出圍，欲驅；太僕滕公固徐行。至平城，漢大軍亦到，胡騎遂解去。漢亦罷兵歸，令樊噲止定代地。</p>
<p class="em2 strong">上至廣武，赦劉敬，曰：<span class="yinhao">「吾不用公言，以困平城；吾皆已斬前使十輩矣！」</span>乃封敬二千戶爲關內侯，號爲建信侯。帝南過曲逆，<span class="jiazhu">班《志》，曲逆縣屬中山國。張晏曰：濡水於城北曲而西流，故曰曲逆；後漢章帝醜其名，改曰蒲陰。杜佑曰：中山郡北平縣，秦曲逆縣，後漢蒲陰縣。曲逆，讀皆如字。《文選·高祖功臣贊註》曰：曲，區句翻；逆，音遇；非也。顏之推曰：俗儒讀曲逆侯爲去遇；票姚校尉曰飄搖。票姚，諸儒有兩音；最無謂者，曲逆爲去遇也。</span>曰：<span class="yinhao">「壯哉縣！吾行天下，獨見洛陽與是耳。」</span>乃更封陳平爲曲逆侯，盡食之。平從帝征伐，凡六出奇計，輒益封邑焉。</p>
<p class="em2 strong"><span class="yinwen">3</span>十二月，上還，過趙。趙王敖執子壻禮甚卑；<span class="jiazhu">敖尙帝女魯元公主，故執子壻禮。</span>上箕倨慢罵之。<span class="jiazhu">師古曰：箕倨者，謂伸兩腳，其形如箕。《曲禮》曰：坐毋箕。孔穎達曰：箕，謂舒展兩足，狀如箕舌也。</span>趙相貫高、趙午等皆怒<span class="jiazhu">貫，姓也；原伯貫之後。</span>曰：<span class="yinhao">「吾王，孱王也！」</span><span class="jiazhu">孟康曰：孱，音潺湲之潺，冀州謂懦弱者爲孱。師古音士連翻。</span>乃說王曰：<span class="yinhao">「天下豪傑並起，能者先立。今王事帝甚恭，而帝無禮；請爲王殺之！」</span>張敖齧其指出血，曰：<span class="jiazhu">師古曰：自齧其指出血，以表至誠而爲誓，約不背漢也。爲，于僞翻。</span><span class="yinhao">「君何言之誤！先人亡國，賴帝得復國，<span class="jiazhu">張耳亡國事見九卷元年，復國事見十卷三年。</span>德流子孫；秋豪皆帝力也。<span class="jiazhu">豪至秋而纖銳。秋豪，言其細微也。</span>願君無復出口！」</span><span class="jiazhu">復，扶又翻。</span>貫高、趙午等皆相謂曰：<span class="yinhao">「乃吾等非也。吾王長者，不倍德；<span class="jiazhu">長，知兩翻。倍，蒲妹翻。</span>且吾等義不辱。今帝辱我王，故欲殺之，何洿王爲！<span class="jiazhu">洿，烏故翻，染涴也。</span>事成歸王，事敗獨身坐耳。」</span><span class="jiazhu">言獨以身坐弑帝之罪。</span></p>
<p class="em2 strong"><span class="yinwen">4</span>匈奴攻代。代王喜棄國自歸，<span class="jiazhu">喜，卽帝兄仲也。六年春正月，以代地立喜爲代王，韓王信故國。</span>赦爲郃陽侯。<span class="jiazhu">班《志》，郃陽縣屬左馮翊，《詩》所謂<span class="yinhao">「在郃之陽」</span>者也。《括地志》：郃陽故城，在同州河西縣南三十里。郃，音合。</span>辛卯，立皇子如意爲代王。<span class="jiazhu">如意，戚夫人之子，後徙王趙。</span></p>
<p class="em2 strong"><span class="yinwen">5</span>春，二月，上至長安。蕭何治未央宮，<span class="jiazhu">未央宮在長安城西南隅，周迴二十八里。《元和志》曰：東距長樂宮一里，中隔武庫。《括地志》：未央宮，在雍州長安縣西北十里長安故城中。</span>上見其壯麗，甚怒，謂何曰：<span class="yinhao">「天下匈匈，勞苦數歲，成敗未可知，是何治宮室過度也！」</span>何曰：<span class="yinhao">「天下方未定，故可因以就宮室。且夫天子以四海爲家，非壯麗無以重威，且無令後世有以加也。」</span>上說。<span class="jiazhu">說，讀曰悅。</span></p>
<p class="margin2">臣光曰：王者以仁義爲麗，道德爲威，未聞其以宮室塡服天下也。<span class="jiazhu">塡，讀曰鎭。</span>天下未定，當克己節用以趨民之急；<span class="jiazhu">趨，七喻翻。</span>而顧以宮室爲先，豈可謂之知所務哉！昔禹卑宮室而桀爲傾宮。<span class="jiazhu">孔子曰：禹卑宮室而盡力乎溝洫。桀爲傾宮、瑤臺以殫百姓之財。</span>創業垂統之君，躬行節儉以示子孫，其末猶入於淫靡，況示之以侈乎！乃云<span class="yinhao">「無令後世有以加」</span>，豈不謬哉！至于孝武，卒以宮室罷敝天下，<span class="jiazhu">卒，子恤翻。罷，讀曰疲。</span>未必不由酇侯啓之也！</p>
<p class="em2 strong"><span class="yinwen">6</span>上自櫟陽徙都長安。<span class="jiazhu">先雖以婁敬、張良之言西都關中，然都邑未成，則猶居櫟陽；今未央宮成，始自櫟徙都長安。</span></p>
<p class="em2 strong"><span class="yinwen">7</span>初置宗正官，以序九族。<span class="jiazhu">班《表》：宗正，秦官，掌親屬；平帝元始元年，更名宗伯。</span></p>
<p class="em2 strong"><span class="yinwen">8</span>夏，四月，帝行如洛陽。</p>
</div></body></html>