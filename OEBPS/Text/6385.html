<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百四十一・唐紀五十七・憲宗昭文章武大聖至神孝皇帝下・穆宗睿聖文惠孝皇帝上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀五十七">唐紀五十七</span></span></h1>
<p><span class="jiazhu">起屠維大淵獻<span class="biaozhusup" data-rel="">（己亥）</span>二月，盡重光赤奮若<span class="biaozhusup" data-rel="">（辛丑）</span>六月，凡二年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="憲宗昭文章武大聖至神孝皇帝下">憲宗昭文章武大聖至神孝皇帝下</span></span></h5>
<div class="yeartoc" id="year_toc_819"><p class="strong"><span class="section" id="title-3"><span data-head-description="憲宗昭文章武大聖至神孝皇帝下" data-head-level="h4" data-head-title="元和十四年">元和十四年</span></span><span class="biaozhusup" data-rel="">（己亥、八一九年）</span></p></div>
<p class="em2 strong"><span class="yinwen">1</span>二月，李聽襲海州，克東海、朐山、懷仁等縣。<span class="jiazhu">海州治朐山，本漢朐縣，後人加<span class="yinhao">「山」</span>字。東海，漢贛榆縣地，後齊置東海縣，屬東海郡；隋廢郡及縣，入廣饒縣，隋仁壽元年改廣饒曰東海，避太子諱也；唐屬海州。<span class="shu-ming">九域志</span>：在州東一十里。懷仁縣，梁置南、北二青州，東魏廢州，置義塘郡及懷仁縣，隋廢郡，以縣屬海州。<span class="shu-ming">九域志</span>：在州北八十里。宋白曰：海州懷仁縣，本漢贛餘縣地。按漢贛餘，今縣東北三十里贛餘古城是也，梁於此置黃郭戍，後魏置義塘郡，理黃郭城，領義唐、歸義、懷仁三縣，高齊移義唐郡及懷仁縣並理今密州莒縣界，隋開皇廢郡，移懷仁縣理此，今縣理是也。</span>李愬敗平盧兵於沂州，拔丞縣。<span class="jiazhu">丞，漢縣，後魏置蘭陵郡，隋廢郡爲蘭陵縣，武德四年改曰丞縣，後屬沂州。<span class="shu-ming">九域志</span>：在州西南一百八十里。宋白曰：丞，漢舊縣，春秋時鄫國也。晉置蘭陵郡，理丞城。按前此丞縣理在今縣西一里，漢丞縣故城是也。隋開皇十六年置鄫州及丞縣，尋廢州及縣，仍移蘭陵縣置於鄫州故城，中唐又改蘭陵爲丞縣。縣西北有丞水。敗，補邁翻。丞，時證翻。</span></p>
<p class="em2 strong">李師道聞官軍侵逼，發民治鄆州城塹，脩守備，<span class="jiazhu">治，直之翻。塹，七豔翻。</span>役及婦人，民益懼且怨。</p>
<p class="em2 strong">都知兵馬使劉悟，正臣之孫也，<span class="jiazhu">劉正臣二百一十七卷肅宗至德元載。</span>師道使之將兵萬餘人屯陽榖以拒官軍。悟務爲寬惠，使士卒人人自便，軍中號曰劉父。及田弘正渡河，悟軍無備，戰又數敗。<span class="jiazhu">數，所角翻。</span>或謂師道曰：<span class="yinhao">「劉悟不脩軍法，專收衆心，恐有他志，宜早圖之。」</span>師道召悟計事，欲殺之。或諫曰：<span class="yinhao">「今官軍四合，悟無逆狀，用一人言殺之，諸將誰肯爲用！是自脫其爪牙也。」</span>師道留悟旬日，復遣之，厚贈金帛以安其意。悟知之，還營，陰爲之備。師道以悟將兵在外，署悟子從諫門下別奏。<span class="jiazhu">門下別奏者，使廁員牙門下，俟別奏補官也。<span class="shu-ming">唐六典</span>：凡諸軍鎭大使，三品已上，傔二十五人，別奏十人；副使，傔二十人，別奏八人。總管，三品已上，傔十八人，別奏六人；子總管，四品已上，傔十一人，別奏三人。若討擊、防禦、遊弈使副，傔準品各減三人，別奏各減二人。總管及子總管，傔準品各減二人，別奏各減一人。若鎭守已下無副使或隸屬大軍鎭者，使已下傔，奏並四分減一，所補傔、奏皆令自召以充。</span>從諫與師道諸奴日遊戲，頗得其陰謀，密疏以白父。</p>
<p class="em2 strong">又有謂師道者曰：<span class="yinhao">「劉悟終爲患，不如早除之。」</span>丙辰，師道潛遣二使齎帖授行營兵馬副使張暹，令斬悟首獻之，勒暹權領行營。時悟方據高丘張幕置酒，去營二三里。二使至營，密以帖授暹。暹素與悟善，陽與使者謀曰：<span class="yinhao">「悟自使府還，<span class="jiazhu">還，音旋，又如字。</span>頗爲備，不可怱怱，暹請先往白之，云『司空遣使存問將士，兼有賜物，請都頭速歸，<span class="jiazhu">軍中稱都將爲都頭。</span>同受傳語。』<span class="jiazhu">傳語，謂師道遣使者所傳言語也。</span>如此，則彼不疑，乃可圖也。」</span>使者然之。暹懷帖走詣悟，屛人示之。<span class="jiazhu">屛，必郢翻，又卑正翻。</span>悟潛遣人先執二使，殺之。</p>
<p class="em2 strong">時已向暮，悟按轡徐行還營，坐帳下，嚴正自衞。召諸將，厲色謂之曰：<span class="yinhao">「悟與公等不顧死亡以抗官軍，誠無負於司空。今司空信讒言，來取悟首。悟死，諸公其次矣。且天子所欲誅者獨司空一人，今軍勢日蹙，吾曹何爲隨之族滅！欲與諸公卷旗束甲，<span class="jiazhu">卷，與捲同。</span>還入鄆州，奉行天子之命，<span class="jiazhu">言奉行詔旨，以誅李師道。</span>豈徒免危亡，富貴可圖也。諸公以爲如何？」</span>兵馬使趙垂棘立於衆首，良久，對曰：<span class="yinhao">「事<span class="jiaozhusup">【章：十二行本「事」上有「如此」二字；乙十一行本同；孔本同；張校同。】</span>果濟否？」</span>悟應聲罵曰：<span class="yinhao">「汝與司空合謀邪！」</span>立斬之。徧問其次，有遲疑未言者，悉斬之，幷斬軍中素爲衆所惡者，<span class="jiazhu">惡，烏路翻。</span>凡三十餘，尸於帳前。餘皆股栗，曰：<span class="yinhao">「惟都頭命，願盡死！」</span></p>
<p class="em2 strong">乃令士卒曰：<span class="yinhao">「入鄆，人賞錢百緡，惟不得近軍帑。<span class="jiazhu">近，其靳翻。帑，他朗翻。</span>其使宅及逆黨家財，任自掠取；<span class="jiazhu">使宅，謂節度使所居也。</span>有仇者報之。」</span>使士皆飽食執兵，夜半，聽鼓三聲絕卽行，人銜枚，馬縛口，遇行人，執留之，<span class="jiazhu">恐行人遇兵，走還城報師道，令執留之。</span>人無知者。距城數里，天未明，悟駐軍，使聽城上柝聲絕，<span class="jiazhu">天明，則柝聲絕。</span>使十人前行，宣言<span class="yinhao">「劉都頭奉帖追入城。」</span><span class="jiazhu">主帥文書下諸將謂之帖。</span>門者請俟寫簡白使，<span class="jiazhu">古者聯竹爲簡策以寫書，後世因謂書爲簡。白使，謂白節度使。使，疏吏翻。</span>十人拔刃擬之，皆竄匿；悟引大軍繼至，城中譟譁動地。比至，<span class="jiazhu">比，必利翻，及也。</span>子城已洞開，惟牙城拒守，<span class="jiazhu">凡大城謂之羅城，小城謂之子城。又有第三重城以衞節度使居宅，謂之牙城。</span>尋縱火斧其門而入。牙中兵不過數百，始猶有發弓矢者，俄知力不支，皆投於地。</p>
<p class="em2 strong">悟勒兵升聽事，使捕索師道。<span class="jiazhu">索，山客翻。</span>師道與二子伏廁牀下，索得之，<span class="jiazhu">索，山客翻。</span>悟命置牙門外隙地，使人謂曰：<span class="yinhao">「悟奉密詔送司空歸闕，然司空亦何顏復見天子！」</span><span class="jiazhu">復，扶又翻。</span>師道猶有幸生之意，其子弘方仰曰：<span class="yinhao">「事已至此，速死爲幸！」</span>尋皆斬之。<span class="jiazhu">代宗永泰元年，李正己得淄青，四世，五十四年而滅。</span>自卯至午，悟乃命兩都虞候巡坊市，禁掠者，卽時皆定。大集兵民於毬場，親乘馬巡繞，慰安之。斬贊師道逆謀者二十餘家，文武將吏且懼且喜。<span class="jiaozhusup">【章：十二行本「喜」下有「皆入賀」三字；乙十一行本同；孔本同；張校同。】</span>悟見李公度，執手歔欷；出賈直言於獄，<span class="jiazhu">直言被囚見上卷上年。</span>置之幕府。</p>
<p class="em2 strong">悟之自陽穀還兵趨鄆也，<span class="jiazhu">趨，七喻翻。</span>潛使人以其謀告田弘正：<span class="yinhao">「事成，當舉烽相白；萬一城中有備不能入，願公引兵爲助。功成之日，皆歸於公，悟何敢有之。」</span>且使弘正進據己營。弘正見烽，知得城，遣使往賀。悟函師道父子三首遣使送弘正營，弘正大喜，露布以聞。淄、青等十二州皆平。</p>
<p class="em2 strong">弘正初得師道首，疑其非眞，召夏侯澄使識之。澄熟視其面，長號隕絕者久之，乃抱其首，舐其目中塵垢，復慟哭。弘正爲之改容，義而不責。<span class="jiazhu">識，如字，辨識也。號，戶刀翻。舐，直氏翻。復，扶又翻。爲，于僞翻。夏侯澄禽見上卷上年。</span></p>
<p class="em2 strong"><span class="yinwen">2</span>壬戌，田弘正捷奏至。乙丑，命戶部侍郎楊於陵爲淄青宣撫使。己巳，李師道首函至。自廣德以來，垂六十年，藩鎭跋扈河南、北三十餘州，自除官吏，不供貢賦，至是盡遵朝廷約束。<span class="jiazhu">嗚呼！兼幷易也，堅凝之難！讀史至此，盍亦知其所以得，鑒其所以失，則知<span class="shu-ming">資治通鑑</span>一書不苟作矣。</span></p>
<p class="em2 strong">上命楊於陵分李師道地，於陵按圖籍，視土地遠邇，計士馬衆寡，校倉庫虛實，分爲三道，使之適均：<span class="jiazhu">於，音烏。</span>以鄆、曹、濮爲一道，<span class="jiazhu">鄆，音運。濮，音卜。</span>淄、青、齊、登、萊爲一道，兗、海、沂、密爲一道；上從之。</p>
<p class="em2 strong">劉悟以初討李師道詔云：<span class="yinhao">「部將有能殺師道以衆降者，師道官爵悉以與之。」</span>意謂盡得十二州之地，遂補署文武將佐，更州縣長吏；<span class="jiazhu">更，工衡翻。</span>謂其下曰：<span class="yinhao">「軍府之政，一切循舊。自今但與諸公抱子弄孫，夫復何憂！」</span><span class="jiazhu">復，扶又翻；下復須同。</span></p>
<p class="em2 strong">上欲移悟他鎭，恐悟不受代，復須用兵，密詔田弘正察之。弘正日遣使者詣悟，託言脩好，實觀其所爲。悟多力，好手搏，<span class="jiazhu">好，呼到翻。</span>得鄆州三日，則敎軍中壯士手搏，與魏博使者庭觀之，自搖肩攘臂，離坐以助其勢。<span class="jiazhu">離，力智翻。坐，徂臥翻。</span>弘正聞之，笑曰：<span class="yinhao">「是聞除改，<span class="jiazhu">除改，謂除書改授他鎭。</span>登卽行矣，<span class="jiazhu">言登時卽行也。</span>何能爲哉！」</span>庚午，以悟爲義成節度使。悟聞制下，手足失墜；<span class="jiazhu">言驚遽失守，不知所爲。</span>明日，遂行。弘正已將數道兵至城西二里，與悟相見於客亭，<span class="jiazhu">客亭，卽驛亭，送迎使客之所。</span>卽受旌節，馳詣滑州，辟李公度、李存、郭昈、賈直言以自隨。</p>
<p class="em2 strong">悟素與李文會善，旣得鄆州，使召之，未至。<span class="jiazhu">李文會出登州見上卷上年。</span>聞將移鎭，昈、存謀曰：<span class="yinhao">「文會佞人，敗亂淄青一道，<span class="jiazhu">敗，補邁翻。</span>滅李司空之族，萬人所共讎也！不乘此際誅之，田相公至，務施寬大，將何以雪三齊之憤怨乎！」</span><span class="jiazhu">自項羽分齊爲三，以王田巿、田都、田安，遂有三齊之名。後人因而言之。</span>乃詐爲悟帖，遣使卽文會所至，取其首以來。使者遇文會於豐齊驛，斬之。<span class="jiazhu">據梁敬翔<span class="shu-ming">編遺錄</span>，豐齊驛當在齊州東南三十里。宋白曰：齊州禹城縣有漢祝阿故城，在豐齊驛東北二里。</span>比還，<span class="jiazhu">比，必利翻，及也。還，音旋，又如字。</span>悟及昈、存已去，無所復命矣。文會二子，一亡去，一死於獄，家貲悉爲人所掠，田宅沒官。</p>
<p class="em2 strong">詔以淄青行營副使張暹爲戎州刺史。<span class="jiazhu">劉悟奏言其功也。</span></p>
<p class="em2 strong">癸酉，加田弘正檢校司徒、同平章事。</p>
<p class="em2 strong">先是，李師道將敗數月，<span class="jiazhu">先，悉薦翻。</span>聞風動鳥飛，皆疑有變，禁鄆人親識宴聚及道路偶語，犯者有刑。弘正旣入鄆，悉除苛禁，縱人遊樂，寒食七晝夜不禁行人。<span class="jiazhu">弘正特爲此示鄆人以寬大耳。按寒食之說不同，<span class="shu-ming">初學記</span>曰：<span class="shu-ming">周禮</span>司烜氏，仲春以木鐸徇火禁於國中。<span class="shu-ming">註</span>云：爲季春將出火也。今寒食準節氣是仲春之末。清明是三月之初。然則禁火並周制也。洪容齋曰：<span class="shu-ming">先賢傳</span>曰：太原舊俗以介子推焚骸，一月寒食。<span class="shu-ming">鄴中記</span>曰：幷州俗，冬至後一百五日爲子推斷火，冷食三日。魏武以太原、上黨、西河皆沍寒之地，令人不得寒食。此註已見前。</span>或諫曰：<span class="yinhao">「鄆人久爲寇敵，今雖平，人心未安，不可不備。」</span>弘正曰：<span class="yinhao">「今爲暴者旣除，宜施以寬惠，若復爲嚴察，是以桀易桀也，庸何愈焉！」</span><span class="jiazhu">愈，賢也，勝也。復，扶又翻。</span></p>
<p class="em2 strong">先是，賊數遣人入關，截陵戟，焚倉場，流矢飛書，以震駭京師，沮撓官軍。<span class="jiazhu">事見二百三十九卷十年。數，所角翻。沮，在呂翻。撓，奴巧翻。</span>有司督察甚嚴，潼關吏至發人囊篋以索之，<span class="jiazhu">索，山客翻。</span>然終不能絕。及田弘正入鄆，閱李師道簿書，有賞殺武元衡人王士元等及賞潼關、蒲津吏卒案，乃知曏者皆吏卒受賂於賊，容其姦也。<span class="jiazhu">案，文案也，亦謂之案牘。史言關津不足以禁姦，乃所以容姦。</span></p>
<p class="em2 strong">裴度纂述蔡、鄆用兵以來上之憂勤機略，因侍宴獻之，請內印出付史官。<span class="jiazhu">請自禁中用印而出付史官。</span>上曰：<span class="yinhao">「如此，似出朕志，非所欲也。」</span>弗許。<span class="jiazhu">史言憲宗此事得爲君之體。</span></p>
<p class="em2 strong">三月，戊子，以華州刺史馬總爲鄆、曹、濮等州節度使。己丑，以義成節度使薛平爲平盧節度、淄·青·齊·登·萊等州觀察使。<span class="jiazhu">自是之後，淄青專平盧之號，而鄆尋賜號天平軍矣。</span>以淄青四面行營供軍使王遂爲沂、海、兗、密等州觀察使。<span class="jiazhu">爲王遂以嚴酷召亂張本。</span></p>
<p class="em2 strong"><span class="yinwen">3</span>橫海節度使烏重胤奏：<span class="yinhao">「河朔藩鎭所以能旅拒朝命六十餘年者，由諸州縣各置鎭將領事，收刺史、縣令之權，自作威福。曏使刺史各得行其職，則雖有奸雄如安、史，必不能以一州獨反也。臣所領德、棣、景三州，已舉牒各還刺史職事，應在州兵並令刺史領之。」</span>夏，四月，丙寅，詔諸道節度、都團練、都防禦、經略等使所統支郡兵馬，並令刺史領之。自至德以來，節度使權重，所統諸州各置鎭兵，以大將主之，暴橫爲患，<span class="jiazhu">橫，戶孟翻。</span>故重胤論之。其後河北諸鎭，惟橫海最爲順命，由重胤處之得宜故也。<span class="jiazhu">史言反側之地，擇帥不可不詳。處，昌呂翻。</span></p>
<p class="em2 strong"><span class="yinwen">4</span>辛未，工部侍郎、同平章事程异薨。</p>
<p class="em2 strong"><span class="yinwen">5</span>裴度在相位，知無不言，皇甫鎛之黨陰擠之。<span class="jiazhu">擠，子細翻，又子西翻。<span class="shu-ming">考異</span>曰：<span class="shu-ming">舊傳</span>曰：<span class="yinhao">「鎛與宰相李逢吉、令狐楚合勢擠度，故出鎭。」</span>按逢吉時在東川，楚在昭義，皆不爲相。今不取。按後<span class="yinhao">「昭義」</span>當作<span class="yinhao">「河陽」</span>。</span>丙子，詔度以門下侍郎、同平章事，充河東節度使。</p>
<p class="em2 strong">皇甫鎛專以掊克取媚，<span class="jiazhu">掊，蒲侯翻。</span>人無敢言者，獨諫議大夫武儒衡上疏言之。鎛自訴於上，上曰：<span class="yinhao">「卿以儒衡上疏，將報怨邪！」</span>鎛乃不敢言。儒衡，元衡之從父弟也。<span class="jiazhu">從，才用翻。</span></p>
<p class="em2 strong"><span class="yinwen">6</span>史館脩撰李翺上言，<span class="jiazhu">貞觀三年置史館於門下省，有修撰四人，掌修國史。</span>以爲：<span class="yinhao">「定禍亂者，武功也；興太平者，文德也。今陛下旣以武功定海內，若遂革弊事，復高祖、太宗舊制；用忠正而不疑，屛邪佞而不邇；<span class="jiazhu">屛，必郢翻，又卑正翻。</span>改稅法，不督錢而納布帛；<span class="jiazhu">自建中初，楊炎定兩稅法，不令民輸其土之所產而督錢。</span>絕進獻，寬百姓租賦；厚邊兵，以制戎狄侵盜；數訪問待制官，以通塞蔽；<span class="jiazhu">數，所角翻。塞，悉則翻。</span>此六者，政之根本，太平之所以興也。陛下旣已能行其難，若何不爲其易乎！以陛下天資上聖，如不惑近習容悅之辭，任骨鯁正直之士，與之興大化，可不勞而成也。若不以此爲事，臣恐大功之後，逸欲易生。<span class="jiazhu">易，以豉翻。</span>進言者必曰：『天下旣平矣，陛下可以高枕自安逸，』<span class="jiazhu">忱，職任翻。</span>如是，則太平未可期矣！」</span></p>
<p class="em2 strong"><span class="yinwen">7</span>秋，七月，丁丑朔，田弘正送殺武元衡賊王士元等十六人，詔使<span class="jiaozhusup">【章：十二行本「使」作「仗」；乙十一行本同；孔本同；熊校同。】</span>內京兆府、御史臺徧鞫之；皆款服。<span class="jiazhu">款，誠也，言吐誠而伏罪也。</span>京兆尹崔元略以元衡物色詢之，則多異同。元略問其故，對曰：<span class="yinhao">「恆、鄆同謀遣客刺元衡，<span class="jiazhu">恆，戶登翻。刺，七亦翻。</span>而士元等後期，聞恆人事已成，遂竊以爲己功，還報受賞耳。今自度爲罪均，<span class="jiazhu">度，徒洛翻。</span>終不免死，故承之。」</span>上亦不欲復辨正，悉殺之。<span class="jiazhu">復，扶又翻。</span></p>
<p class="em2 strong"><span class="yinwen">8</span>戊寅，宣武節度使韓弘始入朝，<span class="jiazhu">蔡、鄆旣平，韓弘始入朝。</span>上待之甚厚。弘獻馬三千，絹五千，<span class="jiaozhusup">【張：「五千」作「五十萬」。】</span>雜繒三萬，金銀器千，<span class="jiazhu">繒，慈陵翻。</span>而汴之庫廐尙有錢百餘萬緡，絹百餘萬匹，馬七千匹，糧三百萬斛。<span class="jiazhu">史言韓弘善完聚。</span></p>
<p class="em2 strong"><span class="yinwen">9</span>己丑，羣臣上尊號曰元和聖文神武法天應道皇帝；赦天下。</p>
<p class="em2 strong"><span class="yinwen">10</span>兗、海、沂、密觀察使王遂，本錢穀吏，性狷急，無遠識。<span class="jiazhu">狷，古掾翻。</span>時軍府草創，<span class="jiazhu">是年三月，方分四州置觀察。</span>人情未安，遂專以嚴酷爲治，<span class="jiazhu">治，直吏翻。</span>所用杖絕大於常行者；<span class="jiazhu">唐制，凡杖皆長三尺五寸，削去節目。訊杖，大頭徑三分三釐，小頭二分二釐。常行杖，大頭二分七釐，小頭一分七釐。笞杖，大頭二分，小頭一分有半。</span>每詈將卒，輒曰<span class="yinhao">「反虜」</span>；又盛夏役士卒營府舍，督責峻急；將卒憤怨。</p>
<p class="em2 strong">辛卯，役卒王弁與其徒四人浴於泝水，<span class="jiazhu">沂州治臨沂縣，以臨沂水名之也。</span>密謀作亂，曰：<span class="yinhao">「今服役觸罪亦死，奮命立事亦死，死於立事，不猶愈乎！明日，常侍與監軍副使有宴，軍將皆在告，直兵多休息，<span class="jiazhu">常侍，謂王遂也。副使，謂觀察副使也。在告，謂休假在私室也。直兵，直衞之兵也。</span>吾屬乘此際出其不意取之，可以萬全。」</span>四人皆以爲然，約事成推弁爲留後。</p>
<p class="em2 strong">壬辰，遂方宴飲，日過中，弁等五人突入，於直房前取弓刀，<span class="jiazhu">直房，直兵之所舍之室也。</span>徑前射副使張敦實，殺之。<span class="jiazhu">射，而亦翻。</span>遂與監軍狼狽起走，弁執遂，數之以盛暑興役，用刑刻暴，<span class="jiazhu">數，所具翻。</span>立斬之。傳聲勿驚監軍，弁卽自稱留後，升廳號令，與監軍抗禮，召集將吏參賀，衆莫敢不從。監軍具以狀聞。</p>
<p class="em2 strong"><span class="yinwen">11</span>甲午，韓弘又獻絹二十五萬匹，絁三萬匹，<span class="jiazhu">絁，式支翻。</span>銀器二百七十；左右軍中尉各獻錢萬緡。自淮西用兵以來，度支、鹽鐵及四方爭進奉，謂之<span class="yinhao">「助軍」</span>；賊平又進奉，謂之<span class="yinhao">「賀禮」</span>；後又進奉，謂之<span class="yinhao">「助賞」</span>；上加尊號又進奉，亦謂之<span class="yinhao">「賀禮」</span>。<span class="jiazhu">史歷言元和進奉之弊。</span></p>
<p class="em2 strong"><span class="yinwen">12</span>丁酉，以河陽節度使令狐楚爲中書侍郎、同平章事。楚與皇甫鎛同年進士，故鎛引以爲相。<span class="jiazhu">裴度之視師也，令狐楚出翰林，今皇甫鎛引而相之，亦所以杜度之再入。</span></p>
<p class="em2 strong"><span class="yinwen">13</span>朝廷聞沂州軍亂，甲辰，以棣州刺史曹華爲沂、海、兗、密觀察使。</p>
<p class="em2 strong"><span class="yinwen">14</span>韓弘累表請留京師，八月，己酉，以弘守司徒，兼中書令。癸丑，以吏部尙書張弘靖同平章事，充宣武節度使。弘靖，宰相子，<span class="jiazhu">弘靖，張延賞之子。延賞相德宗。</span>少有令聞，<span class="jiazhu">少，詩照翻。聞，音問。</span>立朝簡默；河東、宣武闕帥，<span class="jiazhu">帥，所類翻。</span>朝廷以其位望素重，使鎭之。弘靖承王鍔聚斂之餘，韓弘嚴猛之後，<span class="jiazhu">王鍔鎭河東，韓弘鎭宣武，弘靖皆承其後。斂，力贍翻；下同。</span>兩鎭喜其廉謹寬大，故上下安之。<span class="jiazhu">張弘靖之簡貴，施之幷、汴可也，施之幽燕則敗矣。</span></p>
<p class="em2 strong"><span class="yinwen">15</span>己未，田弘正入朝，上待之尤厚。</p>
<p class="em2 strong"><span class="yinwen">16</span>戊辰，陳許節度使郗士美薨，以庫部員外郎李渤爲弔祭使。渤上言：<span class="yinhao">「臣過渭南，聞長源鄕舊四百戶，今纔百餘戶，閺鄕縣舊三千戶，今纔千戶，<span class="jiazhu">閺，音旻。</span>其他州縣大率相似。迹其所以然，皆由以逃戶稅攤於比鄰，<span class="jiazhu">攤，他干翻。比，音毗，又毗至翻。</span>致驅迫俱逃，此皆聚斂之臣剝下媚上，<span class="jiazhu">斂，力贍翻。</span>惟思竭澤，不慮無魚。<span class="jiazhu"><span class="shu-ming">呂氏春秋</span>曰：竭澤而漁，豈不得魚，而明年無魚。</span>乞降詔書，絕攤逃之弊；盡逃戶之產償稅，不足者乞免之。計不數年，人皆復於農矣。」</span>執政見而惡之，<span class="jiazhu">執政，謂皇甫鎛。惡，烏路翻。</span>渤遂謝病，歸東都。</p>
<p class="em2 strong"><span class="yinwen">17</span>癸酉，吐蕃寇慶州，<span class="jiazhu">慶州，隋弘化郡，開皇十六年改爲慶州，以慶美取其嘉名，漢歸德、富平縣地。<span class="shu-ming">舊志</span>：京師西北五百七十二里。</span>營於方渠。</p>
<p class="em2 strong"><span class="yinwen">18</span>朝廷議興兵討王弁，恐青、鄆相扇繼變，<span class="jiazhu">青、鄆與兗、海、沂、密，本一鎭也，故恐其相扇而動。</span>乃除弁開州刺史，遣中使賜以告身。中使紿之曰：<span class="yinhao">「開州計已有人迎候道路，留後宜速發。」</span>弁卽日發沂州，導從尙百餘人，<span class="jiazhu">從，才用翻。</span>入徐州境，所在減之，其衆亦稍散。遂加以杻械，<span class="jiazhu">杻，敕久翻。</span>乘驢入關。九月，戊寅，腰斬東市。</p>
<p class="em2 strong">先是，三分鄆兵以隸三鎭，<span class="jiazhu">此言鄆、青、沂分爲三鎭之初。先，悉薦翻。</span>及王遂死，朝廷以爲師道餘黨凶態未除，命曹華引棣州兵赴鎭以討之。沂州將士迎候者，華皆以好言撫之，使先入城，慰安其餘，衆皆不疑。華視事三日，大饗將士，伏甲士千人於幕下，乃集衆而諭之曰：<span class="yinhao">「天子以鄆人有遷徙之勞，特加優給，宜令鄆人處左，沂人處右。」</span><span class="jiazhu">處，昌呂翻；下聚處同。</span>旣定，令沂人皆出，因闔門，謂鄆人曰：<span class="yinhao">「王常侍以天子之命爲帥於此，將士何得輒害之！」</span>語未畢，伏者出，圍而殺之，死者千二百人，無一得脫者。門屛間赤霧高丈餘，久之方散。<span class="jiazhu">兵死之氣，凝爲赤霧。</span></p>
<p class="margin2">臣光曰：<span class="shu-ming">春秋</span>書楚子虔誘蔡侯般殺之于申。<span class="jiazhu">見昭十一年。般，音班。</span>彼列國也，孔子猶深貶之，惡其誘討也，<span class="jiazhu">惡，烏路翻。</span>況爲天子而誘匹夫乎！</p>
<p class="margin2">王遂以聚斂之才，殿新造之邦，<span class="jiazhu">殿，多見翻，鎭也。</span>用苛虐致亂。王弁庸夫，乘釁竊發，<span class="jiazhu">釁，隙也。</span>苟沂帥得人，戮之易於犬豕耳，<span class="jiazhu">帥，所類翻。易，以豉翻。</span>何必以天子詔書爲誘人之餌乎！且作亂者五人耳，乃使曹華設詐，屠千餘人，不亦濫乎！然則自今士卒孰不猜其將帥，將帥何以令其士卒！上下盻盻，<span class="jiazhu">盻盻，恨視也，<span class="shu-ming">說文</span>音五計翻，孫奭音五禮翻，又普莧翻。</span>如寇讎聚處，<span class="jiazhu">處，昌呂翻。</span>得間則更相魚肉，<span class="jiazhu">間，古莧翻。更，工衡翻。</span>惟先發者爲雄耳，禍亂何時而弭哉！</p>
<p class="margin2">惜夫！憲宗削平僭亂，幾致升平，<span class="jiazhu">幾，鉅依翻。</span>其美業所以不終，由苟徇近功不敦大信故也。</p>
<p class="em2 strong"><span class="yinwen">19</span>甲辰，以田弘正兼侍中，魏博節度使如故。弘正三表請留，上不許。弘正常恐一旦物故，魏人猶以故事繼襲，故兄弟子姪皆仕諸朝，上皆擢居顯列，朱紫盈庭，時人榮之。</p>
<p class="em2 strong"><span class="yinwen">20</span>乙巳，上問宰相：<span class="yinhao">「玄宗之政，先理而後亂，何也？」</span>崔羣對曰：<span class="yinhao">「玄宗用姚崇、宋璟、盧懷愼、蘇頲、韓休、張九齡則理，用字文融、李林甫、楊國忠則亂。故用人得失，所繫非輕。人皆以天寶十四年安祿山反爲亂之始，臣獨以爲開元二十四年罷張九齡相，專任李林甫，此理亂之所分也。願陛下以開元初爲法，以天寶末爲戒，乃社稷無疆之福！」</span>皇甫鎛深恨之。<span class="jiazhu">皇甫鎛自知以姦諂忝相位，故深恨崔羣之言。</span></p>
<p class="em2 strong"><span class="yinwen">21</span>冬，十月，壬戌，容管奏安南賊楊清陷都護府，<span class="jiazhu">安南都護府治交州。</span>殺都護李象古及妻子、官屬、部曲千餘人。象古，道古之兄也，以貪縱苛刻失衆心。清世爲蠻酋，象古召爲牙將，清鬱鬱不得志。象古命清將兵三千討黃洞蠻，<span class="jiazhu">黃洞蠻卽西原蠻，其屬黃氏者，謂之黃洞蠻。</span>清因人心怨怒，引兵夜還，襲府城，陷之。</p>
<p class="em2 strong">初，蠻賊黃少卿，自貞元以來數反覆，<span class="jiazhu">數，所角翻。</span>桂管觀察使裴行立、<span class="jiazhu">數，所角翻。唐桂管管桂、昭、蒙、富、梧、潯、龔、鬱林、平琴、賓、澄、繡、象、柳、融等州。</span>容管經略使陽旻欲徼幸立功，<span class="jiazhu">徼，堅堯翻。</span>爭請討之；上從之。嶺南節度使孔戣屢諫曰：<span class="yinhao">「此禽獸耳，但可自計利害，不足與論是非。」</span>上不聽，大發江、湖兵會容、桂二管入討，士卒被瘴癘，死者不可勝計。<span class="jiazhu">被，皮義翻。勝，音升。</span>安南乘之，遂殺都護。行立、旻竟無功，二管彫弊，惟戣所部晏然。<span class="jiazhu">嶺南節度使雖兼統五管，而廣州所管自爲巡屬。劉昫曰：廣州管韶、循、岡、賀、端、新、康、封、瀧、恩、春、高、藤、義、竇、勤等州。戣，渠龜翻。</span></p>
<p class="em2 strong">丙寅，以唐州刺史桂仲武爲安南都護；赦楊清，以爲瓊州刺史。</p>
<p class="em2 strong"><span class="yinwen">22</span>是歲，吐蕃節度論三摩等將十五萬衆圍鹽州，党項亦發兵助之。刺史李文悅竭力拒守，凡二十七日，吐蕃不能克。靈武牙將史奉敬<span class="jiaozhusup">【嚴：「奉敬」改「敬奉」；下同。】</span>言於朔方節度使杜叔良，請兵三千，齎三十日糧，深入吐蕃以解鹽州之圍。叔良以二千五百人與之。奉敬行旬餘；無聲問，朔方人以爲俱沒矣。<span class="jiazhu">以爲與鹽州俱沒。</span>無何，<span class="jiazhu">言無何時也。</span>奉敬自他道出吐蕃背，吐蕃大驚，潰去。奉敬奮擊，大破，不可勝計。<span class="jiazhu">當曰<span class="yinhao">「奮擊，大破之，殺獲不可勝計」</span>，文意乃爲明暢。</span>奉敬與鳳翔將野詩良輔、涇原將郝玼皆以勇著名於邊，吐蕃憚之。<span class="jiazhu"><span class="shu-ming">新</span>、<span class="shu-ming">舊書</span>皆作<span class="yinhao">「史敬奉」</span>。</span></p>
<p class="em2 strong"><span class="yinwen">23</span>柳泌至台州，驅吏民采藥，歲餘，無所得而懼，<span class="jiazhu">泌知台州，見上卷上年。</span>舉家逃入山中；浙東觀察使捕送京師。皇甫鎛、李道古保護之，上復使待詔翰林；服其藥，日加躁渴。<span class="jiazhu">躁，則到翻。</span></p>
<p class="em2 strong">起居舍人裴潾上言，以爲：<span class="yinhao">「除天下之害者受天下之利，同天下之樂者饗天下之福，<span class="jiazhu">樂，音洛。</span>自黃帝至於文、武，享國壽考，皆用此道也。自去歲以來，所在多薦方士，轉相汲引，其數浸繁。借令天下眞有神仙，彼必深潛巖壑，惟畏人知。凡候伺權貴之門，以大言自衒奇技驚衆者，<span class="jiazhu">伺，相吏翻。衒，熒絹翻。伎，渠錡翻。</span>皆不軌徇利之人，豈可信其說而餌其藥邪！夫藥以愈疾，非朝夕常餌之物；況金石酷烈有毒，又益以火氣，殆非人五藏之所能勝也。<span class="jiazhu">藏，徂浪翻。勝，音升。</span>古者君飲藥，臣先嘗之，<span class="jiazhu"><span class="shu-ming">記·曲禮</span>之言。</span>乞令獻藥者先自餌一年，則眞僞自可辨矣。」</span>上怒，十一月，己亥，貶潾江陵令。</p>
<p class="em2 strong"><span class="yinwen">24</span>初，羣臣議上尊號，皇甫鎛欲增<span class="yinhao">「孝德」</span>字，中書侍郎、同平章事崔羣曰：<span class="yinhao">「言聖則孝在其中矣。」</span>鎛譖羣於上曰：<span class="yinhao">「羣於陛下惜『孝德』二字。」</span>上怒。時鎛給邊軍賜與，多不時得，又所給多陳敗，<span class="jiazhu">陳，舊也。</span>不可服用，軍士怨怒，流言欲爲亂。<span class="jiazhu">流言，放言也。</span>李光顏憂懼，欲自殺；<span class="jiazhu">李光顏時帥邠寧。</span>遣人訴於上，上不信。京師恟懼，羣具以中外人情上聞。<span class="jiazhu">上聞，時掌翻。</span>鎛密言於上曰：<span class="yinhao">「邊賜皆如舊制，而人情忽如此者，由羣鼓扇，將以賣直，歸怨於上也。」</span>上以爲然。十二月，乙卯，以羣爲湖南觀察使，於是中外切齒於鎛矣。<span class="jiazhu">小人去君子以爲自安之謀，不知適所以自危也。</span></p>
<p class="em2 strong"><span class="yinwen">25</span>中書舍人武儒衡，有氣節，好直言，<span class="jiazhu">好，呼到翻。</span>上器之，顧待甚渥，人皆言且入相。令狐楚忌之，思有以沮之者，<span class="jiazhu">沮，在呂翻。</span>乃薦山南東道節度推官狄兼謩才行。<span class="jiazhu">行，戶孟翻。</span>癸亥，擢兼謩左拾遺內供奉。<span class="jiazhu">以資序尙淺，未除正官，令於左拾遺班內供奉，猶監察御史裏行也。</span>兼謩，仁傑之族曾孫也。楚自草制辭，盛言<span class="yinhao">「天后竊位，姦臣擅權，賴仁傑保佑中宗，克復明辟。」</span><span class="jiazhu">事見<span class="shu-ming">武后紀</span>。</span>儒衡泣訴於上，且言：<span class="yinhao">「臣曾祖平一，在天后朝，辭榮終老。」</span><span class="jiazhu">平一在武后時，畏禍居嵩山，脩浮屠法，累詔不起。</span>上由是薄楚之爲人。</p>
<div class="yeartoc" id="year_toc_820"><p class="strong"><span class="section" id="title-4"><span data-head-description="憲宗昭文章武大聖至神孝皇帝下" data-head-level="h4" data-head-title="元和十五年">十五年</span></span><span class="biaozhusup" data-rel="">（庚子、八二○年）</span></p></div>
<p class="em2 strong"><span class="yinwen">1</span>春，正月，沂、海、兗、密觀察使曹華請徙理兗州；<span class="jiazhu">自沂州徙治兗州。</span>許之。</p>
<p class="em2 strong"><span class="yinwen">2</span>義成節度使劉悟入朝。</p>
<p class="em2 strong"><span class="yinwen">3</span>初，左軍中尉吐突承璀謀立澧王惲爲太子，<span class="jiazhu">惲，於粉翻。</span>上不許。及上寢疾，承璀謀尙未息，太子聞而憂之，密遣人問計於司農卿郭釗，釗曰：<span class="yinhao">「殿下但盡孝謹以俟之，勿恤其他。」</span>釗，太子之舅也。<span class="jiazhu">釗，音昭。</span></p>
<p class="em2 strong">上服金丹，多躁怒，左右宦官往往獲罪，有死者，人人自危；庚子，暴崩於中和殿。<span class="jiazhu">年四十三。</span>時人皆言內常侍陳弘志弒逆，<span class="jiazhu"><span class="shu-ming">考異</span>曰：<span class="shu-ming">實錄</span>但云<span class="yinhao">「上崩於大明宮之中和殿」</span>。<span class="shu-ming">舊紀</span>曰：<span class="yinhao">「時帝暴崩，皆言內官陳弘志弒逆，史氏諱而不書。」</span><span class="shu-ming">王守澄傳</span>曰：<span class="yinhao">「憲宗疾大漸，內官陳弘慶等弒逆。憲宗英武，威德在人，內官祕之，不敢除討，但云藥發暴崩。」</span><span class="shu-ming">新傳</span>曰：<span class="yinhao">「守澄與內常侍陳弘志弒帝於中和殿。」</span>裴廷裕<span class="shu-ming">東觀奏記</span>云：<span class="yinhao">「宣宗追恨光陵商臣之酷，郭太后亦以此暴崩。」</span>然茲事曖昧，終不能測其虛實，故但云暴崩。</span>其黨類諱之，不敢討賊，但云藥發，外人莫能明也。</p>
<p class="em2 strong">中尉梁守謙與諸宦官馬進潭、劉承偕、韋元素、王守澄等共立太子，殺吐突承璀及澧王惲，賜左、右神策軍士錢人五十緡，六軍、威遠人三十緡，<span class="jiazhu">按<span class="shu-ming">新志</span>：左、右龍武，左、右神武，左、右神策，號六軍。今神策軍賜錢旣厚而復有六軍，則明唐中世以後以左·右羽林、龍武、神武爲六軍也。威遠別是一軍。</span>左、右金吾人十五緡。</p>
<p class="em2 strong">閏月，丙午，穆宗卽位于太極殿東序。是日，召翰林學士段文昌等及兵部郎中薛放、駕部員外郎丁公著對于思政殿。<span class="jiazhu">以嗣君卽位于太極殿東序及下文輟西宮朝臨徵之，中和殿、思政殿疑皆在西內。<span class="shu-ming">實錄</span>言憲宗崩于大明宮之中和殿，則在東內。</span>放，戎之弟；<span class="jiazhu">薛戎見二百三十五卷德宗貞元十六年。</span>公著，蘇州人；皆太子侍讀也。上未聽政，放、公著常侍禁中，參預機密，上欲以爲相，二人固辭。</p>
<p class="em2 strong"><span class="yinwen">4</span>丁未，輟西宮朝臨，<span class="jiazhu">西宮，卽西內。大行在殯，臣子朝夕臨。臨，哭也。朝，如字，音陟遙翻。臨，力浸翻。</span>集羣臣於月華門外。<span class="jiazhu">唐東、西內皆有月華門。西內則太極門內之東廂有日華門，西廂有月華門。東內則宣政殿東廊有日華門，西廊有月華門。</span>貶皇甫鎛爲崖州司戶；市井皆相賀。</p>
<p class="em2 strong"><span class="yinwen">5</span>上議命相，令狐楚薦御史中丞蕭俛；辛亥，以俛及段文昌皆爲中書侍郎、同平章事。楚、俛與皇甫鎛皆同年進士，上欲誅鎛，<span class="jiazhu">以其附吐突承璀欲立澧王也。</span>俛及宦官救之，故得免。</p>
<p class="em2 strong">壬子，杖殺柳泌及僧大通，自餘方士皆流嶺表；貶左金吾將軍李道古循州司馬。<span class="jiazhu">以其薦柳泌，且保護之也。</span></p>
<p class="em2 strong"><span class="yinwen">6</span>癸丑，以薛放爲工部侍郎，丁公著爲給事中。</p>
<p class="em2 strong"><span class="yinwen">7</span>乙卯，尊郭貴妃爲皇太后。</p>
<p class="em2 strong"><span class="yinwen">8</span>丁卯，上與羣臣皆釋服從吉。<span class="jiazhu">用漢文帝遺制也。</span></p>
<p class="em2 strong"><span class="yinwen">9</span>二月，丁丑，上御丹鳳門樓，赦天下。事畢，盛陳倡優雜戲於門內而觀之。<span class="jiazhu">倡，音昌。</span>丁亥，上幸左神策軍觀手搏雜戲。</p>
<p class="em2 strong">庚寅，監察御史楊虞卿上疏，以爲：<span class="yinhao">「陛下宜延對羣臣，周徧顧問，惠以氣色，使進忠若趨利，<span class="jiazhu">趨，七喻翻。</span>論政若訴冤，如此而不致升平者，未之有也。」</span>衡山人趙知微亦上疏諫上遊畋無節。上雖不能用，亦不罪也。<span class="jiazhu">吳分湘南縣置衡山縣，唐初屬潭州，神龍三年度屬衡州。<span class="shu-ming">九域志</span>：在州東北二百三十里。</span></p>
<p class="em2 strong"><span class="yinwen">10</span>壬辰，廢邕管，命容管經略使陽旻兼領之。</p>
<p class="em2 strong"><span class="yinwen">11</span>安南都護桂仲武至安南，楊清拒境不納。清用刑慘虐，其黨離心；仲武遣人說其酋豪，<span class="jiazhu">說，式芮翻。</span>數月間，降者相繼，得兵七千餘人。朝廷以仲武爲逗遛，甲午，以桂管觀察使裴行立爲安南都護。乙未，以太僕卿杜式方爲桂管觀察使。丙申，貶仲武爲安州刺史。</p>
<p class="em2 strong"><span class="yinwen">12</span>丹王逾薨。<span class="jiazhu">逾，代宗子。</span></p>
<p class="em2 strong"><span class="yinwen">12</span>吐蕃寇靈武。</p>
<p class="em2 strong"><span class="yinwen">14</span>憲宗之末，回鶻遣合達干來求昏尤切；憲宗許之。三月，癸卯朔，遣合達干歸國。</p>
<p class="em2 strong"><span class="yinwen">15</span>上見夏州觀察判官柳公權書跡，愛之。辛酉，以公權爲右拾遺、翰林侍書學士。<span class="jiazhu">使之侍書而已，不使任代言之職。</span>上問公權：<span class="yinhao">「卿書何能如是之善？」</span>對曰：<span class="yinhao">「用筆在心，心正則筆正。」</span>上默然改容，知其以筆諫也。公權，公綽之弟也。</p>
<p class="em2 strong"><span class="yinwen">16</span>辛未，安南將士開城納桂仲武，執楊清，斬之。裴行立至海門而卒；<span class="jiazhu">海門鎭在白州博白縣東南。卒，子恤翻。</span>復以仲武爲安南都護。</p>
<p class="em2 strong"><span class="yinwen">17</span>吐蕃寇鹽州。</p>
<p class="em2 strong"><span class="yinwen">18</span>初，膳部員外郎元稹爲江陵士曹，<span class="jiazhu">憲宗元和五年，元稹貶江陵士曹，事見二百三十卷。</span>與監軍崔潭峻善。上在東宮，聞宮人誦稹歌詩而善之；及卽位，潭峻歸朝，獻稹歌詩百餘篇。上問：<span class="yinhao">「稹安在？」</span>對曰：<span class="yinhao">「今爲散郎。」</span><span class="jiazhu">郎中謂之正郎，員外郎謂之散郎。散，悉亶翻。</span>夏，五月，庚戌，以稹爲祠部郎中、知制誥；<span class="jiazhu">唐制，中書舍人六人，一人知制誥。開元初，以他官掌詔敕，未命，謂之兼知制誥。</span>朝論鄙之。<span class="jiazhu">朝，直遙翻。</span>會同僚食瓜於閣下，<span class="jiazhu">中書省曰鳳閣，又有紫微閣。</span>有青蠅集其上，中書舍人武儒衡以扇揮之曰：<span class="yinhao">「適從何來，遽集於此！」</span><span class="jiazhu">以蠅喻稹。</span>同僚皆失色，儒衡意氣自若。</p>
<p class="em2 strong"><span class="yinwen">19</span>庚申，葬神聖章武孝皇帝于景陵；<span class="jiazhu">景陵在同州奉先縣西北二十里金熾山。</span>廟號憲宗。<span class="jiazhu">古者祖有功而宗有德，商之中宗、高宗是也。西漢以文帝爲太宗，武帝爲世宗，宣帝爲中宗，猶彷彿古意。東漢自明帝至桓帝廟號皆稱宗，非古也。唐十七宗，今人所稱者，三宗而已。</span></p>
<p class="em2 strong"><span class="yinwen">20</span>六月，以湖南觀察使崔羣爲吏部侍郎，召對別殿。上曰：<span class="yinhao">「朕升儲副，知卿爲羽翼。」</span><span class="jiazhu">事見二百三十八卷憲宗元和七年。</span>對曰：<span class="yinhao">「先帝之意，久屬聖明，臣何力之有！」</span><span class="jiazhu">崔羣之對，詞氣和而正，處送往事居之間，當以爲法。</span></p>
<p class="em2 strong"><span class="yinwen">21</span>太后居興慶宮，每朔望，上帥百官詣宮上壽。<span class="jiazhu">帥，讀曰率。宮上，時掌翻。</span>上性侈，所以奉養太后尤爲華靡。<span class="jiazhu">淮西旣平，憲宗之政衰矣，況穆宗欲有以加之邪！</span></p>
<p class="em2 strong"><span class="yinwen">22</span>秋，七月，乙巳，以鄆、曹、濮節度爲天平軍。<span class="jiazhu">鄆，音運。濮，博木翻。鄆州，古須句國，秦爲薛郡，漢爲東平國，隋置鄆州，京師東北一千六百九十七里。曹州，漢濟陰國，後魏置西兗州，後周改曹州，取古國名也，京師東北一千四百五十三里。濮州，漢東郡鄄城縣地，後魏置濮陽郡，隋爲濮州，京師東北一千五百七十里。</span></p>
<p class="em2 strong"><span class="yinwen">23</span>門下侍郎、同平章事令狐楚坐爲山陵使，部吏盜官物，又不給工人傭直，收其錢十五萬緡爲羨餘獻之，<span class="jiazhu">羨，式面翻。</span>怨訴盈路，丁卯，罷爲宣、歙、池觀察使。<span class="jiazhu">以史氏所書令狐楚此事言之，則罷相誠是也；以宣宗之用令狐綯言之，則罷楚爲非矣；觀史必有能辨其是非者。宣州，秦鄣郡地，漢爲丹楊郡，順帝改爲宣城郡，隋爲宣州，京師東南三千五百五十一里。歙州，吳新都郡，晉改新安郡，隋爲歙州，京師東南三千六百六十七里。池州，漢石城縣地，梁昭明太子以其水出魚美，改名貴池，唐置池州，東至宣州三百五里。歙，書涉翻。</span></p>
<p class="em2 strong"><span class="yinwen">24</span>八月，癸巳，發神策兵二千浚魚藻池。<span class="jiazhu">魚藻池在魚藻宮。程大昌曰：禁池中有山，山中建魚藻宮。王建<span class="shu-ming">宮詞</span>云：<span class="yinhao">「魚藻宮中鎖翠娥，先皇幸處不曾過。而今池底休鋪錦，菱葉雞頭漸漸多。」</span>先皇，謂德宗也。自東內苑玄化門入禁苑，魚藻宮在其西。</span></p>
<p class="em2 strong"><span class="yinwen">25</span>戊戌，以御史中丞崔植爲中書侍郎、同平章事。</p>
<p class="em2 strong"><span class="yinwen">26</span>己亥，再貶令狐楚衡州刺史。</p>
<p class="em2 strong"><span class="yinwen">27</span>上甫過公除，<span class="jiazhu">遵漢制三十七日釋服，謂之公除。按此時二十七日公除，下所謂易月也。</span>卽事遊畋聲色，賜與無節。九月，欲以重陽大宴，<span class="jiazhu">九月九日，謂之重陽。九，陽數也，故云。貞元五年，詔以二月一日、三月三日、九月九日爲三令節，任文武百寮選勝地追賞爲樂。</span>拾遺李珏帥其同僚上疏曰：<span class="yinhao">「伏以元朔未改，<span class="jiazhu">珏，古岳翻。元朔未改，謂未踰年也。<span class="shu-ming">春秋</span>書元年春王正月卽位。</span>園陵尙新，雖陛下就易月之期，俯從人欲；而<span class="shu-ming">禮經</span>著三年之制，猶服心喪。<span class="jiazhu">謂公除易服，爲天下也。而三年之慕，內切於心，不可變也。</span>遵同軌之會始離京，<span class="jiazhu"><span class="shu-ming">左傳</span>：天子七月而葬，同軌畢至。離，力智翻。</span>告遠夷之使未復命。<span class="jiazhu">唐制，國有大喪，遣使宣遺詔於四夷，謂之告哀使。</span>遏密弛禁，蓋爲齊人；<span class="jiazhu"><span class="shu-ming">書·舜典</span>曰：三載，四海遏密八音。孔安國<span class="shu-ming">註</span>：遏，絕也。密，靜也。齊人，猶言齊民。爲，于僞翻。</span>合樂後庭，事將未可。」</span>上不聽。</p>
<p class="em2 strong"><span class="yinwen">28</span>戊午，加邠寧節度使李光顏、武寧節度使李愬並同平章事。</p>
<p class="em2 strong"><span class="yinwen">29</span>冬，十月，王承宗薨；其下祕不發喪，子知感、知信皆在朝，<span class="jiazhu">憲宗元和十三年，王承宗以二子爲質於朝，事見上卷。</span>諸將欲取帥於屬內諸州。<span class="jiazhu">帥，所類翻；下同。</span>參謀崔燧以承宗祖母涼國夫人命，告諭諸將及親兵，<span class="jiazhu">涼國夫人，蓋王武俊之妻。</span>立承宗之弟觀察支使承元。</p>
<p class="em2 strong">承元時年二十，<span class="jiazhu"><span class="shu-ming">考異</span>曰：<span class="shu-ming">舊傳</span>作<span class="yinhao">「年十八」</span>。按承元，大和七年卒，年三十三。則於今年二十矣。今從<span class="shu-ming">實錄</span>。</span>將士拜之，承元不受，泣且拜；諸將固請不已，承元曰：<span class="yinhao">「天子遣中使監軍，有事當與之議。」</span>及監軍至，亦勸之。承元曰：<span class="yinhao">「諸公未忘先聽，不以承元年少，<span class="jiazhu">少，詩照翻。</span>欲使之攝軍務，承元請盡節<span class="jiaozhusup">【章：十二行本「節」下有「天子」二字；乙十一行本同；孔本同；張校同。】</span>以遵忠烈<span class="jiaozhusup">【章：十二行本「烈」下有「王」字；乙十一行本同；張校同。】</span>之志，<span class="jiazhu">王武俊封清河郡王，諡忠烈。</span>諸公肯從之乎！」</span>衆許諾。承元乃視事於都將聽事，<span class="jiazhu">聽，讀曰廳。都將聽事，都知兵馬使之聽事也。</span>令左右不得謂己爲留後，委事於參佐，密表請朝廷除帥。</p>
<p class="em2 strong">庚辰，監軍奏承宗疾亟，弟承元權知留後，幷以承元表聞。</p>
<p class="em2 strong"><span class="yinwen">30</span>党項復引吐蕃寇涇州，<span class="jiazhu">復，扶又翻。</span>連營五十里。</p>
<p class="em2 strong"><span class="yinwen">31</span>辛巳，遣起居舍人柏耆詣鎭州宣慰。<span class="jiazhu">是年改恆州爲鎭州，避上名也。</span></p>
<p class="em2 strong"><span class="yinwen">32</span>壬午，羣臣入閤。<span class="jiazhu">歐陽修曰：唐故事，天子日御殿見羣臣，曰常參。朔望薦食諸陵寢，有思慕之心，不能臨前殿，則御便殿見羣臣，曰入閤。宣政，前殿也，謂之衙，衙有仗。紫宸，便殿也，謂之閤。其不御前殿而御紫宸也，乃自正衙喚仗由閤門而入，百官俟朝于衙者因隨而入見，故謂之入閤。程大昌曰：宣政之左有東上閤，宣政之右有西上閤，二閤在殿左右，而入閤者由之而入也。西內太極宮兩儀殿左右有東、西閤門，而兩廊下有日華、月華門。其曰閤者，卽內殿也，非眞有閤也。又曰：西內太極殿北有兩儀殿，卽常日視朝之所。太極殿兩廡有東西二上閤，則是兩閤皆有門可入已，又可轉北而入兩儀。按程大昌言西內二閤門，後說較爲明白，而宣政殿入閤，則東內也。</span>諫議大夫鄭覃、崔郾等五人進言：<span class="yinhao">「陛下宴樂過多，<span class="jiazhu">郾，音偃。樂，音洛。</span>畋遊無度。今胡寇壓境，<span class="jiazhu">謂吐蕃入寇也。</span>忽有急奏，不知乘輿所在。<span class="jiazhu">乘，繩證翻。</span>又晨夕與<span class="jiaozhusup">【章：十二行本「與」下有「近習」二字；乙十一行本同；孔本同；張校同；退齋校同。】</span>倡優狎暱，<span class="jiazhu">倡，音昌。暱，尼質翻。</span>賜與過厚。夫金帛皆百姓膏血，非有功不可與。雖內藏有餘，<span class="jiazhu">藏，徂浪翻。</span>願陛下愛之，萬一四方有事，不復使有司重斂百姓。」</span><span class="jiazhu">復，扶又翻。斂，力贍翻。</span>時久無閤中論事者，<span class="jiazhu">入閤，諫官論事，太宗之制也。</span>上始甚訝之，<span class="jiazhu">訝，驚疑也。</span>謂宰相曰：<span class="yinhao">「此輩何人？」</span>對曰：<span class="yinhao">「諫官。」</span>上乃使人慰勞之，<span class="jiazhu">勞，力到翻。</span>曰：<span class="yinhao">「當依卿言。」</span>宰相皆賀，然實不能用也。<span class="jiazhu"><span class="shu-ming">考異</span>曰：<span class="shu-ming">舊·崔郾傳</span>曰：<span class="yinhao">「上卽位，荒於禽酒，坐朝常晚。郾與同列鄭覃等延英切諫，上甚嘉之，畋游稍簡。」</span>杜牧<span class="shu-ming">郾行狀</span>曰：<span class="yinhao">「穆宗皇帝春秋富盛，稍以畋游聲色爲事，公晨朝正殿，揮同列進而言曰：『十一聖之功德，四海之大，萬國之衆之治之亂，懸於陛下。自山已東百城千里，昨日得之，今日失之。西望戎壘，距宗廟十舍，百姓憔悴，蓄積無有。願陛下稍親政事，天下幸甚。』誠至氣直，天子爲之動容斂袖，慰而謝之。」</span>按是時未失山東，杜牧直取穆宗時事文飾以爲郾諫辭耳。<span class="shu-ming">新傳</span>承而用之，皆誤也。今從<span class="shu-ming">實錄</span>、<span class="shu-ming">舊傳</span>。</span>覃，珣瑜之子也。<span class="jiazhu">鄭珣瑜，永貞間爲相。</span></p>
<p class="em2 strong"><span class="yinwen">33</span>上嘗謂給事中丁公著曰：<span class="yinhao">「聞外間人多宴樂，<span class="jiazhu">樂，音洛。</span>此乃時和人安，足用爲慰。」</span>公著對曰：<span class="yinhao">「此非佳事，恐漸勞聖慮。」</span>上曰：<span class="yinhao">「何故？」</span>對曰：<span class="yinhao">「自天寶以來，公卿大夫競爲遊宴，沈酣晝夜，優雜子女，<span class="jiazhu">沈，持林翻。<span class="shu-ming">樂記</span>：擾雜子女。鄭<span class="shu-ming">註</span>曰：獶，或爲優。孔穎達曰：獶雜，謂獮猴也。言舞戲之時，狀如獮猴間雜，男子婦人無別也。</span>不愧左右。如此不已，則百職皆廢，陛下能無獨憂勞乎！願少加禁止，乃天下之福也。」</span><span class="jiazhu"><span class="shu-ming">考異</span>曰：<span class="shu-ming">實錄</span>：<span class="yinhao">「明年二月景子，觀神策雜伎。」</span>因云<span class="yinhao">「上嘗召公著問」</span>云云。<span class="shu-ming">舊紀</span>遂云<span class="yinhao">「其日，上歡甚，顧公著」</span>云云。今因覃等諫荒宴事言之。</span></p>
<p class="em2 strong"><span class="yinwen">34</span>癸未，涇州奏吐蕃進營距州三十里，告急求救；以右軍中尉梁守謙爲左·右神策、京西·北行營都監，將兵四千人，幷發八鎭全軍救之；<span class="jiazhu">左、右神策軍分屯近畿，凡八鎭，長武、興平、好畤、普閏、郃陽、良原、定平、奉天也。宋白所記與此稍異。</span>賜將士裝錢二萬緡。以郯王府長史邵同爲太府少卿兼御史中丞，充答吐蕃請和好使。<span class="jiazhu">郯王經，順宗子也。將，卽亮翻。緡，彌巾翻。郯，音談。長，知兩翻。少，始照翻。好，呼到翻。使，疏吏翻。</span></p>
<p class="em2 strong">初，祕書少監田洎入吐蕃爲弔祭使，<span class="jiazhu">按<span class="shu-ming">新書·吐蕃傳</span>：帝卽位，遣田洎往告哀。則以洎爲告哀使，非弔祭使。</span>吐蕃請與唐盟於長武城下，洎恐吐蕃留之不得還，唯阿而已。<span class="jiazhu">還，音旋。唯，于癸翻。<span class="shu-ming">老子</span>曰：唯之與阿，相去幾何。</span>旣而吐蕃爲党項所引入寇，因以爲辭曰：<span class="yinhao">「田洎許我將兵赴盟。」</span>於是貶洎郴州司戶。<span class="jiazhu">党，底朗翻。洎，其冀翻。將，卽亮翻，又音如字。郴，丑林翻。</span></p>
<p class="em2 strong"><span class="yinwen">35</span>成德軍始奏王承宗薨。乙酉，徙田弘正爲成德節度使，以王承元爲義成節度使，劉悟爲昭義節度，李愬爲魏博節度使。<span class="jiazhu">田弘正自魏博徙成德，劉悟自義成徙昭義，李愬初自武寧徙昭義，尋改魏博。</span>又以左金吾將軍田布爲河陽節度使。</p>
<p class="em2 strong"><span class="yinwen">36</span>渭州刺史郝玼數出兵襲吐蕃營，所殺甚衆。<span class="jiazhu">元和四年，以原州之平涼縣置行渭州。數，所角翻。</span>李光顏發邠寧兵救涇州。<span class="jiazhu"><span class="shu-ming">考異</span>曰：<span class="shu-ming">舊傳</span>，光顏救涇州事在十四年，今從<span class="shu-ming">實錄</span>。</span>邠寧兵以神策受賞厚，皆慍曰：<span class="yinhao">「人給五十緡而不識戰鬬者，彼何人邪！<span class="jiazhu">謂上卽位之賞也。慍，於問翻。</span>常額衣資不得而前冒白刃者，此何人邪！」</span>洶洶不可止。光顏親爲開陳大義以諭之，<span class="jiazhu">爲，于僞翻。</span>言與涕俱，然後軍士感悅而行。將至涇州，吐蕃懼而退。丙戌，罷神策行營。<span class="jiazhu">罷梁守謙之軍也。</span></p>
<p class="em2 strong">西川奏吐蕃寇雅州；辛卯，鹽州奏吐蕃營於烏、白池，<span class="jiazhu">鹽州五原縣有烏、白池，唐時鹽州元管四池：烏池、白池、瓦窰池、細項池。青、白鹽池在鹽州北。</span>尋亦皆退。</p>
<p class="em2 strong"><span class="yinwen">37</span>十一月，癸卯，遣諫議大夫鄭覃詣鎭州宣慰，賜錢一百萬緡以賞將士。王承元旣請朝命，諸將及鄰道爭以故事勸之；承元皆不聽。及移鎭義成，將士諠譁不受命，承元與柏耆召諸將以詔旨諭之，諸將號哭不從。<span class="jiazhu">號，戶刀翻。</span>承元出家財以散之，擇其有勞者擢之，謂曰：<span class="yinhao">「諸公以先代之故，不欲承元去，此意甚厚。然使承元違天子之詔，其罪大矣。昔李師道之未敗也，朝廷嘗赦其罪，師道欲行，諸將固留之；其後殺師道者亦諸將也。<span class="jiazhu">事見上卷元和十三年、十四年。</span>諸將勿使承元爲師道，則幸矣。」</span>因涕泣不自勝，且拜之。<span class="jiazhu">勝，音升。</span>十<span class="jiaozhusup">【嚴：「十」改「牙」。】</span>將李寂等十餘人固留承元；承元斬以徇，軍中乃定。丁未，承元赴滑州。<span class="jiazhu"><span class="shu-ming">考異</span>曰：<span class="shu-ming">舊·承元傳</span>曰：<span class="yinhao">「承元與柏耆召諸將於館驛，諭之，斬李寂等，軍中始定。」</span><span class="shu-ming">舊·鄭覃傳</span>曰：<span class="yinhao">「王承元移授鄭滑，鎭之三軍留承元，不能赴鎭。承元乞重臣宣諭，乃以覃爲宣諭使。初，鎭卒辭語不遜，覃至，宣詔，諭以大義，軍人釋然聽命。」</span>按<span class="shu-ming">實錄</span>：<span class="yinhao">「辛亥，田弘正奏：『今月九日王承元領兵二千人赴滑州。』」</span>計覃於時猶未能到鎭州，作傳者推以爲覃功耳。今從<span class="shu-ming">承元傳</span>。</span>將吏或以鎭州器用財貨行，承元悉命留之。</p>
<p class="em2 strong"><span class="yinwen">38</span>上將幸華清宮，戊午，宰相率兩省供奉官詣延英門，<span class="jiazhu">兩省，以中書、門下言也。兩省官自左、右常侍以下至遺、補、起居郎、舍人，皆供奉官也。延英門，延英殿門。</span>三上表切諫，且言：<span class="yinhao">「如此，臣輩當扈從。」</span><span class="jiazhu">從，才用翻；下同。</span>求面對，皆不聽。諫官伏門下，<span class="jiazhu">門下，謂延英門下。</span>至暮，乃退。己未，未明，上自複道出城，幸華清宮，<span class="jiazhu">自複道至興慶宮，因而出城，不欲出皇城，使百官知之而扈從也。</span>獨公主、駙馬、中尉、神策六軍使帥禁兵十餘人扈從，晡時還宮。<span class="jiazhu">帥，讀曰率。</span></p>
<p class="em2 strong"><span class="yinwen">39</span>十二月，己巳朔，鹽州奏：吐蕃千餘人圍烏、白池。</p>
<p class="em2 strong"><span class="yinwen">40</span>庚辰，西川奏南詔二萬人入界，請討吐蕃。</p>
<p class="em2 strong"><span class="yinwen">41</span>癸未，容管奏破黃少卿萬餘衆，拔營栅三十六。時少卿久未平，國子祭酒韓愈上言：<span class="yinhao">「臣去年貶嶺外，<span class="jiazhu">謂貶潮州也。</span>熟知黃家賊事。其賊無城郭可居，依山傍險，<span class="jiazhu">傍，蒲浪翻。</span>自稱洞主，尋常亦各營生，急則屯聚相保。比緣邕管經略使<span class="jiazhu">比，毗至翻。</span>多不得人，德旣不能綏懷，威又不能臨制，侵欺虜縛，以致怨恨；遂攻劫州縣，侵暴平人，或復私讎，或貪小利，或聚或散，終亦不能爲事。<span class="jiazhu">言不能爲大事也。</span>近者征討本起裴行立、陽旻，<span class="jiazhu">事見上十四年。</span>此兩人者本無遠慮深謀，意在邀功求賞。亦緣見賊未屯聚之時，將謂單弱，爭獻謀計。自用兵以來，已經二年，前後所奏殺獲計不下二萬餘人，儻皆非虛，賊已尋盡。至今賊猶依舊，足明欺罔朝廷。邕、容兩管，經此凋弊，殺傷疾疫，十室九空，如此不已，臣恐嶺南一道未有寧息之時。自南討已來，賊徒亦甚傷損，察其情理，厭苦必深。賊所處荒僻，<span class="jiazhu">處，昌呂翻。</span>假如盡殺其人，盡得其地，在於國計不爲有益。若因改元大慶，<span class="jiazhu">謂卽位踰年改元，大赦天下。</span>赦其罪戾，遣使宣諭，必望風降伏。仍爲選擇有威信者爲經略使，<span class="jiazhu">降，戶江翻。仍爲，于僞翻。</span>苟處置得宜，<span class="jiazhu">處，昌呂翻。</span>自然永無侵叛之事。」</span>上不能用。</p>
<h5><span class="section" id="title-5"><span data-head-description="" data-head-level="h3" data-head-title="穆宗睿聖文惠孝皇帝上">穆宗睿聖文惠孝皇帝上</span></span></h5>
<p class=""><span class="jiazhu">諱恆，憲宗第三子。</span></p>
<div class="yeartoc" id="year_toc_821"><p class="strong"><span class="section" id="title-6"><span data-head-description="穆宗睿聖文惠孝皇帝上" data-head-level="h4" data-head-title="長慶元年">長慶元年</span></span><span class="biaozhusup" data-rel="">（辛丑、八二一年）</span></p></div>
<p class="em2 strong"><span class="yinwen">1</span>春，正月，辛丑，上祀圜丘；赦天下，改元。河北諸道各令均定兩稅。<span class="jiazhu">以河北諸鎭各奉圖請吏，輸賦稅，故令均定之。</span></p>
<p class="em2 strong"><span class="yinwen">2</span>門下侍郎、同平章事蕭俛，介潔疾惡，爲相，重惜官職，少所引拔。<span class="jiazhu">俛，音免。少，詩沼翻。</span>西川節度使王播大修貢奉，且以賂結宦官，求爲相，段文昌復左右之；<span class="jiazhu">復，扶又翻。左，音佐。右，音佑。</span>詔徵播詣京師。俛屢於延英力爭，言：<span class="yinhao">「播纖邪，物論沸騰，不可以汚台司。」</span><span class="jiazhu">汚，烏故翻，涴也。</span>上不聽，俛遂辭位。己未，播至京師。壬戌，俛罷爲右僕射。俛固辭僕射，二月，癸酉，改吏部尙書。</p>
<p class="em2 strong"><span class="yinwen">3</span>盧龍節度使劉總旣殺其父兄，<span class="jiazhu">事見二百三十八卷憲宗元和五年。</span>心常自疑，數見父兄爲祟；<span class="jiazhu">數，所角翻。祟，雖遂翻。</span>常於府舍飯僧數百，<span class="jiazhu">飯，扶晚翻。</span>使晝夜爲佛事，每視事退則處其中，或處他室，則驚悸不敢寐。<span class="jiazhu">處，昌呂翻。悸，其季翻。</span>晚年，恐懼尤甚；亦見河南、北皆從化，己卯，奏乞棄官爲僧；<span class="jiazhu"><span class="shu-ming">考異</span>曰：<span class="shu-ming">舊·溫造傳</span>曰：<span class="yinhao">「長慶元年，奉使河朔稱旨，遷殿中侍御史。旣而幽州劉總請以所部九州聽朝旨，穆宗選可使者，或薦造，乃拜起居舍人，充太原、幽州、鎭州宣諭使。造初至范陽，劉總具櫜鞬郊迎，乃宣聖旨，示以禍福。總俯伏流汗，若兵加於頸矣。及造使還，總遂移家入覲。」</span>按<span class="shu-ming">實錄</span>，長慶元年正月己巳，以造爲太原、鎭州等道宣慰使。二月己卯，劉總奏乞爲僧。計造奉使尙未還。三月癸亥，總已卒。八月丁亥，以殿中侍御史溫造爲起居舍人、充鎭州四面諸軍宣慰使。造前以京兆司錄宣慰兩河，衆推其材，故有是命。<span class="shu-ming">舊傳</span>誤也。</span>仍乞賜錢百萬緡以賞將士。</p>
<p class="em2 strong"><span class="yinwen">4</span>上面諭西川節度使王播令歸鎭，播累表乞留京師。會中書侍郎、同平章事段文昌請退，壬申，以文昌同平章事，充西川節度使；以翰林學士杜元穎爲戶部侍郎、同平章事；以播爲刑部尙書，充鹽鐵轉運使。元穎，淹之六世孫也。<span class="jiazhu">杜淹，太宗朝爲相。</span></p>
<p class="em2 strong"><span class="yinwen">5</span>回鶻保義可汗卒。</p>
<p class="em2 strong"><span class="yinwen">6</span>三月，癸丑，以劉總兼侍中，充天平節度使；以宣武節度使張弘靖爲盧龍節度使。</p>
<p class="em2 strong"><span class="yinwen">7</span>乙卯，以權知京兆尹盧士玫爲瀛莫觀察使。<span class="jiazhu">玫，莫杯翻。</span></p>
<p class="em2 strong">丁巳，詔劉總兄弟子姪皆除官，大將僚佐亦宜超擢，百姓給復一年，<span class="jiazhu">復，方目翻。</span>軍士賜錢一百萬緡。</p>
<p class="em2 strong"><span class="yinwen">8</span>戊午，立皇弟憬爲鄜王，悅爲瓊王，惸爲沔王，懌爲婺王，愔爲茂王，怡爲光王，協爲淄王，憺爲衢王，惋爲澶王；<span class="jiazhu">憬，居永翻。惸，渠營翻。愔，挹淫翻。憺，徒覽翻，又徒濫翻。惋，烏貫翻。澶，時連翻。</span>皇子湛爲景王，涵爲江王，湊爲漳王，溶爲安王，瀍爲潁王。</p>
<p class="em2 strong"><span class="yinwen">9</span>劉總奏懇乞爲僧，且以其私第爲佛寺；詔賜總名大覺，寺名報恩，遣中使以紫僧服及天平節鉞、侍中告身幷賜之，惟其所擇。</p>
<p class="em2 strong">詔未至，總已削髮爲僧，將士欲遮留之，總殺其唱帥者十餘人，<span class="jiazhu">遮留者，遮道而留行。唱帥者，作唱以帥衆。帥，讀曰率。</span>夜，以印節授留後張𤣱，遁去；<span class="jiazhu">張𤣱與總同謀殺其父兄者也。</span>及明，軍中始知之。𤣱奏總不知所在；<span class="jiazhu"><span class="shu-ming">考異</span>曰：<span class="shu-ming">新傳</span>：<span class="yinhao">「總以節付張皋。皋，𤣱之兄，爲涿州刺史，總之妻父也。」</span>按<span class="shu-ming">實錄</span>：<span class="yinhao">「幽州留後張𤣱奏：『總以剃髮爲僧，不知所在。』」</span>然則不以節付皋也。</span>癸亥，卒于定州之境。<span class="jiazhu">德宗貞元元年，劉怦得幽州，三世，三十六年而滅。</span></p>
<p class="em2 strong"><span class="yinwen">10</span>翰林學士李德裕，吉甫之子也，以中書舍人李宗閔嘗對策譏切其父，恨之。<span class="jiazhu">譏切事見二百三十七卷憲宗元和三年。</span>宗閔又與翰林學士元稹爭進取有隙。右補闕楊汝士與禮部侍郎錢徽掌貢舉，西川節度使段文昌、翰林學士李紳各以書屬所善進士於徽；及牓出，文昌、紳所屬皆不預，<span class="jiazhu">屬，之欲翻；下屬書同。牓者，書取中進士姓名而揭示之。</span>及第者，<span class="jiazhu">取中進士，謂之及第，言其文學及等第也。</span>鄭朗，覃之弟；裴譔，度之子；蘇巢，宗閔之壻；楊殷士，汝士之弟也。</p>
<p class="em2 strong">文昌言於上曰：<span class="yinhao">「今歲禮部殊不公，<span class="jiazhu">殊，絕也。</span>所取進士皆子弟無藝，<span class="jiazhu">言皆公卿子弟，無藝能也。</span>以關節得之。」</span><span class="jiazhu">唐人謂相屬請爲關節，此語至今猶然。</span>上以問諸學士，德裕、稹、紳皆曰：<span class="yinhao">「誠如文昌言。」</span>上乃命中書舍人王起等覆試。<span class="jiazhu">覆，審也。再引試取中進士以審其實才曰覆試。</span>夏，四月，丁丑，詔黜朗等十人，<span class="jiazhu"><span class="shu-ming">考異</span>曰：<span class="shu-ming">鄭覃傳</span>曰：<span class="yinhao">「朗，長慶元年登進士甲科。」</span>此蓋言其始者登科耳。</span>貶徽江州刺史，宗閔劍州刺史，汝士開江令。<span class="jiazhu">江州，京師東南二千九百四十八里。劍州，京師南一千六百六十二里。開江，漢朐䏰縣地，梁置漢豐縣，西魏改曰永寧縣，隋改曰盛山，唐代宗廣德元年改曰開江，帶開州。</span></p>
<p class="em2 strong">或勸徽奏文昌、紳屬書，上必悟，徽曰：<span class="yinhao">「苟無愧心，得喪一致，<span class="jiazhu">喪，息浪翻。</span>柰何奏人私書，豈士君子所爲邪！」</span>取而焚之，時人多之。紳，敬玄之曾孫；<span class="jiazhu">李敬玄，高宗朝爲相。</span>起，播之弟也。自是德裕、宗閔各分朋黨，更相傾軋，垂四十年。<span class="jiazhu">更，工衡翻。</span></p>
<p class="em2 strong"><span class="yinwen">11</span>丙戌，册回鶻嗣君爲登囉羽錄沒密施句主毗伽崇德可汗。<span class="jiazhu">按<span class="shu-ming">通鑑</span>例，回鶻新可汗未嘗書嗣君。<span class="shu-ming">唐會要</span>曰：册回鶻可汗爲君登里囉羽錄密施句主毗伽崇德可汗。囉，魯何翻。</span></p>
<p class="em2 strong"><span class="yinwen">12</span>五月，丙申朔，回鶻遣都督、宰相等五百餘人來逆公主。</p>
<p class="em2 strong"><span class="yinwen">13</span>壬子，鹽鐵使王播奏：約榷茶額，每百錢加稅五十。右拾遺李珏等上疏，以爲：<span class="yinhao">「榷茶近起貞元多事之際，<span class="jiazhu">見二百三十四卷德宗貞元九年。</span>今天下無虞，所宜寬橫斂之目；<span class="jiazhu">橫，戶孟翻。斂，力贍翻。</span>而更增之，百姓何時當得息肩！」</span>不從。</p>
<p class="em2 strong"><span class="yinwen">14</span>丙辰，建王恪薨。<span class="jiazhu">恪，上弟也。</span></p>
<p class="em2 strong"><span class="yinwen">15</span>癸亥，以太和長公主嫁回鶻。公主，上之妹也。吐蕃聞唐與回鶻婚，六月，辛未，寇青塞堡；<span class="jiazhu"><span class="shu-ming">新書·吐蕃傳</span>作<span class="yinhao">「清塞堡」</span>。</span>鹽州刺史李文悅擊卻之。戊寅，回鶻奏：<span class="yinhao">「以萬騎出北庭，萬騎出安西，拒吐蕃以迎公主。」</span></p>
<p class="em2 strong"><span class="yinwen">16</span>初，劉總奏分所屬爲三道：以幽、涿、營爲一道，請除張弘靖爲節度使；平、薊、嬀、檀爲一道，請除平盧節度使薛平爲節度使；瀛、莫爲一道，請除權知京兆尹盧士玫爲觀察使。<span class="jiazhu"><span class="shu-ming">釋名</span>曰：幽州在北，幽昧之地，故曰幽，西南至涿州一百二十里。營州，以營室分爲名。幽、涿接境。營州治柳城，道里絕遠。劉總奏以爲一道，必有說。平州西至薊州二百里。薊州西北至檀州二百十七里。檀州西至嬀州二百五十里。瀛州北至莫州二百一十里。玫，莫回翻。</span></p>
<p class="em2 strong">弘靖先在河東，以寬簡得衆，<span class="jiazhu">弘靖鎭河東見二百三十九卷憲宗元和十一年。</span>總與之鄰境，<span class="jiazhu">幽、幷二鎭接壤。</span>聞其風望，以燕人桀驁日久，<span class="jiazhu">燕，於賢翻。</span>故舉弘靖自代以安輯之。平，嵩之子，<span class="jiazhu">薛嵩從史思明爲將，代宗初來降。</span>知河朔風俗，而盡誠於國，故舉之。士玫，則總妻族之親也。</p>
<p class="em2 strong">總又盡擇麾下<span class="jiaozhusup">【章：十二行本「下」下有「宿將有功」四字；乙十一行本同；退齋校同；張校同，云無註本亦無。】</span>伉健難制者都知兵馬使朱克融等送之京師，<span class="jiazhu">伉，口浪翻。無所卑屈曰伉。</span>乞加獎拔，使燕人有慕羨朝廷祿位之志。又獻征馬萬五千匹，<span class="jiazhu">征馬，戰馬也。</span>然後削髮委去。<span class="jiazhu">委，棄也。</span>克融，滔之孫也。<span class="jiazhu">朱滔畔換於德宗之時。</span></p>
<p class="em2 strong">是時上方酣宴，不留意天下之務，崔植、杜元穎無遠略，不知安危大體，苟欲崇重弘靖，惟割瀛、莫二州，以士玫領之，自餘皆統於弘靖。朱克融等久羈旅京師，至假匄依食，日詣中書求官，植、元穎不之省。<span class="jiazhu">匄，居大翻，乞也。省，悉景翻，察也。</span>及除弘靖幽州，勒克融輩歸本軍驅使，克融輩皆憤怨。</p>
<p class="em2 strong">先是，河北節度使皆親冒寒暑，與士卒均勞逸。<span class="jiazhu">先，悉薦翻。</span>及弘靖至，雍容驕貴，肩輿於萬衆之中，燕人訝之。<span class="jiazhu">訝者，見之而驚疑也。燕，於賢翻；下同。</span>弘靖莊默自尊，涉旬乃一出坐決事，賓客將吏罕得聞其言，情意不接，政事多委之幕僚。而所辟判官韋雍輩多年少輕薄之士，嗜酒豪縱，出入傳呼甚盛，或夜歸燭火滿街，皆燕人所不習也。詔以錢百萬緡賜將士，弘靖留其二十萬緡充軍府雜用，雍輩復裁刻軍士糧賜，<span class="jiazhu">復，扶又翻。</span>繩之以法，數以反虜詬責吏卒，<span class="jiazhu">數，所角翻。詬，許候翻，又古候翻。</span>謂軍士曰：<span class="yinhao">「今天下太平，汝曹能挽兩石弓，不若識一丁字！」</span>由是軍中人人怨怒。<span class="jiazhu">撫柔荒獷，宣流德化，適其俗、脩其政者易爲功。駭之以其所未嘗見，懼之以其所未嘗聞，鮮不速禍。</span></p>
</div></body></html>