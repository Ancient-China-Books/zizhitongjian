<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百五十二·唐紀六十八·懿宗昭聖恭惠孝皇帝下·僖宗惠聖恭定孝皇帝上之上</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="唐紀六十八">唐紀六十八</span></span></h1>
<p><span class="jiazhu">〖起上章攝提格<span class="biaozhusup" data-rel="（庚寅）"></span>，盡柔兆涒灘<span class="biaozhusup" data-rel="（丙申）"></span>，凡七年。〗</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="懿宗昭聖恭惠孝皇帝下">懿宗昭聖恭惠孝皇帝下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="咸通十一年">咸通十一年</span></span><span class="biaozhusup" data-rel="（庚寅、西元八七〇年）"></span></p>
<p class="em2 strong"><span class="yinwen">1</span>春，正月，甲寅朔，羣臣上尊號曰睿文英武明德至仁大聖廣孝皇帝；赦天下。</p>
<p class="em2 strong"><span class="yinwen">2</span>西川之民聞蠻寇將至，爭走入成都。時成都但有子城，亦無壕，人所占地<span class="jiazhu">〖占，之贍翻。〗</span>各不過一席許，雨則戴箕盎以自庇；又乏水，取摩訶池泥汁，澄而飲之。<span class="jiazhu">〖《成都記》：摩訶池在張儀子城內。隋蜀王秀取土築廣子城，因爲池。有胡僧見之曰：<span class="yinhao">「摩訶宮毗羅。」</span>蓋胡僧謂<span class="yinhao">「摩訶」</span>爲大，<span class="yinhao">「宮毗羅」</span>爲龍，謂此池廣大有龍耳。因名摩訶池。或曰蕭摩訶所開，非也。池今在成都縣東南十二里。〗</span></p>
<p class="em2 strong">將士不習武備，節度使盧耽召彭州刺史吳行魯使攝參謀，與前瀘州刺史楊慶復<span class="jiazhu">〖《考異》曰：《新傳》云<span class="yinhao">「瀘州刺史楊慶」</span>。《錦里耆舊傳》云<span class="yinhao">「嘉州」</span>，誤也。今從《解圍錄》。〗</span>共脩守備，選將校，分職事，<span class="jiazhu">〖將，卽亮翻；下同。校，戶敎翻。〗</span>立戰棚，具礮檑，<span class="jiazhu">〖棚，蒲庚翻。礮，普敎翻。檑，盧對翻，檑木也；自城上下之以壓敵。〗</span>造器備，嚴警邏。先是，西川將士多虛職名，亦無稟給。<span class="jiazhu">〖先，悉薦翻。〗</span>至是，揭牓募驍勇之士，<span class="jiazhu">〖邏，郎佐翻。揭，丘傑翻。〗</span>補以實職，厚給糧賜，應募者雲集。慶復乃諭之曰：<span class="yinhao">「汝曹皆軍中子弟，年少材勇，<span class="jiazhu">〖少，詩照翻。〗</span>平居無由自進，今蠻寇憑陵，乃汝曹取富貴之秋也，可不勉乎！」</span>皆歡呼踊躍。於是列兵械於庭，使之各試所能，兩兩角勝，察其勇怯而進退之，得選兵三千人，號曰<span class="yinhao">「突將」</span>。行魯，彭州人也。</p>
<p class="em2 strong">戊午，蠻至眉州，耽遣同節度副使王偃等齎書見其用事之臣杜元忠，與之約和。蠻報曰：<span class="yinhao">「我輩行止，只繫雅懷。」</span></p>
<p class="em2 strong"><span class="yinwen">3</span>路巖、韋保衡上言：<span class="yinhao">「康承訓討龐勛時，逗橈不進，<span class="jiazhu">〖上，時掌翻。逗，音豆。橈，奴敎翻。〗</span>又不能盡其餘黨，又貪虜獲，不時上功。」</span><span class="jiazhu">〖上，時掌翻。〗</span>辛酉，貶蜀王傅、分司；<span class="jiazhu">〖蜀王佶，皇子也。《考異》曰：《新傳》曰：<span class="yinhao">「宰相路巖、韋保衡劾承訓討賊逗橈，貪虜獲，不時上功，貶蜀王傅、分司東都。」</span>按此時保衡未爲相，蓋以尙主之故，上用其言，故得擠承訓也。〗</span>尋再貶恩州司馬。</p>
<p class="em2 strong"><span class="yinwen">4</span>南詔進軍新津，<span class="jiazhu">〖新津，漢武陽縣，後周改爲新津，唐屬蜀州。《九域志》：在州東南七十里。〗</span>定邊之北境也。盧耽遣同節度副使譚奉祀致書于杜元忠，問其所以來之意；蠻留之不還。耽遣使告急于朝，<span class="jiazhu">〖朝，直遙翻。〗</span>且請遣使與和，以紓一時之患。朝廷命知四方館事、太僕卿支詳爲宣諭通和使。<span class="jiazhu">〖《晏公類要》曰：舊儀，於通事舍人中，以宿長一人總知館事，謂之館主，凡四方貢納及章表皆受而進之。唐自中世以後，始以他官判四方館事。〗</span>蠻以耽待之恭，亦爲之盤桓，<span class="jiazhu">〖爲，于僞翻。〗</span>而成都守備由是粗完。<span class="jiazhu">〖粗，坐五翻。〗</span></p>
<p class="em2 strong">甲子，蠻長驅而北，陷雙流。<span class="jiazhu">〖雙流，漢廣都縣地，隋置雙流縣，唐屬成都府。《九域志》：在府南四十里。〗</span>庚午，耽遣節度副使柳槃往見之，杜元忠授槃書一通，曰：<span class="yinhao">「此通和之後，驃信與軍府相見之儀也。」</span>其儀以王者自處，<span class="jiazhu">〖處，昌呂翻。〗</span>語極驕慢。又遣人負綵幕至城南，云欲張陳蜀王廳以居驃信。<span class="jiazhu">〖隋蜀王秀鎭蜀，起聽事，極爲宏壯。廳，他經翻。〗</span></p>
<p class="em2 strong">癸酉，廢定邊軍，復以七州歸西川。<span class="jiazhu">〖七州，邛、眉、蜀、雅、嘉、黎、巂也。〗</span></p>
<p class="em2 strong">是日，蠻軍抵成都城下。前一日，盧耽遣先鋒遊弈使王晝至漢州詗援軍，且趣之。<span class="jiazhu">〖詗，翾正翻，又火迥翻。趣，讀曰促。〗</span>時興元六千人、鳳翔四千人已至漢州，會竇滂以忠武、義成、徐宿四千人自導江奔漢州，就援軍以自存。丁丑，王晝以興元、資、簡兵三千餘人軍於毗橋，<span class="jiazhu">〖毗橋在漢州南界。〗</span>遇蠻前鋒，與戰不利，退保漢州。時成都日望援軍之至，而竇滂自以失地。<span class="jiazhu">〖謂失定邊軍也。〗</span>欲西川相繼陷沒以分其責，每援軍自北至，輒說之曰：<span class="yinhao">「蠻衆多於官軍數十倍，官軍遠來疲弊，未易遽前。」</span><span class="jiazhu">〖說，式芮翻。易，以豉翻。〗</span>諸將信之，皆狐疑不進。成都十將李自孝陰與蠻通，欲焚城東倉爲內應，城中執而殺之。後數日，蠻果攻城，久之，城中無應而止。</p>
<p class="em2 strong">二月，癸未朔，蠻合梯衝四面攻成都，城上以鉤繯挽之使近，<span class="jiazhu">〖梯，雲梯；衝，衝車也。繯，于善翻，屈轉其索如環鉤，施於其端。〗</span>投火沃油焚之，攻者皆死。盧耽以楊慶復、攝左都押牙李驤各帥突將出戰，<span class="jiazhu">〖帥，讀曰率。〗</span>殺傷蠻二千餘人，會暮，焚其攻具三千餘物而還。蜀人素怯，其突將新爲慶復所獎拔，且利於厚賞，勇氣自倍，其不得出者，皆憤鬱求奮。後數日，賊取民籬，重沓濕而屈之，以爲蓬，<span class="jiazhu">〖重，直龍翻。<span class="yinhao">「蓬」</span>，當作<span class="yinhao">「篷」</span>。編竹以覆舟曰篷。言濕籬而屈之，狀如舟之眠篷也。〗</span>置人其下，舉以抵城而斸之，<span class="jiazhu">〖斸，陟玉翻，斫也，掘也。〗</span>矢石不能入，火不能然，<span class="jiazhu">〖然，與燃同，燒也。〗</span>慶復鎔鐵汁以灌之，攻者又死。</p>
<p class="em2 strong">乙酉，支詳遣使與蠻約和。丁亥，蠻斂兵請和。戊子，遣使迎支詳。時顏慶復以援軍將至，詳謂蠻使曰：<span class="yinhao">「受詔詣定邊約和，今雲南乃圍成都，則與曏日詔旨異矣。且朝廷所以和者，冀其不犯成都也。今矢石晝夜相交，何謂和乎！」</span>蠻見和使不至，<span class="jiazhu">〖使，並疏吏翻。〗</span>庚寅，復進攻城。<span class="jiazhu">〖復，扶又翻。〗</span>辛卯，城中出兵擊之，乃退。</p>
<p class="em2 strong">初，韋皋招南詔以破吐蕃，旣而蠻訴以無甲弩，皋使匠敎之，數歲，蠻中甲弩皆精利。又，東蠻苴那時、勿鄧、夢衝三部助皋破吐蕃有功，<span class="jiazhu">〖事見二百三十三卷德宗興元五年。〗</span>其後邊吏遇之無狀，東蠻怨唐深，自附於南詔，每從南詔入寇，爲之盡力，<span class="jiazhu">〖爲，于僞翻。〗</span>得唐人，皆虐殺之。</p>
<p class="em2 strong">朝廷貶竇滂爲康州司戶，以顏慶復爲東川節度使，凡援蜀諸軍，皆受慶復節制。癸巳，慶復至新都，<span class="jiazhu">〖《九域志》：新都縣在成都府北四十五里。〗</span>蠻分兵往拒之。甲午，與慶復遇，慶復大破蠻軍，殺二千餘人，蜀民數千人爭操芟刀、白棓以助官軍，<span class="jiazhu">〖操，七刀翻。芟刀，農家所以芟草。棓，蒲項翻。〗</span>呼聲震野。<span class="jiazhu">〖呼，火故翻。〗</span>乙未，蠻步騎數萬復至，<span class="jiazhu">〖復，扶又翻。〗</span>會右武衞上將軍宋威以忠武<span class="jiaozhusup">〖章：十二行本「武」下有「軍」字；乙十一行本同；孔本同。〗</span>二千人至，卽與諸軍會戰，蠻軍大敗，死者五千餘人，退保星宿山。<span class="jiazhu">〖宿，音秀。〗</span>威進軍沱江驛，<span class="jiazhu">〖沱江驛在成都府新繁縣。《禹貢》，岷山導江，別爲沱。沱，徒河翻。〗</span>距成都三十里。蠻遣其臣楊定保詣支詳請和，詳曰：<span class="yinhao">「宜先解圍退軍。」</span>定保還，蠻圍城如故。城中不知援軍之至，但見其數來請和，<span class="jiazhu">〖數，所角翻。〗</span>知援軍必勝矣。戊戌，蠻復請和，使者十返，城中亦依違答之。蠻以援軍在近，攻城尤急，驃信以下親立矢石之間。庚子，官軍至城下與蠻戰，奪其升遷橋，<span class="jiazhu">〖升遷橋，卽升僊橋。秦時李冰所起，舊名七星橋。〗</span>是夕，蠻自燒攻具遁去，比明，官軍乃覺之。<span class="jiazhu">〖比，必利翻，及也。〗</span></p>
<p class="em2 strong">初，朝廷使顏慶復救成都，命宋威屯綿、漢爲後繼。<span class="jiazhu">〖綿、漢，二州名。〗</span>威乘勝先至城下，破蠻軍功居多，慶復疾之。威飯士欲追蠻軍，<span class="jiazhu">〖飯，扶晚翻。〗</span>城中戰士亦欲與北軍合勢俱進，慶復牒威，奪其軍，勒歸漢州。蠻至雙流，阻新穿水，<span class="jiazhu">〖《九域志》：蜀州新津縣有新穿鎭。〗</span>造橋未成，狼狽失度，<span class="jiazhu">〖失度者，失其常度也。〗</span>三日，橋成，乃得過，斷橋而去。<span class="jiazhu">〖斷，丁管翻。〗</span>甲兵服物遺棄於路，蜀人甚恨之。黎州刺史嚴師本收散卒數千保邛州，蠻圍之，二日，不克，亦捨去。</p>
<p class="em2 strong">顏慶復始敎蜀人築壅門城，<span class="jiazhu">〖城門之外，別築垣牆以遮城門，謂之壅門，今人謂之八卦牆者是也。〗</span>穿塹引水滿之，植鹿角，分營鋪，<span class="jiazhu">〖斬木爲鹿角，植之城外，以限衝突，今人謂之排杈者是。分立寨屋，謂之營，以居士卒。城上分立小屋，使守卒居之以候望，謂之鋪。鋪，普故翻。〗</span>蠻知有備，自是不復犯成都矣。<span class="jiazhu">〖復，扶又翻。〗</span></p>
<p class="em2 strong">先是，西川牙將有職無官，<span class="jiazhu">〖先，悉薦翻。〗</span>及拒卻南詔，四人以功授監察御史，<span class="jiazhu">〖此所謂官也。〗</span>堂帖，人輸堂例錢三百緡；貧者苦之。<span class="jiazhu">〖有功授官而徵其輸錢；史言唐之紀綱大壞。〗</span></p>
<p class="em2 strong"><span class="yinwen">5</span>三月，左僕射、同平章事曹確同平章事，充鎭海節度使。</p>
<p class="em2 strong"><span class="yinwen">6</span>夏，四月，丙午，以翰林學士承旨、兵部侍郎韋保衡同平章事。</p>
<p class="em2 strong"><span class="yinwen">7</span>徐賊餘黨猶相聚閭里爲羣盜，散居兗、鄆、青、齊之間，詔徐州觀察使夏侯瞳招諭之。<span class="jiazhu">〖瞳，徒紅翻。〗</span></p>
<p class="em2 strong"><span class="yinwen">8</span>五月，丁丑，以邛州刺史吳行魯爲西川留後。</p>
<p class="em2 strong"><span class="yinwen">9</span>光州民逐刺史李弱翁，弱翁奔新息。<span class="jiazhu">〖新息，漢古縣，唐屬蔡州。《九域志》：在州東南一百五十五里，去光州九十里。〗</span>左補闕楊堪等上言：<span class="yinhao">「刺史不道，百姓負冤，當訴於朝廷，置諸典刑，豈得羣黨相聚，擅自斥逐，亂上下之分！此風殆不可長，<span class="jiazhu">〖分，扶問翻。長，知兩翻。〗</span>宜加嚴誅以懲來者。」</span></p>
<p class="em2 strong"><span class="yinwen">10</span>上令百官議處置徐州之宜。<span class="jiazhu">〖處，昌呂翻。〗</span>六月，丙午，太子少傅李膠等狀，以爲：<span class="yinhao">「徐州雖屢搆禍亂，<span class="jiazhu">〖謂銀刀及桂州戍卒也。〗</span>未必比屋頑凶；<span class="jiazhu">〖比，毗必翻。〗</span>蓋由統御失人，是至姦回乘釁。今使名雖降，<span class="jiazhu">〖謂降節度爲觀察。使，疏吏翻。〗</span>兵額尙存，以爲支郡則糧餉不給，分隸別藩則人心未服；或舊惡相濟，更成披猖。惟泗州向因攻守，結釁已深，<span class="jiazhu">〖事見上卷九年、十年。〗</span>宜有更張，庶爲兩便。」</span><span class="jiazhu">〖更，工衡翻。〗</span>詔從之，徐州依舊爲觀察使，統徐、濠、宿三州，泗州爲團練使，割隸淮南。</p>
<p class="em2 strong"><span class="yinwen">11</span>加幽州節度使張允伸兼侍中。</p>
<p class="em2 strong"><span class="yinwen">12</span>秋，八月，乙未，同昌公主薨。上痛悼不已，殺翰林醫官韓宗劭等二十餘人，悉收捕其親族三百餘人繫京兆獄。中書侍郎、同平章事劉瞻召諫官使言之，諫官莫敢言者，乃自上言，<span class="jiazhu">〖上，時掌翻。〗</span>以爲：<span class="yinhao">「脩短之期，人之定分。昨公主有疾，深軫聖慈。宗劭等診療之時，<span class="jiazhu">〖診，止忍翻，候脈也。療，力照翻，治疾也。〗</span>惟求疾愈，備施方術，非不盡心，而禍福難移，竟成差跌，<span class="jiazhu">〖跌，徒結翻。〗</span>原其情狀，亦可哀矜。而械繫老幼三百餘人，物議沸騰，道路蹉歎。梧何以達理知命之君，涉肆暴不明之謗！蓋由安不慮危，忿不思難之故也。伏願少回聖慮，寬釋繫者。」</span>上覽疏，不悅。瞻又與京兆尹溫璋力諫於上前；上大怒，叱出之。</p>
<p class="em2 strong"><span class="yinwen">13</span>魏博節度使何全皞年少，驕暴好殺，<span class="jiazhu">〖少，詩照翻。好，呼到翻。〗</span>又減將士衣糧。將士作亂，全皞單騎走，追殺之，<span class="jiazhu">〖何進滔得魏博，傳三世，四十二年而滅。〗</span>推大將韓君雄爲留後。成德節度使王景崇爲之請旌節；<span class="jiazhu">〖爲之，于僞翻。〗</span>九月，庚戌，以君雄爲魏博留後。</p>
<p class="em2 strong"><span class="yinwen">14</span>丙辰，以劉瞻同平章事，充荊南節度使，貶溫璋振州司馬。璋歎曰：<span class="yinhao">「生不逢時，死何足惜！」</span>是夕，仰藥卒。<span class="jiazhu">〖仰，牛向翻。〗</span>敕<span class="jiaozhusup">〖章：十二行本「敕」上有「庚申」二字；乙十一行本同；孔本同；退齋校同。〗</span>曰：<span class="yinhao">「苟無蠹害，何至於斯！惡實貫盈，死有餘責。宜令三日內且於城外權瘞，<span class="jiazhu">〖瘞，於計翻。〗</span>俟經恩宥，方許歸葬，使中外快心，姦邪知懼。」</span>己巳，貶右諫議大夫高湘、比部郎中知制誥楊知至、禮部郎中魏簹等於嶺南，<span class="jiazhu">〖比，音毗。簹，都郎翻。〗</span>皆坐與劉瞻親善，爲韋保衡所逐也。知至，汝士之子；<span class="jiazhu">〖汝士，虞卿從兄也，見二百四十一卷穆宗長慶元年。〗</span>簹，扶之子也。<span class="jiazhu">〖魏扶見二百四十八卷宣宗大中三年。〗</span>保衡又與路巖共奏劉瞻，云與醫官通謀，誤投毒藥；<span class="jiazhu">〖譖言誤投毒藥，以至同昌公主於死。然旣言誤矣，又安可以爲通謀邪！〗</span>丙子，貶瞻康州刺史。<span class="jiazhu">〖康州去京師五千七百五十里。〗</span>翰林學士承旨鄭畋草瞻罷相制辭曰：<span class="yinhao">「安數畝之居，仍非己有；卻四方之賂，惟畏人知。」</span>巖謂畋曰：<span class="yinhao">「侍郎乃表薦劉相也！」</span>坐貶梧州刺史。<span class="jiazhu">〖梧州，漢蒼梧郡所治廣信縣地，唐置梧州，去京師五千五百里。〗</span>御史中孫瑝坐爲瞻所引用，亦貶汀州刺史。<span class="jiazhu">〖瑝，戶盲翻，又音皇。〗</span>路巖素與劉瞻論議多不叶，瞻旣貶康州，巖猶不快，閱《十道圖》，以驩州去長安萬里，再貶驩州司戶，<span class="jiazhu">〖驩州，陸路至長安一萬二千四百五十二里，水路一萬七千里。《考異》曰：《實錄》、《新傳》皆云<span class="yinhao">「巖志欲殺之，賴幽州節度使張公素表論瞻冤，乃止。」</span>按是時張允伸鎭幽州，云公素，恐誤也。〗</span></p>
<p class="em2 strong"><span class="yinwen">15</span>冬，十月，癸卯，以西川留後吳行魯爲節度使。</p>
<p class="em2 strong"><span class="yinwen">16</span>十一月，辛亥，以兵部尙書、鹽鐵轉運使王鐸爲禮部尙書、同平章事。鐸，起之兄子也。<span class="jiazhu">〖王起見二百四十一卷長慶元年。鐸，起兄炎之子。〗</span></p>
<p class="em2 strong"><span class="yinwen">17</span>丁卯，復以徐州爲感化軍節度。<span class="jiazhu">〖徐州本武寧軍，中有銀刀之亂，罷節鎭爲觀察，今復爲感化軍。〗</span></p>
<p class="em2 strong"><span class="yinwen">18</span>十二月，加成德節度使王景崇同平章事。以左金吾上將軍李國昌爲振武節度使。</p>
<p class="strong"><span class="section" id="title-4"><span data-head-description="" data-head-level="h4" data-head-title="咸通十二年">十二年</span></span><span class="biaozhusup" data-rel="（辛卯、西元八七一年）"></span></p>
<p class="em2 strong"><span class="yinwen">1</span>春，正月，辛酉，葬文懿公主。<span class="jiazhu">〖同昌公主諡文懿。〗</span>韋氏之人爭取庭祭之灰，汰其金銀。<span class="jiazhu">〖敕祭之於韋氏之庭，故曰庭祭。汰，淘也。〗</span>凡服玩，每物皆百二十輿，以錦繡、珠玉爲儀衞、明器，輝煥三十餘里；<span class="jiazhu">〖《記·檀弓》：孔子謂爲明器者，知喪道矣，備物而不可用也。其曰明器，神明之也，何取於輝煥乎！〗</span>賜酒百斛，餅餤四十橐駝，以飼体夫。<span class="jiazhu">〖餤，于廉翻，又徒甘翻。飼，祥吏翻。体，蒲本翻。体夫，轝柩之夫也。〗</span>上與郭淑妃思公主不已，樂工李可及作《歎百年曲》，其聲悽惋，<span class="jiazhu">〖《歎百年曲》，歷敍人自少而壯，自壯而老，少時娟好，壯時追歡極樂，老時衰颯之狀；其聲悽切，感動人心。惋，烏貫翻。〗</span>舞者數百人，發內庫雜寶爲其首飾，以絁八百匹爲地衣，舞罷，珠璣覆地。<span class="jiazhu">〖絁，式支翻。覆，敷救翻。〗</span></p>
<p class="em2 strong"><span class="yinwen">2</span>以魏博留後韓君雄爲節度使。</p>
<p class="em2 strong"><span class="yinwen">3</span>門下侍郎、同平章事路巖與韋保衡素相表裏，勢傾天下。旣而爭權，浸有隙，保衡遂短巖於上。夏，四月，癸卯，以巖同平章事，充西川節度使。巖出城，路人以瓦礫擲之。<span class="jiazhu">〖礫，郎狄翻。〗</span>權京兆尹薛能，巖所擢也，巖謂能曰：<span class="yinhao">「臨行，煩以瓦礫相餞！」</span>能徐舉笏對曰：<span class="yinhao">「曏來宰相出，府司無例發人防衞。」</span><span class="jiazhu">〖府司，謂京兆府所司。〗</span>巖甚慚。能，汾州人也。<span class="jiazhu">〖能，音囊來切。〗</span></p>
<p class="em2 strong"><span class="yinwen">4</span>五月，上幸安國寺，賜僧重謙、僧澈沈檀講座二，各高二丈。<span class="jiazhu">〖以沈香、檀香爲講座也。沈，持林翻。高，古號翻。〗</span>設萬人齋。</p>
<p class="em2 strong"><span class="yinwen">5</span>秋，七月，以兵部尙書盧耽同平章事，充山南東道節度使。</p>
<p class="em2 strong"><span class="yinwen">6</span>冬，十月，以兵部侍郎、鹽鐵轉運使劉鄴爲禮部尙書、同平章事。</p>
<p class="strong"><span class="section" id="title-5"><span data-head-description="" data-head-level="h4" data-head-title="咸通十三年">十三年</span></span><span class="biaozhusup" data-rel="（壬辰、西元八七二年）"></span></p>
<p class="em2 strong"><span class="yinwen">1</span>春，正月，幽州節度使張允伸得風疾，請委軍政就醫；許之，以其子簡會知留後。疾甚，遣使上表納旌節；丙申，薨。允伸鎭幽州二十三年，<span class="jiazhu">〖宣宗大中四年，張允伸代周綝鎭幽州。〗</span>勤儉恭謹，邊鄙無警，上下安之。</p>
<p class="em2 strong"><span class="yinwen">2</span>二月，丁巳，以兵部侍郎、同平章事于琮爲山南東道節度使，以刑部侍郎、判戶部奉天趙隱爲戶部侍郎、同平章事。</p>
<p class="em2 strong"><span class="yinwen">3</span>平州刺史張公素，素有威望，爲幽人所服。張允伸薨，公素帥州兵來奔喪。<span class="jiazhu">〖帥，讀曰率。〗</span>張簡會懼，三月，奔京師，以爲諸衞將軍。<span class="jiazhu">〖汎言諸衞將軍，不言何衞，史略之也。〗</span></p>
<p class="em2 strong"><span class="yinwen">4</span>夏，四月，立皇子保爲吉王，傑爲壽王，倚爲睦王。</p>
<p class="em2 strong"><span class="yinwen">5</span>以張公素爲平盧留後。<span class="jiazhu">〖<span class="yinhao">「平盧」</span>，當作<span class="yinhao">「盧龍」</span>。〗</span></p>
<p class="em2 strong"><span class="yinwen">6</span>五月，國子司業韋殷裕詣閤門告郭淑妃弟內作坊使敬述陰事；<span class="jiazhu">〖內作坊使，內諸司使之一，掌造內庫軍器。〗</span>上大怒，杖殺殷裕，籍沒其家。<span class="jiazhu">〖《考異》曰：《續寶運錄》曰：<span class="yinhao">「內作使郭敬述與宰臣韋保衡、張能順頻於內宅飲酒，潛通郭妃，荒穢頗甚。每封進文書於金合內，詐稱果子，內連郭妃、郭敬述，外結張能順、國子司業韋殷裕，擬傾皇祚，別立太子，事泄，遽加貶降。五月十四日，內牓子，貶工部尙書嚴祈郴州刺史，給事中李貺勤州刺史，給事中張鐸滕州刺史，左金吾大將軍李敬仲儋州司戶。國子司業韋殷裕，敕京兆府決痛杖一頓，處死，家資、妻女沒官。又貶敍州刺史韋君卿愛州崇平縣尉，右僕射、右羽林統軍張直方康州司馬。續又貶駙馬于琮並扶會與韋保衡等同謀不軌事，其月十七日，又貶尙書左丞李當道州刺史，吏部侍郎王諷建州刺史，左常侍李都賀州刺史，翰林承旨張裼封州司馬，中書舍人封彥卿潮州司戶，諫議大夫楊塾新州司戶。駙馬韋保衡雷州刺史，又貶儋州澄邁縣尉，又貶驩州長流百姓，又賜自盡，家貲沒官，仍三族不許朝廷錄用。」</span>其語雜亂無稽。今從《實錄》。〗</span>乙亥，閤門使田獻銛奪紫，改橋陵使，<span class="jiazhu">〖銛，思廉翻。〗</span>以其受殷裕狀故也。殷裕妻父太府<span class="jiaozhusup">〖章：十二行本「府」作「僕」；乙十一行本同。〗</span>少卿崔元應、妻從兄中書舍人崔沆、<span class="jiazhu">〖從，才用翻。沆，下黨翻。〗</span>季父君卿皆貶嶺南官；給事中杜裔休坐與殷裕善，亦貶端州司戶。沆，鉉之子也。<span class="jiazhu">〖崔鉉見二百四十七卷武宗會昌三年。〗</span>裔休，悰之子也。</p>
<p class="em2 strong"><span class="yinwen">7</span>丙子，貶山南東道節度使于琮爲普王傅、分司，<span class="jiazhu">〖普王儼，皇子也，後踐阼，是爲僖宗。〗</span>韋保衡譖之也。辛巳，貶尙書左丞李當、吏部侍郎王渢、<span class="jiazhu">〖渢，房戎翻。〗</span>左散騎常侍李都、翰林學士承旨兵部侍郎張裼、<span class="jiazhu">〖裼，他計翻，又先擊翻。〗</span>前中書舍人封彥卿、左諫議大夫楊塾，癸未，貶工部尙書嚴祁、給事中李貺、給事中張鐸、左金吾大將軍李敬仲、起居舍人蕭遘、李瀆、鄭彥特、李藻，皆處之湖、嶺之南，<span class="jiazhu">〖處，昌呂翻。不詳言各人所貶之地，以其無罪，故略之也。〗</span>坐與琮厚善故也。貺，漢之子；遘，寘之子也。<span class="jiazhu">〖李漢見二百四十五卷文宗大和九年。蕭寘見二百五十卷五年。〗</span>甲申，貶前平盧節度使于琄爲涼王府長史、分司，<span class="jiazhu">〖琄，胡犬翻。涼王侹，皇子也。〗</span>前湖南觀察使于瓌爲袁州刺史。瓌、琄，皆琮之兄也。尋再貶琮韶州刺史。<span class="jiazhu">〖隋於曲江縣置韶州，以縣北八十里韶石爲名，至京師四千九百三十二里。〗</span></p>
<p class="em2 strong">琮妻廣德公主，上之妹也，<span class="jiazhu">〖廣德縣，屬宣州。〗</span>與琮偕之韶州，行則肩輿門相對，坐則執琮之帶，琮由是獲全。時諸公主多驕縱，惟廣德動遵法度，事于氏宗親尊卑無不如禮，內外稱之。</p>
<p class="em2 strong"><span class="yinwen">8</span>六月，以盧龍留後張公素爲節度使。</p>
<p class="em2 strong"><span class="yinwen">9</span>韋保衡欲以其黨裴條爲郎官，憚左丞李璋方嚴，恐其不放上，<span class="jiazhu">〖尙書左、右丞，分總六曹、二十四司。郎官，凡除授非其人，左右丞得以糾劾之，不令赴省供職。上，時掌翻。〗</span>先遣人達意。璋曰：<span class="yinhao">「朝廷遷除，不應見問。」</span>秋，七月，乙未，以璋爲宣歙觀察使。<span class="jiazhu">〖歙，書涉翻。〗</span></p>
<p class="em2 strong"><span class="yinwen">10</span>八月，歸義節度使張義潮薨，沙州長史曹義金代領軍府；制以義金爲歸義節度使。是後中原多故，朝命不及，回鶻陷甘州，自餘諸州隸歸義者多爲羌、胡所據。<span class="jiazhu">〖自唐末迄于宋朝，河、湟之地遂悉爲戎，中國不能復取。朝，直遙翻。〗</span></p>
<p class="em2 strong"><span class="yinwen">11</span>冬，十二月，追上宣宗諡曰元聖至明成武獻文睿智章仁神聰懿道大孝皇帝。<span class="jiazhu">〖上，時掌翻。〗</span></p>
<p class="em2 strong"><span class="yinwen">12</span>振武節度使李國昌，恃功恣橫，<span class="jiazhu">〖橫，戶孟翻。〗</span>專殺長吏。<span class="jiazhu">〖長，知丈翻。〗</span>朝廷不能平，徙國昌爲大同軍防禦使，國昌稱疾不赴。<span class="jiazhu">〖史言沙陀跋扈，不待殺段文楚而後動於惡。〗</span></p>
<p class="strong"><span class="section" id="title-6"><span data-head-description="" data-head-level="h4" data-head-title="咸通十四年">十四年</span></span><span class="biaozhusup" data-rel="（癸巳、西元八七三年）"></span></p>
<p class="em2 strong"><span class="yinwen">1</span>春，三月，癸巳，上遣敕使詣法門寺迎佛骨，羣臣諫者甚衆，至有言憲宗迎佛骨尋晏駕者。<span class="jiazhu">〖事見《憲宗紀》元和十四年。死者，人所甚諱也，況言之於人主之前乎！言之至此，人所難也。〗</span>上曰：<span class="yinhao">「朕生得見之，死亦無恨！」</span>廣造浮圖、寶帳、香轝、幡花、幢蓋以迎之，<span class="jiazhu">〖幡，孚袁翻。幢，傳江翻。史炤曰：幢，童也，其狀童童然。〗</span>皆飾以金玉、錦鏽、珠翠。自京城至寺三百里間，道路車馬，晝夜不絕。夏，四月，壬寅，佛骨至京師，導以禁軍兵仗、公私音樂，沸天燭地，綿亙數十里；儀衞之盛，過於郊祀，元和之時不及遠矣。富室夾道爲綵樓及無遮會，競爲侈靡。上御安福門，降樓膜拜，<span class="jiazhu">〖膜拜，胡禮拜也。膜，莫乎翻。〗</span>流涕霑臆，賜僧及京城耆老嘗見元和事者金帛。迎佛骨入禁中，三日，出置安國崇化寺。宰相已下競施金帛，不可勝紀。<span class="jiazhu">〖施，式豉翻。勝，音升。〗</span>因下德音，降中外繫囚。</p>
<p class="em2 strong"><span class="yinwen">2</span>五月，丁亥，以西川節度使路巖兼中書令。<span class="jiazhu">〖《考異》曰：《錦里耆舊傳》：<span class="yinhao">「十二年八月，路公用邊咸、郭籌策，奏於邛州置定邊軍節度使，復制扼大渡河，脩邛崍關南路，米點檀丁子弟，敎之斫刺刀，補義軍將，主管敎練兵士。」</span>《新傳》：<span class="yinhao">「巖至西川，承蠻盜邊後，巖力拊循，置定邊軍於邛州，扼大渡，治故關，取檀丁子弟敎擊刺，補屯籍，由是西山八國來朝；以勞，遷兼中書令。」</span>按置定邊軍乃李師望。《耆舊傳》、《新傳》皆誤也。〗</span></p>
<p class="em2 strong"><span class="yinwen">3</span>南詔寇西川，又寇黔南，黔中經略使秦匡謀兵少不敵，棄城奔荊南；<span class="jiazhu">〖黔，渠今翻。少，詩沼翻。〗</span>荊南節度使杜悰囚而奏之。六月，乙未，敕斬匡謀，籍沒其家貲，親族應緣坐者，令有司搜捕以聞。匡謀，鳳翔人也。</p>
<p class="em2 strong"><span class="yinwen">4</span>以中書侍郎、同平章事王鐸同平章事，充宣武節度使。時韋保衡挾恩弄權，以劉瞻、于琮先在相位，不禮於己，譖而逐之。王鐸，保衡及第時主文也，<span class="jiazhu">〖唐禮部校文主司謂之主文。〗</span>蕭遘，同年進士也，二人素薄保衡之爲人，保衡皆擯斥之。<span class="jiazhu">〖《考異》曰：《舊傳》曰：<span class="yinhao">「保衡以楊收、路巖在中書，不加禮接，媒孽逐之。」</span>按收獲罪時，保衡未爲相。蓋保衡雖爲學士，懿宗寵任之，故能譖收也。又曰：<span class="yinhao">「公主薨，自後恩禮漸薄。」</span>按路巖、于琮、王鐸、蕭遘被擯，皆在公主薨後。今從《實錄》。〗</span></p>
<p class="em2 strong"><span class="yinwen">5</span>秋，七月，戊寅，上疾大漸，左軍中尉劉行深、右軍中尉韓文約立少子普王儼。<span class="jiazhu">〖《考異》曰：范質《五代通錄》：<span class="yinhao">「梁李振謂陝州護軍韓彝範曰：『懿皇初升遐，韓中尉殺長立幼以利其權，遂亂天下。今將軍復欲爾邪！』彝範，卽文約孫也。」</span>按懿宗八子，僖宗第五，餘子《新》、《舊書》不載長幼，又不言所終，不言所殺者果何王也。〗</span>庚辰，制：<span class="yinhao">「立儼爲皇太子，<span class="jiazhu">〖《考異》曰：《續寶運錄》曰：<span class="yinhao">「其日，宰臣蕭鄴等直至寢幄問疾，上微道『朕』三字而止，羣臣不覺號哭失聲，中外悉皆垂泣。」</span>按是時宰相韋保衡最在上，蕭鄴不爲相。今不取。〗</span>權句當軍國政事。」</span><span class="jiazhu">〖句，古候翻。當，丁浪翻。〗</span>辛巳，上崩于咸寧殿，<span class="jiazhu">〖年四十一。〗</span>遺詔以韋保衡攝冢宰。僖宗卽位。八月，丁未，追尊母王貴妃爲皇太后，劉行深、韓文約皆封國公。</p>
<p class="em2 strong"><span class="yinwen">6</span>關東、河南大水。</p>
<p class="em2 strong"><span class="yinwen">7</span>九月，有司上先太后諡曰惠安。<span class="jiazhu">〖先太后，謂上母王貴妃也。上，時掌翻。〗</span></p>
<p class="em2 strong"><span class="yinwen">8</span>司徒、門下侍郎、同平章事韋保衡，怨家告其陰事，貶保衡賀州刺史。</p>
<p class="em2 strong">樂工李可及流嶺南。可及有寵於懿宗，嘗爲子娶婦，<span class="jiazhu">〖爲，于僞翻。〗</span>懿宗賜之酒二銀壺，啓之無酒而中實。右軍中尉西門季玄屢以爲言，懿宗不聽。可及嘗大受賜物，載以官車；季玄謂曰：<span class="yinhao">「汝他日破家，此物復應以官車載還；非爲受賜，徒煩牛足耳！」</span>及流嶺南，籍沒其家，果如季玄言。<span class="jiazhu">〖史言小人寵過而禍及。〗</span></p>
<p class="em2 strong"><span class="yinwen">9</span>以西川節度使路巖兼侍中，加成德節度使王景崇中書令，魏博節度使韓君雄、盧龍節度使張公素、天平節度使高騈並同平章事。君雄仍賜名允中。<span class="jiazhu">〖《考異》曰：《舊傳》作<span class="yinhao">「允忠」</span>。《實錄》、《新傳》皆作<span class="yinhao">「允中」</span>。今從之。〗</span></p>
<p class="em2 strong"><span class="yinwen">10</span>冬，十月，乙未，以左僕射蕭倣爲門下侍郎、同平章事。</p>
<p class="em2 strong"><span class="yinwen">11</span>韋保衡再貶崖州澄邁令，<span class="jiazhu">〖澄邁，隋縣，唐屬瓊州。《九域志》：在州西五十五里。〗</span>尋賜自盡。又貶其弟翰林學士、兵部侍郎保乂爲賓州司戶，所親翰林學士、戶部侍郎劉承雍爲涪州司馬。<span class="jiazhu">〖涪，音浮。〗</span>承雍，禹錫之子也。<span class="jiazhu">〖劉禹錫見二百三十六卷順宗永貞元年。〗</span></p>
<p class="em2 strong"><span class="yinwen">12</span>癸卯，赦天下。</p>
<p class="em2 strong"><span class="yinwen">13</span>西川節度使路巖，喜聲色遊宴，<span class="jiazhu">〖喜，許記翻。〗</span>委軍府政事於親吏邊咸、郭籌，皆先行後申，上下畏之。嘗大閱，二人議事，默書紙相示而焚之，軍中以爲有異圖，驚懼不安。朝廷聞之，十一月，戊辰，徙巖荊南節度使。感、籌潛知其故，遂亡命。</p>
<p class="em2 strong"><span class="yinwen">14</span>以右僕射蕭鄴同平章事，充河東節度使。</p>
<p class="em2 strong"><span class="yinwen">15</span>十二月，己亥，詔送佛骨還法門寺。</p>
<p class="em2 strong"><span class="yinwen">16</span>再貶路巖爲新州刺史。</p>
<h5><span class="section" id="title-7"><span data-head-description="" data-head-level="h3" data-head-title="僖宗惠聖恭定孝皇帝上之上">僖宗惠聖恭定孝皇帝上之上</span></span></h5>
<p class=""><span class="jiazhu">〖初名儼，改名儇，懿宗第五子。〗</span></p>
<p class="strong"><span class="section" id="title-8"><span data-head-description="" data-head-level="h4" data-head-title="乾符元年">乾符元年</span></span><span class="biaozhusup" data-rel="（甲午、西元八七四年）"></span><span class="jiazhu">〖是年十一月方改元。〗</span></p>
<p class="em2 strong"><span class="yinwen">1</span>春，正月，丁亥，翰林學士盧攜上言，<span class="jiazhu">〖上，時掌翻。〗</span>以爲：<span class="yinhao">「陛下初臨大寶，宜深念黎元。國家之有百姓，如草木之有根柢，<span class="jiazhu">〖柢，典禮翻，又丁計翻。〗</span>若秋冬培漑，則春夏滋榮。臣竊見關東去年旱災，自虢至海，<span class="jiazhu">〖自虢州東至于海也。〗</span>麥纔半收，秋稼幾無，冬菜至少，貧者磑蓬實爲麪，蓄槐葉爲齏；或更衰羸，亦難收<span class="jiaozhusup">〖章：十二行本「收」作「采」；乙十一行本同；退齋校同。〗</span>拾。<span class="jiazhu">〖幾，居依翻。少，詩沼翻。磑，五對翻，䃺也。麪，眠見翻。齏，牋西翻。羸，倫爲翻。〗</span>常年不稔，則散之鄰境；<span class="jiazhu">〖之，往也。〗</span>今所在皆饑，無所依投，坐守鄕閭，待盡溝壑。其蠲免餘稅，實無可徵；而州縣以有上供及三司錢，<span class="jiazhu">〖戶部、轉運、鹽鐵爲三司。〗</span>督趣甚急，<span class="jiazhu">〖趣，讀曰促。〗</span>動加捶撻，雖撤屋伐木，雇妻鬻子，止可供所由酒食之費，<span class="jiazhu">〖所由，謂催督租稅之吏卒。〗</span>未得至於府庫也。或租稅之外，更有他傜；朝廷儻不撫存，百姓實無生計。乞敕州縣，應所欠殘稅，並一切停徵，以俟蠶麥；仍發所在義倉，亟加賑給。<span class="jiazhu">〖太宗置義倉及常平倉以備凶荒，高宗以後，稍假義倉以給他費，至神龍中略盡。玄宗卽位復置之，安、史之亂復廢。至文宗大和九年，以天下回殘錢置常平義倉本錢，歲增市之以備賑給。〗</span>至深春之後，有菜葉木牙，繼以桑椹，漸有可食；在今數月之間，尤爲窘急，行之不可稽援。」</span>敕從其言，而有司竟不能行，徒爲空文而已。</p>
<p class="em2 strong"><span class="yinwen">2</span>路巖行至江陵，敕削官爵，長流儋州。<span class="jiazhu">〖儋，都甘翻。〗</span>巖美姿儀，囚於江陵獄再宿，須髮皆白。尋賜自盡，籍沒其家。巖之爲相也，密奏，<span class="yinhao">「三品以上賜死，皆令使者剔取結喉三寸以進，<span class="jiazhu">〖結喉，喉嚨上下相接之處。〗</span>驗其必死。」</span>至是，自罹其禍，所死之處乃楊收賜死之榻也。<span class="jiazhu">〖史言天之報應不爽。楊收賜死見上卷咸通十年。〗</span>邊咸、郭籌捕得，皆伏誅。</p>
<p class="em2 strong">初，巖佐崔鉉於淮南，爲支使，<span class="jiazhu">〖唐制，節度使幕屬有掌書記；觀察有支使，以掌表牋書翰，亦書記之任也。〗</span>鉉知其必貴，曰：<span class="yinhao">「路十終須作彼一官。」</span><span class="jiazhu">〖巖，第十。作彼一官，謂作相也。〗</span>旣而入爲監察御史，不出長安城，十年至宰相。其自監察入翰林也，鉉猶在淮南，聞之，曰：<span class="yinhao">「路十今已入翰林，如何得老！」</span>皆如鉉言。</p>
<p class="em2 strong"><span class="yinwen">3</span>以太子少傅于琮同平章事，充山南東道節度使。</p>
<p class="em2 strong"><span class="yinwen">4</span>二月，甲午，葬昭聖恭惠孝皇帝于簡陵，<span class="jiazhu">〖簡陵在京兆富平縣西北四十五里。〗</span>廟號懿宗。</p>
<p class="em2 strong"><span class="yinwen">5</span>以中書侍郎、同平章事趙隱同平章事，充鎭海節度使；以華州刺史裴坦爲中書侍郎、同平章事。<span class="jiazhu">〖華，戶化翻。〗</span></p>
<p class="em2 strong"><span class="yinwen">6</span>以虢州刺史劉瞻爲刑部尙書。瞻之貶也，<span class="jiazhu">〖懿宗咸通十二年瞻貶。〗</span>人無賢愚，莫不痛惜。及其還也，長安兩市人率錢雇百戲迎之。<span class="jiazhu">〖長安城中分東、西兩市。〗</span>瞻聞之，改期，由他道而入。<span class="jiazhu">〖《考異》曰：《玉泉子見聞錄》曰：<span class="yinhao">「初，瞻南遷，無問賢不肖，一口皆爲之痛惜。殆將至京，東西市豪俠共率泉帛，募集百戲，將逆於城外。瞻知之，差其期而易路焉。瞻爲相，亦無他才能，徒以路巖遭時嫉怒，瞻爲所排，而人心歸向耳，其實未足譚也。」</span>按瞻以清愼著聞，及懿宗暴怒，瞻獨能不顧其身，救數百人之死，而《玉泉子》以爲未足談，不亦誣乎！〗</span></p>
<p class="em2 strong"><span class="yinwen">7</span>夏，五月，乙未，裴坦薨。以劉瞻爲中書侍郎、同平章事。</p>
<p class="em2 strong">初，瞻南遷，劉鄴附於韋、路，共短之。<span class="jiazhu">〖韋、路，謂韋保衡、路巖。〗</span>及瞻還爲相，鄴內懼。秋，八月，丁巳朔，鄴延瞻，置酒於鹽鐵院，<span class="jiazhu">〖劉鄴以鹽鐵轉運使爲相，故延劉瞻宴於鹽鐵院。〗</span>瞻歸而遇疾，辛未，薨；時人皆以爲鄴鴆之也。</p>
<p class="em2 strong"><span class="yinwen">8</span>以兵部侍郎、判度支崔彥昭爲中書侍郎、同平章事。彥昭，羣之從子也。<span class="jiazhu">〖崔羣相憲、穆。從，才用翻。〗</span>兵部侍郎王凝，正雅之從孫也，<span class="jiazhu">〖王正雅見二百四十四卷文宗大和五年。〗</span>其母，彥昭之從母。<span class="jiazhu">〖母之姊妹謂之從母。〗</span>凝、彥昭同舉進士，凝先及第，嘗衩衣見彥昭，<span class="jiazhu">〖衩，差賣翻。衩衣，便服不具禮也。〗</span>且戲之曰：<span class="yinhao">「君不若舉明經。」</span>彥昭怒，遂爲深仇。<span class="jiazhu">〖唐世重進士而輕明經，故當時有<span class="yinhao">「焚香禮進士，設幕試明經」</span>之語。崔彥昭之仇怒王凝，蓋以此也。〗</span>及彥昭爲相，其母謂侍婢曰：<span class="yinhao">「爲我多作襪履，<span class="jiazhu">〖爲我，于僞翻。〗</span>王侍郎母子必將竄逐，吾當與妹偕行。」</span>彥昭拜且泣，謝曰：<span class="yinhao">「必不敢。」</span>凝由是獲免。<span class="jiazhu">〖《考異》曰：此出《中朝故事》，曰：<span class="yinhao">「彥昭代凝判鹽鐵，半載而入相。」</span>按《實錄》，彥昭不代凝爲鹽鐵。其餘則取之。〗</span></p>
<p class="em2 strong">冬，十月，以門下侍郎、同平章事劉鄴同平章事，充淮南節度使。以吏部侍郎鄭畋爲兵部侍郎，翰林學士承旨、戶部侍郎盧攜守本官，並同平章事。<span class="jiazhu">〖《考異》曰：《舊·畋傳》曰：<span class="yinhao">「乾符四年，遷吏部侍郎；尋降制，可本官同平章事。」</span>今從《實錄》此年爲相。〗</span></p>
<p class="em2 strong"><span class="yinwen">9</span>十一月，庚寅，日南至，<span class="jiazhu">〖冬至，日南至。夏至，日北至。〗</span>羣臣上尊號曰聖神聰睿仁哲孝皇帝；改元。<span class="jiazhu">〖改元乾符。上，時掌翻。〗</span></p>
<p class="em2 strong"><span class="yinwen">10</span>魏博節度使韓允中薨，軍中立其子節度副使簡爲留後。</p>
<p class="em2 strong"><span class="yinwen">11</span>南詔寇西川，作浮梁，濟大渡河。防河都知兵馬使、黎州刺史黃景復俟其半濟，擊之，蠻敗走，斷其浮梁。<span class="jiazhu">〖斷，丁管翻。〗</span>蠻以中軍多張旗幟當其前，而分兵潛出上、下流各二十里，夜，作浮梁，詰朝，俱濟，<span class="jiazhu">〖詰，其吉翻。朝，陟遙翻，旦也。〗</span>襲破諸城栅，夾攻景復。力戰三日，景復陽敗走，蠻盡銳追之，景復設三伏以待之，蠻過三分之二，乃發伏擊之，蠻兵大敗，殺二千餘人，追至大渡河南而還，<span class="jiazhu">〖還，從宣翻，又如字。〗</span>復脩完城栅而守之。蠻歸，至之羅谷，遇國中發兵繼至，新舊相合，<span class="jiazhu">〖新者，繼至之兵。舊者，敗歸之兵。〗</span>鉦鼓聲聞數十里。<span class="jiazhu">〖聞，音問。〗</span>復寇大渡河，<span class="jiazhu">〖復，扶又翻。〗</span>與唐夾水而軍，詐云求和，又自上下流潛濟，與景復戰連日。西川援軍不至，而蠻衆日益，景復不能支，軍遂潰。</p>
<p class="em2 strong"><span class="yinwen">12</span>十二月，党項、回鶻寇天德軍。</p>
<p class="em2 strong"><span class="yinwen">13</span>感化軍奏羣盜寇掠，<span class="jiazhu">〖感化軍治徐州。羣盜，龐勛餘黨也。〗</span>州縣不能禁；敕兗、鄆等道出兵討之。</p>
<p class="em2 strong"><span class="yinwen">14</span>南詔乘勝陷黎州，入邛崍關，攻雅州。大渡河潰兵奔入邛州，<span class="jiazhu">〖《九域志》：雅州東北至邛州一百六十里。大渡河潰兵，黃景復之軍也。〗</span>成都驚擾，民爭入城，或北奔他州。城中大爲守備，而塹壘比曏時嚴固，驃信使其坦綽遺節度使牛叢書云：<span class="jiazhu">〖坦綽，南詔清平官之首也。遺，唯季翻。〗</span><span class="yinhao">「非敢爲寇也，欲入見天子，面訴數十年爲讒人離間冤抑之事。<span class="jiazhu">〖見，賢遍翻。間，古莧翻。〗</span>儻蒙聖恩矜恤，當還與尙書永敦鄰好。今假道貴府，欲借蜀王廳留止數日，卽東上。」</span><span class="jiazhu">〖好，呼到翻。上，時掌翻。詐言將自成都而東上長安。〗</span>叢素懦怯，欲許之，楊慶復以爲不可；斬其使者，留二人，授以書，遣還，書辭極數其罪，詈辱之，<span class="jiazhu">〖數，所具翻。〗</span>蠻兵及新津而還。<span class="jiazhu">〖宋白曰：新津縣，本漢犍爲郡武陽縣地。李膺《益州記》云：皂里江津之所，曰新津。《市周北圖記》云：閔帝元年，於此立新津縣。《九域志》：縣在蜀州東南七十里。〗</span>叢恐蠻至，豫焚城外，民居蕩盡，<span class="jiazhu">〖《考異》曰：《錦里耆舊傳》：<span class="yinhao">「咸通十四年，十一月五日，雲南蠻寇再犯大渡河，黃景復擊敗之。十一月二十五日，復攻大渡河，三十日，蠻乘勝進攻黎州。十二月二十八日，蠻來，只到新津前後蜀州界左右便退，竟不到城下。」</span>按咸通十四年南詔寇西川事，《舊紀》、《南詔傳》、《唐年補錄》、《唐錄備闕》、《續寶運圖》皆無之，獨《耆舊傳》載之甚詳，《新書》取之作《南詔傳》。而《實錄》但云，<span class="yinhao">「十二月，西川奏南蠻入寇，黎州刺史黃景復擊退之。」</span>《新紀》但云，<span class="yinhao">「十二月，雲南蠻寇黎州。」</span>蓋亦出於《耆舊傳》耳。《舊紀》：<span class="yinhao">「乾符元年冬，南詔蠻寇西蜀，詔河西、河東、山南西道、東川徵兵赴援。」</span>《實錄》：<span class="yinhao">「乾符元年，十月，西川奏雲南蠻入寇。十二月，雲南蠻寇西川。坦綽致書於牛叢，欲求入覲，河東、山南西道及東川兵援之。」</span>月末，又云：<span class="yinhao">「南蠻侵犯黎州，而成都守禦無備，殊不拒敵，踰河越嶺，洞無籬障，賴積雪丈餘，遂阻隔奔衝之勢。又邛、雅二州刺史望風奔遁，蠻燒劫一空。牛叢不曉兵，失於探候，而奏報差戾；詔切責之。蠻劫略黎、雅間，破黎州，入邛崍關，成都閉三日，蠻乃去。」</span>《新紀》：<span class="yinhao">「乾符元年，十二月，雲南蠻寇黎、雅二州，河西、河東、山南東道、東川兵伐雲南。」</span>按《實錄》，咸通十四年，十一月七日，路巖始移荊南，八日，牛叢始除西川。而《耆舊傳》，蠻入寇皆叢任內事，恐誤先一年也。《實錄》、《新紀》因此於十四年十二月添雲南寇黎州事，實皆在乾符元年冬也。〗</span>蜀人尤之。詔發河東、山南西道、東川兵援之，仍命天平節度使高騈詣西川制置蠻事。</p>
<p class="em2 strong"><span class="yinwen">15</span>以韓簡爲魏博留後。</p>
<p class="em2 strong"><span class="yinwen">16</span>商州刺史王樞以軍州空窘，減折糴錢，<span class="jiazhu">〖窘，巨隕翻。德宗時，度支以稅物頒諸司，皆增本價爲虛估給之，而繆以濫惡督州縣剝價，謂之折納。其後又以稅物折錢，使輸米粟，謂之折糴。折，音之舌翻。〗</span>民相帥以白梃毆之，<span class="jiazhu">〖帥，讀曰率。梃，徒鼎翻，白棓也。毆，烏口翻。〗</span>又毆殺官吏二人。朝廷更除刺史李誥到官，收捕民李叔汶等三十餘人，斬之。<span class="jiazhu">〖汶，音問。〗</span></p>
<p class="em2 strong"><span class="yinwen">17</span>初，回鶻屢求册命，詔遣册立使郗宗莒詣其國。會回鶻爲吐谷渾、嗢末所詖，<span class="jiazhu">〖嗢末者，吐蕃奴部也。虜法，出師必發豪室，皆以奴從，平居散處田牧。及論恐熱亂，無所歸，共相嘯合數千人，以嗢末自號，居甘、肅、河、沙、瓜、渭、岷、廓、疊、宕間，其近蕃牙者最勇而馬尤良。嗢，烏沒翻。〗</span>逃遁不知所之，詔宗莒以玉册、國信授靈鹽節度使唐弘夫掌之，還京師。</p>
<p class="em2 strong"><span class="yinwen">18</span>上年少，<span class="jiazhu">〖少，詩沼翻。〗</span>政在臣下，南牙、北司互相矛楯。自懿宗以來，奢侈日甚，用兵不息，賦斂愈急。<span class="jiazhu">〖斂，九贍翻。〗</span>關東連年水旱，州縣不以實聞，上下相蒙，百姓流殍，<span class="jiazhu">〖流，散也。殍，餓殍。殍，音被表翻。〗</span>無所控訴，相聚爲盜，所在蜂起。州縣兵少，加以承平日久，人不習戰，每與盜遇，官軍多敗。<span class="jiazhu">〖是後王仙芝、黃巢遂爲大盜。史先言唐末所以致盜之由。〗</span>是歲，濮州人王仙芝始聚衆數千，起於長垣。<span class="jiazhu">〖滑州匡城縣，本後齊之長垣縣，開皇十六年改曰長城，是年又分韋城縣置長垣縣。《新志》：匡城有長垣縣。宋朝以長垣縣屬開封府。《九域志》：在府東北一百五里。《考異》曰：《實錄》：<span class="yinhao">「二年，五月，仙芝反於長垣。」</span>按《續寶運錄》：<span class="yinhao">「濮州賊王仙芝自稱天補平均大將軍、兼海內諸豪都統，傳檄諸道，」</span>檄末稱<span class="yinhao">「乾符二年正月三日」</span>。則仙芝起必在二年前，今置於歲末。〗</span></p>
<p class="strong"><span class="section" id="title-9"><span data-head-description="" data-head-level="h4" data-head-title="乾符二年">二年</span></span><span class="biaozhusup" data-rel="（乙未、西元八七五年）"></span></p>
<p class="em2 strong"><span class="yinwen">1</span>春，正月，丙戌，以高騈爲西川節度使。</p>
<p class="em2 strong"><span class="yinwen">2</span>辛巳，<span class="jiaozhusup">〖嚴：「巳」改「卯」。〗</span>上祀圜丘；赦天下。</p>
<p class="em2 strong"><span class="yinwen">3</span>高騈至劍州，先遣使走馬開成都門。<span class="jiazhu">〖開成都城諸門也。《考異》曰：《錦里耆舊傳》：<span class="yinhao">「鄆州節度使高相公駢，乘急詔，除劍南西川節度副大使。乾符元年，正月二十一日，行李到劍州，先遣使走馬開城門，並令放出百姓。二月十六日，至府，豁開城門，並放人出。」</span>今從《實錄》置今年。又劍州至成都止十二程，駢正月二十一日，自劍州遣使走馬開城門，二月十六日始至府下。又云：駢三十日到上。按《長曆》二月小，無三十日。蓋二十六日誤爲二月十六日也。〗</span>或曰：<span class="yinhao">「蠻寇逼近成都，相公尙遠，萬一豨突，柰何？」</span><span class="jiazhu">〖近，其靳翻。豨，香衣翻，又許豈翻。豨，豕也，豕健於突。〗</span>騈曰：<span class="yinhao">「吾在交趾破蠻二十萬衆，<span class="jiazhu">〖事見二百五十卷懿宗咸通七年。〗</span>蠻聞我來，逃竄不暇，何敢輒犯成都！今春氣向暖，數十萬人蘊積城中，生死共處，汚穢鬱蒸，將成癘疫，不可緩也！」</span>使者至成都，開城縱民出，各復常業，乘城者皆下城解甲；民大悅。蠻方攻雅州，聞之，遣使請和，引兵去。騈又奏：<span class="yinhao">「南蠻小醜，易以枝梧。<span class="jiazhu">〖易，以豉翻。〗</span>今西川新舊兵已多，所發長武、鄜坊、河東兵，徒有勞費，並乞勒還。」</span>敕止河東兵而已。<span class="jiazhu">〖《考異》曰：《舊紀》，此奏在元年十二月。《實錄》在二月，今因騈開成都門言之。〗</span></p>
<p class="em2 strong"><span class="yinwen">4</span>上之爲普王也，小馬坊使田令孜有寵，<span class="jiazhu">〖小馬坊使，亦內諸司使之一，後梁改爲天驥使，後唐復舊。長興元年，改飛龍院爲左飛龍院，小馬坊爲右飛龍院，宋太平興國三年，改左右天廐坊，至雍熙二年，又改左右騏驥院使。〗</span>及卽位，使知樞密，遂擢爲中尉。<span class="jiazhu">〖《考異》曰：《舊本紀》，此年正月，<span class="yinhao">「令孜爲右軍中尉。」</span>《新傳》云：<span class="yinhao">「帝卽位，擢爲左神策中尉。」</span>《舊傳》但云<span class="yinhao">「神策中尉」</span>。今從之。〗</span>上時年十四，專事遊戲，<span class="jiazhu">〖《考異》曰：《續寶運錄》曰：<span class="yinhao">「上是年十五歲。」</span>《中朝故事》曰：<span class="yinhao">「僖宗皇帝以咸通三年降誕，十四年七月十九日卽位，年十二。」</span>按《舊紀》亦云：<span class="yinhao">「僖宗，咸通三年五月八日生於東內，卽位年十二。」</span>今從之。據《考異》，<span class="yinhao">「四」</span>，當作<span class="yinhao">「二」</span>。〗</span>政事一委令孜，呼爲<span class="yinhao">「阿父」</span>。<span class="jiazhu">〖阿，烏葛翻，一讀如字。阿，保也。〗</span>令孜頗讀書，多巧數，招權納賄，除官及賜緋紫皆不關白於上。每見，常自備果食兩盤，與上相對飲啗，從容良久而退。<span class="jiazhu">〖見，賢遍翻。從，千容翻。〗</span>上與內園小兒狎昵，賞賜樂工、伎兒，所費動以萬計，府藏空竭。<span class="jiazhu">〖昵，尼質翻。伎，渠綺翻。藏，徂浪翻。〗</span>令孜說上籍兩市商旅寶貨悉輸內庫，<span class="jiazhu">〖說，式芮翻。〗</span>有陳訴者，付京兆杖殺之；宰相以下，鉗口莫敢言。<span class="jiazhu">〖鉗，其廉翻。〗</span></p>
<p class="em2 strong"><span class="yinwen">5</span>高騈至成都，明日，發步騎五千追南詔，至大渡河，殺獲甚衆，擒其酋長數十人，至成都，斬之。<span class="jiazhu">〖酋，慈由翻。長，知丈翻。〗</span>脩復邛崍關、大渡河諸城栅，又築城於戎州馬湖鎭，號平夷軍，<span class="jiazhu">〖馬湖鎭，當馬湖江之要。〗</span>又築城於沐源川，皆蠻入蜀之要路也，各置兵數千戍之。自是蠻不復入寇。<span class="jiazhu">〖復，扶又翻。〗</span>騈召黃景復，責以大渡河失守，腰斬之。<span class="jiazhu">〖《考異》曰：《耆舊傳》曰：<span class="yinhao">「乾符元年，三月十五日，處置前黎州刺史、充大渡河把截制置土軍都知兵馬使黃景復。」</span>《實錄》：<span class="yinhao">「乾符二年，三月，駢奏斬景復。」</span>今事從《耆舊傳》，年從《實錄》。〗</span>騈又奏請自將本管<span class="jiazhu">〖本管，謂西川兵。〗</span>及天平、昭義、義成等軍共六萬人擊南詔，詔不許。</p>
<p class="em2 strong">先是，南詔督爽數牒中書，<span class="jiazhu">〖南詔清平官，坦綽、布燮、久贊之下，有幕爽，主兵；琮爽，主戶籍；慈爽，主禮；罰爽，主刑；勸爽，主官人；厥爽，主工作；萬爽，主財用；引爽，主客；禾爽，主商賈：亦皆清平官。爽，猶言省也。督爽，總三省也。先，悉薦翻。〗</span>辭語怨望，中書不答。盧攜奏稱：<span class="yinhao">「如此，則蠻益驕，謂唐無以答，宜數其十代受恩以責之。<span class="jiazhu">〖南詔之先曰細奴邏，高宗朝，遣使入朝，生邏盛炎，邏盛炎生炎閤，炎閤死，弟盛邏皮立。盛邏皮生皮邏閤，玄宗賜名歸義，於開元間合六詔爲一，而國始強。歸義子曰閤羅鳳，閤羅鳳子曰鳳迦異，鳳迦異子曰異牟尋，異牟尋子曰尋閤勸，尋閤勸子曰勸龍晟，勸龍晟弟曰勸利，勸利弟曰豐祐，豐祐死而酋龍立。自細奴邏至酋龍十三代，中間鳳迦異未立而死，而豐祐、酋龍與唐爲敵，是受恩十代也。數，所具翻。〗</span>然自中書發牒，則嫌於體敵，請賜高騈及嶺南節度使辛讜詔，使錄詔白，牒與之。」</span><span class="jiazhu">〖錄詔白，今謂之<span class="yinhao">「錄白」</span>是也。〗</span>從之。</p>
<p class="em2 strong"><span class="yinwen">6</span>三月，以魏博留後韓簡爲節度使。</p>
<p class="em2 strong"><span class="yinwen">7</span>去歲，感化軍發兵詣靈武防秋，會南詔寇西川，敕往救援。<span class="jiaozhusup">〖章：十二行本「援」下有「未至成都」四字；乙十一行本同；退齋校同。〗</span>蠻退，遣還；至鳳翔，不肯詣靈武，欲擅歸徐州。內養王裕本、都將劉逢搜擒唱帥者胡雄等八人，斬之，<span class="jiazhu">〖內養，亦宦者也。帥，讀曰率；下同。〗</span>衆然後定。</p>
<p class="em2 strong"><span class="yinwen">8</span>初，南詔圍成都，楊慶復以右職優給募突將以禦之，<span class="jiazhu">〖事見上懿宗咸通十一年。將，卽亮翻；下同。〗</span>成都由是獲全。及高騈至，悉令納牒。<span class="jiazhu">〖牒，職牒也。〗</span>又託以蜀中屢遭蠻寇，人未復業，停其稟給，<span class="jiazhu">〖旣奪其職牒，又停其優給。〗</span>突將皆忿怨。騈好妖術，每發兵追蠻，皆夜張旗立隊，對將士焚紙畫人馬，<span class="jiazhu">〖好，呼到翻。妖，於遙翻。畫，讀曰𦘕。〗</span>散小豆，曰：<span class="yinhao">「蜀兵懦怯，今遣玄女神兵前行。」</span>軍中壯士皆恥之。<span class="jiazhu">〖高駢之好妖術，終以此敗。〗</span>又索闔境官有出於胥吏者，皆停之。<span class="jiazhu">〖索，山客翻；下索之同。〗</span>令民間皆用足陌錢，陌不足者皆執之，劾以行賂，取與皆死。<span class="jiazhu">〖劾，舊音戶槪翻，今紇得翻。〗</span>刑罰嚴酷，由是蜀人皆不悅。</p>
<p class="em2 strong">夏，四月，突將作亂，大譟突入府廷；騈走匿於廁間，<span class="jiazhu">〖廁，初利翻，圊也，溷也。〗</span>突將索之，不獲。<span class="jiazhu">〖索，山客翻。〗</span>天平都將張傑帥所部數百人被甲入府擊突將，<span class="jiazhu">〖高駢自天平徙西川，張傑蓋元從部曲將。被，皮義翻。〗</span>突將撤牙前儀注兵仗，<span class="jiazhu">〖節度使牙前，列兵仗以壯威容。〗</span>無者奮梃揮拳，乘怒氣力鬬，天平軍不能敵，走歸營。突將追之，營門閉，不得入。監軍使人招諭，許以復職名稟給，久之，乃肯還營。天平軍復開門出，爲追逐之勢；至城北，時方脩毬場，役者數百人，天平軍悉取其首，還，詣府，云<span class="yinhao">「已誅亂者」</span>。騈出見之，厚以金帛賞之。明日，牓謝突將，悉還其職名、衣糧。自是日令諸道將士從己來者更直府中，嚴兵自衞。<span class="jiazhu">〖備突將復爲亂也。更，工衡翻。〗</span></p>
<p class="em2 strong"><span class="yinwen">9</span>加成德節度使王景崇兼侍中。</p>
<p class="em2 strong"><span class="yinwen">10</span>浙西狼山鎭遏使王郢等六十九人有戰功，<span class="jiazhu">〖今通州靜海縣南有狼山，五山相連，上接大江，下達巨海，絕江南渡，抵蘇州常熟縣福山鎭，順江東至崇明沙，揚帆乘順，南抵明州定海縣，陶隱居所謂<span class="yinhao">「狼五山對句章岸」</span>者也。〗</span>節度使趙隱賞以職名而不給衣糧，郢等論訴不獲，<span class="jiazhu">〖論，盧昆翻。〗</span>遂劫庫兵作亂，行收黨衆近萬人，攻陷蘇、常，<span class="jiazhu">〖蘇、常，二州名，相去一百八十里。〗</span>乘舟往來，泛江入海，轉掠二浙，南及福建，大爲人患。<span class="jiazhu">〖《考異》曰：《新紀》：<span class="yinhao">「浙西突陳將王郢反。五月，遣右龍武大將軍宋皓討之。」</span>按四年二月，郢執魯寔，始命皓討之。置此，誤也。程匡柔《唐補紀》曰：<span class="yinhao">「六月，浙西突將王郢反，聚黨萬衆，燒劫蘇、常。三年，正月，貶蘇州刺史李繪，以郢亂棄城故也。」</span>《舊紀》：<span class="yinhao">「二年，四月，海賊王郢攻剽浙西郡邑。」</span>《實錄》：<span class="yinhao">「乾符三年，二月，浙西奏突陳將王郢等六十九人劫庫兵爲亂。三月，浙西奏王郢聚衆萬人，攻陷州縣。」</span>《續寶運錄》：<span class="yinhao">「元年，王郢於兩浙叛，敕差山北兵士討之，不逾月而剋，乃組頸于闕下。」</span>今從《舊紀》。〗</span></p>
<p class="em2 strong"><span class="yinwen">11</span>五月，以太傅、分司令狐綯同平章事，充鳳翔節度使。</p>
<p class="em2 strong"><span class="yinwen">12</span>司空、同平章事蕭倣薨。<span class="jiazhu">〖《考異》曰：《舊傳》曰：<span class="yinhao">「俄而盜起河南，內官握兵，王室濁亂。倣氣勁論直，同列忌之，罷知政事，出爲廣州刺史、嶺南節度使，遇亂，不至京師而卒。」</span>《舊紀》：<span class="yinhao">「三年，春，正月，己卯朔，倣以病免，罷爲太子太傅。」</span>《新紀》，此月，蕭倣薨，《新傳》亦云卒于位，爲嶺南節度在前，《舊紀》、《傳》皆誤。今從《實錄》。〗</span></p>
<p class="em2 strong"><span class="yinwen">13</span>六月，以御史大夫李蔚爲中書侍郎、同平章事。<span class="jiazhu">〖蔚，紆勿翻。〗</span></p>
<p class="em2 strong"><span class="yinwen">14</span>辛未，高騈陰籍突將之名，使人夜掩捕之，圍其家，挑牆壞戶而入<span class="jiazhu">〖挑，他凋翻；蜀本作<span class="yinhao">「排」</span>，讀如字。壞，音怪。〗</span>老幼孕病，悉驅去殺之，嬰兒或撲於階，<span class="jiazhu">〖撲，弼角翻。〗</span>或擊於柱，流血成渠，號哭震天，<span class="jiazhu">〖號，戶高翻。〗</span>死者數千人，夜，以車載尸投之於江。有一婦人，臨刑，戟手大罵曰：<span class="yinhao">「高騈！汝無故奪有功將士職名、衣糧，激成衆怒；幸而得免，不省己自咎，<span class="jiazhu">〖省，悉景翻。〗</span>乃更以詐殺無辜近萬人，<span class="jiazhu">〖近，其靳翻。〗</span>天地鬼神，豈容汝如此！我必訴汝於上帝，使汝他日舉家屠滅如我今日，冤抑汙辱如我今日，驚憂惴恐如我今日！」</span>言畢，拜天，怫然就戮。<span class="jiazhu">〖惴，之睡翻。怫，扶弗翻。觀異日高駢之禍，則信如婦人之言矣。天地鬼神，臨之在上，質之在旁，豈可多殺無辜以逞私忿！〗</span>久之，突將有自戍役歸者，騈復欲盡族之，<span class="jiazhu">〖復，扶又翻；下同。〗</span>有元從親吏王殷諫曰：<span class="yinhao">「相公奉道，宜好生惡殺，<span class="jiazhu">〖元從，言從高駢歲久，非隸新也。從，才用翻。好，呼到翻。惡，烏路翻。〗</span>此屬在外，初不同謀，若復誅之，則自危者多矣！」</span>騈乃止。</p>
<p class="em2 strong"><span class="yinwen">15</span>王仙芝及其黨尙君長攻陷濮州、曹州，<span class="jiazhu">〖濮，博木翻。〗</span>衆至數萬；天平節度使薛崇出兵擊之，爲仙芝所敗。<span class="jiazhu">〖敗，補邁翻。〗</span></p>
<p class="em2 strong">冤句人黃巢亦聚衆數千人應仙芝。<span class="jiazhu">〖冤句，漢縣，唐屬曹州。《九域志》：在州西四十五里。顏師古曰：句，音朐。黃巢始此。〗</span>巢少與仙芝皆以販私鹽爲事，<span class="jiazhu">〖少，詩照翻。〗</span>巢善騎射，喜任俠，粗涉書傳，<span class="jiazhu">〖喜，許紀翻。粗，坐五翻。傳，柱戀翻。〗</span>屢舉進士不第，遂爲盜，與仙芝攻剽州縣，<span class="jiazhu">〖剽，匹妙翻。〗</span>橫行山東，民之困於重斂者爭歸之，<span class="jiazhu">〖斂，力贍翻。〗</span>數月之間，衆至數萬。</p>
<p class="em2 strong"><span class="yinwen">16</span>盧龍節度使張公素，性暴戾，不爲軍士所附。大將李茂勳，本回鶻阿布思之族，回鶻敗，降於張仲武；<span class="jiazhu">〖李茂勳之降，蓋在會昌間也。〗</span>仲武使戍邊，屢有功，賜姓名。納降軍使陳貢言者，幽之宿將，爲軍士所信服，<span class="jiazhu">〖納降軍在幽州丁零川。〗</span>茂勳潛殺貢言，聲云貢言，舉兵向薊；公素出戰而敗，奔京師。茂勳入城，衆乃知非貢言也，不得已，推而立之，朝廷因以<span class="jiaozhusup">〖章：十二行本「以」下有「茂勳」二字；乙十一行本同。〗</span>爲留後。</p>
<p class="em2 strong"><span class="yinwen">17</span>秋，七月，蝗自東而西，蔽日，所過赤地。<span class="jiazhu">〖言蝗之多，所過食草木葉及五穀皆盡。〗</span>京兆尹楊知至奏<span class="yinhao">「蝗入京畿，不食稼，皆抱荊棘而死。」</span>宰相皆賀。<span class="jiazhu">〖楊國忠以霖雨不害稼，韓晃以霖雨不敗鹽，今楊知至以蝗不食稼抱荊棘而死，唐之臣以蒙蔽人主而成習，其來久矣。〗</span></p>
<p class="em2 strong"><span class="yinwen">18</span>八月，李茂勳爲盧龍節度使。<span class="jiazhu">〖<span class="yinhao">「八月」</span>之下，當有<span class="yinhao">「以」</span>字。〗</span></p>
<p class="em2 strong"><span class="yinwen">19</span>九月，右補闕董禹諫上遊畋、乘驢擊毬；上賜金帛以褒之。邠寧節度使李侃奏爲假父華清宮使道雅求贈官，<span class="jiazhu">〖李侃爲宦者假子。爲，于僞翻。〗</span>禹上疏論之，語頗侵宦官。樞密使楊復恭等列訴於上，冬，十月，禹坐貶郴州司馬。<span class="jiazhu">〖谷永專攻上身，不失爲九卿。王章斥言王鳳，則死于牢獄。嗚呼，有以也哉！〗</span>復恭，欽義之養孫也。<span class="jiazhu">〖楊欽義見二百四十六卷文宗開成五年。〗</span></p>
<p class="em2 strong"><span class="yinwen">20</span>昭義軍亂，大將劉廣逐節度使高湜，<span class="jiazhu">〖湜，承職翻。〗</span>自爲留後。以左金吾大將軍曹翔爲昭義節度使。</p>
<p class="em2 strong"><span class="yinwen">21</span>回鶻還至羅川，<span class="jiazhu">〖唐寧州眞寧縣，隋羅川縣也，其地卽漢上郡陽周縣地。宣宗大中二年，回鶻西奔，至是方還。〗</span>十一月，遣使者同羅榆祿入貢；賜拯接絹萬匹。</p>
<p class="em2 strong"><span class="yinwen">22</span>羣盜侵淫，<span class="jiazhu">〖<span class="yinhao">「侵」</span>，當作<span class="yinhao">「浸」</span>。〗</span>剽掠十餘州，至于淮南，多者千餘人，少者數百人；詔淮南、忠武、宣武、義成、天平五軍節度使、監軍亟加討捕及招懷。十二月，王仙芝寇沂州，平盧節度使宋威表請以步騎五千別爲一使，兼帥本道兵所在討賊。<span class="jiazhu">〖帥，讀曰率。〗</span>仍<span class="jiaozhusup">〖章：十二行本「仍」作「乃」；乙十一行本同；張校同，云無註本作「仍」。〗</span>以威爲諸道行營招討草賊使，仍給禁兵三千、甲騎五百。<span class="jiazhu">〖騎，奇寄翻。〗</span>因詔河南方鎭所遣討賊都頭並取威處分。<span class="jiazhu">〖處，昌呂翻。分，扶問翻。〗</span></p>
<p class="strong"><span class="section" id="title-10"><span data-head-description="" data-head-level="h4" data-head-title="乾符三年">三年</span></span><span class="biaozhusup" data-rel="（丙申、西元八七六年）"></span></p>
<p class="em2 strong"><span class="yinwen">1</span>春，正月，天平軍奏遣將士張晏等救沂州，還，至義橋，聞北境復有盜起，<span class="jiazhu">〖復，扶又翻。〗</span>留使扞禦；晏等不從，喧譟趣鄆州。<span class="jiazhu">〖趣，七喻翻。〗</span>都將張思泰、李承祐走馬出城，裂袖與盟，以俸錢備酒殽慰諭，然後定。詔本軍宣慰一切，無得窮詰。<span class="jiazhu">〖詰，區吉翻。唐自中世以來，姑息藩鎭，至其末也，姑息亂軍，遂陵夷以至於亡。〗</span></p>
<p class="em2 strong"><span class="yinwen">2</span>敕<span class="jiaozhusup">〖章：十二行本「敕」上有「二月」二字；乙十一行本同；孔本同；張校同。〗</span>福建、江西、湖南諸道觀察、刺史，皆訓練士卒；又令天下鄕村各置弓刀鼓板以備羣盜。</p>
<p class="em2 strong"><span class="yinwen">3</span>賜兗海節度使號泰寧軍。</p>
<p class="em2 strong"><span class="yinwen">4</span>三月，盧龍節度使李茂勳請以其子幽州左司馬可舉知留後，自求致仕。詔茂勳以左僕射致仕，以可舉爲盧龍留後。</p>
<p class="em2 strong"><span class="yinwen">5</span>門下侍郎、同平章事崔彥昭罷爲太子太傅；以左僕射王鐸兼門下侍郎、同平章事。</p>
<p class="em2 strong"><span class="yinwen">6</span>南詔遣使者詣高騈求和而盜邊不息，騈斬其使者。蠻之陷交趾也，<span class="jiazhu">〖事見二百五十卷懿宗咸通六年。〗</span>虜安南經略判官杜驤妻李瑤。瑤，宗室之疏屬也。蠻遣瑤還，遞木夾以遺騈，<span class="jiazhu">〖遞牒，以木夾之，故云木夾。范成大《桂海虞衡志》曰：紹興元年，安南與廣西帥司及邕通信問，用兩漆板夾繫文書，刻字其上，謂之木夾。按宋白《續通典》，諸道州府巡院傳遞敕書，皆有木夾。是中國亦用木夾也。遺，唯季翻。〗</span>稱<span class="yinhao">「督爽牒西川節度使」</span>，辭極驕慢。騈送瑤京師。甲辰，復牒南詔，數其負累聖恩德、暴犯邊境、殘賊欺詐之罪，安南、大渡覆敗之狀，折辱之。<span class="jiazhu">〖數，所具翻。懿宗咸通七年，高駢破蠻於安南。上乾符二年，駢破蠻於大渡河。折，之舌翻。〗</span></p>
<p class="em2 strong"><span class="yinwen">7</span>原州刺史史懷操貪暴；夏，四月，軍亂，逐之。</p>
<p class="em2 strong"><span class="yinwen">8</span>賜宣武、感化節度、泗州防禦使密詔，選精兵數百人於巡內遊弈，防衞綱船，五日一具上供錢米平安狀聞奏。<span class="jiazhu">〖汴、徐、泗三鎭，汴水所經，東南綱運輸上都者，皆由此道。羣盜從橫，恐爲所掠，故密詔選兵遊弈防衞。〗</span></p>
<p class="em2 strong"><span class="yinwen">9</span>五月，昭王汭薨。<span class="jiazhu">〖汭，宣宗子。〗</span></p>
<p class="em2 strong"><span class="yinwen">10</span>以盧龍留後李可舉爲節度使。</p>
<p class="em2 strong"><span class="yinwen">11</span>六月，撫王紘薨。<span class="jiazhu">〖紘，順宗子。〗</span></p>
<p class="em2 strong"><span class="yinwen">12</span>雄州地震裂，水涌，壞州城及公私廬舍俱盡。<span class="jiazhu">〖雄州在靈州西南百八十里。壞，音怪。〗</span></p>
<p class="em2 strong"><span class="yinwen">13</span>秋，七月，以前巖州刺史高傑爲左驍衞將軍，充沿海水軍都知兵馬使，<span class="jiazhu">〖《新志》：調露二年，析橫、貴二州，置巖州，因巖岡之北以爲名。〗</span>以討王郢。</p>
<p class="em2 strong"><span class="yinwen">14</span>鄂王潤薨。<span class="jiazhu">〖潤，宣宗子。〗</span></p>
<p class="em2 strong"><span class="yinwen">15</span>加魏博節度使韓簡同平章事。</p>
<p class="em2 strong"><span class="yinwen">16</span>宋威擊王仙芝於沂州城下，大破之，<span class="jiazhu">〖《考異》曰：《實錄》，去年十二月，<span class="yinhao">「宋威自青州與副使曹全晸進軍擊王仙芝，仙芝敗走。」</span>按仙芝若以去年十二月敗走，中間半年，豈能靜處，蓋實因威除招討使連言之。其實仙芝敗在此月，不在十二月也。〗</span>仙芝亡去。威奏仙芝已死，縱遣諸道兵，身還青州；百官皆入賀。居三日，州縣奏仙芝尙在，攻剽如故。<span class="jiazhu">〖剽，匹妙翻。〗</span>時兵始休，詔復發之，<span class="jiazhu">〖復，扶又翻。〗</span>士皆忿怨思亂。八月，仙芝陷陽翟、郟城，<span class="jiazhu">〖郟，訖洽翻。〗</span>詔忠武節度使崔安潛發兵擊之。安潛，愼由之弟也。<span class="jiazhu">〖崔愼由，相宣宗。〗</span>又昭<span class="jiaozhusup">〖章：十二行本「昭」上有「命」字；乙十一行本同；孔本同；張校同。〗</span>義節度使曹翔將步騎五千及義成兵衞東都宮，以左散騎常侍曾元裕爲招討副使，守東都，又詔山南東道節度使李福選步騎二千守汝、鄧要路。仙芝進逼汝州，詔邠寧節度使李侃、鳳翔節度使令狐綯選步兵一千、騎兵五百守陝州、潼關。<span class="jiazhu">〖陝，失冉翻。〗</span></p>
<p class="em2 strong"><span class="yinwen">17</span>加成德節度使王景崇兼中書令。</p>
<p class="em2 strong"><span class="yinwen">18</span>九月，乙亥朔，日有食之。</p>
<p class="em2 strong"><span class="yinwen">19</span>丙子，王仙芝陷汝州，執刺史王鐐。鐐，鐸之從父兄弟也。<span class="jiazhu">〖鐐，力彫翻，又力弔翻。從，才用翻。〗</span>東都大震，<span class="jiazhu">〖《九域志》：汝州北至東都一百六十里。〗</span>士民挈家逃出城。乙酉，敕赦王仙芝、尙君長罪，除官，以招諭之。仙芝陷陽武，攻鄭州，昭義監軍判官雷殷符屯中牟，<span class="jiazhu">〖中牟，漢古縣，隋曰郟城，大業元年，改曰圃田，唐武德三年，改曰中牟，屬鄭州。《九域志》：在汴州西七十里。〗</span>擊仙芝，破走之。冬，十月，仙芝南攻唐、鄧。</p>
<p class="em2 strong"><span class="yinwen">20</span>西川節度使高騈築成都羅城，使僧景仙規度，<span class="jiazhu">〖度，徒洛翻。〗</span>周二十五里，悉召縣令庀徒賦役，<span class="jiazhu">〖成都府領成都、華陽、新都、犀浦、新繁、雙流、廣都、郫、溫江、靈池十縣。庀，匹婢翻，具也。賦，布也；分布使之就役也。〗</span>吏受百錢以上皆死。蜀土疏惡，以甓甃之，環城十里內取土，皆剗丘垤平之，<span class="jiazhu">〖甓，蒲力翻，甎也。甃，則救翻。環，音宦。剗，初限翻，前也。垤，徒結翻。〗</span>無得爲坎埳以害耕種；<span class="jiazhu">〖埳，徒感翻。坎，旁入也。〗</span>役者不過十日而代，衆樂其均，<span class="jiazhu">〖樂，音洛。〗</span>不費扑撻而功辦。<span class="jiazhu">〖扑，普卜翻。〗</span>自八月癸丑築之，至十一月戊子畢功。</p>
<p class="em2 strong">役之始作也，騈恐南詔揚聲入寇，雖不敢決來，役者必驚擾，乃奏遣景仙託遊行入南詔，說諭驃信使歸附中國，仍許妻以公主，<span class="jiazhu">〖《新書》曰<span class="yinhao">「浮屠景仙」</span>，如此，則文意明。說，輸芮翻。妻，七細翻。〗</span>因與議二國禮儀，久之不決。騈又聲言欲巡邊，朝夕通烽火，至大渡河，而實不行，蠻中惴恐。<span class="jiazhu">〖惴，之睡翻。〗</span>由是訖於城成，邊候無風塵之警。先是，西川將吏入南詔，<span class="jiazhu">〖先，悉薦翻。將，卽亮翻。〗</span>驃信皆坐受其拜，騈以其俗尙浮屠，故遣景仙往，驃信果帥其大臣迎拜，<span class="jiazhu">〖帥，讀曰率。〗</span>信用其言。</p>
<p class="em2 strong"><span class="yinwen">21</span>王仙芝攻郢、復二州，陷之。</p>
<p class="em2 strong"><span class="yinwen">22</span>王郢因溫州刺史魯寔請降，寔屢爲之論奏，<span class="jiazhu">〖爲，于僞翻。〗</span>敕郢詣闕。郢擁兵遷延，半年不至，固求望海鎭使；朝廷不許，以郢爲右率府率，<span class="jiazhu">〖唐有十率府率，右率府率其一也。〗</span>仍令左神策軍補以重職，其先所掠之財，並令給與。</p>
<p class="em2 strong"><span class="yinwen">23</span>十二月，王仙芝攻申、光、廬、壽、舒、通等州。<span class="jiazhu">〖按《唐書·地理志》，通州屬山南東道，宋之達州是也。周世宗以南唐靜海軍置通州，今淮東之通州是也，其地在唐則爲揚州海陵縣之東境。唐時淮南道未有通州，此必誤。參考下文，<span class="yinhao">「通」</span>當作<span class="yinhao">「蘄」</span>。〗</span>淮南節度使劉鄴奏求益兵，敕感化節度使薛能選精兵數千助之。</p>
<p class="em2 strong">鄭畋以言計不行，稱疾遜位，不許；乃上言：<span class="yinhao">「自沂州奏捷之後，<span class="jiazhu">〖謂宋威奏破王仙芝於沂州城下。上，時掌翻。〗</span>仙芝愈肆猖狂，屠陷五六州，瘡痍數千里。宋威衰老多病，自妄奏以來，諸道尤所不服，<span class="jiazhu">〖妄奏，謂奏仙芝已死。〗</span>今淹留亳州，殊無進討之意。曾元裕擁兵蘄、黃，專欲望風退縮。若使賊陷揚州，則江南亦非國有。崔安潛威望過人，張自勉驍雄良將，宮苑使李瑑，西平王晟之孫，<span class="jiazhu">〖瑑，柱兗翻。言瑑奕世將家。〗</span>嚴而有勇。請以安潛爲行營都統，瑑爲招討使代威，自勉爲副使代元裕。」</span><span class="jiazhu">〖《考異》曰：《實錄》雖於此月載畋所上書，亦不言行與不行。《新紀》遂於此言<span class="yinhao">「安潛爲諸道行營都統，李瑑爲招討草賊使，張自勉副之。」</span>按明年，威、元裕爲使、副猶如故。《新紀》誤也。〗</span>上頗采其言。</p>
<p class="em2 strong"><span class="yinwen">24</span>青、滄軍士戍安南，<span class="jiazhu">〖青州，平盧軍；滄州，義昌軍。〗</span>還，至桂州，逐觀察使李瓚。<span class="jiazhu">〖瓚，才但翻。《考異》曰：《新紀》在四年十二月，今從《實錄》。〗</span>瓚，宗閔之子也。<span class="jiazhu">〖李宗閔，大和中爲相。〗</span>以右諫議大夫張禹謨爲桂州觀察使。</p>
<p class="em2 strong">桂管監軍李維周驕橫，<span class="jiazhu">〖橫，戶孟翻。〗</span>瓚曲奉之，浸不能制。桂管有兵八百人，防禦使纔得百人，餘皆屬監軍；又預於逐帥之謀，強取兩使印，<span class="jiazhu">〖兩使印，謂觀察使及防禦使印也。帥，所類翻。使，疏吏翻；下同。〗</span>擅補知州官，奪昭州送使錢。<span class="jiazhu">〖唐制，諸州之稅分爲三：一曰上供，以輸京師；二曰送使，以輸本道；三曰留州，留充本州經費。〗</span>詔禹謨幷按之。禹謨，徹之子也。<span class="jiazhu">〖張徹見二百四十二卷穆宗長慶元年。〗</span></p>
<p class="em2 strong"><span class="yinwen">25</span>招討副使、都監楊復光奏尙君長弟讓據查牙山，<span class="jiazhu">〖查，耡加翻。〗</span>官軍退保鄧州。復光，玄价之養子。<span class="jiazhu">〖楊玄价見二百五十卷懿宗咸通四年。〗</span></p>
<p class="em2 strong"><span class="yinwen">26</span>王仙芝攻蘄州。蘄州刺史裴偓，<span class="jiaozhusup">〖章：十二行本「偓」作「渥」；下同；乙十一行本同；孔本同。〗</span>王鐸知舉時所擢進士也。王鐐在賊中，爲仙芝以書說偓。<span class="jiazhu">〖爲，于僞翻；下同。〗</span>偓與仙芝約，斂兵不戰，許爲之奏官；鐐亦說仙芝許以如約。偓乃開城延仙芝及黃巢輩三十餘人入城，置酒，大陳貨賄以贈之，表陳其狀。諸宰相多言：<span class="yinhao">「先帝不赦龐勛，期年卒誅之。<span class="jiazhu">〖事見上卷咸通九年、十年。卒，子恤翻。〗</span>今仙芝小賊，非龐勛之比，赦罪除官，益長姦宄。」</span><span class="jiazhu">〖長，知兩翻。〗</span>王鐸固請，許之；乃以仙芝爲左神策軍押牙兼監察御史，遣中使以告身卽蘄州授之。</p>
<p class="em2 strong">仙芝得之甚喜，鐐、偓<span class="jiaozhusup">〖嚴：「偓」改「渥」。〗</span>皆賀。未退，黃巢以官不及己，大怒曰：<span class="yinhao">「始者共立大誓，橫行天下，今獨取官赴左軍，使此五千餘衆安所歸乎！」</span><span class="jiazhu">〖《考異》曰：仙芝、巢初起時，云數月間衆至數萬。至此纔有五千者，蓋烏合之衆，聚散無常耳。〗</span>因毆仙芝，傷其首，<span class="jiazhu">〖毆，烏口翻。〗</span>其衆諠譟不已。仙芝畏衆怒，遂不受命，大掠蘄州，城中之人，半驅半殺，焚其廬舍。偓奔鄂州，敕使奔襄州，<span class="jiazhu">〖敕使，授告身之中使也。〗</span>鐐爲賊所拘。賊乃分其軍三千餘人從仙芝及尙君長，二千餘人從巢，各分道而去。<span class="jiazhu">〖《考異》曰：王坤《驚聽錄》曰：<span class="yinhao">「乾符四年，丁酉，仲夏，天示彗星。草寇黃巢、尙君長奔突，卽五年戊戌之歲。狂寇王仙芝起自鄆、封，而侵汝、鄭，卽大寇黃巢、尙君長並賊帥之徒黨，僅一千餘人，攻陷汝州」</span>云云。又曰：<span class="yinhao">「黃巢望閩、廣而去，仙芝指鄆州南行，尙君長期陳、蔡間。取羣凶之願，三千餘寇屬仙芝、君長，二千餘人屬黃巢所管。」</span>明年，二月，仙芝陷鄂州，巢陷鄆州，則非巢趣閩、廣，仙芝趣鄆也。王坤此書，年月事迹差舛尤多，但擇其可信者取之。〗</span></p> 



</div></body></html>