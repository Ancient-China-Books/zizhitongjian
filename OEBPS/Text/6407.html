<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百六十三・唐紀七十九・昭宗聖穆景文孝皇帝中之下</title><meta content="width=device-width" initial-scale="1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀七十九">唐紀七十九</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">起玄黓閹茂<span class="biaozhusup" data-rel="">（壬戌）</span>，盡昭陽大淵獻<span class="biaozhusup" data-rel="">（癸亥）</span>正月，凡一年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="昭宗聖穆景文孝皇帝中之下">昭宗聖穆景文孝皇帝中之下</span></span></h5>
<div class="yt" id="y902"><p class="strong" id="p1"><a class="gg-link" href="#p1" onclick="return changeColor(this);"></a><span class="section" id="title-3"><span data-head-description="昭宗聖穆景文孝皇帝中之下" data-head-level="h4" data-head-title="天復二年">天復二年</span></span><span class="biaozhusup" data-rel="">（壬戌、九○二年）</span></p></div>
<p class="em2 strong" id="p2"><a class="gg-link" href="#p2" onclick="return changeColor(this);"></a><span class="yinwen">1</span>春，正月，癸丑，朱全忠復屯三原，又移軍武功。<span class="jiazhu">將復逼鳳翔也。宋白曰：三原縣，本漢池陽縣地，苻堅於嶻嶭北置三原護軍，以其地南有酆原，西有孟侯原，北有白鹿原，是爲三原。後魏太平眞君七年，罷護軍，置縣。</span>河東將李嗣昭、周德威攻慈、隰，以分全忠兵勢。<span class="jiazhu">朱全忠兼有河中，慈、隰二州，其巡屬也。</span></p>
<p class="em2 strong" id="p3"><a class="gg-link" href="#p3" onclick="return changeColor(this);"></a><span class="yinwen">2</span>丁卯，以給事中韋貽範爲工部侍郎、同平章事。</p>
<p class="em2 strong" id="p4"><a class="gg-link" href="#p4" onclick="return changeColor(this);"></a><span class="yinwen">3</span>丙子，以給事中嚴龜充岐、汴和協使，賜朱全忠姓李，與李茂貞爲兄弟；全忠不從。</p>
<p class="em2 strong" id="p5"><a class="gg-link" href="#p5" onclick="return changeColor(this);"></a>時茂貞不出戰。全忠聞有河東兵，二月，戊寅朔，還軍河中。<span class="jiazhu"><span class="shu-ming">考異</span>曰：<span class="shu-ming">實錄</span>在正月。按<span class="shu-ming">編遺錄</span>：<span class="yinhao">「二月戊寅，上以久駐兵車於三原，乃議東歸蒲阪，遂取高陵、櫟陽、左馮入于蒲津。」</span><span class="shu-ming">梁太祖實錄</span>：<span class="yinhao">「正月，戊申朔，上總御戎馬，發自三原，復至武功縣駐焉；貢章奉辭，迴軍赴蒲阪。」</span>今從<span class="shu-ming">唐年補錄</span>、<span class="shu-ming">舊紀</span>。</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a>李嗣昭等攻慈、隰，下之，進逼晉、絳。己丑，全忠遣兄子友寧將兵會晉州刺史氏叔琮擊之。李嗣昭襲取絳州，汴將康懷英復取之。<span class="jiazhu">康懷英卽康懷貞，後避梁均王友貞名，始改名懷英，斯時未改也；史雜書之。</span>嗣昭等屯蒲縣；乙未，汴軍十萬營于蒲南，<span class="jiazhu">蒲，漢古縣，唐屬隰州。<span class="shu-ming">九域志</span>：在州東南九十五里。按漢蒲反縣，古蒲邑也，屬河東郡。河東郡又有蒲子縣，春秋晉公子所居蒲城也。汴州長垣縣，古名蒲邑，子路所治之地也。古邑之以蒲名者，蓋非一處。宋白曰：後魏孝文帝改蒲子爲長壽縣，隋開皇十八年改爲隰川。後魏孝武帝於蒲子東南置石城縣，尋廢；後周大象元年，於廢縣置蒲子縣，取古蒲子爲名；隋大業二年改爲蒲縣，移今理。</span>叔琮夜帥衆斷其歸路<span class="jiazhu">帥，讀曰率。斷，音短。</span>而攻其壘，破之，殺獲萬餘人。己亥，全忠自河中赴之，乙巳，至晉州。</p>
<p class="em2 strong" id="p7"><a class="gg-link" href="#p7" onclick="return changeColor(this);"></a><span class="yinwen">4</span>盜發簡陵。<span class="jiazhu">簡陵，懿宗陵。</span></p>
<p class="em2 strong" id="p8"><a class="gg-link" href="#p8" onclick="return changeColor(this);"></a><span class="yinwen">5</span>西川兵至利州，昭武節度使李繼忠棄鎭奔鳳翔；王建以劍州刺史王宗偉爲利州制置使。<span class="jiazhu">光啓二年，升興、鳳二州爲感義軍節度使；時僖宗在山南，欲以捍東兵也。文德元年，感義軍增領利州。至乾寧四年，更感義軍曰昭武軍，徙鎭利州。李茂貞旣兼山南，欲以鎭兵捍王建而終不能捍也。建自此遂有利州。</span></p>
<p class="em2 strong" id="p9"><a class="gg-link" href="#p9" onclick="return changeColor(this);"></a><span class="yinwen">6</span>三月，庚戌，上與李茂貞及宰相、學士、中尉、樞密宴，酒酣，茂貞及韓全誨亡去。上問韋貽範：<span class="yinhao">「朕何以巡幸至此？」</span>對曰：<span class="yinhao">「臣在外不知。」</span>固問，不對。上曰：<span class="yinhao">「卿何得於朕前妄語云不知？」</span>又曰：<span class="yinhao">「卿旣以非道取宰相，當於公事如法；<span class="jiazhu">謂處事當皆如國法。</span>若有不可，必準故事。」</span><span class="jiazhu">謂貶竄之也。</span>怒目視之，<span class="jiazhu">怒，奴古翻。</span>微言曰：<span class="yinhao">「此賊兼須杖之二十。」</span>顧謂韓偓曰：<span class="yinhao">「此輩亦稱宰相！」</span>貽範屢以大盃獻上，上不卽持，貽範舉盃直及上頤。<span class="jiazhu">史言昭宗以酣酗納侮。</span></p>
<p class="em2 strong" id="p10"><a class="gg-link" href="#p10" onclick="return changeColor(this);"></a><span class="yinwen">7</span>戊午，氏叔琮、朱友寧進攻李嗣昭、周德威營。時汴軍橫陳十里，<span class="jiazhu">陳，讀曰陣。</span>而河東軍不過數萬，深入敵境，衆心忷懼。<span class="jiazhu">忷，許拱翻。</span>德威出戰而敗，密令嗣昭以後軍前去，德威尋引騎兵亦退。叔琮、友寧長驅乘之，河東軍驚潰，禽克用子廷鸞，兵仗輜重委棄略盡。<span class="jiazhu">重，直用翻。</span>朱全忠令叔琮、友寧乘勝遂攻河東。</p>
<p class="em2 strong" id="p11"><a class="gg-link" href="#p11" onclick="return changeColor(this);"></a>李克用聞嗣昭等敗，遣李存信以親兵逆之，<span class="jiazhu">李克用親兵皆代北雜虜，最爲驍勁。</span>至清源，<span class="jiazhu">清源縣在晉陽南五十里。</span>遇汴軍，存信走還晉陽；<span class="jiazhu">衆寡不敵，故走。</span>汴軍取慈、隰、汾三州。辛酉，汴軍圍晉陽，營於晉祠，<span class="jiazhu">晉陽有晉王祠。</span>攻其西門。周德威、李嗣昭收餘衆依西山得還。<span class="jiazhu">汾水過晉陽東；晉陽西南接界休縣之界山、綿山。</span>城中兵未集，叔琮攻城甚急，每行圍，<span class="jiazhu">行，下孟翻。</span>褒衣博帶，以示閒暇。</p>
<p class="em2 strong" id="p12"><a class="gg-link" href="#p12" onclick="return changeColor(this);"></a>克用晝夜乘城，不得寢食。召諸將議保雲州，李嗣昭、李嗣源、周德威曰：<span class="yinhao">「兒輩在此，必能固守。<span class="jiazhu"><span class="shu-ming">考異</span>曰：<span class="shu-ming">唐太祖紀年錄</span>：<span class="yinhao">「嗣昭與今上日夜入賊營，斬將搴旗，賊多驚擾。」</span><span class="shu-ming">梁太祖實錄</span>：<span class="yinhao">「三月，癸丑，虜衆悉出，友寧以飛騎犯其左右翼，虜大敗北，掩殺不知其數，擒克用男廷鸞及將校健卒數千人。」</span><span class="shu-ming">實錄</span>：<span class="yinhao">「朱友寧圍太原營西北隅，攻其西門，城內大恐。克用欲奔雲中，弟克寧止之。又遣李嗣昭與克用子存勗日夜擾賊營，友寧乃燒營而遁。」</span>按<span class="shu-ming">紀年錄</span>所謂今上者，乃明宗，非莊宗也。<span class="shu-ming">實錄</span>誤。</span>王勿爲此謀，動搖人心！」</span>李存信曰：<span class="yinhao">「關東、河北皆受制於朱溫，我兵寡地蹙，守此孤城，彼築壘穿塹環之，<span class="jiazhu">環，音宦。</span>以積久制我，我飛走無路，坐待困斃耳。今事勢已急，不若且入北虜，徐圖進取。」</span>嗣昭力爭之，克用不能決。劉夫人言於克用曰：<span class="yinhao">「存信，北川牧羊兒耳，<span class="jiazhu">代北之地謂之北川，以陘嶺之北皆平川也。</span>安知遠慮！王常笑王行瑜輕去其城，死於人手，<span class="jiazhu">王行瑜死見二百六十卷乾寧二年。</span>今日反效之邪！且王昔居達靼，幾不自免，賴朝廷多事，乃得復歸。<span class="jiazhu">事見二百五十三卷僖宗廣明元年。幾，居依翻。</span>今一足出城，則禍變不測，塞外可得至邪！」</span>克用乃止。居數日，遺兵復集，軍府浸安。克用弟克寧爲忻州刺史，聞汴寇至，中塗復還晉陽，<span class="jiazhu">晉陽北至忻州一百七十餘里。復，扶又翻。</span>曰：<span class="yinhao">「此城吾死所也，去將何之！」</span>衆心乃定。</p>
<p class="em2 strong" id="p13"><a class="gg-link" href="#p13" onclick="return changeColor(this);"></a>壬戌，朱全忠還河中，遣朱友寧將兵西擊李茂貞，軍于興平、武功之間。<span class="jiazhu">興平縣在長安西，武功縣在長安西北。</span>李嗣昭、李嗣源數將敢死士夜入氏叔琮營，<span class="jiazhu">數，所角翻。將，卽亮翻；下同。</span>斬首捕虜，汴軍驚擾，備禦不暇。會大疫，丁卯，叔琮引兵還。嗣昭與周德威將兵追之，及石會關，叔琮留數馬及旌旗於高岡之巓。嗣昭等以爲有伏兵，乃引去，復取慈、隰、汾三州。自是克用不敢與全忠爭者累年。<span class="jiazhu">兵少力疲，故閉境養晦以俟時。</span></p>
<p class="em2 strong" id="p14"><a class="gg-link" href="#p14" onclick="return changeColor(this);"></a>克用以使引咨幕府<span class="jiazhu">使引，節度府所行文引。謀事曰咨。今北人以文書達於上曰咨。使，疏吏翻。</span>曰：<span class="yinhao">「不貯軍食，何以聚衆？不置兵甲，何以克敵？不脩城池，何以扞禦？利害之間，請垂議度！」</span><span class="jiazhu">貯，丁呂翻。度，徒洛翻。</span>掌書記李襲吉獻議，略曰：<span class="yinhao">「國富不在倉儲，兵強不由衆寡，人歸有德，神固害盈。<span class="jiazhu"><span class="shu-ming">書·咸有一德</span>曰：非商求于下民，惟民歸于一德。<span class="shu-ming">易·謙卦·彖辭</span>曰：鬼神害盈而福謙。</span>聚斂寧有盜臣，<span class="jiazhu"><span class="shu-ming">大學</span>載孟獻子之言曰：<span class="yinhao">「與其有聚斂之臣，寧有盜臣。」</span>斂，尹贍翻。</span>苛政有如猛虎，<span class="jiazhu"><span class="shu-ming">記·檀弓</span>載孔子之言曰：<span class="yinhao">「苛政猛於虎也。」</span></span>所以鹿臺將散，周武以興；<span class="jiazhu">武王伐紂，散鹿臺之財，一戎衣而天下大定。</span>齊庫旣焚，晏嬰入賀。」</span><span class="jiazhu"><span class="shu-ming">韓詩外傳</span>曰：晉平公之藏臺火，救火，三日三夜，乃勝之。公子晏束帛而賀曰：<span class="yinhao">「臣聞王者藏於天下，諸侯藏於百姓，農夫藏於囷庾。今百姓乏於外，而賦斂無已。昔桀、紂殘賊，爲天下戮。今皇天降災於藏臺，是君之福也。」</span>李襲吉以爲齊庫焚而晏嬰入賀，蓋別有所據。</span>又曰：<span class="yinhao">「伏以變法不若養人，<span class="jiazhu">溫公讀此語，感熙、豐之政，蓋深有味乎其言也。</span>改作何如舊貫！<span class="jiazhu"><span class="shu-ming">論語</span>：魯人爲長府，閔子騫曰：<span class="yinhao">「仍舊貫，如之何，何必改作！」</span></span>韓建蓄財無數，首事朱溫；<span class="jiazhu">事見上卷上年十一月。</span>王珂變法如麻，一朝降賊；<span class="jiazhu">事見上卷上年正月。珂，丘何翻。降，戶江翻。</span>中山城非不峻，<span class="jiazhu">謂王郜不能守定州城。</span>蔡上兵非不多；<span class="jiazhu">謂秦宗權恃衆，卒爲朱溫禽。自韓建以下，又以克用耳目之所睹記者動悟之。</span>前事甚明，可以爲戒。且霸國無貧主，強將無弱兵。伏願大王崇德愛人，去奢省役，<span class="jiazhu">去，羌呂翻。</span>設險固境，訓兵務農。定亂者選武臣，制理者選文吏，<span class="jiazhu">制理，猶言制治也，避唐廟諱。</span>錢穀有句，<span class="jiazhu">出納之籍明，則姦弊自無所容。句，讀曰鉤。</span>刑法有律。<span class="jiazhu">依律定刑，則吏手不得而輕重。</span>誅賞由我，則下無威福之弊；近密多正，則人無譖謗之憂。順天時而絕欺誣，敬鬼神而禁淫祀，則不求富而國富，不求安而自安。外破元凶，<span class="jiazhu">元凶，指朱溫。</span>內康疲俗，名高五霸，<span class="jiazhu">杜預曰：五霸：夏昆吾、商大彭、豕韋，周齊桓、晉文。又曰：齊桓、晉文、宋襄、秦穆、楚莊爲五霸。</span>道冠八元。<span class="jiazhu">冠，古玩翻。高辛氏有才子八人，伯奮、叔堪、叔獻、季仲、伯虎、仲熊、叔豹、季貍，忠肅恭懿，宣慈惠和，天下之民謂之八元。</span>至於率閭閻，定間架，增麴糵，<span class="jiazhu">糵，魚列翻。</span>檢田疇，開國建邦，恐未爲切。」</span></p>
<p class="em2 strong" id="p15"><a class="gg-link" href="#p15" onclick="return changeColor(this);"></a>克用親軍皆沙陀雜虜，喜侵暴良民，<span class="jiazhu">喜，許記翻。</span>河東甚苦之。其子存勗以爲言，克用曰：<span class="yinhao">「此輩從吾攻戰數十年，比者帑藏空虛，<span class="jiazhu">比，毗至翻。帑，他朗翻。藏，才浪翻。</span>諸軍賣馬以自給；今四方諸侯皆重賞以募士，我若急之，則彼皆散去矣，吾安與同保此乎！<span class="jiazhu">此高歡告杜弼之說也。異時莊宗旣得天下，兒郎寒冷，遮馬邀求，以養成驕軍之禍，得非此語誤之邪！</span>俟天下稍平，當更清治之耳。」</span><span class="jiazhu">如此語，則克用之意蓋有待也。莊宗得天下之後，豈不復記憶此語邪！治，直之翻。</span>存勗幼警敏，有勇略，克用爲朱全忠所困，封疆日蹙，憂形於色。存勗進言曰：<span class="yinhao">「物不極則不返，惡不極則不亡。朱氏恃其詐力，窮凶極暴，吞滅四鄰，人怨神怒。今又攻逼乘輿，窺覦神器，<span class="jiazhu">乘，繩證翻。覦，音俞。</span>此其極也，殆將斃矣！吾家世襲忠貞，<span class="jiazhu">謂自朱邪執宜以來，皆輸力於唐室。</span>勢窮力屈，無所愧心。大人當遵養時晦<span class="jiazhu"><span class="shu-ming">時·酌之</span>篇曰：於鑠王師，遵養時晦。毛<span class="shu-ming">傳</span>曰：遵，率；養，取；晦，昧也。鄭<span class="shu-ming">箋</span>曰：文王之用師，率殷之叛國以事紂，養是暗昧之君以老其惡。</span>以待其衰，柰何輕爲沮喪，<span class="jiazhu">喪，息浪翻。</span>使羣下失望乎！」</span>克用悅，卽命酒奏樂而罷。</p>
<p class="em2 strong" id="p16"><a class="gg-link" href="#p16" onclick="return changeColor(this);"></a>劉夫人無子；克用寵姬曹氏生存勗，劉夫人待曹氏加厚。克用以是益賢之，諸姬有子，輒命夫人母之；夫人敎養，悉如所生。</p>
<p class="em2 strong" id="p17"><a class="gg-link" href="#p17" onclick="return changeColor(this);"></a><span class="yinwen">8</span>上以<span class="jiaozhusup">【章：乙十一行本「以」下有「左」字；張校同。】</span>金吾將軍李儼爲江、淮宣諭使，書御札賜楊行密，拜行密東面行營都統、中書令、吳王，以討朱全忠。以朱瑾爲平盧節度使，馮弘鐸爲武寧節度使，朱延壽爲奉國節度使。<span class="jiazhu">平盧軍，青州；武寧軍，徐州；奉國軍，蔡州：朱瑾等皆遙領耳。</span>加武安節度使馬殷同平章事。淮南、宣歙、湖南等道立功將士，將用都統牒承制遷補，然後表聞。儼，張濬之子也，賜姓李。<span class="jiazhu"><span class="shu-ming">考異</span>曰：<span class="shu-ming">唐補紀</span>：<span class="yinhao">「二年，昭宗自鳳翔遣金吾將軍李儼齎御札自巫峽間道潛行，宣告吳王楊行密爲討伐逆賊朱全忠事。李儼者，宰臣張濬男。其張濬先爲都統討太原，退軍，朝貶，韓建力救，不赴貶所，只在三峯，其男留行在，乃授金吾將軍。昭宗差來，宣告於吳王行密。朱全忠探知，張濬一門盡遭殺戮。」</span>按此年濬未死，儼賜姓李，見此年十月註。</span></p>
<p class="em2 strong" id="p18"><a class="gg-link" href="#p18" onclick="return changeColor(this);"></a><span class="yinwen">9</span>夏，四月，丁酉，崔胤自華州詣河中，泣訴於朱全忠，恐李茂貞劫天子幸蜀，宜以時迎奉，勢不可緩。全忠與之宴，胤親執板，爲全忠歌以侑酒。<span class="jiazhu">板，拍板也。古樂無之。玄宗時，敎坊散樂用橫笛一，拍板一，腰鼓三，後人因之，歌舞率以板爲節，以木若象凡八片，以韋貫之，兩手各執其外一片而拍之。爲，于僞翻。</span></p>
<p class="em2 strong" id="p19"><a class="gg-link" href="#p19" onclick="return changeColor(this);"></a><span class="yinwen">10</span>辛丑，回鶻遣使入貢，請發兵赴難；<span class="jiazhu">難，乃旦翻。</span>上命翰林學士承旨韓偓答書許之。乙巳，偓上言：<span class="yinhao">「戎狄獸心，不可倚信。彼見國家人物華靡，而城邑荒殘，甲兵彫弊，必有有輕中國之心，啓其貪婪。<span class="jiazhu">婪，盧含翻。</span>且自會昌以來，回鶻爲中國所破，<span class="jiazhu">事見二百四十七卷武宗會昌三年。</span>恐其乘危復怨。所賜可汗書，宜諭以小小寇竊，不須赴難，虛愧其意，實沮其謀。」</span>從之。</p>
<p class="em2 strong" id="p20"><a class="gg-link" href="#p20" onclick="return changeColor(this);"></a>兵部侍郎參知機務盧光啓罷爲太子太保。</p>
<p class="em2 strong" id="p21"><a class="gg-link" href="#p21" onclick="return changeColor(this);"></a><span class="yinwen">11</span>楊行密遣顧全武歸杭州以易秦裴；<span class="jiazhu">顧全武爲淮南兵所禽見上卷上年。秦裴降錢鏐見二百六十一卷光化元年。</span>錢鏐大喜，遣裴還。</p>
<p class="em2 strong" id="p22"><a class="gg-link" href="#p22" onclick="return changeColor(this);"></a><span class="yinwen">12</span>汴將康懷貞擊鳳翔將李繼昭於莫谷，<span class="jiazhu">莫谷，卽漠谷，在奉天城北。</span>大破之。繼昭，蔡州人也，本姓符，名道昭。<span class="jiazhu">爲繼昭降汴復舊姓名張本。</span></p>
<p class="em2 strong" id="p23"><a class="gg-link" href="#p23" onclick="return changeColor(this);"></a><span class="yinwen">13</span>五月，庚戌，溫州刺史朱褒卒，兄敖自稱刺史。<span class="jiazhu">薛<span class="shu-ming">史</span>：朱褒，溫州人，兄弟皆爲本州牙校。刺史胡璠卒，朱誕據郡，褒逼誕而代之。與<span class="shu-ming">通鑑</span>稍異。</span></p>
<p class="em2 strong" id="p24"><a class="gg-link" href="#p24" onclick="return changeColor(this);"></a><span class="yinwen">14</span>鳳翔人聞朱全忠且來，皆懼；癸丑，城外居民皆遷入城。己未，全忠將精兵五萬發河中，<span class="jiazhu"><span class="shu-ming">考異</span>曰：<span class="shu-ming">金鑾記</span>：<span class="yinhao">「五月三日，岐馬步軍敗，迴戈傷中不少。八日，聞四面百姓盡般移入城內。二十一日，聞汴帥於郿縣築城及寶雞下寨。二十三日，聞汴帥至石鼻，又至橫渠。二十四日，聞汴帥至城南十里。」</span>按<span class="shu-ming">編遺錄</span>：<span class="yinhao">「六月，全忠始離渭橋。」</span>此蓋全忠下遊兵耳。<span class="shu-ming">實錄</span>據<span class="shu-ming">金鑾記</span>云，<span class="yinhao">「癸亥，朱全忠引軍在石鼻，乙丑，至橫渠，己巳，駐師城南」</span>，誤也。</span>至東渭橫橋，遇霖雨，留旬日。</p>
<p class="em2 strong" id="p25"><a class="gg-link" href="#p25" onclick="return changeColor(this);"></a><span class="yinwen">15</span>庚午，工部侍郎、平章事韋貽範遭母喪，<span class="jiazhu"><span class="yinhao">「平章事」</span>之上，當有<span class="yinhao">「同」</span>字。</span>宦官薦翰林學士姚洎爲相。<span class="jiazhu">洎，渠至翻。</span>洎謀於韓偓，偓曰：<span class="yinhao">「若圖永久之利，則莫若未就爲善；儻出上意，固無不可。且汴軍旦夕合圍，孤城難保，家族在東，可不慮乎！」</span>洎乃移疾，<span class="jiazhu">移文稱有疾。</span>上亦自不許。</p>
<p class="em2 strong" id="p26"><a class="gg-link" href="#p26" onclick="return changeColor(this);"></a><span class="yinwen">16</span>鎭海、鎭東節度使彭城王錢鏐進爵越王。<span class="jiazhu">自郡王進爵國王。</span></p>
<p class="em2 strong" id="p27"><a class="gg-link" href="#p27" onclick="return changeColor(this);"></a><span class="yinwen">17</span>六月，丙子，以中書舍人蘇檢爲工部侍郎、同平章事。時韋貽範在草土，<span class="jiazhu">居喪者寢苫枕塊，故曰草土。</span>薦檢及姚洎於李茂貞。上旣不用洎，茂貞及宦官恐上自用人，協力薦檢，遂用之。</p>
<p class="em2 strong" id="p28"><a class="gg-link" href="#p28" onclick="return changeColor(this);"></a><span class="yinwen">18</span>丁丑，朱全忠軍于虢縣。<span class="jiazhu"><span class="shu-ming">九域志</span>：虢縣在鳳翔府南三十五里。宋白曰：虢縣，<span class="shu-ming">禮記註</span>謂<span class="yinhao">「虢」</span>爲<span class="yinhao">「郭」</span>，在武都南一百里有虢叔城是也。又案<span class="shu-ming">地理志</span>云：虢，漢併於雍。今虢縣，後魏立爲武都郡，後周大統十三年，遷同州洛邑縣城於武都城西，置洛邑縣；隋大業三年，改洛邑爲虢縣。</span></p>
<p class="em2 strong" id="p29"><a class="gg-link" href="#p29" onclick="return changeColor(this);"></a><span class="yinwen">19</span>武寧節度使馮弘鐸介居宣、揚之間，<span class="jiazhu">宣，田頵；揚，楊行密。馮弘鐸以昇州居二鎭之間。</span>常不自安；然自恃樓船之強，不事兩道。寧國節度使田頵欲圖之，<span class="jiazhu">頵，居筠翻。</span>募弘鐸工人造戰艦，<span class="jiazhu">艦，戶黯翻。</span>工人曰：<span class="yinhao">「馮公遠求堅木，故其船堪久用，今此無之。」</span>頵曰：<span class="yinhao">「第爲之，<span class="jiazhu">第，但也。</span>吾止須一用耳。」</span>弘鐸將馮暉、顏建說弘鐸先擊頵，弘鐸從之，帥衆南上，<span class="jiazhu">說，式芮翻。上，時長翻。</span>聲言攻洪州，<span class="jiazhu">鍾傳據洪州。</span>實襲宣州也。楊行密使人止之；不從。<span class="jiazhu">楊行密時爲南面諸道都統，故欲制其行師進止。</span>辛巳，頵帥舟師逆擊于葛山，大破之。<span class="jiazhu"><span class="shu-ming">新書</span>作<span class="yinhao">「曷山」</span>，當從之。張舜民<span class="shu-ming">郴行錄</span>曰：褐山磯在大信口稍西，南去蕪湖縣四十餘里。帥，讀曰率。</span></p>
<p class="em2 strong" id="p30"><a class="gg-link" href="#p30" onclick="return changeColor(this);"></a><span class="yinwen">20</span>甲申，李茂貞大出兵，自將之，與朱全忠戰于虢縣之北，大敗而還，<span class="jiazhu">將，卽亮翻；下同。還，音旋，又如字。</span>死者萬餘人。丙戌，全忠遣其將孔勍出散關<span class="jiazhu">勍，渠京翻。散關，在鳳翔府寶雞縣西南。自諸葛亮以來，多以自蜀出師爲出散關，今朱全忠自虢縣遣孔勍進功鳳州爲出散關，彼我之說也。</span>攻鳳州，拔之。丁亥，全忠進軍鳳翔城下。全忠朝服嚮城而泣，曰：<span class="yinhao">「臣但欲迎車駕還宮耳，<span class="jiazhu">朱全忠借正說以行其譎。朝，直遙翻。</span>不與岐王角勝也。」</span>遂爲五寨環之。<span class="jiazhu">環，音宦。<span class="shu-ming">考異</span>曰：<span class="shu-ming">梁太祖實錄</span>：<span class="yinhao">「六月，丁丑，曁虢縣。辛未，文通涸兵驟出，布陳俟敵。我之將卒躍進決鬬，始辰曁午，寇大敗，屍仆萬餘人。命諸軍徙寨，逼其壘。自是岐人繼出師，靡不喪衄。六月，乙亥，上以盩厔有博野軍與岐人往來以窺我，命李暉討平。丙戌，復遣孔勍領兵由大散關取鳳州。」</span>按六月乙亥朔，無辛未。前云丁丑，後云辛未，又再云六月，皆誤。從<span class="shu-ming">唐實錄</span>。</span></p>
<p class="em2 strong" id="p31"><a class="gg-link" href="#p31" onclick="return changeColor(this);"></a><span class="yinwen">21</span>馮弘鐸收餘衆沿江將入海，<span class="jiazhu">僖宗光啓元年，張雄據上元；雄死，弘鐸繼之，至是而亡；楊行密遂有昇州。</span>楊行密恐其爲後患，遣使犒軍，且說之曰：<span class="jiazhu">說，式芮翻。</span><span class="yinhao">「公徒衆猶盛，胡爲自棄滄海之外！吾府雖小，足以容公之衆，使將吏各得其所，如何？」</span>弘鐸左右皆慟哭聽命。<span class="jiazhu">衆心旣攜，馮弘鐸欲不歸楊行密，其可得乎！</span>弘鐸至東塘，行密自乘輕舟迎之，從者十餘人，<span class="jiazhu">從，才用翻。</span>常服，不持兵，升弘鐸舟，慰諭之，舉軍感悅。署弘鐸淮南節度副使，館給甚厚。<span class="jiazhu">館，古玩翻。</span></p>
<p class="em2 strong" id="p32"><a class="gg-link" href="#p32" onclick="return changeColor(this);"></a>初，弘鐸遣牙將丹徒尙公迺詣行密求潤州，行密不許。公迺大言曰：<span class="yinhao">「公不見聽，但恐不敵樓船耳。」</span>至是，行密謂公迺曰：<span class="yinhao">「頗記求潤州時否？」</span>公迺謝曰：<span class="yinhao">「將吏各爲其主，<span class="jiazhu">爲，于僞翻。</span>但恨無成耳。」</span>行密笑曰：<span class="yinhao">「爾事楊叟如事馮公，無憂矣！」</span><span class="jiazhu">爲田頵、朱延壽之亂，尙公迺盡忠力於楊行密張本。</span></p>
<p class="em2 strong" id="p33"><a class="gg-link" href="#p33" onclick="return changeColor(this);"></a>行密以李神福爲昇州刺史。<span class="jiazhu">楊行密用李神福刺昇州，以橫制宣、潤。</span></p>
<p class="em2 strong" id="p34"><a class="gg-link" href="#p34" onclick="return changeColor(this);"></a><span class="yinwen">22</span>楊行密發兵討朱全忠，以副使李承嗣權知淮南軍府事。軍吏欲以巨艦運糧，都知兵馬使徐溫曰：<span class="yinhao">「運路久不行，葭葦堙塞，<span class="jiazhu">黃巢作亂，高駢不臣，江、淮之運不復至京師，故其路久不行。塞，悉則翻。</span>請用小艇，庶幾易通。」</span>軍至宿州，會久雨，重載不能進，士有飢色，而小艇先至，<span class="jiazhu">艇，徒鼎翻。載，昨代翻。</span>行密由是奇溫，始與議軍事。<span class="jiazhu">爲徐溫竊楊氏三世國命以成養子張本。</span>行密攻宿州，不克，竟以糧運不繼引還。</p>
<p class="em2 strong" id="p35"><a class="gg-link" href="#p35" onclick="return changeColor(this);"></a><span class="yinwen">23</span>秋，七月，孔勍取成、隴二州，士卒無鬬者。至秦州，州人城守，乃自故關歸。<span class="jiazhu"><span class="shu-ming">九域志</span>：鳳州西至成州二百七十里，北至隴州二百五十里；又自隴州西至秦州亦二百五十里。孔勍自鳳州西取成州，自成州北取隴州，又自隴州西至秦州。三州時皆屬李茂貞。又，秦州清水縣東五十里有大震關，大中六年，隴州防禦使薛逵徙築安戎關於隴山，由是謂大震關爲故關。今隴州之西有故關山，又西南則清水縣。大中六年，隴州防禦使薛逵奏：<span class="yinhao">「伏以汧源西境，切在故關，雖有隄防，全無制置。僻在重岡之上，苟務高深，今移要會之中，實堪控扼，伏乞改爲安戎關。」</span></span></p>
<p class="em2 strong" id="p36"><a class="gg-link" href="#p36" onclick="return changeColor(this);"></a><span class="yinwen">24</span>韋貽範之爲相也，多受人賂，許以官；旣而以母喪罷去，日爲債家所譟。<span class="jiazhu">譟，喧聒也。</span>親吏劉延美，所負尤多，故汲汲於起復，日遣人詣兩中尉、樞密及李茂貞求之。甲戌，命韓偓草貽範起復制，偓曰：<span class="yinhao">「吾腕可斷，<span class="jiazhu">腕，烏貫翻。斷，音短。</span>此制不可草！」</span>卽上疏論貽範遭憂未數月，遽令起復，實駭物聽，傷國體。學士院二中使怒曰：<span class="yinhao">「學士勿以死爲戲！」</span><span class="jiazhu">時韓全誨等使二中使監學士院，以防上與之密議國事，兼掌傳宣回奏。以偓不肯草制，故怒。</span>偓以疏授之，解衣而寢；二使不得已奏之。上卽命罷草，<span class="jiazhu">罷草制也。</span>仍賜敕褒賞之。八月，乙亥朔，班定，無白麻可宣；<span class="jiazhu">班定，謂百官立班已定也。學士不草制，故無麻可宣。</span>宦官喧言韓侍郎不肯草麻，聞者大駭。茂貞入見上曰：<span class="jiazhu">見，賢遍翻。</span><span class="yinhao">「陛下命相而學士不肯草麻，與反何異！」</span>上曰：<span class="yinhao">「卿輩薦貽範，朕不之違；學士不草麻，朕亦不之違。況彼所陳，事理明白，若之何不從！」</span>茂貞不悅而出，至中書，見蘇檢曰：<span class="yinhao">「姦邪朋黨，宛然如舊。」</span>扼腕者久之。貽範猶經營不已，茂貞語人曰：<span class="yinhao">「我實不知書生禮數，爲貽範所誤，<span class="jiazhu">語，牛倨翻。李茂貞因此乃知居喪起復之非禮。</span>會當於邠州安置。」</span><span class="jiazhu">言將出貽範。</span>貽範乃止。<span class="jiaozhusup">【章：十二行本「止」下有「劉延美赴井死」六字；乙十一行本同；孔本同；張校同；退齋校同。】</span></p>
<p class="em2 strong" id="p37"><a class="gg-link" href="#p37" onclick="return changeColor(this);"></a><span class="yinwen">25</span>保大節度使李茂勳將兵屯三原，救李茂貞；朱全忠遣其將康懷貞、<span class="jiaozhusup">【章：十二行本「貞」作「英」；乙十一行本同。】</span>孔勍擊之，茂勳遁去。茂勳，茂貞之從弟也。<span class="jiazhu">從，才用翻。</span></p>
<p class="em2 strong" id="p38"><a class="gg-link" href="#p38" onclick="return changeColor(this);"></a><span class="yinwen">26</span>初，孫儒死，<span class="jiazhu">見二百五十九卷景福元年。</span>其士卒多奔浙西，錢鏐愛其驍悍，<span class="jiazhu">悍，下罕翻，又侯旰翻。</span>以爲中軍，號武勇都。行軍司馬杜稜諫曰：<span class="yinhao">「狼子野心，他日必爲深患，請以土人代之。」</span>不從。<span class="jiazhu">土人，謂浙西人也。</span></p>
<p class="em2 strong" id="p39"><a class="gg-link" href="#p39" onclick="return changeColor(this);"></a>鏐如衣錦軍，<span class="jiazhu">錢鏐，臨安人，旣貴，改所居營曰衣錦營，又升曰衣錦城；每遊衣錦城，宴故老，山林皆覆以錦。</span>命武勇右都指揮使徐綰帥衆治溝洫；<span class="jiazhu">治衣錦軍溝洫。帥，讀曰率。治，直之翻。洫，泥逼翻。</span>鎭海節度副使成及聞士卒怨言，白鏐請罷役，不從。甲<span class="jiaozhusup">【章：乙十一行本「甲」作「丙」；張校同。】</span>戌，鏐臨饗諸將，綰謀殺鏐於座，不果，稱疾先出。鏐怪之，丁亥，命綰將所部兵先還杭州。及外城，縱兵焚掠。武勇左都指揮使許再思以迎候兵與之合，<span class="jiazhu">迎候兵者，許再思以錢鏐將還，領兵迎候。</span>進逼牙城。鏐子傳瑛<span class="jiazhu">瑛，音英。</span>與三城都指揮使馬綽等閉門拒之，牙將潘長擊綰，綰退屯龍興寺。鏐還，及龍泉，<span class="jiazhu">龍泉卽龍井，在杭州城西南風篁嶺上，去城十五里。</span>聞變，疾驅至城北，使成及建鏐旗鼓與綰戰，鏐微服乘小舟夜抵牙城東北隅，踰城而入。<span class="jiazhu">宋自高宗駐蹕杭州，以杭州牙城爲宮城。東北隅，則今之和寧門外也。</span>直更卒憑鼓而寐，<span class="jiazhu">更，工衡翻。鼓，更鼓也。</span>鏐親斬之，城中始知鏐至。武安都指揮使杜建徽自新城入援，<span class="jiazhu"><span class="shu-ming">九域志</span>：新城縣在杭州西南一百三十里。</span>徐綰聚木將焚北門，建徽悉焚之。建徽，稜之子也。湖州刺史高彥聞難，遣其子渭將兵入援，至靈隱山，<span class="jiazhu"><span class="shu-ming">九域志</span>：湖州南至杭州一百五十五里。靈隱山在杭州城西十二里，有靈隱寺。難，乃旦翻。</span>綰伏兵擊殺之。</p>
<p class="em2 strong" id="p40"><a class="gg-link" href="#p40" onclick="return changeColor(this);"></a>初，鏐築杭州羅城，<span class="jiazhu">事作二百五十九卷景福二年。</span>謂僚佐曰：<span class="yinhao">「十步一樓，可以爲固矣。」</span>掌書記餘姚<span class="jiaozhusup">【章：十二行本「姚」作「杭」；乙十一行本同；孔本同；張校同。】</span>羅隱曰：<span class="yinhao">「樓不若內向。」</span>至是人以隱言爲驗。<span class="jiazhu">樓，謂城上敵樓也。樓外向，所以禦敵。今徐綰據杭州羅城，而錢鏐自外攻之，故人以羅隱不若內向之言爲驗。</span></p>
<p class="em2 strong" id="p41"><a class="gg-link" href="#p41" onclick="return changeColor(this);"></a><span class="yinwen">27</span>庚戌，李茂貞出兵夜襲奉天，虜汴將倪章、邵棠以歸。乙未，茂貞大出兵，與朱全忠戰，不勝；暮歸，汴兵追之，幾入西門。<span class="jiazhu">幾，居依翻。西門，鳳翔城之西門。</span></p>
<p class="em2 strong" id="p42"><a class="gg-link" href="#p42" onclick="return changeColor(this);"></a><span class="yinwen">28</span>己亥，再起復前戶部侍郎、同平章事韋貽範，使姚洎草制。貽範不讓，卽表謝，明日，視事。</p>
<p class="em2 strong" id="p43"><a class="gg-link" href="#p43" onclick="return changeColor(this);"></a><span class="yinwen">29</span>西川兵請假道於興元，<span class="jiazhu">言假道以勤王。</span>山南西道節度使李繼密遣兵戍三泉以拒之；辛丑，西川前鋒將王宗播攻之，不克，退保山寨。親吏柳脩業謂宗播曰：<span class="yinhao">「公舉族歸人，不爲之死戰，何以自保？」</span><span class="jiazhu">柳脩業，王宗播元從孔目官也。王宗播，許存也；歸王建見二百六十卷乾寧二年。爲，于僞翻。</span>宗播令其衆曰：<span class="yinhao">「吾與汝曹決戰，取功名；不爾，死於此！」</span>遂破金牛、黑水、西縣、褒城四寨。<span class="jiazhu">武德三年，分利州之綿谷置金牛縣，寶曆元年，省入興元府西縣。今三泉縣東六十里有金牛驛。<span class="shu-ming">輿地廣記</span>：大劍山有小石門，穿山通道，六丈有餘。昔秦欲伐蜀而不知道，乃作五石牛，以金置尾下，言能糞金，欲以遺蜀。蜀王負力而貧，乃令五丁開道引之。秦因使張儀、司馬錯引兵伐蜀，滅之，謂之石牛道；置牛之地，謂之金牛驛。褒城，漢褒中縣，古褒國也，隋改曰褒城，唐屬興元府。<span class="shu-ming">九域志</span>：縣在府西四十五里；又有褒城鎭。</span>軍校秦承厚攻西縣，矢貫左目，達于右目，鏃不出。王建自舐其創，膿潰鏃出。<span class="jiazhu">王建髣髴吳起吮疽、太宗吮血之意。校，戶敎翻。舐，直氏翻。創，初良翻。</span>王宗播攻馬盤寨，繼密戰敗，奔還漢中。西川軍乘勝至城下，王宗滌帥衆先登，遂克之，<span class="jiazhu">帥，讀曰率。</span>繼密請降，遷于成都；<span class="jiazhu">光化二年，李繼密得興元，至是而敗。王建遂幷有山南西道。降，戶江翻。</span>得兵三萬，騎五千，宗滌入屯漢中。王建曰：<span class="yinhao">「繼密殘賊三輔，<span class="jiazhu">李繼密從李茂貞，茂貞犯獵畿甸，繼密蓋預有罪，故王建云然。</span>以其降，不忍殺。」</span>復其姓名曰王萬弘，不時召見。諸將陵易之，<span class="jiazhu">易，以豉翻。</span>萬弘終日縱酒，俳優輩亦加戲誚；萬弘不勝憂憤，醉投池水而卒。<span class="jiazhu">誚，才笑翻。勝，音升。</span></p>
<p class="em2 strong" id="p44"><a class="gg-link" href="#p44" onclick="return changeColor(this);"></a>詔以王宗滌爲山南西道節度使。宗滌有勇略，得衆心，王建忌之。建作府門，繪以朱丹，蜀人謂之<span class="yinhao">「畫紅樓」</span>，建以宗滌姓名應之，<span class="jiazhu">宗滌本姓華名洪。更姓名見二百六十一卷乾寧四年。</span>王宗佶等疾其功，復構以飛語。<span class="jiazhu">佶，巨乙翻。復，扶又翻。</span>建召宗滌至成都，詰責之，宗滌曰：<span class="yinhao">「三蜀略平，<span class="jiazhu">東、西川及漢川爲三蜀。詰，去吉翻。</span>大王聽讒，殺功臣可矣。」</span>建命親隨馬軍都指揮使唐道襲夜飲之酒，縊殺之，<span class="jiazhu">飲，於禁翻。</span>成都爲之罷市，連營涕泣，如喪親戚。<span class="jiazhu">爲，于僞翻。華洪，王建之一將耳，其死也，連營涕泣，謂其有勇略、得士心可也；而蜀人爲之罷市，是必有以得民者，宜乎不能免於雄猜之主也！爲，于僞翻。喪，息浪翻。</span>建以指揮使王宗賀權興元留後。道襲，閬州人也，始以舞童事建，後浸預謀畫。<span class="jiazhu">爲王建太子元膺殺唐道襲張本。</span></p>
<p class="em2 strong" id="p45"><a class="gg-link" href="#p45" onclick="return changeColor(this);"></a><span class="yinwen">30</span>九月，乙巳，朱全忠以久雨，士卒病，召諸將議引兵歸。河中親從指揮使高季昌、左開道指揮使劉知俊曰：<span class="yinhao">「天下英雄，窺此舉一歲矣；<span class="jiazhu">朱全忠自去年冬舉兵，至此時幾一歲。從，才用翻。</span>今茂貞已困，柰何捨之去！」</span>全忠患李茂貞堅壁不出，季昌請以譎計誘致之。<span class="jiazhu">譎，古穴翻。誘，音酉。</span>募有能入城爲諜者，<span class="jiazhu">諜，達協翻，間也。</span>騎士馬景請行，曰：<span class="yinhao">「此行必死，願大王錄其妻子。」</span><span class="jiazhu">錄，收恤之也。</span>全忠惻然止之，景不可。時全忠遣朱友倫發兵於大梁，明日將至，當出兵迓之。<span class="jiazhu">迓，魚駕翻，迎也。</span>景請因此時給駿馬雜衆騎而出，全忠從之，命諸軍皆秣馬飽士。丁未旦，偃旗幟潛伏，<span class="jiaozhusup">【章：十二行本「伏」下有「無得妄出」四字；乙十一行本同；孔本同；張校同；退齋校同。】</span>營中寂如無人。景與衆騎皆出，忽躍馬西去，詐爲逃亡，入城告茂貞曰：<span class="yinhao">「全忠舉軍遁矣，獨留傷病者近萬人守營，<span class="jiazhu">近，其靳翻。</span>今夕亦去矣，請速擊之！」</span>於是茂貞開門，悉衆攻全忠營；全忠鼓於中軍，百營俱出，縱兵擊之，又遣數百騎據其城門，<span class="jiazhu">遮其歸路也。</span>鳳翔軍進退失據，自蹈藉，<span class="jiazhu">藉，慈夜翻。</span>殺傷殆盡。茂貞自是喪氣，<span class="jiazhu">喪，息浪翻。</span>始議與全忠連和，奉車駕還京，不復以詔書勒全忠還鎭矣。<span class="jiazhu">復，扶又翻。</span>全忠表季昌爲宋州團練使。<span class="jiazhu">賞其謀也。</span>季昌，硤石人，本朱友恭之僕夫也。<span class="jiazhu">歐<span class="shu-ming">史</span>：高季昌、董璋皆爲汴富人李讓家奴，世呼爲李七郎者也。朱全忠養以爲子，更姓名曰朱友恭。<span class="shu-ming">十國紀年</span>以爲友恭本壽州賈人李彥威；<span class="shu-ming">通鑑</span>從之。今按歐<span class="shu-ming">史</span>據薛<span class="shu-ming">史</span>，<span class="shu-ming">十國紀年</span>與王舉<span class="shu-ming">天下大定錄</span>同。</span></p>
<p class="em2 strong" id="p46"><a class="gg-link" href="#p46" onclick="return changeColor(this);"></a><span class="yinwen">31</span>戊申，武定節度使李思敬以洋州降王建。<span class="jiazhu">王建又幷有洋州之地。</span></p>
<p class="em2 strong" id="p47"><a class="gg-link" href="#p47" onclick="return changeColor(this);"></a><span class="yinwen">32</span>辛亥，李茂貞盡出騎兵於鄰州就芻糧。壬子，朱全忠穿蚰蜒壕圍鳳翔，設犬鋪、鈴架以絕內外。<span class="jiazhu">蚰，與周翻。蜒，以然翻。蚰蜒，蟲也，多涎，天陰雨則出行，地皆有跡。穿壕塹如蚰蜒行地之狀，故謂之蚰蜒壕。凡行軍下營，四面設犬鋪，以犬守之。敵來則羣吠，使營中知所警備。鈴架者，繞營設架，掛鈴其上，敵來觸之則鳴。</span></p>
<p class="em2 strong" id="p48"><a class="gg-link" href="#p48" onclick="return changeColor(this);"></a><span class="yinwen">33</span>癸亥，以茂貞爲鳳翔、靜難、武定、昭武四鎭節度使。<span class="jiazhu">武定、昭武時已爲王建所取。</span></p>
<p class="em2 strong" id="p49"><a class="gg-link" href="#p49" onclick="return changeColor(this);"></a><span class="yinwen">34</span>或勸錢鏐渡江東保越州，以避徐、許之難。<span class="jiazhu">徐、許，徐綰、許再思也。難，乃旦翻；下同。</span>杜建徽按劍叱之曰：<span class="yinhao">「事或不濟，同死於此，豈可復東渡乎！」</span><span class="jiazhu">復，扶又翻。</span></p>
<p class="em2 strong" id="p50"><a class="gg-link" href="#p50" onclick="return changeColor(this);"></a>鏐恐徐綰等據越州，遣大將顧全武將兵戍之。全武曰：<span class="yinhao">「越州不足往，不若之廣陵。」</span><span class="jiazhu">之，亦往也。廣陵，楊行密所治。</span>鏐曰：<span class="yinhao">「何故？」</span>對曰：<span class="yinhao">「聞綰等謀召田頵；田頵至，淮南助之，不可敵也。」</span>建徵曰：<span class="yinhao">「孫儒之難，王嘗有德於楊公，<span class="jiazhu">難，乃旦翻。事見二百五十八卷大順二年。</span>今往告之，宜有以相報。」</span>鏐命全武告急於楊行密，全武曰：<span class="yinhao">「徒往無益，請得王子爲質。」</span><span class="jiazhu">質，音致。</span>鏐命其子傳璙<span class="jiaozhusup">【章：十二行本「璙」下有「微服」二字；乙十一行本同；孔本同；張校同；退齋校同。】</span>爲全武僕，<span class="jiazhu">璙，力弔翻，又力小翻。</span>與偕之廣陵，且求婚於行密。過潤州，團練使安仁義愛傳璙清麗，將以十僕易之；全武夜半賂閽者逃去。<span class="jiazhu">安仁義號淮南名將，居專城之任，而門關出入之禁不嚴，非善守者也。</span></p>
<p class="em2 strong" id="p51"><a class="gg-link" href="#p51" onclick="return changeColor(this);"></a>綰等果召田頵，頵引兵赴之，先遣親吏何饒謂鏐曰：<span class="yinhao">「請大王東如越州，空府廨以相待，<span class="jiazhu">廨，古隘翻。</span>無爲殺士卒！」</span>鏐報曰：<span class="yinhao">「軍中叛亂，何方無之！公爲節帥，乃助賊爲逆。戰則亟戰，<span class="jiazhu">帥，所類翻。亟，紀力翻。</span>又何大言！」</span>頵築壘絕往來之道，鏐患之，募能奪其地者賞以州。衢州制置使陳璋將卒三百出城奮擊，遂奪其地，鏐卽以爲衢州刺史。<span class="jiazhu">觀此，則當時諸州制置使在刺史下。</span></p>
<p class="em2 strong" id="p52"><a class="gg-link" href="#p52" onclick="return changeColor(this);"></a>顧全武至廣陵，說楊行密曰：<span class="yinhao">「使田頵得志，必爲王患。王召頵還，錢王請以子傳璙爲質，且求婚。」</span>行密許之，以女妻傳璙。<span class="jiazhu">說，式芮翻。妻，七細翻。</span></p>
<p class="em2 strong" id="p53"><a class="gg-link" href="#p53" onclick="return changeColor(this);"></a><span class="yinwen">35</span>冬，十月，李儼至揚州，<span class="jiazhu"><span class="shu-ming">考異</span>曰：<span class="shu-ming">十國紀年註</span>，李昊<span class="shu-ming">蜀書·張格傳</span>云：<span class="yinhao">「弟休，仕唐爲御史，奉使揚州，聞長水之禍，改姓名爲李儼。」</span><span class="shu-ming">九國志</span>云：<span class="yinhao">「李儼本左僕射張濬之少子，名播，起家校書郎，遷右拾遺。濬爲朱全忠所害，播自長水奔鳳翔，昭宗賜其姓名，來使，欲徵兵復讎。」</span>行密與朱全忠書云：<span class="yinhao">「選張述於諫省，俾銜命於敝藩，授秩執金，賜編屬籍。」</span><span class="shu-ming">新</span><span class="shu-ming">舊唐書·昭宗紀</span>及<span class="shu-ming">濬傳</span>皆云：<span class="yinhao">「天復三年，十二月，全忠殺濬於長水。」</span>然則儼來使時，濬猶未死，<span class="yinhao">「述」</span>字與<span class="yinhao">「休」</span>字相亂，或一名播乎？<span class="shu-ming">實錄</span>，是月，始以儼爲江淮宣諭使，以行密充吳王、東面行營都統；誤也。據行密書，則儼父在時，已賜姓李，宣諭行密以討全忠。明年春，全忠旣克鳳翔，儼遂留淮南，不敢歸耳。</span>楊行密始建制敕院，每有封拜，輒以告儼，於紫極宮玄宗像前陳制書，再拜然後下。<span class="jiazhu">玄宗詔天下州郡，皆立紫極宮以奉玄元皇帝。下，戶嫁翻。</span></p>
<p class="em2 strong" id="p54"><a class="gg-link" href="#p54" onclick="return changeColor(this);"></a><span class="yinwen">36</span>王建攻拔興州，以軍使王宗浩爲興州刺史。<span class="jiazhu">王建又併有興州。宋白曰：興州，漢武都之沮縣也。蜀置武興督，後魏爲武興鎭，後改爲東益州。隋改州爲順政郡，唐武德置興州，因武興爲州名。</span></p>
<p class="em2 strong" id="p55"><a class="gg-link" href="#p55" onclick="return changeColor(this);"></a><span class="yinwen">37</span>戊寅夜，李茂貞假子彥詢帥三團步兵奔于汴軍；<span class="jiazhu">帥，讀曰率；下同。</span>己卯，李彥韜繼之。</p>
<p class="em2 strong" id="p56"><a class="gg-link" href="#p56" onclick="return changeColor(this);"></a>庚辰，朱全忠遣幕僚司馬鄴奉表入城；<span class="jiazhu"><span class="shu-ming">考異</span>曰：<span class="shu-ming">實錄</span>：<span class="yinhao">「庚辰，司馬酆奉表。壬午，對全忠使司馬酆。」</span>薛居正<span class="shu-ming">五代史·司馬鄴傳</span>：<span class="yinhao">「大軍在岐下，遣奏事於昭宗，再入復出。」</span><span class="shu-ming">實錄</span>作<span class="yinhao">「酆」</span>，誤也。</span>甲申，又遣使獻熊白；<span class="jiazhu">陸佃<span class="shu-ming">埤雅</span>曰：熊脂一名熊白。熊，山居，冬蟄，當心有白脂如玉，味甚美，俗呼熊白。</span>自是獻食物、繒帛相繼。<span class="jiazhu">繒，慈陵翻。</span>上皆先以示李茂貞，使啓視之，茂貞亦不敢啓。丙戌，復遣使請與茂貞議連和，<span class="jiazhu">復，扶又翻；下同。</span>民出城樵采者皆不抄掠。<span class="jiazhu">抄，楚交翻。</span>丁亥，全忠表請脩宮闕及迎車駕。己丑，遣國子司業薛昌祚、內使王延繢齎詔賜全忠。<span class="jiazhu">內使，卽中使。往往梁臣避朱全忠名，改中爲內耳。繢，戶外翻，又戶對翻。</span></p>
<p class="em2 strong" id="p57"><a class="gg-link" href="#p57" onclick="return changeColor(this);"></a>癸巳，茂貞復出兵擊汴軍城西寨，敗還。全忠以絳袍衣降者，<span class="jiazhu">衣，於旣翻。降，戶江翻。</span>使招呼城中人，鳳翔軍夜縋去<span class="jiazhu">縋，馳僞翻。</span>及因樵采去不返者甚衆。是後茂貞或遣兵出擊汴軍，多不爲用，散還。茂貞疑上與全忠有密約，壬寅，更於御院北垣外增兵防衞。</p>
<p class="em2 strong" id="p58"><a class="gg-link" href="#p58" onclick="return changeColor(this);"></a><span class="yinwen">38</span>十一月，癸卯朔，保大節度使李茂勳帥其衆萬餘人救鳳翔，屯於城北阪上，<span class="jiazhu">阪，音反。</span>與城中舉烽相應。</p>
<p class="em2 strong" id="p59"><a class="gg-link" href="#p59" onclick="return changeColor(this);"></a><span class="yinwen">39</span>甲辰，上使趙國夫人詗學士院二使皆不在，<span class="jiazhu">詗，古迥翻，又翾正翻。二使，二中使之直學士院者。韓全誨等置之以防上密召對學士，前此怒韓偓者卽其人也。</span>亟召韓偓、姚洎，竊見之於土門外，執手相泣。洎請上速還，恐爲他人所見；上遽去。</p>
<p class="em2 strong" id="p60"><a class="gg-link" href="#p60" onclick="return changeColor(this);"></a><span class="yinwen">40</span>朱全忠遣其將孔勍、李暉將兵乘虛襲鄜、坊；<span class="jiazhu">鄜，音夫；下同。</span>壬子，拔坊州。甲寅，大雪，汴軍冒之夕進，五鼓，抵鄜州城下。<span class="jiazhu"><span class="shu-ming">九域志</span>：坊州北至鄜州一百一十里。</span>鄜人不爲備，汴軍入城，城中兵尙八千人，格鬬至午，鄜人始敗，<span class="jiazhu">格鬬者，短兵接鬬，兩兩相當，以力角力。<span class="shu-ming">考異</span>曰：<span class="shu-ming">編遺錄</span>曰：<span class="yinhao">「十二月癸酉，遣孔勍、李暉領兵襲鄜州，以牽李周彝之兵。己亥，我師攻陷鄜牆，獲周彝親族，遂令李暉權知鄜畤軍。不數日，周彝乃遣幕賓投分通好，然後上許抽兵。」</span><span class="shu-ming">梁太祖實錄</span>：<span class="yinhao">「十一月癸卯，鄜帥李周彝統州兵萬餘人屯于老耼祠之下，上命孔勍、李暉乘虛捷取之。壬子，勍等破中部郡。甲寅，大雨雪，大軍冒之夕進，五鼓，及其壘，克之。」</span>按癸卯距己亥近六十日，鄜、汴相守，豈得全不交兵！今從<span class="shu-ming">唐</span>、<span class="shu-ming">梁</span>二<span class="shu-ming">實錄</span>。</span>擒留守<span class="jiaozhusup">【章：十二行本「守」作「後」；乙十一行本同；孔本同；張校同。】</span>李繼璙。勍撫存李茂勳及將士之家，按堵無擾，命李暉權知軍府事。茂勳聞之，引兵遁去。<span class="jiazhu">重戰輕防，此李茂勳之所以敗也；厚撫其家以攜之，茂勳所以歸心於朱全忠也。</span></p>
<p class="em2 strong" id="p61"><a class="gg-link" href="#p61" onclick="return changeColor(this);"></a>汴軍每夜鳴鼓角，城中地如動。攻城者詬城上人云<span class="yinhao">「劫天子賊」</span>，乘城者詬城下人云<span class="yinhao">「奪天子賊」</span>。<span class="jiazhu">詬，古候翻，又許候翻。</span>是冬，大雪，城中食盡，凍餒死者不可勝計；或臥未死已爲人所冎。<span class="jiazhu">勝，音升。冎，古瓦翻。</span>市中賣人肉，斤直錢百，犬肉直五百。茂貞儲偫亦竭，<span class="jiazhu">偫，丈里翻。</span>以犬彘供御膳。上鬻御衣及小皇子衣於市以充用，削漬松柹以飼御馬。<span class="jiazhu">柹，方廢翻，斫木札也，詳見<span class="shu-ming">辯誤</span>。飼，祥吏翻。</span></p>
<p class="em2 strong" id="p62"><a class="gg-link" href="#p62" onclick="return changeColor(this);"></a><span class="yinwen">41</span>丙子，戶部侍郎、同平章事韋貽範薨。</p>
<p class="em2 strong" id="p63"><a class="gg-link" href="#p63" onclick="return changeColor(this);"></a><span class="yinwen">42</span>癸亥，朱全忠遣人薙城外草以困城中。<span class="jiazhu">薙，他計翻，除草也。</span>甲子，李茂貞增兵守宮門，<span class="jiazhu">行宮門也。</span>諸宦者自度不免，互相尤怨。</p>
<p class="em2 strong" id="p64"><a class="gg-link" href="#p64" onclick="return changeColor(this);"></a>蘇檢數爲韓偓經營入相，<span class="jiazhu">度，徒洛翻。數，所角翻。爲，于僞翻。</span>言於茂貞及中尉、樞密，且遣親吏告偓，偓怒曰：<span class="yinhao">「公與韋公自貶所召歸，旬月致位宰相，訖不能有所爲；今朝夕不濟，乃欲以此相汚邪！」</span><span class="jiazhu">汚，烏路翻。</span></p>
<p class="em2 strong" id="p65"><a class="gg-link" href="#p65" onclick="return changeColor(this);"></a><span class="yinwen">43</span>田頵急攻杭州，仍具舟將自西陵渡江；錢鏐遣其將盛造、朱郁拒破之。</p>
<p class="em2 strong" id="p66"><a class="gg-link" href="#p66" onclick="return changeColor(this);"></a><span class="yinwen">44</span>十二月，李茂勳遣使請降於朱全忠，更名周彝。<span class="jiazhu">更，工衡翻。</span>於是茂貞山南州鎭皆入王建，關中州鎭皆入全忠，坐守孤城；乃密謀誅宦官以自贖，遺全忠書曰：<span class="jiazhu">遺，唯季翻。</span><span class="yinhao">「禍亂之興，皆由全誨；僕迎駕至此，以備他盜。公旣志匡社稷，請公迎扈還宮，僕以弊甲彫兵，從公陳力。」</span><span class="jiazhu">弊甲彫兵，用戰國張儀語。半殘爲彫。</span>全忠復書曰：<span class="yinhao">「僕舉兵至此，正以乘輿播遷；<span class="jiazhu">乘，繩證翻。</span>公能協力，固所願也。」</span></p>
<p class="em2 strong" id="p67"><a class="gg-link" href="#p67" onclick="return changeColor(this);"></a><span class="yinwen">45</span>楊行密使人召田頵曰：<span class="yinhao">「不還，吾且使人代鎭宣州。」</span><span class="jiazhu">顧全武之說行矣。</span>庚辰，頵將還，徵犒軍錢二十萬緡於錢鏐，且求鏐子爲質，將妻以女。<span class="jiazhu">質，音致。妻，七細翻。</span>鏐謂諸子：<span class="jiazhu">謂，語之也，句斷。</span><span class="yinhao">「孰能爲田氏壻者？」</span>莫對。鏐欲遣幼子傳球，傳球不可。鏐怒，將殺之。次子傳瓘請行，吳夫人泣曰：<span class="yinhao">「柰何置兒虎口！」</span>傳瓘曰：<span class="yinhao">「紓國家之難，<span class="jiazhu">紓，緩也。難，乃旦翻。</span>安敢愛身！」</span>再拜而出，鏐泣送之。<span class="jiazhu">當此之時，錢鏐置後之意，固已屬於傳瓘矣。</span>傳瓘從數人縋北門而下。<span class="jiazhu">敵情叵測，不敢開城門直出，故縋而下。</span>頵與徐綰、許再思同歸宣州。鏐奪傳球內牙兵印。<span class="jiazhu">以其不肯出質也。</span></p>
<p class="em2 strong" id="p68"><a class="gg-link" href="#p68" onclick="return changeColor(this);"></a>越州客軍指揮使張洪以徐綰之黨自疑，<span class="jiazhu">客軍，蓋亦孫儒散卒。</span>帥步兵三百奔衢州，刺史陳璋納之。<span class="jiazhu">帥，讀曰率。</span>溫州將丁章逐刺史朱敖，敖奔福州。<span class="jiazhu">僖宗中和元年，朱褒陷溫州，至是而敗。王審知時據福州。</span>章據溫州，田頵遣使招之，道出衢州；陳璋聽其往還，錢鏐由是恨璋。<span class="jiazhu">爲錢鏐圖陳璋張本。按田頵時鎭宣州。<span class="shu-ming">九域志</span>：宣州南至歙州，自歙州南至睦州，自睦州南至婺州，自婺州南至處州，自處州東至溫州，其路徑捷。今自溫州取道衢州者，蓋睦州兩浙巡屬，其守不與田頵通，頵使不敢由此道也。自衢州取婺州，自婺州取處州，自處州取溫州，更無他岐。時盧約據處州，亦兩浙巡屬也。錢鏐不恨約而恨璋者，以盧約猶是羈縻，而陳璋乃其部曲將故也。</span></p>
<p class="em2 strong" id="p69"><a class="gg-link" href="#p69" onclick="return changeColor(this);"></a><span class="yinwen">46</span>丁酉，上召李茂貞、蘇檢、李繼誨、李彥弼、李繼岌、李繼遠、李繼忠食，<span class="jiaozhusup">【張：「食」作「入」。】</span>議與朱全忠和，上曰：<span class="yinhao">「十六宅諸王以下，凍餒死者日有數人。在內諸王及公主、妃嬪，<span class="jiazhu">十六宅諸王，上之兄弟及羣從也。在內諸王及公主，皇子、皇女也。</span>一日食粥，一日食湯餅，<span class="jiazhu">湯餅者，磑麥爲麪，以麪作餅，投之沸湯煮之，黃庭堅所謂<span class="yinhao">「煮餅深注湯」</span>是也。程大昌續<span class="shu-ming">演繁露</span>曰：<span class="shu-ming">釋名</span>：餅，併也；溲麥使合幷也。蒸餅，湯餅之屬，各隨形名之。</span>今亦竭矣。卿等意如何？」</span>皆不對。上曰：<span class="yinhao">「速當和解耳！」</span></p>
<p class="em2 strong" id="p70"><a class="gg-link" href="#p70" onclick="return changeColor(this);"></a>鳳翔兵十餘人遮韓全誨於左銀臺門，<span class="jiazhu">長安大明宮城門有左、右銀臺門，而鳳翔行宮亦設此門，示若在長安宮中也。</span>諠罵曰：<span class="yinhao">「闔境塗炭，闔城餒死，正爲軍容輩數人耳！」</span><span class="jiazhu">爲，于僞翻。</span>全誨叩頭訴於茂貞，茂貞曰：<span class="yinhao">「卒輩何知！」</span>命酌酒兩盃，對飲而罷。又訴於上，上亦諭解之。李繼昭謂全誨曰：<span class="yinhao">「昔楊軍容破楊守亮一族，<span class="jiazhu">見二百五十九卷景福元年、乾寧元年。</span>今軍容亦破繼昭一族邪！」</span>慢罵之，遂出降於全忠，<span class="jiazhu">降，戶江翻。</span>復姓符，名道昭。</p>
<p class="em2 strong" id="p71"><a class="gg-link" href="#p71" onclick="return changeColor(this);"></a><span class="yinwen">48</span>是歲，虔州刺史盧光稠攻嶺南，陷韶州，<span class="jiazhu">韶、虔二州相去雖六百餘里，特以大庾嶺爲阻，而實鄰境也。<span class="shu-ming">考異</span>曰：<span class="shu-ming">新紀</span>，是歲光稠卒，牙將李圖自稱知州事。按<span class="shu-ming">十國紀年</span>、歐陽修<span class="shu-ming">五代史·光稠傳</span>，開平五年方卒。<span class="shu-ming">新紀</span>誤也。</span>使其子延昌守之，進圍潮州。清海<span class="jiaozhusup">【章：十二行本「海」下有「留後」二字；乙十一行本同；孔本同；張校同；退齋校同。】</span>劉隱發兵擊走之，乘勝進攻韶州。隱弟陟以爲延昌有虔州之援，未可遽取；隱不從，遂圍韶州。會江漲，餽運不繼，<span class="jiazhu">自廣州運糧以餽韶州行營，當泝流而上；江漲則水湍急，不可以泝，餽運由此不繼。</span>光稠自虔州引兵救之；其將譚全播伏精兵萬人於山谷，以羸弱挑戰，<span class="jiazhu">羸，倫爲翻。挑，徒了翻。</span>大破隱于城南，隱奔還。全播悉以功讓諸將，光稠益賢之。</p>
<p class="em2 strong" id="p72"><a class="gg-link" href="#p72" onclick="return changeColor(this);"></a><span class="yinwen">48</span>岳州刺史鄧進思卒，弟進忠自稱刺史。</p>
<div class="yt" id="y903"><p class="strong" id="p73"><a class="gg-link" href="#p73" onclick="return changeColor(this);"></a><span class="section" id="title-4"><span data-head-description="昭宗聖穆景文孝皇帝中之下" data-head-level="h4" data-head-title="天復三年">三年</span></span><span class="biaozhusup" data-rel="">（癸亥、九○三年）</span></p></div>
<p class="em2 strong" id="p74"><a class="gg-link" href="#p74" onclick="return changeColor(this);"></a><span class="yinwen">1</span>春，正月，甲辰，遣殿中侍御史崔構、供奉官郭遵誨詣朱全忠營；丙午，李茂貞亦遣牙將郭啓期往議和解。</p>
<p class="em2 strong" id="p75"><a class="gg-link" href="#p75" onclick="return changeColor(this);"></a><span class="yinwen">2</span>平盧節度使王師範，頗好學，<span class="jiazhu">好，呼到翻。</span>以忠義自許，爲治有聲迹。<span class="jiazhu">聲聞於時而治有實迹，所謂名與實稱。好，呼到翻。治，直吏翻。</span>朱全忠圍鳳翔，韓全誨以詔書徵藩鎭兵入援乘輿，師範見之，泣下霑衿，曰：<span class="yinhao">「吾屬爲帝室藩屛，<span class="jiazhu">乘，繩證翻。衿，音今。屛，必郢翻。</span>豈得坐視天子困辱如此，各擁強兵，但自衞乎！」</span>會張濬自長水亦遺之書，<span class="jiazhu">遺，于季翻。</span>勸舉義兵。師範曰：<span class="yinhao">「張公言正會吾意，夫復何疑！<span class="jiazhu">夫，音扶。復，扶又翻。</span>雖力不足，當死生以之。」</span></p>
<p class="em2 strong" id="p76"><a class="gg-link" href="#p76" onclick="return changeColor(this);"></a>時關東兵多從全忠在鳳翔，師範分遣諸將詐爲貢獻及商販，包束兵仗，載以小車，入汴、徐、兗、鄆、齊、沂、河南、孟、滑、河中、陝、虢、華等州，<span class="jiazhu">諸州皆朱全忠所有之地。鄆，音運。陝，失冉翻。華，戶化翻。</span>期以同日俱發，討全忠。適諸州者多事泄被擒，獨行軍司馬劉鄩取兗州。<span class="jiazhu">鄩，徐林翻。</span>時泰寧節度使葛從周悉將其兵屯邢州，<span class="jiazhu">朱全忠攻鳳翔，使葛從周悉泰寧之兵屯邢州以備河東。</span>鄩先遣人爲販油者入城，詗其虛實及兵所從入；<span class="jiazhu">詗，古永翻，又翾正翻。</span>丙午，鄩將精兵五百夜自水竇入，比明，軍城悉定，市人皆不知。<span class="jiazhu">比，必利翻，及也。軍城，泰寧軍牙城也。以此觀之，軍人與市人異處，營屋之立，自唐然矣。<span class="shu-ming">考異</span>曰：<span class="shu-ming">舊紀</span>：<span class="yinhao">「丙午，青州牙將劉鄩陷全忠之兗州，又令牙將張厚入奏，是日，亦竊發於華州，殺州將婁敬思。」</span><span class="shu-ming">唐太祖紀年錄</span>：<span class="yinhao">「是月四日，青州帥王師範將劉鄩竊據兗州。同日，師範將張厚輦戈甲十乘至華州，爲華人所詰，因竊發，燔其郛，殺華州指揮使婁敬思而去。」</span><span class="shu-ming">新紀</span>：<span class="yinhao">「丙午，師範取兗州。」</span><span class="shu-ming">梁太祖實錄</span>：<span class="yinhao">「丙辰，青州綱將亂于華而敗；是日，劉鄩陷我兗州。」</span><span class="shu-ming">唐實錄</span>亦在丙辰。按<span class="shu-ming">長曆</span>，丙午，正月四日；丙辰，十四日。<span class="shu-ming">編遺錄</span>云：<span class="yinhao">「魏師及朱友寧告急，劉鄩正月四日襲陷兗州。」</span>與<span class="shu-ming">紀年錄</span>等同。<span class="shu-ming">梁太祖實錄</span>多謬誤，恐難據，今從諸書，移置丙午。<span class="shu-ming">唐祖補紀</span>云天復二年，尤誤。</span>鄩據府舍，拜從周母，每旦省謁；待其妻子，甚有恩禮；子弟職掌、供億如故。<span class="jiazhu">省，悉景翻。鄩料從周必還攻兗州，故善視其家。</span></p>
<p class="em2 strong" id="p77"><a class="gg-link" href="#p77" onclick="return changeColor(this);"></a>是日，青州牙將張居厚帥壯士二百將小車至華州東城，<span class="jiazhu">帥，讀曰率；下同。</span>知州事婁敬思疑其有異，剖視之；其徒大呼，<span class="jiazhu">呼，火故翻。</span>殺敬思，攻西城。崔胤在華州，帥衆拒之，<span class="jiazhu">天復元年十二月，崔胤帥百官遷於華州，事見上卷。</span>不克，<span class="jiazhu">爲崔胤所拒，遂不能克華州。</span>走至商州，追獲之。<span class="jiazhu"><span class="shu-ming">九域志</span>：華州南至商州一百八十里。</span></p>
<p class="em2 strong" id="p78"><a class="gg-link" href="#p78" onclick="return changeColor(this);"></a>全忠留節度判官裴迪守大梁，師範遣走卒齎書至大梁，迪問以東方事，走卒色動。<span class="jiazhu">走卒，謂卒之備趨走者。<span class="shu-ming">後漢志</span>有門闌走卒。</span>迪察其有變，屛人問之，<span class="jiazhu">屛，必郢翻，又卑正翻。</span>走卒具以實告。迪不暇白全忠，亟請馬步都指揮使朱友寧將兵萬餘人東巡兗、鄆。<span class="jiazhu">亟，紀力翻。將，卽亮翻；下同。</span>友寧召葛從周於邢州，共攻師範。全忠聞變，亦分兵先歸，使友寧幷將之。<span class="jiazhu">爲朱友寧戰死、朱全忠後夷王師範張本。</span></p>
<p class="em2 strong" id="p79"><a class="gg-link" href="#p79" onclick="return changeColor(this);"></a><span class="yinwen">3</span>戊申，李茂貞獨見上，<span class="jiazhu">見，賢遍翻。</span>中尉韓全誨、張彥弘、樞密使袁易簡、周敬容皆不得對。<span class="jiazhu">易，以豉翻。</span>茂貞請誅全誨等，與朱全忠和解，奉車駕還京。上喜，卽遣內養帥鳳翔卒四十人收全誨等，斬之。<span class="jiazhu">內養，亦宦者也。帥，讀曰率。</span>以御食使第五可範爲左軍中尉，<span class="jiazhu">御食使，掌御膳，亦唐末所置內諸司使之一也。</span>宣徽南院使仇承坦爲右軍中尉，王知古爲上院樞密使，楊虔朗爲下院樞密使。<span class="jiazhu">樞密分東西兩院，東院爲上院，西院爲下院。</span>是夕，又斬李繼筠、李繼誨、李彥弼及內諸司使韋處廷等十六人。<span class="jiazhu">處，昌呂翻。</span>己酉，遣韓偓及趙國夫人詣全忠營；又遣使囊全誨等二十餘人首以示全忠，<span class="jiazhu"><span class="shu-ming">考異</span>曰：<span class="shu-ming">舊紀</span>：<span class="yinhao">「丁巳，蔣玄暉與中使押送全誨等二十人首級，告諭四鎭兵士回鑾之期。」</span><span class="shu-ming">新紀</span>：<span class="yinhao">「正月，戊申，殺全誨等。」</span><span class="shu-ming">唐太祖紀年錄</span>：<span class="yinhao">「正月，甲辰，鳳翔李茂貞殺其子繼筠、觀軍容韓全誨、張彥弘、樞密使袁易簡、周敬容等二十二人，皆斬首囊盛，押領出城，以示朱溫。」</span><span class="shu-ming">金鑾記</span>：<span class="yinhao">「六日，誅全誨等。」</span><span class="shu-ming">唐年補錄</span>：<span class="yinhao">「正月，癸卯，賜朱全忠詔。」</span><span class="shu-ming">唐補紀</span>云：<span class="yinhao">「天復三年，二月，誅全誨等八人。」</span>其全誨等伏誅日，今從<span class="shu-ming">金鑾記</span>、<span class="shu-ming">實錄</span>、<span class="shu-ming">新紀</span>。按<span class="shu-ming">金鑾記</span>、<span class="shu-ming">唐年補錄</span>、<span class="shu-ming">唐實錄</span>、<span class="shu-ming">後唐紀年錄</span>載六日所誅宦官名，可見者全誨等四人，處廷等十六人，而<span class="shu-ming">金鑾記</span>云，<span class="yinhao">「是夜處置內官一十九人。」</span><span class="shu-ming">唐年補錄</span>云，<span class="yinhao">「全誨以下二十二人首級。」</span><span class="shu-ming">紀年錄</span>云，<span class="yinhao">「殺全誨等二十二人。」</span><span class="shu-ming">北夢瑣言</span>亦云<span class="yinhao">「二十二人首」</span>。<span class="shu-ming">新傳</span>云，<span class="yinhao">「繼筠、繼誨、彥弼皆伏誅。是夜，誅內諸司使韋處廷等二十二人。」</span>若幷繼筠等數之，則多一人；若共數宦官，則少二人；若如<span class="shu-ming">金鑾記</span>，是夜又誅十九人，則多一人。或者二人名不見歟？</span>曰：<span class="yinhao">「曏來脅留車駕，懼罪離間，<span class="jiazhu">間，古莧翻。</span>不欲協和，皆此曹也。今朕與茂貞決意誅之，卿可曉諭諸軍以豁衆憤。」</span>辛亥，全忠遣觀察判官李振奉表入謝。<span class="jiazhu">朱全忠先此以李振爲天平節度副使，今蓋爲四鎭觀察判官。</span></p>
<p class="em2 strong" id="p80"><a class="gg-link" href="#p80" onclick="return changeColor(this);"></a>全誨等已誅，而全忠圍猶未解。茂貞疑崔胤敎全忠欲必取鳳翔，白上急召胤，令帥百官赴行在。<span class="jiazhu">帥，讀曰率。</span>凡四降詔，三賜朱書御札，<span class="jiazhu">薛<span class="shu-ming">史</span>載莊宗朝段徊奏曰：<span class="yinhao">「唐制，或歲時災歉，國用不足，天子將求經濟之要，則內出朱書御札以訪羣臣。」</span></span>言甚切至，悉復故官爵，胤竟稱疾不至。茂貞懼，自致書於胤，辭甚卑遜。全忠亦以書召胤，且戲之曰：<span class="yinhao">「吾未識天子，須公來辨其是非。」</span>胤始來。<span class="jiazhu">崔胤其初所以未敢來者，待朱全忠之命耳。然君命累召而不來，朱全忠一書而遽至，人臣事君者，必知所先後輕重矣。</span></p>
<p class="em2 strong" id="p81"><a class="gg-link" href="#p81" onclick="return changeColor(this);"></a>甲寅，鳳翔始啓城門。丙辰，全忠巡諸寨，至城北，有鳳翔兵自北山下，全忠疑其逼己，遣兵擊之，擒其將李繼欽。上遣趙國夫人、馮翊夫人詣全忠營詰其故，<span class="jiazhu">二夫人於內命婦爵秩有國郡之殊。詰者，詰其已和解而復遣兵相擊。</span>全忠遣親吏蔣玄暉奉表入奏。</p>
<p class="em2 strong" id="p82"><a class="gg-link" href="#p82" onclick="return changeColor(this);"></a>李茂貞請以其子侃尙平原公主，又欲以蘇檢女爲景王祕妃以自固。平原公主，何后之女也，后意難之，上曰：<span class="yinhao">「且令我得出，<span class="jiazhu">嗚呼！唐昭宗惟幸於得出，徐令全忠取平原，茂貞必不敢距；豈知夫婦委命於全忠，不復有能取之者乎！</span>何憂爾女！」</span>后乃從之。壬戌，平原公主嫁宋侃；<span class="jiazhu">嫌於同姓嫁娶，故復侃本姓。</span>納景王妃蘇氏。<span class="jiazhu">古者猶謂師婚爲非禮，唏矣！</span></p>
<p class="em2 strong" id="p83"><a class="gg-link" href="#p83" onclick="return changeColor(this);"></a>時鳳翔所誅宦官已七十二人，朱全忠又密令京兆搜捕致仕不從行者，誅九十人。</p>
<p class="em2 strong" id="p84"><a class="gg-link" href="#p84" onclick="return changeColor(this);"></a>甲子，車駕出鳳翔，幸全忠營。全忠素服待罪；命客省使宣旨釋罪，<span class="jiazhu">時客省使，蓋通知閤門事，故令宣旨釋罪。</span>去三仗，止報平安，<span class="jiazhu">唐制，正衙有親、勳、翊三衞立仗，左、右金吾將軍以一人報平安。去三仗者，恐全忠以羽衞之嚴不敢入也。<span class="shu-ming">考異</span>曰：王禹偁<span class="shu-ming">五代史闕文</span>曰：<span class="yinhao">「昭宗佯爲鞋系脫，呼梁祖曰：『全忠爲吾繫鞋。』梁祖不得已，跪而結之，流汗浹背。時天子扈蹕尙有衞兵，昭宗意謂左右擒梁祖以殺之，其如無敢動者。自是梁祖被召多不至；其後盡去昭宗禁衞，皆用汴人矣。」</span>按全忠時擁十萬之衆，昭宗方脫茂貞虎口，託身全忠，豈敢遽爲此謀！或者欲效漢高祖之折黥布，亦恐昭宗不能辦耳。今不取。去，羌呂翻。</span>以公服入謝。<span class="jiazhu">唐章服之制，有朝服、公服。朝服，具服也；公服，從省服也。</span>全忠見上，頓首流涕；上命韓偓扶起之。上亦泣，曰：<span class="yinhao">「宗廟社稷，賴卿再安；朕與宗族，賴卿再生。」</span>親解玉帶以賜之。少休，卽行。全忠單騎前導十餘里，上辭之；<span class="jiazhu">此皆朱全忠繆爲恭敬也。</span>全忠乃令朱友倫將兵扈從，自留部分後隊，焚撤諸寨。<span class="jiazhu">從，才用翻；下同。分，扶問翻。</span>友倫，存之子也。<span class="jiazhu">存，全忠仲兄也。</span></p>
<p class="em2 strong" id="p85"><a class="gg-link" href="#p85" onclick="return changeColor(this);"></a>是夕，車駕宿岐山；丁卯，至興平，崔胤始帥百官迎謁，<span class="jiazhu">帥，讀曰率。</span>復以胤爲司空、門下侍郎、同平章事，領三司如故；<span class="jiazhu">車駕至鳳翔，貶崔胤官，今復之。</span>己巳，入長安。</p>
<p class="em2 strong" id="p86"><a class="gg-link" href="#p86" onclick="return changeColor(this);"></a>庚午，全忠、崔胤同對。胤奏：<span class="yinhao">「國初承平之時，宦官不典兵預政。天寶以來，宦官浸盛。貞元之末，分羽林衞爲左、右神策軍以便衞從，始令宦官主之，以二千人爲定制。<span class="jiazhu">神策軍入衞苑中，自代宗魚朝恩始。德宗貞元末始分爲左、右。從，才用翻。</span>自是參掌機密，奪百司權，上下彌縫，共爲不法，大則構扇藩鎭，傾危國家；小則賣官鬻獄，蠹害朝政。<span class="jiazhu">朝，直遙翻。</span>王室衰亂，職此之由，不翦其根，禍終不已。請悉罷諸司使，其事務盡歸之省寺，諸道監軍俱召還闕下。」</span>上從之。是日，全忠以兵驅宦官第五可範等數百人於內侍省，盡殺之，<span class="jiazhu"><span class="shu-ming">考異</span>曰：<span class="shu-ming">舊紀</span>：<span class="yinhao">「辛未，內官第五可範已下七百人，並賜死於內侍省。」</span><span class="shu-ming">金鑾記</span>：<span class="yinhao">「二十八日，處置第五可範已下四百五十人。」</span><span class="shu-ming">太祖紀年錄</span>：<span class="yinhao">「內諸司百餘人及隨駕鳳翔羣小二百餘人，一時斬首于內侍省。」</span><span class="shu-ming">舊傳</span>與<span class="shu-ming">紀年錄</span>同。<span class="shu-ming">新傳</span>：<span class="yinhao">「胤、全忠議誅第五可範等八百餘人於內侍省。」</span><span class="shu-ming">梁太祖實錄</span>：<span class="yinhao">「己巳翌日，誅宦官第五可範等五百餘人于內侍省，仍命畿內及諸道搜索處置以盡厥類。」</span><span class="shu-ming">唐年補錄</span>云：<span class="yinhao">「誅宦官七百一十人。」</span>按<span class="shu-ming">舊紀</span>、<span class="shu-ming">編遺錄</span>皆云<span class="yinhao">「正月辛未，誅可範等」</span>。而<span class="shu-ming">梁實錄</span>、<span class="shu-ming">唐補紀</span>、<span class="shu-ming">續寶運錄</span>、<span class="shu-ming">金鑾記</span>、<span class="shu-ming">唐年補錄</span>、薛居正<span class="shu-ming">五代史·梁紀</span>、<span class="shu-ming">新唐紀</span>，或云己巳翊日，或云二十八日，今從之。蓋全忠、胤雖奏云罷諸司使務，追監軍赴闕，其實卽日已擅誅之，至二月癸酉始下詔賜死，故昭宗哀而祭之耳。</span>冤號之聲，徹於內外。<span class="jiazhu">號，戶刀翻。徹，敕列翻。</span>其出使外方者，詔所在收捕誅之，<span class="jiazhu">使，疏吏翻；下同。</span>止留黃衣幼弱者三十人以備洒掃。<span class="jiazhu">宦官品秩之卑者衣黃。洒，所賣翻，又如字。掃，蘇報翻，又如字。</span>又詔成德節度使王鎔選進五十人充敕使，取其土風深厚，人性謹樸也。上愍可範等或無罪，爲文祭之。自是宣傳詔命，皆令宮人出入；其兩軍內外八鎭兵悉屬六軍，<span class="jiazhu">謂左、右神策所統內外八鎭兵也。</span>以崔胤兼判六軍十二衞事。</p>
<p class="margin2" id="p87"><a class="gg-link" href="#p87" onclick="return changeColor(this);"></a>臣光曰：宦官用權，爲國家患，其來久矣。蓋以出入宮禁，人主自幼及長，<span class="jiazhu">長，知兩翻。</span>與之親狎，非如三公六卿，進見有時，可嚴憚也。<span class="jiazhu">見，賢遍翻。</span>其間復有性識儇利，<span class="jiazhu">儇，許緣翻，智也，疾也，利也。</span>語言辯給，<span class="jiaozhusup">【章：十二行本「給」下有「善」字；乙十一行本同；孔本同；張校同。】</span>伺候顏色，承迎志趣，<span class="jiazhu">伺，相吏翻。</span>受命則無違迕之患，使令則有稱㥦之效。<span class="jiazhu">迕，五故翻。稱，尺證翻。㥦，與愜同，詰叶翻。</span>自非上智之主，燭知物情，慮患深遠，侍奉之外，不任以事，則近者日親，遠者日疏，甘言卑辭之請有時而從，浸潤膚受之愬有時而聽。<span class="jiazhu"><span class="shu-ming">論語</span>：孔子曰：<span class="yinhao">「浸潤之譖，膚受之愬，不行焉，可謂明也已矣。」</span>朱熹<span class="shu-ming">註</span>云：浸潤，如水之浸灌，滋潤漸漬而不驟也。膚受，謂肌膚所受利害切身者也。</span>於是黜陟刑賞之政，潛移於近習而不自知，如飲醇酒，嗜其味而忘其醉也。黜陟刑賞之柄移而國家不危亂者，未之有也。</p>
<p class="margin2" id="p88"><a class="gg-link" href="#p88" onclick="return changeColor(this);"></a>東漢之衰，宦官最名驕橫，<span class="jiazhu">橫，戶孟翻。</span>然皆假人主之權，依憑城社，<span class="jiazhu">言宦官在人主左右有所依憑，如城狐、社鼠，不畏熏燒。</span>以濁亂天下，未有能劫脅天子如制嬰兒，廢置在手，東西出其意，使天子畏之若乘虎狼而挾蛇虺<span class="jiazhu">虺，許鬼翻。</span>如唐世者也。所以然者非他，漢不握兵，唐握兵故也。</p>
<p class="margin2" id="p89"><a class="gg-link" href="#p89" onclick="return changeColor(this);"></a>太宗鑒前世之弊，深抑宦官無得過四品。明皇始隳舊章，是崇是長，<span class="jiazhu">宋祁曰：太宗詔內侍省不立三品官，以內侍爲之長，階第四，不任以事，惟門閤守禦、廷內掃除、稟食而已。武后時，稍增其人。至中宗，黃衣乃二千員，七品以上員外置千員，然衣朱紫者尙少。玄宗承平日久，財用富足，志大事奢，不愛惜賞賜爵位，開元、天寶中，宦官黃衣以上三千員，衣朱紫者千餘人，其稱旨者輒拜三品將軍，列戟于門，其在殿頭供奉，委任華重。長，知兩翻。</span>晚節令高力士省決章奏，<span class="jiazhu">省，悉景翻。</span>乃至進退將相，時與之議，自太子王公皆畏事之，宦官自此熾矣。及中原板蕩，肅宗收兵靈武，李輔國以東宮舊隸參豫軍謀，寵過而驕，不能復制，<span class="jiazhu">復，扶又翻。</span>遂至愛子慈父皆不能庇，以憂悸終。<span class="jiazhu">悸，其季翻。</span>代宗踐阼，仍遵覆轍，程元振、魚朝恩相繼用事，竊弄刑賞，壅蔽聰明，視天子如委裘，<span class="jiazhu">賈誼曰：臥赤子天下之上而安，植遺腹，朝委裘，而天下不亂。孟康<span class="shu-ming">註</span>云：委裘若容衣，天子未坐朝，事天子裘衣也。朝，直遙翻；下同。</span>陵宰相如奴虜。是以來瑱入朝，遇讒賜死；吐蕃深侵郊甸，匿不以聞，致狼狽幸陝；<span class="jiazhu">陝，失冉翻。</span>李光弼危疑憤鬱，以隕其生；郭子儀擯廢家居，不保丘壟；僕固懷恩冤抑無訴，遂棄勳庸，更爲叛亂。<span class="jiazhu">更，工衡翻，改也。</span>德宗初立，頗振綱紀，宦官稍絀。<span class="jiazhu">絀，讀曰黜。</span>而返自興元，猜忌諸將，以李晟、渾瑊爲不可信，悉奪其兵，而以竇文場、霍仙鳴爲中尉，使典宿衞，自是太阿之柄，落其掌握矣。憲宗末年，吐突承璀欲廢嫡立庶，以陳洪志之變。寶曆狎暱羣小，<span class="jiazhu">璀，七罪翻。暱，尼質翻。</span>劉克明與蘇佐明爲逆，其後絳王及文、武、宣、懿、僖、昭六帝，皆爲宦官所立，勢益驕橫。王守澄、仇士良、田令孜、楊復恭、劉季述、韓全誨爲之魁傑，至自稱<span class="yinhao">「定策國老」</span>，目天子爲門生，根深蔕固，疾成膏肓，不可救藥矣！<span class="jiazhu"><span class="shu-ming">左傳</span>：晉侯疾病，求醫於秦，秦伯使醫緩爲之，未至。公夢疾爲二孺子曰：<span class="yinhao">「彼良醫也，懼傷我，焉逃之？」</span>其一曰：<span class="yinhao">「居肓之上，膏之下，若我何！」</span>醫至，曰：<span class="yinhao">「疾不可爲也，在肓之上，膏之下，攻之不可，達之不及，藥不至焉，不可爲也。」</span>肓，音荒，鬲也。心下爲膏。</span>文宗深憤其然，志欲除之，以宋申錫之賢，猶不能有所爲，反受其殃；況李訓、鄭注反覆小人，欲以一朝譎詐之謀，<span class="jiazhu">譎，古穴翻。</span>翦累世膠固之黨，遂至涉血禁塗，積尸省戶，公卿大臣，連頸就誅，闔門屠滅，天子陽瘖縱酒，飲泣吞氣，自比赧、獻，不亦悲乎！<span class="jiazhu">瘖，於金翻。赧，奴板翻。</span>以宣宗之嚴毅明察，猶閉目搖首，自謂畏之。況懿、僖之驕侈，苟聲色毬獵足充其欲，則政事一以付之，呼之以父，固無怪矣。賊汚宮闕，<span class="jiazhu">汚，烏故翻。</span>兩幸梁、益，皆令孜所爲也。昭宗不勝其恥，力欲清滌，而所任不得其人，所行不由其道。始則張濬覆軍於平陽，增李克用跋扈之勢；復恭亡命於山南，啓宋文通不臣之心；<span class="jiazhu">李茂貞本宋文通，以軍功賜姓名。</span>終則兵交闕庭，矢及御衣，漂泊莎城，流寓華陰，幽辱東內，劫遷岐陽。<span class="jiazhu">莎，素何翻。華，戶化翻。</span>崔昌遐無如之何，<span class="jiazhu">崔胤字昌遐；<span class="shu-ming">通鑑</span>稱其字，避宋朝太祖廟諱也。</span>更召朱全忠以討之。連兵圍城，再罹寒暑，御膳不足於糗糒，<span class="jiazhu">糗，去久翻。糒，音備。</span>王侯斃踣於飢寒，<span class="jiazhu">踣，蒲北翻。</span>然後全誨就誅，乘輿東出，翦滅其黨，靡有孑遺，而唐之廟社因以丘墟矣！<span class="jiazhu">此論歷敍唐宦官之禍，其事皆具見前<span class="shu-ming">紀</span>。乘，繩證翻。</span>然則宦官之禍，始於明皇，盛於肅、代，成於德宗，極於昭宗。<span class="shu-ming">易</span>曰：<span class="yinhao">「履霜堅冰至。」</span>爲國家者，防微杜漸，可不愼其始哉！<span class="jiazhu"><span class="shu-ming">易·坤</span>之初六曰：履霜堅冰至。<span class="shu-ming">象</span>曰：履霜堅冰，陰始凝也；馴致其道，至堅冰也。<span class="shu-ming">文言</span>曰：臣弒其君，子弒其父，非一朝一夕之故，其所由來者漸矣。</span>此其爲患，章章尤著者也。自餘傷賢害能，召亂致禍，賣官鬻獄，沮敗師徒，<span class="jiazhu">敗，補邁翻。</span>蠹害烝民，不可徧舉。</p>
<p class="margin2" id="p90"><a class="gg-link" href="#p90" onclick="return changeColor(this);"></a>去<span class="jiaozhusup">【章：十二行本「去」作「夫」；乙十一行本同；孔本同；退齋校同；熊校同。】</span>寺人之官，<span class="jiazhu">寺，音侍。</span>自三王之世，具載於<span class="shu-ming">詩</span>、<span class="shu-ming">禮</span>，<span class="jiazhu"><span class="shu-ming">詩</span>有<span class="shu-ming">巷伯</span>之篇。<span class="shu-ming">禮</span>有寺人之職。</span>所以謹閨闥之禁，通內外之言，安可無也。如巷伯之疾惡，<span class="jiazhu">周幽王之時，寺人傷於讒而作<span class="shu-ming">巷伯</span>之詩。<span class="shu-ming">記</span>曰：好賢如緇衣，惡惡如巷伯。</span>寺人披之事君，<span class="jiazhu"><span class="shu-ming">左傳</span>：晉獻公信讒，使寺人披伐公子重耳於蒲城；重耳踰垣而出，披斬其袪。及其反國，披請見，公使讓之曰：<span class="yinhao">「蒲城之役，君命一宿，汝卽至。其後予從狄君，以田渭濱，汝爲惠公來求殺余，命汝三宿，汝中宿至。雖有君命，何其速也！」</span>對曰：<span class="yinhao">「君命無二，古之制也。除君之惡，惟力是視，蒲人狄人，予何有焉！今君卽位，其無蒲、狄乎？」</span>公見之，以呂、卻之難告，公由是得免。</span>鄭衆之辭賞，<span class="jiazhu">事見四十八卷漢和帝永元元年。</span>呂彊之直諫，<span class="jiazhu">事見五十七卷漢靈帝光和二年，五十八卷中平元年。</span>曹日昇之救患，馬存亮之弭亂，楊復光之討賊，嚴遵美之避權，<span class="jiazhu">事並見前<span class="shu-ming">紀</span>。</span>張承業之竭忠，<span class="jiazhu">事見<span class="shu-ming">後梁紀</span>。</span>其中豈無賢才乎！顧人主不當與之謀議政事，進退士大夫，使有威福足以動人耳。果或有罪，小則刑之，大則誅之，無所寬赦；如此，雖使之專橫，孰敢焉！<span class="jiazhu">橫，戶孟翻。</span>豈可不察臧否，不擇是非，欲草薙而禽獮之，<span class="jiazhu">否，音鄙。薙，他計翻。獮，息淺翻。杜預曰：獮，殺也。</span>能無亂乎！是以袁紹行之於前而董卓弱漢，<span class="jiazhu">事見<span class="shu-ming">漢靈</span>、<span class="shu-ming">獻紀</span>。</span>崔昌遐襲之於後而朱氏篡唐，雖快一時之忿而國隨以亡。是猶惡衣之垢而焚之，<span class="jiazhu">惡，烏路翻。</span>患木之蠹而伐之，其爲害豈不益多哉！孔子曰：<span class="yinhao">「人而不仁，疾之已甚，亂也。」</span><span class="jiazhu">見<span class="shu-ming">論語</span>。</span>斯之謂矣！</p>
<p class="em2 strong" id="p91"><a class="gg-link" href="#p91" onclick="return changeColor(this);"></a><span class="yinwen">4</span>王師範遣使起兵告李克用，克用貽書褒贊之。河東監軍張承業亦勸克用發兵救鳳翔，克用攻晉州，聞車駕東歸，乃罷。</p>
<p class="em2 strong" id="p92"><a class="gg-link" href="#p92" onclick="return changeColor(this);"></a><span class="yinwen">5</span>楊行密承制加朱瑾東面諸道行營副都統、同平章事，以昇州刺史李神福爲淮南行軍司馬、鄂兵行營招討使，舒州團練使劉存副之，將兵擊杜洪。洪將駱殷戍永興，棄城走，縣民方詔據城降。神福曰：<span class="yinhao">「永興大縣，饋運所仰，已得鄂之半矣！」</span><span class="jiazhu">永興，漢鄂縣地；吳分鄂置新陽縣，隋改新陽曰永興，唐屬鄂州。<span class="shu-ming">九域志</span>：在鄂州東南四百五里，今壽昌軍卽其地。降，戶江翻。</span></p>
</div></body></html>