<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第六十八・漢紀六十・孝獻皇帝癸</title><meta content="width=device-width" initial-scale="1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀六十">漢紀六十</span></span></h1>
<p id="online_toc_0"><a class="gg-link" href="#online_toc_0" onclick="return changeColor(this);"></a><span class="jiazhu">起強圉作噩<span class="biaozhusup" data-rel="">（丁酉）</span>，盡屠維大淵獻<span class="biaozhusup" data-rel="">（己亥）</span>，凡三年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="孝獻皇帝癸">孝獻皇帝癸</span></span></h5>
<div class="yeartoc" id="year_toc_217"><p class="strong" id="online_toc_1"><a class="gg-link" href="#online_toc_1" onclick="return changeColor(this);"></a><span class="section" id="title-3"><span data-head-description="孝獻皇帝癸" data-head-level="h4" data-head-title="建安二十二年">建安二十二年</span></span><span class="biaozhusup" data-rel="">（丁酉、二一七年）</span></p></div>
<p class="em2 strong" id="online_toc_2"><a class="gg-link" href="#online_toc_2" onclick="return changeColor(this);"></a><span class="yinwen">1</span>春，正月，魏王操軍居巢，<span class="jiazhu">居巢縣，屬廬江郡，春秋之巢國。宋白曰：今無爲軍，本巢縣之無爲鎭，曹操攻吳，築城於此，無功而退，因號無爲城。臨濡須水上壖地，秦、漢爲居巢，春秋但名巢，辭有詳略耳。<span class="shu-ming">考異</span>曰：<span class="shu-ming">孫權傳</span>，曹公次居巢，攻濡須，並在去冬。今從<span class="shu-ming">魏武紀</span>。</span>孫權保濡須，二月，操進攻之。<span class="jiazhu">孫權所保者，十七年所築濡須塢也。</span></p>
<p class="em2 strong" id="online_toc_3"><a class="gg-link" href="#online_toc_3" onclick="return changeColor(this);"></a>初，右護軍蔣欽屯宣城，<span class="jiazhu">宣城縣，屬丹陽郡。賢曰：故城在今宣州南陵縣東。</span>蕪湖令徐盛收欽屯吏，表斬之。<span class="jiazhu">蕪湖縣，屬丹陽郡，春秋吳鳩茲之地。宋白曰：以其地卑，畜水非深，而生蕪藻，故曰蕪湖。</span>及權在濡須，欽與呂蒙持諸軍節度，欽每稱徐盛之善。權問之，欽曰：<span class="yinhao">「盛忠而勤強，有膽略器用，好萬人督也。今大事未定，臣當助國求才，豈敢挾私恨以蔽賢乎？」</span>權善之。</p>
<p class="em2 strong" id="online_toc_4"><a class="gg-link" href="#online_toc_4" onclick="return changeColor(this);"></a>三月，操引軍還，留伏波將軍夏侯惇、都督曹仁、張遼等二十六軍屯居巢。<span class="jiazhu"><span class="shu-ming">晉志</span>曰：光武建武初，征伐四方，始置督軍御史，事竟，罷。建安中，魏武爲相，始遣大將軍督之，二十一年，命夏侯惇督二十六軍是也。蕭子顯曰：漢順帝時，御史中丞馮赦討九江賊，督揚、徐二州軍事。何、徐<span class="shu-ming">宋志</span>云起魏武，王珪之<span class="shu-ming">職儀</span>云起光武，並非也。</span>權令都尉徐詳詣操請降，操報使脩好，誓重結婚。<span class="jiazhu">降，戶江翻。好，呼到翻。重，直龍翻。</span>權留平虜將軍周泰督濡須；<span class="jiazhu">平虜將軍，蓋孫氏創置。</span>朱然、徐盛等皆在所部，以泰寒門，不服。<span class="jiazhu">寒門，言所出微也。</span>權會諸將，大爲酣樂，命泰解衣，權手自指其創痕，<span class="jiazhu">樂，音洛。創，初良翻。</span>問以所起，泰輒記昔戰鬬處以對。畢，使復服；權把其臂流涕曰：<span class="yinhao">「幼平，<span class="jiazhu">周泰，字幼平。</span>卿爲孤兄弟，<span class="jiazhu">爲，于僞翻。</span>戰如熊虎，不惜軀命，被創數十，<span class="jiazhu">被，皮義翻。</span>膚如刻畫，孤亦何心不待卿以骨肉之恩，委卿以兵馬之重乎！」</span><span class="jiazhu"><span class="shu-ming">周泰傳</span>：權住宣城，忽略不治圍落。山賊卒至，權始上馬，賊鋒刃已交。泰投身衞權，身被十二創。是日，微泰，權幾危。又從討黃祖，拒曹公，攻曹仁，皆有功，故委之。</span>坐罷，住駕，使泰以兵馬道從，<span class="jiazhu">坐，才臥翻。道，讀曰導。從，才用翻。</span>鳴鼓角作鼓吹而出；<span class="jiazhu">樂纂曰：<span class="shu-ming">司馬法</span>：軍中之樂，鼓笛爲上，使聞之者壯勇而樂和；細絲、高竹不可用也，慮悲聲感人，士卒思歸之故也。唐紹曰：鼓吹之樂，以爲軍容。昔黃帝涿鹿有功，以爲警衞。劉昫曰：鼓吹，本軍旅之音，馬上奏之。自漢以來，北狄之樂，總歸鼓吹署。余按漢制，萬人將軍給鼓吹。吹，昌瑞翻。</span>於是盛等乃服。</p>
<p class="em2 strong" id="online_toc_5"><a class="gg-link" href="#online_toc_5" onclick="return changeColor(this);"></a><span class="yinwen">2</span>夏，四月，詔魏王操設天子旌旗，出入稱警蹕。</p>
<p class="em2 strong" id="online_toc_6"><a class="gg-link" href="#online_toc_6" onclick="return changeColor(this);"></a><span class="yinwen">3</span>六月，魏以軍師華歆爲御史大夫。<span class="jiazhu">華，戶化翻。</span></p>
<p class="em2 strong" id="online_toc_7"><a class="gg-link" href="#online_toc_7" onclick="return changeColor(this);"></a><span class="yinwen">4</span>冬，十月，命魏王操冕十有二旒，乘金根車，駕六馬，設五時副車。<span class="jiazhu">董巴<span class="shu-ming">輿服志</span>曰：金根車，輪皆朱班重牙，貳轂兩轄。金薄繆龍，爲輿倚較，文虎伏軾。龍首銜軛，左右吉陽筩，鸞雀立衡。𣝛文畫輈，羽蓋華蚤。建大旂十二斿，畫日月升龍。駕六馬，象鑣鏤錫，金鍐、方釳，插翟尾，朱兼樊纓，赤罽易茸，金就十有二。左纛，以氂牛尾爲之，在左騑馬軛上，大如斗。是爲德車。五時車，安、立亦皆如之，各如方色。白馬者，朱其髦尾爲朱鬣云。所御駕六，餘皆駕四。後從爲副車。<span class="shu-ming">晉志</span>：五時安、立車，亦建旗十二，各隨車色。立車則正豎其旗，安車則邪注。鍐，亡范﹝祖叢﹞翻。釳，許乙翻，鐵孔也。鍐，馬首飾。</span></p>
<p class="em2 strong" id="online_toc_8"><a class="gg-link" href="#online_toc_8" onclick="return changeColor(this);"></a><span class="yinwen">5</span>魏以五官中郎將丕爲太子。</p>
<p class="em2 strong" id="online_toc_9"><a class="gg-link" href="#online_toc_9" onclick="return changeColor(this);"></a>初，魏王操娶丁夫人，無子；妾劉氏，生子昂；卞氏生四子，丕、彰、植、熊。王使丁夫人母養昂；昂死於穰，<span class="jiazhu">事見六十三卷建安二年。</span>丁夫人哭泣無節，操怒而出之，以卞氏爲繼室。植性機警、多藝能，才藻敏贍，操愛之。操欲以女妻丁儀，<span class="jiazhu">妻，七細翻。</span>丕以儀目眇，<span class="jiazhu">眇者，一目小。</span>諫止之。儀由是怨丕，與弟黃門侍郎廙<span class="jiazhu"><span class="shu-ming">晉·百官志</span>：給事黃門侍郎，秦官也，漢以後並因之，與侍中俱管門下衆事，無員；及晉，置員四人。廙，逸職翻，又羊至翻。</span>及丞相主簿楊脩，數稱臨菑侯植之才，<span class="jiazhu">數，所角翻。</span>勸操立以爲嗣。脩，彪之子也。操以函密訪於外，尙書崔琰露版答曰：<span class="jiazhu">露板，不封也。</span><span class="yinhao">「<span class="shu-ming">春秋</span>之義，立子以長。<span class="jiazhu"><span class="shu-ming">春秋公羊傳</span>曰：立嫡以長不以賢，立子以貴不以長。長，知兩翻。</span>加五官將仁孝聰明，宜承正統，<span class="jiazhu">將，卽亮翻。</span>琰以死守之。」</span>植，琰之兄女壻也。尙書僕射毛玠曰：<span class="yinhao">「近者袁紹以嫡庶不分，覆宗滅國。廢立大事，非所宜聞。」</span>東曹掾邢顒曰：<span class="yinhao">「以庶代宗，先世之戒也，願殿下深察之。」</span><span class="jiazhu">掾，俞絹翻。顒，魚容翻。</span>丕使人問太中中夫賈詡以自固之術。詡曰：<span class="yinhao">「願將軍恢崇德度，躬素士之業，朝夕孜孜，不違子道，如此而已。」</span>丕從之，深自砥礪。他日，操屛人問詡，<span class="jiazhu">屛，必郢翻。</span>詡嘿然不對。操曰：<span class="yinhao">「何思？」</span>詡曰：<span class="yinhao">「思袁本初、劉景升父子也。」</span><span class="jiazhu">袁紹父子事見六十四卷六年、七年；劉表父子事見六十五卷十三年。</span>操大笑。</p>
<p class="em2 strong" id="online_toc_10"><a class="gg-link" href="#online_toc_10" onclick="return changeColor(this);"></a>操嘗出征，丕、植並送路側，植稱述功德，發言有章，左右屬目，操亦悅焉。丕悵然自失，濟陰吳質耳語曰：<span class="yinhao">「王當行，流涕可也。」</span>及辭，丕涕泣而拜，操及左右咸歔欷，<span class="jiazhu">濟，子禮翻。歔，音虛。欷，音希，又許旣翻。</span>於是皆以植多華辭而誠心不及也。植旣任性而行，不自雕飾，五官將御之以術，矯情自飾，宮人左右並爲之稱說，<span class="jiazhu">爲，于僞翻。</span>故遂定爲太子。</p>
<p class="em2 strong" id="online_toc_11"><a class="gg-link" href="#online_toc_11" onclick="return changeColor(this);"></a>左右長御賀卞夫人曰：<span class="jiazhu">漢皇后宮有旁側長御。</span><span class="yinhao">「將軍拜太子，<span class="jiazhu">丕爲五官將，故稱之爲將軍。</span>天下莫不喜，夫人當傾府藏以賞賜。」</span><span class="jiazhu">藏，徂浪翻。</span>夫人曰：<span class="yinhao">「王自以丕年大，故用爲嗣。我但當以免無敎導之過爲幸耳，亦何爲當重賜遺乎！」</span><span class="jiazhu">遺，于季翻。</span>長御還，具以語操，<span class="jiazhu">語，牛倨翻。</span>操悅，曰：<span class="yinhao">「怒不變容，喜不失節，故最爲難。」</span></p>
<p class="em2 strong" id="online_toc_12"><a class="gg-link" href="#online_toc_12" onclick="return changeColor(this);"></a>太子抱議郎辛毗頸而言曰：<span class="yinhao">「辛君知我喜不？」</span><span class="jiazhu">不，讀曰否。</span>毗以告其女憲英，憲英歎曰：<span class="yinhao">「太子，代君主宗廟、社稷者也。代君，不可以不戚；主國，不可以不懼。宜戚而<span class="jiaozhusup">【章：甲十一行本「而」作「宜」；乙十一行本同。】</span>懼，而反以爲喜，何以能久！魏其不昌乎！」</span><span class="jiazhu">女子之智識，有男子不能及者。</span></p>
<p class="em2 strong" id="online_toc_13"><a class="gg-link" href="#online_toc_13" onclick="return changeColor(this);"></a>久之，臨菑侯植乘車行馳道中，開司馬門出。<span class="jiazhu">漢<span class="shu-ming">令乙</span>：騎乘車馬行馳道中，已論者沒入車馬改具。又<span class="shu-ming">宮衞令</span>：出入司馬門者皆下。是司馬門猶可得而出入也。若魏制，則司馬門惟車駕出乃開耳。</span>操大怒，公車令坐死。由是重諸侯科禁，而植寵日衰。植妻衣繡，操登臺見之，以違制命，還家賜死。<span class="jiazhu">以違制命罪植妻，則當時蓋禁衣錦繡也。衣，於旣翻。</span></p>
<p class="em2 strong" id="online_toc_14"><a class="gg-link" href="#online_toc_14" onclick="return changeColor(this);"></a><span class="yinwen">6</span>法正說劉備曰：<span class="jiazhu">說，輸芮翻。</span><span class="yinhao">「曹操一舉而降張魯，定漢中，<span class="jiazhu">降，戶江翻。</span>不因此勢以圖巴、蜀，而留夏侯淵、張郃屯守，<span class="jiazhu">郃，古合翻，又曷閣翻。</span>身遽北還，此非其智不逮，而力不足也，必將內有憂偪故耳。今策淵、郃才略，不勝國之將帥，舉衆往討，必可克之。克之之日，廣農積穀，觀釁伺隙，上可以傾覆寇敵，尊獎王室；中可以蠶食雍、涼，廣拓境土，<span class="jiazhu"><span class="shu-ming">晉志</span>曰：漢改周之雍州爲涼州，以地處西方，常寒涼也。地勢西北邪出，在南山之間，南隔西羌，西通西域，于時號爲斷匈奴右臂。獻帝時，涼州數亂，河西五郡，去州隔遠，乃別立雍州。末又依古典爲九州，乃令關右盡爲雍州。魏時復分以爲涼州。雍，於用翻。</span>下可以固守要害，爲持久之計。此蓋天以與我，時不可失也。」</span>備善其策，乃率諸將進兵漢中，遣張飛、馬超、吳蘭等屯下辨。<span class="jiazhu">下辨縣，屬武都郡。賢曰：今成州同谷縣。師古曰：辨，音步見翻，又步莧翻。</span>魏王操遣都護將軍曹洪拒之。</p>
<p class="em2 strong" id="online_toc_15"><a class="gg-link" href="#online_toc_15" onclick="return changeColor(this);"></a><span class="yinwen">7</span>魯肅卒，孫權以從事中郎彭城嚴畯代肅，<span class="jiazhu">畯，音俊。</span>督兵萬人鎭陸口。衆人皆爲畯喜，<span class="jiazhu">爲，于僞翻。</span>畯固辭以<span class="yinhao">「樸素書生，不閑軍事」</span>，<span class="jiazhu">閑，習也。</span>發言懇惻，至于流涕。權乃以左護軍虎威將軍呂蒙兼漢昌太守以代之。<span class="jiazhu">虎威將軍，蓋孫權置。沈約<span class="shu-ming">志</span>，曹魏置四十號將軍，虎威第三十四。</span>衆嘉嚴畯能以實讓。</p>
<p class="em2 strong" id="online_toc_16"><a class="gg-link" href="#online_toc_16" onclick="return changeColor(this);"></a><span class="yinwen">8</span>定威校尉吳郡陸遜<span class="jiazhu">定威校尉，亦權創置。</span>言於孫權曰：<span class="yinhao">「方今克敵寧亂，非衆不濟；而山寇舊惡，依阻深地。<span class="jiazhu">舊惡，謂自舊爲惡者。</span>夫腹心未平，難以圖遠，可大部伍，取其精銳。」</span><span class="jiazhu">言可大爲部伍，擇取精銳也。</span>權從之，以爲帳下右部督。會丹陽賊帥費棧作亂，<span class="jiazhu">費，父沸翻，姓也。棧，士限翻。</span>扇動山越。權命遜討棧，破之。遂部伍東三郡，<span class="jiazhu">東三郡，丹陽、新都、會稽也。</span>強者爲兵，羸者補戶，<span class="jiazhu">羸，倫爲翻。</span>得精卒數萬人；宿惡盪除，<span class="jiazhu">盪，徒朗翻。</span>所過肅清，還屯蕪湖。會稽太守淳于式表<span class="yinhao">「遜枉取民人，愁擾所在。」</span><span class="jiazhu">言遜之所在，民人皆愁擾也。會，工外翻。</span>遜後詣都，言次，稱式佳吏，<span class="jiazhu">孫權時都秣陵。言次，謂言論之次，猶今云語次。</span>權曰：<span class="yinhao">「式白君，而君薦之，何也？」</span>遜對曰：<span class="yinhao">「式意欲養民，是以白遜；若遜復毀式以亂聖聽，不可長也。」</span>權曰：<span class="yinhao">「此誠長者之事，顧人不能爲耳。」</span><span class="jiazhu">復，扶又翻。長，知兩翻。</span></p>
<p class="em2 strong" id="online_toc_17"><a class="gg-link" href="#online_toc_17" onclick="return changeColor(this);"></a><span class="yinwen">9</span>魏王操使丞相長史王必典兵督許中事。<span class="jiazhu">魏王操猶領漢丞相而居鄴，故以必爲長史典兵督許。</span>時關羽強盛，京兆金禕覩漢祚將移，乃與少府耿紀、司直韋晃、<span class="jiazhu">司直，卽丞相司直。禕，吁韋翻。</span>太醫令吉本、<span class="jiazhu"><span class="shu-ming">風俗通</span>：吉，周尹吉甫之後。漢有漢中太守吉恪。</span>本子邈、邈弟穆等謀殺必，挾天子以攻魏，南引關羽爲援。</p>
<div class="yeartoc" id="year_toc_218"><p class="strong" id="online_toc_18"><a class="gg-link" href="#online_toc_18" onclick="return changeColor(this);"></a><span class="section" id="title-4"><span data-head-description="孝獻皇帝癸" data-head-level="h4" data-head-title="建安二十三年">二十三年</span></span><span class="biaozhusup" data-rel="">（戊戌、二一八年）</span></p></div>
<p class="em2 strong" id="online_toc_19"><a class="gg-link" href="#online_toc_19" onclick="return changeColor(this);"></a><span class="yinwen">1</span>春，正月，吉邈等率其黨千餘人，夜攻王必，燒其門，射必中肩，<span class="jiazhu">射，食亦翻。</span>帳下督扶必奔南城。<span class="jiazhu">許昌之南城也。</span>會天明，邈等衆潰，必與潁川典農中郎將嚴匡共討斬之。<span class="jiazhu">潁川典農中郎將屯田許下。</span></p>
<p class="em2 strong" id="online_toc_20"><a class="gg-link" href="#online_toc_20" onclick="return changeColor(this);"></a><span class="yinwen">2</span>三月，有星孛于東方。<span class="jiazhu">孛，蒲內翻。</span></p>
<p class="em2 strong" id="online_toc_21"><a class="gg-link" href="#online_toc_21" onclick="return changeColor(this);"></a><span class="yinwen">3</span>曹洪將擊吳蘭，張飛屯固山，聲言欲斷軍後，<span class="jiazhu">斷，丁管翻；下同。</span>衆議狐疑。騎都尉曹休曰：<span class="jiazhu">漢武帝置三都尉，騎都尉其一也。</span><span class="yinhao">「賊實斷道者，當伏兵潛行；今乃先張聲勢，此其不能，明矣。宜及其未集，促擊蘭，蘭破，飛自走矣。」</span>洪從之，進，擊破蘭，斬之。三月，張飛、馬超走。<span class="jiazhu">情見勢屈，宜其走也。</span>休，魏王族子也。</p>
<p class="em2 strong" id="online_toc_22"><a class="gg-link" href="#online_toc_22" onclick="return changeColor(this);"></a><span class="yinwen">4</span>夏，四月，代郡、上谷烏桓無臣氐等反。先是，魏王操召代郡太守裴潛爲丞相理曹掾，<span class="jiazhu">先，悉薦翻。掾，于絹翻。</span>操美潛治代之功，<span class="jiazhu">治，直之翻。</span>潛曰：<span class="yinhao">「潛於百姓雖寬，於諸胡爲峻。今繼者必以潛爲治過嚴而事加寬惠。<span class="jiazhu">治，直吏翻。</span>彼素驕恣，過寬必弛；旣弛，<span class="jiaozhusup">【章：甲十一行本「弛」下有「又」字；乙十一行本同；張校同。】</span>將攝之以法，<span class="jiazhu">攝，持也，整也。</span>此怨叛所由生也。以勢料之，代必復叛。」</span><span class="jiazhu">後魏陸侯治高車，與潛異世而同轍。復，扶又翻。</span>於是操深悔還潛之速。後數十日，三單于反問果至。操以其子鄢陵侯彰行驍騎將軍，<span class="jiazhu">鄢陵縣，屬潁川郡。驍騎將軍，始於漢武帝，以命李廣。陸德明曰：鄢，謁晚翻，又於建翻。<span class="shu-ming">漢書</span>作<span class="yinhao">「傿」</span>。師古曰：音偃。</span>使討之，彰少善射御，膂力過人。<span class="jiazhu">少，詩照翻。</span>操戒彰曰：<span class="yinhao">「居家爲父子，受事爲君臣，動以王法從事，爾其戒之！」</span></p>
<p class="em2 strong" id="online_toc_23"><a class="gg-link" href="#online_toc_23" onclick="return changeColor(this);"></a><span class="yinwen">5</span>劉備屯陽平關，夏侯淵、張郃、徐晃等與之相拒。備遣其將陳式等絕馬鳴閣道，<span class="jiazhu">馬鳴閣，在今利州昭化縣。</span>徐晃擊破之。張郃屯廣石，<span class="jiazhu">廣石，當在巴、漢之間。</span>備攻之不能克，急書發益州兵。諸葛亮以問從事犍爲楊洪，洪曰：<span class="yinhao">「漢中，益州咽喉，<span class="jiazhu">犍，居言翻。咽，音煙。</span>存亡之機會，若無漢中，則無蜀矣。此家門之禍也，發兵何疑。」</span>時法正從備北行，亮於是表洪領蜀郡太守；衆事皆辦，遂使卽眞。<span class="jiazhu">遂使之代法正。</span></p>
<p class="em2 strong" id="online_toc_24"><a class="gg-link" href="#online_toc_24" onclick="return changeColor(this);"></a>初，犍爲太守李嚴辟洪爲功曹，嚴未去犍爲而洪已爲蜀郡；洪舉門下書佐何祗有才策，<span class="jiazhu">漢制：郡閣下及諸曹各有書佐，幹主文書。靈帝光和二年樊毅<span class="shu-ming">復華下民租口算碑</span>載其上尙書奏牘，前書年、月、朔日，弘農太守臣毅頓首死罪上尙書，後書臣毅誠惶誠恐、頓首頓首、死罪死罪上尙書，後繫掾臣條，屬臣淮，書佐臣謀。</span>洪尙在蜀郡，而祗已爲廣漢太守。是以西土咸服諸葛亮能盡時人之器用也。</p>
<p class="em2 strong" id="online_toc_25"><a class="gg-link" href="#online_toc_25" onclick="return changeColor(this);"></a>秋，七月，魏王操自將擊劉備；九月，至長安。</p>
<p class="em2 strong" id="online_toc_26"><a class="gg-link" href="#online_toc_26" onclick="return changeColor(this);"></a><span class="yinwen">6</span>曹彰擊代郡烏桓，身自搏戰，鎧中數箭，<span class="jiazhu">鎧，可亥翻。中，竹仲翻。</span>意氣益厲；乘勝逐北，至桑乾之北，<span class="jiazhu">桑乾縣，屬代郡。宋白曰：今雲州東至桑乾督帳一百五十里。孟康曰：乾，音干。</span>大破之，斬首、獲生以千數。時鮮卑大人軻比能<span class="jiazhu">軻比能本小種鮮卑，以勇健不貪，斷法平端，衆惟之爲大人。</span>將數萬騎觀望強弱，見彰力戰，所向皆破，乃請服，北方悉平。</p>
<p class="em2 strong" id="online_toc_27"><a class="gg-link" href="#online_toc_27" onclick="return changeColor(this);"></a><span class="yinwen">7</span>南陽吏民苦繇役，<span class="jiazhu">繇，讀曰傜。苦於供給曹仁之軍也。</span>冬，十月，宛守將侯音反。<span class="jiazhu">宛，於元翻。</span>南陽太守東里袞<span class="jiazhu">鄭子產居東里，支子以爲氏。</span>與功曹應余迸竄得出；音遣騎追之，飛矢交流，余以身蔽袞，被七創而死，<span class="jiazhu">被，皮義翻。創，初良翻。</span>音騎執袞以歸。時征南將軍曹仁屯樊以鎭荊州，魏王操命仁還討音。功曹宗子卿說音曰：<span class="jiazhu">說，輸芮翻。</span><span class="yinhao">「足下順民心，舉大事，遠近莫不望風；然執郡將，<span class="jiazhu">將，卽亮翻。</span>逆而無益，何不遣之！」</span>音從之。子卿因夜踰城從太守收餘民圍音，會曹仁軍至，共攻之。</p>
<div class="yeartoc" id="year_toc_219"><p class="strong" id="online_toc_28"><a class="gg-link" href="#online_toc_28" onclick="return changeColor(this);"></a><span class="section" id="title-5"><span data-head-description="孝獻皇帝癸" data-head-level="h4" data-head-title="建安二十四年">二十四年</span></span><span class="biaozhusup" data-rel="">（己亥、二一九年）</span></p></div>
<p class="em2 strong" id="online_toc_29"><a class="gg-link" href="#online_toc_29" onclick="return changeColor(this);"></a><span class="yinwen">1</span>春，正月，曹仁屠宛，斬侯音，復屯樊。<span class="jiazhu">復，扶又翻。</span></p>
<p class="em2 strong" id="online_toc_30"><a class="gg-link" href="#online_toc_30" onclick="return changeColor(this);"></a><span class="yinwen">2</span>初，夏侯淵戰雖數勝，<span class="jiazhu">數，所角翻。</span>魏王操常戒之曰：<span class="yinhao">「爲將當有怯弱時，不可但恃勇也。將當以勇爲本，行之以智計；但知任勇，一匹夫敵耳。」</span>及淵與劉備相拒踰年，備自陽平南渡沔，緣山稍前，營於定軍山。<span class="jiazhu"><span class="shu-ming">華陽國志</span>曰：漢中沔陽縣有定軍山，北臨沔水。據<span class="shu-ming">法正傳</span>：於定軍、興勢作營，則定軍山正在興勢也。今按興勢山在洋州興道縣西北二十里，去沔陽地里相遠，當從<span class="shu-ming">華陽國志</span>。<span class="shu-ming">考異</span>曰：<span class="shu-ming">備傳</span>云：<span class="yinhao">「於定軍山勢作營」</span>，<span class="shu-ming">法正傳</span>作<span class="yinhao">「定軍、興勢」</span>。今從<span class="shu-ming">黃忠傳</span>。</span>淵引兵爭之。法正曰：<span class="yinhao">「可擊矣。」</span>備使討虜將軍黃忠乘高鼓譟攻之，淵軍大敗，斬淵<span class="jiazhu"><span class="shu-ming">考異</span>曰：<span class="shu-ming">淵傳</span>曰：<span class="yinhao">「備夜燒圍鹿角。淵使張郃護東圍，自將輕兵護南圍。備挑郃戰，郃軍不利。淵分兵半助郃，爲備所襲，戰死。」</span><span class="shu-ming">張郃傳</span>曰：<span class="yinhao">「備於走馬谷燒都圍，淵救火，從他道與備相遇，交戰，短兵接刃，淵遂沒。」</span>今從<span class="shu-ming">劉備</span>、<span class="shu-ming">黃忠</span>、<span class="shu-ming">法正傳</span>。</span>及益州刺史趙顒。<span class="jiazhu">顒刺益州，操所命也。淵軍旣敗，顒亦死。顒，魚容翻。</span>張郃引兵還陽平。<span class="jiazhu">自廣石還陽平。</span>是時新失元帥，軍中擾擾，不知所爲。督軍杜襲<span class="jiazhu">初，操東還，留襲督漢中軍事。帥，所類翻。</span>與淵司馬太原郭淮收斂散卒，號令諸軍曰：<span class="yinhao">「張將軍國家名將，劉備所憚；今日事急，非張將軍不能安也。」</span>遂權宜推郃爲軍主。郃出，勒兵按陳，<span class="jiazhu">陳，讀曰陣，下同。</span>諸將皆受郃節度，衆心乃定。明日，備欲渡漢水來攻；諸將以衆寡不敵，欲依水爲陳以拒之。郭淮曰：<span class="yinhao">「此示弱而不足挫敵，非算也。不如遠水爲陳，引而致之，半濟而後擊之，備可破也。」</span>旣陳，備疑，不渡。淮遂堅守，示無還心。以狀聞於魏王操，操善之，遣使假郃節，復以淮爲司馬。</p>
<p class="em2 strong" id="online_toc_31"><a class="gg-link" href="#online_toc_31" onclick="return changeColor(this);"></a><span class="yinwen">3</span>二月，壬子晦，日有食之。</p>
<p class="em2 strong" id="online_toc_32"><a class="gg-link" href="#online_toc_32" onclick="return changeColor(this);"></a><span class="yinwen">4</span>三月，魏王操自長安出斜谷，軍遮要以臨漢中。<span class="jiazhu">斜谷道險，操恐爲備所邀截，先以軍遮要害之處，乃進臨漢中。或云：遮要，地名。</span>劉備曰：<span class="yinhao">「曹公雖來，無能爲也，我必有漢川矣。」</span>乃斂衆拒險，終不交鋒。操運米北山下，黃忠引兵欲取之，過期不還。翊軍將軍趙雲將數十騎出營視之，<span class="jiazhu">翊軍將軍，備所創置也。</span>值操揚兵大出，雲猝與相遇，遂前突其陳，且鬬且卻。魏兵散而復合，追至營下，雲入營，更大開門，偃旗息鼓。魏兵疑雲有伏，引去；雲雷鼓震天，<span class="jiazhu">雷，盧對翻。</span>惟以勁弩於後射魏兵。<span class="jiazhu">射，而亦翻。</span>魏兵驚駭，自相蹂踐，墮漢水中死者甚多。<span class="jiazhu">蹂，人九翻。</span>備明旦自來，至雲營，視昨戰處，曰：<span class="yinhao">「子龍一身都爲膽也！」</span><span class="jiazhu">言其膽大，能以孤軍亢操大兵。</span></p>
<p class="em2 strong" id="online_toc_33"><a class="gg-link" href="#online_toc_33" onclick="return changeColor(this);"></a>操與備相守積月，魏軍士多亡。<span class="jiazhu">亡，逃亡也。</span>夏，五月，操悉引出漢中諸軍還長安，劉備遂有漢中。</p>
<p class="em2 strong" id="online_toc_34"><a class="gg-link" href="#online_toc_34" onclick="return changeColor(this);"></a>操恐劉備北取武都氐以逼關中，<span class="jiazhu">武都，本白馬氐地。</span>問雍州刺史張旣，旣曰：<span class="yinhao">「可勸使北出就穀以避賊，前至者厚其寵賞，則先者知利，後必慕之。」</span>操從之，使旣之武都，徙氐五萬餘落出居扶風、天水界。<span class="jiazhu">操蓋已棄武都而不有矣。諸氐散居秦川，苻氏亂華自此始。</span></p>
<p class="em2 strong" id="online_toc_35"><a class="gg-link" href="#online_toc_35" onclick="return changeColor(this);"></a><span class="yinwen">5</span>武威顏俊、張掖和鸞、酒泉黃華、西平麴演等，各據其郡，自號將軍，更相攻擊。俊遣使送母及子詣魏王操爲質以求助。<span class="jiazhu">更，工衡翻。質，音致。</span>操問張旣，旣曰：<span class="yinhao">「俊等外假國威，內生傲悖，<span class="jiazhu">悖，蒲內翻，又蒲沒翻。</span>計定勢足，後卽反耳。今方事定蜀，且宜兩存而鬬之，猶卞莊子之刺虎，坐收其敝也。」</span><span class="jiazhu"><span class="shu-ming">戰國策</span>曰：卞莊子刺虎，管豎子止之曰：<span class="yinhao">「兩虎方食牛，牛甘必爭鬬，則大者傷，小者亡。從傷刺之，一舉必有兩獲。」</span>莊子然之，果獲二虎。刺，七亦翻。</span>王曰：<span class="yinhao">「善！」</span>歲餘，鸞遂殺俊，武威王祕又殺鸞。</p>
<p class="em2 strong" id="online_toc_36"><a class="gg-link" href="#online_toc_36" onclick="return changeColor(this);"></a><span class="yinwen">6</span>劉備遣宜都太守扶風孟達從秭歸北攻房陵，殺房陵太守蒯祺。<span class="jiazhu">張勃<span class="shu-ming">吳錄</span>曰：劉備分南郡立宜都郡，領夷道、佷山、夷陵三縣。房陵縣，本屬漢中郡。此郡疑劉表所置，使蒯祺守之；否則祺自立也。蒯，苦怪翻。</span>又遣養子副軍中郎將劉封自漢中乘沔水下，統達軍，<span class="jiazhu">劉封，本羅侯寇氏之子，長沙劉氏之甥。備至荊州，以未有繼嗣，養之爲子。</span>與達會攻上庸，上庸太守申耽舉郡降。<span class="jiazhu">上庸縣，屬漢中郡。賢曰：故城在今房州清水縣西。<span class="shu-ming">魏略</span>曰：申耽初在西城、上庸間，聚衆數千家，與張魯通；又遣使詣曹公，公加其號爲將軍，使領上庸都尉。降，戶江翻。</span>備加耽征北將軍，領上庸太守，以耽弟儀爲建信將軍、西城太守。<span class="jiazhu">西城縣，屬漢中郡，備亦分爲郡以授儀；唐爲金州。</span></p>
<p class="em2 strong" id="online_toc_37"><a class="gg-link" href="#online_toc_37" onclick="return changeColor(this);"></a><span class="yinwen">7</span>秋，七月，劉備自稱漢中王，設壇場於沔陽，<span class="jiazhu">沔陽縣，屬漢中郡。</span>陳兵列衆，羣臣陪位，讀奏訖，乃拜受璽綬，御王冠。<span class="jiazhu">璽，斯氏翻。綬，音受。王冠，遠遊冠也。</span>因驛拜章，上還所假左將軍、宜城亭侯印綬。<span class="jiazhu">左將軍及宜城亭侯，皆操所表授也。上，時掌翻。</span>立子禪爲王太子。拔牙門將軍義陽魏延爲鎭遠將軍，<span class="jiazhu">牙門、鎭遠，皆劉備創置將軍號。</span>領漢中太守，以鎭漢川。<span class="jiazhu">魏文帝分南陽郡立義陽郡，又立義陽縣屬焉；此在延入蜀之後，史追書也。鎭遠將軍，蓋備所創置。宋白曰：義陽，唐爲申州，宋爲信陽軍。</span>備還治成都，以許靖爲太傅，法正爲尙書令，關羽爲前將軍，張飛爲右將軍，馬超爲左將軍，黃忠爲後將軍，<span class="jiazhu">前、後、左、右將軍皆漢官。</span>餘皆進位有差。</p>
<p class="em2 strong" id="online_toc_38"><a class="gg-link" href="#online_toc_38" onclick="return changeColor(this);"></a>遣益州前部司馬犍爲費詩卽授關羽印綬，<span class="jiazhu">犍，居言翻。費，父沸翻。</span>羽聞黃忠位與己並，怒曰：<span class="yinhao">「大丈夫終不與老兵同列！」</span>不肯受拜。詩謂羽曰：<span class="yinhao">「夫立王業者，所用非一。昔蕭、曹與高祖少小親舊，<span class="jiazhu">少，詩照翻。</span>而陳、韓亡命後至；論其班列，韓最居上，<span class="jiazhu">謂陳平、韓信自楚而來，韓信王而蕭、曹侯，故曰韓最居上。</span>未聞蕭、曹以此爲怨。今漢中王以一時之功隆崇漢升；然意之輕重，寧當與君侯齊乎！<span class="jiazhu">言備以一時使忠與羽班，而意之輕重則不在此。曹操嘗表羽爲漢壽亭侯，故稱之爲君侯。</span>且王與君侯譬猶一體，同休等戚，禍福共之；愚謂君侯不宜計官號之高下、爵祿之多少爲意也。僕一介之使，<span class="jiazhu">使，疏吏翻。</span>銜命之人，君侯不受拜，如是便還，但相爲惜此舉動，<span class="jiazhu">爲，于僞翻。</span>恐有後悔耳。」</span>羽大感悟，遽卽受拜。</p>
<p class="em2 strong" id="online_toc_39"><a class="gg-link" href="#online_toc_39" onclick="return changeColor(this);"></a><span class="yinwen">8</span>詔以魏王操夫人卞氏爲王后。</p>
<p class="em2 strong" id="online_toc_40"><a class="gg-link" href="#online_toc_40" onclick="return changeColor(this);"></a><span class="yinwen">9</span>孫權攻合肥。時諸州兵戍淮南。<span class="jiazhu">魏改漢九江郡爲淮南郡。</span>揚州刺史溫恢謂兗州刺史裴潛曰：<span class="yinhao">「此間雖有賊，然不足憂。今水潦方生，而子孝縣軍，無有遠備，<span class="jiazhu">曹仁，字子孝，時爲征南將軍。縣，讀曰懸。</span>關羽驍猾，政恐征南有變耳。」</span><span class="jiazhu">驍，堅堯翻。</span>已而關羽果使南郡太守麋芳守江陵，將軍傅［衍］士仁守公安，羽自率衆攻曹仁於樊。仁使左將軍于禁、立義將軍龐德等屯樊北。<span class="jiazhu">操以龐德自漢中來歸，故進號立義將軍。</span>八月，大霖雨，漢水溢，平地數丈，于禁等七軍皆沒。禁與諸將登高避水，羽乘大船就攻之，禁等窮迫，遂降。<span class="jiazhu">降，戶江翻；下同。</span>龐德在隄上，被甲持弓，箭不虛發，<span class="jiazhu">射必中也。龐，皮江翻。被，皮義翻。</span>自平旦力戰，至日過中，羽攻益急；矢盡，短兵接，德戰益怒，氣愈壯，而水浸盛，吏士盡降。<span class="jiazhu">降，戶江翻；下同。</span>德乘小船欲還仁營，水盛船覆，失弓矢，獨抱船覆水中，爲羽所得，立而不跪。<span class="jiazhu">示不屈伏。</span>羽謂曰：<span class="yinhao">「卿兄在漢中，<span class="jiazhu"><span class="shu-ming">魏略</span>曰：德從兄柔在蜀。</span>我欲以卿爲將，不早降何爲！」</span>德罵羽曰：<span class="yinhao">「豎子，何謂降也！魏王帶甲百萬，威振天下；汝劉備庸才耳，豈能敵邪！我寧爲國家鬼，不爲賊將也！」</span>羽殺之。<span class="jiazhu">將，卽亮翻。</span>魏王操聞之<span class="jiaozhusup">【章：甲十一行本「之」下有「流涕」二字；乙十一行本同；孔本同。】</span>曰：<span class="yinhao">「吾知于禁三十年，<span class="jiazhu">操收兵兗州，禁卽爲將。</span>何意臨危處難，<span class="jiazhu">處，昌呂翻。難，乃旦翻。</span>反不及龐德邪！」</span>封德二子爲列侯。</p>
<p class="em2 strong" id="online_toc_41"><a class="gg-link" href="#online_toc_41" onclick="return changeColor(this);"></a>羽急攻樊城，城得水，往往崩壞，衆皆恟懼。<span class="jiazhu">恟，許勇翻。</span>或謂曹仁曰：<span class="yinhao">「今日之危，非力所支，可及羽圍未合，乘輕船夜走。」</span>汝南太守滿寵曰：<span class="yinhao">「山水速疾，冀其不久。聞羽遣別將已在郟下，<span class="jiazhu">寵爲汝南太守，操令助曹仁屯樊城。郟縣，屬潁川郡。師古曰：郟，音夾。<span class="shu-ming">晉·地理志</span>，襄城郡復有郟縣，蓋東漢省而魏、晉復置縣也。</span>自許以南，百姓擾擾，羽所以不敢遂進者，恐吾軍掎其後耳。<span class="jiazhu">掎，居蟻翻。</span>今若遁去，洪河以南，非復國家有也，<span class="jiazhu">洪河，大河也。</span>君宜待之。」</span>仁曰：<span class="yinhao">「善！」</span>乃沈白馬與軍人盟誓，<span class="jiazhu">沈，持林翻。</span>同心固守。城中人馬纔數千人，城不沒者數板。<span class="jiazhu">城高二尺爲一板。</span>羽乘船臨城，立圍數重，<span class="jiazhu">重，直龍翻。</span>外內斷絕。羽又遣別將圍將軍呂常於襄陽。荊州刺史胡脩、南鄕太守傅方皆降於羽。<span class="jiazhu"><span class="shu-ming">水經註</span>：漢建安中，割南陽右壤爲南鄕郡，屬荊州。</span></p>
<p class="em2 strong" id="online_toc_42"><a class="gg-link" href="#online_toc_42" onclick="return changeColor(this);"></a><span class="yinwen">10</span>初，沛國魏諷有惑衆才，傾動鄴都，魏相國鍾繇辟以爲西曹掾。<span class="jiazhu">此魏相國府之西曹掾也。</span>滎陽任覽，與諷友善；同郡鄭袤，<span class="jiazhu">袤，音茂。</span>泰之子也，每謂覽曰：<span class="yinhao">「諷姦雄，終必爲亂。」</span>九月，諷潛結徒黨，與長樂衞尉陳禕謀襲鄴；<span class="jiazhu">樂，音洛。禕，吁韋翻。</span>未及期，禕懼而告之。太子丕誅諷，連坐死者數千人，鍾繇坐免官。</p>
<p class="em2 strong" id="online_toc_43"><a class="gg-link" href="#online_toc_43" onclick="return changeColor(this);"></a><span class="yinwen">11</span>初，丞相主簿楊脩與丁儀兄弟謀立曹植爲魏嗣，<span class="jiazhu">脩爲漢丞相主簿，操官屬也。</span>五官將丕患之，以車載廢簏內朝歌長吳質，與之謀。<span class="jiazhu">長，知兩翻。</span>脩以白魏王操，操未及推驗。丕懼，告質，質曰：<span class="yinhao">「無害也。」</span>明日，復以簏載絹以入，脩復白之，推驗，無人；<span class="jiazhu">推，按也。復，扶又翻。</span>操由是疑焉。其後植以驕縱見疏，<span class="jiazhu">植乘車行馳道中，私開司馬門出，旣得罪矣；曹仁爲關羽所圍，操欲遣植救仁，而植醉不能受命，於是益見疏。</span>而植故連綴脩不止，脩亦不敢自絕。每當就植，慮事有闕，忖度操意，<span class="jiazhu">忖，寸本翻。度，徒洛翻。</span>豫作答敎十餘條，敕門下，<span class="yinhao">「敎出，隨所問答之」</span>，於是敎裁出，答已入；操怪其捷，推問，始泄。操亦以脩袁術之甥，惡之，<span class="jiazhu">惡，烏路翻。</span>乃發脩前後漏泄言敎，交關諸侯，<span class="jiazhu">以脩豫作答敎，謂之漏泄；與植往來，謂之交關諸侯。</span>收殺之。</p>
<p class="em2 strong" id="online_toc_44"><a class="gg-link" href="#online_toc_44" onclick="return changeColor(this);"></a><span class="yinwen">12</span>魏王操以杜襲爲留府長史，駐關中。<span class="jiazhu">置留府於關中者，以備蜀也。</span>關中營帥許攸<span class="jiazhu">帥，所類翻。此又一許攸，非自袁紹來奔之許攸也。</span>擁部曲不歸附，而有慢言，操大怒，先欲伐之。羣臣多諫<span class="yinhao">「宜招懷攸，共討強敵；」</span>操橫刀於䣛，<span class="jiazhu">䣛，與膝同。</span>作色不聽。襲入欲諫，操逆謂之曰：<span class="yinhao">「吾計已定，卿勿復言！」</span><span class="jiazhu">復，扶又翻。</span>襲曰：<span class="yinhao">「若殿下計是邪，臣方助殿下成之；若殿下計非邪，雖成，宜改之。殿下逆臣令勿言，何待下之不闡乎！」</span><span class="jiazhu">闡，開也，大也，明也。</span>操曰：<span class="yinhao">「許攸慢吾，如何可置！」</span><span class="jiazhu">置，捨也。</span>襲曰：<span class="yinhao">「殿下謂許攸何如人邪？」</span>操曰：<span class="yinhao">「凡人也。」</span>襲曰：<span class="yinhao">「夫惟賢知賢，惟聖知聖，凡人安能知非凡人邪！方今豺狼當路而狐狸是先，人將謂殿下避強攻弱；進不爲勇，退不爲仁。臣聞千鈞之弩，不爲鼷鼠發機；萬石之鍾，不以莛撞起音。<span class="jiazhu">三十斤爲鈞。千鈞之弩，言其重也。鼷鼠，小鼠也。<span class="shu-ming">說文</span>曰：有螫毒者。或謂之甘鼠。陸佃<span class="shu-ming">埤雅</span>曰：鼷鼠者，甘口，齧人及鳥獸皆不痛。<span class="shu-ming">博物志</span>云：鼠之最小者。<span class="shu-ming">本草</span>說鼷鼠極細，不可卒見。四斤［鈞］爲石，石，百二十斤也。莛，草莖也。東方朔曰：以莛撞鍾。是皆言力勢重者，不以輕觸而發動也。鼷，音奚。莛，音廷。撞，直江翻。</span>今區區之許攸，何足以勞神武哉！」</span>操曰：<span class="yinhao">「善！」</span>遂厚撫攸，攸卽歸服。</p>
<p class="em2 strong" id="online_toc_45"><a class="gg-link" href="#online_toc_45" onclick="return changeColor(this);"></a><span class="yinwen">13</span>冬，十月，魏王操至洛陽。</p>
<p class="em2 strong" id="online_toc_46"><a class="gg-link" href="#online_toc_46" onclick="return changeColor(this);"></a><span class="yinwen">14</span>陸渾民孫狼等作亂，<span class="jiazhu">陸渾縣，屬弘農郡，秦、晉遷陸渾之戎於此。宋白曰：陸渾，河南府伊陽縣地。師古曰：渾，音胡昆翻。</span>殺縣主簿，南附關羽。羽授狼印，給兵，還爲寇賊，自許以南，往往遙應羽，羽威震華夏。<span class="jiazhu">夏，戶雅翻。</span>魏王操議徙許都以避其銳，丞相軍司馬司馬懿、西曹屬蔣濟言於操曰：<span class="yinhao">「于禁等爲水所沒，非戰攻之失，於國家大計未足有損。劉備、孫權，外親內疏，關羽得志，權必不願也。可遣人勸權躡其後，許割江南以封權，則樊圍自解。」</span>操從之。</p>
<p class="em2 strong" id="online_toc_47"><a class="gg-link" href="#online_toc_47" onclick="return changeColor(this);"></a>初，魯肅嘗勸孫權以曹操尙存，宜且撫輯關羽，與之同仇，不可失也。及呂蒙代肅屯陸口，以爲羽素驍雄，有兼幷之心，<span class="jiazhu">驍，堅堯翻。</span>且居國上流，其勢難久，密言於權曰：<span class="yinhao">「今令征虜守南郡，<span class="jiazhu">孫皎時爲征虜將軍。</span>潘璋住白帝，<span class="jiazhu">此卽甘寧據楚關之計也。</span>蔣欽將游兵萬人循江上下，應敵所在，蒙爲國家前據襄陽，<span class="jiazhu">爲，于僞翻。</span>如此，何憂於操，何賴於羽！且羽君臣矜其詐力，所在反覆，不可以腹心待也。今羽所以未便東向者，以至尊聖明，蒙等尙存也。今不於強壯時圖之，一旦僵仆，欲復陳力，其可得邪！」</span><span class="jiazhu">僵仆，謂死也。復，扶又翻。</span>權曰：<span class="yinhao">「今欲先取徐州，<span class="jiazhu">自廣陵以北，皆徐州之地。</span>然後取羽，何如？」</span>對曰：<span class="yinhao">「今操遠在河北，撫集幽、冀，未暇東顧，餘<span class="jiaozhusup">【章：甲十一行本「餘」作「徐」；乙十一行本同。】</span>土守兵，聞不足言，<span class="jiazhu">曹操審知天下之勢，慮此熟矣。此<span class="shu-ming">兵法</span>所謂<span class="yinhao">「城有所不守」</span>也。</span>往自可克。然地勢陸通，驍騎所騁，<span class="jiazhu">騁，丑郢翻。</span>至尊今日取徐州，操後旬必來爭，雖以七八萬人守之，猶當懷憂。<span class="jiazhu">呂蒙自量吳國之兵力不足北向以爭中原者，知車騎之地，非南兵之所便也。</span>不如取羽，全據長江，形勢益張，易爲守也。」</span>權善之。<span class="jiazhu">易，以豉翻。</span></p>
<p class="em2 strong" id="online_toc_48"><a class="gg-link" href="#online_toc_48" onclick="return changeColor(this);"></a>權嘗爲其子求昏於羽，<span class="jiazhu">爲，于僞翻。</span>羽罵其使，不許昏；<span class="jiazhu">使，疏吏翻。</span>權由是怒。及羽攻樊，呂蒙上疏曰：<span class="yinhao">「羽討樊而多留備兵，必恐蒙圖其後故也。蒙常有病，乞分士衆還建業，以治疾爲名，<span class="jiazhu">治，直之翻。</span>羽聞之，必撤備兵，盡赴襄陽。大軍浮江晝夜馳上，<span class="jiazhu">上，時掌翻。</span>襲其空虛，則南郡可下而羽可禽也。」</span><span class="jiazhu">此南郡，謂江陵。</span>遂稱病篤。權乃露檄召蒙還，<span class="jiazhu">露檄，欲使羽知之。</span>陰與圖計。蒙下至蕪湖，定威校尉陸遜謂蒙曰：<span class="yinhao">「關羽接境，如何遠下，後不當可憂也？」</span>蒙曰：<span class="yinhao">「誠如來言，然我病篤。」</span>遜曰：<span class="yinhao">「羽矜其驍氣，陵轢於人，<span class="jiazhu">轢，郎狄翻。</span>始有大功，意驕志逸，但務北進，未嫌於我；有相聞病，必益無備，今出其不意，自可禽制。下見至尊，宜好爲計。」</span><span class="jiazhu">英雄之士所見略同，蒙所以知其意思深長也。</span>蒙曰：<span class="yinhao">「羽素勇猛，旣難爲敵，且已據荊州，恩信大行，兼始有功，膽勢益盛，未易圖也。」</span><span class="jiazhu">兵事尙密，遜之言雖當蒙之心，蒙未敢容易爲遜言之。易，以豉翻。</span>蒙至都，權問：<span class="yinhao">「誰可代卿者？」</span>蒙對曰：<span class="yinhao">「陸遜意思深長，<span class="jiazhu">思，相吏翻。</span>才堪負重，觀其規慮，終可大任；而未有遠名，非羽所忌，無復是過也。<span class="jiazhu">復，扶又翻；下同。</span>若用之，當令外自韜隱，內察形便，然後可克。」</span>權乃召遜，拜偏將軍、右部督，以代蒙。遜至陸口，爲書與羽，稱其功美，深自謙抑，爲盡忠自託之意。羽意大安，無復所嫌，稍撤兵以赴樊。<span class="jiazhu">果墮蒙計。</span>遜具啓形狀，陳其可禽之要。</p>
<p class="em2 strong" id="online_toc_49"><a class="gg-link" href="#online_toc_49" onclick="return changeColor(this);"></a>羽得于禁等人馬數萬，糧食乏絕，擅取權湘關米；<span class="jiazhu">吳與蜀分荊州，以湘水爲界，故置關。</span>權聞之，遂發兵襲羽。權欲令征虜將軍孫皎與呂蒙爲左右部大督，<span class="jiazhu">征虜將軍，始於光武以命祭遵。</span>蒙曰：<span class="yinhao">「若至尊以征虜能，宜用之；以蒙能，宜用蒙。昔周瑜、程普爲左右部督，督兵攻江陵，雖事決於瑜，普自恃久將，<span class="jiazhu">將，卽亮翻。</span>且俱是督，遂共不睦，幾敗國事，此目前之戒也。」</span><span class="jiazhu">事見六十六卷建安十五年。幾，居希翻。敗，補邁翻。</span>權寤，謝蒙曰：<span class="yinhao">「以卿爲大督，命皎爲後繼可也。」</span></p>
<p class="em2 strong" id="online_toc_50"><a class="gg-link" href="#online_toc_50" onclick="return changeColor(this);"></a>魏王操之出漢中也，使平寇將軍徐晃屯宛以助曹仁；<span class="jiazhu">平寇將軍，蓋亦曹操所置，考沈約<span class="shu-ming">志</span>，不在四十號之數。</span>及于禁陷沒，晃前至陽陵陂，關羽遣兵屯偃城。<span class="jiazhu"><span class="shu-ming">括地志</span>：偃城，在襄州安養縣北三里，古郾子之國。</span>晃旣到，詭道作都塹，示欲截其後，羽兵燒屯走。<span class="jiazhu">詭道出偃城之後，通爲長塹，故曰都塹。</span>晃得偃城，連營稍前。操使趙儼以議郎參曹仁軍事，與徐晃俱前，餘救兵未到；晃所督不足解圍，而諸將呼責晃，促救仁。儼謂諸將曰：<span class="yinhao">「今賊圍素固，水潦猶盛，我徒卒單少，<span class="jiazhu">少，詩沼翻。</span>而仁隔絕，不得同力，此舉適所以敝內外耳。當今不若前軍偪圍，遣諜通仁，使知外救，以勵將士。計北軍不過十日，尙足堅守，然後表裏俱發，破賊必矣。如有緩救之戮，余爲諸君當之。」</span><span class="jiazhu">爲，于僞翻。</span>諸將皆喜。晃營距羽圍三丈所，作地道及箭飛書與仁，消息數通。<span class="jiazhu">消者，浸微浸滅之意；息者，漸生漸長之意。消息數通，則城內城外各知安否也。晃營迫羽圍如此而不能制，使呂蒙不襲取江陵，羽亦必爲操所破，而操假手於蒙者，欲使兩寇自敝，而坐收漁人、田父之功也。數，所角翻。</span></p>
<p class="em2 strong" id="online_toc_51"><a class="gg-link" href="#online_toc_51" onclick="return changeColor(this);"></a>孫權爲牋與魏王操，請以討羽自效，及乞不漏，令羽有備。操問羣臣，羣臣咸言宜密之。董昭曰：<span class="yinhao">「軍事尙權，期於合宜。宜應權以密，而內露之。羽聞權上，若還自護，圍則速解，便獲其利。可使兩賊相對銜持，<span class="jiazhu">以馬爲喻也。兩馬欲相踶齧，旣加之銜勒，兩不能動矣，而欲鬬之氣未衰，相對銜持，則兩雖跳梁，力必自敝。上，時掌翻。</span>坐待其敝。祕而不露，使權得志，非計之上。又，圍中將吏不知有救，計糧怖懼。<span class="jiazhu">計城中之糧不足以持久，則心懷怖懼也。怖，普布翻。</span>儻有他意，爲難不小。<span class="jiazhu">難，乃旦翻。</span>露之爲便。且羽爲人強梁，自恃二城守固，必不速退。」</span>操曰：<span class="yinhao">「善！」</span>卽敕徐晃以權書射著圍裏及羽屯中，<span class="jiazhu">射，而亦翻。著，直略翻。</span>圍裏聞之，志氣百倍；羽果猶豫不能去。<span class="jiazhu">羽雖見權書，自恃江陵、公安守固，非權旦夕可拔；又因水勢結圍以臨樊城，有必破之勢，釋之而去，必喪前功，此其所以猶豫也。</span></p>
<p class="em2 strong" id="online_toc_52"><a class="gg-link" href="#online_toc_52" onclick="return changeColor(this);"></a>魏王操自雒陽南救曹仁，羣下皆謂：<span class="yinhao">「王不亟行，今敗矣。」</span>侍中桓階獨曰：<span class="yinhao">「大王以仁等爲足以料事勢不也？」</span><span class="jiazhu">不，讀曰否。</span>曰：<span class="yinhao">「能。」</span><span class="yinhao">「大王恐二人遺力邪？」</span><span class="jiazhu">二人，謂曹仁、呂常也。</span>曰：<span class="yinhao">「不然。」</span><span class="yinhao">「然則何爲自往？」</span>曰：<span class="yinhao">「吾恐虜衆多，而徐晃等勢不便耳。」</span>階曰：<span class="yinhao">「今仁等處重圍之中<span class="jiazhu">重，直龍翻，下同。</span>而守死無貳者，誠以大王遠爲之勢也。夫居萬死之地，必有死爭之心。內懷死爭，外有強救，大王按六軍以示餘力，何憂於敗而欲自往？」</span>操善其言，乃駐軍摩陂，<span class="jiazhu">據<span class="shu-ming">水經</span>，摩陂在潁川郟縣，縱廣可一十五里。魏青龍元年，有龍見于陂，於是改曰龍陂。</span>前後遣殷署、朱蓋等凡十二營詣晃。</p>
<p class="em2 strong" id="online_toc_53"><a class="gg-link" href="#online_toc_53" onclick="return changeColor(this);"></a>關羽圍頭有屯，又別屯四冢，晃乃揚聲當攻圍頭屯而密攻四冢。<span class="jiaozhusup">【章：乙十一行本「冢」下有「羽見四冢」四字。】</span>欲壞，自將步騎五千出戰；<span class="jiazhu"><span class="yinhao">「自將」</span>之上，有<span class="yinhao">「羽」</span>字文意乃明。</span>晃擊之，退走。羽圍塹鹿角十重，<span class="jiazhu">重，直龍翻。</span>晃追羽，與俱入圍中，破之，傅方、胡脩皆死，羽遂撤圍退，然舟船猶據沔水，襄陽隔絕不通。</p>
<p class="em2 strong" id="online_toc_54"><a class="gg-link" href="#online_toc_54" onclick="return changeColor(this);"></a>呂蒙至尋陽，盡伏其精兵𦩷𦪇中，<span class="jiazhu">𦩷，居侯翻。𦪇，盧谷翻。<span class="shu-ming">博雅</span>曰：𦩷𦪇，舟也。</span>使白衣搖櫓，作商賈人服，<span class="jiazhu">賈，音古。</span>晝夜兼行，羽所置江邊屯候，盡收縛之，是故羽不聞知。<span class="jiazhu">屯候雖被收縛，使麋、傅無叛心，羽猶可得聞知也。</span>麋芳、士仁素皆嫌羽輕己，羽之出軍，芳、仁供給軍資不悉相及，羽言<span class="yinhao">「還，當治之」</span>，<span class="jiazhu">治，直之翻。</span>芳、仁咸懼。於是蒙令故騎都尉虞翻<span class="jiazhu">權以翻爲騎都尉，以謗徙丹陽。蒙請以自隨，時無官爵，故稱故官。</span>爲書說仁，爲陳成敗，<span class="jiazhu">說，輪芮翻。爲，于僞翻。</span>仁得書卽降。<span class="jiazhu">降，戶江翻；下同。</span>翻謂蒙曰：<span class="yinhao">「此譎兵也，<span class="jiazhu">謂蒙以譎計行兵也。譎，古穴翻。</span>當將仁行，留兵備城。」</span>遂將仁至南郡。<span class="jiazhu">將，如字。</span>麋芳城守，蒙以仁示之，芳遂開門出降。蒙入江陵，釋于禁之囚，得關羽及將士家屬，皆撫慰之，約令軍中：<span class="yinhao">「不得干歷人家，有所求取。」</span>蒙麾下士，與蒙同郡人，取民家一笠以覆官鎧；<span class="jiazhu">覆，敷救翻。</span>官鎧雖公，蒙猶以爲犯軍令，不可以鄕里故而廢法，遂垂涕斬之。於是軍中震慄，道不拾遺。蒙旦暮使親近存恤耆老，問所不足，疾病者給醫藥，飢寒者賜衣糧。羽府藏財寶，皆閉以待權至。<span class="jiazhu">藏，徂浪翻。</span></p>
<p class="em2 strong" id="online_toc_55"><a class="gg-link" href="#online_toc_55" onclick="return changeColor(this);"></a>關羽聞南郡破，卽走南還。<span class="jiazhu">還，從宣翻，又如字。</span>曹仁會諸將議，咸曰：<span class="yinhao">「今因羽危懼，可追禽也。」</span>趙儼曰：<span class="yinhao">「權邀羽連兵之難，<span class="jiazhu">邀，當作徼，徼幸也。難，乃旦翻。謂與曹仁連兵。</span>欲掩制其後，顧羽還救，恐我乘其兩疲，故順辭求效，<span class="jiazhu">求效，猶言求自效也。或曰：巽順其辭以求成效。</span>乘釁因變以觀利鈍耳。今羽已孤迸，<span class="jiazhu">言羽失根本，而勢孤奔迸也。</span>更宜存之以爲權害。若深入追北，權則改虞於彼，將生患於我矣，<span class="jiazhu">虞，度也，防也；謂度羽不能爲害，則改其防羽之心而防操，則必爲操之患矣。</span>王必以此爲深慮。」</span>仁乃解嚴。<span class="jiazhu">趙儼之計，此戰國策士所謂兩利而俱存之之計也。解嚴，解所嚴兵，不復追羽也。是後陸遜敗劉備於峽中，收兵而還，不復追備，計亦出此。</span>魏王操聞羽走，恐諸將追之，果疾敕仁如儼所策。</p>
<p class="em2 strong" id="online_toc_56"><a class="gg-link" href="#online_toc_56" onclick="return changeColor(this);"></a>關羽數使人與呂蒙相聞，<span class="jiazhu">數，所角翻。</span>蒙輒厚遇其使，<span class="jiazhu">使，疏吏翻。</span>周游城中，家家致問，或手書示信。羽人還，私相參訊，<span class="jiazhu">訊，問也。</span>咸知家門無恙，見待過於平時，故羽吏士無鬬心。<span class="jiazhu">呂蒙所以禽關羽者，攜之而已。恙，金亮翻。</span></p>
<p class="em2 strong" id="online_toc_57"><a class="gg-link" href="#online_toc_57" onclick="return changeColor(this);"></a>會權至江陵，荊州將吏悉皆歸附；獨治中從事武陵潘濬稱疾不見，權遣人以牀就家輿致之，濬伏面著牀席不起，涕泣交橫，哀哽不能自勝。<span class="jiazhu">著，直略翻。勝，音升。</span>權呼其字與語，<span class="jiazhu">潘濬字承明。</span>慰諭懇惻，使親近以手巾拭其面。濬起，下地拜謝，卽以爲治中，荊州軍事，一以諮之。<span class="jiazhu">郝普、麋芳、傅士仁之在吳，未有所聞也，而潘濬所以自見者，與陸遜、諸葛瑾班，識者當於此而觀人。</span>武陵部從事樊伷誘導諸夷，圖以武陵附漢中王備。<span class="jiazhu">漢制：州牧、刺史部諸郡，各郡置部從事。伷，與冑同。誘，音酉。</span>外白差督督萬人往討之，<span class="jiazhu">差，初佳翻，擇也。督，將也。</span>權不聽；特召問濬，濬答：<span class="yinhao">「以五千兵往，足以擒伷。」</span>權曰：<span class="yinhao">「卿何以輕之？」</span>濬曰：<span class="yinhao">「伷是南陽舊姓，<span class="jiazhu">南陽之樊，光武之母黨，故謂之舊姓。</span>頗能弄脣吻，而實無才略。<span class="jiazhu">今人以辨給觀人才，何其謬也！吻，武粉翻。口邊曰吻。</span>臣所以知之者，伷昔嘗爲州人設饌，<span class="jiazhu">爲，于僞翻。饌，雛戀翻，又雛皖翻。</span>比至日中，<span class="jiazhu">比，必寐翻。</span>食不可得，而十餘自起，此亦侏儒觀一節之驗也。」</span><span class="jiazhu">侏儒，優人，以能諧笑取寵。觀其一節，足以驗其技。</span>權大笑，卽遣濬將五千人往，果斬平之。權以呂蒙爲南郡太守，封孱陵侯，<span class="jiazhu">孱，仕連翻。</span>賜錢一億，黃金五百斤；以陸遜領宜都太守。<span class="jiazhu"><span class="shu-ming">吳錄</span>曰：蜀昭烈帝立宜都郡於西陵，卽夷陵也；唐爲峽州夷陵郡。</span></p>
<p class="em2 strong" id="online_toc_58"><a class="gg-link" href="#online_toc_58" onclick="return changeColor(this);"></a>十一月，漢中王備所置宜都太守樊友委郡走，諸城長吏及蠻夷君長皆降於遜。<span class="jiazhu">長，知兩翻。</span>遜請金、銀、銅印以假授初附，擊蜀將詹晏等<span class="jiazhu">詹，姓也；周有詹父，楚有詹尹。</span>及秭歸大姓擁兵者，皆破降之，前後斬獲、招納凡數萬計。權以遜爲右護軍、鎭西將軍，進封婁侯，屯夷陵，守峽口。<span class="jiazhu">婁縣，前漢屬會稽郡，後漢屬吳郡。范成大<span class="shu-ming">吳郡志</span>：婁縣，今謂之崑山縣，東北三里有村落，名婁縣，蓋古婁縣治所也。峽口，西陵峽口也。<span class="shu-ming">宜都記</span>曰：自黃牛灘東入西陵界，至峽口一百許里。山水紆曲，兩岸高山重嶂，非日中夜半，不見日月。</span></p>
<p class="em2 strong" id="online_toc_59"><a class="gg-link" href="#online_toc_59" onclick="return changeColor(this);"></a>關羽自知孤窮，乃西保麥城。<span class="jiazhu"><span class="shu-ming">荊州記</span>曰：南郡當陽縣東南有麥城。</span>孫權使誘之，羽僞降，<span class="jiazhu">誘，音酉。降，戶江翻。</span>立幡旗爲象人於城上，因遁走，兵皆解散，纔十餘騎。權先使朱然、潘璋斷其徑路，<span class="jiazhu">斷，丁管翻。</span>十二月，璋司馬馬忠獲羽及其子平於章鄕，<span class="jiazhu"><span class="shu-ming">水經註</span>：漳水出臨沮縣東荊山，南逕臨沮縣之漳鄕南，潘璋禽關羽於此。漳水又南逕當陽縣，又南逕麥城東。</span>斬之，遂定荊州。</p>
<p class="em2 strong" id="online_toc_60"><a class="gg-link" href="#online_toc_60" onclick="return changeColor(this);"></a>初，偏將軍吳郡全琮<span class="jiazhu">全，姓；琮，名。</span>上疏陳關羽可取之計，權恐事泄，寢而不答；及已禽羽，權置酒公安，顧謂琮曰：<span class="yinhao">「君前陳此，孤雖不相答，今日之捷，抑亦君之功也。」</span>於是封琮陽華亭侯。權復以劉璋爲益州牧，駐秭歸，未幾，璋卒。<span class="jiazhu">劉備入益州，遷璋于公安，今爲權所得。幾，居豈翻。</span></p>
<p class="em2 strong" id="online_toc_61"><a class="gg-link" href="#online_toc_61" onclick="return changeColor(this);"></a>呂蒙未及受封而疾發，權迎置於所館之側，所以治護者萬方。時有加鍼，權爲之慘慼。<span class="jiazhu">治，直之翻。爲，于僞翻。</span>欲數見其顏色，<span class="jiazhu">數，所角翻。</span>又恐勞動，常穿壁瞻之，見小能下食，則喜顧左右，<span class="jiaozhusup">【章：甲十一行本「右」下有「言笑」二字；乙十一行本同；孔本同；張校同；退齋校同。】</span>不然則咄唶，<span class="jiazhu">咄，當沒翻，咨也。唶，子夜翻，嘆也。</span>夜不能寐。病中瘳，爲下赦令，<span class="jiazhu">爲，于僞翻；下同。</span>羣臣畢賀，已而，竟卒，年四十二。權哀痛殊甚，爲置守冢三百家。</p>
<p class="em2 strong" id="online_toc_62"><a class="gg-link" href="#online_toc_62" onclick="return changeColor(this);"></a>權後與陸遜論周瑜、魯肅及蒙曰：<span class="yinhao">「公瑾雄烈，膽略兼人，遂破孟德，開拓荊州，邈焉寡儔。子敬因公瑾致達於孤，孤與宴語，便及大略帝王之業，此一快也。<span class="jiazhu">事見六十三卷五年。</span>後孟德因獲劉琮之勢，張言方率數十萬衆水步俱下，<span class="jiazhu">張言者，張大而言之。</span>孤普請諸將，咨問所宜，無適先對；<span class="jiazhu">無適先對，猶言莫適先對也。適，音的。</span>至張子布、秦文表<span class="jiazhu">秦松，字文表。</span>俱言宜遣使脩檄迎之，子敬卽駮言不可，<span class="jiazhu">駮，異也；立異議以糾駮衆議之非。駮，北角翻。</span>勸孤急呼公瑾，付任以衆，逆而擊之，此二快也。<span class="jiazhu">事見六十五卷十三年。</span>後雖勸吾借玄德地，<span class="jiazhu">事見六十六卷十五年。</span>是其一短，不足以損其二長也。周公不求備於一人，<span class="jiazhu"><span class="shu-ming">論語</span>載周公語魯公之言。</span>故孤忘其短而貴其長，常以比方鄧禹也。<span class="jiazhu">鄧禹建策以開光武中興之業，而其後不能定赤眉，故以肅比之。</span>子明少時，<span class="jiazhu">呂蒙，字子明。少，詩照翻。</span>孤謂不辭劇易，<span class="jiazhu">劇，艱也。易，以豉翻。</span>果敢有膽而已；及身長大，<span class="jiazhu">長，知兩翻。</span>學問開益，籌略奇至，可以次於公瑾，但言議英發不及之耳。圖取關羽，勝於子敬。子敬答孤書云：『帝王之起，皆有驅除，羽不足忌。』<span class="jiazhu">謂關羽之強，適足爲吳之驅除也。</span>此子敬內不能辦，外爲大言耳，孤亦恕之，不苟責也。然其作軍屯營，不失令行禁止，部界無廢負，<span class="jiazhu">謂部界之內，無有廢職以爲罪負也。</span>路無拾遺，其法亦美矣。」</span></p>
<p class="em2 strong" id="online_toc_63"><a class="gg-link" href="#online_toc_63" onclick="return changeColor(this);"></a>孫權與于禁乘馬倂行，<span class="jiazhu">併，讀曰並。</span>虞翻呵禁曰：<span class="yinhao">「汝降虜，<span class="jiazhu">降，戶江翻。</span>何敢與吾君齊馬首乎！」</span>抗鞭欲擊禁，<span class="jiazhu">抗，舉也。</span>權呵止之。</p>
<p class="em2 strong" id="online_toc_64"><a class="gg-link" href="#online_toc_64" onclick="return changeColor(this);"></a><span class="yinwen">15</span>孫權之稱藩也，魏王操召張遼等諸軍悉還救樊，未至而圍解。徐晃振旅還摩陂，操迎晃七里，置酒大會；王舉酒謂晃曰：<span class="yinhao">「全樊、襄陽，將軍之功也。」</span>亦厚賜桓階，以爲尙書。操嫌荊州殘民及其屯田在漢川者，<span class="jiazhu">此漢川，謂襄、樊上下，漢水左右之地也。</span>皆欲徙之。司馬懿曰：<span class="yinhao">「荊楚輕脆易動，<span class="jiazhu">易，以豉翻。</span>關羽新破，諸爲惡者，藏竄觀望，徙其善者，旣傷其意，將令去者不敢復還。」</span>操曰：<span class="yinhao">「是也。」</span>是後諸亡者悉還出。</p>
<p class="em2 strong" id="online_toc_65"><a class="gg-link" href="#online_toc_65" onclick="return changeColor(this);"></a><span class="yinwen">16</span>魏王操表孫權爲票騎將軍，假節，領荊州牧，封南昌侯。<span class="jiazhu">南昌縣，屬豫章郡。票，匹妙翻。</span>權遣校尉梁寓入貢，又遣朱光等歸，<span class="jiazhu">朱光爲權所獲，見上卷十九年。</span>上書稱臣於操，稱說天命。操以權書示外曰：<span class="yinhao">「是兒欲踞吾著爐火上邪！」</span><span class="jiazhu">著，直略翻。蓋言漢以火德王，權欲使操加其上也。然操必以權書示外者，正欲以觀衆心耳。</span>侍中陳羣等皆曰：<span class="yinhao">「漢祚已終，非適今日。殿下功德巍巍，羣生注望，<span class="jiazhu">注，猶屬望。</span>故孫權在遠稱臣。此天人之應，異氣齊聲，殿下宜正大位，復何疑哉！」</span><span class="jiazhu">復，扶又翻。</span>操曰：<span class="yinhao">「若天命在吾，吾爲周文王矣。」</span><span class="jiazhu">文王三分天下有其二，以服事殷。</span></p>
<p class="margin2" id="online_toc_66"><a class="gg-link" href="#online_toc_66" onclick="return changeColor(this);"></a>臣光曰：敎化，國家之急務也，而俗吏慢之；風俗，天下之大事也，而庸君忽之。夫惟明智君子，深識長慮，然後知其爲益之大而收功之遠也。光武遭漢中衰，羣雄糜沸，奮起布衣，紹恢前緒，征伐四方，日不暇給，乃能敦尙經術，賓延儒雅，開廣學校，<span class="jiazhu">校，戶敎翻。</span>脩明禮樂，武功旣成，文德亦洽。繼以孝明、孝章，遹追先志，<span class="jiazhu">遹，述也，遵也。遹，音聿。</span>臨雍拜老，橫經問道。自公卿、大夫至于郡縣之吏，咸選用經明行脩之人，<span class="jiazhu">行，下孟翻。</span>虎賁衞士皆習<span class="shu-ming">孝經</span>，<span class="jiazhu">賁，音奔。</span>匈奴子弟亦遊大學，是以敎立於上，俗成於下。其忠厚清脩之士，豈惟取重於搢紳，<span class="jiazhu">搢紳，謂搢笏、垂紳，在朝公卿、大夫也。</span>亦見慕於衆庶；愚鄙汚穢之人，豈惟不容於朝延，<span class="jiaozhusup">【章：甲十一行本「延」作「廷」；乙十一行本同；熊校同。】</span>亦見棄於鄕里。自三代旣亡，風化之美，未有若東漢之盛者也。及孝和以降，貴戚擅權，嬖倖用事，<span class="jiazhu">嬖，卑義翻，又必計翻。</span>賞罰無章，賄賂公行，賢愚渾殽，是非顚倒，可謂亂矣。然猶緜緜不至於亡者，上則有公卿、大夫袁安、楊震、李固、杜喬、陳蕃、李膺之徒面引廷爭，<span class="jiazhu">爭，讀曰諍。</span>用公義以扶其危，下則有布衣之士符融、郭泰、范滂、許卲之流，立私論以救其敗，<span class="jiazhu">私論者，謂其不得預議於朝，而私立論於下，以矯朝議之失也。</span>是以政治雖濁而風俗不衰，<span class="jiazhu">治，直吏翻。</span>至有觸冒斧鉞，僵仆於前，而忠義奮發，繼起於後，隨踵就戮，視死如歸。夫豈特數子之賢哉？亦光武、明、章之遺化也。當是之時，苟有明君作而振之，則漢氏之祚猶未可量也。<span class="jiazhu">量，音良。</span>不幸承陵夷頹敝之餘，重以桓、靈之昏虐，保養姦回，<span class="jiazhu">孔安國曰：回，邪也。重，直用翻。</span>過於骨肉；殄滅忠良，甚於寇讎；積多士之憤，蓄四海之怒。於是何進召戎，董卓乘釁，袁紹之徒從而構難，<span class="jiazhu">難，乃旦翻。</span>遂使乘輿播越，<span class="jiazhu">乘，繩證翻。</span>宗廟丘墟，王室蕩覆，烝民塗炭，大命隕絕，不可復救。<span class="jiazhu">復，扶又翻。</span>然州郡擁兵專地者，雖互相吞噬，猶未嘗不以尊漢爲辭。以魏武之暴戾強伉，<span class="jiazhu">伉，口浪翻。</span>加有大功於天下，其蓄無君之心久矣，乃至沒身不敢廢漢而自立，豈其志之不欲哉？猶畏名義而自抑也。由是觀之，敎化安可慢，風俗安可忽哉！</p>
</div></body></html>