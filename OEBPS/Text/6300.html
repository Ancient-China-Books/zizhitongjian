<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百五十六・梁紀十二・高祖武皇帝十二</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="梁紀十二">梁紀十二</span></span></h1>
<p id="online_toc_0"><span class="jiazhu">起昭陽赤奮若<span class="biaozhusup" data-rel="">（癸丑）</span>，盡閼逢攝提格<span class="biaozhusup" data-rel="">（甲寅）</span>，凡二年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高祖武皇帝十二">高祖武皇帝十二</span></span></h5>
<div class="yeartoc" id="year_toc_533"><p class="strong" id="online_toc_1"><span class="section" id="title-3"><span data-head-description="高祖武皇帝十二" data-head-level="h4" data-head-title="中大通五年">中大通五年</span></span><span class="biaozhusup" data-rel="">（癸丑、五三三年）</span></p></div>
<p class="em2 strong" id="online_toc_2"><span class="yinwen">1</span>春，正月，辛卯，上祀南郊，大赦。</p>
<p class="em2 strong" id="online_toc_3"><span class="yinwen">2</span>魏竇泰奄至爾朱兆庭，軍人因宴休惰，忽見泰軍，驚走，追破之於赤谼嶺，<span class="jiazhu">杜佑曰：石州離石縣有赤洪水，卽離石水，赤洪其別名也。高歡破爾朱兆於赤洪嶺，蓋近此。又曰：赤洪水源出方山縣，東流入離石。谼，戶工翻。<span class="shu-ming">考異</span>曰：<span class="shu-ming">魏·帝紀</span>：正月，庚寅朔；甲午，齊獻武王自晉陽出討兆，丁酉，大破之於赤洪嶺。<span class="shu-ming">北齊·帝紀</span>：出兵在去年，破兆在今年。按歲首宴會，不應直至八日。今從<span class="shu-ming">齊書</span>。</span>衆並降散。<span class="jiazhu">降，戶江翻；下同。</span>兆逃於窮山，命左右西河張亮及蒼頭陳山提斬己首以降，皆不忍；兆乃殺所乘白馬，自縊於樹。歡親臨，厚葬之。<span class="jiazhu">縊，於賜翻，又於計翻。臨，力鴆翻，哭也。</span>慕容紹宗攜爾朱榮妻子及兆餘衆詣歡降，歡以義故，待之甚厚。<span class="jiazhu">義故，猶言義舊也。</span>兆之在秀容，左右皆密通款於歡，唯張亮無啓疏，<span class="jiazhu">疏，所故翻。</span>歡嘉之，以爲丞相府參軍。</p>
<p class="em2 strong" id="online_toc_4"><span class="yinwen">3</span>魏罷諸行臺。<span class="jiazhu">天監十五年，魏以李平爲行臺，節度統攻硤石諸軍，踵魏初之制而置之也。正光之末盜起，始復置諸道行臺。</span></p>
<p class="em2 strong" id="online_toc_5"><span class="yinwen">4</span>辛亥，上祀明堂。</p>
<p class="em2 strong" id="online_toc_6"><span class="yinwen">5</span>丁巳，魏主追尊其父爲武穆帝，太妃馮氏爲武穆后，母李氏爲皇太妃。</p>
<p class="em2 strong" id="online_toc_7"><span class="yinwen">6</span>勞州刺史曹鳳、東荊州刺史雷能勝等舉城降魏。<span class="jiazhu">曹鳳、雷能勝，皆蠻左也，因其地授以州刺史。降，戶江翻。</span></p>
<p class="em2 strong" id="online_toc_8"><span class="yinwen">7</span>魏侍中斛斯椿聞喬寧、張子期之死，<span class="jiazhu">寧、子期死，見上卷上年。</span>內不自安，與南陽王寶炬、武衞將軍元毗、王思政密勸魏主圖丞相歡。<span class="jiazhu">椿本有圖歡之心，因喬、張之死，懼禍將及，決計爲之。</span>毗，遵之玄孫也。<span class="jiazhu">道武建國之初，常山王遵有佐命之功。</span>舍人元士弼又言歡受詔不敬，帝由是不悅。椿勸帝置閤內都督部曲，又增武直人數，自直閤已下，員別數百，<span class="jiazhu">武直，謂武士之入直殿閤者。據<span class="shu-ming">五代志</span>紀北齊之制，領軍府將軍，掌宿衞禁掖朱華閤外，凡禁衞官皆主之。又左右衞府，將軍各一人，掌左右廂，所主朱華閤以外，各武衞將軍二人貳之。其御仗屬官有御仗正副都督、御仗五職、御仗等員。直盪屬官有直盪正副都督、直入正副都督、勳武前鋒正副都督、勳武前鋒五職等員。直衞屬官有直衞正副都督、翊衞正副都督等員。直突屬官有直突都督、前鋒散都督等員。直閤屬官有朱衣直閤、直閤將軍、直寢、直齋、直後之屬。又有雲騎、武騎、驍騎、遊擊、前·左·右·後等將軍，左、右虎賁等中郎將，步兵、越騎、射聲、屯騎、長水等校尉，奉車、騎二都尉，羽林監、宂從僕射、積弩、積射、強弩、殿中等將軍及員外將軍、武衞常侍、殿中司馬督、員外司馬督等。蓋其制昉於晉，代有損益。觀北齊之制，則當時增置可槪見矣。</span>皆選四方驍勇者充之。<span class="jiazhu">驍，堅堯翻。</span>帝數出遊幸，椿自部勒，別爲行陳，<span class="jiazhu">數，所角翻。行，戶剛翻。陳，讀曰陣。</span>由是朝政、軍謀，帝專與椿決之。帝以關中大行臺賀拔岳擁重兵，密與相結，又出侍中賀拔勝爲都督三荊等七州諸軍事，<span class="jiaozhusup">【章：甲十一行本「事」下有「荊州刺史」四字；乙十一行本同；孔本同；退齋校同。】</span><span class="jiazhu">七州，三荊及襄、南襄、郢、南郢也。</span>欲倚勝兄弟以敵歡，<span class="jiazhu">倚勝及岳也。</span>歡益不悅。</p>
<p class="em2 strong" id="online_toc_9">侍中、司空高乾之在信都也，遭父喪，不暇終服。及孝武帝卽位，表請解職行喪，詔聽解侍中，<span class="jiazhu">句絕。</span>司空如故。乾雖求退，不謂遽見許，旣去內侍，朝政多不關預，居常怏怏。<span class="jiazhu">怏，於兩翻。</span>帝旣貳於歡，冀乾爲己用，嘗於華林園宴罷，獨留乾，謂之曰：<span class="yinhao">「司空奕世忠良，<span class="jiazhu">謂自高允以來。</span>今日復建殊效，<span class="jiazhu">復，扶又翻。</span>相與雖則君臣，義同兄弟，宜共立盟約，以敦情契。」</span>殷勤逼之。乾對曰：<span class="yinhao">「臣以身許國，何敢有貳。」</span>時事出倉猝，且不謂帝有異圖，遂不固辭，亦不以啓歡。及帝置部曲，乾乃私謂所親曰：<span class="yinhao">「主上不親勳賢而招集羣小，數遣元士弼、王思政往來關西與賀拔岳計議，又出賀拔勝爲荊州，外示疏忌，內實樹黨，令其兄弟相近，冀據有西方。禍難將作，必及於我。」</span>乃密啓歡。歡召乾詣幷州，面論時事，乾因勸歡受魏禪，歡以袖掩其口曰：<span class="yinhao">「勿妄言！今令司空復爲侍中，門下之事一以相委。」</span>歡屢啓請，帝不許。乾知變難將起，密啓歡求爲徐州；<span class="jiazhu">數，所角翻。近，其靳翻。難，乃旦翻。復，扶又翻；羅復、詔復下同。</span>二月，辛酉，以乾爲驃騎大將軍、開府儀同三司、徐州刺史，<span class="jiazhu">驃，匹妙翻。騎，奇計翻。</span>以咸陽王坦爲司空。<span class="jiazhu">爲魏主殺高乾討高歡張本。</span></p>
<p class="em2 strong" id="online_toc_10"><span class="yinwen">8</span>癸未，上幸同泰寺，講<span class="shu-ming">般若經</span>，<span class="jiazhu">般，音鉢。若，人者翻。</span>七日而罷，會者數萬人。</p>
<p class="em2 strong" id="online_toc_11"><span class="yinwen">9</span>魏正光以前，阿至羅常附於魏。<span class="jiazhu">阿至羅，高車種也。<span class="shu-ming">魏書</span>：孝靜帝興和三年，阿至羅國主副伏羅越君子去賓來降，封之爲高車王。</span>及中原多事，阿至羅亦叛，丞相歡招撫之，阿至羅復降，凡十萬戶。三月，辛卯，詔復以歡爲大行臺，<span class="jiazhu">魏方罷諸行臺，今復命歡以此職，以招撫阿至羅。</span>使隨宜裁處。<span class="jiazhu">處，昌呂翻。</span>歡與之粟帛，議者以爲徒費無益，歡不從，及經略河西，大收其用。<span class="jiazhu">謂救曹泥及取万俟受洛干時也。</span></p>
<p class="em2 strong" id="online_toc_12"><span class="yinwen">10</span>高乾將之徐州，魏主聞其漏泄機事，乃詔丞相歡曰：<span class="yinhao">「乾邕與朕私有盟約，今乃反覆兩端。」</span>歡聞其與帝盟，亦惡之，<span class="jiazhu">惡，烏故翻。</span>卽取乾前後數啓論時事者遣使封上，<span class="jiazhu">使，疏吏翻；下同。上，時掌翻。</span>帝召乾，對歡使責之，乾曰：<span class="yinhao">「陛下自立異圖，乃謂臣爲反覆，人主加罪，其可辭乎！」</span>遂賜死。帝又密敕東徐州刺史潘紹業殺其弟敖曹，<span class="jiazhu">按李延壽<span class="shu-ming">齊紀</span>，魏主遣東徐州刺史潘紹業密敕長樂太守龐蒼鷹殺敖曹，則是高敖曹此時在信都也。</span>敖曹先聞乾死，伏壯士於路，執紹業，得敕書於袍領，遂將十餘騎奔晉陽。<span class="jiazhu">將，卽亮翻。騎，奇計翻。</span>歡抱其首哭曰：<span class="yinhao">「天子枉害司空。」</span>敖曹兄仲密爲光州刺史，帝敕青州斷其歸路，<span class="jiazhu">斷，音短。仲密由東萊歸勃海，道出青州。</span>仲密亦間行奔晉陽。<span class="jiazhu">間，古莧翻。</span>仲密名愼，以字行。</p>
<p class="em2 strong" id="online_toc_13"><span class="yinwen">11</span>魏太師魯郡王肅卒。<span class="jiazhu">卒，子恤翻。</span></p>
<p class="em2 strong" id="online_toc_14"><span class="yinwen">12</span>丙辰，南平元襄王偉卒。</p>
<p class="em2 strong" id="online_toc_15"><span class="yinwen">13</span>丁巳，魏以趙郡王諶爲太尉，<span class="jiazhu">諶，氏壬翻。</span>南陽王寶炬爲太保。</p>
<p class="em2 strong" id="online_toc_16"><span class="yinwen">14</span>魏爾朱兆之入洛也，<span class="jiazhu">兆入洛見一百五十四卷二年。</span>焚太常樂庫，鍾磬俱盡。節閔帝詔錄尙書事長孫稚、太常卿祖瑩等更造之，至是始成，命曰<span class="shu-ming">大成樂</span>。</p>
<p class="em2 strong" id="online_toc_17"><span class="yinwen">15</span>魏青州民耿翔聚衆寇掠三齊，<span class="jiazhu">三齊，因秦、漢舊名言之。</span>膠州刺史裴粲，專事高談，不爲防禦；夏，四月，翔掩襲州城。<span class="jiazhu">魏永安二年，置膠州，治東武城，領東武、高密、平昌郡。東武城，今密州諸城縣是也。</span>左右白賊至，粲曰：<span class="yinhao">「豈有此理！」</span>左右又言已入州門，粲乃徐曰：<span class="yinhao">「耿王來，可引之聽事，自餘部衆，且付城民。」</span>翔斬之，送首來降。<span class="jiazhu">降，戶江翻；下同。</span></p>
<p class="em2 strong" id="online_toc_18"><span class="yinwen">16</span>五月，魏東徐州民王早等殺刺史崔庠，以下邳來降。<span class="jiazhu"><span class="shu-ming">考異</span>曰：<span class="shu-ming">梁·帝紀</span>：<span class="yinhao">「六月，己卯，魏建義城主蘭寶以下邳城降。」</span>今從<span class="shu-ming">魏書</span>。</span></p>
<p class="em2 strong" id="online_toc_19"><span class="yinwen">17</span>六月，壬申，魏以驃騎大將軍樊子鵠爲青、膠大使，督濟州刺史蔡儁等討耿翔。<span class="jiazhu">濟，子禮翻。</span>秋，七月，魏師至青州，翔棄城來奔，詔以爲兗州刺史。</p>
<p class="em2 strong" id="online_toc_20"><span class="yinwen">18</span>壬辰，魏以廣陵王欣爲大司馬，趙郡王諶爲太師，庚戌，以前司徒賀拔允爲太尉。<span class="jiazhu"><span class="shu-ming">考異</span>曰：<span class="shu-ming">魏·帝紀</span>作<span class="yinhao">「賀拔渥」</span>。按允字阿鞠埿，蓋<span class="yinhao">「埿」</span>字誤爲<span class="yinhao">「渥」</span>耳。</span></p>
<p class="em2 strong" id="online_toc_21">初，賀拔岳遣行臺郎馮景詣晉陽，丞相歡聞岳使至，甚喜，<span class="jiazhu">使，疏吏翻。</span>曰：<span class="yinhao">「賀拔公詎憶吾邪！」</span>與景歃血，約與岳爲兄弟。<span class="jiazhu">歃，色甲翻。</span>景還，言於岳曰：<span class="yinhao">「歡姦詐有餘，不可信也。」</span>府司馬宇文泰自請使晉陽<span class="jiazhu">使，疏吏翻。</span>以觀歡之爲人，歡奇其狀貌，曰：<span class="yinhao">「此兒視瞻非常。」</span>將留之，泰固求復命；歡旣遣而悔之，發驛急追，至關不及而返。<span class="jiazhu">項羽不殺沛公，曹操之遣劉備，桓玄之容劉裕，類如此耳。有天命者，固非人所能圖也。</span></p>
<p class="em2 strong" id="online_toc_22">泰至長安，謂岳曰：<span class="yinhao">「高歡所以未篡者，正憚公兄弟耳；侯莫陳悅之徒，非所忌也。公但潛爲之備，圖歡不難。今費也頭控弦之騎不下一萬，夏州刺史斛拔彌俄突勝兵三千餘人，<span class="jiazhu">勝，音升。</span>靈州刺史曹泥、河西流民紇豆陵伊利等各擁部衆，未知所屬。公若引軍近隴，<span class="jiazhu">近，其靳翻。隴，坂也。</span>扼其要害，震之以威，懷之以惠，可收其士馬以資吾軍。西輯氐、羌，北撫沙塞，<span class="jiazhu">靈、夏塞外，北臨沙漠。</span>還軍長安，匡輔魏室，此桓、文之舉也。」</span><span class="jiazhu"><span class="yinhao">「舉」</span>，一作<span class="yinhao">「功」</span>。</span>岳大悅，復遣泰詣洛陽請事，密陳其狀。<span class="jiazhu">復，扶又翻。</span>魏主喜，加泰武衞將軍，使還報。八月，帝以岳爲都督雍·華等二十州諸軍事、雍州刺史，<span class="jiazhu">魏泰和十一年，分雍州置華州，領華山、澄城、白水郡。二十州，雍、華、東華、岐、南岐、豳、原、河、渭、涇、夏、東夏、秦、南秦、梁、南梁、東梁、巴、益、東益也。雍，於用翻。華，戶化翻。</span>又割心前血，遣使者齎以賜之。<span class="jiazhu">使，疏吏翻。</span>岳遂引兵西屯平涼，以牧馬爲名。<span class="jiazhu">所謂近隴也。</span>斛拔彌俄突、紇豆陵伊利及費也頭万俟受洛干、鐵勒斛律沙門等皆附於岳，<span class="jiazhu">紇，下沒翻。万，莫北翻。俟，渠之翻。</span>唯曹泥附於歡。秦、南秦、河、渭四州刺史同會平涼，受岳節度。岳以夏州被邊要重，<span class="jiazhu">夏，戶雅翻。被，皮義翻。</span>欲求良刺史以鎭之，衆舉宇文泰，岳曰：<span class="yinhao">「宇文左丞，吾左右手，何可廢也！」</span>沈吟累日，卒表用之。<span class="jiazhu">沈，持林翻。卒，子恤翻。</span></p>
<p class="em2 strong" id="online_toc_23"><span class="yinwen">19</span>九月，癸酉，魏丞相歡表讓王爵，不許；請分封邑十萬戶頒授勳義，<span class="jiazhu">勳義，謂自信都從起義，討爾朱有功勳者也。</span>從之。</p>
<p class="em2 strong" id="online_toc_24"><span class="yinwen">20</span>冬，十月，庚申，以尙書右僕射何敬容爲左僕射，吏部尙書謝舉爲右僕射。</p>
<p class="em2 strong" id="online_toc_25"><span class="yinwen">21</span>十一月，癸巳，魏以殷州刺史中山邸珍爲徐州大都督、東道行臺、僕射，以討下邳。<span class="jiazhu">邸，姓也。<span class="shu-ming">風俗通</span>：漢有上郡太守邸杜。討王早也。</span></p>
<p class="em2 strong" id="online_toc_26"><span class="yinwen">22</span>十二月，丁巳，魏主狩於嵩高；己巳，幸溫湯；<span class="jiazhu">歷嵩高而南，唯汝州梁縣有溫湯耳。</span>丁丑，還宮。</p>
<p class="em2 strong" id="online_toc_27"><span class="yinwen">23</span>魏荊州刺史賀拔勝寇雍州，<span class="jiazhu">此梁之雍州，治襄陽。</span>拔下迮戍，<span class="jiazhu">迮，側百翻，亦作<span class="yinhao">「莋」</span>。</span>扇動諸蠻；雍州刺史廬陵王續遣軍擊之，屢爲所敗，<span class="jiazhu">敗，補賣翻。</span>漢南震駭。勝又遣軍攻馮翊、安定、沔陽、酇城，皆拔之。<span class="jiazhu"><span class="shu-ming">五代志</span>：竟陵郡藍水縣僑立馮翊郡。沔陽郡後爲復州。襄陽郡陰城縣，舊置酇城郡。蕭子顯<span class="shu-ming">齊志</span>：寧蠻府所領郡有安定郡，領新安等縣。<span class="shu-ming">五代志</span>，新安縣幷入襄陽郡南漳縣，當是置安定僑郡南漳界也。藍水，唐幷入郢州長壽縣；陰城，幷入穀城縣。沈約<span class="shu-ming">志</span>：馮翊郡治襄陽郡鄀縣。沔，彌兗翻。酇，音贊。</span>續遣電威將軍柳仲禮屯穀城以拒之，<span class="jiazhu"><span class="shu-ming">五代志</span>：穀城縣，屬襄陽郡，舊曰義城，置義城郡。</span>勝攻之，不克，乃還；於是沔北盪爲丘墟矣。<span class="jiazhu">盪，徒朗翻。</span>仲禮，慶遠之孫也。<span class="jiazhu">柳慶遠見一百四十三卷齊東昏侯永元二年。</span></p>
<p class="em2 strong" id="online_toc_28"><span class="yinwen">24</span>魏丞相歡患賀拔岳、侯莫陳悅之強，右丞翟嵩曰：<span class="yinhao">「嵩能間之，<span class="jiazhu">間，古莧翻。</span>使其自相屠滅。」</span>歡遣之。歡又使長史侯景招紇豆陵伊利，伊利不從。</p>
<div class="yeartoc" id="year_toc_534"><p class="strong" id="online_toc_29"><span class="section" id="title-4"><span data-head-description="高祖武皇帝十二" data-head-level="h4" data-head-title="中大通六年">六年</span></span><span class="biaozhusup" data-rel="">（甲寅、五三四年）</span></p></div>
<p class="em2 strong" id="online_toc_30"><span class="yinwen">1</span>春，正月，壬辰，魏丞相歡擊伊利於河西，擒之，遷其部落於河東。<span class="jiazhu">河西，五原河之西也。河東，亦五原河之東。</span>魏主讓之曰：<span class="yinhao">「伊利不侵不叛，爲國純臣，<span class="jiazhu"><span class="shu-ming">左傳</span>：戎子駒支曰：<span class="yinhao">「爲先君不侵不叛之臣。」</span></span>王忽伐之，詎有一介行人先請之乎！」</span></p>
<p class="em2 strong" id="online_toc_31"><span class="yinwen">2</span>魏東梁州民夷作亂，<span class="jiazhu">魏收<span class="shu-ming">志</span>：東梁州領金城、直城、安康、魏明郡。<span class="shu-ming">五代志</span>：西城郡，舊置東梁州。金城，卽今金州城也，東梁州治焉。</span>二月，詔以行東雍州事豐陽泉企討平之。<span class="jiazhu">魏世祖置東雍州於平陽，太和中罷。孝昌中，於平陽置唐州，以唐堯都平陽，因以名州；建義初，改爲晉州。未嘗復置東雍州也。<span class="shu-ming">五代志</span>曰：雍州鄭縣，後魏置東雍州。參考魏收<span class="shu-ming">志</span>，鄭縣時已屬華州界，未知此東雍州置於何地也。魏收<span class="shu-ming">志</span>：豐陽縣屬上庸郡，太安二年置。<span class="shu-ming">姓譜</span>曰：<span class="shu-ming">國語</span>：潞、泉、余、滿，皆赤狄隗姓。又，吳全琮孫惲降魏，封南陽，食邑白水，因爲泉氏。企，去智翻。<span class="shu-ming">考異</span>曰：<span class="shu-ming">北史</span>作<span class="yinhao">「泉仚」</span>。今從<span class="shu-ming">周書</span>。</span>企世爲商、洛豪族，<span class="jiazhu">商、洛，指漢古縣商縣、上洛縣而言也。<span class="shu-ming">隋志</span>，上洛郡有商洛縣。</span>魏世祖以其曾祖景言爲本縣令，封丹水侯，使其子孫襲之。</p>
<p class="em2 strong" id="online_toc_32"><span class="yinwen">3</span>壬戌，魏大赦。</p>
<p class="em2 strong" id="online_toc_33"><span class="yinwen">4</span>癸亥，上耕藉田；大赦。</p>
<p class="em2 strong" id="online_toc_34"><span class="yinwen">5</span>魏永寧浮圖災，觀者皆哭，聲振城闕。<span class="jiazhu">魏起永寧浮圖，見一百四十八卷天監十五年。史言末俗深信浮圖以至於此。振，之印翻。</span></p>
<p class="em2 strong" id="online_toc_35"><span class="yinwen">6</span>魏賀拔岳將討曹泥，使都督武川趙貴至夏州與宇文泰謀之，泰曰：<span class="yinhao">「曹泥孤城阻遠，未足爲憂。侯莫陳悅貪而無信，宜先圖之。」</span>岳不聽，<span class="jiazhu">曹泥附高歡，岳不從宇文泰之言，急於致討，蓋欲報高歡禽伊利之役耳，亦忿兵也。</span>召悅會於高平，與共討泥。悅旣得翟嵩之言，乃謀取岳。岳數與悅宴語，<span class="jiazhu">數，所角翻。</span>長史武川雷紹諫，不聽。岳使悅前行，至河曲，<span class="jiazhu">河曲在靈州西。河千里一曲。河水自澆河至漢眴卷古縣，率東北流，至富平始曲而北流，所謂河曲也。富平，唐靈州地。</span>悅誘岳入營坐，論軍事，<span class="jiazhu">誘，音酉。</span>悅陽稱腹痛而起，其壻元洪景拔刀斬岳。岳左右皆散走，悅遣人諭之云：<span class="yinhao">「我別受旨，止取一人，諸君勿怖。」</span><span class="jiazhu">怖，普布翻。</span>衆以爲然，皆不敢動。而悅心猶豫，不卽撫納，乃還入隴，屯水洛城。<span class="jiazhu">我朝以渭州籠竿城置德順軍；水洛城在軍西一百里。</span>岳衆散還平涼，趙貴詣悅請岳尸葬之，悅許之。岳旣死，悅軍中皆相賀，行臺郎中薛憕私謂所親曰：<span class="yinhao">「悅才略素寡，輒害良將，吾屬今爲人虜矣，何賀之有！」</span>憕，眞度之從孫也。<span class="jiazhu">憕，直陵翻。將，卽亮翻。薛眞度見一百三十九卷齊明帝建武元年。</span></p>
<p class="em2 strong" id="online_toc_36">岳衆未有所屬，諸將以都督武川寇洛年最長，<span class="jiazhu">長，知兩翻。</span>推使總諸軍；洛素無威略，不能齊衆，乃自請避位。趙貴曰：<span class="yinhao">「字文夏州英略冠世，<span class="jiazhu">冠，古玩翻。</span>遠近歸心，賞罰嚴明，士卒用命，若迎而奉之，大事濟矣。」</span>諸將或欲南召賀拔勝，或欲東告魏朝，<span class="jiazhu">朝，直遙翻。</span>猶豫不決。都督盛樂杜朔周曰：<span class="jiazhu">盛樂，前漢之成樂縣也，屬定襄郡，後漢屬雲中郡，魏、晉省；後魏先世園陵在焉。魏收<span class="shu-ming">志</span>：永熙中，置盛樂郡，雲中治所。<span class="shu-ming">魏土地記</span>：雲中城東八十里有盛樂城。宋白曰：後魏所都盛樂，唐爲振武軍。</span><span class="yinhao">「遠水不救近火，今日之事，非宇文夏州無能濟者，趙將軍議是也。朔周請輕騎告哀，且迎之。」</span><span class="jiazhu">騎，奇計翻。</span>衆乃使朔周馳至夏州召泰。</p>
<p class="em2 strong" id="online_toc_37">泰與將佐賓客共議去留，前太中大夫潁川韓褒曰：<span class="yinhao">「此天授也，又何疑乎！侯莫陳悅，井中蛙耳，使君往，必擒之。」</span>衆以爲：<span class="yinhao">「悅在水洛，去平涼不遠，若已有賀拔公之衆，則圖之實難，願且留以觀變。」</span>泰曰：<span class="yinhao">「悅旣害元帥，<span class="jiazhu">帥，所類翻。</span>自應乘勢直據平涼，而退據水洛，吾知其無能爲也。夫難得易失者，時也。<span class="jiazhu">用漢蒯徹語意。易，以豉翻。</span>若不早赴，衆心將離。」</span></p>
<p class="em2 strong" id="online_toc_38">夏州首望都督彌姐元進陰謀應悅，<span class="jiazhu">姐，音紫，又子也翻。彌姐元進之族，爲州之首望，官又爲都督。彌姐，羌複姓。</span>泰知之，與帳下都督高平蔡祐謀執之，祐曰：<span class="yinhao">「元進會當反噬，不如殺之。」</span>泰曰：<span class="yinhao">「汝有大決。」</span><span class="jiazhu">言能決大計也。</span>乃召元進等入計事，泰曰：<span class="yinhao">「隴賊逆亂，當與諸人戮力討之，諸人似有不同者，何也？」</span>祐卽被甲持刀直入，<span class="jiazhu">被，皮義翻。</span>瞋目謂諸將曰：<span class="jiazhu">瞋，七人翻。</span><span class="yinhao">「朝謀夕異，何以爲人！今日必斷姦人首！」</span>舉坐皆叩頭曰：<span class="jiazhu">斷，丁管翻。坐，徂臥翻。</span><span class="yinhao">「願有所擇。」</span>祐乃叱元進，斬之，幷誅其黨，因與諸將同盟討悅。泰謂祐曰：<span class="yinhao">「吾今以爾爲子，爾其以我爲父乎？」</span></p>
<p class="em2 strong" id="online_toc_39">泰與帳下輕騎馳赴平涼，令杜朔周帥衆先據彈箏峽。<span class="jiazhu">杜佑曰：彈箏峽，在今原州之百泉縣。百泉卽漢朝那縣地。<span class="shu-ming">九域志</span>：渭州都盧峽，卽彈箏峽也。<span class="shu-ming">水經</span>云：都盧山峽之內，常有彈箏之聲。又云：弦歌之山，峽口水流，風吹摧響，有似音韻也。騎，奇計翻。帥，讀曰率。</span>時民間惶懼，逃散者多，軍士爭欲掠之，朔周曰：<span class="yinhao">「宇文公方伐罪討民，柰何助賊爲虐乎！」</span>撫而遣之，遠近悅附；泰聞而嘉之。朔周本姓赫連，曾祖庫多汗避難改焉，<span class="jiazhu">汗，音寒。難，乃旦翻。</span>泰命復其舊姓，名之曰達。</p>
<p class="em2 strong" id="online_toc_40">丞相歡使侯景招撫岳衆，泰至安定遇之，謂曰：<span class="yinhao">「賀拔公雖死，宇文泰尙存，卿何爲者！」</span>景失色曰：<span class="yinhao">「我猶箭耳，唯人所射。」</span><span class="jiazhu">射，食亦翻。英雄之姿表與其舉措必有異乎人者，以侯景之凶狡，宇文泰一語折之，辭氣俱下，良有以哉。李密見唐太宗不覺驚服，事亦類此。</span>遂還。<span class="jiazhu">侯景不敢前至平涼。</span></p>
<p class="em2 strong" id="online_toc_41">泰至平涼，哭岳甚慟，將士皆悲喜。</p>
<p class="em2 strong" id="online_toc_42">歡復使侯景與散騎常侍代郡張華原、義寧太守太安王基勞泰，<span class="jiazhu">魏收<span class="shu-ming">志</span>：建義元年，置義寧郡，治孤遠城，屬晉州。<span class="shu-ming">五代志</span>：上黨郡沁源縣，後魏置義寧郡。又延和二年，置太安郡於漢五原界，屬朔州。復，扶又翻。勞，力到翻；下慰勞同。</span>泰不受，欲劫留之，曰：<span class="yinhao">「留則共享富貴，不然，命在今日。」</span>華原曰：<span class="yinhao">「明公欲脅使者以死亡，此非華原所懼也。」</span>泰乃遣之。基還，言<span class="yinhao">「泰雄傑，請及其未定擊滅之。」</span>歡曰：<span class="yinhao">「卿不見賀拔、侯莫陳乎！吾當以計拱手取之。」</span></p>
<p class="em2 strong" id="online_toc_43">魏主聞岳死，遣武衞將軍元毗慰勞岳軍，召還洛陽，幷召侯莫陳悅。毗至平涼，軍中已奉宇文泰爲主；悅旣附丞相歡，不肯應召。泰因元毗上表稱：<span class="yinhao">「臣岳忽罹非命，都督寇洛等令臣權掌軍事。奉詔召岳軍入京。今高歡之衆已至河東，<span class="jiazhu">亦謂五原河之東。</span>侯莫陳悅猶在水洛，士卒多是西人，顧戀鄕邑，若逼令赴闕，悅躡其後，歡邀其前，恐敗國殄民，所損更甚。<span class="jiazhu">此雖泰不就徵而爲之辭，而亦事勢所必致也。敗，補賣翻。</span>乞少賜停緩，<span class="jiazhu">少，詩沼翻。</span>徐事誘導，漸就東引。」</span><span class="jiazhu">誘，音酉。</span>魏主乃以泰爲大都督，卽統岳軍。</p>
<p class="em2 strong" id="online_toc_44">初，岳以東雍州刺史李虎爲左廂大都督，<span class="jiazhu">雍，於用翻。</span>岳死，虎奔荊州，說賀拔勝使收岳衆，<span class="jiazhu">說，式芮翻。</span>勝不從。虎聞宇文泰代岳統衆，乃自荊州還赴之，至閿鄕，<span class="jiazhu">閿鄕，在漢湖縣界，隋改湖城縣爲閿鄕縣。閿，音旻。以李虎自荊州往返之地里考之，則魏東雍州，時置於鄭縣。</span>爲丞相歡別將所獲，<span class="jiazhu">將，卽亮翻。</span>送洛陽。魏主方謀取關中，得虎甚喜，拜衞將軍，厚賜之，使就泰。虎，歆之玄孫也。<span class="jiazhu">涼王李歆爲沮渠蒙遜所滅。</span></p>
<p class="em2 strong" id="online_toc_45">泰與悅書，責以<span class="yinhao">「賀拔公有大功於朝廷。君名微行薄，<span class="jiazhu">行，下孟翻。</span>賀拔公薦君爲隴右行臺。又高氏專權，君與賀拔公同受密旨，屢結盟約；而君黨附國賊，共危宗廟，口血未乾，<span class="jiazhu">乾，音干。</span>匕首已發。今吾與君皆受詔還闕，今日進退，唯君是視：君若下隴東邁，吾亦自北道同歸；<span class="jiazhu">平涼，在隴山之北，取道涇州東赴洛。</span>若首鼠兩端，吾則指日相見！」</span><span class="jiazhu">言進兵討悅也。<span class="shu-ming">左傳</span>曰：詰朝相見。</span></p>
<p class="em2 strong" id="online_toc_46">魏主問泰以安秦、隴之策，泰表言：<span class="yinhao">「宜召悅授以內官，或處以瓜、涼一藩；<span class="jiazhu">魏以敦煌郡爲瓜州，武威郡爲涼州。處，昌呂翻。</span>不然，終爲後患。」</span></p>
<p class="em2 strong" id="online_toc_47">原州刺史史歸，素爲賀拔岳所親任，河曲之變，反爲悅守。<span class="jiazhu">反爲，于僞翻。</span>悅遣其黨王伯和、成次安將兵二千助歸鎭原州，<span class="jiazhu">魏太延二年，置高平鎭，正光五年，改置原州，治高平城，領高平、長城二郡。</span>泰遣都督侯莫陳崇帥輕騎一千襲之。<span class="jiazhu">帥，讀曰率。騎，奇計翻。</span>崇乘夜將十騎直抵城下，餘衆皆伏於近路；歸見騎少，不設備。<span class="jiazhu">少，詩沼翻。</span>崇卽入，據城門，高平令隴西李賢及弟遠穆在城中，爲崇內應。於是，中外鼓譟，伏兵悉起，遂擒歸及次安、伯和等歸于平涼。泰表崇行原州事。三月，泰引兵擊悅，至原州，衆軍畢集。</p>
<p class="em2 strong" id="online_toc_48"><span class="yinwen">7</span>夏，四月，癸丑朔，日有食之。</p>
<p class="em2 strong" id="online_toc_49"><span class="yinwen">8</span>魏南秦州刺史隴西李弼說侯莫陳悅曰：<span class="yinhao">「賀拔公無罪而公害之，又不撫納其衆，今奉宇文夏州以來，聲言爲主報讎，此其勢不可敵也，宜解兵以謝之！不然，必及禍。」</span>悅不從。<span class="jiazhu">說，式芮翻。爲，于僞翻。</span></p>
<p class="em2 strong" id="online_toc_50">宇文泰引兵上隴，<span class="jiazhu">上，時掌翻。</span>留兄子導爲都督，鎭原州。泰軍令嚴肅，秋毫無犯，百姓大悅。軍出木狹關，<span class="jiazhu"><span class="yinhao">「狹」</span>當作<span class="yinhao">「峽」</span>。<span class="shu-ming">唐志</span>：原州平高縣西南有木峽關。</span>雪深二尺，<span class="jiazhu">深，式禁翻。</span>泰倍道兼行，出其不意。悅聞之，退保略陽，<span class="jiazhu">晉武帝分天水置略陽郡，至隋廢郡爲隴城縣。</span>留萬人守水洛，泰至，水洛卽降。泰遣輕騎數百趣略陽，<span class="jiazhu">降，戶江翻。趣，七喻翻。</span>悅退保上邽，召李弼與之拒泰。弼知悅必敗，陰遣使詣泰，請爲內應。悅棄州城，南保山險，<span class="jiazhu">秦州治上邽城。使，疏吏翻。</span>弼謂所部曰：<span class="yinhao">「侯莫陳公欲還秦州，汝輩何不裝束！」</span>弼妻，悅之姨也，衆咸信之，爭趣上邽。弼先據城門以安集之，遂舉城降泰，泰卽以弼爲秦州刺史。其夜，悅出軍將戰，軍自驚潰。悅性猜忌，旣敗，不聽左右近己，<span class="jiazhu">近，其靳翻；下於近同。</span>與其二弟幷子及謀殺岳者七八人棄軍迸走，<span class="jiazhu">迸，北諍翻。</span>數日之中，槃桓往來，不知所趣。<span class="jiazhu">趣，向也，七喻翻。</span>左右勸向靈州依曹泥，悅從之，自乘騾，<span class="jiazhu">騾，雷戈翻。</span>令左右皆步從，<span class="jiazhu">從，才用翻。</span>欲自山中趣靈州。宇文泰使原州都督賀拔穎追之，悅望見追騎，縊死於野。<span class="jiazhu">騎，奇計翻。縊，於賜翻，又於計翻。</span></p>
<p class="em2 strong" id="online_toc_51">泰入上邽，引薛憕爲記室參軍。收悅府庫，財物山積，泰秋毫不取，皆以賞士卒；左右竊一銀甕以歸，泰知而罪之，卽剖賜將士。</p>
<p class="em2 strong" id="online_toc_52">悅黨豳州刺史孫定兒據州不下，有衆數萬，泰遣都督中山劉亮襲之。定兒以大軍遠，不爲備；亮先豎一纛於近城高嶺，<span class="jiazhu">豎，而主翻，立也。纛，徒到翻，又徒沃翻。今軍中大皁旗名曰皁纛。</span>自將二十騎馳入城。定兒方置酒，猝見亮至，駭愕，不知所爲，<span class="jiazhu">愕，五各翻。</span>亮麾兵斬定兒，遙指城外纛，命二騎曰：<span class="yinhao">「出召大軍！」</span>城中皆懾服，莫敢動。<span class="jiazhu">懾，之涉翻。</span></p>
<p class="em2 strong" id="online_toc_53">先是，故氐王楊紹先乘魏亂逃歸武興，復稱王。<span class="jiazhu">魏執楊紹先，見一百四十六卷天監五年。先，悉薦翻。復，扶又翻。</span>涼州刺史李叔仁爲其民所執，氐、羌、吐谷渾所在蜂起，自南岐至瓜、鄯，<span class="jiazhu">吐，從暾入聲。谷，音浴。鄯，上扇翻，又音善。</span>跨州據郡皆不可勝數。宇文泰令李弼鎭原州，夏州刺史拔也惡蚝鎭南秦州，<span class="jiazhu">拔也惡蚝自夏州徙鎭南秦。勝，音升。拔也，虜複姓。蚝，七吏翻。</span>渭州刺史可朱渾道元鎭渭州，<span class="jiazhu">爲可朱渾道元奔高歡張本。可朱渾，虜三字姓。</span>衞將軍趙貴行秦州事，徵豳、涇、東秦、岐四州之粟以給軍。楊紹先懼，稱藩送妻子爲質。<span class="jiazhu">質，音致。</span></p>
<p class="em2 strong" id="online_toc_54">夏州長史于謹言於泰曰：<span class="yinhao">「明公據關中險固之地，將士驍勇，<span class="jiazhu">驍，堅堯翻。</span>土地膏腴。今天子在洛，迫於羣兇，若陳明公之懇誠，算時事之利害，請都關右，挾天子以令諸侯，奉王命以討叛亂，此桓、文之業，千載一時也！」</span>泰善之。<span class="jiazhu">于謹間關兵中有年矣，今乃遇宇文氏，卒以功名自見，豈所謂知己者邪，抑際遇自有時也？然謹事廣陽王深，所陳策畫不過隨時設變；今事宇文泰，則勉之以迎天子而成興王之業，蓋知宇文泰之才足以有爲，所謂量而後入也。載，子亥翻。</span></p>
<p class="em2 strong" id="online_toc_55">丞相歡聞泰定秦、隴，遣使甘言厚禮以結之，<span class="jiazhu">使，疏吏翻。</span>泰不受，封其書，使都督濟北張軌獻於魏主。<span class="jiazhu">濟，子禮翻。</span>斛斯椿問軌曰：<span class="yinhao">「高歡逆謀，行路皆知之，人情所恃，唯在西方，未知宇文何如賀拔？」</span><span class="jiazhu">言泰之才視賀拔岳爲何如也。</span>軌曰：<span class="yinhao">「宇文公文足經國，武能定亂。」</span>椿曰：<span class="yinhao">「誠如君言，眞可恃也。」</span></p>
<p class="em2 strong" id="online_toc_56">魏主命泰發二千騎鎭東雍州，助爲勢援，<span class="jiazhu">時置東雍州於華州鄭縣。</span>仍命泰稍引軍而東。泰以大都督武川梁禦爲雍州刺史，使將步騎五千前行。先是，丞相歡遣其都督太安韓軌將兵一萬據蒲反以救侯莫陳悅，<span class="jiazhu">先，悉薦翻。將，卽亮翻。</span>雍州刺史賈顯度以舟迎之。梁禦見顯度，說使從泰，<span class="jiazhu">說，式芮翻。</span>顯度卽出迎禦，禦入據長安。</p>
<p class="em2 strong" id="online_toc_57">魏主以泰爲侍中、驃騎大將軍、開府儀同三司、關西大都督、略陽縣公，<span class="jiazhu">驃，匹妙翻。騎，奇計翻。</span>承制封拜。泰乃以寇洛爲涇州刺史，李弼爲秦州刺史，前略陽太守張獻爲南岐州刺史。南岐州刺史盧待伯不受代，泰遣輕騎襲而擒之。<span class="jiazhu">史言宇文泰所以能定霸。</span></p>
<p class="em2 strong" id="online_toc_58">侍中封隆之言於丞相歡曰：<span class="yinhao">「斛斯椿等今在京師，必構禍亂。」</span>隆之與僕射孫騰爭尙魏主妹平原公主，公主歸隆之，騰泄其言於椿，椿以白帝。隆之懼，逃還鄕里，歡召隆之詣晉陽。會騰帶仗入省，擅殺御史，懼罪，亦逃就歡。領軍婁昭辭疾歸晉陽。<span class="jiazhu">高歡所親無在洛者矣。</span>帝以斛斯椿兼領軍，改置都督及河南、關西諸刺史。華山王鷙在徐州，歡使大都督邸珍奪其管鑰。<span class="jiazhu">去年，歡使邸珍督徐州討下邳，因奪其城。華，戶化翻。</span>建州刺史韓賢，濟州刺史蔡儁，皆歡黨也；<span class="jiazhu">濟，子禮翻。</span>帝省建州以去賢，<span class="jiazhu">建州當太行路，自晉陽入洛之要道也。省州去賢，不特銷歡黨，亦去歡南道主人也。去，音羌呂翻。</span>使御史舉儁罪，以汝陽王叔昭代之。歡上言：<span class="yinhao">「儁勳重，不可解奪；汝陽懿德，當受大藩；臣弟永寶，猥任定州，<span class="jiazhu"><span class="shu-ming">北史</span>：歡弟琛，字元寶。<span class="yinhao">「永」</span>恐當作<span class="yinhao">「元」</span>。</span>宜避賢路。」</span>帝不聽。五月，丙子，魏主增置勳府庶子，廂別六百人；又增騎官，廂別二百人。<span class="jiazhu">勳府庶子及騎官，皆宿衞者也。騎，奇計翻。</span></p>
<p class="em2 strong" id="online_toc_59">魏主欲伐晉陽，<span class="jiazhu">高歡時居晉陽。</span>辛卯，下詔戒嚴，云<span class="yinhao">「欲自將伐梁」</span>。<span class="jiazhu">將，卽亮翻；下同。</span>發河南諸州兵，大閱於洛陽，南臨洛水，北際邙山，帝戎服與斛斯椿臨觀之。六月，丁巳，魏主密詔丞相歡，稱<span class="yinhao">「宇文黑獺、賀拔勝頗有異志，<span class="jiazhu">宇文泰，字黑獺。</span>故假稱南伐，潛爲之備；王亦宜共爲形援。讀訖燔之。」</span>歡表以爲<span class="yinhao">「荊、雍將有逆謀，<span class="jiazhu">荊，謂賀拔勝；雍，謂宇文泰。雍，於用翻。</span>臣今潛勒兵馬三萬，自河東渡，又遣恆州刺史庫狄干等將兵四萬自來違津渡，<span class="jiazhu">恆，戶登翻。自恆州渡來違津，其地當在平城之西，河津之要也。自此渡河至夏州。<span class="shu-ming">考異</span>曰：丘悅<span class="shu-ming">三國典略</span>作<span class="yinhao">「朱違津」</span>。今從<span class="shu-ming">北齊書</span>及<span class="shu-ming">北史</span>。</span>領軍將軍婁昭等將兵五萬以討荊州，冀州刺史尉景等將山東兵七萬、突騎五萬以討江左，皆勒所部，伏聽處分。」</span><span class="jiazhu">處，昌呂翻。分，扶問翻。</span>帝知歡覺其變，乃出歡表，令羣臣議之，欲止歡軍。歡亦集幷州僚佐共議，<span class="jiazhu">高歡建大丞相府於幷州，僚佐皆從居之。</span>還以表聞，仍云：<span class="yinhao">「臣爲嬖佞所間，<span class="jiazhu">嬖，卑義翻，又博計翻。間，古莧翻。</span>陛下一旦賜疑。臣若敢負陛下，使身受天殃，子孫殄絕。陛下若垂信赤心，使干戈不動，佞臣一二人願斟量廢出。」</span><span class="jiazhu">斟，酌也。量，度也。斟量，猶今人言酌量也。量，音良。<span class="yinhao">「出」</span>，當作<span class="yinhao">「黜」</span>。</span></p>
<p class="em2 strong" id="online_toc_60">丁卯，帝使大都督源子恭守陽胡，<span class="jiazhu">陽胡，卽陽壺城，在邵郡白水縣。白水，漢河東之垣縣也。<span class="shu-ming">水經註</span>曰：白水逕垣縣故城北，又東南逕陽壺城東，城卽垣縣之壺丘亭，白水又東南流注于河。按陽壺卽崤谷之北岸，魏主欲入關，故先使子恭守之，以防歡邀截。</span>汝陽王暹守石濟，又以儀同三司賈顯智爲濟州刺史，帥豫州刺史斛斯元壽東趣濟州。<span class="jiazhu">濟，子禮翻。帥，讀曰率。趣，七喻翻。</span>元壽，椿之弟也。蔡儁不受代，帝愈怒。辛未，帝復錄洛中文武議意以答歡，<span class="jiazhu">復，扶又翻。</span>且使舍人溫子昇爲敕賜歡曰：<span class="yinhao">「朕不勞尺刃，坐爲天子，所謂生我者父母，貴我者高王。今若無事背王，規相攻討，<span class="jiazhu">背，蒲妹翻。規，圖也。</span>則使身及子孫，還如王誓。近慮宇文爲亂，賀拔應之，故戒嚴，欲與王俱爲聲援。今觀其所爲，更無異迹。東南不賓，爲日已久，今天下戶口減半，未宜窮兵極武。朕旣闇昧，不知佞人爲誰。頃高乾之死，豈獨朕意！<span class="jiazhu">言歡亦惡乾，封上其所論時事，故因殺之。</span>王忽對昂言兄枉死，人之耳目何易可輕！如聞庫狄干語王云：『本欲取懦弱者爲主，無事立此長君，使其不可駕御。今但作十五日行，自可廢之，更立餘者。』<span class="jiazhu">易，弋豉翻。語，牛倨翻。長，知兩翻。更，工行翻。</span>如此議論，自是王間勳人，豈出佞臣之口！去歲封隆之叛，今年孫騰逃去，不罪不送，誰不怪王！<span class="jiazhu">言歡旣不加二人以罪，又不械送洛陽也。</span>王若事君盡誠，何不斬送二首！王雖啓云『西去』，<span class="jiazhu">西去，言將西攻宇文泰也。</span>而四道俱進，或欲南度洛陽，或欲東臨江左，<span class="jiazhu">四道俱進，謂河東、來違津及婁昭、尉景之兵也。婁昭討荊州，尉景臨江左，皆南指洛陽；河東來違津之兵，則牽制宇文泰使不得東下。高歡之計實出於此，魏主窺見其心術而言之。</span>言之者猶應自怪，聞之者寧能不疑！王若晏然居北，在此雖有百萬之衆，終無圖彼之心；王若舉旗南指，縱無匹馬隻輪，猶欲奮空拳而爭死。朕本寡德，王已立之，百姓無知，或謂實可。若爲他人所圖，則彰朕之惡；假令還爲王殺，幽辱虀粉，了無遺恨！本望君臣一體，若合符契，不圖今日分疏至此！」</span><span class="jiazhu">今人猶謂辯析爲分疏。</span></p>
<p class="em2 strong" id="online_toc_61">中軍將軍王思政言於魏主曰：<span class="yinhao">「高歡之心，昭然可知。洛陽非用武之地，宇文泰乃心王室，今往就之，還復舊京，何慮不克？」</span>帝深然之，遣散騎侍郎河東柳慶見泰於高平，共論時事。泰請奉迎輿駕，慶復命，帝復私謂慶曰：<span class="jiazhu">復，扶又翻。</span><span class="yinhao">「朕欲向荊州何如？」</span>慶曰：<span class="yinhao">「關中形勝，宇文泰才略可依。荊州地非要害，南迫梁寇，臣愚未見其可。」</span>帝又問閤內都督宇文顯和，<span class="jiazhu">時南、北朝皆有直閤將軍，魏又置閤內都督，用斛斯椿之言也。</span>顯和亦勸帝西幸。時帝廣徵州郡兵，東郡太守河東裴俠帥所部詣洛陽，<span class="jiazhu">俠，戶頰翻。帥，讀曰率。</span>王思政問曰：<span class="yinhao">「今權臣擅命，王室日卑，柰何？」</span>俠曰：<span class="yinhao">「宇文泰爲三軍所推，居百二之地，<span class="jiazhu"><span class="shu-ming">漢書</span>：田肯曰：<span class="yinhao">「秦，形勝之國也，帶河阻山，懸隔千里，持戟百萬，秦得百二焉。」</span>蘇林<span class="shu-ming">註</span>曰：百二，得百萬中之二萬人也。秦地險固，二萬人足當諸侯百萬人也。</span>所謂己操戈矛，寧肯授人以柄！雖欲投之，恐無異避湯入火也。」</span>思政曰：<span class="yinhao">「然則如何而可？」</span>俠曰：<span class="yinhao">「圖歡有立至之憂，西巡有將來之慮，且至關右徐思其宜耳。」</span>思政然之，乃進俠於帝，授左中郎將。<span class="jiazhu">將，卽亮翻。</span></p>
<p class="em2 strong" id="online_toc_62">初，丞相歡以洛陽久經喪亂，欲遷都於鄴，帝曰：<span class="yinhao">「高祖定鼎河、洛，爲萬世之基；王旣功存社稷，宜遵太和舊事。」</span>歡乃止。至是復謀遷都，<span class="jiazhu">復，扶又翻。</span>遣三千騎鎭建興，<span class="jiazhu">慕容永分上黨置建興郡，魏爲建州。騎，奇計翻。</span>益河東及濟州兵，擁諸州和糴粟，悉運入鄴城。<span class="jiazhu">和糴以充軍食，蓋始於此。歷唐至宋而民始不勝其病矣。濟，子禮翻。</span>帝又敕歡曰：<span class="yinhao">「王若厭伏人情，<span class="jiazhu">厭，於協翻，又如字。</span>杜絕物議，唯有歸河東之兵，罷建興之戍，送相州之粟，<span class="jiazhu">相州治鄴城。相，息亮翻。</span>追濟州之軍，使蔡儁受代，邸珍出徐，止戈散馬，各事家業，脫須糧廩，別遣轉輸，則讒人結舌，疑悔不生，王高枕太原，<span class="jiazhu">枕，職任翻。</span>朕垂拱京洛矣。王若馬首南向，問鼎輕重，朕雖不武，爲社稷宗廟之計，欲止不能。決在於王，非朕能定，爲山止簣，相爲惜之。」</span><span class="jiazhu"><span class="shu-ming">書·旅獒</span>曰：爲山九仞，功虧一簣。孔安國<span class="shu-ming">註</span>云：諭向成也，未成一簣，猶不爲山。<span class="shu-ming">論語</span>：孔子曰：譬如爲山，未成一簣，止，吾止也。相爲，音于僞翻。</span>歡上表極言宇文泰、斛斯椿罪惡。</p>
<p class="em2 strong" id="online_toc_63">帝以廣寧太守廣寧任祥兼尙書左僕射加開府儀同三司，祥棄官走，渡河，據郡待歡。<span class="jiazhu">魏收<span class="shu-ming">志</span>：廣寧郡屬朔州，領石門、中山二縣。<span class="shu-ming">五代志</span>：馬邑郡善陽縣，後齊置廣寧郡，孝昌以來，寄治幷州界。時歡在幷州，祥當直走就歡，不必據郡以待歡之南也。又按<span class="shu-ming">五代志</span>，建州沁水縣，舊置廣寧郡。祥所據者蓋沁水之廣寧也；若其鄕里則當在朔州之廣寧。</span>帝乃敕文武官北來者任其去留，遂下制書數歡咎惡，<span class="jiazhu">數，所具翻。</span>召賀拔勝赴行在所。勝以問太保掾范陽盧柔，柔曰：<span class="yinhao">「高歡悖逆，公席卷赴都，與決勝負，生死以之，上策也。<span class="jiazhu">掾，于絹翻。悖，蒲沒翻，又蒲內翻。卷，讀曰捲。</span>北阻魯陽，南幷舊楚，<span class="jiazhu">江陵，舊楚之郢都在其界內。</span>東連兗、豫，西引關中，帶甲百萬，觀釁而動，中策也。<span class="jiazhu">釁，許靳翻。</span>舉三荊之地，庇身於梁，功名皆去，下策也。」</span>勝笑而不應。<span class="jiazhu">賀拔勝旣不能勤王，又不能保境，挺身奔梁，卒如盧柔所料。原勝之心，以柔書生，故易其言。殊不知博觀往迹，默察時變以坐論勝敗，則書生之見，固非武夫健將之所能及也。</span></p>
<p class="em2 strong" id="online_toc_64">帝以宇文泰兼尙書僕射，爲關西大行臺，許妻以馮翊長公主，<span class="jiazhu">妻，七細翻。長，知兩翻。</span>謂泰帳內都督秦郡楊荐曰：<span class="jiazhu">考魏收<span class="shu-ming">地形志</span>，魏無秦郡。<span class="shu-ming">五代志</span>曰：扶風雍縣，後魏置秦平郡。又雍州醴泉縣，後魏曰寧夷，西魏置寧夷郡，後周改曰秦郡。</span><span class="yinhao">「卿歸語行臺，<span class="jiazhu">語，牛倨翻。</span>遣騎迎我！」</span>以荐爲直閤將軍。泰以前秦州刺史駱超爲大都督，將輕騎一千赴洛，又遣荐與長史宇文側<span class="jiaozhusup">【章：甲十一行本「側」作「測」；乙十一行本同；孔本同。】</span>出關候接。<span class="jiazhu">候接魏主也。</span></p>
<p class="em2 strong" id="online_toc_65">丞相歡召其弟定州刺史琛使守晉陽，<span class="jiazhu">琛，丑林翻。</span>命長史崔暹佐之。暹，挺之子<span class="jiaozhusup">【章：甲十一行本「子」字作「族孫」二字；乙十一行本同；孔本同；張校同。】</span>也。<span class="jiazhu"><span class="shu-ming">通鑑</span>以此別爲破六韓拔陵所敗之崔暹。</span>歡勒兵南出，告其衆曰：<span class="yinhao">「孤以爾朱擅命，建大義於海內，奉戴主上，<span class="jiazhu">事見上卷四年。</span>誠貫幽明；橫爲斛斯椿讒搆，<span class="jiazhu">橫，戶孟翻。</span>以忠爲逆，今者南邁，誅椿而已。」</span>以高敖曹爲前鋒。宇文泰亦移檄州郡，數歡罪惡，<span class="jiazhu">數，所具翻。</span>自將大軍發高平，前軍屯弘農。<span class="jiazhu">將，卽亮翻。</span>賀拔勝軍于汝水。<span class="jiazhu">賀拔勝蓋出魯陽，屯襄城界，僅越境而止耳。</span></p>
<p class="em2 strong" id="online_toc_66">秋，七月，己丑，魏主親勒兵十餘萬屯河橋，以斛斯椿爲前驅，陳於邙山之北。椿請帥精騎二千夜渡河掩其勞弊，<span class="jiazhu">陳，讀曰陣。騎，奇計翻。</span>帝始然之；黃門侍郎楊寬說帝曰：<span class="jiazhu">說，式芮翻。</span><span class="yinhao">「高歡以臣伐君，何所不至！今假兵於人，恐生他變。椿若渡河，萬一有功，是滅一高歡，生一高歡矣。」</span>帝遂敕椿停行，椿歎曰：<span class="yinhao">「頃熒惑入南斗，<span class="jiazhu"><span class="shu-ming">晉·天文志</span>曰：南斗六星，天廟也。將有天子之事，占於斗。熒惑，罰星，入之，天子不安其位，後所謂<span class="yinhao">「天子下殿走」</span>是也。</span>今上信左右間搆，<span class="jiazhu">間，古莧翻。</span>不用吾計，豈天道乎！」</span>宇文泰聞之，謂左右曰：<span class="yinhao">「高歡數日行八九百里，此兵家所忌，當乘便擊之。而主上以萬乘之重，<span class="jiazhu">乘，成正翻。</span>不能渡河決戰，方緣津據守。且長河萬里，捍禦爲難，若一處得渡，大事去矣。」</span>卽以大都督趙貴爲別道行臺，自蒲反濟，趣幷州，<span class="jiazhu">別道而進，示將擬高歡之後。趣，七喻翻。</span>遣大都督李賢將精騎一千赴洛陽。<span class="jiazhu">以迎魏主也。將，卽亮翻。</span></p>
<p class="em2 strong" id="online_toc_67">帝使斛斯椿與行臺長孫稚、大都督潁川王斌之鎭虎牢，行臺長孫子彥鎭陝，<span class="jiazhu">斌，音彬。陝，失冉翻。</span>賈顯智、斛斯元壽鎭滑臺。斌之，鑒之弟；<span class="jiazhu">安樂王鑒見一百五十卷普通五年。</span>子彥，稚之子也。歡使相州刺史竇泰趣滑臺，<span class="jiazhu">相，息亮翻。</span>建州刺史韓賢趣石濟。竇泰與顯智遇於長壽津，<span class="jiazhu"><span class="shu-ming">水經</span>：河水右逕滑臺城，又東北逕涼城縣，又東北爲長壽津。<span class="shu-ming">述征記</span>曰：涼城到長壽津六十里。</span>顯智陰約降於歡，引軍退。<span class="jiazhu">降，戶江翻；下同。</span>軍司元玄覺之，馳還，請益師，帝遣大都督侯幾紹赴之，<span class="jiazhu"><span class="shu-ming">魏書·官氏志</span>，內入諸姓有侯幾氏。</span>戰於滑臺東，顯智以軍降，紹戰死。北中郎將田怙爲歡內應，歡潛軍至野王，帝知之，斬怙。<span class="jiazhu"><span class="shu-ming">五代志</span>：河內郡治河內縣，曰野王。</span>歡至河北十餘里，<span class="jiazhu">自野王進兵，距河纔十餘里。</span>再遣使口申誠款；帝不報。<span class="jiazhu">使，疏吏翻。</span>丙午，歡引軍渡河。</p>
<p class="em2 strong" id="online_toc_68">魏主問計於羣臣，或欲奔梁，或云南依賀拔勝，或云西就關中，或云守洛口死戰，<span class="jiazhu">洛水過鞏縣東而北入于河，謂之洛口。</span>計未決。元斌之與斛斯椿爭權，棄椿還，紿帝云：<span class="yinhao">「高歡兵已至！」</span><span class="jiazhu"><span class="shu-ming">考異</span>曰：<span class="shu-ming">魏書·斛斯椿傳</span>云：<span class="yinhao">「椿懼己不免，復啓出帝，假說遊聲以劫脅帝，帝信之，遂入關。」</span>按齊高祖舉兵向洛，而云椿劫脅帝，不亦誣乎！此乃魏收欲媚齊人，重椿之罪耳。今從<span class="shu-ming">齊書·高祖紀</span>及<span class="shu-ming">北史·椿傳</span>。</span>丁未，帝遣使召椿還，遂帥南陽王寶炬、清河王亶、廣陽王湛以五千騎宿於瀍西，南陽王別舍沙門惠臻負璽持千牛刀以從。<span class="jiazhu">帥，讀曰率。璽，斯氏翻。從，才用翻。</span>衆知帝將西出，其夜，亡者過半，亶、湛亦逃歸。湛，深之子也。<span class="jiazhu">廣陽王深爲葛榮所殺。</span>武衞將軍雲中獨孤信單騎追帝，<span class="jiazhu">令狐德棻曰：獨孤部與魏俱起，三十六大姓之一也。</span>帝歎曰：<span class="yinhao">「將軍辭父母，捐妻子而來，『世亂識忠臣，』豈虛言也！」</span>戊申，帝西奔長安，李賢遇帝于崤中。<span class="jiazhu">陝有三崤之山。魏太和十一年置崤縣，屬恆農郡。</span>己酉，歡入洛陽，舍於永寧寺，遣領軍婁昭等追帝，請帝東還。長孫子彥不能守陝，棄城走。高敖曹帥勁騎追帝至陝西，不及。<span class="jiazhu">陝西，陝城之西也。</span>帝鞭馬長騖，糗漿乏絕，<span class="jiazhu">騖，音務。糗，去久翻，熬米麥爲之。鄭玄曰：漿，酢酨，<span class="shu-ming">周官</span>漿人掌之。</span>三二日間，從官唯飲澗水。<span class="jiazhu">從，才用翻。</span>至湖城，有王思村民以麥飯壺漿獻帝，帝悅，復一村十年。至稠桑，<span class="jiazhu">湖城，卽漢湖縣城。湖城西有稠桑驛。復，方目翻。</span>潼關大都督毛鴻賓迎獻酒食，從官始解飢渴。</p>
<p class="em2 strong" id="online_toc_69">八月，甲寅，丞相歡集百官謂曰：<span class="yinhao">「爲臣奉主，匡救危亂，若處不諫爭，出不陪從，<span class="jiazhu">處，昌呂翻。爭，讀曰諍。從，才用翻。</span>緩則耽寵爭榮，則則委之逃竄，臣節安在！」</span>衆莫能對，兼尙書左僕射辛雄曰：<span class="yinhao">「主上與近習圖事，雄等不得預聞。及乘輿西幸，<span class="jiazhu">乘，繩正翻。</span>若卽追隨，恐跡同佞黨；留待大王，又以不從蒙責，雄等進退無所逃罪。」</span>歡曰：<span class="yinhao">「卿等備位大臣，當以身報國，羣佞用事，卿等嘗有一言諫爭乎？使國家之事一朝至此，罪欲何歸！」</span>乃收雄及開府儀同三司叱列延慶、兼吏部尙書崔孝芬、都官尙書劉廞、兼度支尙書天水楊機、散騎常侍元士弼，皆殺之。<span class="jiazhu">歡責辛雄等以罪而殺之，亦以去魏朝之望，將以樹其私黨耳。廞，許金翻。度，徒洛翻。</span>孝芬子司徒從事中郎猷間行入關，魏主使以本官奏門下事。<span class="jiazhu">凡事經門下者使之聞奏也。間，古莧翻。</span>歡推司徒清河王亶爲大司馬，承制決事，居尙書省。</p>
<p class="em2 strong" id="online_toc_70">宇文泰使趙貴、梁禦帥甲騎二<span class="jiaozhusup">【張：「二」作「十」。】</span>千奉迎，帝循河西行，謂禦曰：<span class="yinhao">「此水東流，而朕西上，若得復見洛陽，親詣<span class="jiaozhusup">【章：甲十一行本「詣」作「謁」；乙十一行本同；孔本同；張校同。】</span>陵廟，卿等功也。」</span>帝及左右皆流涕。泰備儀衞迎帝，謁見於東陽驛，<span class="jiazhu"><span class="shu-ming">水經註</span>：渭水過長安城北，又東過新豐，東合西陽水，又東合東陽水。二水並南出廣鄕原。上，時掌翻。復，扶又翻。謁見，賢遍翻。</span>免冠流涕曰：<span class="yinhao">「臣不能式遏寇虐，<span class="jiazhu"><span class="shu-ming">詩</span>曰：<span class="yinhao">「式遏寇虐，無俾作慝。」</span></span>使乘輿播遷，臣之罪也。」</span><span class="jiazhu">乘，成正翻。</span>帝曰：<span class="yinhao">「公之忠節，著於遐邇。朕以不德，負乘致寇，<span class="jiazhu"><span class="shu-ming">易</span>曰：負且乘，致寇至。負也者，小人之事也。乘也者，君子之器也。小人而乘君子之器，盜思奪之矣。</span>今日相見，深用厚顏。<span class="jiazhu">鄭玄曰：顏之厚者，不知慚於人。</span>方以社稷委公，公其勉之！」</span>將士皆呼萬歲。遂入長安，以雍州廨舍爲宮，<span class="jiazhu">廨，居隘翻。公宇也。</span>大赦，以泰爲大將軍、雍州刺史，兼尙書令，<span class="jiazhu">雍，於用翻。</span>軍國之政，咸取決焉。別置二尙書，分掌機事，以行臺尙書毛遐、周惠達爲之。時軍國草創，二人積糧儲，治器械，簡士馬，魏朝賴之。<span class="jiazhu">治，直之翻。朝，直遙翻。</span>泰尙馮翊長公主，拜駙馬都尉。<span class="jiazhu">漢武帝置奉車、駙馬、騎三都尉，魏、晉以來，尙主者例拜駙馬都尉。長，知兩翻。</span></p>
<p class="em2 strong" id="online_toc_71">先是，熒惑入南斗，去而復還，留止六旬。上以諺云<span class="yinhao">「熒惑入南斗，天子下殿走，」</span>乃跣而下殿以禳之，<span class="jiazhu">鄭玄曰：卻變曰禳。先，悉見翻。</span>及聞魏主西奔，慙曰：<span class="yinhao">「虜亦應天象邪！」</span></p>
<p class="em2 strong" id="online_toc_72"><span class="yinwen">9</span>己未，武興王楊紹先爲秦、南秦二州刺史。<span class="jiazhu"><span class="yinhao">「己未」</span>之下，當有<span class="yinhao">「以」</span>字；<span class="shu-ming">梁書</span>亦然。</span></p>
<p class="em2 strong" id="online_toc_73"><span class="yinwen">10</span>辛酉，魏丞相歡自追迎魏主。戊辰，清河王亶下制大赦。歡至弘農，九月，癸<span class="jiaozhusup">【張：「癸」作「乙」。】</span>巳，使行臺僕射元子思帥侍官迎帝；<span class="jiazhu">帥，讀曰率；下同。</span>己酉，攻潼關，克之，擒毛鴻賓，進屯華陰長城，<span class="jiazhu">此城，戰國時魏築長城自鄭濱洛者也。華，戶化翻。</span>龍門都督薛崇禮以城降歡。<span class="jiazhu">魏收<span class="shu-ming">志</span>：華山郡夏陽縣有龍門山。<span class="shu-ming">水經註</span>：河水出龍門口。蓋兩山夾河，故謂之龍門，大禹所鑿也。後魏置龍門郡龍門縣，屬南汾州；隋廢龍門郡，以龍門縣屬河東郡。此卽河東之龍門也，西對夏陽之龍門山。降，戶江翻。</span></p>
<p class="em2 strong" id="online_toc_74">賀拔勝使長史元穎行荊州事，守南陽，自帥所部西赴關中。至淅陽，<span class="jiazhu">漢析縣屬弘農郡；<span class="shu-ming">宋永初志</span>，屬順陽郡；魏收<span class="shu-ming">志</span>，析陽郡屬析州；<span class="shu-ming">五代志</span>，析州內鄕縣，舊置淅陽郡。淅，思曆翻。</span>聞歡已屯華陰，欲還，行臺左丞崔謙曰：<span class="yinhao">「今帝室顚覆，主上蒙塵，公宜倍道兼行，朝於行在，<span class="jiazhu">朝，直遙翻。</span>然後與宇文行臺同心勠力，唱舉大義，天下孰不望風響應！今捨此而退，恐人人解體，一失事機，後悔何及！」</span>勝不能用，遂還。</p>
<p class="em2 strong" id="online_toc_75">歡退屯河東，使行臺<span class="jiaozhusup">【章：甲十一行本「臺」下有「尙書」二字；乙十一行本同；孔本同；張校同。】</span>長史薛瑜守潼關，<span class="jiazhu"><span class="shu-ming">考異</span>曰：<span class="shu-ming">北史</span>作<span class="yinhao">「薛瑾」</span>，<span class="shu-ming">典略</span>作<span class="yinhao">「薛長瑜」</span>，<span class="shu-ming">北齊·帝紀</span>作<span class="yinhao">「薛瑜」</span>。今從<span class="shu-ming">北齊書</span>。</span>大都督庫狄溫守封陵，築城於蒲津西岸，<span class="jiazhu"><span class="shu-ming">水經註</span>：潼關直北隔河有層阜，巍然獨秀，孤峙河陽，世謂之風陵。蒲津，卽河東郡蒲阪津也。<span class="shu-ming">唐志</span>，蒲州河西縣有蒲津關，河東縣南有風陵關。</span>以薛紹宗爲華州刺史，使守之，<span class="jiazhu">華，戶化翻。</span>以高敖曹行豫州事。</p>
<p class="em2 strong" id="online_toc_76">歡自發晉陽，至是凡四十啓，魏主皆不報。歡乃東還，遣行臺侯景等引兵向荊州，荊州民鄧誕等執元穎以應景。賀拔勝至，景逆擊之，勝兵敗，帥數百騎來奔。<span class="jiazhu">奔梁也。<span class="shu-ming">通鑑</span>以梁繫年，故書來奔。帥，讀曰率。騎，音奇寄翻；下同。</span></p>
<p class="em2 strong" id="online_toc_77"><span class="yinwen">11</span>魏主之在洛陽也，密遣閤內都督河南趙剛召東荊州刺史馮景昭帥兵入援，兵未及發，魏主西入關。景昭集府中文武議所從，司馬馮道和請據州待北方處分。<span class="jiazhu">北方，謂高歡也。處，昌呂翻。分，扶問翻。</span>剛曰：<span class="yinhao">「公宜勒兵赴行在所。」</span><span class="jiazhu">天子所至爲行在所。</span>久之，更無言者。剛抽刀投地曰：<span class="yinhao">「公若欲爲忠臣，請斬道和；如欲從賊，可速見殺！」</span>景昭感悟，卽帥衆赴關中。侯景引兵逼穰城，<span class="jiazhu">謂攻元穎時也。</span>東荊州民楊祖歡等起兵，<span class="jiaozhusup">【章：甲十一行本「兵」下有「應之」二字；乙十一行本同；孔本同；張校同；退齋校同。】</span>以其衆邀景昭於路，景昭戰敗，剛沒蠻中。<span class="jiazhu">魏東荊州本蠻左所據之地。</span></p>
<p class="em2 strong" id="online_toc_78">冬，十月，丞相歡至洛陽，<span class="jiazhu"><span class="shu-ming">考異</span>曰：<span class="shu-ming">齊書</span>、<span class="shu-ming">北史</span>皆云<span class="yinhao">「九月，庚寅，還至洛陽。」</span>按歡九月己酉克潼關。己酉，九月二十九日也，不容庚寅已還至洛陽。庚寅乃九月十日也。</span>又遣僧道榮奉表於孝武帝曰：<span class="yinhao">「陛下若遠賜一制，許還京洛，臣當帥勒文武，式清宮禁。若返正無日，則七廟不可無主，萬國須有所歸，臣寧負陛下，不負社稷。」</span>帝亦不答。歡乃集百官耆老，議所立，時清河王亶出入已稱警蹕，歡醜之，乃託以<span class="yinhao">「孝昌以來，昭穆失序，<span class="jiazhu">昭，讀爲佋，時昭翻。</span>永安以孝文爲伯考，永熙遷孝明於夾室，<span class="jiazhu">敬宗尊其父彭城王勰爲皇帝，列於七廟，以孝文爲伯考。高歡之立魏孝武，改元永熙。孝武自以於孝明帝兄弟也，禮，兄弟不相入廟，遂遷孝明帝主於夾室。凡宗廟之制，有東西夾室。</span>業喪祚短，職此之由。」</span><span class="jiazhu">喪，息亮翻。</span>遂立清河王世子善見爲帝，謂亶曰：<span class="yinhao">「欲立王，不如立王之子。」</span>亶不自安，輕騎南走，歡追還之。丙寅，孝靜帝卽位於城東北，<span class="jiazhu">歡以善見者清河王懌之孫，於孝明帝猶子也，入繼大宗則昭穆順，遂立之。城東北者，洛陽城東北。</span>時年十一，大赦，改元天平。<span class="jiazhu">魏自此分爲東、西。</span></p>
<p class="em2 strong" id="online_toc_79">魏宇文泰進軍攻潼關，斬薛瑜，虜其卒七千人，還長安，進位大丞相。東魏行臺薛脩義等渡河據楊氏壁；<span class="jiazhu">據<span class="shu-ming">薛端傳</span>，楊氏壁在龍門西岸，當在華陰、夏陽之間，蓋華陰諸楊遇亂築壁以自守，因以爲名。</span>魏司空參軍河東薛端糾帥村民擊卻東魏，復取楊氏，<span class="jiazhu">帥，讀曰率；下同。復，扶又翻。</span>丞相泰遣南汾州刺史蘇景恕鎭之。<span class="jiazhu">魏汾州本治蒲子城，孝昌中陷，移治西河。時西河已屬東魏，故西魏僑置南汾州於楊氏壁。</span></p>
<p class="em2 strong" id="online_toc_80"><span class="yinwen">12</span>丁卯，以信武將軍元慶和爲鎭北將軍，帥衆伐東魏。</p>
<p class="em2 strong" id="online_toc_81"><span class="yinwen">13</span>初，魏孝武旣與丞相歡有隙，齊州刺史侯淵、兗州刺史樊子鵠、青州刺史東萊王貴平<span class="jiazhu">元貴平封東萊王。</span>陰相連結，以觀時變；淵亦遣使通於歡所。<span class="jiazhu">使，疏吏翻。</span>及孝武帝入關，清河王亶承制，以汝陽王暹爲齊州刺史。暹至城西，淵不時納。城民劉桃符等潛引暹入城，淵帥騎出走，妻子部曲悉爲暹所虜。行及廣里，<span class="jiazhu">司馬彪<span class="shu-ming">續漢志</span>，濟北郡盧縣有光里。光、廣聲相近也。</span>會承制以淵行青州事。<span class="jiazhu">承制，言命出於清河王亶。</span>歡遺淵書曰：<span class="jiazhu">遺，于季翻。</span><span class="yinhao">「卿勿以部曲單少，憚於東行，齊人澆薄，唯利是從，<span class="jiazhu">少，詩沼翻。澆，堅堯翻。</span>齊州尙能迎汝陽王，青州豈不能開門待卿也。」</span>淵乃復東，<span class="jiazhu">復，扶又翻；下同。</span>暹歸其妻子部曲。貴平亦不受代，淵襲高陽郡，克之，<span class="jiazhu">魏收<span class="shu-ming">志</span>：高陽郡故樂安地，宋文帝置高陽郡，屬冀州，後入魏，屬青州。<span class="shu-ming">五代志</span>：青州北海縣，舊曰下密，置高陽郡。</span>置累重於城中，<span class="jiazhu">累，力瑞翻。重，直用翻。</span>自帥輕騎遊掠於外。貴平使其世子帥衆攻高陽，淵夜趣東陽，<span class="jiazhu">青州治東陽城。</span>見州民餽糧者，紿之曰：<span class="yinhao">「臺軍已至，殺戮殆盡。我，世子之人也，脫走還城，汝何爲復往！」</span>聞者皆棄糧走。比曉，<span class="jiazhu">紿，待亥翻。比，必利翻，及也。</span>復謂行人曰：<span class="yinhao">「臺軍昨夜已至高陽，我是前鋒，今至此，不知侯公竟在何所！」</span>城民恟懼，遂執貴平出降。<span class="jiazhu">侯淵取韓樓亦用此術，技止此耳。恟，許勇翻。</span>戊辰，淵斬貴平，傳首洛陽。</p>
<p class="em2 strong" id="online_toc_82"><span class="yinwen">14</span>庚午，東魏以趙郡王諶爲大司馬，<span class="jiazhu">諶，世壬翻。</span>咸陽王坦爲太尉，開府儀同三司高盛爲司徒，高敖曹爲司空。坦，樹之弟也。<span class="jiazhu">元樹奔梁，中大通四年爲魏所擒。</span></p>
<p class="em2 strong" id="online_toc_83">丞相歡以洛陽西逼西魏，南近梁境，乃議遷鄴，書下三日卽行。<span class="jiazhu">書，謂歡所下書也。近，其靳翻。下，遐嫁翻。</span>丙子，東魏主發洛陽，四十萬戶狼狽就道。收百官馬，尙書丞郎已上非陪從者，盡令乘驢。歡留後部分，事畢，還晉陽。<span class="jiazhu">從，才用翻。分，扶問翻。</span>改司州爲洛州，以尙書令元弼爲洛州刺史，鎭洛陽。<span class="jiazhu">魏明元帝取洛陽，置洛州，孝文帝徙都洛，太和十七年改爲司州；高歡旣逼東魏主遷鄴，改相州爲司州，復以洛陽改爲洛州。</span>以行臺尙書司馬子如爲尙書左僕射，與右僕射高隆之、侍中高岳、孫騰留鄴，共知朝政。<span class="jiazhu">朝，直遙翻。</span>詔以遷民貲產未立，出粟一百三十萬石以賑之。<span class="jiazhu">賑，九忍翻。</span></p>
<p class="em2 strong" id="online_toc_84"><span class="yinwen">15</span>十一月，兗州刺史樊子鵠據瑕丘以拒東魏，南青州刺史大野拔帥衆就之。<span class="jiazhu">大野，虜複姓。</span></p>
<p class="em2 strong" id="online_toc_85"><span class="yinwen">16</span>庚寅，東魏主至鄴，居北城相州之廨，改相州刺史爲司州牧，<span class="jiazhu">東魏司州領魏、陽平、廣平、汲、廣宗、東郡、北廣平、林慮、頓丘、濮陽、黎陽、清河郡。相，息亮翻。廨，音居隘翻。</span>魏郡太守爲魏尹。<span class="jiazhu">後北齊改魏尹爲清都尹。</span>是時，六坊之衆從孝武帝西行者不及萬人，<span class="jiazhu">魏蓋以宿衞之士分爲六坊。</span>餘皆北徙，並給常廩，春秋賜帛以供衣服，<span class="jiazhu">養兵之害始此。</span>乃於常調之外，<span class="jiazhu">調，徒弔翻。</span>隨豐稔之處，折絹糴粟以供國用。</p>
<p class="em2 strong" id="online_toc_86"><span class="yinwen">17</span>十二月，魏丞相泰遣儀同李虎、李弼、趙貴擊曹泥於靈州。</p>
<p class="em2 strong" id="online_toc_87"><span class="yinwen">18</span>閏月，元慶和克瀨鄕而據之。<span class="jiazhu">司馬彪<span class="shu-ming">續漢志</span>：陳國苦縣有賴鄕，老子所居也。晉苦縣屬梁國，後魏幷苦縣入陳留谷陽縣。</span></p>
<p class="em2 strong" id="online_toc_88"><span class="yinwen">19</span>魏孝武帝閨門無禮，從妹不嫁者三人，<span class="jiazhu">從，才用翻。</span>皆封公主。平原公主明月，南陽王寶炬之同產也，從帝入關，丞相泰使元氏諸王取明月殺之；帝不悅，或時彎弓，或時椎案，由是復與泰有隙。<span class="jiazhu">椎，直追翻。復，扶又翻。</span>癸巳，帝飲酒遇酖而殂。<span class="jiazhu">年二十五。</span>泰與羣臣議所立，多舉廣平王贊。贊，孝武之兄子也。侍中濮陽王順，於別室垂涕渭泰曰：<span class="yinhao">「高歡逼逐先帝，立幼主以專權，明公宜反其所爲。廣平沖幼，不如立長君而奉之。」</span>泰乃奉太宰南陽王寶炬而立之。<span class="jiazhu">寶炬，孝文帝之孫，京兆王愉之子。長，知兩翻。</span>順，素之曾孫也。<span class="jiazhu">按魏宗室名順者前後凡三人。道武伐中山，順欲於平城自立，此時猶以拓跋爲姓。又，任城王澄之子順叱高肇門者，指元叉妻諫靈后妝飾，斥徐紇，以抗直著，後聞河陰之難，奔走而死。此元順，則常山王素之孫。二人皆已改姓元氏。</span>殯孝武帝於草堂佛寺，諫議大夫宋球慟哭嘔血，漿粒不入口者數日，泰以其名儒，不之罪也。</p>
<p class="em2 strong" id="online_toc_89"><span class="yinwen">20</span>魏賀拔勝之在荊州也，表武衞將軍獨孤信爲大都督。東魏旣取荊州，魏以信爲都督三荊州諸軍事、尙書右僕射、東南道行臺、大都督、荊州刺史以招懷之。</p>
<p class="em2 strong" id="online_toc_90">蠻酋樊五能攻破淅陽郡以應魏，<span class="jiazhu">酋，慈尤翻。<span class="shu-ming">考異</span>曰：<span class="shu-ming">北史</span>作<span class="yinhao">「樊大能」</span>。今從<span class="shu-ming">魏書</span>。</span>東魏西荊州刺史辛纂欲討之，<span class="jiazhu">據<span class="shu-ming">隋紀</span>，辛纂時鎭穰城。則西荊州卽荊州，以穰城在東荊州之西，故云。</span>行臺郎中李廣諫曰：<span class="yinhao">「淅陽四面無民，唯一城之地，山路深險，表裏羣蠻。今少遣兵，則不能制賊；<span class="jiazhu">少，詩沼翻。</span>多遣，則根本虛弱；脫不如意，大挫威名，人情一去，州城難保。」</span>纂曰：<span class="yinhao">「豈可縱賊不討！」</span>廣曰：<span class="yinhao">「今所憂在心腹，何暇治疥癬！<span class="jiazhu">治，直之翻。</span>聞臺軍不久應至，<span class="jiazhu">臺軍，謂東魏所遣軍也。</span>公但約勒屬城，使完壘撫民以待之，雖失淅陽，不足惜也。」</span>纂不從，遣兵攻之，兵敗，諸將因亡不返。</p>
<p class="em2 strong" id="online_toc_91">城民密召獨孤信。信至武陶，<span class="jiazhu"><span class="yinhao">「武陶」</span>，疑當作<span class="yinhao">「武關」</span>。</span>東魏遣恆農太守田八能<span class="jiazhu">恆農，卽弘農，後魏避顯祖諱，改弘曰恆，音常。</span>帥羣蠻拒信於淅陽，<span class="jiazhu">帥，讀曰率。</span>又遣都督張齊民以步騎三千出信之後。信謂其衆曰：<span class="yinhao">「今士卒不滿千人，首尾受敵，<span class="jiazhu">謂田八能拒其前，張齊民出其後也。</span>若還擊齊民，則土民必謂我退走，<span class="jiazhu">土民，謂淅陽之民。</span>必爭來邀我；不如進擊八能，破之，齊民自潰矣。」</span>遂擊破八能，乘勝襲穰城；辛纂勒兵出戰，大敗，還趣城。門未及闔，<span class="jiazhu">戰敗奔還，門者惶遽未及下關也。趣，七喻翻。</span>信令都督武川楊忠爲前驅，<span class="jiazhu">楊忠，隋文帝之父也。隋氏自以爲出於華陰楊震，而忠則出居武川。隋氏序其世曰：<span class="yinhao">「本弘農華陰之楊，漢太尉震十四世至文帝。震八世孫北平太守鉉，鉉子元壽，魏初爲武川鎭司馬，因家於神武樹頹縣。元壽生惠嘏，嘏生烈，烈生禎，禎生忠。」</span></span>忠叱門者曰：<span class="yinhao">「大軍已至，城中有應，爾等求生，何不避走！」</span>門者皆散。忠帥衆入城，斬纂以徇，城中懾服。<span class="jiazhu">懾，之涉翻。</span>信分兵定三荊。居半歲，東魏高敖曹、侯景將兵奄至城下，信兵少不敵，與楊忠皆來奔。<span class="jiazhu">爲賀拔勝與信、忠還魏張本。將，卽亮翻。少，詩沼翻。</span></p>
</div></body></html>