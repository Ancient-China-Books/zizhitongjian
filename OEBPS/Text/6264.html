<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百二十·宋紀二·太祖文皇帝上之上</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="宋紀二">宋紀二</span></span></h1>
<p><span class="jiazhu">〖起閼逢困敦<span class="biaozhusup" data-rel="（甲子）"></span>，盡強圉單閼<span class="biaozhusup" data-rel="（丁卯）"></span>，凡四年。〗</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="太祖文皇帝上之上">太祖文皇帝上之上</span></span></h5>
<p><span class="jiazhu">〖諱義隆，小字車兒，武帝第三子也。〗</span></p>
<p class="strong"><span class="section" id="title-3"><span data-head-description="" data-head-level="h4" data-head-title="元嘉元年">元嘉元年</span></span><span class="biaozhusup" data-rel="（甲子、西元四二四年）"></span><span class="jiazhu">〖是年八月始改元。〗</span></p>
<p class="em2 strong"><span class="yinwen">1</span>春，正月，<span class="jiazhu">〖《考異》曰：《宋·本紀》：<span class="yinhao">「正月癸巳朔，日有食之。」</span>《宋紀》<span class="yinhao">「二月己巳」</span>，《宋略》<span class="yinhao">「二月癸巳」</span>，李延壽《南史》<span class="yinhao">「二月己卯朔」</span>，皆誤也。按《長曆》，是年正月丁巳、二月丁亥朔，《後魏書·紀》、《志》，是年無日食，今從之。〗</span>魏改元始光。</p>
<p class="em2 strong"><span class="yinwen">2</span>丙寅，魏安定殤王彌卒。</p>
<p class="em2 strong"><span class="yinwen">3</span>營陽王居喪無禮，好與左右狎暱，<span class="jiazhu">〖好，呼到翻；下情好同。〗</span>遊戲無度。特進致仕范泰上封事曰：<span class="yinhao">「伏聞陛下時在後園，頗習武備，鼓鞞在宮，聲聞于外。<span class="jiazhu">〖鞞，與鼙同，音騈迷翻。聞，音問。〗</span>黷武掖庭之內，諠譁省闥之間，非徒不足以威四夷，祗生遠近之怪。陛下踐阼，委政宰臣，實同高宗諒闇之美；<span class="jiazhu">〖闇，讀如陰。〗</span>而更親狎小人，懼非社稷至計，經世之道也。」</span>不聽。泰，甯之子也。<span class="jiazhu">〖范甯，汪之子，以儒學爲孝武帝所親。〗</span></p>
<p class="em2 strong">南豫州刺史廬陵王義眞，警悟愛文義，而性輕易，<span class="jiazhu">〖易，以豉翻。〗</span>與太子左衞率謝靈運、員外常侍顏延之、<span class="jiazhu">〖曹魏之末，置員外散騎常侍。率，所律翻。〗</span>慧琳道人情好款密。嘗云：<span class="yinhao">「得志之日，以靈運、延之爲宰相，慧琳爲西豫州都督。」</span><span class="jiazhu">〖西豫州卽豫州也。宋南豫州治歷陽，豫州治壽陽，壽陽在歷陽西，故亦謂豫州爲西豫州。〗</span>靈運，玄之孫也，<span class="jiazhu">〖靈運，玄子瑍之子也。〗</span>性褊傲，不遵法度；<span class="jiazhu">〖褊，方緬翻。〗</span>朝廷但以文義處之，<span class="jiazhu">〖處，昌呂翻。〗</span>不以爲有實用。靈運自謂才能宜參權要，常懷憤邑。延之，含之曾孫也，<span class="jiazhu">〖顏含見九十六卷晉成帝咸康四年。〗</span>嗜酒放縱。</p>
<p class="em2 strong">徐羨之等惡義眞與靈運等遊，義眞故吏范晏從容戒之，義眞曰：<span class="yinhao">「靈運空疏，延之隘薄，魏文帝所謂『古今文人類不護細行』者也；<span class="jiazhu">〖惡，烏路翻。從，千容翻。行，下孟翻。〗</span>但性情所得，未能忘言於悟賞耳。」</span><span class="jiazhu">〖悟，開覺也。賞，褒嘉也。〗</span>於是羨之等以爲靈運、延之構扇異同，非毀執政，出靈運爲永嘉太守，延之爲始安太守。<span class="jiazhu">〖守，式又翻。〗</span></p>
<p class="em2 strong">義眞至歷陽，多所求索，執政每裁量不盡與；<span class="jiazhu">〖裁，剸節也。量，槪度也。索，山客翻。量，音良。〗</span>義眞深怨之，數有不平之言，<span class="jiazhu">〖數，所角翻。〗</span>又表求還都，諮議參軍廬江何尙之屢諫，不聽。時羨之等已密謀廢帝，而次立者應在義眞；乃因義眞與帝有隙，先奏列其罪惡，廢爲庶人，徙新安郡。前吉陽令堂邑張約之上疏曰：<span class="jiazhu">〖吉陽縣屬廬陵郡。今吉州有吉水縣，蓋吳立縣於吉水之陽，因以爲名也。〗</span><span class="yinhao">「廬陵王少蒙先皇優慈之遇，長受陛下睦愛之恩，故在心必言，所懷必亮，<span class="jiazhu">〖亮，信也，明也，導也。言義眞凡有所懷，自信以爲是，必明而導之，無所回避也。少，詩照翻。長，知兩翻。〗</span>容犯臣子之道，致招驕恣之愆。<span class="jiazhu">〖言容有犯臣道之事，以致招驕恣之罪。〗</span>至於天姿夙成，實有卓然之美，宜在容養，錄善掩瑕，訓盡義方，進退以漸。今猥加剝辱，幽徙遠郡，<span class="jiazhu">〖剝辱，謂褫爵爲庶人。〗</span>上傷陛下常棣之篤，下令遠近恇然失圖。<span class="jiazhu">〖恇，去王翻。〗</span>臣伏思大宋開基造次，<span class="jiazhu">〖造，七到翻。〗</span>根條未繁，宜廣樹藩戚，敦睦以道。人誰無過，貴能自新；以武皇之愛子，陛下之懿弟，豈可以其一眚，長致淪棄哉！」</span>書奏，以約之爲梁州府參軍，尋殺之。</p>
<p class="em2 strong"><span class="yinwen">4</span>夏，四月，甲辰，魏主東巡大寧。</p>
<p class="em2 strong"><span class="yinwen">5</span>秦王熾磐遣鎭南將軍吉毗等帥步騎一萬南伐白苟、車孚、崔提、旁爲四國，皆降之。<span class="jiazhu">〖白狗國至唐猶存，蓋生羌也；其地與東會州接。車孚、崔提、旁爲無所考。帥，讀曰率。騎，奇寄翻。降，戶江翻。〗</span></p>
<p class="em2 strong"><span class="yinwen">6</span>徐羨之等以南兗州刺史檀道濟<span class="jiazhu">〖沈約曰：中原亂，北州流民多南渡。晉成帝立南兗州，寄治京口；文帝始割江、淮間爲境，治廣陵。〗</span>先朝舊將，威服殿省，且有兵衆，乃召道濟及江州刺史王弘入朝；<span class="jiazhu">〖將，卽亮翻。朝，直遙翻。〗</span>五月，皆至建康，以廢立之謀告之。</p>
<p class="em2 strong">甲申，謝晦以領軍府屋敗，悉令家人出外，聚將士府內；又使中書舍人邢安泰、潘盛爲內應。夜，邀檀道濟同宿，晦悚動不得眠，道濟就寢便熟，晦以此服之。<span class="jiazhu">〖服其處大事而不變其常度也。〗</span></p>
<p class="em2 strong">時帝於華林園爲列肆，親自沽賣；又與左右引船爲樂，夕，遊天淵池，卽龍舟而寢。<span class="jiazhu">〖樂，音洛。魏氏作華林園、天淵池於洛中。晉氏南渡，放其制，作之於建康；華林園在宮城北隅。〗</span>乙酉詰旦，<span class="jiazhu">〖詰，去吉翻。〗</span>道濟引兵居前，羨之等繼其後，入自雲龍門；安泰等先誡宿衞，莫有禦者。帝未興，軍士進殺二侍者，傷帝指，扶出東閣，收璽綬，<span class="jiazhu">〖璽，斯氏翻。綬，音受。〗</span>羣臣拜辭，衞送故太子宮。</p>
<p class="em2 strong">侍中程道惠勸羨之等立皇弟南豫州刺史義恭。羨之等以宜都王義隆素有令望，又多符瑞，<span class="jiazhu">〖景平初，有黑龍見西方，五色雲隨之。二年，江陵城上有紫雲，望氣者皆以爲帝王之符，當在西方。又江陵西至上明，東及江津，其間有九十九洲。楚諺云：<span class="yinhao">「洲滿百，當出王者。」</span>時忽有一洲自生，汀流迴薄而成。皆爲上龍飛之應。〗</span>乃稱皇太后令，數帝過惡，<span class="jiazhu">〖數，所具翻。〗</span>廢爲營陽王，以宜都王纂承大統，赦死罪以下。又稱皇太后令，奉還璽紱；<span class="jiazhu">〖紱，音弗。〗</span>幷廢皇后爲營陽王妃，遷營陽王於吳。使檀道濟入守朝堂。<span class="jiazhu">〖朝，直遙翻。〗</span>王至吳，上金昌亭；六月，癸丑，羨之等使邢安泰就弒之。王多力，突走出昌門，<span class="jiazhu">〖金昌亭在昌門內。《孫權記注》云：閶門，吳西郭門，夫差作；以天門通閶闔，故名之。後春申君改爲昌門。金昌亭，以其在西門內，故曰金昌。〗</span>追者以門關踣而弒之。<span class="jiazhu">〖踣，蒲北翻。〗</span></p>
<p class="margin2">裴子野論曰：古者人君養子，能言而師授之辭，能行而傅相之禮。<span class="jiazhu">〖相，息亮翻。〗</span>宋之敎誨，雅異於斯，居中則任僕妾，處外則近趨走。<span class="jiazhu">〖處，昌呂翻。近，其靳翻。趨走，執役者也。〗</span>太子、皇子，有帥，有侍，<span class="jiazhu">〖帥，所類翻。〗</span>是二職者，皆臺皁也。<span class="jiazhu">〖《左傳》申無宇曰：士臣皁，僕臣臺。〗</span>制其行止，授其法則，導達臧否，<span class="jiazhu">〖否，音鄙。〗</span>罔弗由之；言不及於禮義，識不達於今古，謹敕者能勸之以吝嗇，狂愚者或誘之以凶慝。<span class="jiazhu">〖誘，音酉。慝，吐得翻。〗</span>雖有師傅，多以耆艾大夫爲之；雖有友及文學，多以膏粱年少爲之；具位而已，亦弗與遊。<span class="jiazhu">〖王置文學、師、友各一人，晉制也。《禮》，五十曰艾，服官政；六十曰耆，指使。孔穎達曰：艾者，年至五十，氣力已衰，髮蒼白如艾也。賀瑒曰：耆，至也，至老之境也。少，詩照翻。〗</span>幼王臨州，長史行事，宣傳敎命；<span class="jiazhu">〖行事，行府州事也。〗</span>又有典籤，往往專恣，竊弄威權，<span class="jiazhu">〖《南史》曰：故事，府州部內論事，皆籤前直敍所論之事；後云<span class="yinhao">「謹籤」</span>，日月下又云<span class="yinhao">「某官某籤」</span>；故府州置典籤以領之。本五品吏，宋初改爲士職。宋末，多以幼少皇子爲藩鎭，時主以左右親近領典籤，其權任遂重。〗</span>是以本根雖茂而端良甚寡。嗣君沖幼，世繼姦回，雖惡物醜類，天然自出，然習則生常，其流遠矣。降及太宗，舉天下而棄之，亦昵比之爲也。<span class="jiazhu">〖昵，尼質翻。比，毗至翻。〗</span>嗚呼！有國有家，其鑒之矣！<span class="jiazhu">〖裴子野究言宋氏亡國之禍，《通鑑》載之於此，欲使有國有家謹於其初也。〗</span></p>
<p class="em2 strong"><span class="yinwen">7</span>傅亮帥行臺百官奉法駕迎宜都王于江陵。<span class="jiazhu">〖帥，讀曰率。〗</span>祠部尙書蔡廓<span class="jiazhu">〖晉氏渡江，始有祠部尙書，常與右僕射通職，不常置，以右僕射攝之；若右僕射闕，則祠部尙書攝知右事。〗</span>至尋陽，遇疾不堪前；亮與之別。廓曰：<span class="yinhao">「營陽在吳，宜厚加供奉；一旦不幸，卿諸人有弒主之名，欲立於世，將可得邪！」</span>時亮已與羨之議害營陽王，乃馳信止之，不及。羨之大怒曰：<span class="yinhao">「與人共計議，如何旋背卽賣惡於人邪！」</span><span class="jiazhu">〖旋背，猶今人言轉背也；背，如字。〗</span>羨之等又遣使者殺前廬陵王義眞於新安。<span class="jiazhu">〖《考異》曰：《宋》《南史·本紀》，二月廢義眞徙新安之下，卽云<span class="yinhao">「執政使使者誅義眞于新安」</span>。《宋·義眞傳》：<span class="yinhao">「六月癸未，羨之等遣使殺義眞於徙所。」</span>《羨之傳》亦云：<span class="yinhao">「廢帝後，殺義眞於新安，殺帝於吳縣。」</span>按《長曆》，六月庚寅朔，無癸未，蓋癸丑也。〗</span></p>
<p class="em2 strong">羨之以荊州地重，恐宜都王至，或別用人，乃亟以錄命除領軍將軍謝晦行都督荊·湘等七州諸軍事、荊州刺史，<span class="jiazhu">〖錄命，錄尙書自出命也。〗</span>欲令居外爲援，精兵舊將，悉以配之。<span class="jiazhu">〖羨之、亮、晦所以爲身謀者如此，而亦無救於廢弒之誅。伊、霍以至公血誠處之，而《師春》所紀有異於《書》，蓋不滿於伊尹，霍光僅能保其身而不能保其族。此天地之大變，固人臣之所難居也。將，卽亮翻。〗</span></p>
<p class="em2 strong">秋，七月，行臺至江陵，立行門於城南，題曰<span class="yinhao">「大司馬門」</span>。傅亮帥百僚詣門上表，進璽紱，儀物甚盛。<span class="jiazhu">〖帥，讀曰率。上，時掌翻。璽，斯氏翻。紱，音弗。〗</span>宜都王時年十八，下敎曰：<span class="yinhao">「猥以不德，謬降大命，顧己兢悸，何以克堪！<span class="jiazhu">〖悸，其季翻。〗</span>輒當暫歸朝廷，展哀陵寢，幷與賢彥申寫所懷。望體其心，勿爲辭費。」</span>府州佐史並稱臣，請題牓諸門，一依宮省；王皆不許。敎州、府、國綱紀宥所統內見刑，原逋責。<span class="jiazhu">〖州，荊州；府，都督府；國，宜都國；綱紀，上佐掾屬也。見，賢遍翻。逋，欠也，負也。責，如字，又仄懈翻。《漢書·高紀》：兩家折券棄責，無音。《淮陽王傳》：張博負責，仄懈翻。〗</span></p>
<p class="em2 strong">諸將佐聞營陽、廬陵王死，皆以爲疑，勸王不可東下。司馬王華曰：<span class="yinhao">「先帝有大功於天下，四海所服；雖嗣主不綱，人望未改。徐羨之中才寒士，傅亮布衣諸生，非有晉宣帝、王大將軍之心明矣；<span class="jiazhu">〖王大將軍，敦也。〗</span>受寄崇重，未容遽敢背德。畏廬陵嚴斷，<span class="jiazhu">〖背，蒲妹翻。斷，丁亂翻。〗</span>將來必不自容；以殿下寬叡慈仁，遠近所知，且越次奉迎，冀以見德；<span class="jiazhu">〖冀以定策爲德也。〗</span>悠悠之論，殆必不然。又，羨之等五人，同功並位，孰肯相讓！<span class="jiazhu">〖五人，謂徐羨之、傅亮、謝晦、檀道濟、王弘也。〗</span>就懷不軌，勢必不行。廢主若存，慮其將來受禍，致此殺害；蓋由貪生過深，寧敢一朝頓懷逆志！不過欲握權自固，以少主仰待耳。殿下但當長驅六轡，以副天人之心。」</span>王曰：<span class="yinhao">「卿復欲爲宋昌邪！」</span><span class="jiazhu">〖少，詩照翻。復，扶又翻。宋昌事見十三卷漢高后八年。〗</span>長史王曇首、南蠻校尉到彥之皆勸王行，<span class="jiazhu">〖《姓譜》：到本自高陽氏，楚令尹屈到之後，後漢有東平太守到質。曇，徒含翻。〗</span>曇首仍陳天人符應，王乃曰：<span class="yinhao">「諸公受遺，不容背義。<span class="jiazhu">〖背，蒲妹翻。〗</span>且勞臣舊將，內外充滿，今兵力又足以制物，夫何所疑！」</span>乃命王華總後任，留鎭荊州。王欲使到彥之將兵前驅，彥之曰：<span class="yinhao">「了彼不反，<span class="jiazhu">〖了，決知也。將，卽亮翻。〗</span>便應朝服順流；<span class="jiazhu">〖朝，直遙翻。〗</span>若使有虞，此師旣不足恃，更開嫌隙之端，非所以副遠邇之望也。」</span><span class="jiazhu">〖彥之此言誠合大理，而亦自知其才不足以制檀道濟也。〗</span>會雍州刺史褚叔度卒，<span class="jiazhu">〖雍，於用翻。〗</span>乃遣彥之權鎭襄陽。</p>
<p class="em2 strong">甲戌，王發江陵，引見傅亮，號泣，哀動左右。<span class="jiazhu">〖見，賢遍翻。號，戶高翻。〗</span>旣而問義眞及少帝薨廢本末，<span class="jiazhu">〖少，詩照翻。〗</span>悲哭嗚咽，侍側者莫能仰視。亮流汗沾背，不能對；乃布腹心於到彥之、王華等，深自結納。王以府州文武嚴兵自衞，臺所遣百官衆力不得近部伍。<span class="jiazhu">〖近，其靳翻。〗</span>中兵參軍朱容子抱刀處王所乘舟戶外，不解帶者累旬。<span class="jiazhu">〖防非常也。處，昌呂翻。〗</span></p>
<p class="em2 strong"><span class="yinwen">8</span>魏主還宮。</p>
<p class="em2 strong"><span class="yinwen">9</span>秦王熾磐遣太子暮末帥征北將軍木弈干等步騎三萬出貂渠谷，攻河西白草嶺、臨松郡，皆破之，<span class="jiazhu">〖《水經註》：西平鮮谷塞東南有白草嶺。帥，讀曰率。騎，奇寄翻。〗</span>徙民二萬餘口而還。<span class="jiazhu">〖還，從宣翻。〗</span></p>
<p class="em2 strong"><span class="yinwen">10</span>八月，丙申，宜都王至建康，羣臣迎拜於新亭。徐羨之問傅亮曰：<span class="yinhao">「王可方誰？」</span>亮曰：<span class="yinhao">「晉文、景以上人。」</span>羨之曰：<span class="yinhao">「必能明我赤心。」</span>亮曰：<span class="yinhao">「不然。」</span><span class="jiazhu">〖亮固知其不得免矣。〗</span></p>
<p class="em2 strong">丁酉，王謁初寧陵，還，止中堂。<span class="jiazhu">〖晉孝武以太學在秦淮南，去臺城懸遠，權以中堂爲太學，親釋奠於先聖。則中堂亦在秦淮北，但在臺城之外耳。〗</span>百官奉璽綬，<span class="jiazhu">〖綬，音受。〗</span>王辭讓數四，乃受之，卽皇帝位于中堂。備法駕入宮，御太極前殿，大赦，改元，文武賜位二等。</p>
<p class="em2 strong">戊戌，謁太廟。詔復廬陵王先封，迎其柩及孫脩華、謝妃還建康，<span class="jiazhu">〖孫脩華，義眞之母；謝，義眞之妃也。《南史》云：晉武帝采漢、魏之制，以淑妃、淑媛、淑儀、脩華、脩容、脩儀、婕妤、容華、充華，是爲九嬪，位視九卿。李延壽曰：貴嬪，魏文帝所制；夫人，魏武初建魏國所制；貴人，漢光武所制；晉爲三夫人，位視三公。淑妃，魏明帝所制；淑媛，魏文帝所制；淑儀、脩華，晉武帝所制；脩容，魏文帝所制；脩儀，魏明帝所制；婕妤、容華，前漢舊號；充華，晉武帝所制；美人，漢光武所制。〗</span></p>
<p class="em2 strong">庚子，以行荊州刺史謝晦爲眞。晦將行，與蔡廓別，屛人問曰：<span class="jiazhu">〖屛，必郢翻。〗</span><span class="yinhao">「吾其免乎？」</span>廓曰：<span class="yinhao">「卿受先帝顧命，任以社稷，廢昏立明，義無不可。但殺人二兄而以之北面，挾震主之威，據上流之重，以古推今，自免爲難。」</span><span class="jiazhu">〖蔡廓父子以亮直名于宋朝。觀其抗言無所避就，若不足以保身；而卒能以身名終，何也？蓋其素行已孚乎人，而言事無所依違，又所以遂其直。彼其問者，方怵於利害，就以求決，則聽之也固合於心，而焉敢以爲諱乎！〗</span>晦始懼不得去，旣發，顧望石頭城喜曰：<span class="yinhao">「今得脫矣！」</span></p>
<p class="em2 strong">癸卯，徐羨之進位司徒，王弘進位司空，傅亮加開府儀同三司，謝晦進號衞將軍，檀道濟進號征北將軍。<span class="jiazhu">〖謝晦自領軍將軍進號，檀道濟自鎭北將軍進號。〗</span></p>
<p class="em2 strong">有司奏車駕依故事臨華林園聽訟。詔曰：<span class="yinhao">「政刑多所未悉；可如先者，二公推訊。」</span><span class="jiazhu">〖二公，謂徐羨之、王弘。〗</span></p>
<p class="em2 strong">帝以王曇首、王華爲侍中，曇首領右衞將軍，華領驍騎將軍，朱容子爲右軍將軍。<span class="jiazhu">〖魏明帝有左軍將軍；晉武帝置前軍、右軍，又置後軍，是爲四軍。驍騎將軍、游擊將軍，並漢雜號將軍也，魏置爲中軍。及晉，以領、護、左·右衞、驍騎、游擊爲六軍。驍，堅堯翻。騎，奇寄翻。〗</span></p>
<p class="em2 strong"><span class="yinwen">11</span>甲辰，追尊帝母胡婕妤曰章皇后。<span class="jiazhu">〖婕妤，音接予。《諡法》：敬愼高明曰章。〗</span>封皇弟義恭爲江夏王，<span class="jiazhu">〖夏，戶雅翻。〗</span>義宣爲竟陵王，義季爲衡陽王；仍以義宣爲左將軍，鎭石頭。</p>
<p class="em2 strong">徐羨之等欲卽以到彥之爲雍州，<span class="jiazhu">〖雍，於用翻。〗</span>帝不許；徵彥之爲中領軍，委以戎政。彥之自襄陽南下，謝晦已至鎭，慮彥之不過己。<span class="jiazhu">〖過，古禾翻。〗</span>彥之至楊口，步往江陵，深布誠款；晦亦厚自結納。彥之留馬及利劍、名刀以與晦，晦由此大安。</p>
<p class="em2 strong"><span class="yinwen">12</span>柔然紇升蓋可汗聞魏太宗殂，將六萬騎入雲中，殺掠吏民，攻拔盛樂宮。<span class="jiazhu">〖魏之先什翼犍始居雲中之盛樂宮，築盛樂城於故城南八里。紇，戶骨翻。可，從刊入聲。汗，音寒。將，卽亮翻。騎，奇寄翻。樂，音洛。〗</span>魏世祖自將輕騎討之，三日二夜至雲中。紇升蓋引騎圍魏主五十餘重，騎逼馬首，相次如堵；將士大懼，魏主顏色自若，衆情乃安。紇升蓋以弟子於陟斤爲大將，魏人射殺之；紇升蓋懼，遁去。<span class="jiazhu">〖重，直龍翻。射，而亦翻。《考異》曰：《後魏·本紀》云：<span class="yinhao">「赭陽子尉普文率輕騎討之，虜乃退走。」</span>李延壽《北史·紀》云：<span class="yinhao">「帝帥輕騎討之，虜乃退走。」</span>今據《蠕蠕傳》，從《北史》。〗</span>尙書令劉絜言於魏主曰：<span class="yinhao">「大檀自恃其衆，必將復來，<span class="jiazhu">〖復，扶又翻。〗</span>請俟收田畢，大發兵爲二道，東西並進以討之。」</span>魏主然之。</p>
<p class="em2 strong"><span class="yinwen">13</span>九月，丙子，立妃袁氏爲皇后；耽之曾孫也。<span class="jiazhu">〖袁耽見九十五卷成帝咸康元年。〗</span></p>
<p class="em2 strong"><span class="yinwen">14</span>冬，十月，吐谷渾威王阿柴卒。阿柴有子二十人。疾病，召諸子弟謂之曰：<span class="yinhao">「先公車騎，以大業之故，捨其子拾虔而授孤；孤敢私於緯代而忘先君之志乎！<span class="jiazhu">〖先公，謂樹洛干也。樹洛干自號車騎將軍，授阿柴國，見一百一十八卷晉安帝義熙十三年。緯，于貴翻。〗</span>我死，汝曹當奉慕璝爲主。」</span>緯代者，阿柴之長子；慕璝者，阿柴之母弟、叔父烏紇提之子也。<span class="jiazhu">〖烏紇提之立也，妻樹洛干母，生二子，慕璝、慕利延。緯，于貴翻。璝，姑回翻。<span class="yinhao">「提」</span>，當作<span class="yinhao">「堤」</span>。〗</span></p>
<p class="em2 strong">阿柴又命諸子各獻一箭，取一箭授其弟慕利延使折之。慕利延折之。又取十九箭使折之，慕利延不能折。<span class="jiazhu">〖折，而設翻。〗</span>阿柴乃諭之曰：<span class="yinhao">「汝曹知之乎？孤則易折，<span class="jiazhu">〖易，以豉翻。〗</span>衆則難摧。汝曹當勠力一心，然後可以保國寧家。」</span>言終而卒。</p>
<p class="em2 strong">慕璝亦有才略，撫秦、涼失業之民及氐、羌雜種至五六百落，部衆轉盛。<span class="jiazhu">〖種，章勇翻。〗</span></p>
<p class="em2 strong"><span class="yinwen">15</span>十二月，魏主命安集將軍長孫翰、安北將軍尉眷北擊柔然，魏主自將屯柞山。<span class="jiazhu">〖柞山在平城之西，大河之東。柞，則洛翻。〗</span>柔然北遁，諸軍追之，大獲而還。翰，肥之子也。<span class="jiazhu">〖長孫肥事魏主珪，爲將，數有功。〗</span></p>
<p class="em2 strong"><span class="yinwen">16</span>詔拜營陽王母張氏爲營陽太妃。</p>
<p class="em2 strong"><span class="yinwen">17</span>林邑王范陽邁寇日南、九德諸郡。<span class="jiazhu">〖沈約曰：九德郡故屬九眞，孫吳分立九德郡，隋、唐爲驩州。〗</span></p>
<p class="em2 strong"><span class="yinwen">18</span>宕昌王梁彌怱遣子彌黃入見于魏。<span class="jiazhu">〖宕，徒浪翻。見，賢遍翻。〗</span>宕昌，羌之別種也。羌地東接中國，西通西域，長數千里，<span class="jiazhu">〖長，直亮翻。〗</span>各有酋帥，部落分地，不相統攝；而宕昌最強，有民二萬餘落，諸種畏之。<span class="jiazhu">〖《北史》曰：宕昌蓋三苗之胤。杜佑曰：其界自仇池以西，東西千里；席水以南，南北八百里，地多山阜。宕，徒浪翻。酋，慈由翻。帥，所類翻。種，章勇翻。〗</span></p>
<p class="em2 strong"><span class="yinwen">19</span>夏主將廢太子璝而立少子酒泉公倫。璝聞之，將兵七萬北伐倫。<span class="jiazhu">〖璝錄南臺，自長安北伐倫。璝，姑回翻。少，詩照翻。將，卽亮翻；下同。〗</span>倫將騎三萬拒之，戰于高平，倫敗死。倫兄太原公昌將騎一萬襲璝，殺之，幷其衆八萬五千，歸于統萬。夏主大悅，立昌爲太子。</p>
<p class="em2 strong">夏主好自矜大，<span class="jiazhu">〖好，呼到翻。〗</span>名其四門：東曰招魏，南曰朝宋，西曰服涼，北曰平朔。<span class="jiazhu">〖朝，直遙翻。〗</span></p>
<p class="strong"><span class="section" id="title-4"><span data-head-description="" data-head-level="h4" data-head-title="元嘉二年">二年</span></span><span class="biaozhusup" data-rel="（乙丑、西元四二五年）"></span></p>
<p class="em2 strong"><span class="yinwen">1</span>春，正月，徐羨之、傅亮上表歸政；表三上，<span class="jiazhu">〖上，時掌翻。〗</span>帝乃許之。丙寅，始親萬機。羨之仍遜位還第；徐珮之、程道惠及吳興太守王韶之等並謂非宜，<span class="jiazhu">〖守，式又翻。〗</span>敦勸甚苦；乃復奉詔視事。<span class="jiazhu">〖速徐、傅之死者，珮之諸公也。復，扶又翻。〗</span></p>
<p class="em2 strong"><span class="yinwen">2</span>辛未，帝祀南郊，大赦。</p>
<p class="em2 strong"><span class="yinwen">3</span>己卯，魏主還平城。</p>
<p class="em2 strong"><span class="yinwen">4</span>二月，燕有女子化爲男；燕主以問羣臣。尙書左丞傅權對曰：<span class="yinhao">「西漢之末，雌雞化爲雄，猶有王莽之禍。<span class="jiazhu">〖《漢書·五行志》：宣帝黃龍元年，未央殿輅軨中雌雞化爲雄，毛衣變化而不鳴，不將，無距。元帝初元，丞相府史家雌雞伏子，漸化爲雄，冠距鳴將。其後，王后羣弟世權，以至於莽，遂篡天下。〗</span>況今女化爲男，臣將爲君之兆也。」</span></p>
<p class="em2 strong"><span class="yinwen">5</span>三月，丙寅，魏主尊保母竇氏爲保太后。密后之殂也，<span class="jiazhu">〖密后，卽魏主之母杜貴嬪。〗</span>世祖尙幼，太宗以竇氏慈良，有操行，<span class="jiazhu">〖行，下孟翻。〗</span>使保養之。竇氏撫視有恩，訓導有禮，世祖德之，故加以尊號，奉養不異所生。<span class="jiazhu">〖養，羊亮翻。〗</span></p>
<p class="em2 strong"><span class="yinwen">6</span>丁巳，魏以長孫嵩爲太尉，長孫翰爲司徒，奚斤爲司空。</p>
<p class="em2 strong"><span class="yinwen">7</span>夏，四月，秦王熾磐遣平遠將軍叱盧犍等襲河西鎭南將軍沮渠白蹄於臨松，擒之，徙其民五千餘戶于枹罕。<span class="jiazhu">〖犍，居言翻。沮，子余翻。枹，音膚。〗</span></p>
<p class="em2 strong"><span class="yinwen">8</span>魏主遣龍驤將軍步堆等來聘，始復通好。<span class="jiazhu">〖《魏書·官氏志》：西方步鹿孤氏改爲步氏。驤，思將翻。復，扶又翻。好，呼到翻。〗</span></p>
<p class="em2 strong"><span class="yinwen">9</span>六月，武都惠文王楊盛卒。初，盛聞晉亡，不改義熙年號，謂世子玄曰：<span class="yinhao">「吾老矣，當終爲晉臣；汝善事宋帝。」</span>及盛卒，<span class="jiazhu">〖卒，子恤翻。〗</span>玄自稱都督隴右諸軍事、征西大將軍、開府儀同三司、秦州刺史、武都王，遣使來告喪，始用元嘉年號。<span class="jiazhu">〖使，疏吏翻。〗</span></p>
<p class="em2 strong"><span class="yinwen">10</span>秋，七月，秦王熾磐遣鎭南將軍吉毗等南擊黑水羌酋丘擔，大破之。<span class="jiazhu">〖黑水羌在鄧至西北。《水經註》曰：白水臨洮縣西南西傾山，東南流，與黑水合。黑水出羌中，西南逕黑水城西，又西南入于白水。擔，都甘翻。〗</span></p>
<p class="em2 strong"><span class="yinwen">11</span>八月，夏武烈帝殂，葬嘉平陵，廟號世祖；太子昌卽皇帝位。<span class="jiazhu">〖昌字還國，勃勃第二子也。〗</span>大赦，改元承光。</p>
<p class="em2 strong"><span class="yinwen">12</span>王弘自以始不預定策，不受司空；表讓彌年，乃許之。<span class="jiazhu">〖弘以此得免徐、傅之禍。〗</span>乙酉，以弘爲車騎大將軍、開府儀同三司。<span class="jiazhu">〖騎，奇寄翻。〗</span></p>
<p class="em2 strong"><span class="yinwen">13</span>冬，十月，丘擔以其衆降秦，<span class="jiazhu">〖降，戶江翻。〗</span>秦以擔爲歸善將軍；拜折衝將軍乞伏信帝爲平羌校尉以鎭之。</p>
<p class="em2 strong"><span class="yinwen">14</span>癸卯，魏主大<span class="jiaozhusup">〖章：甲十六行本「大」下有「舉」字；乙十一行本同；孔本同；熊校同。〗</span>伐柔然，五道並進：長孫翰等從東道，出黑漠，<span class="jiazhu">〖《考異》曰：《翰傳》云：<span class="yinhao">「與娥清出長川。」</span>今從《蠕蠕傳》。〗</span>廷尉卿長孫道生等出白、黑二漠之間，<span class="jiazhu">〖長川、牛川同是大漠之地，拓跋分其地名耳。長川有白、黑二漠，黑在東，白在西。〗</span>魏主從中道，東平公娥清出栗園，<span class="jiazhu">〖栗園在中道之西，西道之東。《考異》曰：《清傳》云：<span class="yinhao">「與長孫翰出長川。」</span>今從《蠕蠕傳》。〗</span>奚斤等從西道，出爾寒山。諸軍至漠南，舍輜重，<span class="jiazhu">〖舍，讀曰捨。重，直用翻。〗</span>輕騎，齎十五日糧，度漠擊之。<span class="jiazhu">〖騎，奇寄翻。〗</span>柔然部落大驚，絕迹北走。</p>
<p class="em2 strong"><span class="yinwen">15</span>十一月，以武都世子玄爲北秦州刺史、武都王。<span class="jiazhu">〖時南秦州治漢中，故以武都爲北秦州。《考異》曰：《宋·本紀》，癸酉；《南史》，庚午。按十一月壬午朔，無癸酉及庚午。今不書日。〗</span></p>
<p class="em2 strong"><span class="yinwen">16</span>初，會稽孔甯子爲帝鎭西諮議參軍，<span class="jiazhu">〖會，工外翻。〗</span>及卽位，以甯子爲步兵校尉；與侍中王華並有富貴之願，疾徐羨之、傅亮專權，日夜構之於帝。<span class="jiazhu">〖史言徐、傅偪上固當誅，而王華等之構間亦非也。〗</span>會謝晦二女當適彭城王義康、新野侯義賓，遣其妻曹氏及長子世休送女至建康。帝欲誅羨之、亮，幷發兵討晦，聲言當伐魏，又<span class="jiaozhusup">〖章：甲十六行本「又」上有「取河南」三字；乙十一行本同；孔本同；張校同；退齋校同。〗</span>言拜京陵，<span class="jiazhu">〖京陵，興寧陵也。〗</span>治行裝艦。<span class="jiazhu">〖治，直之翻。艦，戶黯翻。〗</span>亮與晦書曰：<span class="yinhao">「薄伐河朔，事猶未已，朝野之慮，憂懼者多。」</span>又言：<span class="yinhao">「朝士多諫北征，<span class="jiazhu">〖朝，直遙翻。〗</span>上當遣外監萬幼宗往相諮訪。」</span><span class="jiazhu">〖《南史》曰：制局監、外監，領器仗兵役，多以嬖倖爲之。〗</span>時朝廷處分異常，其謀頗泄。<span class="jiazhu">〖處，昌呂翻。分，扶問翻。〗</span></p>
<p class="strong"><span class="section" id="title-5"><span data-head-description="" data-head-level="h4" data-head-title="元嘉三年">三年</span></span><span class="biaozhusup" data-rel="（丙寅、西元四二六年）"></span></p>
<p class="em2 strong"><span class="yinwen">1</span>春，正月，謝晦弟黃門侍郎㬭馳使告晦，<span class="jiazhu">〖㬭，子肖翻。〗</span>晦猶謂不然，以傅亮書示諮議參軍何承天曰：<span class="yinhao">「計幼宗一二日必至。傅公慮我好事，故先遣此書。」</span>承天曰：<span class="yinhao">「外間所聞，咸謂西討已定，幼宗豈有上理！」</span><span class="jiazhu">〖好事，猶言好生事，微省其辭，若隱語然。好，呼到翻。上，時掌翻。〗</span>晦尙謂虛妄，使承天豫立答詔啓草，言伐虜宜須明年。江夏內史程道惠得尋陽人書，<span class="jiazhu">〖夏，戶雅翻；下同。〗</span>言<span class="yinhao">「朝廷將有大處分，其事已審」</span>，使其輔國府中兵參軍樂冏封以示晦。<span class="jiazhu">〖道惠蓋帶輔國將軍也。〗</span>晦問承天曰：<span class="yinhao">「若果爾，卿令我云何？」</span>對曰：<span class="yinhao">「蒙將軍殊顧，常思報德。事變至矣，何敢隱情！然明日戒嚴，動用軍法，區區所懷，懼不得盡。」</span>晦懼曰：<span class="yinhao">「卿豈欲我自裁邪？」</span>承天曰：<span class="yinhao">「尙未至此。以王者之重，舉天下以攻一州，大小旣殊，逆順又異。境外求全，上計也。其次，以腹心將兵屯義陽，將軍自帥大衆戰於夏口；若敗，卽趨義陽以出北境，其次也。」</span><span class="jiazhu">〖承天二策皆勸晦奔魏以求全。將，卽亮翻。帥，讀曰率。趨，七喻翻。〗</span>晦良久曰：<span class="yinhao">「荊州用武之地，兵糧易給，聊且決戰，走復何晚！」</span><span class="jiazhu">〖易，以豉翻。復，扶又翻。〗</span>乃使承天造立表檄；又與衞軍諮議參軍琅邪顏卲謀舉兵，<span class="jiazhu">〖晦帶衞將軍。〗</span>卲飲藥而死。</p>
<p class="em2 strong">晦立幡戒嚴，謂司馬庾登之曰：<span class="yinhao">「今當自下，欲屈卿以三千人守城，備禦劉粹。」</span>登之曰：<span class="yinhao">「下官親老在都，又素無部衆，情計二三，不敢受此旨。」</span>晦仍問諸將佐：<span class="yinhao">「戰士三千足守城否？」</span>南蠻司馬周超對曰：<span class="yinhao">「非徒守城而已，若有外寇，可以立功。」</span><span class="jiazhu">〖超蓋爲南蠻校尉府司馬。〗</span>登之因曰：<span class="yinhao">「超必能辦，下官請解司馬、南郡以授之。」</span><span class="jiazhu">〖登之，晦府司馬，領南郡太守，乞解以授超。〗</span>晦卽於坐命超爲司馬，領南義陽太守。<span class="jiazhu">〖沈約曰：晉末以義陽流民僑立南義陽郡，屬荊州，領厥西、平氏二縣。坐，徂臥翻。〗</span>轉登之爲長史，南郡如故。登之，蘊之孫也。<span class="jiazhu">〖庾蘊死於海西之廢。〗</span></p>
<p class="em2 strong">帝以王弘、檀道濟始不預廢弒之謀，弘弟曇首又爲帝所親委，事將發，密使報弘，且召道濟，欲使討晦。王華等皆以爲不可，帝曰：<span class="yinhao">「道濟止於脅從，本非創謀，殺害之事，又所不關；吾撫而使之，必將無慮。」</span>乙丑，道濟至建康。</p>
<p class="em2 strong">丙寅，下詔暴羨之、亮、晦殺營陽、廬陵王之罪，命有司誅之，且曰：<span class="yinhao">「晦據有上流，或不卽罪，<span class="jiazhu">〖卽，就也。〗</span>朕當親帥六師爲其過防。<span class="jiazhu">〖帥，讀曰率。〗</span>可遣中領軍到彥之卽日電發，征北將軍檀道濟駱驛繼路，符衞軍府州，以時收翦，<span class="jiazhu">〖符衞軍府及荊州官屬，使收誅晦也。〗</span>已命雍州刺史劉粹等<span class="jiazhu">〖雍，於用翻。〗</span>斷其走伏。<span class="jiazhu">〖走，逃也；伏，匿也；斷其逃匿之路也。斷，丁管翻。〗</span>罪止元凶，餘無所問。」</span></p>
<p class="em2 strong">是日，詔召羨之、亮。羨之行至西明門外，<span class="jiazhu">〖洛城西面有廣陽、西明、閶闔三門，建康倣之。〗</span>謝㬭正直，<span class="jiazhu">〖㬭爲黃門侍郎，正入直省內也。〗</span>遣報亮云：<span class="yinhao">「殿內有異處分。」</span>亮辭以嫂病暫還，遣使報羨之，羨之還西州，<span class="jiazhu">〖揚州刺史治臺城西，故曰西州。〗</span>乘內人問訊車出郭，步走至新林，<span class="jiazhu">〖新林浦去建康城二十里。〗</span>入陶竈中自經死。亮乘車出郭門，乘馬奔兄迪墓，屯騎校尉郭泓收之。至廣莫門，<span class="jiazhu">〖廣莫門，建康城北門，亦放洛城之制。騎，奇寄翻。校，戶敎翻。〗</span>上遣中書舍人以詔書示亮，幷謂曰：<span class="yinhao">「以公江陵之誠，<span class="jiazhu">〖謂亮迎帝於江陵也。〗</span>當使諸子無恙。」</span>亮讀詔書訖，曰：<span class="yinhao">「亮受先帝布衣之眷，遂蒙顧託。黜昏立明，社稷之計也。欲加之罪，其無辭乎！」</span><span class="jiazhu">〖晉大夫里克之言。〗</span>於是誅亮而徙其妻子於建安；誅羨之二子，而宥其兄子珮之。又誅晦子世休，收繫謝㬭。</p>
<p class="em2 strong">帝將討謝晦，問策於檀道濟，對曰：<span class="yinhao">「臣昔與晦同從北征，<span class="jiazhu">〖事見一百十八卷晉安帝義熙十三年。〗</span>入關十策，晦有其九，才略明練，殆爲少敵。<span class="jiazhu">〖少，詩沼翻。〗</span>然未嘗孤軍決勝，戎事恐非其長。<span class="jiazhu">〖<span class="yinhao">「其」</span>下當有<span class="yinhao">「所」</span>字。〗</span>臣悉晦智，晦悉臣勇。今奉王命以討之，可未陳而擒也。」</span><span class="jiazhu">〖陳，與陣同。〗</span>丁卯，徵王弘爲侍中、司徒、錄尙書事、揚州刺史，以彭城王義康爲都督荊·湘等八州諸軍事、荊州刺史。</p>
<p class="em2 strong">樂冏復遣使告謝晦以徐、傅及㬭等已誅。<span class="jiazhu">〖復，扶又翻；下磐復同。使，疏吏翻。〗</span>晦先舉羨之、亮哀，次發子弟凶問，旣而自出射堂勒兵。晦從高祖征討，指麾處分，莫不曲盡其宜，數日間，四遠投集，得精兵三萬人。乃奉表稱羨之、亮等忠貞，橫被冤酷。<span class="jiazhu">〖橫，戶孟翻。〗</span>且言：<span class="yinhao">「臣等若志欲執權，不專爲國，<span class="jiazhu">〖爲，于僞翻。〗</span>初廢營陽，陛下在遠，武皇之子尙有童幼，擁以號令，誰敢非之！豈得泝流三千里，<span class="jiazhu">〖自建康至江陵泝流而上，凡三千里。〗</span>虛館七旬，仰望鸞旗者哉！<span class="jiazhu">〖景平二年五月乙酉，廢少帝，八月丙申，帝至建康，凡七旬。〗</span>故廬陵王，於營陽之世積怨犯上，自貽非命。不有所廢，將何以興！<span class="jiazhu">〖亦晉里克之言。〗</span>耿弇不以賊遺君、父，<span class="jiazhu">〖此耿弇討張步之言，晦引以爲言，自謂殺廬陵所以除偪，不以累帝也。遺，于季翻。〗</span>臣亦何負於宋室邪！此皆王弘、王曇首、王華險躁猜忌，讒構成禍。<span class="jiazhu">〖躁，則到翻。〗</span>今當舉兵以除君側之惡。」</span></p>
<p class="em2 strong"><span class="yinwen">2</span>秦王熾磐復遣使如魏，請用師于夏。<span class="jiazhu">〖秦入貢于魏以請伐夏，事始上卷營陽王景平元年。復，扶又翻。使，疏吏翻。〗</span></p>
<p class="em2 strong"><span class="yinwen">3</span>初，袁皇后生皇子劭，后自詳視，使馳白帝曰：<span class="yinhao">「此兒形貌異常，必破國亡家，不可舉。」</span>卽欲殺之。帝狼狽至后殿戶外，手撥幔禁之，乃止。<span class="jiazhu">〖爲劭弒逆張本。幔，莫半翻。〗</span>以尙在諒闇，<span class="jiazhu">〖闇，音陰。〗</span>故祕之。閏月，丙戌，始言劭生。</p>
<p class="em2 strong"><span class="yinwen">4</span>帝下詔戒嚴，大赦，諸軍相次進路以討謝晦。晦以弟遯爲竟陵內史，將萬人總留任，帥衆二萬發江陵，列舟艦自江津至于破冢，<span class="jiazhu">〖將，卽亮翻。帥，讀曰率。艦，戶黯翻。冢，知隴翻。〗</span>旌旗蔽日。歎曰：<span class="yinhao">「恨不得以此爲勤王之師。」</span></p>
<p class="em2 strong">晦欲遣兵襲湘州刺史張卲，何承天以卲兄益州刺史茂度與晦善，曰：<span class="yinhao">「卲意趣未可知，不宜遽擊之。」</span>晦以書招卲，卲不從。</p>
<p class="em2 strong"><span class="yinwen">5</span>二月，戊午，以金紫光祿大夫王敬弘爲尙書左僕射，<span class="jiazhu">〖晉制：左右光祿大夫，金章紫綬，後遂爲金紫光祿大夫。〗</span>建安太守鄭鮮之爲右僕射。敬弘，廙之曾孫也。<span class="jiazhu">〖王廙見八十九卷晉愍帝建興三年。廙，羊至翻，又逸職翻。〗</span></p>
<p class="em2 strong">庚申，上發建康。命王弘與彭城王義康居守，入居中書下省；<span class="jiazhu">〖中書有上省、下省。守，手又翻。〗</span>侍中殷景仁參掌留任；帝姊會稽長公主留止臺內，總攝六宮。<span class="jiazhu">〖臺內，卽禁中。會，工外翻。長，知兩翻。〗</span></p>
<p class="em2 strong">謝晦自江陵東下，何承天留府不從。晦至江口，<span class="jiazhu">〖江口，卽西江口。從，才用翻。〗</span>到彥之已至彭城洲。庾登之據巴陵，畏懦不敢進；會霖雨連日，參軍劉和之曰：<span class="yinhao">「彼此共有雨耳；檀征北尋至，東軍方強，惟宜速戰。」</span>登之恇怯，使小將陳祐作大囊，貯茅懸於帆檣，云可以焚艦，<span class="jiazhu">〖恇，去王翻。將，卽亮翻。貯，丁呂翻。艦，戶黯翻。〗</span>用火宜須晴，以緩戰期。晦然之，停軍十五日。乃使中兵參軍孔延秀攻將軍蕭欣於彭城洲，破之。<span class="jiazhu">〖《水經註》：江水過長沙下雋縣北，又東逕彭城口，水東有彭城磯。〗</span>又攻洲口栅，陷之。諸將咸欲退還夏口，到彥之不可，乃保隱圻。<span class="jiazhu">〖《水經註》：江水自彭城磯東逕如山北，山北對隱磯。〗</span>晦又上表自訟，且自矜其捷，曰：<span class="yinhao">「陛下若梟四凶於廟庭，懸三監於絳闕，<span class="jiazhu">〖以王弘、王曇首、王華比虞之共工、驩兜、苗、鯀，周之管叔、蔡叔、霍叔也。梟，堅堯翻。〗</span>臣便勒衆旋旗，還保所任。」</span></p>
<p class="em2 strong">初，晦與徐羨之、傅亮爲自全之計：以爲晦據上流，而檀道濟鎭廣陵，各有強兵，足以制朝廷；羨之、亮居中秉權，可得持久。及聞道濟帥衆來上，惶懼無計。</p>
<p class="em2 strong">道濟旣至，與到彥之軍合，牽艦緣岸。晦始見艦數不多，輕之，不卽出戰。至晚，因風帆上，前後連咽；<span class="jiazhu">〖上，時掌翻。連，謂沿江戰艦連接不斷；咽，謂戰艦塞江，前後塡咽。〗</span>西人離沮，無復鬬心。戊辰，臺軍至忌置洲尾，<span class="jiazhu">〖沮，在呂翻。《水經註》：江水東過長沙下雋縣北，湘水自南注之。又東，左得二夏浦，俗謂之西江口；又東逕忌置山南，又東過彭城口。復，扶又翻。〗</span>列艦過江，晦軍一時皆潰。晦夜出，投巴陵，得小船還江陵。</p>
<p class="em2 strong">先是，帝遣雍州刺史劉粹自陸道帥步騎襲江陵，至沙橋；<span class="jiazhu">〖先，悉薦翻。雍，於用翻。帥，讀曰率；下同。騎，奇寄翻。沙橋在江陵北。〗</span>周超帥萬餘人逆戰，大破之，士卒傷死者過半。俄而晦敗問至。初，晦與粹善，以粹子曠之爲參軍；帝疑之，王弘曰：<span class="yinhao">「粹無私，必無憂也。」</span>及受命南討，一無所顧，帝以此嘉之。晦亦不殺曠之，遣還粹所。</p>
<p class="em2 strong">丙子，帝自蕪湖東還。</p>
<p class="em2 strong">晦至江陵，無他處分，唯愧謝周超而已。其夜，超捨軍單舸詣到彥之降。<span class="jiazhu">〖舸，古我翻。〗</span>晦衆散略盡，乃攜其弟遯等七騎北走。遯肥壯，不能乘馬，晦每待之，行不得速。己卯，至安陸延頭，<span class="jiazhu">〖《水經註》：武湖水上通安陸之延頭。《九域志》：武湖在黃洲界，蓋此湖上接延頭也。杜佑曰：武湖在黃洲黃陂縣東，黃祖習戰閱武之所。〗</span>爲戍主光順之所執，<span class="jiazhu">〖戍主、戍副，宋、齊以下至隋咸有其官。《姓譜》：光，姓也；《晉書》有光逸。〗</span>檻送建康。</p>
<p class="em2 strong">到彥之至馬頭，何承天自歸。彥之因監荊州府事，<span class="jiazhu">〖監，工銜翻。〗</span>以周超爲參軍；劉粹以沙橋之敗告，乃執之。於是誅晦、㬭、遯及其兄弟之子，幷同黨孔延秀、周超等。晦女彭城王妃被髮徒跣，與晦訣曰：<span class="yinhao">「大丈夫當橫尸戰場，柰何狼藉都市！」</span><span class="jiazhu">〖被，皮義翻。藉，而亦翻。〗</span>庾登之以無任，免官禁錮；何承天及南蠻行參軍新興王玄謨等皆見原。<span class="jiazhu">〖據《南史》：王玄謨，太原祁縣人。漢建安二十年，集塞下荒地置新興郡，魏黃初初，遷于陘嶺之南。玄謨蓋本新興人而居太原之祁縣界也。〗</span>晦之走也，左右皆棄之，唯延陵蓋追隨不捨，帝以蓋爲鎭軍功曹督護。<span class="jiazhu">〖延陵，複姓，蓋吳延陵季子之後；蓋，其名也；爲鎭軍府功曹，又兼督護之官也。晉氏渡江，有參軍督護，功曹參軍兼督護，卽參軍督護之任也。洪适曰：參軍督護，江左置，皆有部曲，宋則無矣。〗</span></p>
<p class="em2 strong">晦之起兵，引魏南蠻校尉王慧龍爲援。<span class="jiazhu">〖魏以王慧龍爲南蠻校尉，以擾汝、潁之間。〗</span>慧龍帥衆一萬拔思陵戍，<span class="jiazhu">〖思陵戍在陳郡西北。〗</span>進圍項城，聞晦敗，乃退。</p>
<p class="em2 strong">益州刺史張茂度受詔襲江陵；晦敗，茂度軍始至白帝。議者疑茂度有貳心，帝以茂度弟卲有誠節，赦不問，代還。</p>
<p class="em2 strong">三月，辛巳，帝還建康，徵謝靈運爲祕書監，顏延之爲中書侍郎，賞遇甚厚。</p>
<p class="em2 strong">帝以惠琳道人善談論，因與議朝廷大事，遂參權要，賓客輻湊，門車常有數十兩，<span class="jiazhu">〖門車，謂門前候見之車。兩，音亮。〗</span>四方贈賂相係，方筵七八，座上恆滿。琳著高屐，<span class="jiazhu">〖著，陟略翻。〗</span>披貂裘，置通呈、書佐。<span class="jiazhu">〖通呈，典謁之職；書佐，掌書翰。〗</span>會稽孔覬嘗詣之，遇賓客塡咽，暄涼而已。<span class="jiazhu">〖言但敍寒溫，不及餘語。會，工外翻。覬，音冀。〗</span>覬慨然曰：<span class="yinhao">「遂有黑衣宰相，可謂冠屨失所矣！」</span><span class="jiazhu">〖廬陵廢而三人斥，徐、傅誅而三人進，可謂矯枉過正矣。〗</span></p>
<p class="em2 strong">夏，五月，乙未，以檀道濟爲征南大將軍、開府儀同三司、江州刺史，到彥之爲南豫州刺史。遣散騎常侍袁渝等十六人分行諸州郡縣，觀察吏政，訪求民隱；<span class="jiazhu">〖散，悉亶翻。騎，奇寄翻。行，下孟翻。〗</span>又使郡縣各言損益。丙午，上臨延賢堂聽訟，<span class="jiazhu">〖延賢堂在建康華林園。〗</span>自是每歲三訊。<span class="jiazhu">〖《周禮》：秋官以三刺斷庶民獄訟之中：一曰訊羣臣，二曰訊羣吏，三曰訊萬民。《註》云：刺，殺也，三訊罪定則殺之。訊，言也。〗</span></p>
<p class="em2 strong">左僕射王敬弘，性恬淡，有重名；關署文案，初不省讀。<span class="jiazhu">〖省，悉景翻。〗</span>嘗預聽訟，上問以疑獄，敬弘不對。上變色，問左右：<span class="yinhao">「何故不以訊牒副僕射？」</span><span class="jiazhu">〖謂不以訊牒副本納呈敬弘也。〗</span>敬弘曰：<span class="yinhao">「臣乃得訊牒讀之，正自不解。」</span><span class="jiazhu">〖解，戶買翻，曉也。〗</span>上甚不悅，雖加禮敬，不復以時務及之。<span class="jiazhu">〖復，扶又翻。禮敬不替，而不以時務及之，此法正勸蜀先主以加禮許靖之智也。〗</span></p>
<p class="em2 strong">六月，以右衞將軍王華爲中護軍，侍中如故。華以王弘輔政，王曇首爲上所親任，與己相埒，<span class="jiazhu">〖埒，龍輟翻。〗</span>自謂力用不盡，每歎息曰：<span class="yinhao">「宰相頓有數人，天下何由得治！」</span><span class="jiazhu">〖治，直吏翻。〗</span>是時，宰相無常官，唯人主所與議論政事、委以機密者，皆宰相也，故華有是言。亦有任侍中而不爲宰相者；然尙書令·僕、中書監·令、侍中、侍郎、給事中，皆當時要官也。</p>
<p class="em2 strong">華與劉湛、王曇首、殷景仁俱爲侍中，風力局幹，冠冕一時。上嘗與四人於合殿宴飲，甚悅。<span class="jiazhu">〖合殿在齋閣之後。李延壽曰：晉世諸帝，多處內房，朝宴所臨，東西二堂而已。孝武末年，清暑方構。永初受命，無所改作，所居惟稱西殿，不製嘉名；文帝因之，亦有合殿之稱。〗</span>旣罷出，上目送良久，歎曰：<span class="yinhao">「此四賢，一時之秀，同管喉脣，恐後世難繼也。」</span><span class="jiazhu">〖喉脣，言出納王命也。〗</span></p>
<p class="em2 strong">黃門侍郎謝弘微與華等皆上所重，當時號曰五臣。弘微，琰之從孫也。<span class="jiazhu">〖琰，安之子也。從，才用翻；下同。〗</span>精神端審，時然後言，婢僕之前不妄語笑；由是尊卑大小，敬之若神。從叔混特重之，常曰：<span class="yinhao">「微子異不傷物，同不害正，吾無間然。」</span><span class="jiazhu">〖呂大臨曰：無間隙可言其失。謝顯道曰：猶言我無得而議之也。嗚呼！此江左所謂清談也。間，古莧翻。〗</span></p>
<p class="em2 strong">上欲封王曇首、王華等，拊御牀曰：<span class="yinhao">「此坐非卿兄弟，無復今日。」</span>因出封詔以示之。<span class="jiazhu">〖以誅徐、傅等爲曇首、華之功。坐，徂臥翻。〗</span>曇首固辭曰：<span class="yinhao">「近日之事，賴陛下英明，罪人斯得；臣等豈可因國之災以爲身幸！」</span>上乃止。</p>
<p class="em2 strong"><span class="yinwen">6</span>魏主詔問公卿：<span class="yinhao">「今當用兵，赫連、蠕蠕，二國何先？」</span><span class="jiazhu">〖杜佑曰：柔然，後魏太武以其無知，狀類於蟲，故改其號曰蠕蠕；宋、齊謂之芮芮。蠕，人兗翻。〗</span>長孫嵩、長孫翰、奚斤皆曰：<span class="yinhao">「赫連土著，<span class="jiazhu">〖著，直略翻。〗</span>未能爲患。不如先伐蠕蠕，若追而及之，可以大獲；不及，則獵於陰山，取其禽獸皮角以充軍實。」</span>太常崔浩曰：<span class="yinhao">「蠕蠕鳥集獸逃，<span class="jiazhu">〖言其來則如鳥之集，走則如獸之逃也。〗</span>舉大衆追之則不能及，輕兵追之又不足以制敵。赫連氏土地不過千里，政刑殘虐，人神所棄，宜先伐之。」</span>尙書劉絜、武京侯安原請先伐燕。於是魏主自雲中西巡至五原，因畋於陰山，東至和兜山；<span class="jiazhu">〖和兜山蓋在陰山之東，長川之南。〗</span>秋，八月，還平城。</p>
<p class="em2 strong"><span class="yinwen">7</span>詔殿中將軍吉恆聘于魏。<span class="jiazhu">〖恆，戶登翻。〗</span></p>
<p class="em2 strong"><span class="yinwen">8</span>燕太子永卒，立次子翼爲太子。</p>
<p class="em2 strong"><span class="yinwen">9</span>秦王熾磐伐河西，至廉川，遣太子暮末等步騎三萬攻西安，不克，又攻番禾。河西王蒙遜發兵禦之，且遣使說夏主，<span class="jiazhu">〖騎，奇寄翻。番，音盤。使，疏吏翻。說，輸芮翻。〗</span>使乘虛襲枹罕。<span class="jiazhu">〖枹，音膚。〗</span>夏主遣征南大將軍呼盧古將騎二萬攻苑川，車騎大將軍韋伐將騎三萬攻南安。熾磐聞之，引歸。<span class="jiazhu">〖蒙遜借助於夏以退秦師。秦旣敝於夏，夏亦僨於魏，而涼亦不能以自立。是以親仁善鄰，國之寶也。〗</span>九月，徙其境內老弱、畜產於澆河<span class="jiazhu">〖杜佑曰：澆河城在廓州達化縣西一百二十里。〗</span>及莫河仍寒川，留左丞相曇達守枹罕。韋伐攻拔南安，獲秦秦州刺史翟爽、南安太守李亮。</p>
<p class="em2 strong"><span class="yinwen">10</span>吐谷渾握逵等帥部衆二萬落叛秦，奔昴川，附於吐谷渾王慕璝。<span class="jiazhu">〖史言乞伏兵勢漸衰。帥，讀曰率。璝，姑回翻。〗</span></p>
<p class="em2 strong"><span class="yinwen">11</span>大旱，蝗。</p>
<p class="em2 strong"><span class="yinwen">12</span>左光祿大夫范泰上表曰：<span class="yinhao">「婦人有三從之義，<span class="jiazhu">〖婦人在室從父母，旣嫁從夫，夫死從子。〗</span>無自專之道。謝晦婦女猶在尙方，唯陛下留意。」</span>有詔原之。</p>
<p class="em2 strong"><span class="yinwen">13</span>魏主聞夏世祖殂，諸子相圖，<span class="jiazhu">〖謂倫、璝、昌相殺也。〗</span>國人不安，欲伐之。長孫嵩等皆曰：<span class="yinhao">「彼若城守，以逸待勞，大檀聞之，乘虛入寇，此危道也。」</span>崔浩曰：<span class="yinhao">「往年以來，熒惑再守羽林、鉤己而行，其占秦亡；<span class="jiazhu">〖事見一百十七卷晉安帝義熙十一年。〗</span>今年五星幷出東方，利以西伐。天人相應，不可失也。」</span>嵩固爭之，帝大怒，責嵩在官貪汚，命武士頓辱之。<span class="jiazhu">〖嵩歷事四朝，魏之元臣也。頓辱，捽其首使頓地以辱之。〗</span>於是遣司空奚斤帥四萬五千人襲蒲阪，<span class="jiazhu">〖阪，音反。〗</span>宋兵將軍周幾帥萬人襲陝城，<span class="jiazhu">〖陝，失冉翻。〗</span>以河東太守薛謹爲鄕導。謹，辯之子也。<span class="jiazhu">〖薛辯見一百十八卷晉安帝義熙十三年。鄕，讀曰嚮。〗</span></p>
<p class="em2 strong">魏主欲以中書博士平棘李順總前驅之兵，<span class="jiazhu">〖平棘縣，二漢屬常山，晉、魏屬趙郡。〗</span>訪於崔浩，浩曰：<span class="yinhao">「順誠有籌略；然臣與之婚姻，深知其爲人果於去就，不可專委。」</span>帝乃止。浩與順由是有隙。<span class="jiazhu">〖爲後魏主以浩言誅順張本。〗</span></p>
<p class="em2 strong">冬，十月，丁巳，魏主發平城。</p>
<p class="em2 strong"><span class="yinwen">14</span>秦左丞相曇達與夏呼盧古戰於嵻㟍山，<span class="jiazhu">〖曇，徒含翻。嵻，丘岡翻。㟍，盧當翻。〗</span>曇達兵敗。十一月，呼盧古、韋伐進攻枹罕。<span class="jiazhu">〖枹，音膚。〗</span>秦王熾磐遷保定連。呼盧古入南城，<span class="jiazhu">〖南城，枹罕南城。〗</span>鎭京將軍趙壽生率死士三百人力戰，卻之。呼盧古、韋伐又攻沙州刺史出連虔于湟河，虔遣後將軍乞伏萬年擊敗之。<span class="jiazhu">〖敗，補邁翻。〗</span>又攻西平，執安西將軍庫洛干，阬戰士五千餘人，掠民二萬餘戶而去。</p>
<p class="em2 strong"><span class="yinwen">15</span>仇池氐楊興平求內附。梁、南秦二州刺史吉翰<span class="jiazhu">〖晉泰始之初，立梁州於漢中，至安帝之世，秦州又治漢中；自是鎭漢中者帶梁、南秦二州刺史。〗</span>遣始平太守龐諮據武興。<span class="jiazhu">〖武興，漢武都郡之沮縣也，蜀以其地當衝要，置武興督以守之；宋立東益州，梁立武興蕃王國；西魏改東益爲興州，因武興郡爲名。至我本朝，以吳曦之變，改爲沔州。〗</span>氐王楊玄遣其弟難當將兵拒諮，<span class="jiazhu">〖將，卽亮翻。〗</span>諮擊走之。</p>
<p class="em2 strong"><span class="yinwen">16</span>魏主行至君子津，會天暴寒，冰合，戊寅，帥輕騎二萬濟河襲統萬。<span class="jiazhu">〖帥，讀曰率。騎，奇寄翻。〗</span>壬午，冬至，夏主方燕羣臣，魏師奄至，上下驚擾。魏主軍於黑水，去城三十餘里。夏主出戰而敗，退走入城。門未及閉，內三郎豆代田帥衆乘勝入西宮，<span class="jiazhu">〖內三郎，魏宿衞之官也，三郎將領之。又按魏道武帝天興初置幢主、幢將，主內三郎。內三郎，衞士也。〗</span>焚其西門；宮門閉，代田踰宮垣而出。魏主拜代田勇武將軍。<span class="jiazhu">〖勇武將軍之號，魏始置。〗</span>魏軍夜宿城北，癸未，分兵四掠，殺獲數萬，得牛馬十餘萬。魏主謂諸將曰：<span class="jiazhu">〖將，卽亮翻；下守將同。〗</span><span class="yinhao">「統萬未可得也，他年當與卿等取之。」</span>乃徙其民萬餘家而還。<span class="jiazhu">〖還，從宣翻，又如字。〗</span></p>
<p class="em2 strong">夏弘農太守曹達聞周幾將至，不戰而走；魏師乘勝長驅，遂入三輔。會幾卒于軍中，蒲阪守將東平公乙斗聞奚斤將至，遣使詣統萬告急。使者至統萬，<span class="jiazhu">〖阪，音反。使，疏吏翻；下同。〗</span>魏軍已圍其城；還，告乙斗曰：<span class="yinhao">「統萬已敗矣。」</span>乙斗懼，棄城西奔長安，斤遂克蒲阪。夏主之弟助興先守長安，乙斗至，與助興棄長安，西奔安定。<span class="jiazhu">〖《考異》曰：《奚斤傳》作<span class="yinhao">「乙升」</span>，今從《帝紀》。〗</span>十二月，斤入長安，秦、雍氐、羌皆詣斤降。<span class="jiazhu">〖雍，於用翻。降，戶江翻。〗</span>河西王蒙遜及氐王楊玄聞之，皆遣使附魏。<span class="jiazhu">〖兵以氣勢爲用者也，統萬圍而諸鎭失守，氣勢然也。〗</span></p>
<p class="em2 strong"><span class="yinwen">17</span>前吳郡太守徐珮之聚黨百餘人，謀以明年正會於殿中作亂，事覺，壬戌，收斬之。<span class="jiazhu">〖正會，明年正月朔旦朝會也，亦曰元會。〗</span></p>
<p class="em2 strong"><span class="yinwen">18</span>營陽太妃張氏卒。</p>
<p class="em2 strong"><span class="yinwen">19</span>秦征南將軍吉毗鎭南漒，<span class="jiazhu">〖乞伏國仁置十二郡，漒川其一也；南漒當又在漒川之南。漒，其良翻。〗</span>隴西人辛澹帥戶三千據城逐毗，毗走還枹罕，澹南奔仇池。<span class="jiazhu">〖澹，徒覽翻。帥，讀曰率。〗</span></p>
<p class="em2 strong"><span class="yinwen">20</span>魏初得中原，民多逃隱。天興中，詔采諸漏戶，令輸繒帛；<span class="jiazhu">〖魏皇始二年克中山，始得中原，晉安帝之隆安元年也；明年，改元天興。繒，慈陵翻。〗</span>於是自占爲紬繭羅縠戶者甚衆，<span class="jiazhu">〖占，之贍翻。紬，除留翻。縠，戶谷翻。〗</span>不隸郡縣；賦役不均。是歲，始詔一切罷之，以屬郡縣。</p>
<p class="strong"><span class="section" id="title-6"><span data-head-description="" data-head-level="h4" data-head-title="元嘉四年">四年</span></span><span class="biaozhusup" data-rel="（丁卯、西元四二七年）"></span></p>
<p class="em2 strong"><span class="yinwen">1</span>春，正月，辛巳，帝祀南郊。</p>
<p class="em2 strong"><span class="yinwen">2</span>乙酉，魏主還平城。統萬徙民在道多死，能至平城者什纔六七。</p>
<p class="em2 strong">己亥，魏主如幽州。夏主遣平原公定帥衆二萬向長安。魏主聞之，伐木陰山，大造攻具，再謀伐夏。</p>
<p class="em2 strong"><span class="yinwen">3</span>山羌叛秦。<span class="jiazhu">〖羌分居武始、洮陽南山者曰山羌。〗</span>二月，秦王熾磐遣左丞相曇達招慰武始諸羌，征南將軍吉毗招慰洮陽諸羌。<span class="jiazhu">〖晉惠帝置洮陽縣，屬狄道郡。曇，徒含翻。〗</span>羌人執曇達送夏；吉毗爲羌所擊，奔還，士馬死傷者什八九。</p>
<p class="em2 strong"><span class="yinwen">4</span>魏主還平城。</p>
<p class="em2 strong"><span class="yinwen">5</span>乙卯，帝如丹徒；己巳，謁京陵。初，高祖旣貴，命藏微時耕具以示子孫。帝至故宮，<span class="jiazhu">〖晉之東遷也，劉氏自彭城移居晉陵丹徒之京口里，陵墓及故宮在焉。〗</span>見之，有慚色。近侍或進曰：<span class="yinhao">「大舜躬耕歷山，伯禹親事水土。<span class="jiazhu">〖舜耕于歷山，歷山之人皆讓畔。伯禹親事水土，手足胼胝。〗</span>陛下不覩遺物，安知先帝之至德，稼穡之艱難乎！」</span></p>
<p class="em2 strong"><span class="yinwen">6</span>二<span class="jiaozhusup">〖章：甲十六行本「二」作「三」；乙十一行本同；張校同。〗</span>月，丙子，魏主遣高涼王禮鎭長安。禮，斤之孫也。<span class="jiazhu">〖拓跋斤見一百四卷晉孝武太元元年。〗</span>又詔執金吾桓貣造橋於君子津。</p>
<p class="em2 strong"><span class="yinwen">7</span>丁丑，魏廣平王連卒。</p>
<p class="em2 strong"><span class="yinwen">8</span>丁亥，帝還建康。</p>
<p class="em2 strong"><span class="yinwen">9</span>戊子，尙書右僕射鄭鮮之卒。</p>
<p class="em2 strong"><span class="yinwen">10</span>秦王熾磐以輔國將軍段暉爲涼州刺史，鎭樂都；<span class="jiazhu">〖樂，音洛。〗</span>平西將軍麴景爲沙州刺史，鎭西平；寧朔將軍出連輔政爲梁州刺史，鎭赤水。</p>
<p class="em2 strong"><span class="yinwen">11</span>夏，四月，丁未，魏員外散騎常侍步堆等來聘。<span class="jiazhu">〖曹魏之末，置員外散騎常侍。散，悉亶翻。騎，奇寄翻。〗</span></p>
<p class="em2 strong"><span class="yinwen">12</span>庚戌，以廷尉王徽之爲交州刺史，徵前刺史杜弘文。弘文有疾，自輿就路；或勸之待病愈，弘文曰：<span class="yinhao">「吾杖節三世，<span class="jiazhu">〖弘文父慧度、祖瑗，三世鎭交州。〗</span>常欲投軀帝庭，況被徵乎！」</span>遂行，卒於廣州。<span class="jiazhu">〖被，皮義翻。卒，子恤翻。〗</span>弘文，慧度之子也。</p>
<p class="em2 strong"><span class="yinwen">13</span>魏奚斤與夏平原公定相持於長安。魏主欲乘虛伐統萬，簡兵練士，部分諸將，<span class="jiazhu">〖分，扶問翻。〗</span>命司徒長孫翰等將三萬騎爲前驅，常山王素等將步兵三萬爲後繼，南陽王伏眞等將步兵三萬部送攻具，將軍賀多羅將精騎三千爲前候。<span class="jiazhu">〖前候者，居前爲候騎。將，卽亮翻。騎，奇寄翻；下同。〗</span>素，遵之子也。<span class="jiazhu">〖拓跋遵見一百八卷晉孝武太元二十年。〗</span>五月，魏主發平城，命龍驤將軍代人陸俟督諸軍鎭大磧以備柔然。<span class="jiazhu">〖《魏書·官氏志》：內入諸姓，步六孤氏後改爲陸氏。驤，思將翻。磧，七迹翻。〗</span>辛巳，濟君子津。</p>
<p class="em2 strong"><span class="yinwen">14</span>壬午，中護軍王華卒。</p>
<p class="em2 strong"><span class="yinwen">15</span>魏主至拔鄰山，<span class="jiazhu">〖拔鄰山在黑水東北。〗</span>築城，捨輜重，<span class="jiazhu">〖《北史》<span class="yinhao">「捨」</span>作<span class="yinhao">「舍」</span>，當從之，讀如字。重，直用翻。〗</span>以輕騎三萬倍道先行。羣臣咸諫曰：<span class="yinhao">「統萬城堅，非朝夕可拔。今輕軍討之，進不可克，退無所資，不若與步兵、攻具一時俱往。」</span>帝曰：<span class="yinhao">「用兵之術，攻城最下；必不得已，然後用之。今以步兵、攻具皆進，彼必懼而堅守。若攻不時拔，食盡兵疲，外無所掠，進退無地。不如以輕騎直抵其城，彼見步兵未至，意必寬弛；吾羸形以誘之，<span class="jiazhu">〖羸，倫爲翻。誘，音酉。〗</span>彼或出戰，則成擒矣。所以然者，吾之軍士去家二千餘里，又隔大河，所謂『置之死地而後生』者也。<span class="jiazhu">〖去國遠鬬，人皆致死，故其鋒不可當。〗</span>故以之攻城則不足，決戰則有餘矣。」</span>遂行。</p>
<p class="em2 strong"><span class="yinwen">16</span>六月，癸卯朔，日有食之。</p>
<p class="em2 strong"><span class="yinwen">17</span>魏主至統萬，分軍伏於深谷，以少衆至城下。<span class="jiazhu">〖藏匿其衆，以少衆至城下，誘其出戰。少，詩沼翻。〗</span>夏將狄子玉降魏，<span class="jiazhu">〖將，卽亮翻。降，戶江翻。〗</span>言：<span class="yinhao">「夏主聞有魏師，遣使召平原公定，定曰：『統萬堅峻，未易攻拔。<span class="jiazhu">〖易，以豉翻。〗</span>待我擒奚斤，然後徐往，內外擊之，蔑不濟矣。』故夏主堅守以待之。」</span>魏主患之，<span class="jiazhu">〖患其不出戰也。〗</span>乃退軍以示弱，遣娥清及永昌王健帥騎五千西掠居民。<span class="jiazhu">〖帥，讀曰率。騎，奇寄翻；下同。〗</span></p>
<p class="em2 strong">魏軍士有得罪亡奔夏者，言魏軍糧盡，士卒食菜，輜重在後，步兵未至，宜急擊之。夏主從之，<span class="jiazhu">〖使魏主用間亦不如是之巧，殆天啓之也。重，直用翻。〗</span>甲辰，將步騎三萬出城。長孫翰等皆言：<span class="yinhao">「夏兵步陳難陷，<span class="jiazhu">〖陳，讀曰陣。〗</span>宜避其鋒。」</span>魏主曰：<span class="yinhao">「吾遠來求賊，惟恐不出。今旣出矣，乃避而不擊，彼奮我弱，非計也。」</span>遂收衆僞遁，引而疲之。</p>
<p class="em2 strong">夏兵爲兩翼，鼓譟追之，行五六里，會有風雨從東南來，揚沙晦冥。宦者趙倪，頗曉方術，言於魏主曰：<span class="yinhao">「今風雨從賊上來，我向之，彼背之，<span class="jiazhu">〖背，蒲妹翻。〗</span>天不助人；且將士飢渴，願陛下攝騎避之，<span class="jiazhu">〖攝，收也。〗</span>更待後日。」</span>崔浩叱之曰：<span class="yinhao">「是何言也！吾千里制勝，一日之中，豈得變易！<span class="jiazhu">〖言先定必勝之計，故千里行師，不可以風雨之故變易成算於一日之間。〗</span>賊貪進不止，後軍已絕，宜隱軍分出，掩擊不意。風道在人，豈有常也！」</span><span class="jiazhu">〖言風在人用之，分兵出其後，順風擊之，則風爲我用，豈有常勢哉！〗</span>魏主曰：<span class="yinhao">「善！」</span>乃分騎爲左右隊以掎之。<span class="jiazhu">〖掎，居蟻翻。〗</span>魏主馬蹶而墜，幾爲夏兵所獲；拓跋齊以身捍蔽，決死力戰，夏兵乃退。魏主騰馬得上，刺夏尙書斛黎文，殺之，又殺騎兵十餘人，身中流矢，<span class="jiazhu">〖幾，巨依翻。上，時掌翻。刺，七亦翻。中，竹仲翻。斛黎，虜複姓。〗</span>奮擊不輟，夏衆大潰。齊，翳槐之玄孫也。<span class="jiazhu">〖翳槐，什翼犍之兄，晉成帝咸和四年立。〗</span></p>
<p class="em2 strong">魏人乘勝逐夏主至城北，殺夏主之弟河南公滿及兄子蒙遜，死者萬餘人。夏主不及入城，遂奔上邽。魏主微服逐奔者，入其城；拓跋齊固諫，不聽。夏人覺之，諸門悉閉；魏主因與齊等入其宮中，得婦人裙，繫之槊上，魏主乘之而上，僅乃得免。會日暮，夏尙書僕射問至奉夏主之母出走，<span class="jiazhu">〖問，姓；至，名。孫愐曰：襄州有問姓。〗</span>長孫翰將八千騎追夏主至高平，不及而還。</p>
<p class="em2 strong">乙巳，魏主入城，獲夏王、公、卿、將、校及諸母、后妃、姊妹、宮人以萬數，馬三十餘萬匹，牛羊數千萬頭，府庫珍寶、車旗、器物不可勝計，<span class="jiazhu">〖將，卽亮翻。校，戶敎翻。勝，音升。〗</span>頒賜將士有差。</p>
<p class="em2 strong">初，夏世祖性豪侈，<span class="jiazhu">〖夏王勃勃，廟號世祖。〗</span>築統萬城，<span class="jiazhu">〖事見一百十六卷晉安帝義熙九年。〗</span>高十仞，基厚三十步，上廣十步，宮牆高五仞，<span class="jiazhu">〖高，古號翻。厚，戶遘翻。廣，古曠翻。〗</span>其堅可以厲刀斧。臺榭壯大，皆雕鏤圖畫，被以綺繡，窮極文采。魏主顧謂左右曰：<span class="yinhao">「蕞爾國而用民如此，<span class="jiazhu">〖被，皮義翻。蕞，徂內翻。〗</span>欲不亡得乎！」</span></p>
<p class="em2 strong">得夏太史令張淵、徐辯，復以爲太史令。得故晉將毛脩之、秦將軍庫洛干，歸庫洛干於秦，以毛脩之善烹調，用爲太官令。<span class="jiazhu">〖毛脩之爲夏所禽，見一百十八卷晉安帝義熙十四年。庫洛干被禽，見上年。〗</span>魏主見夏著作郎天水趙逸所爲文，譽夏主太過，<span class="jiazhu">〖譽，音余。〗</span>怒曰：<span class="yinhao">「此豎無道，何敢如是！誰所爲邪？當速推之！」</span><span class="jiazhu">〖欲按其罪也。〗</span>崔浩曰：<span class="yinhao">「文士褒貶，多過其實，蓋非得已，不足罪也。」</span>乃止。魏主納夏世祖三女爲貴人。</p>
<p class="em2 strong">奚斤與夏平原公定猶相拒於長安。魏主命宗正娥清、太僕丘堆帥騎五千略地關右。定聞統萬已破，遂奔上邽；斤追至雍，不及而還。<span class="jiazhu">〖雍，於用翻。〗</span>清、堆攻夏貳城，拔之。</p>
<p class="em2 strong">魏主詔斤等班師。斤上言：<span class="yinhao">「赫連昌亡保上邽，鳩合餘燼，未有蟠據之資；今因其危，滅之爲易。<span class="jiazhu">〖易，以豉翻。〗</span>請益鎧馬，平昌而還。」</span><span class="jiazhu">〖鎧，可亥翻。〗</span>魏主不許。斤固請，乃許之，給斤兵萬人，遣將軍劉拔送馬三十<span class="jiaozhusup">〖章：甲十六行本「十」作「千」；乙十一行本同；孔本同。〗</span>匹，幷留娥清、丘堆使共擊夏。</p>
<p class="em2 strong">辛酉，魏主自統萬東還，以常山王素爲征南大將軍、假節，與執金吾桓貸、莫雲留鎭統萬。<span class="jiazhu">〖《魏書·官氏志》，內入諸姓，烏丸氏爲桓氏。〗</span>雲，題之弟也。<span class="jiazhu">〖莫題見一百十四卷晉安帝義熙四年。〗</span></p>
<p class="em2 strong"><span class="yinwen">18</span>秦王熾磐還枹罕。<span class="jiazhu">〖夏旣破，故熾磐還。枹，音膚。〗</span></p>
<p class="em2 strong"><span class="yinwen">19</span>秋，七月，己卯，魏主至柞嶺。<span class="jiazhu">〖柞嶺卽柞山之嶺。柞，則洛翻。〗</span>柔然寇雲中，聞魏已克統萬，乃遁去。</p>
<p class="em2 strong"><span class="yinwen">20</span>秦王熾磐謂羣臣曰：<span class="yinhao">「孤知赫連氏必無成，冒險歸魏，<span class="jiazhu">〖事見上卷營陽王景平元年。〗</span>今果如孤言。」</span>八月，遣其叔父平遠將軍渥頭等入貢于魏。</p>
<p class="em2 strong"><span class="yinwen">21</span>壬子，魏主還至平城，以所獲頒賜留臺百官有差。</p>
<p class="em2 strong">魏主爲人，壯健鷙勇，臨城對陳，<span class="jiazhu">〖陳，讀曰陣。〗</span>親犯矢石，左右死傷相繼，神色自若；由是將士畏服，咸盡死力。<span class="jiazhu">〖將，卽亮翻；下同。〗</span>性儉率，服御飲膳，取給而已。羣臣請增峻京城及脩宮室曰：<span class="yinhao">「《易》云：『王公設險，以守其國。』<span class="jiazhu">〖《易·坎卦·彖辭》。〗</span>又蕭何云：『天子以四海爲家，不壯不麗，無以重威。』」</span><span class="jiazhu">〖事見十一卷漢高帝七年。〗</span>帝曰：<span class="yinhao">「古人有言：『在德不在險。』<span class="jiazhu">〖吳起之言。〗</span>屈丐蒸土築城而朕滅之，豈在城也？今天下未平，方須民力，土功之事，朕所未爲。蕭何之對，非雅言也。」</span><span class="jiazhu">〖雅，正也。〗</span>每以爲財者軍國之本，不可輕費。至於賞賜，皆死事勳績之家，親戚貴寵未嘗橫有所及。<span class="jiazhu">〖橫，戶孟翻。〗</span>命將出師，指授節度，違之者多致負敗。明於知人，或拔士於卒伍之中，唯其才用所長，不論本末。聽察精敏，下無遁情，賞不違賤，罰不避貴，雖所甚愛之人，終無寬假。常曰：<span class="yinhao">「法者，朕與天下共之，何敢輕也。」</span>然性殘忍，果於殺戮，往往已殺而復悔之。<span class="jiazhu">〖如崔浩之類是也。復，扶又翻。〗</span></p>
<p class="em2 strong"><span class="yinwen">22</span>九月，丁酉，安定民舉城降魏。<span class="jiazhu">〖夏都旣破，安定亦降。降，戶江翻；下同。〗</span></p>
<p class="em2 strong"><span class="yinwen">23</span>氐王楊玄遣將軍苻白作圍秦梁州刺史出連輔政于赤水；城中糧盡，民執輔政以降。輔政至駱谷，逃還。冬，十月，秦以驍騎將軍吳漢爲平南將軍、梁州刺史，鎭南漒。<span class="jiazhu">〖驍，堅堯翻。騎，奇寄翻。漒，其良翻。〗</span></p>
<p class="em2 strong"><span class="yinwen">24</span>十一月，魏主遣軍司馬公孫軌兼大鴻臚，持節策拜楊玄爲都督荊·梁等四州諸軍事、梁州刺史、南秦王。<span class="jiazhu">〖封玄爲南秦王以別乞伏熾磐。臚，陵如翻。〗</span>及境，玄不出迎；軌責讓之，欲奉策以還，玄懼而郊迎。魏王善之，以軌爲尙書。軌，表之子也。<span class="jiazhu">〖表死於營陽王景平元年。〗</span></p>
<p class="em2 strong"><span class="yinwen">25</span>十二月，秦梁州刺史吳漢爲羣羌所攻，帥戶二千還于枹罕。<span class="jiazhu">〖帥，讀曰率。〗</span></p>
<p class="em2 strong"><span class="yinwen">26</span>魏主行如中山；癸卯，還平城。</p> 



</div></body></html>