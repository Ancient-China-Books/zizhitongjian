<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百九・晉紀三十一・安皇帝甲</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="晉紀三十一">晉紀三十一</span></span></h1>
<p id="online_toc_0"><a class="gg-link" href="#online_toc_0"></a><span class="jiazhu">強圉作噩<span class="biaozhusup" data-rel="">（丁酉）</span>，一年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="安皇帝甲">安皇帝甲</span></span></h5>
<p class="" id="online_toc_1"><a class="gg-link" href="#online_toc_1"></a><span class="jiazhu">諱德宗，字德宗，孝武帝長子也。<span class="shu-ming">諡法</span>：好和不爭曰安；又曰：生而少斷曰安。帝卽位後，桓玄篡奪，劉裕反正，南征北召［伐］事多，而中原亦多事。<span class="shu-ming">通鑑</span>所書凡十卷，故以十干書卷數。</span></p>
<div class="yeartoc" id="year_toc_397"><p class="strong" id="online_toc_2"><a class="gg-link" href="#online_toc_2"></a><span class="section" id="title-3"><span data-head-description="安皇帝甲" data-head-level="h4" data-head-title="隆安元年">隆安元年</span></span><span class="biaozhusup" data-rel="">（丁酉、三九七年）</span></p></div>
<p class="em2 strong" id="online_toc_3"><a class="gg-link" href="#online_toc_3"></a><span class="yinwen">1</span>春，正月，己亥朔，帝加元服，改元。以左僕射王珣爲尙書令；領軍將軍王國寶爲左僕射，領選；<span class="jiazhu">領選者，領吏部選。選，須戀翻。</span>仍加後將軍、丹楊尹。會稽王道子悉以東宮兵配國寶，使領之。<span class="jiazhu">會，工外翻。</span></p>
<p class="em2 strong" id="online_toc_4"><a class="gg-link" href="#online_toc_4"></a><span class="yinwen">2</span>燕范陽王德求救於秦，秦兵不出，鄴中恟懼。<span class="jiazhu">恟，許洪翻。</span>賀賴盧自以魏王珪之舅，不受東平公儀節度，由是與儀有隙。儀司馬丁建陰與德通，從而構間之，<span class="jiazhu">間，古莧翻。</span>射書入城中言其狀。<span class="jiazhu">射，而亦翻。</span>甲辰，風霾，晝晦，<span class="jiazhu">霾，謨皆翻；風雨土曰霾。</span>賴盧營有火，建言於儀曰：<span class="yinhao">「賴盧燒營爲變矣。」</span>儀以爲然，引兵退；賴盧聞之，亦退；建帥其衆詣德降，<span class="jiazhu">帥，讀曰率。降，戶江翻。</span>且言儀師老可擊。德遣桂陽王鎭、南安王青帥騎七千追擊魏軍，大破之。<span class="jiazhu">師克在和，將帥不和，敗之本也。</span></p>
<p class="em2 strong" id="online_toc_5"><a class="gg-link" href="#online_toc_5"></a>燕主寶使左衞將軍慕輿騰攻博陵，殺魏所置守宰。</p>
<p class="em2 strong" id="online_toc_6"><a class="gg-link" href="#online_toc_6"></a>王建等攻信都，六十餘日不下，士卒多死。庚申，魏王珪自攻信都。壬戌夜，燕宜都王鳳踰城奔中山。<span class="jiazhu">鳳知珪至，膽破而走。</span>癸亥，信都降魏。</p>
<p class="em2 strong" id="online_toc_7"><a class="gg-link" href="#online_toc_7"></a><span class="yinwen">3</span>涼王光以西秦王乾歸數反覆，<span class="jiazhu">謂乾歸旣稱藩於光而悔之也。數，所角翻。</span>舉兵伐之。乾歸羣下請東奔成紀以避之，<span class="jiazhu">成紀縣，自漢以來屬天水郡，治小坑川；唐併顯親縣入成紀縣，移成紀縣治顯親川。</span>乾歸曰：<span class="yinhao">「軍之勝敗，在於巧拙，不在衆寡。光兵雖衆而無法，其弟延勇而無謀，不足憚也。且其精兵盡在延所，延敗，光自走矣。」</span>光軍于長最，遣太原公纂等帥步騎三萬攻金城；乾歸帥衆二萬救之，未至，纂等拔金城。光又遣其將梁恭等以甲卒萬餘出陽武下峽，<span class="jiazhu">陽武下峽在高平西，河水所經也。將，卽亮翻。</span>與秦州刺史沒弈干攻其東，天水公延以枹罕之衆攻臨洮、武始、河關，皆克之。<span class="jiazhu">臨洮縣，漢屬隴西郡，惠帝分屬狄道郡。武始郡，故狄道縣地。河關縣，前漢屬金城郡，後漢屬隴西郡，晉屬狄道郡。枹，音膚。洮，土刀翻。</span>乾歸使人紿延云：<span class="jiazhu">紿，待亥翻。</span><span class="yinhao">「乾歸衆潰，奔成紀。」</span>延欲引輕騎追之，司馬耿稚諫曰：<span class="yinhao">「乾歸勇略過人，安肯望風自潰！前破王廣、楊定，皆羸師以誘之。<span class="jiazhu">破楊定，見上卷孝武太元十九年。太元十一年，王廣爲鮮卑匹蘭所執，送於後秦；此時乾歸未統國事也。乾歸破廣當在乞伏國仁之時。稚，直利翻。羸，倫爲翻。</span>今告者視高色動，殆必有姦，宜整陳而前，使步騎相屬，<span class="jiazhu">陳，讀曰陣。屬，之欲翻。</span>俟諸軍畢集，然後擊之，無不克矣。」</span>延不從，進，與乾歸遇，延戰死。稚與將軍姜顯收散卒，還屯枹罕。光亦引兵還姑臧。</p>
<p class="em2 strong" id="online_toc_8"><a class="gg-link" href="#online_toc_8"></a><span class="yinwen">4</span>禿髮烏孤自稱大都督、大將軍、大單于、西平王，<span class="jiazhu">單，音蟬。</span>大赦，改元太初。治兵廣武，攻涼金城，克之。涼王光遣將軍竇苟伐之，戰于街亭，涼兵大敗。</p>
<p class="em2 strong" id="online_toc_9"><a class="gg-link" href="#online_toc_9"></a><span class="yinwen">5</span>燕主寶聞魏王珪攻信都；出屯深澤，<span class="jiazhu">深澤縣，前漢屬涿郡，後漢屬安平國，晉屬博陵郡。宋白曰：深澤縣以界內水澤深廣爲名。</span>遣趙王麟攻楊城，<span class="jiazhu"><span class="shu-ming">郡國志</span>：中山蒲陰縣有楊城。</span>殺守兵三百。寶悉出珍寶及宮人募郡國羣盜以擊魏。</p>
<p class="em2 strong" id="online_toc_10"><a class="gg-link" href="#online_toc_10"></a>二月，己巳朔，珪還屯楊城。沒根兄子醜提爲幷州監軍，聞其叔父降燕，懼誅，帥所部兵還國<span class="jiaozhusup">【張：「國」作「縣」。】</span>作亂。<span class="jiazhu">監，工銜翻。降，戶江翻。帥，讀曰率；下同。</span>珪欲北還，遣其國相涉延求和於燕，且請以其弟爲質。<span class="jiazhu">相，息亮翻。質，音致。</span>寶聞魏有內難，不許，<span class="jiazhu"><span class="shu-ming">兵法</span>曰：知彼知己，百戰不殆。慕容寶徒欲乘拓跋珪之有內釁而困之，而不知己之才略不足辦也。難，乃旦翻。</span>使宂從僕射蘭眞責珪負恩，<span class="jiazhu">宂，而隴翻。從，才用翻。</span>悉發其衆步卒十二萬、騎三萬七千屯於曲陽之柏肆，<span class="jiazhu">此趙國之下曲陽縣也。有柏肆塢，隋開皇十六年置柏肆縣，後廢入常山稾城縣。<span class="shu-ming">魏書·帝紀</span>作<span class="yinhao">「鉅鹿之柏肆塢」</span>。按<span class="shu-ming">地形志</span>：鉅鹿郡治曲陽。</span>營於滹沱水北以邀之。<span class="jiazhu">滹，音呼。沱，徒河翻。</span>丁丑，魏軍至，營於水南。寶潛師夜濟，募勇敢萬餘人襲魏營，寶陳於營北以爲之援。<span class="jiazhu">陳，讀曰陣；下同。</span>募兵因風縱火，急擊魏軍，魏軍大亂，珪驚起，棄營跣走；燕將軍乞特眞帥百餘人至其帳下，得珪衣鞾。<span class="jiazhu">鞾，許戈翻。</span>旣而募兵無故自驚，互相斫射，<span class="jiazhu">射，而亦翻。</span>珪於營外望見之，乃擊鼓收衆，左右及中軍將士稍稍來集，多布火炬於營外，縱騎衝之。募兵大敗，<span class="jiazhu">敵出其不意，故走；見敵之不整，乃還戰；善用兵者固觀變而動也。</span>還赴寶陳，寶引兵復渡水北。戊寅，魏整衆而至，與燕相持，燕軍奪氣。寶引還中山，魏兵隨而擊之，燕兵屢敗。寶懼，棄大軍，帥騎二萬奔還，時大風雪，凍死者相枕。<span class="jiazhu">枕，職任翻。</span>寶恐爲魏軍所及，命士卒皆棄袍仗、兵器數十萬，寸刃不返，燕之朝臣將卒降魏及爲魏所係虜者甚衆。<span class="jiazhu">朝，直遙翻。將，卽亮翻。降，戶江翻。</span></p>
<p class="em2 strong" id="online_toc_11"><a class="gg-link" href="#online_toc_11"></a>先是，張袞嘗爲魏王珪言燕祕書監崔逞之材，<span class="jiazhu">據<span class="shu-ming">張袞傳</span>，袞未嘗與逞相識也，聞其才而稱之。先，悉薦翻。</span>珪得之，甚喜，以逞爲尙書，使錄三十六曹，<span class="jiazhu">漢光武分尙書爲六曹，置郎三十四人，並左、右丞爲三十六人。至魏，尙書郎有殿中、吏部、駕部、金部、虞曹、比部、南主客、祠部、度支、庫部、農部、水部、儀曹、三公、倉部、民曹、二千石、中兵、外兵、都兵、別兵、考功、定課，凡二十三郎。明帝青龍二年，置都官、騎兵，合二十五郎。晉武帝罷農部、定課，置直事、殿中、祠部、儀曹、吏部、三公、比部、金部、倉部、度支、都官、二千石、左民、右民、虞曹、屯田、起部、水部、左·右主客、駕部、車部、庫部、左·右中兵、左·右外兵、別兵、都兵、騎兵、左·右士、北主客、南主客，凡三十四曹。後又置運曹，凡三十五曹；置郎二十三人，更相統攝。今魏又增爲三十六曹。</span>任以政事。</p>
<p class="em2 strong" id="online_toc_12"><a class="gg-link" href="#online_toc_12"></a>魏軍士有自柏肆亡歸者，言大軍敗散，不知王處。道過晉陽，晉陽守將封眞因起兵攻幷州刺史曲陽侯素延，素延擊斬之。</p>
<p class="em2 strong" id="online_toc_13"><a class="gg-link" href="#online_toc_13"></a>南安公順守雲中，聞之，欲自攝國事。幢將代人莫題曰：<span class="yinhao">「此大事，不可輕爾，宜審待後問，不然，爲禍不細。」</span>順乃止。順，什翼鞬<span class="jiaozhusup">【章：「鞬」，十二行本作「犍」；乙十一行本同；孔本同。】</span>之孫也。<span class="jiazhu">幢，直江翻。將，卽亮翻。鞬，居言翻。</span>賀蘭部帥附力眷、紇鄰部帥匿物尼、紇奚部帥叱奴根皆舉兵反，<span class="jiazhu">紇，戶骨翻。帥，所類翻。</span>順討之，不克。珪遣安遠將軍庾岳帥萬騎還討三部，皆平之，國人乃安。</p>
<p class="em2 strong" id="online_toc_14"><a class="gg-link" href="#online_toc_14"></a>珪欲撫慰新附，深悔參合之誅，<span class="jiazhu">事見上卷孝武太元二十年，珪以燕人懲參合之禍，苦戰不下，故深悔之。</span>素延坐討反者殺戮過多，免官；以奚牧爲幷州刺史。牧與東秦主興書稱<span class="yinhao">「頓首」</span>，與之均禮。<span class="jiazhu">時乞伏氏建國隴西，號秦，故史書姚秦爲東秦以別之。</span>興怒，以告珪，珪爲之殺牧。<span class="jiazhu">爲，于僞翻。</span></p>
<p class="em2 strong" id="online_toc_15"><a class="gg-link" href="#online_toc_15"></a>己卯夜，燕尙書郎慕輿皓謀弒燕主寶，立趙王麟；不克，斬關出奔魏，麟由是不自安。<span class="jiazhu">爲麟奔西山張本。</span></p>
<p class="em2 strong" id="online_toc_16"><a class="gg-link" href="#online_toc_16"></a><span class="yinwen">6</span>三月，燕以儀同三司武鄕張崇爲司空。<span class="jiazhu">石勒分上黨置武鄕郡及武鄕縣，唐遼州榆社縣卽其地。</span></p>
<p class="em2 strong" id="online_toc_17"><a class="gg-link" href="#online_toc_17"></a><span class="yinwen">7</span>初，燕清河王會聞魏軍東下，表求赴難，<span class="jiazhu">難，乃旦翻。</span>燕主寶許之。會初無去意，<span class="jiazhu">初無去龍城之意也。</span>使征南將軍庫傉官偉、建威將軍餘崇將兵五千爲前鋒。崇，嵩之子也。<span class="jiazhu">餘嵩見上卷孝武帝太元二十一年。傉，奴沃翻。</span>偉等頓盧龍百日，<span class="jiazhu">遼東新昌縣有盧龍山，唐爲平州盧龍縣，慕容令所謂守肥如之險，卽其地也。此遼東新昌，後人置於漢遼西郡界，非漢舊郡縣地也。近，其靳翻。</span>無食，噉馬牛且盡；會不發。寶怒，累詔切責；會不得已，以治行簡練爲名，復留月餘。<span class="jiazhu">治，直之翻。復，扶又翻。</span>時道路不通，偉欲使輕軍前行通道，偵魏強弱，且張聲勢；<span class="jiazhu">偵，丑鄭翻。</span>諸將皆畏避不欲行。餘崇奮曰：<span class="yinhao">「今巨寇滔天，京都危逼，<span class="jiazhu">京都，謂中山。</span>匹夫猶思致命以救君父，諸君荷國寵任，而更惜生乎！<span class="jiazhu">荷，下可翻。</span>若社稷傾覆，臣節不立，死有餘辱；諸君安居於此，崇請當之。」</span>偉喜，簡給步騎五百人。崇進至漁陽，遇魏千餘騎。崇謂其衆曰：<span class="yinhao">「彼衆我寡，不擊則不得免。」</span>乃鼓譟直進，崇手殺十餘人。魏騎潰去，崇亦引還，斬首獲生，具言敵中闊狹，衆心稍振。會乃上道徐進，<span class="jiazhu">上，時掌翻。</span>是月，始達薊城。<span class="jiazhu">薊，音計。</span></p>
<p class="em2 strong" id="online_toc_18"><a class="gg-link" href="#online_toc_18"></a>魏圍中山旣久，城中將士皆思出戰。征北大將軍隆言於寶曰：<span class="yinhao">「涉珪雖屢獲小利，然頓兵經年，<span class="jiazhu">涉歲爲經年。去年十一月，魏攻中山。</span>凶勢沮屈，<span class="jiazhu">沮，在呂翻。</span>士馬死傷太半，人心思歸，諸部離解，<span class="jiazhu">謂賀蘭、紇鄰、紇奚三部。</span>正是可破之時也。加之舉城思奮，若因我之銳，乘彼之衰，往無不克。如其持重不決，將卒氣喪，<span class="jiazhu">將，卽亮翻。喪，息浪翻。</span>日益困逼，事久變生，後雖欲用之，不可得也！」</span>寶然之。而衞大將軍麟每沮其議，<span class="jiazhu">麟有異志，故沮隆議。</span>隆成列而罷者，前後數四。</p>
<p class="em2 strong" id="online_toc_19"><a class="gg-link" href="#online_toc_19"></a>寶使人請於魏王珪，欲還其弟觚，<span class="jiazhu">觚留燕事見一百七卷孝武太元十六年。</span>割常山以西皆與魏以求和；<span class="jiazhu">常山以西，幷州之地也。</span>珪許之；旣而寶悔之。己酉，珪如盧奴，<span class="jiazhu"><span class="shu-ming">魏書·地形志</span>：中山郡治盧奴。酈道元曰：盧奴城內西北隅，有水，淵而不流，南北一百步，東西百餘步；水色正黑曰盧，不流曰奴，故城以此得名。</span>辛亥，復圍中山。<span class="jiazhu">杜佑曰：後燕都中山，今博陵郡唐昌縣。唐昌本漢苦陘縣，章帝改漢昌，曹魏改魏昌，隋改隋昌，唐武德中改唐昌。復，扶又翻。</span>燕將士數千人俱自請於寶曰：<span class="yinhao">「今坐守窮城，終於困弊，臣等願得一出樂戰，<span class="jiazhu">士皆赴死願戰，爲樂戰也。樂，音洛。</span>而陛下每抑之，此爲坐自摧敗也。且受圍歷時，無他奇變，徒望積久寇賊自退。今內外之勢，強弱懸絕，彼必不自退明矣，宜從衆一決。」</span>寶許之。隆退而勒兵，召諸參佐謂之曰：<span class="yinhao">「皇威不振，寇賊內侮，臣子同恥，義不顧生。今幸而破賊，吉還固善；若其不幸，亦使吾志節獲展。卿等有北見吾母者，爲吾道此情也！」</span><span class="jiazhu">隆初鎭龍城，與母俱北；及垂召隆伐魏，其母留龍城。爲，于僞翻。</span>乃被甲上馬，詣門俟命。麟復固止寶，<span class="jiazhu">被，皮義翻。復，扶又翻。</span>衆大忿恨，隆涕泣而還。<span class="jiazhu">還，從宣翻，又如字；下同。</span></p>
<p class="em2 strong" id="online_toc_20"><a class="gg-link" href="#online_toc_20"></a>是夜，麟以兵劫左衞將軍北地王精，使帥禁兵弒寶。<span class="jiazhu">帥，讀曰率。</span>精以義拒之，麟怒，殺精，出奔西山，依丁零餘衆。<span class="jiazhu">中山西北二百里有狼山，自狼山而西，南連常山，山谷深險，漢末黑山張燕、五代孫方簡兄弟皆依阻其地。丁零餘衆，翟眞之黨也，爲燕所敗，退聚西山。西山，曲陽之西山也。</span>於是城中人情震駭。</p>
<p class="em2 strong" id="online_toc_21"><a class="gg-link" href="#online_toc_21"></a>寶不知麟所之，<span class="jiazhu">之，往也。</span>以清河王會軍在近，恐麟奪會軍，先據龍城，乃召隆及驃騎大將軍農，<span class="jiazhu">驃，匹妙翻。騎，奇寄翻。</span>謀去中山，走保龍城。隆曰：<span class="yinhao">「先帝櫛風沐雨以成中興之業，崩未期年而天下大壞，豈得不謂之孤負邪！今外寇方盛而內難復起，<span class="jiazhu">難，乃旦翻。復，扶又翻；下復朝同。</span>骨肉乖離，百姓疑懼，誠不可以拒敵，北遷舊都，亦事之宜。然龍川地狹民貧，<span class="jiazhu">龍川卽謂和龍之地。</span>若以中國之意取足其中，復朝夕望有大功，此必不可。若節用愛民，務農訓兵，數年之中，公私充實，而趙、魏之間，厭苦寇暴，民思燕德，庶幾返旆，克復故業。<span class="jiazhu">幾，居希翻。</span>如其未能，則憑險自固，猶足以優游養銳耳。」</span>寶曰：<span class="yinhao">「卿言盡理，朕一從卿意耳。」</span><span class="jiazhu">隆策固善，其如運命何！兵家因敗爲成，隆之智不足以及此也。使寶始終一從隆之說，猶可以免蘭汗之禍。</span></p>
<p class="em2 strong" id="online_toc_22"><a class="gg-link" href="#online_toc_22"></a>遼東高撫，善卜筮，素爲隆所信厚，私謂隆曰：<span class="yinhao">「殿下北行，終不能達，太妃亦不可得見。若使主上獨往，殿下潛留於此，必有大功。」</span>隆曰：<span class="yinhao">「國有大難，<span class="jiazhu">難，乃旦翻。</span>主上蒙塵，且老母在北，吾得北首而死，猶無所恨。卿是何言也！」</span><span class="jiazhu">首，式救翻。</span>乃遍召僚佐，問其去留，唯司馬魯恭、參軍成岌願從，<span class="jiazhu">從，才用翻。</span>餘皆欲留，隆並聽之。</p>
<p class="em2 strong" id="online_toc_23"><a class="gg-link" href="#online_toc_23"></a>農部將谷會歸說農曰：<span class="jiazhu">說，輸芮翻。</span><span class="yinhao">「城中之人，皆涉珪參合所殺者父兄子弟，泣血踊躍，欲與魏戰，而爲衞軍所抑。<span class="jiazhu">慕容麟爲衞大將軍，故稱之爲衞軍。</span>今聞主上當北遷，皆曰：『得慕容氏一人奉而立之，以與魏戰，死無所恨。』大王幸而留此，以副衆望，擊退魏軍，撫寧畿甸，奉迎大駕，亦不失爲忠臣也。」</span>農欲殺歸而惜其材力，謂之曰：<span class="yinhao">「必如此以望生，不如就死！」</span><span class="jiazhu">農、隆皆號爲有智略，而所見類如此。天之廢燕，智者失其智矣。</span></p>
<p class="em2 strong" id="online_toc_24"><a class="gg-link" href="#online_toc_24"></a>壬子，夜，寶與太子策、遼西王農、高陽王隆、長樂王盛等萬餘騎出赴會軍，河間王熙、勃海王朗、博陵王鑒皆幼，不能出城，隆還入迎之，自爲鞁乘，<span class="jiazhu">鞁，平義翻。<span class="shu-ming">說文</span>曰：車駕具。</span>俱得免。燕將王<span class="jiaozhusup">【嚴：「王」改「李」。】</span>沈等降魏。<span class="jiazhu">沈，持林翻。</span>樂浪王惠、中書侍郎韓範、員外郎段宏、太史令劉起等帥工伎三百奔鄴。<span class="jiazhu">樂浪，音洛琅。帥，讀曰率。伎，渠綺翻。</span></p>
<p class="em2 strong" id="online_toc_25"><a class="gg-link" href="#online_toc_25"></a>中山城中無主，百姓惶惑；東門不閉。魏王珪欲夜入城，冠軍將軍王建志在虜掠，乃言恐士卒盜府庫物，請俟明旦，珪乃止。燕開封公詳從寶不成，<span class="jiaozhusup">【章：十二行本「成」作「及」；乙十一行本同；孔本同；張校同；退齋校同。】</span>城中立以爲主，閉門拒守；珪盡衆攻之，連日不拔。使人登巢車，<span class="jiazhu">杜預曰：巢車，車上爲櫓。陸德明曰：兵車高如巢以望敵也。杜佑曰：以八輪車上樹高竿，竿上安轆轤，以繩挽板屋上竿首，以窺城中。板屋方四尺，高五尺，有十二孔，四面別布車，可進退，圜城而行，於營中遠視，如鳥之巢，亦謂之巢車。</span>臨城諭之曰：<span class="yinhao">「慕容寶已棄汝走，汝曹百姓空自取死，欲誰爲乎？」</span><span class="jiazhu">爲，于僞翻。</span>皆曰：<span class="yinhao">「羣小無知，恐復如參合之衆，<span class="jiazhu">復，扶又翻；下復出同。</span>故苟延旬月之命耳。」</span>珪顧王建而唾其面，<span class="jiazhu">唾，土賀翻。王建旣鼓成參合之誅，又沮止珪乘夜入中山，失計者再，故唾其面。</span>使中領將軍長孫肥、左將軍李栗將三千騎追寶至范陽，不及，破其新城戍而還。<span class="jiazhu"><span class="shu-ming">前漢志</span>：中山國有北新城縣。<span class="shu-ming">郡國志</span>：涿郡有北新城縣，晉省。<span class="shu-ming">水經註</span>：新城縣在武遂縣南，燕督亢之地也。</span></p>
<p class="em2 strong" id="online_toc_26"><a class="gg-link" href="#online_toc_26"></a><span class="yinwen">8</span>甲寅，尊皇太后李氏爲太皇太后。戊午，立皇后王氏。</p>
<p class="em2 strong" id="online_toc_27"><a class="gg-link" href="#online_toc_27"></a><span class="yinwen">9</span>燕主寶出中山，與趙王麟遇于𨸦城。<span class="jiazhu">考之字書，無<span class="yinhao">「𨸦」</span>字，有<span class="yinhao">「阱」</span>字；疾郢翻。</span>麟不意寶至，驚駭，帥其衆奔蒲陰，<span class="jiazhu">蒲陰縣，屬中山郡，前漢之曲逆縣也，後漢章帝醜其名，改曰蒲陰。帥，讀曰率；下同。</span>復出屯望都，<span class="jiazhu">復，扶又翻。</span>土人頗供給之。慕容詳遣兵掩擊麟，獲其妻子，麟脫走，入山中。</p>
<p class="em2 strong" id="online_toc_28"><a class="gg-link" href="#online_toc_28"></a>甲寅，寶至薊，殿中親近散亡略盡，惟高陽王隆所領數百騎爲宿衞。清河王會帥騎卒二萬迎于薊南，寶怪會容止怏怏有恨色，<span class="jiazhu">恨不得爲嗣也，事見上卷孝武帝太元二十一年。怏，於兩翻。</span>密告隆及遼西王農。農、隆俱曰：<span class="yinhao">「會年少，<span class="jiazhu">少，詩照翻。</span>專任方面，習驕所致，豈有他也！臣等當以禮責之。」</span>寶雖從之，然猶詔解會兵以屬隆，隆固辭；乃減會兵分給農、隆。又遣西河公庫傉官驥帥兵三千助守中山。<span class="jiazhu">傉，奴沃翻。</span></p>
<p class="em2 strong" id="online_toc_29"><a class="gg-link" href="#online_toc_29"></a>丙辰，寶盡徙薊中府庫北趣龍城。<span class="jiazhu">趣，七喻翻。</span>魏石河頭引兵追之，戊午，及寶於夏謙澤。<span class="jiazhu">石河頭時屯漁陽。夏謙澤在薊北二百餘里。</span>寶不欲戰，清河王會曰：<span class="yinhao">「臣撫敎士卒，惟敵是求。今大駕蒙塵，人思效命，而虜敢自送，衆心忿憤。<span class="shu-ming">兵法</span>曰：『歸師勿遏。』又曰：『置之死地而後生。』<span class="jiazhu">孫武子之言。</span>今我皆得之，何患不克！若其捨去，賊必乘人，或生餘變。」</span>寶乃從之。會整陳與魏兵戰，<span class="jiazhu">陳，讀曰陣。</span>農、隆等將南來騎衝之，魏兵大敗，追奔百餘里，斬首數千級。隆又獨追數十里而還，謂故吏留臺治書陽璆曰：<span class="jiazhu">留臺治書，爲留臺治書侍御史也。燕建留臺於龍城，見一百七卷孝武太元十四年。隆時錄留臺，故璆爲故吏。璆，渠幽翻。</span><span class="yinhao">「中山城中積兵數萬，不得展吾意，今日之捷，令人遺恨。」</span>因慷慨流涕。</p>
<p class="em2 strong" id="online_toc_30"><a class="gg-link" href="#online_toc_30"></a>會旣敗魏兵，<span class="jiazhu">敗，補邁翻。</span>矜很滋甚；隆屢訓責之，會益忿恚。<span class="jiazhu">很，戶墾翻。恚，於避翻。</span>會以農、隆皆嘗鎭龍城，<span class="jiazhu">孝武太元十年，農鎭龍城；十四年，隆代農。</span>屬尊位重，名望素出己右，恐至龍城，權政不復在己，<span class="jiazhu">復，扶又翻。</span>又知終無爲嗣之望，<span class="jiazhu">以寶違垂命，立策爲太子也。</span>乃謀作亂。</p>
<p class="em2 strong" id="online_toc_31"><a class="gg-link" href="#online_toc_31"></a>幽、平<span class="jiaozhusup">【嚴：「平」改「幷」。】</span>之兵皆懷會恩，不樂屬二王，<span class="jiazhu">樂，音洛。</span>請於寶曰：<span class="yinhao">「清河王勇略高世，臣等與之誓同生死，願陛下與皇太子、諸王留薊宮，臣等從王南解京師之圍，還迎大駕。」</span>寶左右皆惡會，<span class="jiazhu">惡，烏路翻。</span>言於寶曰：<span class="yinhao">「清河王不得爲太子，神色甚不平。且其才武過人，善收人心；陛下若從衆請，臣恐解圍之後，必有衞輒之事。」</span><span class="jiazhu">衞靈公世子蒯聵出奔，靈公立其子輒。靈公卒，輒立，蒯聵復入，輒拒而不納。</span>寶乃謂衆曰：<span class="yinhao">「道通年少，<span class="jiazhu">會，字道通。少，詩照翻。</span>才不及二王，<span class="jiazhu">二王，謂農、隆。</span>豈可當專征之任！且朕方自統六師，杖會以爲羽翼，何可離左右也！」</span><span class="jiazhu">離，力智翻。</span>衆不悅而退。</p>
<p class="em2 strong" id="online_toc_32"><a class="gg-link" href="#online_toc_32"></a>左右勸寶殺會。侍御史仇尼歸聞之，告會曰：<span class="yinhao">「大王所恃者父，父已異圖；所杖者兵，兵已去手；欲於何所自容乎！不如誅二王，廢太子，大王自處東宮，<span class="jiazhu">處，昌呂翻。</span>兼將相之任，<span class="jiazhu">將，卽亮翻。相，息亮翻。</span>以匡復社稷，此上策也。」</span>會猶豫未許。</p>
<p class="em2 strong" id="online_toc_33"><a class="gg-link" href="#online_toc_33"></a>寶謂農、隆曰：<span class="yinhao">「觀道通志趣，必反無疑，宜早除之。」</span>農、隆曰：<span class="yinhao">「今寇敵內侮，中土紛紜，社稷之危，有如累卵。會鎭撫舊都，遠赴國難，<span class="jiazhu">難，乃旦翻。</span>其威名之重，足以震動四鄰。逆狀未彰而遽殺之，豈徒傷父子之恩，亦恐大損威望。」</span>寶曰：<span class="yinhao">「會逆志已成，卿等慈恕，不忍早殺，恐一旦爲變，必先害諸父，然後及吾，至時勿悔自負也！」</span>會聞之，益懼。</p>
<p class="em2 strong" id="online_toc_34"><a class="gg-link" href="#online_toc_34"></a>夏，四月，癸酉，寶宿廣都黃榆谷，<span class="jiazhu">魏收<span class="shu-ming">地形志</span>：廣都縣，屬建德郡，在漢北平白狼縣界，隋省入遼西柳城縣。</span>會遣其黨仇尼歸、吳提染干帥壯士二十餘人<span class="jiazhu">帥，讀曰率；下同。</span>分道襲農、隆，殺隆於帳下；農被重創，<span class="jiazhu">被，皮義翻。創，初良翻。</span>執仇尼歸，逃入山中。會以仇尼歸被執，事終顯發，乃夜詣寶曰：<span class="yinhao">「農、隆謀逆，臣已除之。」</span>寶欲討會，陽爲好言以安之曰：<span class="yinhao">「吾固疑二王久矣，除之甚善。」</span></p>
<p class="em2 strong" id="online_toc_35"><a class="gg-link" href="#online_toc_35"></a>甲戌，旦，會立仗嚴備，乃引道。會欲棄隆喪，餘崇涕泣固請，乃聽載隨軍。農出，自歸，寶呵之曰：<span class="yinhao">「何以自負邪？」</span><span class="jiazhu">寶陽責農而以前言相擿發。</span>命執之。行十餘里，寶顧召羣臣食，且議農罪。會就坐，<span class="jiazhu">坐，徂臥翻。</span>寶目衞軍將軍慕輿騰使斬會，傷其首，不能殺。會走赴其軍，勒兵攻寶。寶帥數百騎馳二百里，晡時，至龍城。會遣騎追至石城，不及。<span class="jiazhu">石城縣，漢屬北平郡，後魏屬建德郡，隋併入柳城縣。</span></p>
<p class="em2 strong" id="online_toc_36"><a class="gg-link" href="#online_toc_36"></a>乙亥，會遣仇尼歸攻龍城，寶夜遣兵襲擊，破之。會遣使請誅左右佞臣，幷求爲太子；<span class="jiazhu">使，疏吏翻。</span>寶不許。會盡收乘輿器服，以後宮分給將帥，<span class="jiazhu">乘，繩證翻。將，卽亮翻。帥，所類翻。</span>署置百官，自稱皇太子、錄尙書事，引兵向龍城，以討慕輿騰爲名；丙子，頓兵城下。寶臨西門，會乘馬遙與寶語，寶責讓之。會命軍士向寶大譟以耀威，城中將士皆憤怒，向暮出戰，大破之。會兵死傷太半，走還營。侍御郎高雲夜帥敢死士百餘人襲會軍，<span class="jiazhu">寶之爲太子，雲以武藝給事侍東宮，拜侍御郎。</span>會衆皆潰。會將十餘騎奔中山，開封公詳殺之。寶殺會母及其三子。</p>
<p class="em2 strong" id="online_toc_37"><a class="gg-link" href="#online_toc_37"></a>丁丑，寶大赦，凡與會同謀者，皆除罪，復舊職；論功行賞，拜將軍、封侯者數百人。遼西王農骨破見腦，寶手自裹創，<span class="jiazhu">創，初良翻。</span>僅而獲濟。以農爲左僕射，尋拜司空、領尙書令。餘崇出自歸，寶嘉其忠，拜中堅將軍，使典宿衞。贈高陽王隆司徒，諡曰康。</p>
<p class="em2 strong" id="online_toc_38"><a class="gg-link" href="#online_toc_38"></a>寶以高雲爲建威將軍，封夕陽公，養以爲子。雲，高句麗之支屬也，<span class="jiazhu">高句麗自云高陽氏之後裔，故以高爲氏。句，如字，又音駒。麗，力知翻。</span>燕王皝破高句麗，徙於青山，<span class="jiazhu">破高句麗見九十七卷成帝咸康八年。青山，遼西徒河縣之青山也。</span>由是世爲燕臣。雲沈厚寡言，<span class="jiazhu">沈，持林翻。</span>時人莫知，惟中衞將軍長樂馮跋<span class="jiazhu">魏收曰：漢高帝置信都郡，景帝二年，爲廣川國，明帝更名樂成國，安帝改爲安平國，晉改爲長樂郡。考之<span class="shu-ming">晉志</span>，有安平而無長樂，不知何時更名也。樂，音洛。</span>奇其志度，與之爲友。<span class="jiazhu">高雲、馮跋事始見於此，爲後得燕張本。</span>跋父和，事西燕主永爲將軍，永敗，徙和龍。</p>
<p class="em2 strong" id="online_toc_39"><a class="gg-link" href="#online_toc_39"></a><span class="yinwen">10</span>僕射王國寶、建威將軍王緒依附會稽王道子，<span class="jiazhu">會，工外翻。</span>納賄窮奢，不知紀極。惡王恭、殷仲堪，<span class="jiazhu">惡，烏路翻。</span>勸道子裁損其兵權；中外恟恟不安。<span class="jiazhu">恟，許拱翻。</span>恭等各繕甲勒兵，表請北伐；道子疑之，詔以盛夏妨農，悉使解嚴。</p>
<p class="em2 strong" id="online_toc_40"><a class="gg-link" href="#online_toc_40"></a>恭遣使與仲堪謀討國寶等。<span class="jiazhu">遣使，疏吏翻。</span>桓玄以仕不得志，欲假仲堪兵勢以作亂，<span class="jiazhu">玄仕不得志，事見孝武太元十七年。</span>乃說仲堪曰：<span class="yinhao">「國寶與君諸人素已爲對，<span class="jiazhu">事始一百七卷孝武太元十五年。對，敵也。說，輸芮翻；下同。</span>唯患相斃之不速耳。今旣執大權，與王緒相表裏，其所迴易，無不如志；孝伯居元舅之地，必未敢害之。<span class="jiazhu">王恭字孝伯，孝武王皇后之兄弟也。</span>君爲先帝所拔，超居方任，人情皆以君爲雖有思致，非方伯才。<span class="jiazhu">亦見太元十五年。思，相吏翻。</span>彼若發詔徵君爲中書令，用殷覬爲荊州，<span class="jiazhu">南蠻校尉資次可爲荊州，故云。覬，音冀。</span>君何以處之？」</span><span class="jiazhu">處，昌呂翻。</span>仲堪曰：<span class="yinhao">「憂之久矣，計將安出？」</span>玄曰：<span class="yinhao">「孝伯疾惡深至，君宜潛與之約，興晉陽之甲以除君側之惡，<span class="jiazhu"><span class="shu-ming">春秋公羊傳</span>曰：趙鞅興晉陽之甲，以除君側之惡。</span>東西齊舉，<span class="jiazhu">江陵在西，京口在東，故曰東西齊舉也。</span>玄雖不肖，願帥荊、楚豪傑，荷戈先驅，<span class="jiazhu">帥，讀曰率。荷，下可翻。</span>此桓、文之勳也。」</span></p>
<p class="em2 strong" id="online_toc_41"><a class="gg-link" href="#online_toc_41"></a>仲堪心然之，乃外結雍州刺史郗恢，<span class="jiazhu">雍，於用翻。郗，丑之翻。</span>內與從兄南蠻校尉覬、南郡相陳留江績謀之。<span class="jiazhu">從，才用翻。南蠻府、南郡相，與荊州刺史府同治江陵。</span>覬曰：<span class="yinhao">「人臣當各守職分，朝廷是非，豈藩屛之所制也！<span class="jiazhu">分，扶問翻。屛，必郢翻。</span>晉陽之事，不敢預聞。」</span>仲堪固邀之，覬怒曰：<span class="yinhao">「吾進不敢同，退不敢冀。」</span>績亦極言其不可。覬恐績及禍，於坐和解之。<span class="jiazhu">坐，徂臥翻。</span>績曰：<span class="yinhao">「大丈夫何至以死相脅邪！江仲元行年六十，但未獲死所耳！」</span><span class="jiazhu">江績，字仲元。</span>仲堪憚其堅正，以楊佺期代之。朝廷聞之，徵績爲御史中丞。覬遂稱散發，辭位，<span class="jiazhu">晉人多服寒食散，其藥毒發或致死。今<span class="shu-ming">千金方</span>中有數方。散，悉亶翻。</span>仲堪往省之，<span class="jiazhu">省，悉景翻。</span>謂覬曰：<span class="yinhao">「兄病殊爲可憂。」</span>覬曰：<span class="yinhao">「我病不過身死，汝病乃當滅門。宜深自愛，勿以我爲念！」</span>郗恢亦不肯從。仲堪疑未決，會王恭使至，<span class="jiazhu">使，疏吏翻。</span>仲堪許之，恭大喜。甲戌，恭上表罪狀國寶，舉兵討之。</p>
<p class="em2 strong" id="online_toc_42"><a class="gg-link" href="#online_toc_42"></a>初，孝武帝委任王珣，及帝暴崩，不及受顧命，珣一旦失勢，循默而已。<span class="jiazhu">循默者，循常而無一言也。</span>丁丑，王恭表至，內外戒嚴，道子問珣曰：<span class="yinhao">「二藩作逆，卿知之乎？」</span>珣曰：<span class="yinhao">「朝政得失，珣弗之預，<span class="jiazhu">朝，直遙翻。</span>王、殷作難，<span class="jiazhu">難，乃旦翻。</span>何由可知！」</span>王國寶惶懼，不知所爲，遣數百人戍竹里，<span class="jiazhu">竹里，今建康府竹篠鎭是其地，在行宮城東北三十許里。</span>夜遇風雨，各散歸。王緒說國寶矯相王之命召王珣、車胤殺之，以除時望，因挾君相發兵以討二藩。國寶許之。<span class="jiazhu">說，輸芮翻。相，息亮翻。車，尺遮翻。</span>珣、胤至，國寶不敢害，更問計於珣。珣曰：<span class="yinhao">「王、殷與卿素無深怨，所競不過勢利之間耳。」</span>國寶曰：<span class="yinhao">「將曹爽我乎？」</span><span class="jiazhu">謂珣如蔣濟說曹爽釋權，而司馬懿終族之也。事見七十五卷魏邵陵厲公嘉平元年。</span>珣曰：<span class="yinhao">「是何言歟！卿寧有爽之罪，王孝伯豈宣帝之儔邪？」</span>又問計於胤，胤曰：<span class="yinhao">「昔桓公圍壽陽，彌時乃克。<span class="jiazhu">見一百二卷海西公太和五及一百三卷簡文帝咸安元年。</span>今朝廷遣軍，恭必城守。若京口未拔而上流奄至，君將何以待之？」</span>國寶尤懼，遂上疏解職，詣闕待罪；旣而悔之，詐稱詔復其本官。道子闇懦，欲求姑息，<span class="jiazhu">姑，且也。息，止也。姑息，猶言且止。</span>乃委罪國寶，遣驃騎諮議參軍譙王尙之收國寶付廷尉。<span class="jiazhu">洪景伯曰：諮議參軍，晉江左初置，因軍諮祭酒也，其位在諸參軍之右。驃，匹妙翻。騎，奇寄翻。</span>尙之，恬之子也。甲申，賜國寶死，斬緒於市，遣使詣恭，深謝愆失；恭乃罷兵還京口。國寶兄侍中愷、驃騎司馬愉並請解職；道子以愷、愉與國寶異母，又素不協，皆釋不問。戊子，大赦。</p>
<p class="em2 strong" id="online_toc_43"><a class="gg-link" href="#online_toc_43"></a>殷仲堪雖許王恭，猶豫不敢下；聞國寶等死，乃始抗表舉兵，遣楊佺期屯巴陵。<span class="jiazhu">沈約曰：巴陵縣，晉武太康元年置，屬長沙。酈道元曰：湘水北至巴丘山入江，山在右岸，有巴陵故城，本吳之巴丘邸閣；晉立巴陵縣，後置建昌郡。</span>道子以書止之，仲堪乃還。</p>
<p class="em2 strong" id="online_toc_44"><a class="gg-link" href="#online_toc_44"></a>會稽世子元顯，年十六，有儁才，爲侍中，說道子以王、殷終必爲患，請潛爲之備。<span class="jiazhu">說，輸芮翻。</span>道子乃拜元顯征虜將軍，以其衞府及徐州文武悉配之。<span class="jiazhu">爲元顯討王、殷張本。</span></p>
<p class="em2 strong" id="online_toc_45"><a class="gg-link" href="#online_toc_45"></a><span class="yinwen">11</span>魏王珪以軍食不給，命東平公儀去鄴，徙屯鉅鹿，積租楊城。慕容詳出步卒六千人，伺間襲魏諸屯；<span class="jiazhu">伺，相吏翻。間，古莧翻。</span>珪擊破之，斬首五千，生擒七百人，皆縱之。<span class="jiazhu">縱之，所以攜中山城中之人心。</span></p>
<p class="em2 strong" id="online_toc_46"><a class="gg-link" href="#online_toc_46"></a><span class="yinwen">12</span>初，張掖盧水胡沮渠羅仇，匈奴沮渠王之後也，<span class="jiazhu">盧水胡分居安定、張掖，史各以其所居郡繫之。沮，子余翻。<span class="shu-ming">北史</span>曰：沮渠世居張掖臨松盧水。</span>世爲部帥。<span class="jiazhu">帥，所類翻。</span>涼王光以羅仇爲尙書，從光伐西秦。及呂延敗死，羅仇弟三河太守麴粥謂羅仇曰：<span class="jiazhu">呂光得涼州，自號三河王，此郡蓋光置也。賢曰：三河，謂金城河、賜支河、湟河，此郡當置於漢張掖、金城郡界。</span><span class="yinhao">「主上荒耄信讒，今軍敗將死，<span class="jiazhu">將，卽亮翻。</span>正其猜忌智勇之時也。吾兄弟必不見容，與其死而無名，不若勒兵向西平，出苕藋，<span class="jiazhu">河西張氏置西平郡，唐爲鄯州之地。苕藋，地名，在漢張掖郡番禾縣界。藋，徒弔翻。番，如淳音盤。</span>奮臂一呼，<span class="jiazhu">呼，火故翻。</span>涼州不足定也。」</span>羅仇曰：<span class="yinhao">「誠如汝言。然吾家世以忠孝著於西土，寧使人負我，我不忍負人也。」</span>光果聽讒，以敗軍之罪殺羅仇及麴粥。羅仇弟子蒙遜，雄傑有策略，涉獵書史，以羅仇、麴粥之喪歸葬；諸部多其族姻，會葬者凡萬餘人。蒙遜哭謂衆曰：<span class="yinhao">「呂王昏荒無道，多殺不辜。吾之上世，虎視河西，<span class="jiazhu">蒙遜之先，世爲匈奴左沮渠。河西，匈奴左地也。世居盧水爲酋豪，其高曾皆雄健有勇名。</span>今欲與諸部雪二父之恥，復上世之業，何如？」</span>衆咸稱萬歲。遂結盟起兵，攻涼臨松郡，拔之，<span class="jiazhu">臨松郡，張天錫置，後周廢入張掖郡張掖縣。</span>屯據金山。<span class="jiazhu"><span class="shu-ming">五代史志</span>，張掖删丹縣有金山。沮渠蒙遜事始此。</span></p>
<p class="em2 strong" id="online_toc_47"><a class="gg-link" href="#online_toc_47"></a><span class="yinwen">13</span>司徒左長史王廞，導之孫也，<span class="jiazhu">廞，許金翻。</span>以母喪居吳。王恭之討王國寶也，版廞行吳國內史，<span class="jiazhu">以白版授官，非朝命也。</span>使起兵於東方。<span class="jiazhu">三吳皆在建康之東。</span>廞使前吳國內史虞嘯父等入吳興、義興召募兵衆，<span class="jiazhu">父，音甫。</span>赴者萬計。未幾，國寶死，<span class="jiazhu">幾，居豈翻。</span>恭罷兵，符廞去職，反喪服。廞以起兵之際，誅異己者頗多，勢不得止，遂大怒，不承恭命，使其子泰將兵伐恭，牋於會稽王道子，稱恭罪惡；<span class="jiazhu">將，卽亮翻。會，工外翻。</span>道子以其牋送恭。五月，恭遣司馬劉牢之帥五千人擊泰，斬之。<span class="jiazhu">帥，讀曰率。</span>又與廞戰於曲阿，衆潰，廞單騎走，不知所在。<span class="jiazhu">騎，奇寄翻。</span>收虞嘯父下廷尉，以其祖潭有功，<span class="jiazhu">虞潭有討蘇峻之功。下，遐嫁翻。</span>免爲庶人。</p>
<p class="em2 strong" id="online_toc_48"><a class="gg-link" href="#online_toc_48"></a><span class="yinwen">14</span>燕庫傉官驥入中山，與開封公詳相攻。<span class="jiazhu">慕容寶遣驥助守中山，因與詳相攻。傉，奴沃翻。</span>詳殺驥，盡滅庫傉官氏；又殺中山尹苻謨，夷其族。中山城無定主，民恐魏兵乘之，男女結盟，人自爲戰。<span class="jiazhu">使慕容農、慕容隆留中山而用之，未可知也。</span></p>
<p class="em2 strong" id="online_toc_49"><a class="gg-link" href="#online_toc_49"></a>甲辰，魏王珪罷中山之圍，就穀河間，督諸郡義租。甲寅，以東平公儀爲驃騎大將軍、都督中外諸軍事、兗·豫·雍·荊·徐·揚六州牧、左丞相，封衞王。<span class="jiazhu">驃，匹妙翻。騎，奇寄翻。雍，於用翻。</span></p>
<p class="em2 strong" id="online_toc_50"><a class="gg-link" href="#online_toc_50"></a>慕容詳自謂能卻魏兵，威德已振，乃卽皇帝位，改元建始，置百官。以新平公可足渾潭爲車騎大將軍、尙書令，<span class="jiazhu"><span class="yinhao">「潭」</span>，當作<span class="yinhao">「譚」</span>。</span>殺拓跋觚以固衆心。<span class="jiazhu">觚先使燕，爲燕所留，珪之弟也。</span></p>
<p class="em2 strong" id="online_toc_51"><a class="gg-link" href="#online_toc_51"></a>鄴中官屬勸范陽王德稱尊號，會有自龍城來者，知燕主寶猶存，乃止。</p>
<p class="em2 strong" id="online_toc_52"><a class="gg-link" href="#online_toc_52"></a><span class="yinwen">15</span>涼王光遣太原公纂將兵擊沮渠蒙遜於怱谷，破之。<span class="jiazhu">怱谷，當在删丹縣界。</span>蒙遜逃入山中。</p>
<p class="em2 strong" id="online_toc_53"><a class="gg-link" href="#online_toc_53"></a>蒙遜從兄男成為涼將軍，<span class="jiazhu">爲，才用翻。</span>聞蒙遜起兵，亦合衆數千屯樂涫。<span class="jiazhu">樂涫縣，漢屬酒泉郡，後周廢入福祿縣。涫，姑歡翻，又古玩翻。</span>酒泉太守壘澄討男成，兵敗，澄死。<span class="jiazhu">壘，姓；澄，名。</span></p>
<p class="em2 strong" id="online_toc_54"><a class="gg-link" href="#online_toc_54"></a>男成進攻建康，遣使說建康太守段業曰：<span class="jiazhu">說，輸芮翻。</span><span class="yinhao">「呂氏政衰，權臣擅命，刑殺無常，人無容處。一州之地，<span class="jiazhu">處，昌呂翻。</span>叛者相望，瓦解之形昭然在目，百姓嗷然無所依附。府君柰何以蓋世之才，欲立忠於垂亡之國！男成等旣唱大義，欲屈府君撫臨鄙州，使塗炭之餘，蒙來蘇之惠，<span class="jiazhu"><span class="shu-ming">書</span>曰：傒我后，后來其蘇。</span>何如？」</span>業不從。相持二旬，外救不至，郡人高逵、史惠等勸業從男成之請。業素與涼侍中房晷、僕射王詳不平，懼不自安，乃許之。男成等推業爲大都督、龍驤大將軍、涼州牧、建康公，<span class="jiazhu">驤，思將翻。</span>改元神璽。<span class="jiazhu">璽，斯氏翻。</span>以男成爲輔國將軍，委以軍國之任。蒙遜帥衆歸業，<span class="jiazhu">帥，讀曰率。</span>業以蒙遜爲鎭西將軍。光命太原公纂將兵討業，不克。<span class="jiazhu">將，卽亮翻。</span></p>
<p class="em2 strong" id="online_toc_55"><a class="gg-link" href="#online_toc_55"></a><span class="yinwen">16</span>六月，西秦王乾歸徵北河州刺史彭奚念爲鎭衞將軍；以鎭西將軍屋弘破光爲河州牧；<span class="jiazhu"><span class="yinhao">「屋弘」</span>，當作<span class="yinhao">「屋引」</span>。<span class="shu-ming">魏書·官氏志</span>，內入諸姓有屋引氏，後改爲房氏。張駿分興晉、金城、武始、南安、永晉、大夏、武成、漢中爲河州。北河州，乞伏氏所置也，治枹罕。鎭衞將軍，劉聰所置。</span>定州刺史翟瑥爲興晉太守，鎭枹罕。<span class="jiazhu">張茂分武興、金城、西平、安故爲定州。興晉郡亦張氏置。枹罕縣，漢屬金城郡，後漢屬隴西郡，後又分屬西平郡，張駿分屬晉興郡，後又分置興晉郡。瑥，音溫。枹，音膚。</span></p>
<p class="em2 strong" id="online_toc_56"><a class="gg-link" href="#online_toc_56"></a><span class="yinwen">17</span>秋，七月，慕容詳殺可足渾潭。詳嗜酒奢淫，不恤士民，刑殺無度，所誅王公以下五百餘人，羣下離心。城中飢窘，詳不聽民出采稆，<span class="jiazhu">稆，音呂。禾不布種而自生曰稆。</span>死者相枕，<span class="jiazhu">枕，職任翻。</span>舉城皆謀迎趙王麟。詳遣輔國將軍張驤帥五千餘人督租於常山，<span class="jiazhu">驤，思將翻。帥，讀曰率。</span>麟自丁零入驤軍，潛襲中山，城門不閉，執詳，斬之。麟遂稱尊號，聽人四出采稆。人旣飽，求與魏戰，麟不從，稍復窮餒。<span class="jiazhu">復，扶又翻。</span>魏王珪軍魯口，遣長孫肥帥騎七千襲中山，入其郛；麟追至泒水，<span class="jiazhu">泒水，在中山新市縣。<span class="shu-ming">輿地志</span>云：盧奴城北臨滱水，面泒河。泒，攻乎翻。</span>爲魏所敗而還。<span class="jiazhu">敗，補邁翻。還，從宣翻，又如字；下同。</span></p>
<p class="em2 strong" id="online_toc_57"><a class="gg-link" href="#online_toc_57"></a>八月，丙寅朔，魏王珪徙軍常山之九門。<span class="jiazhu">常山郡有九門縣。</span>軍中大疫，人畜多死，將士皆思歸。珪問疫於諸將，對曰：<span class="yinhao">「在者纔什四、五。」</span>珪曰：<span class="yinhao">「此固天命，將若之何！四海之民，皆可爲國，在吾所以御之耳，何患無民！」</span>羣臣乃不敢言。遣撫軍大將軍略陽公遵襲中山，入其郛而還。</p>
<p class="em2 strong" id="online_toc_58"><a class="gg-link" href="#online_toc_58"></a><span class="yinwen">18</span>燕以遼西王農爲都督中外諸軍事、大司馬、錄尙書事。</p>
<p class="em2 strong" id="online_toc_59"><a class="gg-link" href="#online_toc_59"></a><span class="yinwen">19</span>涼散騎常侍、太常西平郭黁，善天文數術，<span class="jiazhu">散，悉亶翻。騎，奇寄翻。黁，奴昆翻。</span>國人信重之。會熒惑守東井，黁謂僕射王詳曰：<span class="yinhao">「涼之分野，將有大兵。<span class="jiazhu">分，扶問翻。</span>主上老病，太子闇弱，太原公凶悍，<span class="jiazhu">悍，下罕翻，又侯旰翻。</span>一旦不諱，禍亂必起。吾二人久居內要，彼常切齒，將爲誅首矣。田胡王乞基部落最強，<span class="jiazhu">田胡，胡之一種也。</span>二苑之人，多其舊衆。吾欲與公舉大事，推乞基爲主，二苑之衆，盡我有也。<span class="jiazhu">涼州治姑臧，有東、西苑城。</span>得城之後，徐更議之。」</span>詳從之。黁夜以二苑之衆燒洪範門，使詳爲內應；事泄，詳被誅，<span class="jiazhu">被，皮義翻。</span>黁遂據東苑以叛。民間皆言聖人舉兵，事無不成，從之者甚衆。</p>
<p class="em2 strong" id="online_toc_60"><a class="gg-link" href="#online_toc_60"></a>涼王光召太原公纂使討黁。纂將還，諸將皆曰：<span class="yinhao">「段業必躡軍後，宜潛師夜發。」</span>纂曰：<span class="yinhao">「業無雄才，憑城自守；若潛師夜去，適足張其氣勢耳。」</span><span class="jiazhu">張，知亮翻。</span>乃遣使告業曰：<span class="yinhao">「郭黁作亂，吾今還都；<span class="jiazhu">都謂姑臧。使，疏吏翻。</span>卿能決者，可早出戰。」</span>於是引還。業不敢出。</p>
<p class="em2 strong" id="online_toc_61"><a class="gg-link" href="#online_toc_61"></a>纂司馬楊統謂其從兄桓曰：<span class="jiazhu">從，才用翻。</span><span class="yinhao">「郭黁舉事，必不虛發。吾欲殺纂，推兄爲主，西襲呂弘，據張掖，號令諸郡，此千載一時也。」</span>桓怒曰：<span class="yinhao">「吾爲呂氏臣，安享其祿，危不能救，豈可復增其難乎！<span class="jiazhu">復，扶又翻。難，乃旦翻。</span>呂氏若亡，吾爲弘演矣！」</span><span class="jiazhu">春秋衞懿公與狄人戰于熒澤，爲狄人所殺，弘演納肝以殉之。桓女配纂，其見親異於他臣，故云然。</span>統至番禾，遂叛歸黁。<span class="jiazhu">番禾縣，漢屬張掖郡，晉屬武威郡，唐天寶中，改爲天寶縣。番，音盤。</span>弘，纂之弟也。</p>
<p class="em2 strong" id="online_toc_62"><a class="gg-link" href="#online_toc_62"></a>纂與西安太守石元良共擊黁，大破之，乃得入姑臧。黁得光孫八人於東苑，及敗而恚，<span class="jiazhu">恚，於避翻。</span>悉投於鋒上，枝分節解，飲其血以盟衆，衆皆掩目。</p>
<p class="em2 strong" id="online_toc_63"><a class="gg-link" href="#online_toc_63"></a>涼人張捷、宋生等招集戎、夏三千人，反於休屠城。<span class="jiazhu">夏，戶雅翻。休屠縣，漢屬武威郡，因休屠王城以爲名也；晉省縣。<span class="shu-ming">水經註</span>：姑臧城西有馬城，東城卽休屠縣故城也。屠，直於翻。</span>與黁共推涼後將軍楊軌爲盟主。軌，略陽氐也。將軍程肇諫曰：<span class="yinhao">「卿棄龍頭而從虵尾，非計也。」</span>軌不從；自稱大將軍、涼州牧、西平公。</p>
<p class="em2 strong" id="online_toc_64"><a class="gg-link" href="#online_toc_64"></a>纂擊破黁將王斐于城西，黁兵勢漸衰，遣使請救于禿髮烏孤。<span class="jiazhu">使，疏吏翻。</span>九月，烏孤使其弟驃騎將軍利鹿孤帥騎五千赴之。<span class="jiazhu">帥，讀曰率。騎，奇寄翻。</span></p>
<p class="em2 strong" id="online_toc_65"><a class="gg-link" href="#online_toc_65"></a><span class="yinwen">20</span>秦太后虵氏卒。<span class="jiazhu">虵，以者翻，虜姓也，又食遮翻，又音他。</span>秦主興哀毀過禮，不親庶政。羣臣請依漢、魏故事，旣葬卽吉。尙書郎李嵩上疏曰：<span class="yinhao">「孝治天下，先王之高事也。<span class="jiazhu">治，直之翻。</span>宜遵聖性以光道訓，旣葬之後，素服臨朝。」</span><span class="jiazhu">朝，直遙翻。</span>尹緯駮曰：<span class="yinhao">「嵩矯常越禮，<span class="jiazhu">尹緯習於聞見，反謂李嵩爲矯常越禮。嗚呼，自短喪之制行，人之不知禮也久矣！駮，北角翻。</span>請付有司論罪。」</span>興曰：<span class="yinhao">「嵩忠臣孝子，有何罪乎！其一從嵩議。」</span></p>
<p class="em2 strong" id="online_toc_66"><a class="gg-link" href="#online_toc_66"></a><span class="yinwen">21</span>鮮卑薛勃叛秦，<span class="jiazhu">薛勃據貳城，爲魏所攻而降於秦。</span>秦主興自將討之。<span class="jiazhu">將，卽亮翻。</span>勃敗，奔沒弈干，沒弈干執送之。</p>
<p class="em2 strong" id="online_toc_67"><a class="gg-link" href="#online_toc_67"></a><span class="yinwen">22</span>秦泫氏男姚買得謀弒秦主興，不克而死。<span class="jiazhu">泫，師古曰：工玄翻；楊正衡胡犬翻。</span></p>
<p class="em2 strong" id="online_toc_68"><a class="gg-link" href="#online_toc_68"></a><span class="yinwen">23</span>秦主興入寇湖城，弘農太守陶仲山、華山太守董邁皆降之；遂至陝城，進寇上洛，拔之。<span class="jiazhu">置湖、陝二戍，見一百六卷孝武太元十一年。華山郡，晉分弘農之華陰、京兆之鄭、馮翊之夏陽、郃陽置。上洛縣，前漢屬弘農，後漢屬京兆；晉武帝泰始二年，分京兆南部置上洛郡。華，戶化翻。陝，失冉翻。</span>遣姚崇寇洛陽，河南太守夏侯宗之固守金墉，崇攻之不克，乃徙流民二萬餘戶而還。</p>
<p class="em2 strong" id="online_toc_69"><a class="gg-link" href="#online_toc_69"></a>武都氐屠飛、啖鐵等據方山以叛秦，<span class="jiazhu">據<span class="shu-ming">晉書·載記</span>，時飛、鐵殺隴東太守姚迴，屯據方山，則方山當在隴東郡界。祝穆曰：方山在武都郡東西四十里。</span>興遣姚紹討之，斬飛、鐵。</p>
<p class="em2 strong" id="online_toc_70"><a class="gg-link" href="#online_toc_70"></a>興勤於政事，延納善言，京兆杜瑾等皆以論事得顯拔，天水姜龕等以儒學見尊禮，<span class="jiazhu">瑾，渠吝翻。龕，口含翻。</span>給事黃門侍郎古成詵等以文章參機密。<span class="jiazhu">古成，姓也。詵，疎臻翻。</span>詵剛介雅正，以風敎爲己任。京兆韋高慕阮籍之爲人，居母喪，彈琴飲酒。詵聞之而泣，持劍求高，欲殺之，高懼而逃匿。</p>
<p class="em2 strong" id="online_toc_71"><a class="gg-link" href="#online_toc_71"></a><span class="yinwen">24</span>中山飢甚，慕容麟帥二萬餘人出據新市。<span class="jiazhu">新市縣，自漢以來屬中山。劉昫曰：新市，古鮮虞子國，唐爲定州新樂縣。杜佑曰：唐鎭州治眞定縣，漢新市縣故城在東北。帥，讀曰率。</span>甲子晦，魏王珪進軍攻之。太史令鼂崇曰：<span class="yinhao">「不吉。昔紂以甲子亡，謂之疾日，<span class="jiazhu"><span class="shu-ming">左傳</span>：辰在子卯，謂之疾日。杜預<span class="shu-ming">註</span>云：疾，惡也。紂以甲子喪，桀以乙卯亡，故以爲忌日。鼂，直遙翻。</span>兵家忌之。」</span>珪曰：<span class="yinhao">「紂以甲子亡，周武不以甲子興乎？」</span>崇無以對。冬，十月，丙寅，麟退阻泒水。<span class="jiazhu">泒，音觚。</span>甲戌，珪與戰於義臺，大破之，<span class="jiazhu">據李延壽<span class="shu-ming">北史</span>，義臺，塢名。魏收<span class="shu-ming">地形志</span>，新市縣有義臺城。</span>斬首九千餘級，麟與數十騎馳取妻子入西山，遂奔鄴。</p>
<p class="em2 strong" id="online_toc_72"><a class="gg-link" href="#online_toc_72"></a>甲申，魏克中山，燕公卿、尙書、將吏、士卒降者二萬餘人。<span class="jiazhu">將，卽亮翻。降，戶江翻。</span>張驤、李沈先嘗降魏，復亡去，<span class="jiazhu">復，扶又翻。</span>珪入城，皆赦之。得燕璽綬、圖書、府庫、珍寶以萬數，<span class="jiazhu">璽，斯氏翻。綬，音受。</span>班賞羣臣將士有差。追諡弟觚爲秦愍王；發慕容詳冢，斬其尸；收殺觚者高霸、程同，皆夷五族，<span class="jiazhu">五族，謂五服內親也。</span>以大刃剉之。</p>
<p class="em2 strong" id="online_toc_73"><a class="gg-link" href="#online_toc_73"></a>丁亥，遣三萬騎就衞王儀，將攻鄴。</p>
<p class="em2 strong" id="online_toc_74"><a class="gg-link" href="#online_toc_74"></a><span class="yinwen">25</span>秦長水校尉姚珍奔西秦，西秦王乾歸以女妻之。<span class="jiazhu">妻，七細翻。</span></p>
<p class="em2 strong" id="online_toc_75"><a class="gg-link" href="#online_toc_75"></a><span class="yinwen">26</span>河南鮮卑吐秣等十二部大人，皆附於禿髮烏孤。<span class="jiazhu">此金城河南也。</span></p>
<p class="em2 strong" id="online_toc_76"><a class="gg-link" href="#online_toc_76"></a><span class="yinwen">27</span>燕人有自中山至龍城者，言拓跋涉珪衰弱，司徒德完守鄴城。會德表至，勸燕主寶南還，寶於是大簡士馬，將復取中原。遣鴻臚魯邃册拜德爲丞相、冀州牧，<span class="jiazhu">臚，陵如翻。</span>南夏公侯牧守皆聽承制封拜。<span class="jiazhu">夏，戶雅翻。</span>十一月，癸丑，燕大赦。十二月，調兵悉集，戒嚴在頓，<span class="jiazhu">調，徒弔翻。頓者，次舍之所。</span>遣將軍啓崙南視形勢。<span class="jiazhu">崙，盧昆翻。</span></p>
<p class="em2 strong" id="online_toc_77"><a class="gg-link" href="#online_toc_77"></a><span class="yinwen">28</span>乙亥，慕容麟至鄴，復稱趙王，說范陽王德曰：<span class="yinhao">「魏旣克中山，將乘勝攻鄴，鄴中雖有蓄積，然城大難固，且人心恇懼，<span class="jiazhu">說，輸芮翻。恇，去王翻。</span>不可守也。不如南趣滑臺，<span class="jiazhu">趣，七喻翻。</span>阻河以待魏，伺釁而動，河北庶可復也。」</span>時魯陽王和鎭滑臺，和，垂之弟子也，亦遣使迎德；德許之。<span class="jiazhu">使，疏吏翻。</span></p>
</div></body></html>