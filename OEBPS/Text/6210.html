<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第六十六·漢紀五十八·孝獻皇帝辛</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀五十八">漢紀五十八</span></span></h1>
<p><span class="jiazhu">起屠維赤奮若<span class="biaozhusup" data-rel="（己丑）"></span>，盡昭陽大荒落<span class="biaozhusup" data-rel="（癸巳）"></span>，凡五年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="孝獻皇帝辛">孝獻皇帝辛</span></span></h5>
<p class="strong"><span class="section" id="title-3"><span data-head-description="孝獻皇帝辛" data-head-level="h4" data-head-title="建安十四年">建安十四年</span></span><span class="biaozhusup" data-rel="（己丑、二○九年）"></span></p>
<p class="em2 strong"><span class="yinwen">1</span>春，三月，曹操軍至譙。<span class="jiazhu">自赤壁還也。</span></p>
<p class="em2 strong"><span class="yinwen">2</span>孫權圍合肥，久不下。權率輕騎欲身往突敵，長史張紘諫曰：<span class="yinhao">「夫兵者凶器，戰者危事也。<span class="jiazhu">兵凶器、戰危事，《前書》鼂錯之言。</span>今麾下持盛壯之氣，忽強暴之虜，<span class="jiazhu">以權在軍中，故稱麾下。</span>三軍之衆，莫不寒心。雖斬將搴旗，威震敵場，此乃偏將之任，非主將之宜也。<span class="jiazhu">將，卽亮翻。</span>願抑賁、育之勇，<span class="jiazhu">賁、音奔。</span>懷霸王之計。」</span>權乃止。</p>
<p class="em2 strong">曹操遣將軍張喜將兵解圍，久而未至。揚州別駕楚國蔣濟密白刺史，僞得喜書，云步騎四萬已到雩婁，<span class="jiazhu">雩婁縣，屬廬江郡。師古曰：雩，音許于翻。婁，音力于翻。《晉·地道記》，雩婁在安豐縣西南。</span>遣主簿迎喜。三部使齎書語城中守將，<span class="jiazhu">語，牛倨翻。</span>一部得入城，二部爲權兵所得。權信之，遽燒圍走。<span class="jiazhu">《考異》曰：《魏志·武紀》：<span class="yinhao">「十二月，權圍合肥。」</span>《劉馥傳》云<span class="yinhao">「攻圍百餘日」</span>。《孫權傳》云<span class="yinhao">「踰月不能下」</span>。由此言之，權退必在今年，明矣。</span></p>
<p class="em2 strong"><span class="yinwen">3</span>秋，七月，曹操引水軍自渦入淮，<span class="jiazhu">班《志》：淮陽扶溝縣，渦水首受狼湯渠，東至向入淮；過郡三，行千里，《水經註》曰：至下邳睢陵縣入淮。師古曰：渦，音戈，又音瓜。狼，音浪。湯，音徒浪翻。</span>出肥水，軍合肥，開芍陂屯田。<span class="jiazhu">《水經註》：肥水，出九江成德縣廣陽鄕西，西北入芍陂。陂周一百二十許里，在壽春縣南八十里，楚相孫叔敖所造也。自芍陂上施水，則至合肥。肥水又北過壽春縣北，入于淮。師古曰：芍，音鵲。</span></p>
<p class="em2 strong"><span class="yinwen">4</span>冬，十月，荊州地震。</p>
<p class="em2 strong"><span class="yinwen">5</span>十二月，操軍還譙。</p>
<p class="em2 strong"><span class="yinwen">6</span>廬江人陳蘭、梅成據灊、六叛，<span class="jiazhu">灊、六二縣，皆屬廬江郡。賢曰：灊，今壽州霍山縣。灊，音潛。</span>操遣盪寇將軍張遼討斬之；<span class="jiazhu">盪，徒朗翻。《考異》曰：《遼傳》無年。按繁欽《征天山賦》云：<span class="yinhao">「建安十四年十二月甲辰，丞相武平侯曹公東征，臨川未濟，羣舒蠢動，割有灊、六，乃俾上將盪寇將軍張遼治兵南岳之陽。」</span>又云：<span class="yinhao">「陟天柱而南徂。」</span>故置於此。</span>因使遼與樂進、李典等將七千餘人屯合肥。</p>
<p class="em2 strong"><span class="yinwen">7</span>周瑜攻曹仁歲餘，所殺傷甚衆，仁委城走。權以瑜領南郡太守，屯據江陵；<span class="jiazhu">守，式又翻。</span>程普領江夏太守，治沙羡；<span class="jiazhu">夏，戶雅翻。羡，音夷。</span>呂範領彭澤太守；<span class="jiazhu">《範傳》云：範領彭澤太守，以彭澤、柴桑、歷陽爲奉邑。</span>呂蒙領尋陽令。劉備表權行車騎將軍，領徐州牧。會劉琦卒，權以備領荊州牧，周瑜分南岸地以給備。<span class="jiazhu">荊江之南岸，則零陵、桂陽、武陵、長沙四郡地也。</span>備立營於油口，改名公安。<span class="jiazhu">《水經》：南平郡孱陵縣有油水，西北注于江，曰油口。劉備立營之處也。</span></p>
<p class="em2 strong">權以妹妻備。<span class="jiazhu">妻，七細翻。</span>妹才捷剛猛，有諸兄風，侍婢百餘人，皆執刀侍立，備每入，心常凜凜。<span class="jiazhu">恐爲所圖也。</span></p>
<p class="em2 strong">曹操密遣九江蔣幹往說周瑜。<span class="jiazhu">說，輸芮翻；下同。</span>幹以才辨獨步於江、淮之間，<span class="jiazhu">言江、淮人士，無能敵其才辯者。</span>乃布衣葛巾，自託私行詣瑜。瑜出迎之，立謂幹曰：<span class="yinhao">「子翼良苦，遠涉江湖，<span class="jiazhu">蔣幹，字子翼。</span>爲曹氏作說客邪！」</span><span class="jiazhu">爲，于僞翻。</span>因延幹，與周觀營中，行視倉庫、軍資、器仗訖，還飲宴，示之侍者服飾珍玩之物。因謂幹曰：<span class="yinhao">「丈夫處世，<span class="jiazhu">處，昌呂翻；下同。</span>遇知己之主，外託君臣之義，內結骨肉之恩，言行計從，禍福共之，假使蘇、張更生，<span class="jiazhu">謂蘇秦、張儀也。</span>能移其意乎！」</span>幹但笑，終無所言。還白操，稱瑜雅量高致，非言辭所能間也。<span class="jiazhu">間，古莧翻。</span></p>
<p class="em2 strong"><span class="yinwen">8</span>丞相掾和洽言於曹操曰：<span class="yinhao">「天下之人，材德各殊，不可以一節取也。儉素過中，自以處身則可，以此格物，所失或多。<span class="jiazhu">格，正也。掾，俞絹翻。</span>今朝廷之議，吏有著新衣、<span class="jiazhu">著，陟略翻。</span>乘好車者，謂之不清；形容不飾、衣裘敝壞者，謂之廉潔。至令士大夫故汙辱其衣，藏其輿服；朝府大吏，或自挈壺飧以入官寺。<span class="jiazhu">朝，直遙翻。飧，蘇昆翻，熟食曰飧。</span>夫立敎觀俗，貴處中庸，爲可繼也。<span class="jiazhu">中者，正道；庸者，常道。程子曰：不偏之謂中，不易之謂庸。</span>今崇一槪難堪之行以檢殊塗，<span class="jiazhu">檢，束也，檢柙也。槪，與僙同。行，下孟翻；下同。</span>勉而爲之，必有疲瘁。<span class="jiazhu">瘁，秦醉翻。</span>古之大敎，務在通人情而已；凡激詭之行，則容隱僞矣。」</span>操善之。</p>
<p class="strong"><span class="section" id="title-4"><span data-head-description="孝獻皇帝辛" data-head-level="h4" data-head-title="建安十五年">十五年</span></span><span class="biaozhusup" data-rel="（庚寅、二一○年）"></span></p>
<p class="em2 strong"><span class="yinwen">1</span>春，下令曰：<span class="yinhao">「孟公綽爲趙、魏老則優，不可以爲滕、薛大夫。<span class="jiazhu">《論語》載孔子之言。朱子曰：公綽，魯大夫。趙、魏，晉卿之家。老，家臣之長。大家勢重而無諸侯之事，家老望尊而無官守之責。優，有餘也。滕、薛，二國名；大夫，任國政者。滕、薛國小政繁，大夫位高責重。然則公綽蓋廉靜寡欲，而短於才者。</span>若必廉士而後可用，則齊桓其何以霸世！<span class="jiazhu">管仲富擬公室，築三歸之臺，塞門反坫，鏤簋朱紘，桓公用之而霸。</span>二三子其佐我明揚仄陋，<span class="jiazhu">《書·堯典》曰：明明揚仄陋。揚，舉也。</span>唯才是舉，吾得而用之！」</span></p>
<p class="em2 strong"><span class="yinwen">2</span>二月，乙巳朔，日有食之。</p>
<p class="em2 strong"><span class="yinwen">3</span>冬，曹操作銅爵臺於鄴。<span class="jiazhu">《水經註》：銅爵臺，在鄴城西北，因城爲之，高十丈，有屋百餘間。</span></p>
<p class="em2 strong"><span class="yinwen">4</span>十二月，己亥，操下令曰：<span class="yinhao">「孤始舉孝廉，<span class="jiazhu">操年二十，舉孝廉，爲郎。</span>自以本非巖穴知名之士，恐爲世人之所凡愚，<span class="jiazhu">恐時人以凡愚待之也。</span>欲好作政敎以立名譽，故在濟南，除殘去穢，<span class="jiazhu">操爲濟南相，國有十餘縣，長吏多阿附貴戚，贓汙狼籍。於是奏免其八，姦宄逃竄，境內肅然。濟，子禮翻。去，羌呂翻。</span>平心選舉。以是爲強豪所忿，恐致家禍，故以病還鄕里。時年紀尙少，<span class="jiazhu">少，詩照翻。</span>乃於譙東五十里築精舍，欲秋夏讀書，冬春射獵，爲二十年規，待天下清乃出仕耳。然不能得如意，徵爲典軍校尉，<span class="jiazhu">見五十九卷靈帝中平五年。</span>意遂更欲爲國家討賊立功，<span class="jiazhu">爲，于僞翻。</span>使題墓道言『漢故征西將軍曹侯之墓』，此其志也。而遭值董卓之難，興舉義兵。<span class="jiazhu">見五十九卷初平元年。難，乃旦翻。</span>後領兗州，破降黃巾三十萬衆；<span class="jiazhu">見六十卷初平三年。降，戶江翻。</span>又討擊袁術，使窮沮而死；<span class="jiazhu">見六十三卷建安四年。沮，在呂翻。</span>摧破袁紹，<span class="jiazhu">見六十三卷建安五年。</span>梟其二子；<span class="jiazhu">斬譚見六十四卷十年；斬尙見上卷十二年。梟，堅堯翻。</span>復定劉表，<span class="jiazhu">見上卷上年。復，扶又翻。</span>遂平天下。身爲宰相，人臣之貴已極，意望已過矣。設使國家無有孤，不知當幾人稱帝，幾人稱王。或者人見孤強盛，又性不信天命，恐妄相忖度，言有不遜之志，<span class="jiazhu">言其將篡也。度，徒洛翻。</span>每用耿耿，<span class="jiazhu">耿，古幸翻。毛公曰：耿耿，猶儆儆也，又憂也。</span>故爲諸君陳道此言，<span class="jiazhu">爲，于僞翻。</span>皆肝鬲之要也。<span class="jiazhu">鬲，胸鬲也。</span>然欲孤便爾委捐所典兵衆以還執事，歸就武平侯國，實不可也。何者？誠恐己離兵爲人所禍，<span class="jiazhu">離，力智翻。</span>旣爲子孫計，又己敗則國家傾危，是以不得慕虛名而處實禍也！<span class="jiazhu">處，昌呂翻。</span>然兼封四縣，食戶三萬，何德堪之！江湖未靜，<span class="jiazhu">謂孫、劉也。</span>不可讓位；至於邑土，可得而辭。今上還陽夏、柘、苦三縣，戶二萬，但食武平萬戶，<span class="jiazhu">上，時掌翻。武平、陽夏、柘、苦四縣皆屬陳國。夏，音賈。</span>且以分損謗議，少減孤之責也！」</span><span class="jiazhu">少，詩沼翻；下同。</span></p>
<p class="em2 strong"><span class="yinwen">5</span>劉表故吏士多歸劉備，備以周瑜所給地少，不足以容其衆，乃自詣京見孫權，<span class="jiazhu">京，京口城也。權時居京，故劉備、周瑜皆詣京見之。後都秣陵，於京口置京督，又曰徐陵督。《爾雅》：絕高曰京。其城因山爲壘，緣江爲境，因謂之京口。</span>求都督荊州。<span class="jiazhu">荊州八郡，瑜旣以江南四郡給備，備又欲兼得江、漢間四郡也。</span>瑜上疏於權曰：<span class="yinhao">「劉備以梟雄之姿，<span class="jiazhu">梟，堅堯翻。</span>而有關羽、張飛熊虎之將，必非久屈爲人用者。愚謂大計，宜徙備置吳，盛爲築宮室，多其美女玩好，以娛其耳目；<span class="jiazhu">好，呼到翻。</span>分此二人各置一方，使如瑜者得挾與攻戰，大事可定也。今猥割土地以資業之，<span class="jiazhu">謂資之土地，使成霸業。</span>聚此三人俱在疆埸，<span class="jiazhu">埸，音亦。</span>恐蛟龍得雲雨，終非池中物也！」</span>呂範亦勸留之。權以曹操在北，方當廣擥英雄，<span class="jiazhu">擥，魯敢翻，手取也。</span>不從。<span class="jiazhu">不從瑜、範之言也。</span>備還公安，久乃聞之，歎曰：<span class="yinhao">「天下智謀之士，所見略同。時孔明諫孤莫行，其意亦慮此也。孤方危急，不得不往，此誠險塗，殆不免周瑜之手！」</span></p>
<p class="em2 strong">周瑜詣京見權曰：<span class="yinhao">「今曹操新敗，憂在腹心，<span class="jiazhu">謂操以赤壁之敗，威望頓損，中國之人或欲因其敗而圖之，是憂在腹心。</span>未能與將軍連兵相事也。<span class="jiazhu">相事，謂相與從事於戰攻也。</span>乞與奮威俱進，取蜀而幷張魯，因留奮威固守其地，與馬超結援，瑜還與將軍據襄陽以䠞操，<span class="jiazhu">䠞，子六翻。</span>北方可圖也。」</span>權許之。奮威者，孫堅弟子奮威將軍、丹陽太守瑜也。</p>
<p class="em2 strong">周瑜還江陵爲行裝，於道病困，與權牋曰：<span class="yinhao">「脩短命矣，誠不足措；但恨微志未展，不復奉敎命耳。<span class="jiazhu">復，扶又翻；下同。</span>方今曹操在北，疆埸未靜；劉備寄寓，有似養虎；<span class="jiazhu">言養虎將自遺患。</span>天下之事，未知終始，此朝士旰食之秋，<span class="jiazhu">旰，古旦翻，晚也。朝，直遙翻。</span>至尊垂慮之日也。魯肅忠烈，臨事不苟，可以代瑜。儻所言可采，瑜死不朽矣！」</span>卒於巴丘。<span class="jiazhu">裴松之曰：瑜欲取蜀，還江陵治嚴，所卒之處，應在今之巴陵，與前所鎭巴江，名同處異也。據《水經註》，巴丘山在湘水右岸，晉武帝太康元年立巴陵縣，宋文帝元嘉十六年置巴陵郡，今岳州也。《考異》曰：按《江表傳》，瑜與策同年，策以建安五年死，年二十六，瑜死時年三十六，故知在今年也。</span>權聞之哀慟，曰：<span class="yinhao">「公瑾有王佐之資，今忽短命，孤何賴哉！」</span>自迎其喪於蕪湖。<span class="jiazhu">蕪湖縣，屬丹陽郡。</span>瑜有一女、二男，權爲長子登娶其女；<span class="jiazhu">爲，于僞翻。長，知兩翻。</span>以其男循爲騎都尉，妻以女；胤爲興業都尉，妻以宗女。<span class="jiazhu">妻，七細翻。</span></p>
<p class="em2 strong">初，瑜見友於孫策，太夫人又使權以兄奉之。是時權位爲將軍，諸將、賓客爲禮尙簡，而瑜獨先盡敬，便執臣節。程普頗以年長，數陵侮瑜，瑜折節下之，<span class="jiazhu">長，知兩翻。數，所角翻。折，而設翻。下，遐稼翻。</span>終不與校。普後自敬服而親重之，乃告人曰：<span class="yinhao">「與周公瑾交，若飲醇醪，不覺自醉。」</span><span class="jiazhu">酒不澆爲醇。醪，滓汁酒。</span></p>
<p class="em2 strong">權以魯肅爲奮武校尉，代瑜領兵，令程普領南郡太守。魯肅勸權以荊州借劉備，與共拒曹操，權從之。<span class="jiazhu">爲孫、劉爭荊州張本。《考異》曰：《肅傳》曰：<span class="yinhao">「曹公聞權以土地業備，方作書，落筆於地。」</span>恐操不至於是，今不取。</span>乃分豫章爲番陽郡，<span class="jiazhu">番，蒲何翻。</span>分長沙爲漢昌郡；<span class="jiazhu">鄱陽，今饒州地。沈約《志》，長沙郡有吳昌縣，漢末之漢昌也，吳更名。至隋，廢吳昌入羅縣；唐武德八年，又省羅縣入湘陰。則知吳立漢昌郡，在唐岳州湘陰縣界。</span>復以程普領江夏太守，<span class="jiazhu">復，扶又翻。</span>魯肅爲漢昌太守，屯陸口。<span class="jiazhu">《水經》，江水左逕烏林南，又東，右岸得蒲磯口，卽陸口也。水出下雋縣西三山溪，入蒲圻縣北，逕呂蒙城西；孫權征長沙、零、桂所鎭也。</span></p>
<p class="em2 strong">初，權謂呂蒙曰：<span class="yinhao">「卿今當塗掌事，<span class="jiazhu">當塗，猶言當路也。</span>不可不學！」</span>蒙辭以軍中多務。權曰：<span class="yinhao">「孤豈欲卿治經爲博士邪！但當涉獵，見往事耳。<span class="jiazhu">師古曰：涉，若涉水；獵，若獵獸。言歷覽之，不專精也。治，直之翻。</span>卿言多務，孰若孤？孤常讀書，自以爲大有所益。」</span>蒙乃始就學。及魯肅過尋陽，與蒙論議，大驚曰：<span class="yinhao">「卿今者才略，非復吳下阿蒙！」</span>蒙曰：<span class="yinhao">「士別三日，卽更刮目相待，大兄何見事之晚乎！」</span>肅遂拜蒙母，結友而別。</p>
<p class="em2 strong">劉備以從事龐統守耒陽令，<span class="jiazhu">耒陽縣，屬桂陽郡。宋白曰：《郡國志》云：鰲山口，卽耒陽縣。耒，盧對翻。</span>在縣不治，免官。魯肅遺備書曰：<span class="yinhao">「龐士元非百里才也，使處治中、別駕之任，始當展其驥足耳！」</span><span class="jiazhu">遺，于季翻。處，昌呂翻。《百官志》：司隸校尉，從事史十二人：功曹從事，主選署及衆事；別駕從事，校部、行部則奉引，錄衆事。州牧則改功曹從事爲治中從事。杜佑曰：別駕從事史，從刺史行部，別乘一乘傳車，故謂之別駕。治中從事史，居中治事，主衆曹。功曹，主選用。</span>諸葛亮亦言之。備見統，與善譚，大器之，<span class="jiazhu">善譚者，劇論當世事也。譚，與談同。</span>遂用統爲治中，親待亞於諸葛亮，與亮並爲軍師中郎將。</p>
<p class="em2 strong"><span class="yinwen">6</span>初，蒼梧士燮爲交趾太守。交州刺史朱符爲夷賊所殺，州郡擾亂，燮表其弟壹領合浦太守，䵋領九眞太守，<span class="jiazhu">䵋，胡悔翻，又于鄙翻。</span>武領南海太守。燮體器寬厚，中國士人多往依之。雄長一州，偏在萬里，威尊無上，<span class="jiazhu">天下殽亂，燮雄據偏州，人但知威尊，無復知有天子也。長，知兩翻。</span>出入儀衞甚盛，震服百蠻。</p>
<p class="em2 strong">朝廷遣南陽張津爲交州刺史。津好鬼神事，常著絳帕頭，<span class="jiazhu">好，呼到翻。著，陟略翻。帕，莫白翻。項安世《家說》：頭巾，一名𢄦，音隖；一名帕。陸游曰：袹頭者，巾幘之類，猶今言幞頭。韓文公云<span class="yinhao">「以紅袹首」</span>，已爲失之，東坡云<span class="yinhao">「絳袹蒙頭讀道書」</span>，增一<span class="yinhao">「蒙」</span>字，其誤尤甚。</span>鼓琴、燒香，讀道書，云可以助化，爲其將區景所殺，<span class="jiazhu">區，烏侯翻，姓也，又虧于翻。據史，自賈琮以前，皆爲交趾刺史，未得爲交州。《晉志》，永和九年，交趾太守周敞求立爲州，朝議不許，卽拜敞爲交趾刺史。建安八年，張津爲刺史，士燮爲交趾太守，共表立爲州，乃拜津爲交州牧。十五年，移居番禺。</span>劉表遣零陵賴恭代津爲刺史。<span class="jiazhu">《姓譜》：賴爲楚所滅，子孫以國爲氏。《風俗通》：漢有交趾太守賴先。</span>是時蒼梧太守史璜死，表又遣吳巨代之。朝廷賜燮璽書，以燮爲綏南中郎將，董督七郡，領交趾太守如故。<span class="jiaozhusup">【章：甲十一行本「後」字；乙十一行本同；孔本，「後」字作空格。】</span>巨與恭相失，巨舉兵逐恭，恭走還零陵。</p>
<p class="em2 strong">孫權以番陽太守臨淮步騭爲交州刺史，<span class="jiazhu">《姓譜》：晉有步揚，食采於步，因氏焉。番，蒲荷翻。騭，職日翻。</span>士燮率兄弟奉承節度。吳巨外附內違，騭誘而斬之，<span class="jiazhu">誘，音酉。</span>威聲大震。權加燮左將軍，燮遣子入質。<span class="jiazhu">質，音致。</span>由是嶺南始服屬於權。</p>
<p class="strong"><span class="section" id="title-5"><span data-head-description="孝獻皇帝辛" data-head-level="h4" data-head-title="建安十六年">十六年</span></span><span class="biaozhusup" data-rel="（辛卯、二一一年）"></span></p>
<p class="em2 strong"><span class="yinwen">1</span>春，正月，以曹操世子丕爲五官中郎將，置官屬，爲丞相副。<span class="jiazhu">漢五官中郎將，主五官郎而已，未嘗置官屬也；領屬光祿勳，未嘗爲丞相副也。</span></p>
<p class="em2 strong"><span class="yinwen">2</span>三月，操遣司隸校尉鍾繇討張魯，使征西護軍夏侯淵等將兵出河東，與繇會。<span class="jiazhu">淵之族，操所自出也；付以西征先驅之任，以資序未得爲征西將軍，故以護軍爲名。</span>倉曹屬高柔諫曰：<span class="jiazhu">公府倉曹，主倉穀事；有掾，有屬。</span><span class="yinhao">「大兵西出，韓遂、馬超疑爲襲己，必相扇動。宜先招集三輔，三輔苟平，漢中可傳檄而定也。」</span>操不從。</p>
<p class="em2 strong">關中諸將果疑之，<span class="jiazhu">操舍關中而遠征張魯，伐虢取虞之計也。蓋欲討超、遂而無名，先張討魯之勢以速其反，然後加兵耳。</span>馬超、韓遂、侯選、程銀、楊秋、李堪、張橫、梁興、成宜、馬玩等十部皆反，其衆十萬，屯據潼關；<span class="jiazhu">潼關，在弘農華陰縣。《水經註》曰：河在關內南流，潼激關山，因謂之潼關；晉所謂桃林之塞，秦所謂陽華是也。</span>操遣安西將軍曹仁督諸將拒之，<span class="jiazhu">《晉·百官志》曰：四安起於魏初。謂安東、安西、安南、安北四將軍也。</span>敕令堅壁勿與戰。命五官將丕留守鄴，以奮武將軍程昱參丕軍事，<span class="jiazhu">沈約曰：奮武將軍，始於漢末。</span>門下督廣陵徐宣爲左護軍，<span class="jiazhu">門下督，督將之居門下者。</span>留統諸軍，樂安國淵爲居府長史，統留事。<span class="jiazhu">《姓譜》：齊有國氏，世爲上卿。又鄭七穆子國之後，爲國氏。</span>秋，七月，操自將擊超等。<span class="jiazhu">將，卽亮翻；下同。</span>議者多言：<span class="yinhao">「關西兵習長矛，非精選前鋒，不可當也。」</span>操曰：<span class="yinhao">「戰在我，非在賊也。賊雖習長矛，將使不得以刺，諸君但觀之。」</span><span class="jiazhu">在我而不在敵，故可以制勝，此未易與常人言也。刺，七亦翻；下同。</span></p>
<p class="em2 strong">八月，操至潼關，與超等夾關而軍。操急持之，而潛遣徐晃、朱靈以步騎四千人渡蒲阪津，據河西爲營，<span class="jiazhu">蒲阪津，在蒲阪縣西。河西卽唐之蒲津關。《考異》曰：<span class="yinhao">「太祖至潼關，恐不得渡，召問晃。晃曰：『公盛兵於此，而賊不復別守蒲阪，知其無謀也。今假臣精兵渡蒲阪津，爲軍先置以截其裏，賊可禽也。』太祖曰：『善。』」</span>按《武帝紀》，潛遣二將渡蒲阪，皆太祖之謀，而《晃傳》云皆晃之策。蓋陳氏各欲稱其功美，不相顧耳。</span>閏月，操自潼關北渡河。兵衆先渡，操獨與虎士百餘人留南岸斷後。<span class="jiazhu">斷，丁管翻。</span>馬超將步騎萬餘人攻之，矢下如雨，操猶據胡牀不動。許褚扶操上船，船工中流矢死，<span class="jiazhu">中，竹仲翻。</span>褚左手舉馬鞍以蔽操，右手刺船。校尉丁斐，放牛馬以餌賊，賊亂，取牛馬，操乃得渡；遂自蒲阪渡西河，循河爲甬道而南。超等退拒渭口，<span class="jiazhu">《前書》，渭水至船司空入河。後漢省船司空，屬華陰縣。渭口之東，卽潼關也。</span>操乃多設疑兵，潛以舟載兵入渭，爲浮橋，夜，分兵結營於渭南。超等夜攻營，伏兵擊破之。超等屯渭南，遣使求割河以西請和，操不許。九月，操進軍，悉渡渭。超等數挑戰，又不許；固請割地，求送任子，賈詡以爲可僞許之。操復問計策，<span class="jiazhu">數，所角翻。挑，徒了翻。復，扶又翻。</span>詡曰：<span class="yinhao">「離之而已。」</span>操曰：<span class="yinhao">「解！」</span><span class="jiazhu">解，戶買翻，曉也。</span></p>
<p class="em2 strong">韓遂請與相見，操與遂有舊，於是交馬語移時，<span class="jiazhu">遂與樊稠交馬語，而得以斃稠；與曹操交馬語，乃以自斃。然後知遂之所以遇稠者，非用數也。若馬超等之疑遂，則猶李傕之疑稠耳。</span>不及軍事，但說京都舊故，拊手歡笑。時秦、胡觀者，前後重沓，<span class="jiazhu">重，直龍翻。</span>操笑謂之曰：<span class="yinhao">「爾欲觀曹公邪？亦猶人也，非有四目兩口，但多智耳！」</span>旣罷，超等問遂：<span class="yinhao">「公何言？」</span>遂曰：<span class="yinhao">「無所言也。」</span>超等疑之。他日，操又與遂書，多所點竄，如遂改定者；超等愈疑遂。<span class="jiazhu">二者皆所以離之也。《考異》曰：《許褚傳》曰：<span class="yinhao">「太祖與韓遂、馬超等會語，左右皆不得從，唯將褚。超負其力，陰欲前突太祖，素聞褚勇，疑從騎是褚，乃問曰：『公有虎侯者安在？』太祖顧指褚，褚瞋目眄之，超不敢動。」</span>按時超不與遂同在彼，故疑此說妄也。</span>操乃與克日會戰，<span class="jiazhu">克日者，剋定其日也。</span>先以輕兵挑之，<span class="jiazhu">挑，徒了翻。</span>戰良久，乃縱虎騎夾擊，大破之，斬成宜、李堪等。遂、超奔涼州，楊秋奔安定。</p>
<p class="em2 strong">諸將問操曰：<span class="yinhao">「初，賊守潼關，渭北道缺，<span class="jiazhu">缺，謂缺而不備。</span>不從河東擊馮翊而反守潼關，引日而後北渡，何也？」</span>操曰：<span class="yinhao">「賊守潼關，若吾入河東，賊必引守諸津，則西河未可渡，吾故盛兵向潼關；賊悉衆南守，西河之備虛，故二將得擅取西河；然後引軍北渡，賊不能與吾爭西河者，以二將之軍也。<span class="jiazhu">二將，徐晃、朱靈也。將，卽亮翻。</span>連車樹栅，爲甬道而南，旣爲不可勝，<span class="jiazhu">《兵法》：先爲不可勝以待敵之可勝。</span>且以示弱。渡渭爲堅壘，虜至不出，所以驕之也；故賊不爲營壘而求割地。吾順言許之，所以從其意，使自安而不爲備，因畜士卒之力，一旦擊之，所謂疾雷不及掩耳。<span class="jiazhu">《淮南子》之言。</span>兵之變化，固非一道也。」</span></p>
<p class="em2 strong">始，關中諸將每一部到，操輒有喜色。諸將問其故，操曰：<span class="yinhao">「關中長遠，若賊各依險阻，征之，不一二年不可定也。今皆來集，其衆雖多，莫相歸服，軍無適主，<span class="jiazhu">適，丁歷翻。</span>一舉可滅，爲功差易，吾是以喜。」</span><span class="jiazhu">當此之時，關西之兵最爲精強，而破於操者，法制不一也。易，以豉翻。</span></p>
<p class="em2 strong">冬，十月，操自長安北征楊秋，圍安定。秋降，<span class="jiazhu">降，戶江翻。</span>復其爵位，使留撫其民。</p>
<p class="em2 strong">十二月，操自安定還，留夏侯淵屯長安。以議郎張旣爲京兆尹。旣招懷流民，興復縣邑，百姓懷之。</p>
<p class="em2 strong">遂、超之叛也，弘農、馮翊縣邑多應之，河東民獨無異心；操與超等夾渭爲軍，軍食一仰河東。<span class="jiazhu">仰，牛向翻。</span>及超等破，餘畜尙二十餘萬斛，<span class="jiazhu">畜，讀曰蓄。</span>操乃增河東太守杜畿秩中二千石。</p>
<p class="em2 strong"><span class="yinwen">3</span>扶風法正爲劉璋軍議校尉，<span class="jiazhu">軍議校尉，使之議軍事。蓋時議必推正之善謀，璋能官之而不能用耳。</span>璋不能用，又爲其州里俱僑客者所鄙，正邑邑不得志。<span class="jiazhu">僑，寄也，寓也。鄙，薄也。邑邑，不樂之意。</span>益州別駕張松與正善，自負其才，忖璋不足與有爲，<span class="jiazhu">忖，度也，思也。忖，寸本翻。</span>常竊歎息。松勸璋結劉備，璋曰：<span class="yinhao">「誰可使者？」</span>松乃舉正。璋使正往，正辭謝，佯爲不得已而行。還，爲松說備有雄略，<span class="jiazhu">爲，于僞翻。</span>密謀奉戴以爲州主。</p>
<p class="em2 strong">會曹操遣鍾繇向漢中，璋聞之，內懷恐懼。松因說璋曰：<span class="jiazhu">說，輪芮翻。</span><span class="yinhao">「曹公兵無敵於天下，若因張魯之資以取蜀土，誰能禦之！劉豫州，使君之宗室而曹公之深讎也，<span class="jiazhu">使，疏吏翻。</span>善用兵；若使之討魯，魯必破矣。魯破，則益州強，曹公雖來，無能爲也！今州<span class="jiaozhusup">【章：甲十一行本「州」下有「中」字；乙十一行本同；孔本同；張校同。】</span>諸將龐羲、李異等，皆恃功驕豪，<span class="jiazhu">據裴松之《註》，龐羲免璋諸子於難，而李異殺趙韙，故各恃功。</span>欲有外意。<span class="jiazhu">謂其意欲附外也。</span>不得豫州，則敵攻其外，民攻其內，必敗之道也！」</span>璋然之，遣法正將四千人迎備。主簿巴西黃權諫曰：<span class="jiazhu">譙周《巴記》曰：劉璋分巴郡墊江已上爲巴西郡。</span><span class="yinhao">「劉左將軍有驍名，<span class="jiazhu">曹操表備爲左將軍，故稱之。驍，堅堯翻。</span>今請到，欲以部曲遇之，則不滿其心；欲以賓客禮待，則一國不容二君，若客有泰山之安，則主有累卵之危。不若閉境以待時清。」</span>璋不聽，出權爲廣漢長。<span class="jiazhu">廣漢縣，屬廣漢郡。長，知兩翻。</span>從事廣漢王累，自倒懸於州門以諫，璋一無所納。</p>
<p class="em2 strong">法正至荊州，陰獻策於劉備曰：<span class="yinhao">「以明將軍之英才，乘劉牧之懦弱；張松，州之股肱，<span class="jiazhu">別駕，州之上佐，故曰股肱。</span>響應於內，以取益州，猶反掌也。」</span><span class="jiazhu">《考異》曰：韋曜《吳書》曰：<span class="yinhao">「備前見張松，後得法正，皆厚以恩德接納，盡其殷勤之歡。因問蜀中闊狹，兵器府庫，人馬衆寡，及諸要害道里遠近；松等具言之。」</span>按《劉璋》、《劉備傳》，松未嘗先見備，《吳書》誤也。</span>備疑未決。龐統言於備曰：<span class="yinhao">「荊州荒殘，人物殫盡，東有孫車騎，<span class="jiazhu">備表權爲車騎將軍，故以稱之。</span>北有曹操，難以得志。今益州戶口百萬，土沃財富，誠得以爲資，大業可成也！」</span>備曰：<span class="yinhao">「今指與吾爲水火者，曹操也。<span class="jiazhu">言水火者，以其性相反也。</span>操以急，吾以寬；操以暴，吾以仁；操以譎，吾以忠：<span class="jiazhu">譎，古穴翻。</span>每與操反，事乃可成耳。今以小利而失信義於天下，柰何？」</span>統曰：<span class="yinhao">「亂離之時，固非一道所能定也。且兼弱攻昧，<span class="jiazhu">《尙書》仲虺之言。</span>逆取順守，<span class="jiazhu">《前書》陸賈曰：<span class="yinhao">「湯、武逆取而順守之。」</span></span>古人所貴。若事定之後，封以大國，何負於信！今日不取，終爲人利耳。」</span>備以爲然。乃留諸葛亮、關羽等守荊州，以趙雲領留營司馬，<span class="jiazhu">留營司馬，掌留營軍事也。</span>備將步卒數萬人入益州。</p>
<p class="em2 strong">孫權聞備西上，<span class="jiazhu">上，時掌翻。</span>遣舟船迎妹；而夫人欲將備子禪還吳，張飛、趙雲勒兵截江，乃得禪還。</p>
<p class="em2 strong">劉璋敕在所供奉備，備入境如歸，前後贈遺以巨億計。<span class="jiazhu">遺，于季翻。</span>備至巴郡，巴郡太守嚴顏拊心歎曰：<span class="yinhao">「此所謂『獨坐窮山，放虎自衞者』也。」</span>備自江州北由墊江水詣涪。<span class="jiazhu">巴郡，治江州。墊江縣，屬巴郡。涪縣，屬廣漢郡。墊江水，蓋卽涪內水也。庾仲雍曰：江州縣對二水口，右則涪內水，左則蜀外水。墊，音疊。涪，音浮。賢曰：涪縣故城，今綿州城。墊江縣，唐之合州。</span>璋率步騎三萬餘人，車乘帳幔，<span class="jiazhu">乘，繩證翻。幔，莫半翻，幕也。</span>精光耀日，往會之。張松令法正白備，便於會襲璋。備曰：<span class="yinhao">「此事不可倉卒！」</span><span class="jiazhu">卒，讀曰猝。</span>龐統曰：<span class="yinhao">「今因會執之，則將軍無用兵之勞而坐定一州也。」</span>備曰：<span class="yinhao">「初入他國，恩信未著，此不可也。」</span>璋推備行大司馬，領司隸校尉；備亦推璋行鎭西大將軍，領益州牧。<span class="jiazhu">《晉·百官志》曰：四鎭通於柔遠。謂鎭東、鎭西、鎭南、鎭北四將軍也。</span>所將吏士，更相之適，<span class="jiazhu">之，往也。更，工衡翻。</span>歡飲百餘日。璋增備兵，厚加資給，使擊張魯，又令督白水軍。<span class="jiazhu">白水關，在廣漢白水縣，劉璋置軍屯守，卽楊懷、高沛之軍也。杜佑曰：梁州金牛縣，漢葭萌縣地，縣南有故白水關。</span>備幷軍三萬餘人，車甲、器械、資貨甚盛。璋還成都，備北到葭萌，<span class="jiazhu">葭萌縣，屬廣漢郡。賢曰：葭萌，今利州益昌縣。應劭曰：葭，音家。師古曰：萌，音氓。蜀王封其弟葭萌於此，因以名邑。先主改曰漢壽。</span>未卽討魯，厚樹恩德以收衆心。</p>
<p class="strong"><span class="section" id="title-6"><span data-head-description="孝獻皇帝辛" data-head-level="h4" data-head-title="建安十七年">十七年</span></span><span class="biaozhusup" data-rel="（壬辰、二一二年）"></span></p>
<p class="em2 strong"><span class="yinwen">1</span>春，正月，曹操還鄴。詔操贊拜不名，入朝不趨，劍履上殿，如蕭何故事。</p>
<p class="em2 strong"><span class="yinwen">2</span>操之西征也，河間民田銀、蘇伯反，扇動幽、冀。五官將丕欲自討之，功曹常林曰：<span class="jiazhu">據《林傳》，時爲五官將功曹。</span><span class="yinhao">「北方吏民，樂安厭亂，<span class="jiazhu">樂，音洛。</span>服化已久，守善者多；銀、伯犬羊相聚，不能爲害。方今大軍在遠，外有強敵，將軍爲天下之鎭，<span class="jiazhu">謂留守鄴也。</span>輕動遠舉，雖克不武。」</span>乃遣將軍賈信討之，應時克滅。餘賊千餘人請降，議者皆曰：<span class="yinhao">「公有舊法，圍而後降者不赦。」</span><span class="jiazhu">降，戶江翻。</span>程昱曰：<span class="yinhao">「此乃擾攘之際，權時之宜。今天下略定，不可誅之；縱誅之，宜先啓聞。」</span>議者皆曰：<span class="yinhao">「軍事有專無請。」</span>昱曰：<span class="yinhao">「凡專命者，謂有臨時之急耳。今此賊制在賈信之手，故老臣不願將軍行之也。」</span>丕曰：<span class="yinhao">「善。」</span>卽白操，操果不誅。旣而聞昱之謀，甚悅，曰：<span class="yinhao">「君非徒明於軍計，又善處人父子之間。」</span><span class="jiazhu">以勸丕不專殺也。處，昌呂翻。</span></p>
<p class="em2 strong">故事：破賊文書，以一爲十；國淵上首級，皆如其實數，<span class="jiazhu">國淵時統留事。上，時掌翻。</span>操問其故，淵曰：<span class="yinhao">「夫征討外寇，多其斬獲之數者，欲以大武功，聳民聽也。河間在封域之內，銀等叛逆，雖克捷有功，淵竊恥之。」</span>操大悅。</p>
<p class="em2 strong"><span class="yinwen">3</span>夏，五月，癸未，誅衞尉馬騰，夷三族。<span class="jiazhu">騰詣鄴見上卷十三年。</span></p>
<p class="em2 strong"><span class="yinwen">4</span>六月，庚寅晦，日有食之。</p>
<p class="em2 strong"><span class="yinwen">5</span>秋，七月，螟。</p>
<p class="em2 strong"><span class="yinwen">6</span>馬超等餘衆屯藍田，夏侯淵擊平之。</p>
<p class="em2 strong">鄜賊梁興<span class="jiazhu">鄜縣，前漢屬左馮翊，後漢省。師古曰：鄜，音敷。</span>寇略馮翊，諸縣恐懼，皆寄治郡下，議者以爲當移就險阻。左馮翊鄭渾曰：<span class="yinhao">「興等破散，藏竄山谷，雖有隨者，率脅從耳。今當廣開降路，<span class="jiazhu">降，戶江翻；下同。</span>宣諭威信，而保險自守，此示弱也。」</span>乃聚吏民，治城郭，爲守備，<span class="jiazhu">治，直之翻。</span>募民逐賊，得其財物婦女，十以七賞。民大悅，皆願捕賊；賊之失妻子者皆還，求降，渾責其得他婦女，然後還之。於是轉相寇盜，黨與離散。又遣吏民有恩信者分布山谷告諭之，出者相繼；乃使諸縣長吏各還本治，以安集之。<span class="jiazhu">長，知兩翻。</span>興等懼，將餘衆聚鄜城，操使夏侯淵助渾討之，遂斬興，餘黨悉平。渾，泰之弟也。<span class="jiazhu">鄭泰，見用於董卓而欲圖卓者也。</span></p>
<p class="em2 strong"><span class="yinwen">7</span>九月，庚戌，立皇子熙爲濟陰王，懿爲山陽王，邈爲濟北王，敦爲東海王。<span class="jiazhu">時許靖在蜀，聞立諸王，曰：<span class="yinhao">「將欲翕之，必姑張之；將欲奪之，必姑與之。其孟德之謂乎。」</span>濟，子禮翻。</span></p>
<p class="em2 strong"><span class="yinwen">8</span>初，張紘以秣陵山川形勝，勸孫權以爲治所；及劉備東過秣陵，亦勸權居之。權於是作石頭城，徙治秣陵，改秣陵爲建業。<span class="jiazhu">秣陵，屬丹陽郡，本金陵也，秦始皇改；孫權改曰建業；後避晉愍帝諱，改曰建康。石頭城，在今建康城西二里。《金陵志》：石頭城去臺城九里，南合秦淮水。張舜民曰：石頭城者，天生城壁，有如城然，在清涼寺北覆舟山上。江行自北來者，循石頭城，轉入秦淮。陸游曰：龍灣望石頭山，不甚高，然峭立江中，繚繞如垣牆。清涼寺距石頭里餘，西望宣化渡及歷陽諸山。宋白曰：晉平吳，分爲二邑，自淮水南爲秣陵，北爲建業。《江表傳》：紘謂權曰：<span class="yinhao">「秣陵，楚武王所置，名爲金陵；地勢岡阜連石頭。昔秦始皇東巡，經此縣，望氣者云，金陵地形，有王者都邑之氣，故掘斷連岡，改名秣陵。今處所具存，宜爲都邑。」</span>《獻帝春秋》又載權曰：<span class="yinhao">「秣陵有小江百餘里，可以安大船，吾方理水軍，當移據之。」</span>又據《晉書·郗隆傳》，隆爲揚州刺史，鎭秣陵。齊王冏檄令赴討趙王倫，隆停檄不下。時王邃鎭石頭，隆軍西赴邃者甚衆。隆遣從事於牛渚禁之，不得止。將士奉邃攻殺隆。則石頭在牛渚西。詳考是事，秣陵軍將赴邃，欲自牛渚而西勤王也；石頭自在牛渚東。</span></p>
<p class="em2 strong"><span class="yinwen">9</span>呂蒙聞曹操欲東兵，說孫權夾濡須水口立塢。<span class="jiazhu">說，輸芮翻。賢曰：濡須，水名，在今和州歷陽縣西南。孫權夾水立塢，狀如偃月。杜佑曰：濡須水，在歷陽西南百八十里。余據濡須水出巢湖，在今無爲軍北二十五里，濡須塢在今巢縣東南四十里。</span>諸將皆曰：<span class="yinhao">「上岸擊賊，<span class="jiazhu">上，時掌翻。</span>洗足入船，何用塢爲！」</span>蒙曰：<span class="yinhao">「兵有利鈍：戰無百勝，如有邂逅，敵步騎蹙人，不暇及水，其得入船乎？」</span>權曰<span class="yinhao">「善！」</span>遂作濡須塢。</p>
<p class="em2 strong"><span class="yinwen">10</span>冬，十月，曹操東擊孫權。董昭言於曹操曰：<span class="yinhao">「自古以來，人臣匡世，未有今日之功；有今日之功，未有久處人臣之勢者也。<span class="jiazhu">處，昌呂翻；下同。</span>今明公恥有慙德，樂保名節；<span class="jiazhu">樂，音洛。</span>然處大臣之勢，使人以大事疑己，誠不可不重慮也。」</span><span class="jiazhu">重，直用翻。</span>乃與列侯諸將議，以丞相宜進爵國公，九錫備物，以彰殊勳。<span class="jiazhu">賢曰：《禮含文嘉》曰：九錫，一曰車馬，二曰衣服，三曰樂器，四曰朱戶，五曰納陛，六曰虎賁百人，七曰斧鉞，八曰弓矢，九曰秬鬯。謂之九錫，錫，予也；九錫皆如其德。《左傳》曰：分魯公以大路、大旂、夏后氏之璜、封父之繁弱、祝宗、卜史、備物典策。</span>荀彧以爲：<span class="yinhao">「曹公本興義兵以匡朝寧國，<span class="jiazhu">朝，直遙翻。</span>秉忠貞之誠，守退讓之實；君子愛人以德，<span class="jiazhu">《記·檀弓》，曾子曰：君子之愛人也以德，細人之愛人也以姑息。</span>不宜如此。」</span>操由是不悅。及擊孫權，表請彧勞軍于譙，<span class="jiazhu">勞，力到翻。</span>因輒留彧，以侍中、光祿大夫、持節、參丞相軍事。<span class="jiazhu">輒，言專輒也。</span>操軍向濡須，彧以疾留壽春，飲藥而卒。<span class="jiazhu">《彧傳》云：操饋之食，發視，乃空器也，於是飲藥而卒。《考異》曰：陳《志·彧傳》曰：<span class="yinhao">「以憂薨。」</span>范《書·彧傳》曰：<span class="yinhao">「操饋之食，發視，乃空器也，於是飲藥而卒。」</span>孫盛《魏氏春秋》亦同。按彧之死，操隱其誅。陳壽云以憂卒，蓋闕疑也。今不正言其飲藥，恐後世爲人上者，謂隱誅可得而行也。</span>彧行義修整而有智謀，好推賢進士，故時人皆惜之。<span class="jiazhu">行，下孟翻。好，呼到翻。</span></p>
<p class="margin2">臣光曰：孔子之言仁也重矣，自子路、冉求、公西赤門人之高第，令尹子文、陳文子諸侯之賢大夫，皆不足以當之，而獨稱管仲之仁，豈非以其輔佐齊桓，大濟生民乎！<span class="jiazhu">《論語》：孟武伯問：<span class="yinhao">「子路仁乎？」</span>子曰：<span class="yinhao">「不知也。」</span>又問。子曰：<span class="yinhao">「由也，千乘之國，可使治其賦也，不知其仁也。」</span><span class="yinhao">「求也何如？」</span>曰：<span class="yinhao">「求也，千室之邑，百乘之家，可使爲之宰也，不知其仁也。」</span><span class="yinhao">「赤也何如？」</span>曰：<span class="yinhao">「赤也，束帶立於朝，可使與賓客言也，不知其仁也。」</span>子張問曰：<span class="yinhao">「令尹子文，三仕爲令尹，無喜色；三已之，無慍色。舊令尹之政，必以告新令尹。何如？」</span>子曰：<span class="yinhao">「忠矣。」</span>曰：<span class="yinhao">「仁矣乎？」</span>曰：<span class="yinhao">「未知，焉得仁？」</span><span class="yinhao">「崔子弒齊君，陳文子有馬十乘，棄而違之，至於他邦，則曰猶吾大夫崔子也，違之，之一邦，則又曰猶吾大夫崔子也，違之。何如？」</span>子曰：<span class="yinhao">「清矣。」</span>曰：<span class="yinhao">「仁矣乎？」</span>曰：<span class="yinhao">「未知，焉得仁？」</span>子貢曰：<span class="yinhao">「管仲非仁者與？桓公殺公子糾，不能死，又相之。」</span>子曰：<span class="yinhao">「管仲相桓公，霸諸侯，一匡天下，民到于今受其賜；微管仲，吾其被髮左衽矣！豈若匹夫匹婦之爲諒也，自經於溝瀆莫之知也！」</span>子路曰：<span class="yinhao">「桓公殺公子糾，召忽死之，管仲不死。」</span>曰：<span class="yinhao">「未仁乎？」</span>子曰：<span class="yinhao">「桓公九合諸侯，不以兵車，管仲之力也！如其仁！如其仁！」</span></span>齊桓之行若狗彘，管仲不羞而相之，<span class="jiazhu">行，下孟翻。相，息亮翻。</span>其志蓋以非桓公則生民不可得而濟也。漢末大亂，羣生塗炭，自非高世之才不能濟也。然則荀彧捨魏武將誰事哉！</p>
<p class="margin2">齊桓之時，周室雖衰，未若建安之初也。建安之初，四海蕩覆，尺土一民，皆非漢有。荀彧佐魏武而興之，舉賢用能，訓卒厲兵，決機發策，征伐四克，遂能以弱爲強，化亂爲治，<span class="jiazhu">治，直吏翻。</span>十分天下而有其八，其功豈在管仲之後乎！管仲不死子糾而荀彧死漢室，其仁復居管仲之先矣！<span class="jiazhu">復，扶又翻。</span></p>
<p class="margin2">而杜牧乃以爲<span class="yinhao">「彧之勸魏武取兗州則比之高、光，官渡不令還許則比之楚、漢，及事就功畢，乃欲邀名於漢代，譬之敎盜穴牆發匱而不與同挈，得不爲盜乎！」</span>臣以爲孔子稱<span class="yinhao">「文勝質則史」</span>，<span class="jiazhu">見《論語》。</span>凡爲史者記人之言，必有以文之。然則比魏武於高、光、楚、漢者，史氏之文也，豈皆彧口所言邪！用是貶彧，非其罪矣。且使魏武爲帝，則彧爲佐命元功，與蕭何同賞矣；彧不利此而利於殺身以邀名，豈人情乎！</p>
<p class="em2 strong"><span class="yinwen">11</span>十二月，有星孛于五諸侯。<span class="jiazhu">《晉·天文志》曰：五諸侯五星，在東井北。又太微南蕃，左執法東北一星曰謁者，謁者東北三星曰三公，三公北三星曰九卿，九卿西五星曰內五諸侯，內侍天子，不之國也。孛，蒲內翻。</span></p>
<p class="em2 strong"><span class="yinwen">12</span>劉備在葭萌，龐統言於備曰：<span class="yinhao">「今陰選精兵，晝夜兼道，徑襲成都，劉璋旣不武，又素無豫備，大軍卒至，<span class="jiazhu">卒，讀曰猝。</span>一舉便定，此上計也。楊懷、高沛，璋之名將，各杖強兵，據守關頭，<span class="jiazhu">卽白水關頭也。</span>聞數有牋諫璋，<span class="jiazhu">數，所角翻。</span>使發遣將軍還荊州。將軍遣與相聞，說荊州有急，欲還救之，並使裝束，外作歸形，此二子旣服將軍英名，又喜將軍之去，計必乘輕騎來見將軍，因此執之，進取其兵，乃向成都，此中計也。退還白帝，<span class="jiazhu">白帝，卽巴東魚復縣城也。公孫述據成都，自稱白帝，改魚復曰白帝城。</span>連引荊州，徐還圖之，此下計也。若沈吟不去，<span class="jiazhu">沈，持林翻。</span>將致大困，不可久矣。」</span>備然其中計。</p>
<p class="em2 strong">及曹操攻孫權，權呼備自救。備貽璋書曰：<span class="yinhao">「孫氏與孤本爲脣齒，而關羽兵弱，今不往救，則曹操必取荊州，轉侵州界，<span class="jiazhu">州界，謂益州界。</span>其憂甚於張魯。魯自守之賊，不足慮也。」</span>因求益萬兵及資糧，璋但許兵四千，其餘皆給半。備因激怒其衆曰：<span class="yinhao">「吾爲益州征強敵，師徒勤瘁，<span class="jiazhu">瘁，秦醉翻。</span>而積財吝賞，何以使士大夫死戰乎！」</span>張松書與備及法正曰：<span class="yinhao">「今大事垂立，如何釋此去乎！」</span>松兄廣漢太守肅，恐禍及己，因發其謀。於是璋收斬松，敕關戍諸將文書皆勿復得與備關通。<span class="jiazhu">復，扶又翻。</span>備大怒，召璋白水軍督楊懷、高沛，責以無禮，斬之；<span class="jiazhu">責其無客主之禮也。</span>勒兵徑至關頭，幷其兵，進據涪城。<span class="jiazhu">此用龐統之中計也。</span></p>
<p class="strong"><span class="section" id="title-7"><span data-head-description="孝獻皇帝辛" data-head-level="h4" data-head-title="建安十八年">十八年</span></span><span class="biaozhusup" data-rel="（癸巳、二一三年）"></span></p>
<p class="em2 strong"><span class="yinwen">1</span>春，正月，曹操進軍濡須口，號步騎四十萬，攻破孫權江西營，<span class="jiazhu">大江東北流，故自歷陽至濡須口皆謂之江西，而建業謂之江東。</span>獲其都督公孫陽。權率衆七萬禦之，相守月餘。操見其舟船器仗軍伍整肅，歎曰：<span class="yinhao">「生子當如孫仲謀；<span class="jiazhu">孫權，字仲謀。</span>如劉景升兒子，豚犬耳！」</span>權爲牋與操，說：<span class="yinhao">「春水方生，公宜速去。」</span>別紙言：<span class="yinhao">「足下不死，孤不得安。」</span>操語諸將曰：<span class="jiazhu">語，牛倨翻。</span><span class="yinhao">「孫權不欺孤。」</span>乃徹軍還。</p>
<p class="em2 strong"><span class="yinwen">2</span>庚寅，詔幷十四州，復爲九州。<span class="jiazhu">十四州，司、豫、冀、兗、徐、青、荊、揚、益、梁、雍、幷、幽、交也。復爲九州者，割司州之河東、河內、馮翊、扶風及幽、幷二州皆入冀州；涼州所統，悉入雍州，又以司州之京兆入焉；又以司州之弘農、河南入豫州，交州幷入荊州，則省司、涼、幽、幷而復《禹貢》之九州矣。此曹操自領冀州牧，欲廣其所統以制天下耳。</span></p>
<p class="em2 strong"><span class="yinwen">3</span>夏，四月，曹操至鄴。</p>
<p class="em2 strong"><span class="yinwen">4</span>初，曹操在譙，恐濱江郡縣爲孫權所略，欲徙令近內，<span class="jiazhu">近，其靳翻。</span>以問揚州別駕蔣濟，曰：<span class="yinhao">「昔孤與袁本初對軍官渡，徙燕、白馬民，民不得走，賊亦不敢鈔。<span class="jiazhu">事見六十三卷建安五年。燕縣、白馬縣，皆屬東郡。燕，春秋之南燕國也。賢曰：燕故城今滑州胙城縣。鈔，楚交翻。燕，於賢翻。</span>今欲徙淮南民，何如？」</span>對曰：<span class="yinhao">「是時兵弱賊強，不徙必失之。自破袁紹以來，明公威震天下，民無他志，人情懷土，實不樂徙，<span class="jiazhu">樂，音洛。</span>懼必不安。」</span>操不從。旣而民轉相驚，自廬江、九江、蘄春、廣陵，戶十餘萬皆東渡江，<span class="jiazhu">蘄春縣，本屬江夏郡。沈約曰：吳立蘄春郡。此據《吳志》書之也。蘄，音祁。</span>江西遂虛，合淝以南，惟有皖城。<span class="jiazhu">皖縣，屬廬江郡。賢曰：今舒州懷寧縣。師古曰：皖，音胡管翻。</span>濟後奉使詣鄴，<span class="jiazhu">使，疏吏翻。</span>操迎見，大笑曰：<span class="yinhao">「本但欲使避賊，乃更驅盡之！」</span>拜濟丹陽太守。<span class="jiazhu">丹陽郡已屬孫權，濟不得之郡也。</span></p>
<p class="em2 strong"><span class="yinwen">5</span>五月，丙申，以冀州十郡封曹操爲魏公，<span class="jiazhu">時以冀州之河東、河內、魏郡、趙國、中山、常山、鉅鹿、安平、甘陵、平原凡十郡爲魏國。</span>以丞相領冀州牧如故。又加九錫：大輅、戎輅各一，玄牡二駟；袞冕之服，赤舄副焉；<span class="jiazhu">毛萇曰：赤舄，人君之盛屨也；釋舄，複履也。鄭玄曰：複下曰舄。鄭衆曰：舄有三等，赤舄爲上，冕服之舄。</span>軒縣之樂，六佾之舞；<span class="jiazhu">《周禮》：樂縣之位，王宮縣，諸侯軒縣。鄭衆曰：宮縣，四面縣；軒縣；去其一面。縣，讀曰懸。舞佾之數，天子八，諸侯六。杜預曰：八佾，八八六十四人；六佾，六六三十六人。服虔曰：天子八八，諸侯六八，大夫四八，士二八。宋傅隆曰：鄭伯納晉悼公女樂二八，晉以一八賜魏絳。此樂以八人爲列之證也。佾，音逸。</span>朱戶以居；納陛以登；虎賁之士三百人；鈇、鉞各一；彤弓一，彤矢百，玈弓十，玈矢千；<span class="jiazhu">玈與盧同，黑色也。</span>秬鬯一卣，珪、瓚副焉。</p>
<p class="em2 strong"><span class="yinwen">6</span>大雨水。</p>
<p class="em2 strong"><span class="yinwen">7</span>益州從事廣漢鄭度聞劉備舉兵，謂劉璋曰：<span class="yinhao">「左將軍懸軍襲我，兵不滿萬，士衆未附，軍無輜重，<span class="jiazhu">重，直用翻。</span>野穀是資，其計莫若盡驅巴西、梓潼民內涪水以西，<span class="jiazhu">梓潼縣，屬廣漢郡，漢武帝元鼎元年置，以縣倚梓林而枕潼水爲名；建安二十二年，劉備分立梓潼郡。班《志》，梓潼有五婦山，駞水所出，南入涪。應劭曰：涪水出廣漢，南入漢。《水經》曰：涪水出廣漢涪縣西北，東至廣漢與梓潼水合，又西南流，又南入于墊江。《註》云：涪水出廣漢屬國剛氐道徼外；梓潼水卽五婦水也，同入于墊江，卽所謂內水也。</span>其倉廩野穀，一皆燒除，高壘深溝，靜以待之。彼至，請戰，勿許，久無所資，不過百日，必將自走，走而擊之，此必禽耳。」</span>劉備聞而惡之，<span class="jiazhu">惡，烏路翻。</span>以問法正。正曰：<span class="yinhao">「璋終不能用，無憂也。」</span>璋果謂其羣下曰：<span class="yinhao">「吾聞拒敵以安民，未聞動民以避敵也。」</span>不用度計。</p>
<p class="em2 strong">璋遣其將劉璝、冷苞、張任、鄧賢、吳懿等拒備，皆敗，退保緜竹；<span class="jiazhu">璝，姑回翻，又胡隈翻。冷，魯杏翻，姓也。按本或作<span class="yinhao">「泠」</span>，泠，音魯經翻。緜竹縣，屬廣漢郡；唐屬漢州；《九域志》，在州東北九十三里。</span>懿詣軍降。<span class="jiazhu">降，戶江翻；下同。</span>璋復遣護軍南陽李嚴、江夏費觀督緜竹諸軍，<span class="jiazhu">復，扶又翻；下同。夏，戶雅翻。費，父沸翻。</span>嚴、觀亦率其衆降於備。備軍益強，分遣諸將平下屬縣。劉璝、張任與璋子循退守雒城，<span class="jiazhu">雒縣，屬廣漢郡，雒水所出；唐爲漢州治所。</span>備進軍圍之。任勒兵出戰於鴈橋，<span class="jiazhu">鴈江，在雒縣南，曾有金鴈，故名爲鴈橋。</span>軍敗，任死。</p>
<p class="em2 strong"><span class="yinwen">8</span>秋，七月，魏始建社稷、宗廟。</p>
<p class="em2 strong"><span class="yinwen">9</span>魏公操納三女爲貴人。<span class="jiazhu">自此以後，曹操不書姓而冠以國。操三女，長憲，次節，次華；節後立爲皇后。</span></p>
<p class="em2 strong"><span class="yinwen">10</span>初，魏公操追馬超至安定，聞田銀、蘇伯反，引軍還。參涼州軍事楊阜言於操曰：<span class="yinhao">「超有信、布之勇，甚得羌、胡心；若大軍還，不設備，隴上諸郡非國家之有也。」</span><span class="jiazhu">隴西、南安、漢陽、永陽，皆隴上諸郡也。《獻帝起居注》，初平四年，分漢陽、上郡爲永陽。</span>操還，超果率羌、胡擊隴上諸郡縣，郡縣皆應之，惟冀城奉州郡以固守。<span class="jiazhu">冀縣，屬漢陽郡，郡及涼州刺史治焉。</span></p>
<p class="em2 strong">超盡兼隴右之衆，張魯復遣大將楊昂助之，<span class="jiazhu">復，扶又翻。</span>凡萬餘人，攻冀城，自正月至八月，救兵不至。刺史韋康遣別駕閻溫出，告急於夏侯淵，<span class="jiazhu">夏侯淵時屯長安。</span>外圍數重，<span class="jiazhu">重，直龍翻。</span>溫夜從水中潛出。明日，超兵見其迹，遣追獲之。超載溫詣城下，使告城中云：<span class="yinhao">「東方無救。」</span><span class="jiazhu">隴右在西方，操在關東，故曰東方。</span>溫向城大呼曰：<span class="jiazhu">呼，火故翻。</span><span class="yinhao">「大軍不過三日至，勉之！」</span>城中皆泣，稱萬歲。超雖怒，猶以攻城久不下，徐徐更誘溫，冀其改意。<span class="jiazhu">誘，音酉。</span>溫曰：<span class="yinhao">「事君有死無二，而卿乃欲令長者出不義之言乎！」</span>超遂殺之。</p>
<p class="em2 strong">已而外救不至，韋康及太守欲降。<span class="jiazhu">降，戶江翻。</span>楊阜號哭諫曰：<span class="yinhao">「阜等率父兄子弟以義相勵，有死無二，以爲使君守此城，<span class="jiazhu">號，戶刀翻。爲，于僞翻。</span>今柰何棄垂成之功，陷不義之名乎！」</span>刺史、太守不聽，開城門迎超。超入，遂殺刺史、太守，自稱征西將軍、領幷州牧、督涼州軍事。</p>
<p class="em2 strong">魏公操使夏侯淵救冀，未到而冀敗。淵去冀二百餘里，超來逆戰，淵軍不利。氐王千萬反應超，屯興國，<span class="jiazhu">氐王千萬，略陽清水氐種也，其後是爲仇池之楊。興國，城名。</span>淵引軍還。</p>
<p class="em2 strong">會楊阜喪妻，就超求假以葬之。<span class="jiazhu">喪，息浪翻。假，居訝翻，休假也。求假，猶古之請告請急也。</span>阜外兄天水姜敍爲撫夷將軍，擁兵屯歷城。<span class="jiazhu">《水經註》，歷城在西縣，去仇池一百二十里，後改爲建安城。杜佑曰：歷城，在今同谷郡西七里，去仇池九十里。宋白曰：晉置仇池郡於歷城。今爲成州。</span>阜見敍及其母，歔欷悲甚。<span class="jiazhu">歔，音虛；欷，許旣翻，又音希，泣餘聲也。</span>敍曰：<span class="yinhao">「何爲乃爾？」</span>阜曰：<span class="yinhao">「守城不能完，君亡不能死，亦何面目以視息於天下！<span class="jiazhu">目之視物，一出入息之頃，則一瞬。</span>馬超背父叛君，虐殺州將，<span class="jiazhu">背，蒲妹翻。將，卽亮翻。</span>豈獨阜之憂責，一州士大夫皆蒙其恥。君擁兵專制而無討賊心，此趙盾所以書弒君也。<span class="jiazhu">趙盾，晉卿趙宣子也。《左傳》，趙穿攻靈公於桃園，宣子未出疆而復，太史書曰：<span class="yinhao">「趙盾弒其君。」</span>以示於朝。宣子曰：<span class="yinhao">「不然。」</span>對曰：<span class="yinhao">「子爲正卿，亡不越境，反不討賊，非子而誰！」</span></span>超強而無義，多釁，易圖耳。」</span><span class="jiazhu">易，以豉翻。</span>敍母慨然曰：<span class="yinhao">「咄！伯奕，韋使君遇難，亦汝之負，豈獨義山哉！<span class="jiazhu">咄，當沒翻。姜敍，字伯奕；楊阜，字義山。負，罪負也。難，乃旦翻。</span>人誰不死，死於忠義，得其所也。但當速發，勿復顧我；我自爲汝當之，<span class="jiazhu">復，扶又翻。爲，于僞翻。</span>不以餘年累汝也。」</span><span class="jiazhu">累，力瑞翻。</span>敍乃與同郡趙昂、尹奉、武都李俊等合謀討超，又使人至冀，結安定梁寬、南安趙衢使爲內應。超取趙昂子月爲質，<span class="jiazhu">質，音致。</span>昂謂妻異曰：<span class="jiazhu">據皇甫謐《列女傳》，異，士氏女也。</span><span class="yinhao">「吾謀如是，事必萬全，當柰月何？」</span>異厲聲應曰：<span class="yinhao">「雪君父之大恥，喪元不足爲重，<span class="jiazhu">喪，息浪翻。</span>況一子哉！」</span></p>
<p class="em2 strong">九月，阜與敍進兵，入鹵城，<span class="jiazhu">鹵城，當在西縣、冀縣之間。</span>昂、奉據祁山，以討超。<span class="jiazhu">《水經註》：祁山，在嶓冢之西七十許里，山上有城，極爲險固，漢水逕其南。又曰：祁山，在上邽西南二百四十里。杜佑曰：祁山，在今同谷郡長道縣東十里。余據今西和州長道縣南十里有祁山，古來南北二岈，有萬餘家。諸葛亮表言<span class="yinhao">「祁山去沮五百里，有人萬戶」</span>者，此也。</span>超聞之，大怒，趙衢因譎說超，使自出擊之。<span class="jiazhu">譎，古穴翻。說，輸芮翻。</span>超出，衢與梁寬閉冀城門，盡殺超妻子。超進退失據，乃襲歷城，得敍母。敍母罵之曰：<span class="yinhao">「汝背父之逆子，殺君之桀賊，<span class="jiazhu">背父，謂馬騰在鄴，不顧而反；殺君，謂殺韋康也。背，蒲妹翻。</span>天地豈久容汝，而不早死，敢以面目視人乎！」</span>超殺之，又殺趙昂之子月。楊阜與超戰，身被五創。超兵敗，遂南奔張魯。<span class="jiazhu">被，皮義翻。創，初良翻。《考異》曰：《楊阜傳》云<span class="yinhao">「十七年九月」</span>，《武帝紀》，<span class="yinhao">「十八年超在漢陽，復因羌、胡爲害。十九年正月，趙衢等討超，超奔漢中。」</span>按姜敍九月起兵，超卽應出討，超出，衢等卽應閉門，不應至來年正月。蓋《魏史》書捷音到鄴之月耳。《楊阜傳》誤也。</span>魯以超爲都講祭酒，<span class="jiazhu">魯爲五斗米道，自號師君。其來學者，初名鬼卒，後號祭酒，各領部衆。都講祭酒者，魯使學者都習《老子》五千文，置都講祭酒，位次師君。</span>欲妻之以女。<span class="jiazhu">妻，七細翻。</span>或謂魯曰：<span class="yinhao">「有人若此，不愛其親，焉能愛人！」</span><span class="jiazhu">焉，於虔翻。</span>魯乃止。操封討超之功，侯者十一人，賜楊阜爵關內侯。</p>
<p class="em2 strong"><span class="yinwen">11</span>冬，十一月，魏初置尙書、侍中、六卿；以荀攸爲尙書令，涼茂爲僕射，<span class="jiazhu">涼，姓；茂，名。</span>毛玠、崔琰、常林、徐奕、何夔爲尙書，<span class="jiazhu">魏置五曹尙書，吏部、左民、客曹、五兵、度支。</span>王粲、杜襲、衞覬、和洽爲侍中，<span class="jiazhu">自是以後，侍中遂以四人爲定員。</span>鍾繇爲大理，<span class="jiazhu">大理，漢廷尉之職。</span>王脩爲大司農，袁渙爲郎中令，行御史大夫事，<span class="jiazhu">郎中令，漢光祿勳之職。</span>陳羣爲御史中丞。<span class="jiazhu">時以御史大夫爲三公，以中丞爲御史臺主。</span></p>
<p class="em2 strong">袁渙得賞賜，皆散之，家無所儲，乏則取之於人，不爲皦察之行，<span class="jiazhu">皦，吉了翻。行，下孟翻。</span>然時人皆服其清。時有傳劉備死者，羣臣皆賀，惟渙獨否。</p>
<p class="em2 strong">魏公操欲復肉刑，令曰：<span class="yinhao">「昔陳鴻臚以爲死刑有可加於仁恩者，<span class="jiazhu">臚，陵如翻。</span>御史中丞能申其父之論乎？」</span><span class="jiazhu">陳羣父紀爲漢大鴻臚。</span>陳羣對曰：<span class="yinhao">「臣父紀以爲漢除肉刑而增加於笞，<span class="jiazhu">事見十五卷文帝十三年。</span>本興仁惻而死者更衆，所謂名輕而實重者也。名輕則易犯，<span class="jiazhu">易，以豉翻。</span>實重則傷民。且殺人償死，合於古制；至於傷人，或殘毀其體，而裁剪毛髮，非其理也。若用古刑，使淫者下蠶室，盜者刖其足，則永無淫放穿踰之姦矣。<span class="jiazhu">下，遐稼翻。刖，音月。穿者，穿穴隙；踰者，踰垣牆。</span>夫三千之屬，<span class="jiazhu">周穆王作甫刑，墨罰之屬千，劓罰之屬之千，剕罰之屬五百，宮罰之屬三百，大辟之罰其屬二百，五刑之屬三千。</span>雖未可悉復，若斯數者，時之所患，宜先施用。漢律所殺殊死之罪，仁所不及也，其餘逮死者，可易以肉刑。如此，則所刑之與所生足以相貿矣。<span class="jiazhu">貿，易也。</span>今以笞死之法易不殺之刑，是重人支體而輕人軀命也。」</span>當時議者，唯鍾繇與羣議同，餘皆以爲未可行。操以軍事未罷，顧衆議而止。</p>
</div></body></html>