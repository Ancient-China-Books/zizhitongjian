<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-Hant" xml:lang="zh-Hant">
 <head>
  <link href="../Styles/page_styles.css" rel="stylesheet" type="text/css"/>
  <link href="../Styles/stylesheet.css" rel="stylesheet" type="text/css"/>
  <title id="toc_1">
   ◎卷第二百八十四·後晉紀五·齊王中
  </title>
 </head>
 <body>
  <div id="text">
   <h1>
    <span class="section" id="title-1">
     <span data-head-description="" data-head-level="h2" data-head-title="後晉紀五">
      後晉紀五
     </span>
    </span>
   </h1>
   <p>
    <span class="jiazhu">
     〔起閼逢執徐
     <span class="biaozhusup" data-rel="（甲辰）">
     </span>
     二月，盡旃蒙大荒落
     <span class="biaozhusup" data-rel="（乙巳）">
     </span>
     七月，凡一年有奇。〕
    </span>
   </p>
   <hr/>
   <h5>
    <span class="section" id="title-2">
     <span data-head-description="" data-head-level="h3" data-head-title="齊王中">
      齊王中
     </span>
    </span>
   </h5>
   <p class="strong">
    <span class="section" id="title-3">
     <span data-head-description="" data-head-level="h4" data-head-title="開運元年">
      開運元年
     </span>
    </span>
    <span class="biaozhusup" data-rel="（甲辰、西元九四四年）">
    </span>
   </p>
   <p class="em2 strong">
    <span class="yinwen">
     1
    </span>
    二月，甲辰朔，命前保義節度使石贇守麻家口，前威勝節度使何重建守楊劉鎭，護聖都指揮使白再榮守馬家口，西京留守安彥威守河陽。
    <span class="jiazhu">
     〔贇，於倫翻。按是時凡緣河津要，皆以兵守之，亦由燕、冀、瀛、莫旣入于北，遼人南寇，了無關山塘濼之阻，其兵可以徑造河上，故不得不緣河爲備也。〕
    </span>
    未幾，周儒引契丹將麻荅自馬家口濟河，營於東岸，攻鄆州北津以應楊光遠。麻荅，契丹主之從弟也。
    <span class="jiazhu">
     〔幾，居豈翻。從，才用翻。鄆，音運。〕
    </span>
   </p>
   <p class="em2 strong">
    乙巳，遣侍衞馬軍都
    <span class="jiaozhusup">
     〔章：十二行本「都」下有「指」字；乙十一行本同；孔本同；熊校同。〕
    </span>
    揮使·義成節度使李守貞、神武統軍皇甫遇、陳州防禦使梁漢璋、懷州刺史薛懷讓將兵萬人，緣河水陸俱進。守貞，河陽；漢璋，應州；懷讓，太原人也。
   </p>
   <p class="em2 strong">
    丙午，契丹圍高行周、符彥卿及先鋒指揮使石公霸於戚城。
    <span class="jiazhu">
     〔春城時，戚屬衞地，河上邑也。《東坡指掌圖》以爲衞之戚，今在博州界。按是時晉與契丹相拒於澶、衞之間，此戚城當在澶州之北，魏州之南，疑不在博州之界也。〕
    </span>
    先是景延廣令諸將分地而守，無得相救。行周等告急，延廣徐白帝，帝自將救之。契丹解去，三將泣訴救兵之緩，幾不免。
    <span class="jiazhu">
     〔幾，居衣翻。〕
    </span>
   </p>
   <p class="em2 strong">
    戊申，李守貞等至馬家口。契丹遣步卒萬人築壘，散騎兵於其外，餘兵數萬屯河西，船數千艘渡兵，未已，
    <span class="jiazhu">
     〔艘，蘇遭翻。〕
    </span>
    晉兵薄之，契丹騎兵退走，晉兵進攻其壘，拔之。契丹大敗，乘馬赴河溺死者數千人，俘斬亦數千人。河西之兵慟哭而去，由是不敢復東。
    <span class="jiazhu">
     〔楊光遠之援絕矣。復，扶又翻。〕
    </span>
   </p>
   <p class="em2 strong">
    <span class="yinwen">
     2
    </span>
    辛亥，定難節度使李彝殷奏將兵四萬自麟州濟河，侵契丹之境。
    <span class="jiazhu">
     〔定難軍，夏州。《九域志》：麟州西北至夏州一百二十里。自麟州東北至府州，又自府州東北行入契丹境。難，乃旦翻。〕
    </span>
    壬子，以彝殷爲契丹西南面招討使。
   </p>
   <p class="em2 strong">
    初，契丹主得貝州、博州，皆撫慰其人，或拜官賜服章。及敗於戚城及馬家口，忿恚，
    <span class="jiazhu">
     〔恚，於避翻。〕
    </span>
    所得民，皆殺之，得軍士，燔炙之。由是晉人憤怒，戮力爭奮。
   </p>
   <p class="em2 strong">
    楊光遠將青州兵欲西會契丹；戊午，詔石贇分兵屯鄆州以備之。
    <span class="jiazhu">
     〔石贇時屯麻家口。〕
    </span>
   </p>
   <p class="em2 strong">
    詔劉知遠將部兵自土門出恆州擊契丹，又詔會杜威、馬全節於邢州。知遠引兵屯樂平不進。
    <span class="jiazhu">
     〔樂平離太原二百餘里耳。〕
    </span>
   </p>
   <p class="em2 strong">
    <span class="yinwen">
     3
    </span>
    帝居喪期年，卽於宮中奏細聲女樂。
    <span class="jiazhu">
     〔細聲女樂，欲其不聞於外也。〕
    </span>
    及出師，常令左右奏三絃琵琶，和以羌笛，
    <span class="jiazhu">
     〔和，戶臥翻。〕
    </span>
    擊鼓歌舞，曰：
    <span class="yinhao">
     「此非樂也。」
    </span>
    庚申，百官表請聽樂，詔不許。
    <span class="jiazhu">
     〔居喪而納叔母，尙何責乎聽樂！〕
    </span>
   </p>
   <p class="em2 strong">
    <span class="yinwen">
     4
    </span>
    壬戌，楊光遠圍棣州，刺史李瓊出兵擊敗之，
    <span class="jiazhu">
     〔楊光遠自青州歷淄州而圍棣州。敗，補賣翻。〕
    </span>
    光遠燒營走還青州。
    <span class="jiazhu">
     〔還，從宣翻，又如字。〕
    </span>
    癸亥，以前威勝節度使何重建爲東面馬步都部署，將兵屯鄆州。
   </p>
   <p class="em2 strong">
    <span class="yinwen">
     5
    </span>
    階、成義軍指揮使王君懷帥所部千餘人叛降蜀，請爲鄕道以取階、成。
    <span class="jiazhu">
     〔鄕，讀曰向。階、成，二州名。〕
    </span>
    甲子，蜀人攻階州。
   </p>
   <p class="em2 strong">
    <span class="yinwen">
     6
    </span>
    契丹僞棄元城去，伏精騎於古頓丘城，
    <span class="jiazhu">
     〔頓丘，漢古縣。《爾雅》：丘一成曰頓丘。後移治所於陰安城。唐頓丘縣，又移治於陰安城之南。天福三年，徙澶州跨德勝津，併頓丘縣徙焉。頓丘凡三徙矣，古城蓋陰安城也。〕
    </span>
    以俟晉軍與恆、定之兵合而擊之。
    <span class="jiazhu">
     〔時詔杜威、馬全節以兵來會，契丹欲俟其合而邀擊之。〕
    </span>
    鄴都留守張從恩屢奏虜已遁去；大軍欲進追之，會霖雨而止。契丹設伏旬日，人馬飢疲。趙延壽曰：
    <span class="yinhao">
     「晉軍悉在河上，畏我鋒銳，必不敢前；不如卽其城下，
     <span class="jiazhu">
      〔卽，就也。〕
     </span>
     四合攻之，奪其浮梁，
     <span class="jiazhu">
      〔謂澶州德勝渡之河梁也。〕
     </span>
     則天下定矣。」
    </span>
    契丹主從之。三月，癸酉朔，自將兵十餘萬陳於澶州城北，
    <span class="jiazhu">
     〔宋白曰：契丹時駐兵澶州鐵丘。陳，讀曰陣；下同。〕
    </span>
    東西橫掩城之兩隅，豋城望之，不見其際。高行周前軍在戚城之南，與契丹戰，自午至晡，互有勝負。契丹主以精兵當中軍而來，帝亦出陳以待之。契丹主望見晉軍之盛，謂左右曰：
    <span class="yinhao">
     「楊光遠言晉兵半已餒死，
     <span class="jiazhu">
      〔楊光遠誘契丹入寇見上卷上年。〕
     </span>
     今何其多也！」
    </span>
    以精騎左右略陳，晉軍不動，萬弩齊發，飛矢蔽地。契丹稍卻；又攻晉陳之東偏，不克。苦戰至暮，兩軍死者不可勝數。
    <span class="jiazhu">
     〔勝，音升，〕
    </span>
    昏後，契丹引去，營於三十里之外。
    <span class="jiazhu">
     〔不敢逼城而營，懼晉軍攻劫也。〕
    </span>
   </p>
   <p class="em2 strong">
    乙亥，契丹主帳中小校竊其馬亡來，云契丹已傳木書，收軍北去。
    <span class="jiazhu">
     〔校，戶敎翻。木書者，書之於木以爲信契。〕
    </span>
    景延廣疑其詐，閉壁不敢追。
   </p>
   <p class="em2 strong">
    <span class="yinwen">
     7
    </span>
    漢主命中書令、都元帥越王弘昌謁烈宗陵於海曲，
    <span class="jiazhu">
     〔劉龑舉大號，追尊其兄隱爲烈宗。〕
    </span>
    至昌華宮，使盜殺之。
   </p>
   <p class="em2 strong">
    <span class="yinwen">
     8
    </span>
    契丹主自澶州北分爲軍，一出滄、德，一出深、冀而歸。所過焚掠，方廣千里，
    <span class="jiazhu">
     〔廣，古曠翻。〕
    </span>
    民物殆盡。留趙延照爲貝州留後。麻荅陷德州，擒刺史尹居璠。
    <span class="jiazhu">
     〔璠，音煩。〕
    </span>
   </p>
   <p class="em2 strong">
    <span class="yinwen">
     9
    </span>
    閩拱宸都指揮使朱文進，閤門使連重遇，旣弒康宗，
    <span class="jiazhu">
     〔見二百八十二卷天福四年。〕
    </span>
    常懼國人之討，相與結婚以自固。閩主曦果於誅殺，嘗遊西園，因醉殺控鶴指揮使魏從朗。從朗，朱、連之黨也。又嘗酒酣誦白居易詩云：
    <span class="yinhao">
     「惟有人心相對間，咫尺之情不能料，」
    </span>
    因舉酒屬二人。
    <span class="jiazhu">
     〔易，以豉翻。屬，之欲翻。〕
    </span>
    二人起，流涕再拜，曰：
    <span class="yinhao">
     「臣子事君父，安有他志！」
    </span>
    曦不應。二人大懼。
   </p>
   <p class="em2 strong">
    李后妬尙賢妃之寵，欲弒曦而立其子亞澄，
    <span class="jiazhu">
     〔尙賢妃有寵，見上卷天福八年，閩王之永隆四年也。亞澄時封閩王。〕
    </span>
    使人告二人曰：
    <span class="yinhao">
     「主上殊不平於二公，柰何？」
    </span>
   </p>
   <p class="em2 strong">
    會后父李眞有疾，乙酉，曦如眞第問疾。文進、重遇使拱宸馬步使錢達弒曦於馬上，召百官集朝堂，告之曰：
    <span class="yinhao">
     「太祖昭武皇帝，光啓閩國，
     <span class="jiazhu">
      〔朝，直遙翻。閩主王鏻舉大號，追尊其父審知曰太祖昭武皇帝。〕
     </span>
     今子孫淫虐，荒墜厥緒。天厭王氏，宜更擇有德者立之。」
    </span>
    <span class="jiazhu">
     〔更，工行翻。〕
    </span>
    衆莫敢言。重遇乃推文進升殿，被袞冕，
    <span class="jiazhu">
     〔被，皮義翻。〕
    </span>
    帥羣臣北面再拜稱臣。
    <span class="jiazhu">
     〔帥，讀曰率。〕
    </span>
    文進自稱閩主，悉收王氏宗族延喜以下少長五十餘人，皆殺之。
    <span class="jiazhu">
     〔延喜，閩主之弟也。少，詩照翻。長，知兩翻。〕
    </span>
    葬閩主曦，諡曰睿文廣武明聖元德隆道大孝皇帝，廟號景宗。以重遇總六軍。禮部尙書、判三司鄭元弼抗辭不屈，黜歸田里，將奔建州，
    <span class="jiazhu">
     〔欲奔王延政也。〕
    </span>
    文進殺之。文進下令，出宮人，罷營造，以反曦之政。
   </p>
   <p class="em2 strong">
    殷主延政遣統軍使吳成義將兵討文進，不克。
   </p>
   <p class="em2 strong">
    文進加樞密使鮑思潤同平章事，以羽林統軍使黃紹頗爲泉州刺史，左軍使程文緯爲漳州刺史。汀州刺史同安許文稹，舉郡降之。
    <span class="jiazhu">
     〔《九域志》：泉州同安縣在州西一百三十五里，蓋王氏所置也。宋白曰：開元十九年，析泉州南安縣界四鄕置大同場，閩王升爲同安縣。稹，章忍翻。〕
    </span>
   </p>
   <p class="em2 strong">
    <span class="yinwen">
     10
    </span>
    丁亥，詔太原、恆、安
    <span class="jiaozhusup">
     〔章：十二行本「安」作「定」；乙十一行本同；孔本同；退齋校同。〕
    </span>
    兵各還本鎭。
    <span class="jiazhu">
     〔契丹已退故也。〕
    </span>
   </p>
   <p class="em2 strong">
    <span class="yinwen">
     11
    </span>
    辛卯，馬全節攻契丹泰州，拔之。
    <span class="jiazhu">
     〔《五代會要》：後唐天成三年，升奉化軍爲泰州，以清苑縣爲理所。至晉開運二年九月，移治滿城縣；至周廣順二年二月，廢州，其滿城縣割隸易州。時馬全節自定州攻泰州。〕
    </span>
   </p>
   <p class="em2 strong">
    <span class="yinwen">
     12
    </span>
    敕天下籍鄕兵，每七戶共出兵械資一卒。
   </p>
   <p class="em2 strong">
    <span class="yinwen">
     13
    </span>
    秦州兵救階州，出黃階嶺，敗蜀兵於西平。
    <span class="jiazhu">
     〔敗，補賣翻。〕
    </span>
   </p>
   <p class="em2 strong">
    <span class="yinwen">
     14
    </span>
    漢以戶部侍郎陳偓同平章事。
   </p>
   <p class="em2 strong">
    <span class="yinwen">
     15
    </span>
    夏，四月，丁未，緣河巡檢使梁進以鄕社兵復取德州。
    <span class="jiazhu">
     〔鄕社兵，民兵也。時契丹寇掠，緣河之民，自備兵械，各隨其鄕，團結爲社，以自保衞。契丹陷德州而北歸，梁進乘其去而復取之。〕
    </span>
    己酉，命歸德節度使高行周、保義節度使王周留鎭澶州。庚戌，帝發澶州；甲寅，至大梁。
   </p>
   <p class="em2 strong">
    侍衞馬步都指揮使、天平節度使、同平章事景延廣，旣爲上下所惡，
    <span class="jiazhu">
     〔上，謂將相大臣；下，謂軍民。惡，烏路翻。〕
    </span>
    帝亦憚其不遜難制；桑維翰引其不救戚城之罪，
    <span class="jiazhu">
     〔引，牽也；牽發其罪，猶人收捲衣物於懷袖間，從而牽出之然。〕
    </span>
    辛酉，加延廣兼侍中，出爲西京留守。
    <span class="jiazhu">
     〔晉徙都汴，以河南府爲西京。〕
    </span>
    以歸德節度使兼侍中高行周爲侍衞馬步都指揮使。延廣鬱鬱不得志，
    <span class="jiazhu">
     〔橛豎小人，得權則驕溢使氣，失權則鬱鬱不得志，乃其常也。〕
    </span>
    見契丹強盛，始憂國破身危，遂日夜縱酒。
    <span class="jiazhu">
     〔自知無復全地，苟取朝夕之樂。〕
    </span>
   </p>
   <p class="em2 strong">
    朝廷因契丹入寇，國用愈竭，復遣使者三十六人分道括率民財，各封劍以授之。
    <span class="jiazhu">
     〔示使專斷斬，此以威脅取民財也，復，扶又翻。〕
    </span>
    使者多從吏卒，攜鎖械、刀杖入民家，小大驚懼，求死無地。州縣吏復因緣爲姦。
    <span class="jiazhu">
     〔復，扶又翻；下同。〕
    </span>
   </p>
   <p class="em2 strong">
    河南府出緡錢二十萬，
    <span class="jiazhu">
     〔此括率合出之數也。〕
    </span>
    景延廣率三十七萬。
    <span class="jiazhu">
     〔景延廣增率十七萬，欲以入己。〕
    </span>
    留守判官
    <span class="jiaozhusup">
     〔章：十二行本「官」下有「河南」二字；乙十一行本同；孔本同；張校同。〕
    </span>
    盧億言於延廣曰：
    <span class="yinhao">
     「公位兼將相，富貴極矣。今國家不幸，府庫空竭，不得已取於民，公何忍復因而求利，爲子孫之累乎！」
    </span>
    <span class="jiazhu">
     〔累，力瑞翻。〕
    </span>
    延廣慙而止。
    <span class="jiazhu">
     〔史言景延廣差愈於杜重威。〕
    </span>
   </p>
   <p class="em2 strong">
    先是，詔以楊光遠叛，命兗州脩守備。
    <span class="jiazhu">
     〔青、兗鄰鎭，故命之爲備。先，昔薦翻。〕
    </span>
    泰寧節度使安審信，以治樓堞爲名，
    <span class="jiazhu">
     〔堞，達協翻。〕
    </span>
    率民財以實私藏。
    <span class="jiazhu">
     〔藏，徂浪翻；下同。〕
    </span>
    大理卿張仁愿爲括率使，至兗州，賦緡錢十萬。值審信不在，
    <span class="jiazhu">
     〔不在者，適不在鎭。〕
    </span>
    拘其守藏吏，指取錢一囷，已滿其數。
    <span class="jiazhu">
     〔史言晉之藩鎭，利國有難，浚民以肥家。〕
    </span>
   </p>
   <p class="em2 strong">
    <span class="yinwen">
     16
    </span>
    戊寅，命侍衞馬步軍都虞候、泰寧節度使李守貞將步騎二萬討楊光遠於青州；
    <span class="jiazhu">
     〔李守貞蓋代安審信帥泰寧也。〕
    </span>
    又遣神武統軍洛陽潘環及張彥澤等將兵屯澶州，以備契丹。
   </p>
   <p class="em2 strong">
    契丹遣兵救青州，齊州防禦使堂陽薛可言邀擊，敗之。
    <span class="jiazhu">
     〔堂陽縣屬冀州，宋皇祐四年，省縣爲鎭，入南宮縣。《九域志》曰：地在堂水之陽。敗，補賣翻。〕
    </span>
   </p>
   <p class="em2 strong">
    <span class="yinwen">
     17
    </span>
    丙戌，詔諸州所籍鄕兵，號武定軍，凡得七萬餘人。時兵荒之餘，復有此擾，民不聊生。
    <span class="jiazhu">
     〔異時契丹入汴，武定軍曷嘗能北向發一矢乎！復，扶又翻。〕
    </span>
   </p>
   <p class="em2 strong">
    <span class="yinwen">
     18
    </span>
    丁亥，鄴都留守張從恩上言：
    <span class="yinhao">
     「趙延照雖據貝州，麾下兵皆久客思歸，宜速進軍攻之。」
    </span>
    詔以從恩爲貝州行營都部署，督諸將擊之。辛卯，從恩奏趙延照縱火大掠，棄城而遁，屯於瀛、莫，阻水自固。
    <span class="jiazhu">
     〔瀛、莫之間多水濼，故趙延照阻以爲固。瀛、莫相去一百一十里。〕
    </span>
   </p>
   <p class="em2 strong">
    <span class="yinwen">
     19
    </span>
    朱文進遣使如唐，唐主囚其使，將伐之，
    <span class="jiazhu">
     〔唐主欲討朱文進弒君之罪。〕
    </span>
    會天暑、疾疫而止。
   </p>
   <p class="em2 strong">
    <span class="yinwen">
     20
    </span>
    六月，辛酉，官軍拔淄州，斬其刺史劉翰。
    <span class="jiazhu">
     〔淄州，楊光遠之巡屬也。〕
    </span>
   </p>
   <p class="em2 strong">
    <span class="yinwen">
     21
    </span>
    太尉、侍中馮道雖爲首相，
    <span class="jiazhu">
     〔馮道自唐潞王之時，已正拜三公，晉高祖入洛，用以爲相，位任在執政之右。〕
    </span>
    依違兩可，無所操決。
    <span class="jiazhu">
     〔此馮道保身固位之術，一生所受用者也。操，七刀翻。〕
    </span>
    或謂帝曰：
    <span class="yinhao">
     「馮道，承平之良相；今艱難之際，譬如使禪僧飛鷹耳。」
    </span>
    <span class="jiazhu">
     〔言禪以靜寂爲宗，僧以慈悲不殺爲敎。爲禪僧者，第能機辯無窮，而不能應物，使之飛鷹搏擊，非其任也。〕
    </span>
    癸卯，以道爲匡國節度使，兼侍中。
    <span class="jiazhu">
     〔出馮道鎭同州，將別命相也。〕
    </span>
   </p>
   <p class="em2 strong">
    <span class="yinwen">
     22
    </span>
    乙巳，漢主幽齊王弘弼于私第。
   </p>
   <p class="em2 strong">
    <span class="yinwen">
     23
    </span>
    或謂帝曰：
    <span class="yinhao">
     「陛下欲禦北狄，安天下，非桑維翰不可。」
    </span>
    <span class="jiazhu">
     〔請罷馮道，請用桑維翰，蓋出一人之口。前史謂維翰倩人以言於帝，《通鑑》皆曰
     <span class="yinhao">
      「或」
     </span>
     者，疑其辭。〕
    </span>
    丙午，復置樞密院，
    <span class="jiazhu">
     〔罷樞密院見二百八十二卷高祖天福四年。〕
    </span>
    以維翰爲中書令兼樞密使，事無大小，悉以委之。數月之間，朝廷差治。
    <span class="jiazhu">
     〔治，直吏翻。〕
    </span>
   </p>
   <p class="em2 strong">
    <span class="yinwen">
     24
    </span>
    滑州河決，浸汴、曹、單、濮、鄆五州之境，環梁山合于汶。
    <span class="jiazhu">
     〔梁山在鄆州壽張縣，汶水自東北來，與濟水會于梁山東北。今決河之水瀰漫，環梁山而合于汶。單，音善。濮，音卜。環，音宦。汶，音問。〕
    </span>
    詔大發數道丁夫塞之。
    <span class="jiazhu">
     〔塞，昔則翻。〕
    </span>
    旣塞，帝欲刻碑紀其事。中書舍人楊昭儉諫曰：
    <span class="yinhao">
     「陛下刻石紀功，不若降哀痛之詔；染翰頌美，不若頒罪己之文。」
    </span>
    帝善其言而止。
   </p>
   <p class="em2 strong">
    <span class="yinwen">
     25
    </span>
    初，高祖割北邊之地以賂契丹，
    <span class="jiazhu">
     〔事見二百八十卷高祖天福元年。〕
    </span>
    由是府州刺史折從遠亦北屬。
    <span class="jiazhu">
     〔府州領府谷一縣，後唐以麟州東北河濱之地置。宋白曰：府州本河西蕃界府谷鎭。土人折嗣倫，世爲鎭將。後唐莊宗天佑七年，升鎭爲府谷縣；八年，升建府州以扼蕃界，以嗣倫男從遠爲刺史。折，姓；從遠，名。《姓氏略》：折，常列翻。〕
    </span>
    契丹欲盡徙河西之民以實遼東，州人大恐，從遠因保險拒之。及帝與契丹絕，遣使諭從遠使攻契丹。從遠引兵深入，拔十餘寨。戊午，以從遠爲府州團練使。從遠，雲州人也。
    <span class="jiazhu">
     〔歐《史》曰：折從遠，雲中人，蓋指古雲中郡大界言之。〕
    </span>
   </p>
   <p class="em2 strong">
    <span class="yinwen">
     26
    </span>
    甲子，復置翰林學士。
    <span class="jiazhu">
     〔廢翰林學士，見二百八十二卷天福五年。〕
    </span>
    戊辰，以右散騎常侍李愼儀爲兵部侍郎、翰林學士承旨，都官郎中劉溫叟、金部郎中·知制誥武強徐台符、
    <span class="jiazhu">
     〔武強縣屬深州。《九域志》：在州東北六十里。〕
    </span>
    禮部郎中李澣、主客員外郎宗城范質，皆爲學士。溫叟，岳之子也。
    <span class="jiazhu">
     〔劉岳見二百五十［七十五］卷唐明宗天成元年。〕
    </span>
   </p>
   <p class="em2 strong">
    <span class="yinwen">
     27
    </span>
    秋，七月，辛未朔，大赦，改元。
    <span class="jiazhu">
     〔改元開運。〕
    </span>
   </p>
   <p class="em2 strong">
    <span class="yinwen">
     28
    </span>
    己丑，以太子太傅劉昫爲司空兼門下侍郎、同平章事。
   </p>
   <p class="em2 strong">
    <span class="yinwen">
     29
    </span>
    八月，辛丑朔，以河東節度使劉知遠爲北面行營都統，順國節度使杜威爲都招討使，督十三節度以備契丹。
   </p>
   <p class="em2 strong">
    桑維翰兩秉朝政，出楊光遠、景延廣於外，
    <span class="jiazhu">
     〔楊光遠、景延廣，先皆嘗總宿衞兵。天福初，桑維翰秉政，出楊光遠；是時再秉政，出景延廣。朝，直遙翻。〕
    </span>
    至是一制指揮，節度使十五人無敢違者，
    <span class="jiazhu">
     〔劉知遠、杜威幷十三節度爲十五人。按薛《史》載十三節度：鄆州張從恩，充馬步都監；西京留守景延廣，充都排陣使；徐州趙在禮，充都虞候；晉州安叔千，充左廂排陣使；前兗帥安審信，充右廂；河中安審琦，充馬步都指揮使；河陽符彥卿，充馬軍左廂；滑州皇甫遇，充右廂；右神武統軍張彥澤，充馬軍排陣使；滄州王廷胤，充步軍左廂都指揮使；陝州宋彥筠，充右廂；前金帥田武，充步軍左廂排陣使；左神武統軍潘環，充右廂。〕
    </span>
    時人服其膽略。
   </p>
   <p class="em2 strong">
    朔方節度使馮暉上章自陳未老可用，而制書見遺。維翰詔禁直學士
    <span class="jiazhu">
     〔詔禁直學士者，以詔旨詔之也。禁直學士，學士之入直禁中者也。〕
    </span>
    使爲答詔曰：
    <span class="yinhao">
     「非制書忽忘，
     <span class="jiazhu">
      〔忘，巫放翻。〕
     </span>
     實以朔方重地，非卿無以彈壓。比欲移卿內地，
     <span class="jiazhu">
      〔比，毗至翻。〕
     </span>
     受代亦須奇才。」
    </span>
    <span class="jiazhu">
     〔
     <span class="yinhao">
      「受」
     </span>
     ，當作
     <span class="yinhao">
      「授」
     </span>
     。〕
    </span>
    暉得詔，甚喜。
   </p>
   <p class="em2 strong">
    時軍國多事，百司及使者咨請輻湊，維翰隨事裁決，初若不經思慮，人疑其疏略；退而熟議之，亦終不能易也。然爲相頗任愛憎，一飯之恩、睚眦之怨必報，人以此少之。
    <span class="jiazhu">
     〔史稱桑維翰之長而併及其短，所以明是非，示勸警。睚，五懈翻。眦，士懈翻。少，詩照翻。〕
    </span>
   </p>
   <p class="em2 strong">
    契丹之入寇也，帝再命劉知遠會兵山東，
    <span class="jiazhu">
     〔太原以河北之地爲山東。帝初詔劉知遠自土門出恆州，尋又詔會兵邢州，並見上。〕
    </span>
    皆後期不至。帝疑之，謂所親曰：
    <span class="yinhao">
     「太原殊不助朕，必有異圖。果有分，何不速爲之！」
    </span>
    <span class="jiazhu">
     〔言若有分爲天子，何不速爲之。怒之之辭也。分，扶問翻。〕
    </span>
    至是雖爲都統，而實無臨制之權，密謀大計，皆不得預。知遠亦自知見疏，但愼事自守而已。郭威見知遠有憂色，謂知遠曰：
    <span class="yinhao">
     「河東山川險固，
     <span class="jiazhu">
      〔河東治晉陽，東阻太行、常山，西限龍門、西河，南有霍太山、雀鼠谷之隘，北有鴈門、五臺諸山之險，故云然。〕
     </span>
     風俗尙武，土多戰馬，
     <span class="jiazhu">
      〔此所謂恃險與馬也。〕
     </span>
     靜則勤稼穡，動則習軍旅，此霸王之資也，
     <span class="jiazhu">
      〔王，于況翻。〕
     </span>
     何憂乎！」
    </span>
   </p>
   <p class="em2 strong">
    <span class="yinwen">
     30
    </span>
    朱文進自稱威武留後，權知閩國事，遣使奉表稱藩于晉。癸丑，以文進爲威武節度使，知閩國事。
   </p>
   <p class="em2 strong">
    <span class="yinwen">
     31
    </span>
    癸亥，置鎭寧軍於澶州，以濮州隸焉。
    <span class="jiazhu">
     〔割天平巡屬之濮州隸鎭寧軍。〕
    </span>
   </p>
   <p class="em2 strong">
    <span class="yinwen">
     32
    </span>
    初，吳濠州刺史劉金卒，子仁規代之；仁規卒，子崇俊代之。唐烈祖置定遠軍於濠州，
    <span class="jiazhu">
     〔唐置定遠軍於濠州，《通鑑》書於天福八年三月元宗卽位之後，見上卷。〕
    </span>
    以崇俊爲節度使。會清淮節度使姚景卒，
    <span class="jiazhu">
     〔唐置清淮軍於壽州。〕
    </span>
    崇俊厚賂權要，求兼領壽州。唐主陽爲不知其意，徙崇俊爲清淮節度使，以楚州刺史劉彥貞爲濠州觀察大使，馳往代之；崇俊悔之。彥貞，信之子也。
    <span class="jiazhu">
     〔劉信事吳楊氏，四世有戰功。〕
    </span>
   </p>
   <p class="em2 strong">
    <span class="yinwen">
     33
    </span>
    九月，庚午朔，日有食之。
   </p>
   <p class="em2 strong">
    <span class="yinwen">
     34
    </span>
    丙子，契丹寇遂城、樂壽，
    <span class="jiazhu">
     〔遂城縣，屬易州，宋太平興國六年，置威虜軍，景德元年，改廣信軍，在易州東南八十里，當五迴嶺及狼山之要；金置遂州。樂壽縣屬深州，宋分屬瀛州。《九域志》：在瀛州之南八十里。〕
    </span>
    深州刺史康彥進擊卻之。
   </p>
   <p class="em2 strong">
    <span class="yinwen">
     35
    </span>
    冬，十月，丙午，漢主毒殺鎭王弘澤于邕州。
   </p>
   <p class="em2 strong">
    <span class="yinwen">
     36
    </span>
    殷主延政遣其將陳敬佺以兵三千屯尤溪及古田，
    <span class="jiazhu">
     〔唐永泰二年，分候官、尤溪置古田縣，屬福州。《九域志》：在州西北一百八十里。尤溪縣在南劍州南一百九十五里。宋白曰：按尤溪縣理，今當延平東南二百四十里，在福州西北八百三十五里，其地與漳州龍巖縣、劍州沙縣及福州候官縣三處交界，山洞幽深，灘溪險峻，內有千里，諸境逃人多投此洞。開元二十八年，經略使唐脩忠招諭其人，因以名縣。此源先號尤溪，因名。古田縣亦開二十九年開山洞置。〕
    </span>
    盧進以兵二千屯長溪。
    <span class="jiazhu">
     〔唐武德六年，置長溪縣，屬福州。《九域志》：在州東北三百四十五里。宋白曰：長溪縣本漢閩縣地，唐置溫麻縣，以縣界溫麻溪爲名；天寶九年，改爲長溪縣。〕
    </span>
   </p>
   <p class="em2 strong">
    泉州散員指揮使桃林留從效
    <span class="jiazhu">
     〔《九域志》：泉州有桃林溪，蓋留從效所居之地。散，昔亶翻。〕
    </span>
    謂同列王忠順、董思安、張漢思曰：
    <span class="yinhao">
     「朱文進屠滅王氏，遣腹心分據諸州。吾屬世受王氏恩，而交臂事賊，一旦富沙王克福州，
     <span class="jiazhu">
      〔殷主延政本封富沙王。〕
     </span>
     吾屬死有餘愧！」
    </span>
    衆以爲然。十一月，從效等各引軍中所善壯士，夜飲於從效之家，從效紿之曰：
    <span class="yinhao">
     「富沙王已平福州，密旨令吾屬討黃紹頗。
     <span class="jiazhu">
      〔朱文進時以黃紹頗爲泉州刺史。〕
     </span>
     吾觀諸君狀貌，皆非久處貧賤者。從吾言，富貴可圖；不然，禍且至矣。」
    </span>
    衆皆踊躍，操白梃，踰垣而入，執紹頗，斬之。
    <span class="jiazhu">
     〔處，昌呂翻。操，七刀翻。梃，大鼎翻。〕
    </span>
    從效持州印詣王繼勳第，請主軍府。從效自稱平賊統軍使，函紹頗首，遣副兵馬使臨淮陳洪進齎詣建州。
    <span class="jiazhu">
     〔唐長安四年，分徐城南界兩鄕，於沙熟淮口置臨淮縣。開元二十三年，移治泗州郭下。陳洪進蓋本臨淮人而從軍泉州。〕
    </span>
   </p>
   <p class="em2 strong">
    洪進至尤溪，福州戍兵數千遮道。洪進紿之曰：
    <span class="yinhao">
     「義師已誅朱福州，
     <span class="jiazhu">
      〔朱文進據福州，故以稱之。〕
     </span>
     吾倍道逆嗣君於建州，
     <span class="jiazhu">
      〔嗣君，謂殷主延政當嗣有閩國。〕
     </span>
     爾輩尙守此何爲乎！」
    </span>
    以紹頗首示之，衆遂潰，大將數人從洪進詣建州。延政以繼勳爲侍中、泉州刺史，從效、忠順、思安、洪進皆爲都指揮使。漳州將程謨聞之，
    <span class="jiazhu">
     〔按《九域志》，泉州西南至漳州三百六十里，鄰郡也。〕
    </span>
    亡
    <span class="jiaozhusup">
     〔章：乙十一行本「亡」作「立」；孔本作「亦」。〕
    </span>
    殺刺史程文緯
    <span class="jiazhu">
     〔
     <span class="yinhao">
      「亡」
     </span>
     當作
     <span class="yinhao">
      「立」
     </span>
     ，筆誤也；否則
     <span class="yinhao">
      「亦」
     </span>
     字。〕
    </span>
    立王繼成權州事。繼勳、繼成，皆延政之從子也，
    <span class="jiazhu">
     〔從，才用翻。〕
    </span>
    朱文進之滅王氏，
    <span class="jiazhu">
     〔事見上三月。〕
    </span>
    二人以疏遠獲全。
   </p>
   <p class="em2 strong">
    汀州刺史許稹奉表請降於殷。
    <span class="jiazhu">
     〔稹，止忍翻。〕
    </span>
   </p>
   <p class="em2 strong">
    <span class="yinwen">
     37
    </span>
    十二月，癸丑，加朱文進同平章事，封閩國王。
    <span class="jiazhu">
     〔癸丑，大梁出命之日也，命未達而文進誅矣。〕
    </span>
   </p>
   <p class="em2 strong">
    <span class="yinwen">
     38
    </span>
    李守貞圍青州經時，
    <span class="jiazhu">
     〔是年五月，李守貞圍青州。〕
    </span>
    城中食盡，餓死者太半。契丹援兵不至，楊光遠遙稽道於契丹
    <span class="jiazhu">
     〔稽，音啓。〕
    </span>
    曰：
    <span class="yinhao">
     「皇帝，皇帝，誤光遠矣！」
    </span>
    其子承勳、承祚、承信勸光遠降，冀全其族。光遠不許，曰：
    <span class="yinhao">
     「吾昔在代北，嘗以紙錢祭天池而沈，
     <span class="jiazhu">
      〔楊光遠本沙陀部人，居代北。天池，卽汾陽縣之天池，時屬嵐州靜樂縣界。沈，持林翻。〕
     </span>
     人皆言當爲天子，姑待之。」
    </span>
    丁巳，承勳斬勸光遠反者節度判官丘濤等，送其首於守貞，縱火大譟，劫其父出居私第，上表待罪，開城納官軍。
   </p>
   <p class="em2 strong">
    <span class="yinwen">
     39
    </span>
    朱文進聞黃紹頗死，大懼，以重賞募兵二萬，遣統軍使林守諒、內客省使李廷鍔將之攻泉州，鉦鼓相聞五百里。
    <span class="jiazhu">
     〔福州至泉州不及四百里，史家張大以言其聲勢耳。將，卽亮翻。〕
    </span>
    殷主延政遣大將軍杜進將兵二萬救泉州，留從效開門與福州兵戰，大破之，斬守諒，執廷鍔。延政遣統軍使吳成義帥戰艦千艘攻福州，
    <span class="jiazhu">
     〔艦，戶黯翻。艘，疏刀翻。〕
    </span>
    朱文進遣子弟爲質於吳越以求救。
    <span class="jiazhu">
     〔質，音致。〕
    </span>
   </p>
   <p class="em2 strong">
    初，唐翰林待詔臧循，
    <span class="jiazhu">
     〔盛唐之時有翰林待詔，以處伎藝之人。〕
    </span>
    與樞密副使查文徽同鄕里，循常爲賈人，習福建山川，爲文徽畫取建州之策。
    <span class="jiazhu">
     〔賈，音古。爲文，于僞翻。〕
    </span>
    文徽表請用兵擊王延政，國人多以爲不可。唐主以文徽爲江西安撫使，循行境上，覘其可否；
    <span class="jiazhu">
     〔行，下孟翻。覘，丑廉翻，又丑豔翻。〕
    </span>
    文徽至信州，奏言攻之必克。唐主以洪州營屯都虞候邊鎬爲行營招討諸軍都虞候，將兵從文徽伐殷。文徽自建陽進屯蓋竹，
    <span class="jiazhu">
     〔唐武德四年，分建安縣置建陽縣，屬建州。建陽在建州西一百三十里。建陽縣之南二十五里，有地名蓋竹。〕
    </span>
    聞漳、泉、汀三州皆降于殷，殷將張漢卿
    <span class="jiaozhusup">
     〔章：十二行本「卿」作「眞」；乙十一行本同；孔本同。〕
    </span>
    自鏞州將兵八千將至，文徽懼，退保建陽。臧循屯邵武，
    <span class="jiazhu">
     〔邵武亦本漢冶縣之地，吳於此立昭武鎭；晉平吳，更昭武鎭曰邵武縣；隋廢而復置，唐屬建州。《九域志》：在州西南二百七十里。宋白曰：邵武縣本東候官縣之北鄕也，孫策置南平縣。吳景帝三年，置昭武縣；晉太康三年，改爲邵武。〕
    </span>
    邵武民導殷兵襲破循軍，執循送建州斬之。
   </p>
   <p class="em2 strong">
    <span class="yinwen">
     40
    </span>
    朝廷以楊光遠罪大，而諸子歸命，難於顯誅，命李守貞以便宜從事。閏月，癸酉，守貞入青州，遣人拉殺光遠於別第，以病死聞。
    <span class="jiazhu">
     〔拉，盧合翻。〕
    </span>
    丙戌，起復楊承勳，除汝州防禦使。
    <span class="jiazhu">
     〔昔楚令尹子南以罪誅，其子棄疾，以不忍棄父事讎而死。李懷光之反，河中旣破，唐德宗欲活其子璀而不可得。彼二子者，以父子之親，居君臣之變，審義安命，以死殉親，夫豈不樂生，義不可也。若楊承勳兄弟，出於蕃落，梟獍其心，囚父歸命，以希苟活；晉朝以不殺降爲說，於理且未安，又從而錄用之，宜異時契丹得假大義以洩其憤也。〕
    </span>
   </p>
   <p class="em2 strong">
    <span class="yinwen">
     41
    </span>
    殷吳成義聞有唐兵，詐使人告福州吏民曰：
    <span class="yinhao">
     「唐助我討賊臣，大兵今至矣。」
    </span>
    福人益懼。乙未，朱文進遣同平章事李光準等奉國寶于殷。
   </p>
   <p class="em2 strong">
    丁酉，福州南廊承旨林仁翰
    <span class="jiazhu">
     〔南廊承旨，閩所置官，蓋亦侍衞武臣之職也。〕
    </span>
    謂其徒曰：
    <span class="yinhao">
     「吾曹世事王氏，今受制賊臣，富沙王至，何面見之！」
    </span>
    帥其徒三十人被甲趣連重遇第，
    <span class="jiazhu">
     〔帥，讀曰率。被，皮義翻。趣，七喻翻。〕
    </span>
    重遇方嚴兵自衞，三十人者望之，稍稍遁去。仁翰執槊直前刺重遇，
    <span class="jiazhu">
     〔刺，七亦翻。〕
    </span>
    殺之，斬其首以示衆曰：
    <span class="yinhao">
     「富沙王且至，汝輩族矣！今重遇已死，何不亟取文進以贖罪！」
    </span>
    衆踊躍從之，遂斬文進，迎吳成義入城，函二首送建州。
   </p>
   <p class="em2 strong">
    <span class="yinwen">
     42
    </span>
    契丹復大舉入寇，
    <span class="jiazhu">
     〔復，扶又翻。〕
    </span>
    盧龍節度使趙延壽引兵先進。
    <span class="jiazhu">
     〔契丹復以趙延壽爲軍鋒。〕
    </span>
    契丹前鋒至邢州，順國節度使杜威遣使間道告急。
    <span class="jiazhu">
     〔契丹前鋒已至邢州，恆州信使路絕，故間道而來。間，古莧翻。〕
    </span>
    帝欲自將拒之，會有疾，
    <span class="jiazhu">
     〔將，卽亮翻。〕
    </span>
    命天平節度使張從恩、鄴都留守馬全節、護國節度使安審琦會諸道兵屯邢州，武寧節度使趙在禮屯鄴都。
    <span class="jiazhu">
     〔馬全節自鄴都進屯邢州，令趙在禮自徐州進屯鄴都爲後鎭。〕
    </span>
   </p>
   <p class="em2 strong">
    契丹主以大兵繼至，建牙於元氏。
    <span class="jiazhu">
     〔元氏縣屬恆州。《九域志》：在州南九十八里。〕
    </span>
    朝廷憚契丹之盛，詔從恩等引兵稍卻，於是諸軍恟懼，無復部伍，
    <span class="jiazhu">
     〔恟，計拱翻。復，扶又翻；下同。〕
    </span>
    委棄器甲，所過焚掠，比至相州，不復能整。
    <span class="jiazhu">
     〔比，毗至翻。〕
    </span>
   </p>
   <p class="strong">
    <span class="section" id="title-4">
     <span data-head-description="" data-head-level="h4" data-head-title="開運二年">
      二年
     </span>
    </span>
    <span class="biaozhusup" data-rel="（乙巳、西元九四五年）">
    </span>
   </p>
   <p class="em2 strong">
    <span class="yinwen">
     1
    </span>
    春，正月，詔趙在禮還屯澶州，馬全節還鄴都；
    <span class="jiazhu">
     〔還，從宣翻。〕
    </span>
    又遣右神武統軍張彥澤屯黎陽，西京留守景延廣自滑州引兵守胡梁渡。庚子，張從恩奏契丹逼邢州，詔滑州、鄴都復進軍拒之。義成節度使皇甫遇將兵趣邢州。
    <span class="jiazhu">
     〔皇甫遇奉詔自滑州進兵。趣，七喻翻。〕
    </span>
    契丹寇邢、洺、磁三州，殺掠殆盡，入鄴都境。
    <span class="jiazhu">
     〔《九域志》：鄴都之境，西距磁州五十五里，西北距洺州五十里。磁，牆之翻。〕
    </span>
   </p>
   <p class="em2 strong">
    壬子，張從恩、馬全節、安審琦悉以行營兵數萬，陳於相州安陽水之南。
    <span class="jiazhu">
     〔陳，讀曰陣。相，息亮翻。〕
    </span>
    皇甫遇與濮州刺史慕容彥超將數千騎前覘契丹，
    <span class="jiazhu">
     〔覘，丑廉翻，又丑豔翻。〕
    </span>
    至鄴縣，
    <span class="jiazhu">
     〔鄴，漢古縣，唐屬相州，在州東北。劉昫曰：鄴，魏相州治所；隋文輔政，尉遲迥舉兵，旣討平之，乃焚鄴城，徙其居人南遷四十五里，以安陽城爲相州治所。隋煬帝於鄴故都大慈寺置鄴縣。唐貞觀八年，始築今治所小城。余按，此皆言鄴縣也。若五代唐、晉之所謂鄴都，則今魏州大名府是也，非鄴縣也。夷考此時契丹與晉兵相距本末，前所謂入鄴都境，當作入相州境。一說，虜騎散漫，大勢兵馬向相州，遊騎亦有入鄴都境者。〕
    </span>
    將渡漳水，遇契丹數萬，遇等且戰且卻；至榆林店，契丹大至，二將謀曰：
    <span class="yinhao">
     「吾屬今走，死無遺矣！」
    </span>
    乃止，布陳，
    <span class="jiazhu">
     〔陳，讀曰陣；下同。〕
    </span>
    自午至未，力戰百餘合，相殺傷甚衆。遇馬斃，因步戰；其僕杜知敏以所乘馬授之，遇乘馬復戰。
    <span class="jiazhu">
     〔復，扶又翻。〕
    </span>
    久之，稍解；顧知敏已爲契丹所擒，遇曰：
    <span class="yinhao">
     「知敏義士，不可棄也。」
    </span>
    與彥超躍馬入契丹陳，取知敏而還。
    <span class="jiazhu">
     〔還，從宣翻；下同。〕
    </span>
    俄而契丹繼出新兵來戰，二將曰：
    <span class="yinhao">
     「吾屬勢不可走，以死報國耳。」
    </span>
   </p>
   <p class="em2 strong">
    日且暮，安陽諸將怪覘兵不還，安審琦曰：
    <span class="yinhao">
     「皇甫太師寂無音問，必爲虜所困。」
    </span>
    語未卒，
    <span class="jiazhu">
     〔卒，子恤翻。〕
    </span>
    有一騎白遇等爲虜數萬所圍；審琦卽引騎兵出，將救之，張從恩曰：
    <span class="yinhao">
     「此言未足信。必若虜衆猥至，
     <span class="jiazhu">
      〔猥，雜也；雜然而至，言其數多不可勝計也。〕
     </span>
     盡吾軍，恐未足以當之，公往何益！」
    </span>
    審琦曰：
    <span class="yinhao">
     「成敗，天也，萬一不濟，當共受之。借使虜不南來，坐失皇甫太師，
     <span class="jiazhu">
      〔按皇甫遇未必加官至太師也，而安審琦以太師稱之，蓋五季之亂，官賞無章，當時相稱謂，不復論其品秩，就人臣極品而稱之。〕
     </span>
     吾屬何顏以見天子！」
    </span>
    遂踰水而進。契丹望見塵起，卽解去。
    <span class="jiazhu">
     〔知援兵來，故解而去。〕
    </span>
    遇等乃得還，與諸將俱歸相州，軍中皆服二將之勇。彥超本吐谷渾也，與劉知遠同母。
    <span class="jiazhu">
     〔吐谷渾，慕容涉歸之庶長子，故其種姓慕容氏。〕
    </span>
   </p>
   <p class="em2 strong">
    契丹亦引軍退，其衆自相驚曰：
    <span class="yinhao">
     「晉軍悉至矣！」
    </span>
    時契丹主在邯鄲，聞之，卽時北遁，不再宿，至鼓城。
    <span class="jiazhu">
     〔邯鄲縣屬磁州，在州東北七十里。鼓城縣屬恆州，宋端拱二年，以鼓城隸祁州，在州西南一百里。自邯鄲至鼓城約三百餘里。〕
    </span>
   </p>
   <p class="em2 strong">
    是夕，張從恩等議曰：
    <span class="yinhao">
     「契丹傾國而來，吾兵不多，城中糧不支一旬，萬一姦人往告吾虛實，虜悉衆圍我，死無日矣。不若引軍就黎陽倉，南倚大河以拒之，可以萬全。」
    </span>
    議未決，從恩引兵先發，諸軍繼之；擾亂失亡，復如發邢州之時。
    <span class="jiazhu">
     〔復，扶又翻。〕
    </span>
   </p>
   <p class="em2 strong">
    從恩留步兵五百守安陽橋，夜四鼓，知相州事符彥倫謂將佐曰：
    <span class="yinhao">
     「此夕紛紜，人無固志，五百弊卒，安能守橋！」
    </span>
    卽召入，乘城爲備。至曙，望之，契丹數萬騎已陳於安陽水北，
    <span class="jiazhu">
     〔契丹主雖先北遁，而趙延壽與惕隱諸軍猶南向而不去。陳，讀曰陣；下同。〕
    </span>
    彥倫命城上揚旌鼓譟約束，
    <span class="jiazhu">
     〔約束者，申嚴號令也。〕
    </span>
    契丹不測。日加辰，趙延壽與契丹惕隱帥衆踰水，環相州而南，
    <span class="jiazhu">
     〔帥，讀曰率。環，音宦。〕
    </span>
    詔右神武統軍張彥澤將兵趣相州。延壽等至湯陰，聞之，
    <span class="jiazhu">
     〔湯陰本漢蕩陰，後幷入安陽。唐武德四年，分安陽置湯源縣，貞觀元年，改爲湯陰，屬相州。《九域志》：在州南四十里。〕
    </span>
    甲寅，引還；
    <span class="jiazhu">
     〔還，從宣翻，又如字。〕
    </span>
    馬全節等擁大軍在黎陽，不敢追。延壽悉陳甲騎於相州城下，若將攻城狀，符彥倫曰：
    <span class="yinhao">
     「此虜將走耳。」
    </span>
    出甲卒五百，陳於城北以待之；契丹果引去。
   </p>
   <p class="em2 strong">
    以天平節度使張從恩權東京留守。
   </p>
   <p class="em2 strong">
    庚申，振武節度使折從遠擊契丹，圍勝州，遂攻朔州。
    <span class="jiazhu">
     〔時折從遠守府州，命領振武節度使。勝州不係天福初所割十六州之數。契丹乘勢併取之也。《匈奴須知》：朔州東至燕京一千里。宋白曰：勝州正東南黃河四十里，去朔州四百二十里。〕
    </span>
   </p>
   <p class="em2 strong">
    帝疾小愈，河北相繼告急。帝曰：
    <span class="yinhao">
     「此非安寢之時！」
    </span>
    乃部分諸將爲行計。
    <span class="jiazhu">
     〔分，扶問翻。〕
    </span>
   </p>
   <p class="em2 strong">
    <span class="yinwen">
     2
    </span>
    更命武定軍曰天威軍。
    <span class="jiazhu">
     〔去年夏，籍諸州鄕兵爲武定軍。更，工行翻。〕
    </span>
   </p>
   <p class="em2 strong">
    <span class="yinwen">
     3
    </span>
    北面副招討使馬全節等奏：
    <span class="yinhao">
     「據降者言，虜衆不多，宜乘其散歸種落，
     <span class="jiazhu">
      〔種，章勇翻。〕
     </span>
     大舉徑襲幽州。」
    </span>
    帝以爲然，徵兵諸道。壬戌，下詔親征；乙丑，帝發大梁。
   </p>
   <p class="em2 strong">
    <span class="yinwen">
     4
    </span>
    閩之故臣共迎殷主延政，請歸福州，改國號曰閩。延政以方有唐兵，未暇徙都，以從子門下侍郎、同平章事繼昌都督南都內外諸軍事，鎭福州；
    <span class="jiazhu">
     〔殷主居建州，故以福州爲南都。〕
    </span>
    以飛捷指揮使黃仁諷爲鎭遏使，將兵衞之。
   </p>
   <p class="em2 strong">
    林仁翰至福州，
    <span class="jiazhu">
     〔林仁翰旣誅朱、連，故自福州至建州見王延政。
     <span class="yinhao">
      「福州」
     </span>
     當作
     <span class="yinhao">
      「建州」
     </span>
     。〕
    </span>
    閩主賞之甚薄；仁翰未嘗自言其功。
   </p>
   <p class="em2 strong">
    發南都侍衞及兩軍甲士萬五千人，詣建州以拒唐。
    <span class="jiazhu">
     〔福州侍衞之外，有左、右軍，置軍使以領之。或曰：兩軍謂拱宸、控鶴兩都也。〕
    </span>
   </p>
   <p class="em2 strong">
    <span class="yinwen">
     5
    </span>
    二月，壬辰朔，帝至滑州，
    <span class="jiaozhusup">
     〔章：十二行本「州」下有「壬申」二字；乙十一行本同；孔本同；退齋校同。〕
    </span>
    命安審琦屯鄴都。甲戌，帝發滑州；乙亥，至澶州。己卯，馬全節等諸軍以次北上。
    <span class="jiazhu">
     〔上，時兩翻。〕
    </span>
    劉知遠聞之曰：
    <span class="yinhao">
     「中國疲弊，自守恐不足；乃橫挑強胡，
     <span class="jiazhu">
      〔挑，徒了翻。〕
     </span>
     勝之猶有後患，況不勝乎！」
    </span>
   </p>
   <p class="em2 strong">
    契丹自恆州還，
    <span class="jiazhu">
     〔還，從宣翻，又如字。〕
    </span>
    以羸兵驅牛羊
    <span class="jiazhu">
     〔羸，倫爲翻。〕
    </span>
    過祁州城下，
    <span class="jiazhu">
     〔以誘城中也。〕
    </span>
    刺史下邳沈斌出兵擊之；
    <span class="jiazhu">
     〔斌，悲巾翻。〕
    </span>
    契丹以精騎奪其城門，州兵不得還。
    <span class="jiazhu">
     〔還，從宣翻。〕
    </span>
    趙延壽知城中無餘兵，引契丹急攻之；斌在上，
    <span class="jiazhu">
     〔
     <span class="yinhao">
      「在」
     </span>
     字之下，當逸
     <span class="yinhao">
      「城」
     </span>
     字。〕
    </span>
    延壽語之曰：
    <span class="yinhao">
     「沈使君，吾之故人。『擇禍莫若輕』，
     <span class="jiazhu">
      〔語，牛倨翻。
      <span class="yinhao">
       「擇禍莫若輕」
      </span>
      ，引《文子》之言。〕
     </span>
     何不早降！」
    </span>
    斌曰：
    <span class="yinhao">
     「侍中父子失計陷身虜庭，
     <span class="jiazhu">
      〔言趙延壽與其父德鈞，不能救張敬達，邀契丹求帝中國，玩寇致禍，並爲俘虜也。趙延壽聞斌言，尙欲復求帝乎！陷身事見二百八十卷高祖天福元年。趙延壽在唐時加侍中，沈斌稱其舊官。〕
     </span>
     忍帥犬羊殘父母之邦；
     <span class="jiazhu">
      〔帥，讀曰率。〕
     </span>
     不自愧恥，更有驕色，何哉！沈斌弓折矢盡，寧爲國家死耳，
     <span class="jiazhu">
      〔折，而設翻。爲，于僞翻。〕
     </span>
     終不效公所爲！」
    </span>
    明日，城陷，斌自殺。
   </p>
   <p class="em2 strong">
    <span class="yinwen">
     6
    </span>
    丙戌，詔北面行營都招討使杜威以本道兵會馬全節等進軍。
   </p>
   <p class="em2 strong">
    <span class="yinwen">
     7
    </span>
    端明殿學士、戶部侍郎馮玉，宣徽北院使、權侍衞馬步都虞候太原李彥韜，皆挾恩用事，惡中書令桑維翰，數毀之。
    <span class="jiazhu">
     〔惡，烏路翻。數，所角翻。〕
    </span>
    帝欲罷維翰政事，李崧、劉昫固諫而止。維翰知之，請以玉爲樞密副使，玉殊不平。丙申，中旨以玉爲戶部尙書、樞密使，以分維翰之權。
    <span class="jiazhu">
     〔馮玉以后兄進，故旨由中出。《詩》云：婦有長舌，維厲之階，信矣！〕
    </span>
   </p>
   <p class="em2 strong">
    彥韜少事閻寶，
    <span class="jiazhu">
     〔少，詩照翻。〕
    </span>
    爲僕夫，後隸高祖帳下。高祖自太原南下，留彥韜侍帝，爲腹心，
    <span class="jiazhu">
     〔高祖留帝守太原，見二百八十卷天福元年。〕
    </span>
    由是有寵。性纖巧，與嬖幸相結，以蔽帝耳目；帝委信之，至於升黜將相，亦得預議。常謂人曰：
    <span class="yinhao">
     「吾不知朝廷設文官何所用，且欲澄汰，徐當盡去之。」
    </span>
    <span class="jiazhu">
     〔去，音羌呂翻。嗚呼！此等氣習，自唐劉蕡已爲文宗言之。李彥韜、史弘肇，當右武之世，張其氣而奮其舌，以其人品，夫何足責，然非有國者之福也。雖然，吾黨亦有過焉，盍亦反其本矣！〕
    </span>
   </p>
   <p class="em2 strong">
    <span class="yinwen">
     8
    </span>
    唐查文徽表求益兵，唐主以天威都虞候何敬洙爲建州行營招討馬步都指揮使，將軍祖全恩爲應援使，姚鳳爲都監，
    <span class="jiazhu">
     〔監，工銜翻。〕
    </span>
    將兵數千會攻建州，自崇安進屯赤嶺。
    <span class="jiazhu">
     〔《九域志》：建州有崇安縣，在州北二百五十里，亦王氏所置也。宋白曰：崇安場本建陽縣東北三里，南唐保大九年割爲場，蓋宋方置縣也。〕
    </span>
    閩主延政遣僕射楊思恭、統軍使陳望將兵萬人拒之，列栅水南，旬餘不戰，唐人不敢逼。
   </p>
   <p class="em2 strong">
    思恭以延政之命督望戰。望曰：
    <span class="yinhao">
     「江、淮兵精，其將習武事。國之安危，繫此一舉，不可不萬全而後動。」
    </span>
    思恭怒曰：
    <span class="yinhao">
     「唐兵深侵，陛下寢不交睫，
     <span class="jiazhu">
      〔睫，卽涉翻。〕
     </span>
     委之將軍。今唐兵不出數千，將軍擁衆萬餘，不乘其未定而擊之，有如唐兵懼而自退，將軍何面目以見陛下乎！」
    </span>
    <span class="jiazhu">
     〔楊思恭急於破敵以爲功，不知一跌而危國也。〕
    </span>
    望不得已，引兵涉水與唐戰。全恩等大兵當其前，使奇兵出其後，大破之。望死，思恭僅以身免。
    <span class="jiazhu">
     〔亡閩者，楊思恭也；然其所以亡閩者，不在於此戰，而在於得楊剝皮之名。〕
    </span>
   </p>
   <p class="em2 strong">
    延政大懼，嬰城自守，召董思安、王忠順，使將泉州兵五千詣建州，分守要害。
   </p>
   <p class="em2 strong">
    <span class="yinwen">
     9
    </span>
    初，高祖置德清軍於故澶州城，
    <span class="jiazhu">
     〔澶州本治頓丘，天福三年，徙澶州於德勝，幷頓丘徙焉。《九域志》：澶州清豐縣有舊州鎭，卽置德清軍之地。置德清軍，將以接澶、魏聲援，然城池未固也。〕
    </span>
    及契丹入寇，澶州、鄴都之間，城戍俱陷。議者以澶州、鄴都相去五十里，宜於中塗築城以應接南北，從之。三月，戊戌，更築德清軍城，合德清、南樂之民以實之。
    <span class="jiazhu">
     〔樂，音洛。〕
    </span>
   </p>
   <p class="em2 strong">
    <span class="yinwen">
     10
    </span>
    初，光州人李仁達，仕閩爲元從指揮使，
    <span class="jiazhu">
     〔王潮兄弟本光州人，乘唐末之亂，割據閩中；其後兵多光州人。今福州人多能自言其上世出於浮光者。從，才用翻。〕
    </span>
    十五年不遷職。閩主曦之世，叛奔建州，閩主延政以爲將。
    <span class="jiazhu">
     〔是時王延政國號殷。〕
    </span>
    及朱文進弒曦，
    <span class="jiazhu">
     〔事見去年三月。〕
    </span>
    復叛奔福州，陳取建州之策。文進惡其反覆，黜居福清。
    <span class="jiazhu">
     〔《九域志》：福州有福清縣，在州東南一百七十七里，王氏所置也。宋白曰：福清本閩縣地，唐聖曆元年，析閩縣東南之地置萬安縣，天寶元年，改爲福唐縣，朱梁改永昌縣，晉天福初改南臺縣，尋改爲福清縣。〕
    </span>
    浦
    <span class="jiaozhusup">
     〔張：「浦」上脫「先是」二字。〕
    </span>
    城人陳繼珣，
    <span class="jiazhu">
     〔《新唐書·地理志》：浦城縣，本名吳興，唐武德初，改爲唐興，天寶元年，更名浦城，屬建州。《九域志》：浦城縣在建州東北三百三十里。宋白曰：城臨柘浦，故曰浦城。〕
    </span>
    亦叛閩主延政奔福州，爲曦畫策取建州，
    <span class="jiazhu">
     〔爲，于僞翻。〕
    </span>
    曦以爲著作郎。及延政得福州，二人皆不自安。
   </p>
   <p class="em2 strong">
    王繼昌闇弱嗜酒，不恤將士，將士多怨。仁達潛入福州，
    <span class="jiaozhusup">
     〔章：十二行本「州」下有「與繼珣」三字；乙十一行本同；孔本同；張校同。〕
    </span>
    說黃仁諷曰：
    <span class="jiazhu">
     〔說，式芮翻。〕
    </span>
    <span class="yinhao">
     「今唐兵乘勝，建州孤危。富沙王不能保建州，安能保福州！昔王潮兄弟，光山布衣耳，取福建如反掌。
     <span class="jiazhu">
      〔事見《唐紀》。〕
     </span>
     況吾輩乘此機會，自圖富貴，何患不如彼乎！」
    </span>
    仁諷然之。是夕，仁達等引甲士突入府舍，殺繼昌及吳成義。
    <span class="jiazhu">
     〔《考異》曰：《閩中實錄》、《閩王列傳》、《九國志》，皆云四月殺繼昌。今從《十國紀年》。〕
    </span>
   </p>
   <p class="em2 strong">
    仁達欲自立，恐衆心未服，以雪峯寺僧卓巖明素爲衆所重，
    <span class="jiazhu">
     〔雪峯在福州候官縣西百餘里。〕
    </span>
    乃言：
    <span class="yinhao">
     「此僧目重瞳子，手垂過膝，
     <span class="jiazhu">
      〔重，直龍翻。瞳，音同。過，音戈。〕
     </span>
     眞天子也。」
    </span>
    相與迎之。己亥，立爲帝，
    <span class="jiazhu">
     〔《考異》曰：《閩錄》、《啓運圖》、《啓國實錄》、《江南錄》作
     <span class="yinhao">
      「巖明」
     </span>
     ，《閩中實錄》、《閩王列傳》、《九國志》、薛《史》、《唐餘錄》、《王審知傳》、《吳越備史》作
     <span class="yinhao">
      「儼明」
     </span>
     。按《啓運圖》，巖明本名偃，爲僧名體明，卽位改巖明；今從之。《江南錄》云：
     <span class="yinhao">
      「繼昌爲裨將王延諷所殺，旬日，故內臣李義殺諷，立巖明爲主。」
     </span>
     今從《十國紀年》。〕
    </span>
    解去衲衣，被以袞冕，
    <span class="jiazhu">
     〔去，羌呂翻。衲，奴答翻。被，皮義翻。〕
    </span>
    帥將吏北面拜之。
    <span class="jiazhu">
     〔帥，讀曰率。〕
    </span>
    然猶稱天福十年，遣使奉表稱藩于晉。
   </p>
   <p class="em2 strong">
    延政聞之，族黃仁諷家，命統軍使張漢眞將水軍五千，會漳、泉兵討巖明。
   </p>
   <p class="em2 strong">
    <span class="yinwen">
     11
    </span>
    乙巳，杜威等諸軍會于定州，以供奉官蕭處鈞權知祁州事。庚戌，諸軍攻契丹，泰州刺史晉廷謙舉州降。
    <span class="jiazhu">
     〔晉，姓也，以國爲氏。〕
    </span>
    甲寅，取滿城，
    <span class="jiazhu">
     〔按《五代會要》，是年九月，徙泰州治滿城。是時泰州猶治清苑。宋白曰：滿城本漢北平縣，後魏置永樂縣，天寶元年，改滿城縣。〕
    </span>
    獲契丹酋長沒剌
    <span class="jiazhu">
     〔酋，慈秋翻。長，知兩翻。剌，來達翻。〕
    </span>
    及其兵二千人。乙卯，取遂城。趙延壽部曲降者言：
    <span class="yinhao">
     「契丹主還至虎北口，
     <span class="jiazhu">
      〔太原汾水之北，亦有地名虎北口。時契丹兵自祈、易北去，非其路也，此乃幽、檀以北之古北口。宋人《使遼行程記》云：自檀州北行八十里，又八十里至虎北口館。則檀州之古北口亦名虎北口也。〕
     </span>
     聞晉取泰州，復擁衆南向，
     <span class="jiazhu">
      〔復，扶又翻。〕
     </span>
     約八萬餘騎，計來夕當至，宜速爲備。」
    </span>
    杜威等懼，丙辰，退保泰州。
   </p>
   <p class="em2 strong">
    戊午，契丹至泰州。己未，晉軍南行，契丹踵之。晉軍至陽城，
    <span class="jiazhu">
     〔《續漢志》：中山蒲陰縣有陽城。《水經註》：博水出中山望都縣，東逕陽城縣，散爲澤渚，世謂之陽城澱。陽城在蒲陰縣東南三十里。〕
    </span>
    庚申，契丹大至。晉軍與戰，逐北十餘里，契丹踰白溝而去。
    <span class="jiazhu">
     〔此南白溝也；《水經註》所謂淇水北出爲白溝者也。北白溝在涿州新城縣南六十里。宋人《北使行程記》曰：雄州之北，界河之南，有白溝驛。又范成大《北使錄》曰：自安肅軍出北門十五里，至白溝河，又一百五里至涿州。此言北白溝也。〕
    </span>
   </p>
   <p class="em2 strong">
    壬戌，晉軍結陳而南，
    <span class="jiazhu">
     〔陳，讀曰陣。〕
    </span>
    胡騎四合如山，諸軍力戰拒之。是日，纔行十餘里，人馬飢乏。
   </p>
   <p class="em2 strong">
    癸亥，晉軍至白團衞村，
    <span class="jiazhu">
     〔《考異》曰：《漢高祖實錄》作
     <span class="yinhao">
      「白檀」
     </span>
     。今從《晉少帝實錄》。〕
    </span>
    埋鹿角爲行寨。契丹圍之數重，奇兵出寨後斷糧道。
    <span class="jiazhu">
     〔重，直龍翻。斷，音短。〕
    </span>
    是夕，東北風大起，破屋折樹；
    <span class="jiazhu">
     〔折，而設翻。〕
    </span>
    營中掘井，方及水輒崩，士卒取其泥，帛絞而飲之，人馬俱渴。至曙，風尤甚。契丹主坐大奚車中
    <span class="jiazhu">
     〔沈括曰：奚人業伐山，陸種，斲車；契丹之車皆資於奚。其輜車之制如中國，後廣前殺而無般，材儉易敗，不能任重而利於行山。長轂廣輪，輪之牙，其厚不能四寸，而軫之材不能五寸。其乘車駕之以駝，上施㡛，惟富者加氈幰文繡之飾。蜀本
     <span class="yinhao">
      「奚車」
     </span>
     之上無
     <span class="yinhao">
      「大」
     </span>
     字。〕
    </span>
    令其衆曰：
    <span class="yinhao">
     「晉軍止此耳，當盡擒之，然後南取大梁！」
    </span>
    命鐵鷂四面下馬，拔鹿而入，奮短兵以擊晉軍，
    <span class="jiazhu">
     〔契丹謂精騎爲鐵鷂，謂其身被鐵甲，而馳突輕疾，如鷂之搏鳥雀也。鷂，弋召翻。〕
    </span>
    又順風縱火揚塵以助其勢。
   </p>
   <p class="em2 strong">
    軍士皆憤怒，大呼
    <span class="jiazhu">
     〔呼，火故翻。〕
    </span>
    曰：
    <span class="yinhao">
     「都招討使何不用兵，令士卒徒死！」
    </span>
    諸將請出戰，杜威曰：
    <span class="yinhao">
     「俟風稍緩，徐觀可否。」
    </span>
    馬步都監李守貞曰：
    <span class="yinhao">
     「彼衆我寡，風沙之內，莫測多少，惟力鬬者勝，此風乃助我也；若俟風止，吾屬無類矣。」
    </span>
    卽呼曰：
    <span class="yinhao">
     「諸軍齊擊賊！」
    </span>
    又謂威曰：
    <span class="yinhao">
     「令公善守禦，
     <span class="jiazhu">
      〔杜威時帶中書令，故稱之。〕
     </span>
     守貞以中軍決死矣！」
    </span>
    馬軍左廂都排陳使張彥澤召諸將問計，皆曰：
    <span class="yinhao">
     「虜得風勢，宜俟風回與戰。」
    </span>
    彥澤亦以爲然。諸將退，馬軍右廂副排陳使太原藥元福獨留，謂彥澤曰：
    <span class="yinhao">
     「今軍中飢渴已甚，若俟風回，吾屬已爲虜矣。敵謂我不能逆風以戰，宜出其不意急擊之，此兵之詭道也。」
    </span>
    <span class="jiazhu">
     〔矢不逆風，此古法也。若用短兵薄戰，則逆風而勝者多矣。〕
    </span>
    馬步左右廂都排陳使符彥卿曰：
    <span class="yinhao">
     「與其束首就擒，
     <span class="jiaozhusup">
      〔章：十二行本「首」作「手」；乙十一行本同；孔本同。〕
     </span>
     曷若以身殉國！」
    </span>
    乃與彥澤、元福及左廂都排陳使皇甫遇引精騎出門擊之，
    <span class="jiazhu">
     〔行寨之西門也。風從東北來，出西門接戰，亦順風勢也。〕
    </span>
    諸將繼至。契丹卻數百步。彥卿等謂守貞曰：
    <span class="yinhao">
     「且曳隊往來乎？
     <span class="jiazhu">
      〔曳，讀爲拽，音羊列翻。〕
     </span>
     直前奮擊，以勝爲度乎？」
    </span>
    守貞曰：
    <span class="yinhao">
     「事勢如此，安可迴鞚！
     <span class="jiazhu">
      〔鞚，苦貢翻，馬勒也。〕
     </span>
     宜長驅取勝耳。」
    </span>
    彥卿等躍馬而去，風勢益甚，昏晦如夜。彥卿等擁萬餘騎橫擊契丹，呼聲動天地，
    <span class="jiazhu">
     〔呼，火故翻。〕
    </span>
    契丹大敗而走，勢如崩山。李守貞亦令兵盡拔鹿角出鬬，步騎俱進，逐北二十餘里。鐵鷂旣下馬，蒼皇不能復上，
    <span class="jiazhu">
     〔復，扶又翻；下同。上，時掌翻。〕
    </span>
    皆委棄馬及鎧仗蔽地。
   </p>
   <p class="em2 strong">
    契丹散卒至陽城東南水上，稍復布列。杜威曰：
    <span class="yinhao">
     「賊已破膽，不宜更令成列！」
    </span>
    遣精騎擊之，皆渡水去。契丹主乘奚車走十餘里，追兵急，獲一橐駝，乘之而走。諸將請追之。杜威揚言曰：
    <span class="yinhao">
     「逢賊幸不死，更索衣囊邪？」
    </span>
    <span class="jiazhu">
     〔言逢賊被劫而幸不死，而更從賊求衣囊，則必將怒而殺之。索，山客翻。〕
    </span>
    李守貞曰：
    <span class="yinhao">
     「兩日人馬渴甚，今得水飲之，皆足重，難以追寇，不若全軍而還。」
    </span>
    <span class="jiazhu">
     〔還，從宣翻，又如字。〕
    </span>
    乃退保定州。
   </p>
   <p class="em2 strong">
    契丹主至幽州，散兵稍集；以軍失利，杖其酋長各數百，唯趙延壽得免。
   </p>
   <p class="em2 strong">
    乙丑，諸軍自定州引歸。詔以泰州隸定州。
    <span class="jiazhu">
     〔隸定州義武軍。〕
    </span>
   </p>
   <p class="em2 strong">
    <span class="yinwen">
     12
    </span>
    夏，四月，辛巳，帝發澶州；甲申，還大梁。
    <span class="jiazhu">
     〔是年正月，下詔親征，二月至澶州。今諸軍以勝歸，故復還大梁。〕
    </span>
   </p>
   <p class="em2 strong">
    <span class="yinwen">
     13
    </span>
    己丑，復以鄴都爲天雄軍。
    <span class="jiazhu">
     〔唐莊宗同光元年，以魏州爲東京興唐府，罷天雄節鎭。三年，罷東京以爲鄴都。晉興，因之，改興唐府爲廣晉府；今復爲天雄軍。〕
    </span>
   </p>
   <p class="em2 strong">
    <span class="yinwen">
     14
    </span>
    閩張漢眞至福州，攻其東關。黃仁諷聞家夷滅，開門力戰，大破閩兵，執漢眞，入城，斬之。
   </p>
   <p class="em2 strong">
    卓巖明無他方略，但於殿上噀水散豆，作諸法事而已。
    <span class="jiazhu">
     〔噀，蘇困翻。含水而噴之爲噀，作諸佛事以爲厭勝。〕
    </span>
    又遣使迎其父於莆田，
    <span class="jiazhu">
     〔唐武德初，分南安縣，置莆田縣，屬泉州。宋太平興國四年，分置興化軍，在泉州東北一百六十里。〕
    </span>
    尊爲太上皇。
   </p>
   <p class="em2 strong">
    李仁達旣立巖明，自判六軍諸衞事，使黃仁諷屯西門，陳繼珣屯北門。仁諷從容謂繼珣曰：
    <span class="jiazhu">
     〔從，千容翻。〕
    </span>
    <span class="yinhao">
     「人之所以爲人者，以有忠、信、仁、義也。吾頃嘗有功富沙，中間叛之，非忠也；人以從子託我而與人殺之，非信也；
     <span class="jiazhu">
      〔王繼昌，閩主延政從子也。從，才用翻。〕
     </span>
     屬者與建兵戰，
     <span class="jiazhu">
      〔屬，之欲翻。屬者，猶言頃者也。〕
     </span>
     所殺皆鄕曲故人，非仁也；棄妻子，使人魚肉之，非義也。此身十沈九浮，
     <span class="jiazhu">
      〔沈，持林翻。〕
     </span>
     死有餘愧！」
    </span>
    因拊膺慟哭。繼珣曰：
    <span class="yinhao">
     「大丈夫徇功名，何顧妻子！宜置此事，勿以取禍。」
    </span>
    仁達聞之，使人告仁諷、繼珣謀反，皆殺之。由是兵權盡歸仁達。
   </p>
   <p class="em2 strong">
    <span class="yinwen">
     15
    </span>
    五月，丙申朔，大赦。
   </p>
   <p class="em2 strong">
    <span class="yinwen">
     16
    </span>
    順國節度使杜威，久鎭恆州，
    <span class="jiazhu">
     〔高祖天福七年，杜威始鎭恆州，見二百八十三卷。恆，戶登翻。〕
    </span>
    性貪殘，自恃貴戚，
    <span class="jiazhu">
     〔杜威尙高祖妹宋國長公主。〕
    </span>
    多不法。每以備邊爲名，斂吏民錢帛以充私藏。
    <span class="jiazhu">
     〔藏，徂浪翻。〕
    </span>
    富室有珍貨或名姝、駿馬，皆虜取之；
    <span class="jiazhu">
     〔姝，逡須翻。〕
    </span>
    或誣以罪殺之，籍沒其家。又畏懦過甚，每契丹數十騎入境，威已閉門登陴，或數騎驅所掠華人千百過城下，威但瞋目延頸望之，無意邀取。
    <span class="jiazhu">
     〔陴，頻眉翻。瞋，昌眞翻。〕
    </span>
    由是虜無所忌憚，屬城多爲所屠，威竟不出一卒救之，千里之間，暴骨如莽，
    <span class="jiazhu">
     〔
     <span class="yinhao">
      「暴骨如莽」
     </span>
     ，《左傳》語。如莽者，如草之生於廣野莽莽然。暴，步卜翻。〕
    </span>
    村落殆盡。
   </p>
   <p class="em2 strong">
    威見所部殘弊，爲衆所怨，又畏契丹之強，累表請入朝，帝不許；威不俟報，遽委鎭入朝，朝廷聞之，驚駭。桑維翰言於帝曰：
    <span class="yinhao">
     「威固違朝命，擅離邊鎭。
     <span class="jiazhu">
      〔離，力智翻。〕
     </span>
     居常憑恃勳舊，邀求姑息，及疆埸多事，
     <span class="jiazhu">
      〔埸，音亦。〕
     </span>
     曾無守禦之意；宜因此時廢之，庶無後患。」
    </span>
    帝不悅。維翰曰：
    <span class="yinhao">
     「陛下不忍廢之，宜授以近京小鎭，勿復委以雄藩。」
    </span>
    <span class="jiazhu">
     〔復，扶又翻。〕
    </span>
    帝曰：
    <span class="yinhao">
     「威，朕之密親，必無異志；
     <span class="jiazhu">
      〔言其無他志。〕
     </span>
     但宋國長公主切欲相見耳，
     <span class="jiazhu">
      〔長，知兩翻。〕
     </span>
     公勿以爲疑！」
    </span>
    維翰自是不敢復言國事，以足疾辭位。
    <span class="jiazhu">
     〔杜威不可去而桑維翰求去，晉殆矣。復，扶又翻。〕
    </span>
    丙辰，威至大梁。
   </p>
   <p class="em2 strong">
    <span class="yinwen">
     17
    </span>
    丁巳，李仁達大閱戰士，請卓巖明臨視。仁達陰敎軍士突前登階，刺殺巖明，
    <span class="jiazhu">
     〔刺，七亦翻。〕
    </span>
    仁達陽驚，狼狽而走；軍士共執仁達，使居巖明之坐。
    <span class="jiazhu">
     〔坐，徂臥翻。〕
    </span>
    仁達乃自稱威武留後，用保大年號，
    <span class="jiazhu">
     〔是年，南唐保大三年。〕
    </span>
    奉表稱藩于唐，亦遣使入貢于晉；幷殺巖明之父。唐以仁達爲威武節度使、同平章事，賜名弘義，編之屬籍。
    <span class="jiazhu">
     〔以其同姓也，編之屬籍而賜名弘義，齒於諸子之列。〕
    </span>
    弘義又遣使脩好於吳越。
    <span class="jiazhu">
     〔爲李仁達背唐而附吳越張本。好，呼到翻。〕
    </span>
   </p>
   <p class="em2 strong">
    <span class="yinwen">
     18
    </span>
    已未，杜威獻部曲步騎合四千人幷鎧仗，庚申，又獻粟十萬斛，芻二十萬束，云皆在本道。
    <span class="jiazhu">
     〔言皆在恆州也。使誠有之，皆虐取於民，倉皇離鎭，不可運而實私家，故獻之耳。〕
    </span>
    帝以其所獻騎兵隸扈聖，步兵隸護國，威復請以爲衙隊，而稟賜皆仰縣官。
    <span class="jiazhu">
     〔杜威之愚弄朝廷如此，而帝不能察其姦，所以成恆州中渡之變。復，扶又翻。稟，筆錦翻，給也。仰，牛向翻。〕
    </span>
    威又令公主白帝，求天雄節鉞，帝許之。
   </p>
   <p class="em2 strong">
    <span class="yinwen">
     19
    </span>
    唐兵圍建州，屢破泉州兵。
    <span class="jiazhu">
     〔泉州兵，董思安、王忠順所將以救建州者也。〕
    </span>
    許文稹敗唐兵于汀州，
    <span class="jiazhu">
     〔稹，止忍翻。敗，補賣翻。〕
    </span>
    執其將時厚卿。
   </p>
   <p class="em2 strong">
    <span class="yinwen">
     20
    </span>
    六月，癸酉，以杜威爲天雄節度使。
   </p>
   <p class="em2 strong">
    <span class="yinwen">
     21
    </span>
    契丹連歲入寇，
    <span class="jiazhu">
     〔契丹入寇，自去年正月陷貝州始。〕
    </span>
    中國疲於奔命，
    <span class="jiazhu">
     〔《左傳》：申公巫臣遺子重、子反書曰：吾必使爾疲於奔命而死。奔命者，邊境有急，奔而赴救。〕
    </span>
    邊民塗地；契丹人畜亦多死，國人厭苦之。述律太后謂契丹主曰：
    <span class="yinhao">
     「使漢人爲胡主，可乎？」
    </span>
    曰：
    <span class="yinhao">
     「不可。」
    </span>
    太后曰：
    <span class="yinhao">
     「然則汝何故欲爲漢主？」
    </span>
    曰：
    <span class="yinhao">
     「石氏負恩，不可容。」
    </span>
    太后曰：
    <span class="yinhao">
     「汝今雖得漢地，不能居也；
     <span class="jiazhu">
      〔後卒如述律后之言。〕
     </span>
     萬一蹉跌，
     <span class="jiazhu">
      〔蹉，七何翻。跌，徒結翻。〕
     </span>
     悔何所及！」
    </span>
    又謂其羣下曰：
    <span class="yinhao">
     「漢兒何得一向眠！
     <span class="jiazhu">
      〔人寢不安席，則輾轉反側而不成寐；一向眠，則其眠安矣。〕
     </span>
     自古但聞漢和蕃，未聞蕃和漢。漢兒果能回意，我亦何惜與和！」
    </span>
   </p>
   <p class="em2 strong">
    桑維翰屢勸帝復請和於契丹以紓國患，
    <span class="jiazhu">
     〔復，扶又翻。紓，音舒，緩也。〕
    </span>
    帝假開封軍將張暉供奉官，
    <span class="jiazhu">
     〔開封軍將，開封府之軍將也。〕
    </span>
    使奉表稱臣詣契丹，卑辭謝過。契丹主曰：
    <span class="yinhao">
     「使景延廣、桑維翰自來，仍割鎭、定兩道隸我，則可和。」
    </span>
    朝廷以契丹語忿，謂其無和意，乃止。及契丹主入大梁，謂李崧等曰：
    <span class="yinhao">
     「曏使晉使再來，則南北不戰矣。」
    </span>
    <span class="jiazhu">
     〔史言契丹通國上下本自厭兵。〕
    </span>
   </p>
   <p class="em2 strong">
    <span class="yinwen">
     22
    </span>
    秋，七月，閩人或告福州援兵謀叛，
    <span class="jiazhu">
     〔是年正月，閩主發福州兵赴建州以拒唐。〕
    </span>
    閩主延政收其鎧仗，遣還，伏兵於隘，
    <span class="jiazhu">
     〔還，從宣翻。隘，烏戒翻，險狹之道也。〕
    </span>
    盡殺之，死者八千餘人，脯其肉以歸爲食。
   </p>
   <p class="em2 strong">
    唐邊鎬拔鐔州，
    <span class="jiazhu">
     〔鐔州東至建州一百八十里。〕
    </span>
    查文徽之黨魏岑、馮延己、延魯以師出有功，皆踴躍贊成之。徵求供億，府庫爲之耗竭，
    <span class="jiazhu">
     〔爲，于僞翻。〕
    </span>
    洪、饒、撫、信之民尤苦之。
   </p>
   <p class="em2 strong">
    延政遣使奉表稱臣於吳越，請爲附庸以求救。
   </p>
   <p class="em2 strong">
    <span class="yinwen">
     23
    </span>
    楚王希範疑靜江節度使兼侍中、知朗州希杲得人心，遣人伺之。希杲懼，稱疾求歸，不許；遣醫往視疾，因毒殺之。
    <span class="jiazhu">
     〔希範忌希杲事始二百八十卷高祖天福元年。〕
    </span>
   </p>
  </div>
 </body>
</html>