<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百六十・梁紀十六・高祖武皇帝十六</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="梁紀十六">梁紀十六</span></span></h1>
<p><span class="jiazhu">強圉單閼<span class="biaozhusup" data-rel="">（丁卯）</span>，一年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高祖武皇帝十六">高祖武皇帝十六</span></span></h5>
<div class="yeartoc" id="year_toc_547"><p class="strong"><span class="section" id="title-3"><span data-head-description="高祖武皇帝十六" data-head-level="h4" data-head-title="太清元年">太清元年</span></span><span class="biaozhusup" data-rel="">（丁卯、五四七年）</span><span class="jiazhu">是年四月始改元太清。</span></p></div>
<p class="em2 strong"><span class="yinwen">1</span>春，正月朔，日有食之，不盡如鈎。</p>
<p class="em2 strong"><span class="yinwen">2</span>壬寅，荊州刺史廬陵威王續卒。<span class="jiazhu">《諡法》：猛以強果曰威。</span>以湘東王繹爲都督荊·雍等九州諸軍事、荊州刺史。<span class="jiazhu">雍，於用翻。</span>續素貪婪，<span class="jiazhu">婪，盧南翻。</span>臨終，有啓遣中錄事參軍謝宣融獻金銀器千餘件，<span class="jiazhu">中錄事參軍，蓋使之錄閤中事，在左右親近者也。件，其輦翻。</span>上方知其富，因問宣融曰：<span class="yinhao">「王之金盡此乎？」</span>宣融曰：<span class="yinhao">「此之謂多，安可加也！大王之過如日月之食，欲令陛下知之，故終而不隱。」</span><span class="jiazhu">終，謂卒也。</span>上意乃解。</p>
<p class="em2 strong">初，湘東王繹爲荊州刺史，有微過，續代之，以狀聞，<span class="jiazhu">按繹在荊州，有宮人李桃兒者，以才慧得進；及還，以李氏行。時得營戶禁重，續具狀以聞。繹對使者泣，訴於太子綱，太子和之，不得。繹懼，送李氏還荊州。</span>自此二王不通書問。繹聞其死，入閤而躍，屧爲之破。<span class="jiazhu">屧，蘇協翻，屐也，又履中薦也。史言繹、續生無友于之情，死則從而忻快。爲，于僞翻。</span></p>
<p class="em2 strong"><span class="yinwen">3</span>丙午，東魏勃海獻武王歡卒。<span class="jiazhu">年五十二。</span>歡性深密，終日儼然，人不能測，機權之際，變化若神。制馭軍旅，法令嚴肅。聽斷明察，<span class="jiazhu">斷，丁亂翻。</span>不可欺犯。擢人受任，<span class="jiazhu"><span class="yinhao">「受」</span>，當作<span class="yinhao">「授」</span>。</span>在於得才，茍其所堪，無問廝養；<span class="jiazhu">廝，音斯。養，余亮翻。</span>有虛聲無實者，皆不任用。雅尙儉素，刀劍鞍勒無金玉之飾。少能劇飲，自當大任，不過三爵。知人好士，全護勳舊；<span class="jiazhu">如尉景、司馬子如、孫騰諸人是也。少，詩照翻。好，呼到翻。</span>每獲敵國盡節之臣，多不之罪。<span class="jiazhu">如泉企、裴讓之是也。</span>由是文武樂爲之用。<span class="jiazhu">樂，音洛。</span>世子澄祕不發喪，<span class="jiazhu">用歡遺言也。</span>唯行臺左丞陳元康知之。</p>
<p class="em2 strong">侯景自念己與高氏有隙，內不自安。辛亥，據河南叛，歸于魏，潁州刺史司馬世雲以城應之。景誘執豫州刺史高元成、襄州刺史李密、廣州刺史懷朔暴顯等。<span class="jiazhu">誘，音酉。</span>遣軍士二百人載仗暮入西兗州，欲襲取之，刺史邢子才覺之，掩捕，盡獲之，因散檄東方諸州，各爲之備，由是景不能取。<span class="jiazhu">侯景之變，當時覺之而能發其姦者，邢子才一人耳。孰謂文士不可以當藩翰哉！</span></p>
<p class="em2 strong">諸將皆以景之叛由崔暹，<span class="jiazhu">崔暹糾劾權貴，諸將恨之，故以景叛爲暹罪。將，卽亮翻；下同。</span>澄不得已，欲殺暹以謝景。陳元康諫曰：<span class="yinhao">「今雖四海未清，綱紀已定；若以數將在外，茍悅其心，枉殺無辜，虧廢刑典，豈直上負天神，何以下安黎庶！晁錯前事，願公愼之。」</span><span class="jiazhu">晁錯事見十六卷漢景帝三年。</span>澄乃止。遣司空韓軌督諸軍討景。</p>
<p class="em2 strong"><span class="yinwen">4</span>辛酉，上祀南郊，大赦；甲子，祀明堂。</p>
<p class="em2 strong"><span class="yinwen">5</span>三<span class="jiaozhusup">【章：乙十一行本「三」作「二」；張校同；退齋校同。】</span>月，魏詔：<span class="yinhao">「自今應宮刑者，直沒官，勿刑。」</span></p>
<p class="em2 strong"><span class="yinwen">6</span>魏以開府儀同三司若干惠爲司空，侯景爲太傅、河南道行臺、上谷公。</p>
<p class="em2 strong">庚辰，景又遣其行臺郎中丁和來，上表言：<span class="yinhao">「臣與高澄有隙，請舉函谷以東，瑕丘以西，豫、廣、郢、<span class="jiaozhusup">【章：十二行本「郢」作「潁」；乙十一行本同；孔本同；張校同；退齋校同。】</span>荊、襄、兗、南兗、濟、東豫、洛、陽、北荊、北揚等十三州內附，<span class="jiazhu">洛、陽，二州名，註已見前。魏收《志》：武定二年置北荊州，領伊陽、新城、汝北郡。《五代志》：河南郡陸渾縣有東魏北荊州。淮陽郡項城縣，東魏置北揚州及丹楊郡、秣陵郡。濟，子禮翻。《考異》曰：《梁書·景傳》云：<span class="yinhao">「與豫州刺史高成、廣州刺史暴顯、潁州刺史司馬世雲、荊州刺史郎椿、襄州刺史李密、兗州刺史邢子才、南兗州刺史石長宣、濟州刺史許季良、東豫州刺史丘元征、洛州刺史爾朱渾願、揚州刺史樂恂、北荊州刺史梅季昌、北揚州刺史元神和等，陰結私圖，剋相影會。」</span>蕭韶《太清紀》又有兗州刺史胡延、豫州刺史傅士哲、揚州刺史可足渾洛，無邢子才。《典略》有荊州刺史庫狄暢，無高成、暴顯、許季良、爾朱渾願、樂恂、梅季昌。今依《梁書》。而《太清紀》有兩豫州，蓋前官也。</span>惟青、徐數州，僅須折簡。且黃河以南，皆臣所職，易同反掌。<span class="jiazhu">易，弋豉翻。</span>若齊、宋一平，<span class="jiazhu">齊，謂青州；宋，謂徐州。</span>徐事燕、趙。」</span><span class="jiazhu">燕、趙，謂河北之地。</span>上召羣臣廷議。尙書僕射謝舉等皆曰：<span class="yinhao">「頃歲與魏通和，<span class="jiazhu">大同二年，東魏請和，自是交聘使命不絕。</span>邊境無事，今納其叛臣，竊謂非宜。」</span>上曰：<span class="yinhao">「雖然，得景則塞北可清；機會難得，豈宜膠柱！」</span><span class="jiazhu">謂不能圓轉，如膠柱鼓瑟。</span></p>
<p class="em2 strong">是歲，正月，乙卯，上夢中原牧守皆以其地來降，舉朝稱慶。<span class="jiazhu">守，式又翻。降，戶江翻。朝，直遙翻。《考異》曰：《典略》云去年十二月夜夢，今從《梁書》。</span>旦，見中書舍人朱异，告之，且曰：<span class="yinhao">「吾爲人少夢，<span class="jiazhu">少，詩沼翻。</span>若有夢必實。」</span>异曰：<span class="yinhao">「此乃宇宙<span class="jiaozhusup">【章：十二行本「宙」作「內」；乙十一行本同；孔本同。】</span>混壹之兆也。」</span>及丁和至，稱景定計以正月乙卯，上愈神之。<span class="jiazhu">帝不能自治其國，而妖夢是踐，其亡宜矣。</span>然意猶未決，嘗獨言：<span class="yinhao">「我國家如金甌，無一傷缺，今忽受景地，詎是事宜？脫致紛紜，悔之何及？」</span><span class="jiazhu">獨言者，宴閒之時；非因與侍臣問答，獨言其事。蓋帝欲受景地，念茲在茲，而不能自已於言也。</span>朱异揣知上意，對曰：<span class="yinhao">「聖明御宇，南北歸仰，正以事無機會，未達其心。今侯景分魏土之半以來，自非天誘其衷，<span class="jiazhu">杜預曰：衷，中也。揣，初委翻。誘，音酉。</span>人贊其謀，何以至此！若拒而不內，恐絕後來之望。此誠易見，<span class="jiazhu">易，弋豉翻。</span>願陛下無疑。」</span>上乃定議納景。</p>
<p class="em2 strong">壬午，以景爲大將軍，封河南王，都督河南·北諸軍事、大行臺，承制如鄧禹故事。平西諮議參軍周弘正，善占候，前此謂人曰：<span class="yinhao">「國數年後當有兵起。」</span>及聞納景，曰：<span class="yinhao">「亂階在此矣！」</span><span class="jiazhu">爲侯景亂梁張本。</span></p>
<p class="em2 strong"><span class="yinwen">7</span>丁亥，上耕藉田。<span class="jiazhu">藉，在亦翻。</span></p>
<p class="em2 strong"><span class="yinwen">8</span>三月，庚子，上幸同泰寺，捨身如大通故事。<span class="jiazhu">大通元年，帝捨身之始也，事見一百五十一卷。</span></p>
<p class="em2 strong"><span class="yinwen">9</span>甲辰，遣司州刺史羊鴉仁督兗州刺史桓和、<span class="jiazhu">《梁紀》作<span class="yinhao">「土州刺史桓和」</span>。《五代志》：漢東郡土山縣，梁曰龍巢，置土州及東·西二永寧、眞陽三郡。</span>仁州刺史湛海珍等，<span class="jiazhu">魏收《志》：梁置仁州，治赤坎城，帶臨淮郡，領己吾、義城縣。己吾之下，註云<span class="yinhao">「州郡治」</span>。《五代志》，彭城穀陽縣有己吾、義城二縣，後齊併以爲臨淮縣。</span>將兵三萬趣懸瓠，<span class="jiazhu">將，卽亮翻。趣，七喻翻。</span>運糧食應接侯景。</p>
<p class="em2 strong"><span class="yinwen">10</span>魏大赦。</p>
<p class="em2 strong"><span class="yinwen">11</span>東魏高澄慮諸州有變，乃自出巡撫。留段韶守晉陽，委以軍事；以丞相功曹趙彥深爲大行臺都官郎中。使陳元康豫作丞相歡條敎數十紙付韶及彥深，在後以次行之。臨發，握彥深手泣曰：<span class="yinhao">「以母、弟相託，幸明此心！」</span>夏，四月，壬申，澄入朝于鄴。<span class="jiazhu">朝，直遙翻。</span>東魏主與之宴，澄起舞，識者知其不終。<span class="jiazhu">昔周景王喪太子及后，以喪賓宴。晉叔向曰：<span class="yinhao">「王其不終乎！吾聞之，所樂必卒焉。今王樂憂，若卒以憂，不可謂終。」</span>景王之喪，伉儷及冢適也，旣葬而宴，賢者非之。高澄則喪父也，祕喪不發，死肉未寒，忘雞斯徒跣之哀，縱蹮蹮僛僛之樂，尙爲有人心乎！是故榮錡之禍猶輕，柏堂之禍爲慘，蒼蒼之報應固不爽也。雞斯，讀爲筓纚。</span></p>
<p class="em2 strong"><span class="yinwen">12</span>丙子，羣臣奉贖。<span class="jiazhu">自庚子捨身至丙子奉贖，凡三十七日。萬機之事，不可一日曠廢，而荒於佛若是，帝忘天下矣。三十七日之間，天下不知爲無君，天下亦忘君矣。</span>丁亥，上還宮，<span class="jiazhu"><span class="yinhao">「丁亥」</span>，當作<span class="yinhao">「丁丑」</span>。</span>大赦，改元，如大通故事。</p>
<p class="em2 strong"><span class="yinwen">13</span>甲午，東魏遣兼散騎常侍李系來聘。系，繪之弟也。<span class="jiazhu">李繪見一百五十八卷大同八年。《考異》曰：《魏·帝紀》作<span class="yinhao">「李緯」</span>。今從《本傳》。</span></p>
<p class="em2 strong"><span class="yinwen">14</span>五月，丁酉朔，東魏大赦。</p>
<p class="em2 strong"><span class="yinwen">15</span>戊戌，東魏以襄城王旭爲太尉。<span class="jiazhu">旭，吁玉翻。</span></p>
<p class="em2 strong">高澄遣武衞將軍元柱等將數萬衆晝夜兼行以襲侯景，<span class="jiazhu">將，卽亮翻。</span>遇景於潁川北，柱等大敗。景以羊鴉仁等軍猶未至，乃退保潁川。<span class="jiazhu">侯景不敢乘勝北向者，蓋以高歡雖死，高澄猶能用其衆也。</span></p>
<p class="em2 strong"><span class="yinwen">16</span>甲辰，東魏以開府儀同三司庫狄干爲太師，錄尙書事孫騰爲太傅，汾州刺史賀拔仁爲太保，司徒高隆之錄尙書事，司空韓軌爲司徒，青州刺史尉景爲大司馬，領軍將軍可朱渾道元爲司空，僕射高洋爲尙書令、領中書監，徐州刺史慕容紹宗爲尙書左僕射，高陽王斌爲右僕射。<span class="jiazhu">斌蓋因玉儀而進用。斌，音彬。</span>戊午，尉景卒。</p>
<p class="em2 strong"><span class="yinwen">17</span>韓軌等圍侯景於潁川。景懼，割東荊、北兗州、魯陽、長社四城賂魏以求救。<span class="jiazhu">東魏東荊州治北陽城，荊州治魯陽，潁州治長社。時無北兗州，唯北荊州治伊陽，與西魏接境，豈史家誤以<span class="yinhao">「荊」</span>爲<span class="yinhao">「兗」</span>邪？</span>尙書左僕射于謹曰：<span class="yinhao">「景少習兵，姦詐難測，<span class="jiazhu">少，詩照翻。</span>不如厚其爵位以觀其變，未可遣兵也。」</span>荊州刺史王思政以爲：<span class="yinhao">「若不因機進取，後悔無及。」</span>卽以荊州步騎萬餘從魯陽關向陽翟。<span class="jiazhu">先是，王思政蓋自恆農遷刺荊州。陽翟縣，漢屬潁川郡，晉屬河南尹。魏收《志》：興和元年，分置陽翟郡，屬潁州。</span>丞相泰聞之，加景大將軍兼尙書令，遣太尉李弼、儀同三司趙貴將兵一萬赴潁川。<span class="jiazhu">按趙貴開府儀同三司，此逸<span class="yinhao">「開府」</span>二字。</span></p>
<p class="em2 strong">景恐上責之，遣中兵參軍柳昕奉啓於上，以爲：<span class="yinhao">「王旅未接，<span class="jiazhu">謂羊鴉仁等軍未至也。昕，許斤翻。</span>死亡交急，遂求援關中，自救目前。臣旣不安於高氏，豈見容於宇文！但螫手解腕，<span class="jiazhu">蝮蛇螫手，壯士解腕。螫，音釋。腕，烏貫翻。</span>事不得已，本圖爲國，<span class="jiazhu">爲，于僞翻。</span>願不賜咎！臣獲其力，不容卽棄，今以四州之地爲餌敵之資，已令宇文遣人入守。自豫州以東，齊海以西，悉臣控壓；見有之地，盡歸聖朝，<span class="jiazhu">見，賢遍翻。朝，直遙翻。</span>懸瓠、項城、徐州、南兗，事須迎納。願陛下速敕境上，各置重兵，與臣影響，<span class="jiazhu">言若影之隨形，響之應聲，彼此相應，不失機會也。</span>不使差互！」</span>上報之曰：<span class="yinhao">「大夫出境，尙有所專；<span class="jiazhu">《春秋》之義，大夫出疆，專之可也。上引此義，欲以綏懷侯景，不知狼子野心之難馴擾也。</span>況始創奇謀，將建大業，理須適事而行，隨方以應。卿誠心有本，何假詞費！」</span><span class="jiazhu">上報此詔，已爲侯景所窺矣。</span></p>
<p class="em2 strong"><span class="yinwen">18</span>魏以開府儀同三司獨孤信爲大司馬。</p>
<p class="em2 strong"><span class="yinwen">19</span>六月，戊辰，以鄱陽王範爲征北將軍，總督漢北征討諸軍事，擊穰城。<span class="jiazhu">使範擊魏荊州，欲以應接侯景。穰，如羊翻。</span></p>
<p class="em2 strong"><span class="yinwen">20</span>東魏韓軌等圍潁川，聞魏李弼、趙貴等將至，乙<span class="jiaozhusup">【章：十二行本「乙」作「己」；乙十一行本同；孔本同。】</span>巳，引兵還鄴。<span class="jiazhu">《考異》曰：《周書·帝紀》：<span class="yinhao">「三月，李弼救侯景。」</span>今從《典略》。</span>侯景欲因會執弼與貴，奪其軍；貴疑之，不往。貴欲誘景入營而執之，弼止之。<span class="jiazhu">李弼之計，以爲執侯景不能猝兼河南之地，徒爲東魏去疾，故止貴。誘，音酉。</span>羊鴉仁遣長史鄧鴻將兵至汝水，弼引兵還長安。<span class="jiazhu">東魏之師已退，而梁之援兵始來，弼若不還師，則梁、魏之兵必浪戰於汝、潁之間矣。引兵而還，則禍集於梁。</span>王思政入據潁川。景陽稱略地，引兵出屯懸瓠。<span class="jiazhu">景引兵出潁川，以城與魏，爲王思政守潁川、沒於東魏張本。</span></p>
<p class="em2 strong">景復乞兵於魏，<span class="jiazhu">復，扶又翻。</span>丞相泰使同軌防主韋法保及都督賀蘭願德等將兵助之。<span class="jiazhu">《五代志》：河南宜陽縣，後周分置熊耳縣、同軌郡。周、齊以宜陽爲界；以同軌名郡者，言將自此出兵混壹東西，使天下車同軌也。</span>大行臺左丞藍田王悅言於泰曰：<span class="yinhao">「侯景之於高歡，始敦鄕黨之情，終定君臣之契，<span class="jiazhu">高歡、侯景皆懷朔鎭人，少相友善，中間同事爾朱。歡滅爾朱，景遂委質於歡。</span>任居上將，位重台司；今歡始死，景遽外叛，蓋所圖甚大，終不爲人下故也。且彼能背德於高氏，<span class="jiazhu">將，卽亮翻。背，蒲妹翻。</span>豈肯盡節於朝廷！今益之以勢，援之以兵，竊恐貽笑將來也。」</span><span class="jiazhu">史言西魏多智士，宇文泰能用善謀，侯景之姦詐不得逞，而其禍移於梁矣。</span>泰乃召景入朝。<span class="jiazhu">朝，直遙翻；下同。</span></p>
<p class="em2 strong">景陰謀叛魏，事計未成，厚撫韋法保等，冀爲己用，外示親密無猜間。<span class="jiazhu">間，古莧翻。</span>每往來諸軍間，侍從至少，魏軍中名將，皆身自造詣。<span class="jiazhu">從，才用翻。少，詩沼翻。將，卽亮翻。造，七到翻。</span>同軌防長史裴寬謂法保曰：<span class="yinhao">「侯景狡詐，必不肯入關，<span class="jiazhu">言其不肯應召而入朝也。</span>欲託款於公，恐未可信。若伏兵斬之，此亦一時之功也。如其不爾，卽應深爲之防，不得信其誑誘，自貽後悔。」</span><span class="jiazhu">誑，居況翻。誘，音酉。</span>法保深然之，不敢圖景，但自爲備而已；尋辭還所鎭。<span class="jiazhu">辭景而還同軌也。</span>王思政亦覺其詐，密召賀蘭願德等還，分布諸軍，據景七州、十二鎭。景果辭不入朝，遺丞相泰書曰：<span class="yinhao">「吾恥與高澄鴈行，安能比肩大弟！」</span><span class="jiazhu">《記·王制》：父之齒隨行，兄之齒鴈行。鴈行，言如鴈並飛而進也。景知泰覺其情，且知梁之可侮弄也，故以書絕泰而決意附梁。遺，于季翻。行，戶剛翻。</span>泰乃遣行臺郎中趙士憲悉召前後所遣諸軍援景者。景遂決意來降。魏將任約以所部千餘人降於景。<span class="jiazhu">史言西魏諸將唯任約爲侯景所誘。降，戶江翻。任，音壬。</span></p>
<p class="em2 strong">泰以所授景使持節、太傅、大將軍、兼尙書令、河南大行臺、都督河南諸軍事回授王思政，思政並讓不受；頻使敦諭，<span class="jiazhu">使，疏吏翻。下同。</span>唯受都督河南諸軍事。</p>
<p class="em2 strong"><span class="yinwen">21</span>高澄將如晉陽，以弟洋爲京畿大都督，留守於鄴，使黃門侍郎高德政佐之。德政，顥之子也。<span class="jiazhu">高顥見一百四十七卷天監七年。《考異》曰：《北史》作<span class="yinhao">「德正」</span>，今從《北齊書》。</span>丁丑，澄還晉陽，始發喪。</p>
<p class="em2 strong"><span class="yinwen">22</span>秋，七月，魏長樂武烈公若干惠卒。<span class="jiazhu">若干惠，魏司空。樂，音洛。</span></p>
<p class="em2 strong"><span class="yinwen">23</span>丁酉，東魏主爲丞相歡舉哀，服緦縗，<span class="jiazhu">《記·閒傳》：緦麻之縗，十五升去其半。有事其縷、無事其布曰緦。爲，于僞翻。縗，倉回翻。</span>凶禮依漢霍光故事，<span class="jiazhu">凶禮，猶言喪禮也。</span>贈相國、齊王，備九錫殊禮。戊戌，以高澄爲使持節、大丞相、都督中外諸軍、錄尙書事、大行臺、勃海王；澄啓辭爵位。壬寅，詔太原公洋攝理軍國，遣中使敦諭澄。</p>
<p class="em2 strong"><span class="yinwen">24</span>庚申，羊鴉仁入懸瓠城。甲子，詔更以懸瓠爲豫州，壽春爲南豫州，改合肥爲合州。<span class="jiazhu">後漢豫州治譙，魏治汝南安成，晉治陳國。晉氏南渡，石氏強盛，祖約自譙城退屯壽春，始僑立豫州於壽春。是後，庾亮以豫州刺史鎭蕪湖，毛寶治邾城，趙胤治牛渚，謝尙鎭歷陽，又進馬頭，桓沖戍姑孰，蓋不常厥居也。宋武帝欲開拓河南，綏定豫土，割揚州大江以西悉屬豫州，豫州基址因此而立。永初二年，分淮東爲南豫州，治歷陽；淮西爲豫州，然猶治壽春也。大明以後，豫州治懸瓠。常珍奇歸北，懸瓠入魏，豫州復治壽陽。齊東昏之時，裴叔業又以壽陽附魏，遂以歷陽爲豫州。至帝天監中，韋叡克合肥，以爲豫州，復以歷陽爲南豫州；後復壽陽，又徙豫州復舊治。今得懸瓠，復宋之舊爲豫州，以壽陽爲南豫，以合肥爲合州。南北兵爭，疆埸之間，一彼一此，易置州郡，類如是矣。</span>以鴉仁爲司、豫二州刺史，鎭懸瓠；西陽太守羊思達爲殷州刺史，鎭項城。<span class="jiazhu">改東魏之北揚州爲殷州。</span></p>
<p class="em2 strong"><span class="yinwen">25</span>八月，乙丑，下詔大舉伐東魏。遣南豫州刺史貞陽侯淵明、南兗州刺史南康王會理分督諸將。<span class="jiazhu">將，卽亮翻。</span>淵明，懿之子；會理，續之子也。始，上欲以鄱陽王範爲元帥；朱异取急在外，<span class="jiazhu">謂取休假在外舍也。帥，所類翻。异，羊至翻。</span>聞之，遽入曰：<span class="yinhao">「鄱陽雄豪蓋世，得人死力，然所至殘暴，非弔民之材。且陛下昔登北顧亭以望，謂江右有反氣，骨肉爲戎首，<span class="jiazhu">登北顧亭，謂幸京口時也。江、郢、揚、南徐之地爲江左，豫、南豫、南兗之地爲江右。朱异告帝以防鄱陽而不知防臨賀，帝知江右有反氣而不料侯景自壽陽舉兵，天邪，人邪？</span>今日之事，尤宜詳擇。」</span>上默然，曰：<span class="yinhao">「會理何如？」</span>對曰：<span class="yinhao">「陛下得之矣。」</span>會理懦而無謀，所乘襻輿，<span class="jiazhu">襻，普患翻。襻輿者，輿掆施襻，人以肩舉之。</span>施板屋，冠以牛皮。<span class="jiazhu">冠，古玩翻。</span>上聞，不悅。貞陽侯淵明時鎭壽陽，屢請行，上許之。會理自以皇孫，復爲都督，<span class="jiazhu">言旣以皇孫之貴自高，又以都督之尊自處。復，扶又翻。</span>自淵明已下，殆不對接。淵明與諸將密告朱异，追會理還，遂以淵明爲都督。</p>
<p class="em2 strong"><span class="yinwen">26</span>辛未，高澄入朝于鄴，固辭大丞相；<span class="jiazhu">以《通鑑》書法言之，<span class="yinhao">「辛未」</span>之下當有<span class="yinhao">「東魏」</span>二字。朝，直遙翻。</span>詔爲大將軍如故，餘如前命。</p>
<p class="em2 strong">甲申，虛葬齊獻武王於漳水之西；潛鑿成安鼓山石窟佛寺之旁爲穴，<span class="jiazhu">魏收《志》：魏郡臨漳縣有鼓山。成安縣，後齊分臨漳置。宋白曰：成安縣，本漢斥丘縣地，春秋時乾侯邑也。土地斥鹵，故曰斥丘。其地在鄴，北齊分鄴置成安縣。按臨漳縣亦分鄴縣所置。</span>納其柩而塞之，<span class="jiazhu">柩，音舊。塞，悉則翻。</span>殺其羣匠。及齊之亡也，一匠之子知之，發石取金而逃。<span class="jiazhu">史言潛葬之無益。</span></p>
<p class="em2 strong"><span class="yinwen">27</span>戊子，武州刺史蕭弄璋攻東魏磧泉、呂梁二戍，拔之。<span class="jiazhu">《五代志》：下邳郡下邳縣，梁曰歸政，置武州。魏收《志》，彭城郡呂縣有呂梁城。《水經註》曰：泗水之上有石梁焉，故曰呂梁。</span></p>
<p class="em2 strong"><span class="yinwen">28</span>或告東魏大將軍澄云：<span class="yinhao">「侯景有北歸之志。」</span>會景將蔡道遵北歸，言<span class="yinhao">「景頗知悔過」</span>。景母及妻子皆在鄴，澄乃以書諭之，語以闔門無恙，若還，許以豫州刺史終其身，還其寵妻、愛子，所部文武，更不追攝。<span class="jiazhu">語，牛倨翻。攝，收也。</span>景使王偉復書曰：<span class="yinhao">「今已引二邦，<span class="jiazhu">二邦，謂梁及西魏也。</span>揚旌北討，熊豹齊奮；克復中原，幸自取之，何勞恩賜！昔王陵附漢，母在不歸，<span class="jiazhu">事見九卷漢高帝元年。</span>太上囚楚，乞羹自若，<span class="jiazhu">事見十卷高帝四年。</span>矧伊妻子，而可介意！脫謂誅之有益，欲止不能，殺之無損，徒復阬戮，家累在君，何關僕也！」</span><span class="jiazhu">復，扶又翻。累，力瑞翻。</span></p>
<p class="em2 strong">戊子，詔以景錄行臺尙書事。</p>
<p class="em2 strong"><span class="yinwen">29</span>東魏靜帝，美容儀，旅力過人，<span class="jiazhu">旅，與膂同，脊骨也。</span>能挾石師子踰宮牆，射無不中；好文學，從容沈雅。<span class="jiazhu">中，竹仲翻。好，呼到翻。從，千容翻。沈，持林翻。</span>時人以爲有孝文風烈，大將軍澄深忌之。</p>
<p class="em2 strong">始，獻武王自病逐君之醜，<span class="jiazhu">謂逐孝武帝使入關也。</span>事靜帝禮甚恭，事無大小必以聞，可否聽旨。<span class="jiazhu">言不敢專決也。</span>每侍宴，俯伏上壽；帝設法會，乘輦行香，歡執香爐步從，<span class="jiazhu">上，時掌翻。從，才用翻。</span>鞠躬屛氣，<span class="jiazhu">屛，必郢翻。</span>承望顏色，故其下奉帝莫敢不恭。</p>
<p class="em2 strong">及澄當國，倨慢頓甚，使中書黃門郎崔季舒察帝動靜，大小皆令季舒知之。<span class="jiazhu">《晉書·職官志》：曹魏黃初初，中書旣置監、令，又置通事郎，次黃門郎，及晉，改曰中書侍郎。環濟《要略》：漢置中書，掌密詔，有令、僕、丞、郎。《漢舊儀》云：置中書領尙書事。魏黃初，中書置監、令，又置通事郎，次黃門郎，卽中書侍郎之任也。按二書皆謂黃門、中書通爲一官；而《五代志》紀北齊之制，黃門侍郎屬門下省，中書侍郎屬中書省，分爲二官。高澄以崔季舒爲中書黃門郎者，蓋澄欲使季舒伺察靜帝，以爲黃門郎則侍從左右，以爲中書郎則典掌詔命，故兼領二職也。</span>澄與季舒書曰：<span class="yinhao">「癡人比復何似？<span class="jiazhu">比，毗至翻。復，扶又翻。</span>癡勢小差未？<span class="jiazhu">差，楚懈翻；本作<span class="yinhao">「瘥」</span>。疾稍愈謂之差。</span>宜用心檢校。」</span>帝嘗獵于鄴東，馳逐如飛，監衞都督烏那羅受工伐從後呼曰：<span class="yinhao">「天子勿走馬，大將軍嗔！」</span><span class="jiazhu">監，工銜翻。監衞都督，高氏置此官以監宿衞，所以防制其君者也。烏那羅，虜三字姓。呼，火故翻。嗔，昌眞翻，怒也。</span>澄嘗侍飲酒，舉大觴屬帝曰：<span class="yinhao">「臣澄勸陛下酒。」</span><span class="jiazhu">屬，之欲翻。舉酒相屬，如儕輩然，無復君臣之敬。</span>帝不勝忿，曰：<span class="yinhao">「自古無不亡之國，朕亦何用此生焉！」</span>澄怒曰：<span class="yinhao">「朕？朕？狗脚朕！」</span>使崔季舒毆帝三拳，奮衣而出。明日，澄使季舒入勞帝，<span class="jiazhu">勝，音升。毆，烏口翻。勞，力到翻。</span>帝亦謝焉，賜季舒絹百匹。</p>
<p class="em2 strong">帝不堪憂辱，<span class="jiazhu">徐知訓陵侮其主，與高澄異世同轍，皆不能保其身。《詩》云：<span class="yinhao">「人而無禮，胡不遄死！」</span>諒哉。</span>詠謝靈運詩曰：<span class="yinhao">「韓亡子房奮，秦帝仲連恥。本自江海人，忠義動君子。」</span><span class="jiazhu">謝靈運作詩事見一百二十二卷宋文帝元嘉十年。</span>常侍、侍講潁川荀濟知帝意，<span class="jiazhu">荀濟以散騎常侍侍講。</span>乃與祠部郎中元瑾、長秋卿劉思逸、華山王大器、淮南王宣洪、濟北王徽等謀誅澄。大器，鷙之子也。<span class="jiazhu">東魏華山王鷙卒於大同六年。華，戶化翻。濟，子禮翻。</span>帝謬爲敕問濟曰：<span class="yinhao">「欲以何日開講？」</span>乃詐於宮中作土山，開地道向北城。至千秋門，門者覺地下響，以告澄。澄勒兵入宮，見帝，不拜而坐，曰：<span class="yinhao">「陛下何意反？臣父子功存社稷，何負陛下邪！此必左右妃嬪輩所爲。」</span>欲殺胡夫人及李嬪。帝正色曰：<span class="yinhao">「自古唯聞臣反君，不聞君反臣。王自欲反，何乃責我！我殺王則社稷安，不殺則滅亡無日，我身且不暇惜，況於妃嬪！必欲弒逆，緩速在王！」</span>澄乃下牀叩頭，大啼謝罪。<span class="jiazhu">高澄雖悖逆，不能不屈於靜帝之言，理所在也。</span>於是酣飲，夜久乃出。居三日，幽帝於含章堂。<span class="jiazhu">含章堂，蓋取《坤》卦<span class="yinhao">「含章可貞」</span>之義，必在鄴宮之內殿左右。幽者，閉帝於內不使出，而專殺於外也。</span>壬辰，烹濟等於市。</p>
<p class="em2 strong">初，濟少居江東，<span class="jiazhu">少，詩照翻。</span>博學能文。與上有布衣之舊，知上有大志，然負氣不服，常謂人曰：<span class="yinhao">「會於盾鼻上磨墨檄之」</span>。<span class="jiazhu">言上若有非常之舉，亦當起兵，於盾鼻上磨墨作檄以聲其罪。</span>上甚不平。及卽位，或薦之於上，上曰：<span class="yinhao">「人雖有才，亂俗好反，不可用也。」</span>濟上書諫上崇信佛法、爲塔寺奢費，上大怒，欲集朝衆斬之；<span class="jiazhu">朝衆，卽謂在朝百官。好，呼到翻。朝，直遙翻。</span>朱异密告之，濟逃奔東魏。澄爲中書監，<span class="jiazhu">大同十年，東魏以高澄領中書監。</span>欲用濟爲侍讀，獻武王曰：<span class="yinhao">「我愛濟，欲全之，故不用濟。濟入宮，必敗。」</span>澄固請，乃許之。<span class="jiazhu">史言高歡識鑒非澄所及。</span>及敗，侍中楊遵彥謂之曰：<span class="jiazhu">楊愔，字遵彥。</span><span class="yinhao">「衰暮何苦復爾？」</span><span class="jiazhu">復，扶又翻。</span>濟曰：<span class="yinhao">「壯氣在耳！」</span><span class="jiazhu">言年雖衰而氣不衰也。</span>因下辨曰：<span class="jiazhu">辨，獄辭也。</span><span class="yinhao">「自傷年紀摧頹，功名不立，故欲挾天子，誅權臣。」</span>澄欲宥其死，親問之曰：<span class="yinhao">「荀公何意反？」</span>濟曰：<span class="yinhao">「奉詔誅高澄，何謂反！」</span>有司以濟老病，鹿車載詣東市，幷焚之。<span class="jiazhu">章懷太子賢曰：鹿車，小車僅容一鹿也。</span></p>
<p class="em2 strong">澄疑諮議溫子昇<span class="jiazhu">子昇蓋爲大將軍府諮議參軍。</span>知謹等謀，方使之作《獻武王碑》，旣成，餓於晉陽獄，食弊襦而死。棄尸路隅，沒其家口，<span class="jiazhu">沒其家口爲官奴婢，塡晉陽宮。</span>太尉長史宋遊道收葬之。澄謂遊道曰：<span class="yinhao">「吾近書與京師諸貴<span class="jiazhu">諸貴，謂司馬子如、孫騰等。</span>論及朝士，以卿僻於朋黨，將爲一病；今乃知卿眞是重故舊、尙節義之人，天下人代卿怖者，是不知吾心也。」</span><span class="jiazhu">史言士之徇義者固不計身之死亡，亦未必死也。怖，普布翻。</span>九月，辛丑，澄還晉陽。</p>
<p class="em2 strong"><span class="yinwen">30</span>上命蕭淵明堰泗水於寒山以灌彭城，俟得彭城，乃進軍與侯景掎角。<span class="jiazhu">《左傳》曰：譬如捕鹿，晉人角之，諸戎掎之。角者，當其前；掎者，亢其下。掎，居綺翻。</span>癸卯，淵明軍于寒山，去彭城十八里，斷流立堰。<span class="jiazhu">斷，音短。</span>侍中羊侃監作堰，再旬而成。<span class="jiazhu">監，工銜翻。</span>東魏徐州刺史太原王則嬰城固守，侃勸淵明乘水攻彭城，不從。諸將與淵明議軍事，淵明不能對，但云<span class="yinhao">「臨時制宜」</span>。</p>
<p class="em2 strong"><span class="yinwen">31</span>冬，十一月，魏丞相泰從魏主狩于岐陽。<span class="jiazhu">岐陽，岐山之陽也。《五代志》：扶風雍縣有岐陽宮。</span></p>
<p class="em2 strong"><span class="yinwen">32</span>東魏大將軍澄使大都督高岳救彭城，欲以金門郡公潘樂爲副。<span class="jiazhu">《五代志》：河南郡宜陽縣有東魏所置金門郡，因金門山以名郡。</span>陳元康曰：<span class="yinhao">「樂緩於機變，不如慕容紹宗；且先王之命也。<span class="jiazhu">高歡令澄用慕容紹宗以敵侯景，見上卷上年。</span>公但推赤心於斯人，景不足憂也。」</span>時紹宗在外，澄欲召見之，恐其驚叛；元康曰：<span class="yinhao">「紹宗知元康特蒙顧待，新使人來餉金；<span class="jiazhu">近時之事謂之新。</span>元康欲安其意，受之而厚答其書，保無異也。」</span><span class="jiazhu">言保紹宗必無所違異。</span>乙酉，以紹宗爲東南道行臺，與岳、樂偕行。初，景聞韓軌來，曰：<span class="yinhao">「噉豬腸兒何能爲！」</span><span class="jiazhu">噉，吐濫翻。</span>聞高岳來，曰：<span class="yinhao">「兵精人凡。」</span>諸將無不爲所輕者。及聞紹宗來，叩鞍有懼色，曰：<span class="yinhao">「誰敎鮮卑兒解遣紹宗來！<span class="jiazhu">解，胡買翻。</span>若然，<span class="jiazhu">若然，猶今人言若如此也。</span>高王定未死邪？」</span></p>
<p class="em2 strong">澄以廷尉卿杜弼爲軍司，攝行臺左丞，臨發，問以政事之要、<span class="jiazhu">杜弼臨發從軍，澄方問以政事之要，蓋弼在歡府夙有聲稱，故問之也。</span>可爲戒者，使錄一二條。弼請口陳之，曰：<span class="yinhao">「天下大務，莫過賞罰。賞一人使天下之人喜，罰一人使天下之人懼，茍二事不失，自然盡美。」</span>澄大悅，曰：<span class="yinhao">「言雖不多，於理甚要。」</span></p>
<p class="em2 strong">紹宗帥衆十萬據橐駝峴。<span class="jiazhu">帥，讀曰率。峴，戶典翻。</span>羊侃勸貞陽侯淵明乘其遠來擊之，不從，旦日，又勸出戰，亦不從；侃乃帥所領出屯堰上。<span class="jiazhu">羊侃知淵明必敗，故出屯堰上，欲全所領而退。若以行兵之節制言之，則安營次舍，皆當聽命於元帥，豈有擅移屯之理哉！</span></p>
<p class="em2 strong">丙午，紹宗至城下，引步騎萬人攻潼州刺史郭鳳營，<span class="jiazhu">魏收《志》：梁置潼州，武定七年，改曰睢州，治取慮城，領淮陽、穀陽、睢南、南濟陰、臨潼郡。《五代志》：下邛郡夏丘縣，東魏置臨潼郡，梁置潼州。</span>矢下如雨。淵明醉，不能起，命諸將救之，皆不敢出。北兗州刺史史胡貴孫謂譙州刺史趙伯超曰：<span class="jiazhu">魏收《志》：景明中，置譙郡於渦陽城，孝昌中陷，領南譙、汴、龍亢、蘄城、下蔡、臨渙、蒙郡。《五代志》：譙郡山桑縣，後魏置渦州渦陽郡，東魏改曰譙州。</span><span class="yinhao">「吾屬將兵而來，<span class="jiazhu">將，卽亮翻；下同。</span>本欲何爲，今遇敵而不戰乎？」</span>伯超不能對。貴孫獨帥麾下與東魏戰，斬首二百級。伯超擁衆數千不敢救，謂其下曰：<span class="yinhao">「虜盛如此，與戰必敗，不如全軍早歸。」</span><span class="jiaozhusup">【章：十二行本「歸」下有「可以免罪」四字；乙十一行本同；孔本同；張校同；退齋校同。】</span>皆曰：<span class="yinhao">「善！」</span>遂遁還。</p>
<p class="em2 strong">初，侯景常戒梁人曰：<span class="yinhao">「逐北不過二里。」</span>紹宗將戰，以梁人輕悍，<span class="jiazhu">悍，侯旰翻，又下罕翻。</span>恐其衆不能支，一一引將卒謂之曰：<span class="yinhao">「我當陽退，誘吳兒使前，<span class="jiazhu">誘，音酉。</span>爾擊其背。」</span>東魏兵實敗走，梁人不用景言，乘勝深入。魏將卒以紹宗之言爲信，爭共掩擊之，梁兵大敗，貞陽侯淵明及胡貴孫、趙伯超等皆爲東魏所虜，失亡士卒數萬人。羊侃結陳徐還。<span class="jiazhu">陳，讀曰陣。</span></p>
<p class="em2 strong">上方晝寢，宦者張僧胤白朱异啓事，上駭之，<span class="jiazhu">非時啓事，故駭。</span>遽起升輿，至文德殿閣。<span class="jiazhu">文德殿，建康宮前殿也。</span>异曰：<span class="yinhao">「韓山失律。」</span><span class="jiazhu">韓山，卽寒山。</span>上聞之，怳然將墜牀。<span class="jiazhu">怳，呼廣翻。</span>僧胤扶而就坐，<span class="jiazhu">坐，徂臥翻。</span>乃歎曰：<span class="yinhao">「吾得無復爲晉家乎！」</span><span class="jiazhu">謂爲夷狄所取也。史言帝危亡將至，神不守舍。復，扶又翻。</span></p>
<p class="em2 strong">郭鳳退保潼州，慕容紹宗進圍之。十二月，甲子朔，鳳棄城走。</p>
<p class="em2 strong">東魏使軍司杜弼作檄移梁朝<span class="jiazhu">朝，直遙翻；下同。</span>曰：<span class="yinhao">「皇家垂統，光配彼天，唯彼吳、越，獨阻聲敎。元首懷止戈之心，上宰薄兵車之命，<span class="jiazhu">元首，謂東魏主。上宰，謂高歡。</span>遂解縶南冠，<span class="jiazhu">《左傳》：楚伐鄭，鄭人軍楚師，囚鄖公鍾儀獻諸晉，晉人囚諸軍府。晉侯觀於軍府，見鍾儀，問曰：<span class="yinhao">「南冠而縶者誰也？」</span>有司對曰：<span class="yinhao">「鄭人所獻楚囚也。」</span>命稅之使歸，合晉、楚之成。</span>喻以好睦。<span class="jiazhu">大同三年，梁初與東魏通和。好，呼到翻；下同。</span>雖嘉謀長算，爰自我始，罷戰息民，彼獲其利。侯景豎子，自生猜貳，遠託關、隴，依憑姦僞，逆主定君臣之分，僞相結兄弟之親，<span class="jiazhu">謂侯景先降西魏也。分，扶問翻。相，息亮翻。</span>豈曰無恩，終成難養，俄而易慮，親尋干戈。釁暴惡盈，側首無託，<span class="jiazhu">謂侯景不見容於西魏也。</span>以金陵逋逃之藪，江南流寓之地，甘辭卑禮，進孰圖身，<span class="jiazhu">此以下皆言侯景歸梁之心迹。孰，古熟字通。言進軟熟之辭梁，以爲容身之圖。</span>詭言浮說，抑可知矣。而僞朝大小，幸災忘義，主荒於上，臣蔽於下，連結姦惡，斷絕鄰好，徵兵保境，縱盜侵國。蓋物無定方，事無定勢，或乘利而受害，或因得而更失。是以吳侵齊境，遂得句踐之師，<span class="jiazhu">《左傳》：吳伐齊，敗齊師於艾陵，遂與晉侯會于黃池。越子句踐乘虛伐吳，獲其太子，遂入吳，吳王歸，及越平。其後越遂伐吳，滅之。句，音鉤。</span>趙納韓地，終有長平之役。<span class="jiazhu">事見五卷周赧王五十三年至五十五年。</span>矧乃鞭撻疲民，侵軼徐部，築壘擁川，舍舟徼利。<span class="jiazhu">軼，徒結翻，又音逸。杜預曰：軼，突也。<span class="yinhao">「擁」</span>，當作<span class="yinhao">「壅」</span>。舍，讀曰捨。徼，一遙翻。</span>是以援枹秉麾之將，拔距投石之士，<span class="jiazhu">師古曰：拔距者，有人連坐相把，據地以爲堅，而能拔取之；投石者，以石投人；皆言其有勇力也。援，于元翻。枹，音膚。將，卽亮翻。</span>含怒作色，如赴私讎。彼連營擁衆，依山傍水，<span class="jiazhu">傍，步浪翻。</span>舉螳蜋之斧，被蛣蜣之甲，<span class="jiazhu">螳蜋舉臂以捍物，微有鋒利，故以諭斧。蛣蜣，蜣蜋也，翼在甲下，故以諭甲。言梁兵之輕弱也。蛣，音詰。</span>當窮轍以待輪，<span class="jiazhu">古語云：螳蜋怒臂以當車轍。陸佃曰：螳蜋，有斧蟲也。兗人謂之拒斧，奮之當轍不避。《釋蟲》：不𧒖，蟷蠰；其子螵蛸。舍人云：不𧒖名蟷蠰，今之螳蜋也。《方言》云：譚、魯以南謂之蟷蠰，三河之域謂之螳蜋，燕、趙之際謂之食庬，齊、杞以東謂之馬穀，然名其子同云螵蛸也。</span>坐積薪而候療。及鋒刃纔交，埃塵且接，已亡戟棄戈，土崩瓦解，掬指舟中，衿甲鼓下，<span class="jiazhu">《左傳》：晉荀林父帥師及楚子戰于邲，楚乘晉師。林父不知所爲，鼓於軍中曰：<span class="yinhao">「先濟者有賞。」</span>中軍與下軍爭舟，舟中之指可掬也。又：晉伐齊，齊師夜遁，晉師從之。夙沙衞連大車塞隧以殿，殖綽、郭最曰：<span class="yinhao">「子殿齊師，國之辱也，」</span>乃代之殿，衞殺馬於隘以塞道。晉州綽及之，射殖綽中肩，弛弓而自後縛之；其右具丙亦舍兵而縛郭最，皆衿甲面縛，坐於中軍之鼓下。衿，其鴆翻。</span>同宗異姓，縲紲相望。曲直旣殊，強弱不等，獲一人而失一國，<span class="jiazhu">《左傳》：宋猛獲與南宮萬弒其君，宋討之，猛獲奔衞。宋人請之，衞人欲弗許。石祁子曰：<span class="yinhao">「天下之惡一也，惡於宋而保於我，保之何補！得一夫而失一國，與惡而棄好，非謀也。」</span>衞人歸之。</span>見黃雀而忘深穽，<span class="jiazhu">穽，疾正翻。</span>智者所不爲，仁者所不向。誠旣往之難逮，猶將來之可追。<span class="jiazhu">逮，及也。此二語以誘梁，欲再與講和以攜侯景。</span>侯景以鄙俚之夫，遭風雲之會，位班三事，邑啓萬家，揣身量分，久當止足。而周章向背，離披不已，<span class="jiazhu">周章，征營貌。離披，分散不可收束之意。揣，初委翻。量，音良。分，扶問翻。背，蒲妹翻。</span>夫豈徒然，意亦可見。彼乃授之以利器，誨之以慢藏，<span class="jiazhu">《老子》曰：國之利器，不可以授人。《易》曰：慢藏誨盜。藏，徂浪翻。</span>使其勢得容姦，時堪乘便。今見南風不競，<span class="jiazhu">《左傳》：晉圍齊，楚乘其間伐鄭。晉人聞之，師曠曰：<span class="yinhao">「不害。吾驟歌南風，又歌北風，南風不競，多死聲，楚必無功。」</span>果如其言。</span>天亡有徵，<span class="jiazhu">徵，讀曰證。</span>老賊姦謀，將復作矣。然推堅強者難爲功，<span class="jiazhu">復，扶又翻。推，吐雷翻。</span>摧枯巧者易爲力，計其雖非孫、吳猛將，燕、趙精兵，猶是久涉行陳，<span class="jiazhu">將，卽亮翻。燕，因肩翻。易，弋豉翻。行，戶剛翻。陳，讀曰陣。</span>曾習軍旅，豈同剽輕之師，<span class="jiazhu">漢張良曰：<span class="yinhao">「楚兵剽輕。」</span>剽，匹妙翻。輕，牽正翻。</span>不比危脆之衆。<span class="jiazhu">脆，此芮翻。</span>拒此則作氣不足，攻彼則爲勢有餘，終恐尾大於身，踵粗於股，倔強不掉，<span class="jiazhu">倔，其勿翻。強，其兩翻。</span>狼戾難馴，<span class="jiazhu">狼，當作很。</span>呼之則反速而釁小，<span class="jiazhu">釁，許覲翻。</span>不徵則叛遲而禍大。會應遙望廷尉，不肯爲臣，<span class="jiazhu">用蘇峻事，見九十三卷晉成帝咸和二年。</span>自據淮南，亦欲稱帝。<span class="jiazhu">用黥布事，見十二卷漢高帝十一年。</span>但恐楚國亡猨，禍延林木，城門失火，殃及池魚，<span class="jiazhu">池魚，人姓名。《風俗通》有池仲魚。城門失火，仲魚燒死，故諺曰：<span class="yinhao">「城門失火，殃及池魚。」</span>一曰：城門失火，汲城下之池水以救之，池涸則魚受其殃。</span>橫使江、淮士子，荊、揚人物，死亡矢石之下，夭折霧露之中。<span class="jiazhu">橫，戶孟翻。夭，於紹翻。折，而設翻，又之舌翻。</span>彼梁主者，操行無聞，輕險有素，射雀論功，蕩舟稱力，<span class="jiazhu">《國語》：晉平公射鷃不死，使豎襄搏之，失，公怒，將殺之，以告叔向。叔向曰：<span class="yinhao">「君必殺之。昔先君唐叔射兕於徒林以爲大甲，以封于晉。今君嗣先君唐叔，射鷃不死，搏之不得，是揚吾君之恥者也，必殺之。」</span>君忸怩顏，乃赦之。鷃扈，小鳥，卽鷃雀也。《左傳》：齊桓公與蔡姬乘舟于囿，蕩公。杜預《註》曰：蕩，搖也。操，七到翻。行，下孟翻。射，而亦翻。</span>年旣老矣，耄又及之，政散民流，禮崩樂壞。加以用舍乖方，廢立失所，<span class="jiazhu">用舍乖方，謂免周捨、責顧琛而用朱异。廢立失所，謂銜昭明而不立世適孫，乃立太子綱也。舍，讀曰捨。</span>矯情動俗，飾智驚愚，毒螫滿懷，妄敦戒業，躁競盈胸，謬治清淨。<span class="jiazhu">此數語曲盡帝之心事。螫，音釋。躁，則到翻。治，直之翻。</span>災異降於上，怨讟興於下，人人厭苦，家家思亂，履霜有漸，堅冰且至。<span class="jiazhu">《易·坤卦·初六爻辭》曰：履霜堅冰至。《象》曰：屢霜堅冰，陰始凝也，馴致其道，至堅冰也。《文言》曰：臣弒其君，子弒其父，非一朝一夕之故，其所由來者漸矣，由辯之不早辯也。</span>傳險躁之風俗，任輕薄之子孫，朋黨路開，兵權在外。必將禍生骨肉，釁起腹心，強弩衝城，長戈指闕；徒探雀鷇，無救府藏之虛，<span class="jiazhu">探雀鷇，趙武靈王事，見四卷周赧王二十年。探，吐南翻。藏，徂浪翻。</span>空請熊蹯，詎延晷刻之命。<span class="jiazhu">《左傳》：楚世子商臣圍其父成王，王請食熊蹯而死，不許，乃縊。杜預《註》曰：熊蹯難熟，冀久將有外救。蹯，音煩。</span>外崩中潰，今實其時，鷸蚌相持，我乘其弊。<span class="jiazhu">《戰國策》：趙且伐燕，蘇代爲燕謂惠王曰：<span class="yinhao">「今者臣來，過易水，蚌方出暴，而鷸啄其肉，蚌合而拑其喙。鷸曰：『今日不雨，明日不雨，卽有死蚌。』蚌亦謂鷸曰：『今日不出，明日不出，卽有死鷸。』兩者不肯相舍，漁父得而幷禽之。今趙且伐燕，燕、趙久相支以弊大衆，臣恐強秦之爲漁父也。」</span></span>方使駿騎追風，精甲輝日，四七並列，<span class="jiazhu">漢光武用二十八將以定天下，後人贊之曰：<span class="yinhao">「授鉞四七。」</span></span>百萬爲羣，以轉石之形，<span class="jiazhu">《孫子》曰：任勢者，其戰人也，如轉木石。木石之性，安則靜，危則動；方則止，圓則行。故善戰人之勢，如轉圓石於千仞之山者，勢也。</span>爲破竹之勢。<span class="jiazhu">破竹，杜預之言，見八十一卷晉武帝太康元年。</span>當使鍾山渡江，青蓋入洛，荊棘生於建業之宮，麋鹿遊於姑蘇之館。<span class="jiazhu">青蓋入洛事見七十九卷晉武帝泰始八年。漢淮南王安陰有邪謀，伍被諫曰：<span class="yinhao">「昔子胥諫吳王，吳王不用，乃曰：『臣今見麋鹿遊姑蘇之臺也。』今臣亦見宮中將生荊棘，露霑衣也。」</span></span>但恐革車之所躪轢，<span class="jiazhu">躪，力刃翻，踐也。轢，來各翻，碾也。</span>劍騎之所蹂踐，杞梓於焉傾折，竹箭以此摧殘。<span class="jiazhu">杞梓、竹箭，東南之嘉產也。蹂，人九翻。踐，息淺翻。折，而設翻。</span>若吳之王孫，蜀之公子，<span class="jiazhu">晉左思設爲東吳王孫、西蜀公子以賦三都，弼引用之。</span>歸款軍門，委命下吏，當卽授客卿之秩，特加驃騎之號。凡百君子，勉求多福。」</span><span class="jiazhu">李斯自楚入秦爲客卿，孫秀自吳奔晉爲驃騎將軍。弼以此誘南人，要亦書檄之常談耳。</span>其後梁室禍敗，皆如弼言。</p>
<p class="em2 strong">侯景圍譙城不下，退攻城父，拔之。壬申，遣其行臺左丞王偉等詣建康說上曰：<span class="jiazhu">說，式芮翻。</span><span class="yinhao">「鄴中文武合謀，召臣共討高澄，事泄，澄幽元善見於金墉，殺諸元六十餘人。河北物情，俱念其主，請立元氏一人以從人望，如此，則陛下有繼絕之名，臣景有立功之效，河之南北，爲聖朝之邾、莒，<span class="jiazhu">言爲小國以附於大國。朝，直遙翻。</span>國之男女，爲大梁之臣妾。」</span>上以爲然，<span class="jiazhu">此杜弼所謂<span class="yinhao">「進孰圖身」</span>者也。帝早在兵間，曾不見此，蓋天奪其鑒也。</span>乙亥，下詔以太子舍人元貞爲咸陽王，<span class="jiazhu">《考異》曰：《梁紀》作<span class="yinhao">「戊辰遣貞」</span>。今從《典略》。</span>資以兵力，使還北主魏，須渡江，許卽位，<span class="jiazhu">須，待也。</span>儀衞以乘輿之副給之。<span class="jiazhu">乘，繩證翻。</span>貞，樹之子也。<span class="jiazhu">元樹來奔，中大通四年，爲樊子鵠所禽。</span></p>
<p class="em2 strong">蕭淵明至鄴，東魏主升閶闔門受俘，讓而釋之，送於晉陽，大將軍澄待之甚厚。<span class="jiazhu">爲澄因淵明約和以間侯景張本。</span></p>
<p class="em2 strong">慕容紹宗引軍擊侯景，景輜重數千兩，馬數千匹，士卒四萬人，退保渦陽。<span class="jiazhu"><span class="yinhao">「輜重」</span>之上當有<span class="yinhao">「景」</span>字，文意乃明。重，直用翻。兩，音亮。渦，音戈。</span>紹宗士卒十萬，旗甲耀日，鳴鼓長驅而進。景使謂之曰：<span class="yinhao">「公等爲欲送客，爲欲定雌雄邪？」</span>紹宗曰：<span class="yinhao">「欲與公決勝負。」</span>遂順風布陳。<span class="jiazhu">陳，讀曰陣；下魏陳同。</span>景閉壘，俟風止乃出。<span class="jiazhu">戰不逆風，故景俟風止乃出。</span>紹宗曰：<span class="yinhao">「侯景多詭計，好乘人背。」</span>使備之，果如其言。景命戰士皆被短甲，<span class="jiazhu">好，呼到翻。被，皮義翻。</span>執短刀，入東魏陳，但低視，斫人脛馬足。東魏兵遂敗，<span class="jiazhu">被短甲，執短刀，入敵陳力戰，此必死之兵也。紹宗之敗，不亦宜乎！其後景用此以敵陳霸先，亦此術耳；惟陳堅不可破，是以一敗不能復振，卒以走死。</span>紹宗墜馬，儀同三司劉豐生被傷，顯州刺史張遵業爲景所擒。<span class="jiazhu">魏收《志》：永安中置顯州，治汾州六［玉］壁城，領定戎、建平、眞君郡。</span></p>
<p class="em2 strong">紹宗、豐生俱奔譙城，裨將斛律光、張恃顯尤之，<span class="jiazhu">尤之者，責過之也。將，卽亮翻。</span>紹宗曰：<span class="yinhao">「吾戰多矣，未見如景之難克者也。君輩試犯之！」</span>光等被甲將出，紹宗戒之曰：<span class="yinhao">「勿渡渦水。」</span>二人軍於水北，光輕騎射之。<span class="jiazhu">被，皮義翻。渦，工禾翻。射，而亦翻；下爲射、遷射同。</span>景臨渦水謂光曰：<span class="yinhao">「爾求勳而來，我懼死而去。我，汝之父友，<span class="jiazhu">光父斛律金，與景同事爾朱、高歡，故自謂父友。</span>何爲射我？汝豈自解不渡水南，<span class="jiazhu">解，戶買翻。</span>慕容紹宗敎汝也。」</span>光無以應。景使其徒田遷射光馬，洞胸；光易馬隱樹，又中之，<span class="jiazhu">中，竹仲翻。</span>退入於軍。景擒恃顯，旣而捨之。光走入譙城，紹宗曰：<span class="yinhao">「今定何如，而尤我也！」</span>光，金之子也。</p>
<p class="em2 strong">開府儀同三司段韶夾渦而軍，潛於上風縱火，景帥騎入水，出而卻走，草濕，火不復然。<span class="jiazhu">斛律光之勇雖不利，段韶之智雖不獲逞，然東魏之士氣未衰也，故慕容紹宗乘機而運其巧，得以成功。觀史者若祗以一時勝負論人，非有識略者也。帥，讀曰率。復，扶又翻。</span></p>
<p class="em2 strong"><span class="yinwen">33</span>魏岐州久經喪亂，<span class="jiazhu">喪，息浪翻。</span>刺史鄭穆初到，有戶三千，穆撫循安集，數年之間，至四萬餘戶，考績爲諸州之最；丞相泰擢穆爲京兆尹。</p>
<p class="em2 strong"><span class="yinwen">34</span>侯景與東魏慕容紹宗相持數月，景食盡，司馬世雲降於紹宗。<span class="jiazhu">至是，則侯景潰敗之形成矣。</span></p>
</div></body></html>