<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>資治通鑑-胡刻通鑑正文校宋記述略</title><meta content="width=device-width" initial-scale="1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="胡刻通鑑正文校宋記述略">胡刻通鑑正文校宋記述略</span></span></h1>
<hr/>
<p class="em2 strong" id="p0"><a class="gg-link" href="#p0" onclick="return changeColor(this);"></a>有宋天台胡身之先生，身丁末造，避兵山谷，前爲<span class="shu-ming">資治通鑑</span>撰著之作旣燬，乃復購他本，<span class="jiazhu">二字見自序，說詳下。</span>以成今日流傳之注本。<span class="jiazhu">按胡氏，<span class="shu-ming">宋史</span>無傳。<span class="shu-ming">宋寶祐四年登科錄</span>，胡三省爲五甲一百二十一名進士，與文、謝、陸三公同榜。事略見袁桷<span class="shu-ming">清容集‧師友淵源錄</span>，有云︰釋<span class="shu-ming">通鑑</span>三十年，兵難，稿三失。乙酉歲，留袁氏塾，日鈔定注，己丑寇作，以書藏窖中得免。定注今在家。全祖望<span class="shu-ming">鮚埼亭集</span>有<span class="shu-ming">胡梅磵藏書窖記</span>云︰南湖袁學士橋卽清容故居，東軒有石窖，卽梅磵藏書之所。清容又有<span class="shu-ming">祭胡氏文</span>，專舉注<span class="shu-ming">通鑑</span>一事，稱爲司馬氏功臣。而全氏記中又疑胡氏本深寧王氏高第弟子，當時師弟同居南湖，深寧方作<span class="shu-ming">通鑑答問</span>及<span class="shu-ming">地理通釋</span>，何以胡氏未將此書與深寧商榷，謂其故不可曉。鈺考深寧遺文，惟<span class="shu-ming">赤城書堂記</span>有「前進士胡君三省爲之錄」一語。<span class="shu-ming">宋元學案</span>列胡氏於深寧門人，亦僅收<span class="shu-ming">通鑑注</span>與史炤<span class="shu-ming">釋文辯誤</span>兩序。所著<span class="shu-ming">竹素園集</span>一百卷，盧文弨<span class="shu-ming">宋史藝文志補</span>、錢大昕<span class="shu-ming">補元史藝文志</span>皆載其目。<span class="shu-ming">江東十鑑</span>、<span class="shu-ming">四城賦</span>，全記已云不可得見，是則胡氏著述散佚者久矣。歸安陸心源<span class="shu-ming">宋史翼</span>，采<span class="shu-ming">台州府志</span>，列胡氏於<span class="shu-ming">遺獻傳</span>，無他事跡可考；有<span class="shu-ming">竹葉稿</span>一百卷，當係<span class="shu-ming">竹素園集</span>之誤。</span>惟胡氏所謂他本之外，就注文考之，有云蜀本者，有云杭本者，有云傳寫本者，後賢之爲<span class="shu-ming">通鑑</span>學者，大都爲胡注匡益，於正文則尠致力也。吾鄕顧磵薲先生序張敦仁<span class="shu-ming">通鑑識誤</span>有云︰興文署本<span class="jiazhu">非興文署刊，考詳海寧王國維<span class="shu-ming">觀堂集林</span>，下均沿用通稱。</span>非出梅磵親刊。欲糾其誤，必資於興文本之上。今兩宋大字、中字、小字附<span class="shu-ming">釋文</span>、未附<span class="shu-ming">釋文</span>諸刊，卽零卷殘帙，猶艱數覯，目爲難之又難。蓋舊槧之難得而異文之待校，前人固有欲爲之而無從措手者。鈺自宣統辛亥以後，僑寄津郊，以校書遣日。丙辰冬日，江安傅君沅叔用鉅金得宋槧<span class="shu-ming">通鑑</span>百衲本，約鈺同用鄱陽胡氏翻刻興文署本校讀，幷約各校各書，校畢互勘，以免脫漏，閱今已一星終矣。比以上海涵芬樓<span class="shu-ming">四部叢刊</span>中有宋刻一種，出百衲本之外，逐字比勘，可供佐證。又以明孔天胤刊無注本源出宋槧，先後從沅叔借校，亦多佳處。始知張敦仁<span class="shu-ming">識誤</span>及常熟張瑛<span class="shu-ming">校勘記</span>，功未及半；辜較二百九十四卷中，脫、誤、衍、倒四者蓋在萬字以上；內脫文五千二百餘字，關係史事爲尤大。初擬彙集衆說，統加考定，頭白汗青，逡巡縮手。阮文達序山井鼎<span class="shu-ming">七經孟子考文</span>，訾其但能詳記同異，未敢決擇是非，皆爲才力所限，若爲鈺也言之。顧以桑海餘生，得見老輩所未見，業已耗日力於此，亦安忍棄而置之！爰手寫校記七千數百條，編爲三十卷，備列所見，不厭其詳，以便覆按。讀涑水書者，或有取焉。</p>
<p class="em2 strong" id="p1"><a class="gg-link" href="#p1" onclick="return changeColor(this);"></a>戊辰歲寒，長洲章鈺式之甫記。</p>
<h5><span class="section" id="title-2"><span data-head-description="" data-head-level="h3" data-head-title="校各宋本">校各宋本</span></span></h5>
<p class="em2 strong" id="p2"><a class="gg-link" href="#p2" onclick="return changeColor(this);"></a>宋槧百衲本七種　此書已由傅氏影印行世，各本大槪具詳傅氏後記，茲更撮錄其要，幷以鈺所見者雜識之。</p>
<p class="em2 strong" id="p3"><a class="gg-link" href="#p3" onclick="return changeColor(this);"></a>第一種，半葉十二行，行二十四字，字體方整渾厚，避諱至「構」字止，「愼」字間有刓去痕跡。第二百四十一卷、二百四十九卷之末，均有「左文林郎知紹興府嵊縣丞臣季祐之校正」字樣。此種，記刊板始末雖佚，涵芬樓印十一行本載有紹興二年餘姚縣重刊時銜名，祐之名列校刊監視中，<span class="jiazhu">「左文林」作「右脩職」，「季」作「桂」。</span>是爲紹興二年浙東茶鹽公使庫刊於餘姚之確證。<span class="jiazhu">涵芬本非紹興本，說詳下。</span>各卷有「宋本」橢圓朱文，「焦氏家藏」大方朱文，「顧從德」聯珠白朱文，「項子昌氏」朱文，「毛氏九疇珍玩」白文，「季振宜」長方朱文，「汪士鐘印」白文，「藝芸主人」朱文各印。存卷數︰　一至八<span class="jiazhu">內卷一、卷二各缺一葉。</span>　三十七至四十五<span class="jiazhu">內卷四十五缺一葉。</span>　九十五至一百十一<span class="jiazhu">內卷一百零六缺一葉。</span>　一百二十四至一百二十七　一百三十六至一百五十　一百五十九至一百七十六　一百八十至二百二十　二百二十二至二百三十　二百三十六至二百三十七　二百四十一至二百九十三　計一百七十六卷。──<span class="shu-ming">校記</span>省稱「十二行本」。</p>
<p class="em2 strong" id="p4"><a class="gg-link" href="#p4" onclick="return changeColor(this);"></a>第二種，半葉十五行，行二十五字，點畫勻整，字形略長，避諱至「愼」字、「敦」字止，當是光宗朝刊本，有「東吳沈天用記」長方朱文印，季、汪兩家藏印同上。存卷數︰　十一至十六<span class="jiazhu">內卷十五、卷十六各缺一葉。</span>　二十三至二十七　計十一卷。──<span class="shu-ming">校記</span>省稱「甲十五行本」。<span class="jiazhu">凡行數同者以甲、乙別之。</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a>第三種，半葉十四行，行二十四字，字體古勁疏秀，似江南圖書館之景祐本<span class="shu-ming">唐書</span>，「敦」字不避，當是光宗以前刻本，有「宋本」橢圓及季、汪兩家藏印同上。存卷數︰　十九至二十二<span class="jiazhu">內卷二十、卷二十二各缺一葉。</span>　三十至三十三　計八卷。──<span class="shu-ming">校記</span>省稱「十四行本」。</p>
<p class="em2 strong" id="p6"><a class="gg-link" href="#p6" onclick="return changeColor(this);"></a>第四種，半葉十六行，行二十七字，間有二十八九字，不及他刻之工，避諱不謹嚴。有沈天用及季、汪兩家藏印同上。存卷數︰　三十五至三十六　四十六至五十二　六十九至七十五　一百十九至一百二十一　二百二十一　計二十卷。──<span class="shu-ming">校記</span>省稱「甲十六行本」。</p>
<p class="em2 strong" id="p7"><a class="gg-link" href="#p7" onclick="return changeColor(this);"></a>第五種，半葉十六行，行二十七字，古雅疏勁，刻手極精，避諱至「愼」字止，「敦」字不避，是光宗以前刻本，有季、汪兩家藏印同上。存卷數︰　五十三至五十六<span class="jiazhu">內卷五十四、卷五十五、卷五十六各缺一葉。</span>　二百三十二至二百三十五　計八卷。──<span class="shu-ming">校記</span>省稱「乙十六行本」。</p>
<p class="em2 strong" id="p8"><a class="gg-link" href="#p8" onclick="return changeColor(this);"></a>第六種，半葉十一行，行二十一字，「郭」、「敦」字皆缺筆，當是寧宗以後刻本，大字精楷，秀麗方峭，刻工有鋒穎，極似黃善夫<span class="shu-ming">史記</span>、劉元起<span class="shu-ming">漢書</span>，是建本之佳者。有「季振宜印」朱文，「御史之章」長方朱文，「滄葦」朱文各印及汪氏藏印同上。存卷數︰　五十七至六十八<span class="jiazhu">內卷五十八缺二葉，卷五十九缺一葉。</span>　七十六至九十四<span class="jiazhu">內卷八十三缺六葉半，卷九十一缺半葉，卷九十四缺二葉半。</span>　一百十二至一百十八　一百二十二至一百二十三　一百二十八至一百三十五<span class="jiazhu">內卷一百二十八缺兩半葉。</span>　一百五十一至一百五十八　一百七十七至一百七十九　二百三十八至二百四十　計六十二卷。──<span class="shu-ming">校記</span>省稱「甲十一行本」。</p>
<p class="em2 strong" id="p9"><a class="gg-link" href="#p9" onclick="return changeColor(this);"></a>第七種，半葉十五行，行二十四字，字體精勁，與第三種十四行本相類，是光宗以後刻本，有「宋本」橢圓及季、汪兩家藏印同上。存卷數︰　二百三十一　計一卷。──<span class="shu-ming">校記</span>省稱「乙十五行本」。</p>
<p class="em2 strong" id="p10"><a class="gg-link" href="#p10" onclick="return changeColor(this);"></a><span class="jiazhu">以上七種所記缺葉均據百衲本原書，百衲本又有鈔補之卷九、卷十、卷十七、卷十八、卷二十八、卷二十九、卷三十四、卷二百九十四。傅氏影印本凡缺葉之卷及鈔補整卷，與全書之卷首、卷末，均已用涵芬樓本抽換印成，全部皆宋刻，與原書微有不符。</span></p>
<p class="em2 strong" id="p11"><a class="gg-link" href="#p11" onclick="return changeColor(this);"></a>涵芬樓影印宋本，半葉十一行，行二十一字。<span class="shu-ming">四部叢刊‧書錄</span>云︰避諱至「構」字止。鈺細勘本書卷三之三十一葉五行，<span class="jiazhu">此葉數、行數，均指胡克家翻刻胡三省注本；下同。</span>「飾詞以相惇」，「惇」字已缺筆；避光宗諱、避嫌名者屢見，則謂避高宗諱字止者非也。首尾完全，首載<span class="shu-ming">御序</span>，末載<span class="shu-ming">總目</span>、<span class="shu-ming">進書表</span>、<span class="shu-ming">獎諭詔</span>、元祐元年杭州鏤板時銜名及紹興二年紹興府餘姚縣重刊時銜名、校勘監視人銜名。板匡字體與百衲本之第六種皆相似，惟逐葉板匡外皆有耳題，爲顯然兩刻。校其正文，如第五十九卷二十七葉六行「誅其無道」，百衲本「誅」誤「非」，此本不誤。同卷二十八葉五行「操責讓之」，百衲本脫「操」字，此本「操」字與上句末「取」字並刻一格。第八十七卷十九葉十一行「揚言」，百衲本「揚」作「陽」，此本作「颺」。第一百十八卷十七葉十一行，百衲本「秦雍人」下空三格，此本「秦雍人」上有「姚泓滅」三字。類此者不知凡幾。百衲本定爲建刻，此本當爲建刻之重校本也。有「盧文弨印」白文，「汪士鐘印」白文印。餘如趙子昂、文徵明、唐伯虎等各藏印，均不可信。存全部。──<span class="shu-ming">校記</span>稱「乙十一行本」。</p>
<p class="em2 strong" id="p12"><a class="gg-link" href="#p12" onclick="return changeColor(this);"></a>京師圖書館藏北宋殘本，半葉十一行，行十九字，附音釋。爲廣都費氏進脩堂刻。傅氏以百衲本中有明鈔補本，因就館本對校，鈺卽從之傳錄，館目存卷較多，餘未及也。</p>
<p class="em2 strong" id="p13"><a class="gg-link" href="#p13" onclick="return changeColor(this);"></a>傅校卷數︰　九至十　十七　二十八至二十九　計五卷。──<span class="shu-ming">校記</span>稱「傅校北宋本」。</p>
<h5><span class="section" id="title-3"><span data-head-description="" data-head-level="h3" data-head-title="參校本">參校本</span></span></h5>
<p class="em2 strong" id="p14"><a class="gg-link" href="#p14" onclick="return changeColor(this);"></a>明孔天胤本，半葉十行，行二十字，首尾完全。天胤序云︰「嘉靖甲辰六月開局，明歲三月完工。與<span class="shu-ming">考異</span>三十卷，俱從唐太史宋板文字。」<span class="jiazhu">唐太史，卽荊川，見<span class="shu-ming">儀顧堂題跋</span>。</span>署銜爲「中憲大夫提督浙江學校按察副使河汾孔天胤」，逐册有「江西提學副使徐官書，嘉靖四十五年發貯本道」<span class="jiazhu">楷書。</span>「隆慶壬申，提學副使邵晒理書籍關防」<span class="jiazhu">篆書。</span>兩大長印。又「乙亭田氏藏書之印」、「方扶南入京後收藏」兩朱文印。此本與各宋本異同多相應，間有佳處，出各宋本之外。又有胡注本云誤而此本不誤者，疑卽據胡說改正，不敢遽信爲全出宋本也。<span class="jiazhu">此書嘉靖乙巳刻成，至四十五年丙寅，僅二十一年，檢本書二百六十卷之十六葉、二百六十一卷之十二葉，均係補鈔，且用刻成空板，中縫刻有<span class="shu-ming">通鑑</span>卷數字樣。爲時未久，何以已有缺葉？能刻空葉，何不影刻補全？此事之不可解者。流傳旣罕，又不避宋諱，宜有人誤認爲北宋刻也。<span class="shu-ming">皕宋樓藏書續志</span>徑題爲明仿宋刻本。又，胡注本卷二百二十三之三十六葉十二行有二空格，孔本同之。檢宋十二行本、宋乙十一行本，空格乃「滅絕」二字，頗疑孔刊板時或缺此卷之宋本，卽用胡注本補刊。同葉十四行「安隱」之「隱」作「穩」，當係用胡說改正文也。</span></p>
<h5><span class="section" id="title-4"><span data-head-description="" data-head-level="h3" data-head-title="采用各校本">采用各校本</span></span></h5>
<p class="em2 strong" id="p15"><a class="gg-link" href="#p15" onclick="return changeColor(this);"></a><span class="shu-ming">資治通鑑刊本識誤</span>三卷，陽城張敦仁撰。自序云︰「取<span class="shu-ming">紀事本末</span>大字本及明萬曆間杭州所刻無注本參校。」<span class="jiazhu">杭本，卽吳勉學本，見本書每卷之首，脫卷二百四十三、卷二百四十四、卷二百四十五，共三卷。係用陳仁錫本補校，見本書自記。</span>按張氏訂補正文，每與宋本暗合，鈺旣校各宋本，應采入<span class="shu-ming">校記</span>以資佐證，餘說詳後。──<span class="shu-ming">校記</span>稱「張校本」。</p>
<p class="em2 strong" id="p16"><a class="gg-link" href="#p16" onclick="return changeColor(this);"></a><span class="shu-ming">資治通鑑校勘記</span>，宋本五卷，元本二卷，常熟張瑛<span class="jiazhu">字退齋。</span>撰。<span class="shu-ming">凡例</span>略云︰「初校用興文署原本改正胡克家本，又以紹興本對校」云云。是張氏以宋本校胡注正文，先鈺從事。所云紹興本，疑卽同縣瞿氏鐵琴銅劍樓所藏，與涵芬樓印行者爲一本，卽百衲本之第六種，定爲建本者也。<span class="jiazhu">涵芬樓缺葉卽用此本補足；見<span class="shu-ming">四部叢刊‧書錄</span>。</span>凡校宋本者，亦采入<span class="shu-ming">校記</span>以資佐證，餘說詳後。──<span class="shu-ming">校記</span>稱「退齋<span class="jiazhu">以別於陽城張氏。</span>校本」。<span class="jiazhu">張瑛校元本二卷，以校胡注文爲多，關涉正文者大都見宋刻，故未另錄。</span></p>
<p class="em2 strong" id="p17"><a class="gg-link" href="#p17" onclick="return changeColor(this);"></a><span class="shu-ming">胡刻資治通鑑校字記</span>，四卷，豐城熊羅宿撰。意在訂正張瑛校記。自序云︰「得興文署原本，取胡克家初印本逐一讐之」云云。今取關涉正文者錄之，亦以資佐證也。──<span class="shu-ming">校記</span>稱「熊校本」。</p>
<h5><span class="section" id="title-5"><span data-head-description="" data-head-level="h3" data-head-title="校例">校例</span></span></h5>
<p class="em2 strong" id="p18"><a class="gg-link" href="#p18" onclick="return changeColor(this);"></a>一、凡胡氏注疑正文有誤，云「當作某字」，或云「當脫某字」，如卷一之六葉十一行，正文「美鬢」，<span class="shu-ming">注</span>云︰「<span class="shu-ming">通鑑</span>俗傳寫者多作美鬚，非也。」今校十二行本正作「鬢」，與注合。卷二之十一葉十七行，正文「大良造伐魏」，注云︰「大良造之下當有衞鞅二字」，今校十二行本正有「衞鞅」二字，與注合。此類甚多，<span class="shu-ming">校記</span>中必全行照錄，以志胡氏遭亂僻居，未見佳刻，凡所擬議，今日得以證實，爲校此書者第一快事，餘說詳後。</p>
<p class="em2 strong" id="p19"><a class="gg-link" href="#p19" onclick="return changeColor(this);"></a>一、此記據校各本稍多，每卷下必分別注明，曰「校宋某本」，「校兩宋本」，曰「校宋某本又某本」。次參校本，曰「參校某本」，又次曰「錄某校本」。間有傳校傅校本，曰「傳校本」。</p>
<p class="em2 strong" id="p20"><a class="gg-link" href="#p20" onclick="return changeColor(this);"></a>一、校字之例︰凡脫一字，曰「某本某下有某字」，脫二字或脫多字，曰「某本某下有某某幾字」。誤字，曰「某本某作某」。衍一字，曰「某本無某字」。衍二字或衍多字，曰「某本某下無某某幾字」。倒而可通者，曰「某本某某二字互乙」。不可通者，曰「某本作某某」。又通用字一見數見，胡注逐處注明者，則於第一見錄胡注，下記「下同」或「後同」字，以免煩瑣。至甲本與乙本有同異者，同者曰「某本同」，異者曰「某本作某」。又宋本脫誤之甚者，亦間記出，以資考證。</p>
<p class="em2 strong" id="p21"><a class="gg-link" href="#p21" onclick="return changeColor(this);"></a>一、校文用<span class="shu-ming">經典釋文</span>例，任舉二字或三數字標明，不出全句。</p>
<p class="em2 strong" id="p22"><a class="gg-link" href="#p22" onclick="return changeColor(this);"></a>一、宋帝廟諱，已略見各宋本記略，於文義無關皆不記。古今字如无無、埶勢、皃貌、絜潔、孰熟、矦侯、灋法、陳陣、創瘡、亢吭之類，正俗字如因囙、國囯、體躰、館舘、懼惧、怪恠、恥耻、牀床、弔吊、遷迁之類，通用字如誼義、辨辯、修脩、游遊、耀燿、歡驩、案按、災灾、乃迺、與予之類，苟於文義無關，亦不記。</p>
<p class="em2 strong" id="p23"><a class="gg-link" href="#p23" onclick="return changeColor(this);"></a>一、葉數、行數均指胡克家翻興文署本，以蘇、鄂各局本皆重翻胡刻，取其便於檢對。</p>
<h5><span class="section" id="title-6"><span data-head-description="" data-head-level="h3" data-head-title="附錄">附錄</span></span></h5>
<p class="em2 strong" id="p24"><a class="gg-link" href="#p24" onclick="return changeColor(this);"></a>胡氏注<span class="shu-ming">通鑑</span>，凡事實有疑者，皆見注中，於文字歧異者亦然。鈺校各宋本，旣將注文錄入卷中，證明胡氏疑之有據。餘凡不能以鈺所見本證其是非者，如卷一之二十三葉，正文「取襄陽」，注云︰「陽」當作「陵」，各宋本仍作「陽」之類。今均分別輯出，以待別得善本校之。此體胡氏苦心，鈔胥之誚，所不計也，是爲附錄一。</p>
<p class="em2 strong" id="p25"><a class="gg-link" href="#p25" onclick="return changeColor(this);"></a>張敦仁<span class="shu-ming">通鑑刊本識誤</span>三卷，計三千餘條，鈺用各宋本校胡克家覆元刻本，旣逐條錄入以證其同；餘凡張氏校出而不見於各宋本者，另行錄存，俾便參考，是爲附錄二之一。又，張瑛<span class="shu-ming">資治通鑑校勘記</span>宋本五卷，計九百餘條，自記云︰「以紹興本對勘。」鈺按紹興本惟百衲本中半葉十二行本爲有確據，今涵芬樓印行本亦云紹興本，其實非紹興原槧，鈺旣於上文略言之。涵芬本有缺佚，云用常熟鐵琴銅劍樓本補完。張、瞿同家虞麓，頗疑用瞿藏本爲之。鈺旣用涵芬本合校，而核諸此記，尚餘若干條出涵芬本之外，是張校之是否卽用瞿本，遂不敢定。旣全錄所校入校宋記以證其同，更錄張云宋本而不見於他宋本者以免遺漏，是爲附錄二之二。</p>
<p class="em2 strong" id="p26"><a class="gg-link" href="#p26" onclick="return changeColor(this);"></a>嘉定嚴衍氏於明季成<span class="shu-ming">資治通鑑補</span>二百九十四卷，爲四庫所未收，先後有江夏童氏、武進盛氏排印本，其書專訂涑水本書，錢大昕氏撰<span class="shu-ming">嚴先生傳</span>極推重之。張敦仁<span class="shu-ming">通鑑刊本識誤</span>外，別輯嚴氏書成<span class="shu-ming">通鑑補正略</span>三卷；自序略云︰「嚴氏<span class="shu-ming">通鑑補</span>卷帙繁鉅，茲舉改正、移置、存疑、備考、補注各條，彙而錄之。」鈺按嚴書改正一類，其別凡三︰一曰改，一曰删，一曰補。删、補二項，於讀<span class="shu-ming">通鑑</span>者固有裨益，是否有當溫公編集本旨，未敢置議。改字一項，內分兩例，一爲嚴氏糾正<span class="shu-ming">通鑑</span>而徑改本文者，一爲傳刻字誤而改者。張敦仁有「嚴氏皆由考證而來」一說。茲爲校胡刻正文完備計，專輯改正誤字一類，如上附錄例存之，是爲附錄三。</p>
<h5><span class="section" id="title-7"><span data-head-description="" data-head-level="h3" data-head-title="校餘雜記">校餘雜記</span></span></h5>
<p class="em2 strong" id="p27"><a class="gg-link" href="#p27" onclick="return changeColor(this);"></a>溫公此書，於元豐七年表進，元祐元年下杭州鏤板，表文及鏤板時銜名，胡注本均附刻。惟考公本集<span class="shu-ming">乞黃庭堅同校通鑑副本奏</span>，有「去年九月奉旨國子監鏤板」之說。<span class="shu-ming">菊坡叢話</span><span class="jiazhu">原書未見，見<span class="shu-ming">宋詩記事</span>引。</span>言之尤詳，云︰「元祐初，溫公還朝，作門下侍郎，用宰相蔡持正劄子付下國子監開板，板成，徧賜宰執。」張舜民<span class="shu-ming">畫墁集</span>有<span class="shu-ming">賜資治通鑑呈范淳父</span>七律一首，<span class="shu-ming">黃庭堅集‧劉道原墓志</span>，亦有「元祐七年刻<span class="shu-ming">資治通鑑</span>版書成，詔賜其家。」以范祖禹、劉恕均預脩書之役，故當時均得賜本也。<span class="shu-ming">三朝名臣言行錄</span>又載「陳忠肅瓘官太學博士，因發策引神宗序文，蔡卞有密令學中置板高閣」之舉。是杭本之外別有監本，監本之有無流傳，各藏家均未明載。稍後又有成都費氏進脩堂一刻。此三者，皆屬北宋本。<span class="jiazhu">費本，<span class="shu-ming">皕宋志</span>目爲北宋本，<span class="shu-ming">適園志</span>但稱宋本。檢胡氏<span class="shu-ming">釋文辯誤</span>，謂進脩堂本正文下附注多本之史炤。按史書係紹興三十年所刻，馮時行序稱「見可年幾七十，好學不衰」云云，作同時人語。如費本所采爲史氏<span class="shu-ming">釋文</span>，則費刻之果否在北宋，實一疑問。姑援不訾重器之例，沿其舊稱。又<span class="shu-ming">皕宋志</span>別載一殘本，亦目爲北宋刻，每葉二十行，行二十一字，「貞」「恆」字皆缺避，亦未知其審。</span>南渡以後，則以紹興二年餘姚官刻爲最先，<span class="jiazhu">此記目爲第一種。</span>又有建本，<span class="jiazhu">此記目爲第六種。涵芬本卽建本之重校者。</span>皆存當今藏家，明白可信。此外則檢明以來藏目，<span class="shu-ming">天祿琳瑯續編</span>，著錄全帙，餘如脈望館之二種，近古堂之一種，傳是樓之三種，絳雲樓之二種，海源閣之一種，均標明宋本而不言何刻與夫行數、字數。年禩遼遠，幾經流轉，不能詳知究共幾刻及今日尚存與否。鈺就所見揣之，百衲本之第二、第三、第四、第五、第七各種，凡密行細字者，大都爲天水坊刻，板心皆有正鑑幾字樣。<span class="jiazhu">第七種作鑑幾。</span>必前刻<span class="shu-ming">目錄</span>三十卷，後刻<span class="shu-ming">考異</span>三十卷，與<span class="shu-ming">宋史‧藝文志</span>載涑水原書爲三百五十四卷正同。<span class="jiazhu">蘇軾撰<span class="shu-ming">溫公行狀</span>作<span class="shu-ming">資治通鑑</span>二百九十四卷，<span class="shu-ming">考異</span>三十卷，不及<span class="shu-ming">目錄</span>。顧棟高編<span class="shu-ming">溫公年譜</span>引<span class="shu-ming">行狀</span>作三百二十四卷，<span class="shu-ming">考異</span>三十卷，未知何以互歧。</span>私計官私所藏，大都不能出此十種內外。惟進脩堂本，鈺僅傳沅叔校本五卷，京師圖書館目列殘本三種，當有零葉可供校補，<span class="shu-ming">適園藏書志</span>所載存卷尤多，<span class="shu-ming">志</span>中於七、八兩卷舉出異文八條，就此校記核之，合者六條，「桐柱」「博狼」兩條卽不見他宋本，知可校者必多，羇窮垂老，乞假無由，祇得徐以俟之。</p>
<p class="em2 strong" id="p28"><a class="gg-link" href="#p28" onclick="return changeColor(this);"></a>胡氏初以<span class="shu-ming">資治通鑑音義</span>、<span class="shu-ming">釋文</span>各本乖異，刊正爲<span class="shu-ming">廣注</span>九十七卷，著<span class="shu-ming">論</span>十卷。遇亂失前書，復購他本爲之注，始以<span class="shu-ming">考異</span>及所著者散入各文之下。<span class="jiazhu">本<span class="shu-ming">台州府志</span>，見<span class="shu-ming">宋史翼</span>。</span>此本自序言「寶祐丙辰始肆力是書」，不言用何本。「復購他本注之」，亦不言何本。「他本」二字，自序外一見卷三十二之二十四葉注，<span class="shu-ming">觀堂集林</span>謂卽興文署本。鈺按胡氏義不臣元，故以他字外之，理極可信。注中稱蜀本者最多，凡十七見，<span class="jiazhu">卷六十之二十五葉，卷六十九之二葉，又十七葉，卷七十二之二十二葉，卷一百十四之二十八葉，卷一百十五之十二葉，卷一百十八之二十八葉，卷一百三十七之九葉，卷一百五十三之九葉，卷一百七十九之二十二葉，卷一百八十七之十八葉，卷二百十一之十六葉，卷二百十六之二十五葉，卷二百四十四之六葉，卷二百五十之十七葉，卷二百五十二之二十六葉，卷二百七十七之九葉。</span>知卽進脩堂本。稱「杭本」者一見，<span class="jiazhu">卷一百七十之二十九葉。</span>知卽元祐元年杭州鏤板本。餘則無可徵者。今所見宋刻，或殘或完至七八種，校勘之頃，竟未有一本與注本吻合者，究不知胡氏所注時專據何本。又有注明「傳寫本」者凡七見，<span class="jiazhu">卷一之六葉，卷十三之二十七葉，卷十七之二十二葉，卷四十八之二十一葉，卷五十九之二十五葉，卷七十六之二十七葉，卷一百五十四之十葉。</span>則更無從取證。頗疑胡氏掇拾各殘本彙集成部而注之，躬遭國變，苦學如此，前脩在望，不禁奮起。</p>
<p class="em2 strong" id="p29"><a class="gg-link" href="#p29" onclick="return changeColor(this);"></a>胡氏注此書，謹嚴至極，至嚴氏<span class="shu-ming">通鑑補</span>有「身之立意不改原文，每每將錯就錯，誤人不淺」之譏。<span class="jiazhu">嚴書一百十八卷。</span>鈺統全書核之，不但注所疑正文於注中，卽尋常脫文亦不添補，如卷一百四十五目高祖武皇帝下注云︰「此卷武皇帝下合有一字。」又筆畫微異，亦必校出，如卷四之二十二葉正文畫以五采，注云︰「畫古𦘕字通。」又兩字顚倒，可隨筆乙轉，亦必加注，如卷一百四十八之二十二葉正文「詔魏」，注云︰「魏字當在詔字之上。」是則全書之注悉遵所用舊本，可以類推。<span class="jiazhu">卷二百六十四之十九葉注云︰「<span class="shu-ming">昭宗實錄</span>皆云辛巳，今從之。」是胡注間有據他書校補正文處，惟僅此一見，非全書通例也。今胡翻元槧無「辛巳」二字，乃係刻時脫文。宋十二行本、乙十一行本皆不脫。</span>惟書由手注，加注所在，可自審定，乃卷十五之十六葉正文「以饗士卒私養錢」，胡氏於「錢」下注云︰「當從<span class="shu-ming">漢書</span>以私養錢屬下句。」卷一百八十六之二十七葉正文「熊耳山南據要道」，胡氏於「山」下注云︰「熊耳山在熊州南。」又於「道」下注云︰「南字當屬上句。」未免多費筆墨。至卷二百之三十葉正文「不敢復出福信」，注「復，扶又翻」四字於福字下，則疑出寫刻之誤也。<span class="jiazhu">胡氏注中錄<span class="shu-ming">考異</span>亦不改字，見卷八十四之二葉等處，有脫字則識之，見卷二百四十八之二十五葉；疑<span class="shu-ming">考異</span>有闕文則注之，見卷二百五十八之十四葉；有移置處則注之，見卷二百七十三之四葉。蓋尊<span class="shu-ming">考異</span>與正文同也。又注引他書亦不改字，如卷六十之六葉注引<span class="shu-ming">醫書</span>云︰「閏當作閒。」卷一百四十三之四葉注引<span class="shu-ming">通典</span>云︰「泰始三年，劉勔破劉順於宛唐，宛唐卽死虎，字之誤也。」此類甚多，不悉舉。然亦有校他書之誤入<span class="shu-ming">通鑑</span>注者，如卷一百四十一之二十三葉校<span class="shu-ming">齊書‧王敬則傳</span>直閤將軍一條，卷一百四十四之三十二葉校<span class="shu-ming">梁書</span>鎭軍一條是也。</span></p>
<p class="em2 strong" id="p30"><a class="gg-link" href="#p30" onclick="return changeColor(this);"></a>胡氏注本非興文署刊，王國維<span class="shu-ming">觀堂集林</span>考之詳矣，<span class="jiazhu">大意謂興文署刊行本當在至元十年間，胡氏注成於至元二十三年，作序之王磐，致仕在至元二十一年，無從爲胡氏作序，且序文亦無一語及於梅磵，故定興文署刊爲溫公原書而非胡注。鈺按王磐序有「興文署剡刻版本，頒布天下，以<span class="shu-ming">資治通鑑</span>爲起端之首」數語，尤可證成此說。</span>是王磐所序之本必係無注本，卽觀堂定爲胡氏所云「他本」者，各藏目均未之見也。讀胡氏<span class="shu-ming">自序</span>有云︰「前注之失，吾知之，吾注之失，吾不能知。」又云︰「古人注書，文約而義見；今注博則博矣，反之於約，有未能焉。」是注本爲梅磵手定；清容且云「定注今在家」，若無可疑者，今檢卷二百五十八之二十一葉「營于趙城」下注，先引<span class="shu-ming">史記</span>注，又引<span class="shu-ming">九域志</span>，下云︰「余按宋白旣以趙城爲造父所封之地，此又引<span class="shu-ming">史記</span>注，何所折衷哉！」「余按」云云，頗似校書者駁注文語氣，此可疑者一。卷一百四十之二十葉「八姓」下注︰「嵇恐當作奚。今據<span class="shu-ming">魏書‧官氏志</span>自有嵇姓，嵇敬之嵇。」是竟似自駁前說，未定一是，此可疑者二。<span class="jiazhu">卷二百七十八之二十一葉注，「年六十七。按下文云登極之年已踰六十，則是年年六十八。」一條，亦自駁前說，與上例同。</span>又卷一百九十三之十一葉注云︰「一本此下有<span class="shu-ming">考異</span>。」<span class="jiazhu">按宋本<span class="shu-ming">通鑑考異</span>突利可汗入朝下無<span class="shu-ming">考異</span>。</span>按溫公<span class="shu-ming">通鑑</span>與<span class="shu-ming">考異</span>各自爲書，未聞有<span class="shu-ming">考異</span>散入正文之本，胡氏據注本當亦同之。此注云云，似校刻時另見胡氏他稿有考訂處乃加此一語，此可疑者三。有此數疑，是定注之說，似屬難信。至卷一百三十一之六葉「請徵」下注云︰「請下當有徵字。」今胡克家翻刻元本有「徵」字，是元刻底本未必從原稿出，尤其明證也。</p>
</div></body></html>