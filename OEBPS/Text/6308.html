<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百六十四·梁紀二十·太宗簡文皇帝下·世祖孝元皇帝上</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="梁紀二十">梁紀二十</span></span></h1>
<p><span class="jiazhu">起重光協洽，盡玄黓涒灘，凡二年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="太宗簡文皇帝下">太宗簡文皇帝下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="大寶二年">大寶二年</span></span><span class="biaozhusup" data-rel="（辛未、西元五五一年）"></span></p>
<p class="em2 strong"><span class="yinwen">1</span>春，正月，新吳余孝頃舉兵拒侯景，<span class="jiazhu">漢靈帝中平中，立新吳縣，屬豫章郡，隋省新吳入建昌縣。</span>景遣于慶攻之，不克。</p>
<p class="em2 strong"><span class="yinwen">2</span>庚戌，湘東王繹遣護軍將軍尹悅、安東將軍杜幼安、巴州刺史王珣將兵二萬自江夏趣武昌，<span class="jiazhu">江夏，今鄂州。武昌，今壽昌軍。將，卽亮翻。夏，戶雅翻。趣，七喻翻。《考異》曰：《典略》在去年十一月。今從《太清紀》。</span>受徐文盛節度。</p>
<p class="em2 strong"><span class="yinwen">3</span>楊乾運攻拔劍閣，楊法昌<span class="jiaozhusup">〖章：乙十一行本「昌」作「𬍯」，按本卷三葉作「琛」。〗</span>退保石門，<span class="jiazhu">去年，武陵王紀遣楊乾運討楊法琛。祝穆曰：大劍山在今劍門關之劍門縣，大劍山西北三十里有小劍山。《輿地廣記》曰：山有小石門，穿山通道，六丈有餘，卽秦所通石牛道也。又魏收《志》：武都郡治石門縣，隋爲將利縣。《魏志》：東益州武興郡有石門縣。仇池郡有西石門縣。《輿地紀勝》：龍州江油縣東百里有石門戍。杜佑曰：龍州治江油縣，有石門山，與氐分界。蓋蜀多山險，地之以石門名者多矣。《唐志》，利州景谷縣西有石門關，此蓋楊法昌退保之地。</span>乾運據南陰平。<span class="jiazhu">晉永嘉流寓，置南陰平於緜竹之萇楊。楊乾運旣拔劍閣，無緣棄險退據緜竹。《五代志》，南梁州有陰平縣，宋之北陰平郡也。《九域志》，劍州東北五十五里有劍門縣，西北百六十里有陰平縣。乾運所據，其此陰平歟？若《漢志》之陰平道，則今之文州是也。又在西北，故以此爲南陰平。</span></p>
<p class="em2 strong"><span class="yinwen">4</span>辛亥，齊主祀圜丘。</p>
<p class="em2 strong"><span class="yinwen">5</span>張彪遣其將趙稜圍錢塘，孫鳳圍富春，侯景遣儀同三司田遷、趙伯超救之，稜、鳳敗走。<span class="jiazhu">《考異》曰：《典略》：去年十一月，「彪自圍錢塘，與趙伯超戰敗于臨平，死者八萬餘人，走還剡。伯超兄子稜在彪軍中，謀殺彪，僞請與彪盟，引小刀披心出血自歃。彪信之，亦取刀刺血報之，刀適至心，稜以手按之，刀斜入不深，彪頓絕。稜謂已死，出外告彪諸將云：『彪已死，當共求富貴。』彪左右韓武入視之，彪已蘇，細聲謂曰：『我尙活，可與手。』武遂誅稜。彪復奉表於湘東王繹。」今從《太清紀》。</span>稜，伯超之兄子也。</p>
<p class="em2 strong"><span class="yinwen">6</span>癸亥，齊主耕藉田。乙丑，享太廟。</p>
<p class="em2 strong"><span class="yinwen">7</span>魏楊忠圍汝南，李素戰死。<span class="jiazhu">李素納邵陵王綸見上卷上年。</span>二月，乙亥，城陷，執邵陵攜王綸，殺之，<span class="jiazhu">《考異》曰：《太清紀》云：「宇文泰遣忠襲綸，詐稱來相禮接，綸白服與相見，執而害之。」今從《梁書》、《南史》。</span>投尸江岸；岳陽王詧取而葬之。</p>
<p class="em2 strong"><span class="yinwen">8</span>或告齊太尉彭樂謀反；壬辰，樂坐誅。</p>
<p class="em2 strong"><span class="yinwen">9</span>齊遣散騎常侍曹文皎使于江陵，<span class="jiazhu">散，悉亶翻。騎，奇寄翻。使，疏吏翻。《考異》曰：《典略》在正月丙午朔。今從《太清紀》。</span>湘東王繹使兼散騎常侍王子敏報之。</p>
<p class="em2 strong"><span class="yinwen">10</span>侯景以王克爲太師，宋子仙爲太保，元羅爲太傅，郭元建爲太尉，張化仁爲司徒，<span class="jiazhu">或曰：張化仁卽支化仁。</span><span class="jiaozhusup">〖章：乙十一行本正作「支」；退齋校同。按胡刻本卷八葉作「支」。〗</span>任約爲司空，王偉爲尙書左僕射，索超世右僕射。<span class="jiazhu">索，蘇各翻。</span> 景置三公官，動以十數，儀同尤多。以子仙、元建、化仁爲佐命元功，偉、超世爲謀主，于子悅、彭雋主擊斷，<span class="jiazhu">斷，丁亂翻。</span>陳慶、呂季略、盧暉略、丁和等爲爪牙。梁人爲景用者，則故將軍趙伯超，前制局監周石珍，內監嚴亶，<span class="jiazhu">內監，領內器仗。</span>邵陵王記室伏知命。自餘王克、元羅及侍中殷不害、太常周弘正等，景從人望，加以尊位，非腹心之任也。</p>
<p class="em2 strong"><span class="yinwen">11</span>北兗州刺史蕭邕謀降魏，侯景殺之。</p>
<p class="em2 strong"><span class="yinwen">12</span>楊乾運進據平興，平興者，楊法琛所治也。法琛退保魚石洞，乾運焚平興而歸。<span class="jiazhu">《五代志》：義城郡景谷縣，舊曰白水，置平興郡。《唐志》：武德四年，以利州之景谷及龍州之方維置沙州，貞觀元年，州廢，省方維爲鎭，以景谷還屬利州。西有石門關，西北有白埧、魚老二鎭城。《九域志》：文州曲水縣有方維鎭。劉昫曰：利州景谷縣，漢白水縣地，宋置平興縣，隋爲景谷縣。</span></p>
<p class="em2 strong"><span class="yinwen">13</span>李遷仕收衆還擊南康，<span class="jiazhu">去年李遷仕敗走，保寧都。</span>陳霸先遣其將杜僧明等拒之，<span class="jiazhu">將，卽亮翻。</span>生擒遷仕，斬之。<span class="jiazhu">《考異》曰：《太清紀》在四月，云「遷仕追霸先於雩都縣，連營相持百餘日。是月，廣州刺史蕭勃遣歐陽隗水步萬餘人來援，隗與戰，大破之，斬遷仕首，餘黨悉降。霸先引軍前進。」今從《陳書》。</span>湘東王繹使霸先進兵取江州，以爲江州刺史。</p>
<p class="em2 strong"><span class="yinwen">14</span>三月，丙午，齊襄城王淯卒。</p>
<p class="em2 strong"><span class="yinwen">15</span>庚戌，魏文帝殂，<span class="jiazhu">年四十五。</span>太子欽立。<span class="jiazhu">欽，文帝之長子也，母乙弗后。</span></p>
<p class="em2 strong"><span class="yinwen">16</span>乙卯，徐文盛等克武昌，進軍蘆洲。<span class="jiazhu">蘆洲在武昌西。昔伍胥去楚出關，於江上求渡，漁父歌曰：「灼灼兮已私，與子期兮蘆之漪。」子胥旣渡，解劍與之，辭不受，漁父遂覆舟而死，卽其處。《水經註》：漢邾縣故城，南對蘆洲。蘇軾曰：武昌縣劉郎洑正與蘆洲相對，伍子胥奔吳所從渡江也；亦曰伍洲。</span></p>
<p class="em2 strong"><span class="yinwen">17</span>己未，齊以湘東王繹爲梁相國，建梁臺，總百揆，承制。</p>
<p class="em2 strong"><span class="yinwen">18</span>齊司空司馬子如自求封王，齊主怒，庚子，免子如官。</p>
<p class="em2 strong"><span class="yinwen">19</span>任約告急，侯景自帥衆西上，攜太子大器從軍以爲質，<span class="jiazhu">帥，讀曰率。上，時掌翻。質，音致。</span>留王偉居守。<span class="jiazhu">守，手又翻。</span>閏月，景發建康，<span class="jiazhu">《考異》曰：《梁·帝紀》，「三月，丁未，景發京師。」《典略》云「閏三月，丁未。」按乙卯，徐文盛克武昌，不容丁未景已發建康。閏三月甲戌朔，無丁未，蓋字誤也。</span>自石頭至新林，舳艫相接。<span class="jiazhu">舳，音逐。艫，音盧。</span>約分兵襲破定州刺史田龍祖於齊安。<span class="jiazhu">上卷作「田祖龍」，此作「田龍祖」，必有一誤。《五代志》：黃州黃岡縣，齊曰南安，置齊安郡。《九域志》：黃岡縣有齊安鎭。</span>壬寅，景軍至西陽，與徐文盛夾江築壘。癸卯，文盛擊破之，射其右丞庫狄式和，墜水死，<span class="jiazhu">射，而亦翻。</span>景遁走還營。</p>
<p class="em2 strong"><span class="yinwen">20</span>夏，四月，甲辰，魏葬文帝于永陵。</p>
<p class="em2 strong"><span class="yinwen">21</span>郢州刺史蕭方諸，年十五，以行事鮑泉和弱，常侮易之，<span class="jiazhu">易，以豉翻。</span>或使伏牀，騎背爲馬；恃徐文盛軍在近，不復設備，日以蒱酒爲樂。<span class="jiazhu">復，扶又翻。蒱酒，摴蒱飲酒也。樂，音洛。</span>侯景聞江夏空虛，<span class="jiazhu">夏，戶雅翻。</span>乙巳，使宋子仙、任約帥精騎四百，由淮內襲郢州。<span class="jiazhu">自西陽至江夏百五十餘里，景使宋子仙等蓋由蘆洲上流渡兵以襲之。帥，讀曰率。騎，奇寄翻；下同。</span>丙午，大風疾雨，天色晦冥，有登陴望見賊者，告泉曰：<span class="yinhao">「虜騎至矣！」</span>泉曰：<span class="yinhao">「徐文盛大軍在下，賊何由得至！當是王珣軍人還耳。」</span>旣而走告者稍衆，始命閉門，子仙等已入城。方諸方踞泉腹，以五色綵辮其髥；<span class="jiazhu">辮，補典翻，交結也。</span>見子仙至，方諸迎拜，泉匿于牀下；子仙俯窺見泉素髥間綵，<span class="jiazhu">間，古莧翻。</span>驚愕，遂擒之，及司馬虞豫，送於景所。景因便風，中江舉帆，遂越文盛等軍，丁未，入江夏。文盛衆懼而潰，與長沙王韶等逃歸江陵。<span class="jiazhu">上甲侯韶，去年繹封爲長沙王。</span>王珣、杜幼安以家在江夏，遂降於景。<span class="jiazhu">降，戶江翻。</span></p>
<p class="em2 strong">湘東王繹以王僧辯爲大都督，帥巴州刺史丹楊淳于量、定州刺史杜龕、宜州刺史王琳、郴州刺史裴之橫東擊景，<span class="jiazhu">《五代志》：巴陵郡，梁置巴州。夷陵郡，梁置宜州。桂陽郡，梁置郴州。龕，苦含翻。郴，丑林翻。</span>徐文盛以下並受節度。戊申，僧辯等軍至巴陵，<span class="jiazhu">自江陵至巴陵四百一十里；自巴陵至江夏三百五十里。</span>聞郢州已陷，因留戍之。繹遺僧辯書曰：<span class="yinhao">「賊旣乘勝，必將西下，<span class="jiazhu">遺，于季翻。自江夏指江陵，當作「西上」。</span>不勞遠擊；但守巴丘，<span class="jiazhu">巴丘，卽巴陵，有巴丘山。</span>以逸待勞，無慮不克。」</span>又謂將佐曰：<span class="yinhao">「賊若水步兩道，直指江陵，此上策也。據夏首，積兵糧，中策也。悉力攻巴陵，下策也。巴陵城小而固，僧辯足可委任。景攻城不拔，野無所掠，暑疫時起，食盡兵疲，破之必矣。」</span><span class="jiazhu">湘東安能料敵如此，當時作史者爲之辭耳。將，卽亮翻。夏，戶雅翻。</span>乃命羅州刺史徐嗣徽自岳陽，武州刺史杜崱自武陵引兵會僧辯。<span class="jiazhu">《五代志》：湘陰縣，梁置羅州及岳陽郡。湘陰，隋屬巴陵郡。又梁置武州於武陵郡。崱，士力翻。</span></p>
<p class="em2 strong">景使丁和將兵五千守夏首，宋子仙將兵一萬爲前驅，趣巴陵，<span class="jiazhu">趣，七喻翻。</span>分遣任約直指江陵，景帥大兵水步繼進。於是緣江戍邏，望風請服，景拓邏至于隱磯。<span class="jiazhu">拓，斥開也。邏，遮也，巡也。拓開巡邏以張兵勢。邏，魯可翻，又魯佐翻。《水經》：江水自公安而東，過下雋縣北，又東逕彭城磯北。彭城磯北對隱磯，二磯之間，大江之中也。</span>僧辯乘城固守，偃旗臥鼓，安若無人。壬戌，景衆濟江，<span class="jiazhu">自隱磯濟江。《考異》曰：《梁·帝紀》作「甲子」。今從《太清紀》。</span>遣輕騎至城下，問：<span class="yinhao">「城內爲誰？」</span>答曰：<span class="yinhao">「王領軍。」</span>騎曰：<span class="yinhao">「何不早降？」</span><span class="jiazhu">降，戶江翻。</span>僧辯曰：<span class="yinhao">「大軍但向荊州，此城自當非礙。」</span><span class="jiazhu">言兵若向荊州，此城當非遮礙。</span>騎去。頃之，執王珣等至城下，使說其弟琳。琳曰：<span class="yinhao">「兄受命討賊，不能死難，<span class="jiazhu">說，式芮翻。難，乃旦翻。</span>曾不內慙，翻欲賜誘！」</span>取弓射之，珣慙而退。<span class="jiazhu">誘，音酉。射，而亦翻。</span>景肉薄百道攻城，<span class="jiazhu">薄，伯各翻。</span>城中鼓譟，矢石雨下，景士卒死者甚衆，乃退。僧辯遣輕兵出戰，凡十餘返，皆捷。景被甲在城下督戰，<span class="jiazhu">被，皮義翻。</span>僧辯著綬、乘輿、奏鼓吹巡城，<span class="jiazhu">著，陟略翻。綬，音受。吹，昌瑞翻。</span>景望之，服其膽勇。</p>
<p class="em2 strong">岳陽王詧聞侯景克郢州，遣蔡大寶將兵一萬進據武寧，<span class="jiazhu">《五代志》：竟陵郡樂鄕縣，舊置武寧郡。劉昫曰：樂鄕，漢鄀縣也，其地當在今郢州長壽縣西北。宋白曰：桓玄立武寧郡於故編縣城，其屬有長林縣，與郡俱立，分編縣所置也。</span>遣使至江陵，詐稱赴援。<span class="jiazhu">使，疏吏翻。</span>衆議欲答以侯景已破，令其退軍。湘東王繹曰：<span class="yinhao">「今語以退軍，<span class="jiazhu">語，牛倨翻。</span>是趣之令進也。」</span><span class="jiazhu">趣，讀曰促。</span>乃使謂大寶曰：<span class="yinhao">「岳陽累啓連和，不相侵犯，卿那忽據武寧？今當遣天門太守胡僧祐精甲二萬、鐵馬五千頓湕水，待時進軍。」</span>詧聞之，召其軍還。<span class="jiazhu">湕，居偃翻。還，從宣翻，又如字。</span>僧祐，南陽人也。</p>
<p class="em2 strong"><span class="yinwen">22</span>五月，魏隴西襄公李虎卒。</p>
<p class="em2 strong"><span class="yinwen">23</span>侯景晝夜攻巴陵，不克，軍中食盡，疾疫死傷太半。湘東王繹遣晉州刺史蕭惠正將兵援巴陵，惠正辭不堪，舉胡僧祐自代。僧祐時坐謀議忤旨繫獄，<span class="jiazhu">據《梁書·胡僧祐傳》：時西沮蠻反，使僧祐討之，令盡誅其渠帥，僧祐諫，忤旨下獄。忤，五故翻。</span>繹卽出之，拜武猛將軍，令赴援，戒之曰：<span class="yinhao">「賊若水戰，但以大艦臨之，必克。<span class="jiazhu">艦，戶黯翻。</span>若欲步戰，自可鼓棹直就巴丘，不須交鋒也。」</span>僧祐至湘浦，<span class="jiazhu">湘水入湖之口曰浦。</span>景遣任約帥銳卒五千據白塉以待之。<span class="jiazhu">塉，及尺翻。</span>僧祐由他路西上，<span class="jiazhu">上，時掌翻。</span>約謂其畏己，急追之，及於芊口，<span class="jiazhu">據姚思廉《梁書》，芊口在南平郡安南縣界。</span>呼僧祐曰：<span class="yinhao">「吳兒，何不早降，<span class="jiazhu">降，戶江翻。</span>走何所之！」</span>僧祐不應，潛引兵至赤沙亭；<span class="jiazhu">《水經註》：灃［澧］水過作唐縣北而東，逕安南縣南，又東與赤湖水會。二縣皆屬南平郡。《巴陵志》：洞庭湖在巴丘西，西吞赤沙，南連青草，橫亙七八百里。又有赤亭城，三面臨水，卽胡僧祐所據。杜佑曰：巴陵郡西華容界有赤亭城，城近赤亭湖，因名，任約擒於此。</span>會信州刺史陸法和至，與之合軍。法和有異術，隱於江陵百里洲，<span class="jiazhu">盛弘之《荊州記》曰：百里洲在枝江縣，縣左右有數十洲，槃布川中，百里洲最爲大。</span>衣食居處，一如苦行沙門，<span class="jiazhu">苦行沙門，謂沙門能清苦守戒行者也。處，昌呂翻。行，下孟翻。</span>或豫言吉凶，多中，<span class="jiazhu">中，竹仲翻。</span>人莫能測。侯景之圍臺城也，或問之曰：<span class="yinhao">「事將何如？」</span>法和曰：<span class="yinhao">「凡人取果，宜待熟時，不撩自落。」</span><span class="jiazhu">撩，落雕翻，攏取物也。</span>固問之，法和曰：<span class="yinhao">「亦克亦不克。」</span><span class="jiazhu">亦克，謂侯景取臺城；不克，謂景終於敗也。法和若設爲兩端之言，使人莫之測，而卒之言驗。</span>及任約向江陵，法和自請擊之，繹許之。</p>
<p class="em2 strong">壬寅，約至赤亭。六月，甲辰，僧祐、法和縱兵擊之，約兵大潰，殺溺死者甚衆，<span class="jiazhu">溺，奴狄翻。</span>擒約送江陵。景聞之，乙巳，焚營宵遁。以丁和爲郢州刺史，留宋子仙等，衆號二萬，戍郢城；別將支化仁鎭魯山，<span class="jiazhu">《考異》曰：《梁·帝紀》作「魏司徒張化仁」。按魏司徒安得爲景守城！今從《典略》。</span>范希榮行江州事，<span class="jiazhu">《考異》曰：《典略》云「江州刺史」。今從《太清紀》。</span>儀同三司任延和、晉州刺史夏侯威生守晉州。<span class="jiazhu">梁於晉熙郡置晉州。</span>景與麾下兵數千，順流而下。丁和以大石磕殺鮑泉及虞預，沈於黃鶴磯。<span class="jiazhu">磕，古盍翻。沈，持林翻。祝穆曰：黃鶴山，一名黃鵠山，在江夏縣東九里，近縣西北二里有黃鶴磯。《水經註》：黃鵠山東北對夏口城。黃鵠磯直鸚鵡洲之下尾。</span>任約至江陵，繹赦之。徐文盛坐怨望，下獄死。<span class="jiazhu">下，遐嫁翻；下東下同。</span>巴州刺史余孝頃遣兄子僧重將兵救鄱陽，于慶退走。<span class="jiazhu">余孝頃起於新吳，梁授以巴州刺史。《考異》曰：《長曆》，六月癸卯朔。《太清紀》，「一日慶走，二日擒任約，三日景走。」今從《梁·帝紀》。</span></p>
<p class="em2 strong">繹以王僧辯爲征東將軍、尙書令，胡僧祐等皆進位號，使引兵東下。陸法和請還，旣至，謂繹曰：<span class="yinhao">「侯景自然平矣，蜀賊將至，請守險以待之。」</span><span class="jiazhu">法和知武陵王紀必東下。</span>乃引兵屯峽口。<span class="jiazhu">巫峽之口也。</span>庚申，王僧辯至漢口，先攻魯山，擒支化仁送江陵。辛酉，攻郢州，克其羅城，斬首千級。宋子仙退據金城，僧辯四面起土山，攻之。</p>
<p class="em2 strong">豫州刺史荀朗自巢湖出濡須邀景，破其後軍，<span class="jiazhu">荀朗起兵據巢湖，帝密詔授豫州刺史，使討景。</span>景奔歸，船前後相失。太子船入樅陽浦，<span class="jiazhu">樅，七容翻。</span>船中腹心皆勸太子因此入北，太子曰：<span class="yinhao">「自國家喪敗，志不圖生，主上蒙塵，寧忍違離左右！<span class="jiazhu">喪，息浪翻。離，力智翻。</span>吾今若去，是乃叛父，非避賊也。」</span>因涕泗嗚咽，卽命前進。<span class="jiazhu">《毛詩註》：自目曰涕，自鼻曰泗。史言哀太子之孝。</span></p>
<p class="em2 strong">甲子，宋子仙等困蹙，乞輸郢城，身還就景；王僧辯僞許之，命給船百艘以安其意。<span class="jiazhu">艘，蘇刀翻。</span>子仙謂爲信然，浮舟將發，僧辯命杜龕帥精勇千人攀堞而上，<span class="jiazhu">龕，苦含翻。帥，讀曰率；下同。堞，達協翻。上，時掌翻。</span>鼓譟奄進，水軍主宋遙帥樓船，暗江雲合。<span class="jiazhu">言樓船四合如雲，江爲之暗。</span>子仙且戰且走，至白楊浦，<span class="jiazhu">白楊浦蓋去郢城未遠。</span>大破之，周鐵虎生擒子仙及丁和，送江陵，殺之。</p>
<p class="em2 strong"><span class="yinwen">24</span>庚午，齊主以司馬子如，高祖之舊，復以爲太尉。<span class="jiazhu">是年三月，齊主免子如官。復，扶又翻。</span></p>
<p class="em2 strong"><span class="yinwen">25</span>江安侯圓正爲西陽太守，<span class="jiazhu">宋白曰：江安縣，本漢江陽縣地。</span>寬和好施，<span class="jiazhu">好，呼到翻。施，式智翻。</span>歸附者衆，有兵一萬。湘東王繹欲圖之，署爲平南將軍。及至，弗見，使南平王恪與之飲，醉，因囚之內省，分其部曲，使人告其罪。荊、益之釁自此起矣。<span class="jiazhu">圓正，武陵王紀第二子也，爲紀東下攻繹張本。釁，許覲翻。</span></p>
<p class="em2 strong"><span class="yinwen">26</span>陳霸先引兵發南康，灨石舊有二十四灘，會水暴漲數丈，三百里間，巨石皆沒，霸先進頓西昌。<span class="jiazhu">《章貢圖經》曰：東江發源於汀州界之新樂山，經雩都而會于章水。西江導源於南安大庾縣之聶都山，與貢水合，會于贛水。二水合而爲贛，在州治後，北流一百八十里至萬安縣界。由萬安而上，爲灘十有八，怪石如精鐵，突兀廉厲，錯峙波面。自贛水而上，信豐、寧都俱有石磧，險阻視十八灘，故俚俗以爲上下三百里贛石。吳立西昌縣，屬廬陵郡，今在吉州太和縣界。</span></p>
<p class="em2 strong"><span class="yinwen">27</span>鐵勒將伐柔然，突厥酋長土門邀擊，破之，盡降其衆五萬餘落。<span class="jiazhu">厥，九勿翻。酋，慈秋翻。長，知兩翻。降，戶江翻。</span>土門恃其強盛，求婚於柔然，柔然頭兵可汗大怒，使人詈辱之曰：<span class="yinhao">「爾，我之鍛奴也，<span class="jiazhu">突厥本柔然鐵工，故云然。可，從刊入聲。汗，音寒。詈，力智翻。</span>何敢發是言！」</span>土門亦怒，殺其使者，遂與之絕，而求婚於魏；魏丞相泰以長樂公主妻之。<span class="jiazhu">使，疏吏翻。樂，音洛。妻，七細翻。</span></p>
<p class="em2 strong"><span class="yinwen">28</span>秋，七月，乙亥，湘東王繹以長沙王韶監郢州事。<span class="jiazhu">監，工銜翻。</span>丁亥，侯景還至建康。<span class="jiazhu">《考異》曰：《典略》作「六月壬戌」。《太清紀》作「七月二十日」。今從《梁·帝紀》。</span>于慶自鄱陽還豫章，侯瑱閉門拒之，慶走江州，據郭默城。<span class="jiazhu">走，音奏。晉將郭默反時所築城也。瑱，他甸翻，又音鎭。</span>繹以瑱爲兗州刺史。<span class="jiazhu">據《瑱傳》，授南兗州刺史。</span>景悉殺瑱子弟。<span class="jiazhu">侯景留瑱子弟爲質，見上卷上年。</span></p>
<p class="em2 strong">辛丑，王僧辯乘勝下湓城，<span class="jiazhu">下，遐嫁翻。</span>陳霸先帥所部三萬人將會之，屯于巴丘。<span class="jiazhu">此吳所置巴丘縣也，屬廬陵郡界。帥，讀曰率。</span>西軍乏食，<span class="jiazhu">王僧辯之軍自荊州來，故謂之西軍。</span>霸先有糧五十萬石，分三十萬石以資之。八月，壬寅朔，王僧辯前軍襲于慶，慶棄郭默城走，范榮亦棄尋陽城走。晉熙王僧振等起兵圍郡城，僧辯遣沙州刺史丁道貴助之，<span class="jiazhu">魏收《志》：梁武帝置沙州，治白沙關城，領建寧齊安郡，當在黃州黃岡縣界。</span>任延和等棄城走。<span class="jiazhu">任，音壬。</span>湘東王繹命僧辯且頓尋陽以待儲軍之集。</p>
<p class="em2 strong"><span class="yinwen">29</span>初，景旣克建康，常言吳兒怯弱，易以掩取，<span class="jiazhu">易，弋豉翻。</span>當須拓定中原，然後爲帝。景尙帝女溧陽公主，嬖之，妨於政事，<span class="jiazhu">溧，音栗。嬖，卑義翻，又博計翻。</span>王偉屢諫景，景以告主，主有惡言，偉恐爲所讒，因說景除帝。<span class="jiazhu">說，式芮翻。</span>及景自巴陵敗歸，猛將多死，<span class="jiazhu">謂宋子仙之屬。將，卽亮翻。</span>自恐不能久存，欲早登大位。王偉曰：<span class="yinhao">「自古移鼎，<span class="jiazhu">武王克商，遷九鼎于洛邑；故後之奪人之國者，率謂之移鼎。</span>必須廢立，旣示我威權，且絕彼民望。」</span>景從之。使前壽光殿學士謝昊爲詔書，以爲<span class="yinhao">「弟姪爭立，<span class="jiazhu">弟，謂湘東王繹、武陵王紀；姪，謂河東王譽、岳陽王詧。</span>星辰失次，皆由朕非正緒，召亂致災，宜禪位於豫章王棟。」</span>使呂季略齎入，逼帝書之。棟，歡之子也。<span class="jiazhu">華容公歡，昭明太子之子。</span></p>
<p class="em2 strong">戊午，景遣衞尉卿彭雋等帥兵入殿，廢帝爲晉安王，幽於永福省，悉撤內外侍衞，使突騎左右守之，牆垣悉布枳棘。<span class="jiazhu">枳，似橘而多刺；棘，似棗而多刺。帥，讀曰率。騎，奇寄翻。枳，諸氏翻。</span>庚申，下詔迎豫章王棟。棟時幽拘，廩餼甚薄，<span class="jiazhu">餼，許氣翻。</span>仰蔬茹爲食。方與妃張氏鉏葵，<span class="jiazhu">葵，菜也。</span>法駕奄至，棟驚，不知所爲，泣而升輦。</p>
<p class="em2 strong">景殺哀太子大器、尋陽王大心、西陽王大鈞、建平王大球、義安王大昕及王侯在建康者二十餘人。太子神明端嶷，<span class="jiazhu">嶷，魚力翻。</span>於景黨未嘗屈意，所親竊問之，太子曰：<span class="yinhao">「賊若於事義，未須見殺，<span class="jiazhu">事義，猶言事宜也。</span>吾雖陵慢呵叱，終不敢言。若見殺時至，雖一日百拜，亦無所益。」</span>又曰：<span class="yinhao">「殿下今居困阨，而神貌怡然，不貶平日，何也？」</span><span class="jiazhu">貶，損也。</span>太子曰：<span class="yinhao">「吾自度死日必在賊前，<span class="jiazhu">度，徒洛翻。</span>若諸叔能滅賊，賊必先見殺，然後就死。若其不然，賊亦殺我以取富貴，安能以必死之命爲無益之愁乎！」</span>及難，<span class="jiazhu">難，乃旦翻。</span>太子顏色不變，徐曰：<span class="yinhao">「久知此事，嗟其晚耳！」</span>刑者將以衣帶絞之，太子曰：<span class="yinhao">「此不能見殺，」</span>命取帳繩絞之而絕。</p>
<p class="em2 strong">壬戌，棟卽帝位。<span class="jiazhu">《考異》曰：《典略》作「壬辰」，誤。今從《太清紀》。</span>大赦，改元天正。太尉郭元建聞之，自秦郡馳還，謂景曰：<span class="yinhao">「主上先帝太子，旣無愆失，何得廢之！」</span>景曰：<span class="yinhao">「王偉勸吾，云『早除民望』。吾故從之以安天下。」</span>元建曰：<span class="yinhao">「吾挾天子，令諸侯，猶懼不濟，無故廢之，乃所以自危，何安之有！」</span>景欲迎帝復位，以棟爲太孫。王偉曰：<span class="yinhao">「廢立大事，豈可數改邪！」</span>乃止。<span class="jiazhu">數，所角翻。</span></p>
<p class="em2 strong">乙丑，景又使殺南海王大臨於吳郡，南郡王大連於姑孰，<span class="jiazhu">《考異》曰：《太清紀》云「於九江」。今從《梁書》。</span>安陸王大春於會稽，高唐王大壯於京口。<span class="jiazhu">大臨時爲吳郡太守。大連時爲江州刺史，在姑熟。大春時爲東揚州刺史。姚思廉《梁書》「大壯」作「大莊」，始封高唐郡公，後進封新興王，時爲南徐州刺史。皆就殺之。會，工外翻。</span>以太子妃賜郭元建，元建曰：<span class="yinhao">「豈有皇太子妃乃爲人妾乎！」</span>竟不與相見，聽使入道。</p>
<p class="em2 strong">丙寅，追尊昭明太子爲昭明皇帝，豫章安王爲安皇帝，<span class="jiazhu">華容公歡進封豫章王，薨，諡曰安。</span>金華敬妃爲敬太皇太后，<span class="jiazhu">昭明太子妃蔡氏，昭明旣薨，武帝爲妃別立金華宮，供侍一同常儀，薨，諡曰敬。按敬妃已薨，只當追諡皇后以從夫，曰太皇太后，非也。</span>豫章太妃王氏爲皇太后，妃張氏爲皇后。以劉神茂爲司空。</p>
<p class="em2 strong"><span class="yinwen">30</span>九月，癸巳，齊主如趙、定二州，<span class="jiazhu">《五代志》：趙郡大陸縣，舊曰廣阿，置殷州及南鉅鹿郡，後改爲南趙郡，改州爲趙州。定州，治中山。</span>遂如晉陽。</p>
<p class="em2 strong"><span class="yinwen">31</span>己亥，湘東王繹以尙書令王僧辯爲江州刺史，江州刺史陳霸先爲東揚州刺史。</p>
<p class="em2 strong"><span class="yinwen">32</span>王偉說侯景弒太宗以絕衆心，<span class="jiazhu">侯景尊帝廟號曰高宗，元帝追諡曰簡文皇帝，廟號太宗。說，式芮翻。</span>景從之。冬，十月，壬寅夜，偉與左衞將軍彭雋、王脩纂進酒於太宗曰：<span class="yinhao">「丞相以陛下幽憂旣久，使臣等來上壽。」</span><span class="jiazhu">上，時掌翻。</span>太宗笑曰：<span class="yinhao">「已禪帝位，何得言陛下！此壽酒，將不盡此乎！」</span><span class="jiazhu">言壽將盡於此酒。</span>於是雋等齎曲項琵琶，<span class="jiazhu">杜佑曰：傅玄《琵琶賦》云：漢遣公主嫁烏孫，念其行道思慕，故使工人裁箏筑爲馬上之樂。今觀其器，中虛外實，天地象也；盤圓柄直，陰陽敍也；柱十有二，配律呂也；四絃，法四時也。以方俗語之曰琵琶，取其易傳於外國也。《風俗通》云：以手琵琶，因以爲名。《釋名》曰：推手前曰㧙，引手卻曰把。杜摯云：秦人苦長城之役，絃鼗而鼓之。並未詳孰是。今清樂奏琵琶，俗謂之秦漢子，圓頭脩頸而小，疑是絃鼗之遺制。傅玄云：體圓柄直，柱十有二，其他皆兌上銳下，曲項，形制稍大，本出胡中，俗傳是漢制。兼用兩制者，謂之秦、漢。據此事，則南朝似無曲項琵琶。劉昫曰：琵琶四絃。曲項琵琶，五絃，出胡中。</span>與太宗極飲。太宗知將見殺，因盡醉，曰：<span class="yinhao">「不圖爲樂之至於斯也！」</span><span class="jiazhu">樂，音洛。</span>旣醉而寢。偉乃出，雋進土囊，脩纂坐其上而殂。<span class="jiazhu">年四十九。</span>偉撤門扉爲棺，遷殯於城北酒庫中。太宗自幽縶之後，無復侍者及紙，<span class="jiazhu">復，扶又翻。</span>乃書壁及板障，<span class="jiazhu">柱間不爲堅，以板爲障，施以丹漆，因謂之板障。</span>爲詩及文數百篇，辭甚悽愴。<span class="jiazhu">愴，丑亮翻。</span>景諡曰明皇帝，廟號高宗。</p>
<p class="em2 strong"><span class="yinwen">33</span>侯景之逼江陵也，湘東王繹求援於魏，命梁、秦二州刺史宜豐侯循以南鄭與魏，<span class="jiazhu">《晉志》：豫章郡有宜豐縣。</span>召循還江陵。循以無故輸城，非忠臣之節，<span class="jiazhu">《考異》曰：《南史》作「宜豐侯脩」。今從《梁書》。</span>報曰：<span class="yinhao">「請待改命。」</span>魏太師泰遣大將軍達奚武將兵三萬取漢中，<span class="jiazhu">將，卽亮翻。</span>又遣大將軍王雄出子午谷，攻上津。<span class="jiazhu">《五代志》：西城郡豐利縣，梁置南上洛郡，西魏改郡曰豐利，後周省郡入上津郡。唐以上津爲縣，屬商州。</span>循遣記室參軍沛人劉璠求援於武陵王紀，<span class="jiazhu">璠，孚袁翻。</span>紀遣潼州刺史楊乾運救之。循，恢之子也。<span class="jiazhu">鄱陽王恢，武帝之弟。</span></p>
<p class="em2 strong">王僧辯等聞太宗殂，丙辰，啓湘東王繹，請上尊號；<span class="jiazhu">上，時掌翻；下復上同。《考異》曰：《典略》作「乙卯」，今從《太清紀》。</span>繹弗許。</p>
<p class="em2 strong"><span class="yinwen">34</span>司空、東道行臺劉神茂聞侯景自巴丘敗還，陰謀叛景，吳中士大夫咸勸之；乃與儀同三司尹思合、劉歸義、王曄、雲麾將軍元頵等據東陽以應江陵，<span class="jiazhu">頵，居筠翻，又紆綸翻。</span>遣頵及別將李占下據建德江口。<span class="jiazhu">《五代志》：東陽郡金華縣，隋廢建德縣入焉。唐武德四年，復置建德縣，分爲睦州治所。今東陽江、新安江合於州城南十里。將，卽亮翻。</span>張彪攻永嘉，克之。新安民程靈洗起兵據郡以應神茂。於是浙江以東皆附江陵。湘東王繹以靈洗爲譙州刺史，領新安太守。<span class="jiazhu">程靈洗，字玄滌。洗，讀如字。湘東以刺史寵靈洗，實領新安太守職。</span></p>
<p class="em2 strong"><span class="yinwen">35</span>十一月，乙亥，王僧辯等復上表勸進，<span class="jiazhu">復，扶又翻。</span>湘東王繹不許。戊寅，繹以湘州刺史安南侯方矩爲中衞將軍以自副。<span class="jiazhu">《考異》曰：《梁書》在八月辛亥。今從《太清紀》。</span>方矩，方諸之弟也。以南平王恪爲湘州刺史。侯景以趙伯超爲東道行臺，據錢塘；以田遷爲軍司，據富春；以李慶緒爲中軍都督，謝答仁爲右廂都督，李遵爲左廂都督，以討劉神茂。</p>
<p class="em2 strong"><span class="yinwen">36</span>己卯，加侯景九錫，漢國置丞相以下官。己丑，豫章王棟禪位于景，景卽皇帝位于南郊。還，登太極殿，其黨數萬，皆吹脣呼譟而上。<span class="jiazhu">上，時掌翻。</span>大赦，改元太始。封棟爲淮陰王，幷其二弟橋、樛同鎖於密室。<span class="jiazhu">樛，居蚪翻。</span></p>
<p class="em2 strong">王偉請立七廟，景曰：<span class="yinhao">「何謂七廟？」</span>偉曰：<span class="yinhao">「天子祭七世祖考。」</span>幷請七世諱，景曰：<span class="yinhao">「前世吾不復記，唯記我父名標；且彼在朔州，那得來噉此！」</span><span class="jiazhu">侯景本懷朔鎭人，魏改懷朔鎭爲朔州。</span>衆咸笑之。景黨有知景祖名乙羽周者；自外皆王偉制其名位，追尊父標爲元皇帝。</p>
<p class="em2 strong">景之作相也，以西州爲府，文武無尊卑皆引接；及居禁中，非故舊不得見，由是諸將多怨望。<span class="jiazhu">將，卽亮翻。</span>景好獨乘小馬，彈射飛鳥，<span class="jiazhu">好，呼到翻。彈射飛鳥，北俗也。彈，徒丹翻。射，而亦翻。</span>王偉每禁止之，不許輕出。景鬱鬱不樂，<span class="jiazhu">樂，音洛。</span>更成失志，曰：<span class="yinhao">「吾無事爲帝，與受擯不殊。」</span><span class="jiazhu">擯，棄也。擯斥者不得預人事，故景以爲言。</span></p>
<p class="em2 strong"><span class="yinwen">37</span>壬辰，湘東王以長沙王韶爲郢州刺史。</p>
<p class="em2 strong"><span class="yinwen">38</span>益州刺史劉孝勝等勸武陵王紀稱帝，紀雖未許，而大造乘輿車服。<span class="jiazhu">乘輿車服，天子之車服也。乘，繩證翻。</span></p>
<p class="em2 strong"><span class="yinwen">39</span>十二月，丁未，謝答仁、李慶緒攻建德，擒元頵、李占送建康，景截其手足以徇，經日乃死。</p>
<p class="em2 strong"><span class="yinwen">40</span>齊主每出入，常以中山王自隨，王妃太原公主恆爲之飲<span class="jiaozhusup">〖章：十二行本「飲」上有「嘗」字；乙十一行本同；孔本同；張校同。〗</span>食，護視之。<span class="jiazhu">太原公主，勃海王歡之女。恆，戶登翻。爲，于僞翻。飲，於禁翻；下同。食，祥吏翻。</span>是月，齊主飲公主酒，使人鴆中山王，殺之，幷其三子，諡王曰魏孝靜皇帝，葬於鄴西漳北。其後齊主忽掘其陵，投梓宮於漳水。齊主初受禪，魏神主悉寄於七帝寺，<span class="jiazhu">以寄魏七廟神主，故謂之七帝寺。</span>至是，亦取焚之。</p>
<p class="em2 strong">彭城西元韶以高氏壻，<span class="jiazhu">元韶娶魏孝武帝后，高歡之女也。</span>寵遇異於諸元。開府儀同三公美陽西元暉業<span class="jiazhu">魏濟陰王暉業，齊受禪，降封美陽公。</span>以位望隆重，又志氣不倫，尤爲齊主所忌，從齊主在晉陽。暉業於宮門外罵韶曰：<span class="yinhao">「爾不及一老嫗，負璽與人。<span class="jiazhu">嫗，威遇翻。韶奉璽於齊，見上卷上年。璽，斯氏翻。</span>何不擊碎之！我出此言，知卽死，爾亦詎得幾時！」</span>齊主聞而殺之，及臨淮西元孝友，皆鑿汾水冰，沈其尸。孝友，彧之弟也。<span class="jiazhu">彧，魏臨淮王。沈，持林翻。</span>齊主嘗剃元韶鬢鬚，加之粉黛以自隨，曰：<span class="yinhao">「吾以彭城爲嬪御。」</span>言其懦弱如婦人也。<span class="jiazhu">剃，他計翻。嬪，毗賓翻。懦，奴亂翻。</span></p>
<h5><span class="section" id="title-4"><span data-head-description="" data-head-level="h3" data-head-title="世祖孝元皇帝上">世祖孝元皇帝上</span></span></h5>
<p class=""><span class="jiazhu">諱繹，字世誠，小字七符，武帝第七子也。</span></p>
<p class="strong"><span class="section" id="title-5"><span data-head-description="" data-head-level="h4" data-head-title="承聖元年">承聖元年</span></span><span class="biaozhusup" data-rel="（壬申、西元五五二年）"></span><span class="jiazhu">是年十一月方卽位改元。</span></p>
<p class="em2 strong"><span class="yinwen">1</span>春，正月，湘東王以南平內史王褒爲吏部尙書。褒，騫之孫也。<span class="jiazhu">王騫，儉之子。</span></p>
<p class="em2 strong"><span class="yinwen">2</span>齊人屢侵侯景邊地，甲戌，景遣郭元建帥步軍趣小峴，<span class="jiazhu">帥，讀曰率；下同。趣，七喻翻。峴，戶典翻。</span>侯子鑒帥舟師向濡須，己卯，至合肥；<span class="jiazhu">《考異》曰：《典略》：「二月庚子，子鑒等圍合肥，克其羅城。」今從《太清紀》。</span>齊人閉門不出，乃引還。</p>
<p class="em2 strong"><span class="yinwen">3</span>丙申，齊主伐庫莫奚，大破之，俘獲四千人，雜畜十餘萬。<span class="jiazhu">畜，許又翻。</span></p>
<p class="em2 strong">齊主連年出塞，給事中兼中書舍人唐邕練習軍書，自督將以降勞効本末及四方軍士強弱多少，番代往還，器械精粗，<span class="jiazhu">將，卽亮翻。少，詩沼翻。粗，倉乎翻。</span>糧儲虛實，靡不諳悉。<span class="jiazhu">諳，烏含翻。</span>或於帝前簡閱，雖數千人，不執文簿，唱其姓名，未嘗謬誤。帝常曰：<span class="yinhao">「唐邕強幹，一人當千。」</span>又曰：<span class="yinhao">「邕每有軍事，手作文書，口且處分，<span class="jiazhu">處，昌呂翻。分，扶問翻。</span>耳又聽受，實異人也！」</span>寵待賞賜，羣臣莫及。</p>
<p class="em2 strong"><span class="yinwen">4</span>魏將王雄取上津、魏興，東梁州刺史安康李遷哲軍敗，降之。<span class="jiazhu">《五代志》：西城郡安康縣，舊曰寧都，齊置安康郡，後魏置東梁州。按蕭子顯《齊書》，安康、寧都二縣，皆齊所置。魏收曰：安康縣，漢時漢中郡之安陽縣也。將，卽亮翻。降，戶江翻。</span></p>
<p class="em2 strong"><span class="yinwen">5</span>突厥土門襲擊柔然，大破之。柔然頭兵可汗自殺，<span class="jiazhu">厥，居勿翻。可，從刊入聲。汗，音寒。</span>其太子菴羅辰及阿那瓌從弟登注俟利、登注子庫提並帥衆奔齊，餘衆復立登注次子鐵伐爲主。<span class="jiazhu">從，才用翻。帥，讀曰率；下同。復，扶又翻。</span>土門自號伊利可汗，號其妻爲可賀敦，子弟謂之特勒，<span class="jiazhu">《考異》曰：諸書或作「特勤」。今從劉昫《舊唐書》及宋祁《新唐書》。</span>別將兵者皆謂之設。</p>
<p class="em2 strong"><span class="yinwen">6</span>湘東王命王僧辯等東擊侯景，二月，庚子，諸軍發尋陽，舳艫數百里。陳霸先帥甲士三萬，舟艦二千，自南江出湓口，會僧辯於白茅灣，<span class="jiazhu">贛水，謂之南江，過彭澤縣，西注于彭蠡，北入于江。白茅灣在桑落州西。《南史·王僧辯傳》：霸先帥衆五萬，出自南江，前軍五千，行至湓口。蓋水陸俱下也。帥，讀曰率。</span>築壇歃血，<span class="jiazhu">歃，色甲翻。</span>共讀盟文，流涕慷慨。癸卯，僧辯使侯瑱襲南陵、鵲頭二戍，克之。戊申，僧辯等軍于大雷；丙辰，發鵲頭。戊午，侯子鑒還至戰鳥，<span class="jiazhu">子鑒蓋自合肥還。杜佑曰：宣州南陵縣有鵲洲，有戰鳥圻，孤在江中，本名孤圻。昔桓溫舉兵東下，住此圻，中宵鳥驚，溫謂官軍圍之，旣而定。以羣鳥驚噪，因名戰鳥。唐顧況《集》有《題靈山寺詩》，下註：戰鳥蓋戰鳥圻，後爲靈山寺。</span>西軍奄至，子鑒驚懼，奔還淮南。<span class="jiazhu">淮南，今太平州當塗之地。</span></p>
<p class="em2 strong"><span class="yinwen">7</span>侯景儀同三司謝答仁攻劉神茂於東陽，程靈洗、張彪皆勒兵將救之，神茂欲專其功，不許，營於下淮。或謂神茂曰：<span class="yinhao">「賊長於野戰，下淮地平，四面受敵，不如據七里瀨。<span class="jiazhu">七里瀨在桐廬縣；距建德四十餘里，與嚴陵瀨相接。</span>賊必不能進。」</span>不從。神茂偏裨多北人，不與神茂同心，別將王曄、酈通並據外營，降於答仁，劉歸義、尹思合等棄城走。神茂孤危，辛未，亦降於答仁，<span class="jiazhu">降，戶江翻。</span>答仁送之建康。</p>
<p class="em2 strong"><span class="yinwen">8</span>癸酉，王僧辯等至蕪湖，侯景守將張黑棄城走。景聞之，甚懼，下詔赦湘東王繹、王僧辯之罪，衆咸笑之。侯子鑒據姑孰南洲以拒西師，景遣其黨史安和等將兵二千助之。三月，己巳朔，景下詔欲自至姑孰，又遣人戒子鑒曰：<span class="yinhao">「西人善水戰，勿與爭鋒；往年任約之敗，良爲此也。<span class="jiazhu">去年景與徐文盛水戰，亦敗走，不特任約也，以故畏之。爲，于僞翻。</span>若得步騎一交，必當可破，汝但結營岸上，引船入浦以待之。」</span>子鑒乃捨舟登岸，閉營不出。僧辯等停軍蕪湖十餘日，景黨大喜，告景曰：<span class="yinhao">「西師畏吾之強，勢將遁矣，不擊，且失之。」</span>景乃復命子鑒爲水戰之備。<span class="jiazhu">復，扶又翻。</span></p>
<p class="em2 strong">丁丑，僧辯至姑孰，子鑒帥步騎萬餘人渡洲，於岸挑戰，又以鵃䑠千艘載戰士。<span class="jiazhu">《類篇》曰：鵃䑠，船長貌。《玉篇》曰：鵃䑠，小船也。《集韻》：鵃，丁了翻。䑠，朗鳥翻。按《王僧辯傳》：鵃䑠，其中載士，兩邊悉八十棹，棹手皆越人，去來趣襲，捷過風電。蓋今之水哨馬卽其類。《考異》曰：《典略》作「烏鵲舫千艘」。今從《梁書》。</span>僧辯麾細船皆令退縮，留大艦夾泊兩岸。子鑒之衆謂水軍欲退，爭出趨之；<span class="jiazhu">趨，七喻翻。</span>大艦斷其歸路，<span class="jiazhu">斷，音短。</span>鼓譟大呼，合戰中江，<span class="jiazhu">呼，火故翻。</span>子鑒大敗，士卒赴水死者數千人。子鑒僅以身免，收散卒走還建康，據東府。僧辯留虎臣將軍莊丘慧達鎭姑孰，引軍而前，歷陽戍迎降。<span class="jiazhu">降，戶江翻。</span>景聞子鑒敗，大懼，涕下覆面，<span class="jiazhu">覆，敷又翻。</span>引衾而臥，良久方起，歎曰：<span class="yinhao">「誤殺乃公！」</span></p>
<p class="em2 strong">庚辰，僧辯督諸軍至張公洲，<span class="jiazhu">張公洲，卽蔡州。《考異》曰：《典略》作「戊寅」。今從《太清紀》。</span>辛巳，乘潮入淮，進至禪靈寺前。<span class="jiazhu">禪靈寺，齊武帝所建。</span>景召石頭津主張賓，使引淮中舣䑰及海艟，<span class="jiazhu">䑡，音叉。䑰，蒲故翻。《方言》：船短而深謂之䑰。艟，尺庸翻。</span>以石縋之，塞淮口；<span class="jiazhu">縋，馳僞翻。塞，悉則翻。</span>緣淮作城，自石頭至于朱雀街，十餘里中，樓堞相接。<span class="jiazhu">堞，達協翻。</span>僧辯問計於陳霸先，霸先曰：<span class="yinhao">「前柳仲禮數十萬兵隔水而坐，韋粲在青溪，竟不渡岸，賊登高望之，表裏俱盡，故能覆我師徒。<span class="jiazhu">事見一百六十二卷武帝太清三年。</span>今圍石頭，須渡北岸。諸將若不能當鋒，霸先請先往立栅。」</span>壬午，霸先於石頭西落星山築栅，<span class="jiazhu">《考異》曰：《陳書》云，「橫隴立栅」。今從《典略》。</span>衆軍次連八城，直出石頭西北。景恐西州路絕，自帥侯子鑒等亦於石頭東北築五城以遏大路。<span class="jiazhu">帥，讀曰率。</span>景使王偉守臺城。乙酉，景殺湘東王世子方諸、前平東將軍杜幼安。</p>
<p class="em2 strong"><span class="yinwen">9</span>劉神茂至建康，丙戌，景命爲大剉碓，先進其足，寸寸斬之，以至於頭。<span class="jiazhu">劉神茂始導侯景取壽陽，及其渡江，又爲爪牙，東南之禍，神茂實爲之，其死晚矣！大剉碓者，爲大剉刀，發機如碓，使之踏之。碓，都內翻。</span>留異外同神茂而潛通於景，故得免禍。</p>
<p class="em2 strong"><span class="yinwen">10</span>丁亥，王僧辯進軍招提寺北，<span class="jiazhu">招提寺在石頭城北。</span>侯景帥衆萬餘人、鐵騎八百餘匹陳於西州之西。<span class="jiazhu">陳，讀曰陣；下志陳、衝陳、陳皆同。</span>陳霸先曰：<span class="yinhao">「我衆賊寡，應分其兵勢，以強制弱；何故聚其鋒銳，令致死於我！」</span>乃命諸將分處置兵。景衝將軍王僧志陳，僧志小縮，霸先遣將軍安陸徐度將弩手二十橫截其後，<span class="jiazhu">弩矢之力，可以及遠，橫截其後，箭鋒所到，敵必驚卻。</span>景兵乃卻。霸先與王琳、杜龕等以鐵騎乘之，僧辯以大兵繼進，景兵敗退，據其栅。龕，岸之兄子也。<span class="jiazhu">杜岸死於太清三年荊、雍構難之時。龕，岸兄岑之子。龕，苦含翻。</span>景儀同三司盧暉略守石頭城，開北門降，<span class="jiazhu">降，戶江翻。</span>僧辯入據之。景與霸先殊死戰，景帥百餘騎，棄矟執刀，左右衝陳；<span class="jiazhu">矟，色角翻。</span>陳不動，衆遂大潰，諸軍逐北至西明門。<span class="jiazhu">西明門，建康外城西中門。</span></p>
<p class="em2 strong">景至闕下，不敢入臺，召王偉責之曰：<span class="yinhao">「爾令我爲帝，今日誤我！」</span>偉不能對，繞闕而藏。景欲走，偉執鞚諫曰：<span class="jiazhu">鞚，苦貢翻。</span><span class="yinhao">「自古豈有叛天子邪！宮中衞士，猶足一戰，棄此，將欲安之！」</span>景曰：<span class="yinhao">「我昔敗賀拔勝，<span class="jiazhu">見一百五十六卷武帝中大通六年。敗，補邁翻。</span>破葛榮，<span class="jiazhu">見一百五十二卷大通二年。</span>揚名河、朔，渡江平臺城，降柳仲禮如反掌；<span class="jiazhu">見一百六十有二卷太清三年。降，戶江翻。</span>今日天亡我也！」</span>因仰觀石闕，歎息久之。以皮囊盛其江東所生二子，<span class="jiazhu">盛，時征翻。景至建康所生子也。</span>掛之鞍後，與房世貴等百餘騎東走，欲就謝答仁於吳。侯子鑒、王偉、陳慶奔朱方。</p>
<p class="em2 strong">僧辯命裴之橫、杜龕屯杜姥宅，杜崱入據臺城。僧辯不戢軍士，剽掠居民。男女裸露，<span class="jiazhu">姥，莫補翻。崱，士力翻。戢，則立翻。剽，匹妙翻。裸，郎果翻。</span>自石頭至于東城，號泣滿道。<span class="jiazhu">號，戶刀翻。</span>是夜，軍士遺火，焚太極殿及東西堂寶器、羽儀、輦輅無遺。<span class="jiazhu">史言王僧辯御軍無法，失伐罪弔民、肅清禁輦之意。</span></p>
<p class="em2 strong">戊子，僧辯命侯瑱等帥精甲五千追景。王克、元羅等帥臺內舊臣迎僧辯於道，僧辯勞克曰：<span class="jiazhu">勞，力到翻。</span><span class="yinhao">「甚苦，事夷狄之君。」</span>克不能對。又問：<span class="yinhao">「璽紱何在？」</span><span class="jiazhu">璽，斯氏翻。紱，音弗。</span>克良久曰：<span class="yinhao">「趙平原持去。」</span><span class="jiazhu">侯景侍中趙思賢兼平原太守。</span>僧辯曰：<span class="yinhao">「王氏百世卿族，一朝而墜。」</span>僧辯迎太宗梓宮升朝堂，帥百官哭踊如禮。<span class="jiazhu">朝，直遙翻。</span></p>
<p class="em2 strong">己丑，僧辯上表勸進，<span class="jiazhu">上，時掌翻。《考異》曰：《梁·帝紀》：「戊子，王以賊平，告明堂、太社。己丑，僧辯等奉表。」按表文云：「衆軍以戊子總集建康，」豈是日告捷，卽能達江陵乎！蓋僧辯等以己丑日發表勸進耳。</span>且迎都建業。湘東王答曰：<span class="yinhao">「淮海長鯨，雖云授首；襄陽短狐，未全革面。<span class="jiazhu">《禹貢》曰：淮海惟揚州。長鯨，謂侯景。古者伐國，取其鯨鯢以爲大戮。岳陽王詧據襄陽，與湘東爲敵，故斥爲短狐。短狐，蜮也，含沙射人，中之者死。《易》曰：小人革面。</span>太平玉燭，爾乃議之。」</span><span class="jiazhu">《爾雅》：春爲青陽，夏爲朱明，秋爲白藏，冬爲玄英；四時和謂之玉燭。《釋》云：此釋太平之時，四氣和暢，以致喜祥之事也。云春爲青陽者，言春之氣和則青而溫陽也。云夏爲朱明者，言夏之氣和則赤而光明也。云秋爲白藏者，言秋之氣和則白而收藏也。云冬爲玄英者，言冬之氣和則黑而清英也。四時和謂之玉燭者，言四時和氣，溫潤明照，故謂之玉燭。李巡云：人君德美如玉而明若燭。《聘義》：君子比德於玉焉。是時人君若德輝動於內，則和氣應於外，統而言之，謂之玉燭。</span></p>
<p class="em2 strong">庚寅，南兗州刺史郭元建，秦郡戍主郭正買，<span class="jiazhu">侯景以廣陵爲南兗州，因南朝之舊也。</span>陽平戍主魯伯和，行南徐州事郭子仲，並據城降。<span class="jiazhu">降，戶江翻。</span></p>
<p class="em2 strong">僧辯之發江陵也，啓湘東王曰：<span class="yinhao">「平賊之後，嗣君萬福，未審何以爲禮？」</span>王曰：<span class="yinhao">「六門之內，自極兵威。」</span><span class="jiazhu">臺城六門，大司馬門、萬春門、東華門、西華門、太陽門、承明門。</span>僧辯曰：<span class="yinhao">「討賊之謀，臣爲己任，成濟之事，請別舉人。」</span><span class="jiazhu">成濟弒魏高貴鄕公。王僧辯欲避弒君之惡名，故云。</span>王乃密諭宣猛將軍朱買臣，使爲之所。及景敗，太宗已殂，豫章王棟及二弟橋、樛相扶出於密室，<span class="jiazhu">樛，居蚪翻。</span>逢杜崱於道，爲去其鎖。二弟曰：<span class="yinhao">「今日始免橫死矣！」</span><span class="jiazhu">爲，于僞翻。去，羌呂翻。橫，戶孟翻。</span>棟曰：<span class="yinhao">「倚伏難知，吾猶有懼！」</span><span class="jiazhu">賈誼《鵩賦》曰：禍兮福所倚，福兮禍所伏。</span>辛卯，遇朱買臣，呼之，就船共飲，未竟，並沈於水。<span class="jiazhu">沈，持林翻。</span></p>
<p class="em2 strong">僧辯遣陳霸先將兵向廣陵受郭元建等降，又遣使者往安慰之。<span class="jiazhu">將，卽亮翻。降，戶江翻。使，疏吏翻。</span>諸將多私使別索馬仗，<span class="jiazhu">索，山客翻。</span>會侯子鑒渡江至廣陵，謂元建等曰：<span class="yinhao">「我曹，梁之深讎，何顏復見其主！<span class="jiazhu">復，扶又翻。</span>不若投北，可得還鄕。」</span>遂皆降齊。霸先至歐陽，齊行臺辛術已據廣陵。</p>
<p class="em2 strong">王偉與侯子鑒相失，直瀆戍主黃公喜獲之，送建康。<span class="jiazhu">孫盛《晉春秋》曰：直瀆在方山。王安石詩：「山蟠直瀆輸淮口。」陸游曰：直瀆，吳孫氏所開。溫庭筠《過吳景帝陵詩》：「虛開直瀆三千里，青蓋何曾到洛陽。」按侯子鑒、王偉已渡江，此非方山之直瀆也。沈約《志》：盱眙太守管下有直瀆，今晉安帝立縣。</span>王僧辯問曰：<span class="yinhao">「卿爲賊相，不能死節，而求活草間邪？」</span>偉曰：<span class="yinhao">「廢興，命也。使漢帝早從偉言，明公豈有今日！」</span><span class="jiazhu">謂臺城之破，僧辯已降，侯景縱還竟陵，使有今日。偉之此言，亦以愧僧辯也。</span>尙書左丞虞騭嘗爲偉所辱，乃唾其面。偉曰：<span class="yinhao">「君不讀書，不足與語。」</span>騭慙而退。<span class="jiazhu">騭，之日翻。唾，吐臥翻。</span>僧辯命羅州刺史徐嗣徽鎭朱方。</p>
<p class="em2 strong">壬辰，侯景至晉陵，得田遷餘兵，<span class="jiazhu">田遷東攻劉神茂，有餘兵在晉陵。</span>因驅掠居民，東趨吳郡。<span class="jiazhu">趨，七喻翻。</span></p>
<p class="em2 strong"><span class="yinwen">11</span>夏，四月，齊主使大都督潘樂與郭元建將兵五萬攻陽平，拔之。</p>
<p class="em2 strong"><span class="yinwen">12</span>王僧辯啓陳霸先鎭京口。<span class="jiazhu">《考異》曰：《陳紀》：「高祖應接郭元建還，僧辯啓高祖鎭京口。」按是時徐嗣徽爲南徐州刺史；蓋霸先但領兵戍京口耳，未爲刺史也。</span></p>
<p class="em2 strong"><span class="yinwen">13</span>益州刺史、太尉武陵王紀，頗有武略，在蜀十七年，南開寧州、越雟，西通資陵、吐谷渾，內脩耕桑鹽鐵之政，外通商賈遠方之利，<span class="jiazhu">雟，音髓。吐，從暾入聲。谷，音浴。賈，音古。</span>故能殖其財用，器甲殷積，有馬八千匹。聞侯景陷臺城，湘東王將討之，謂僚佐曰：<span class="yinhao">「七官文士，豈能匡濟！」</span><span class="jiazhu">湘東於兄弟次第七，故呼爲七官。</span>內寢柏殿柱繞節生花，紀以爲己瑞。乙巳，卽皇帝位，改元天正，立子圓照爲皇太子，圓正爲西陽王，圓滿爲竟陵王，圓普爲譙王，圓肅爲宜都王。以巴西、梓潼二郡太守永豐侯撝爲征西大將軍、益州刺史，封秦郡王。<span class="jiazhu">吳立永豐縣，屬始安郡。撝，吁爲翻。</span>司馬王僧略、直兵參軍徐怦固諫，不從。<span class="jiazhu">怦，普耕翻。</span>僧略，僧辯之弟；怦，勉之從子也。<span class="jiazhu">徐勉，梁初賢相。從，才用翻。</span></p>
<p class="em2 strong">初，臺城之圍，怦勸紀速入援，紀意不欲行，內銜之。會蜀人費合告怦反，怦有與將帥書云：<span class="yinhao">「事事往人口具。」</span>紀卽以爲反徵，<span class="jiazhu">費，扶沸翻。將，卽亮翻。帥，所類翻。徵，讀曰證。</span>謂怦曰：<span class="yinhao">「以卿舊情，當使諸子無恙。」</span><span class="jiazhu">恙，余亮翻。</span>對曰：<span class="yinhao">「生兒悉如殿下，留之何益！」</span><span class="jiazhu">以譏切紀不能救君父。</span>紀乃盡誅之，梟首於市，<span class="jiazhu">梟，堅堯翻。</span>亦殺王僧略。永豐侯撝歎曰：<span class="yinhao">「王事不成矣！善人，國之基也，今先殺之，不亡何待！」</span></p>
<p class="em2 strong">紀徵宜豐侯諮議參軍劉璠爲中書侍郎，<span class="jiazhu">璠，孚袁翻。</span>使者八反，乃至。紀令劉孝勝深布腹心，璠苦求還。中記室韋登私謂璠曰：<span class="yinhao">「殿下忍而蓄憾，足下不留，將致大禍，孰若共構大夏，<span class="jiaozhusup">〖章：十二行本作「廈」；乙十一行本同；孔本同。〗</span>使身名俱美哉！」</span><span class="jiazhu">夏，戶雅翻。</span>璠正色曰：<span class="yinhao">「卿欲緩頰於我邪？<span class="jiazhu">緩頰，說也。漢高帝謂酈食其曰：緩頰往說魏王豹。</span>我與府侯分義已定，<span class="jiazhu">府侯，謂宜豐侯循。分，扶問翻。</span>豈以夷險易其心乎！殿下方布大義於天下，終不逞志於一夫。」</span>紀知必不爲己用，乃厚禮遣之。以宜豐侯循爲益州刺史，封隨郡王，以璠爲循府長史、蜀郡太守。</p>
<p class="em2 strong"><span class="yinwen">14</span>謝答仁討劉神茂還，至富陽，聞侯景敗走，帥萬人欲北出候之，<span class="jiazhu">帥，讀曰率。</span>趙伯超據錢塘拒之。侯景進至嘉興，<span class="jiazhu">沈約曰：嘉興，本名長水，秦改曰由拳。吳孫權黃龍四年，由拳縣生嘉禾，改曰禾興；孫晧避父名，改曰嘉興；今秀州是也，北至吳郡一百五十五里。</span>聞伯超叛之，乃退據吳。己酉，侯瑱追及景於松江，<span class="jiazhu">松江，在今吳縣，一名笠澤，在吳縣南四十里。</span>景猶有船二百艘，衆數千人，<span class="jiazhu">艘，蘇遭翻。</span>瑱進擊，敗之，<span class="jiazhu">敗，補邁翻。</span>擒彭雋、田遷、房世貴、蔡壽樂、王伯醜。<span class="jiazhu">樂，音洛。</span>瑱生剖雋腹，抽其腸，雋猶不死，手自收之，乃斬之。</p>
<p class="em2 strong">景與腹心數十人單舸走，推墮二子於水，<span class="jiazhu">舸，古我翻。推，吐雷翻。</span>將入海，瑱遣副將焦僧度追之。<span class="jiazhu">將，卽亮翻。</span>景納羊侃之女爲小妻，以其兄鵾爲庫直都督，待之甚厚；鵾隨景東走，與景所親王元禮、謝葳蕤密圖之。葳蕤，答仁之弟也。景下海，欲向蒙山，<span class="jiazhu">景自滬瀆下海。魏收《志》：東安郡新泰縣有蒙山。景欲浮海趣山東，復入北也。葳，音威。蕤，如佳翻。</span>己卯，景晝寢；鵾語海師：<span class="jiazhu">海師，習知海道者也。語，牛倨翻。</span><span class="yinhao">「此中何處有蒙山，汝但聽我處分。」</span><span class="jiazhu">處，昌呂翻。分，扶問翻。</span>遂直向京口。至胡豆洲，景覺，大驚；問岸上人，云<span class="yinhao">「郭元建猶在廣陵」</span>，景大憙，<span class="jiazhu">覺，古孝翻。憙，與喜同。</span>將依之。鵾拔刀，叱海師向京口，<span class="jiazhu">《考異》曰：《典略》云，「舟人李橫文紿景向南徐州」，今從《梁書》。</span>因謂景曰：<span class="yinhao">「吾等爲王効力多矣，<span class="jiazhu">爲，于僞翻。</span>今至於此，終無所成，欲就乞頭以取富貴。」</span>景未及答，白刃交下。景欲投水，鵾以刀斫之。景走入船中，以佩刀抉船底，<span class="jiazhu">抉船底，欲入水。抉，一決翻。</span>鵾以矟刺殺之。<span class="jiazhu">矟，色角翻。刺，七亦翻。</span>尙書右僕射索超世在別船，葳蕤以景命召而執之。南徐州刺史徐嗣徽斬超世，<span class="jiazhu">王偉、索超世，景之謀主也。索，蘇各翻。</span>以鹽內景腹中，送其尸於建康。僧辯傳首江陵，截其手，使謝葳蕤送於齊；暴景尸於市，士民爭取食之，幷骨皆盡；溧陽公主亦預食焉。<span class="jiazhu">《考異》曰：《典略》云，「復烹溧陽公主」，今從《南史》。</span>初，景之五子在北齊，世宗剝其長子面而烹之，幼者皆下蠶室。<span class="jiazhu">長，知兩翻。下，遐嫁翻。</span>齊顯祖卽位，夢獼猴坐其御牀，乃盡烹之。趙伯超、謝答仁皆降於侯瑱，瑱幷田遷等送建康。王僧辯斬房世貴於市，送王偉、呂季略、周石珍、嚴亶、趙伯超、伏知命於江陵。</p>
<p class="em2 strong">丁巳，湘東王下令解嚴。</p>
<p class="em2 strong"><span class="yinwen">15</span>乙丑，葬簡文帝于莊陵，廟號太宗。</p>
<p class="em2 strong"><span class="yinwen">16</span>侯景之敗也，以傳國璽自隨，<span class="jiazhu">璽，斯氏翻。</span>使其侍中兼平原太守趙思賢掌之，曰：<span class="yinhao">「若我死，宜沈於江，勿令吳兒復得之。」</span>思賢自京口濟江，遇盜，從者棄之草間，<span class="jiazhu">沈，持林翻。復，扶又翻。從，才用翻。</span>至廣陵，以告郭元建。元建取之，以與辛術，壬申，術送之至鄴。</p>
<p class="em2 strong"><span class="yinwen">17</span>甲申，齊以吏部尙書楊愔爲右僕射，以太原公主妻之。<span class="jiazhu">愔，於今翻。妻，七亦翻。</span>公主，卽魏孝靜帝之后也。</p>
<p class="em2 strong"><span class="yinwen">18</span>楊乾運至劍北，<span class="jiazhu">劍北，劍閣之北也。</span>魏達奚武逆擊之，大破乾運於白馬，陳其俘馘於南鄭城下，且遣人辱宜豐侯循。循怒，出兵與戰，都督楊紹伏兵擊之，殺傷殆盡。劉璠還至白馬西，<span class="jiazhu">劉璠自成都還。魏收《志》：華陽郡沔陽縣有白馬城。《宜豐侯循傳》：璠見禽於嶓冢。嶓冢縣亦屬華陽郡。《五代志》：漢中郡西縣舊曰嶓冢。</span>爲武所獲，送長安。太師泰素聞其名，待之如舊交。時南鄭久不下，武請屠之，泰將許之。璠請之於朝，<span class="jiazhu">朝，謂魏朝也。朝，直遙翻。</span>泰怒，不許；璠泣請不已，泰曰：<span class="yinhao">「事人當如是。」</span>乃從其請。</p>
<p class="em2 strong"><span class="yinwen">19</span>五月，庚午，司空南平王恪等復勸進，<span class="jiazhu">復，扶又翻。</span>湘東王猶不受，遣侍中豐城侯泰謁山陵，<span class="jiazhu">沈約《志》：豫章豐城縣，吳立，曰富城，晉武帝更名。《考異》曰：《梁書》在四月，官爲司空。《太清紀》在此月，官太宰。今從《梁書》。</span>脩復廟社。</p>
<p class="em2 strong">戊寅，侯景首至江陵，梟之於市三日，<span class="jiazhu">梟，堅堯翻。</span>煑而漆之，以付武庫。庚辰，以南平王恪爲揚州刺史。甲申，以王僧辯爲司徒、鎭衞將軍，封長寧公。<span class="jiazhu">鎭衞將軍，梁定二百四十號，其班穹矣。僧辯元功，必封長寧郡公。長寧郡，晉安帝置，屬荊州。</span>陳霸先爲征虜將軍、開府儀同三司，封長城縣侯。<span class="jiazhu">賞平侯景之功也。霸先，長城縣人也。杜佑曰：「湖州長城縣，吳王闔閭遣弟夫槩築城，狹而長，晉武帝因以爲名。」今爲□□縣。</span></p>
<p class="em2 strong">乙酉，誅侯景所署尙書僕射王偉、左民尙書呂季略、少府周石珍、舍人嚴亶於市。趙伯超、伏知命餓死於獄。以謝答仁不失禮於太宗，特宥之。王偉於獄中上五百言詩，<span class="jiazhu">五百言詩，今之五十韻詩也。上，時掌翻。</span>湘東王愛其才，欲宥之；有嫉之者，言於王曰：<span class="yinhao">「前日偉作檄文甚佳。」</span>王求而視之，檄云：<span class="yinhao">「項羽重瞳，尙有烏江之敗；<span class="jiazhu">重，直龍翻。</span>湘東一目，寧爲赤縣所歸！」</span>王大怒，釘其舌於柱，<span class="jiazhu">釘，丁定翻。</span>剜腹、臠肉而殺之。<span class="jiazhu">剜，烏丸翻。王偉，侯景之所取計者也；自圍臺城以至於移梁祚，屠蕭氏以及其臣民，皆偉之謀。帝忘其父子兄弟之讎，乃愛其才而欲宥之，發怒於檄文而後誅之，失刑甚矣！</span></p>
<p class="em2 strong"><span class="yinwen">20</span>丙戌，齊合州刺史斛斯昭攻歷陽，拔之。</p>
<p class="em2 strong"><span class="yinwen">21</span>丁亥，下令，以<span class="yinhao">「王偉等旣死，自餘衣冠舊貴，被逼偷生，<span class="jiazhu">被，皮義翻。</span>猛士勳豪，和光茍免者，皆不問。」</span></p>
<p class="em2 strong"><span class="yinwen">22</span>扶風民魯悉達，糾合鄕人以保新蔡，<span class="jiazhu">《陳書》：魯悉達，扶風人，祖父至悉達皆仕於齊、梁。沈約《宋志》：江州所部有南新蔡郡，不言僑置之地，但云去京都水行一千三百七十六里有餘。以水程約言之，南新蔡郡當置於今蘄州界。《五代志》：蘄州黃梅縣，舊曰永興，隋開皇初，改曰新蔡，蓋因南新蔡郡以名縣也。劉昫曰：黃梅縣，宋分置新蔡郡。</span>力田蓄穀。時江東饑亂，餓死者什八九，遺民攜老幼歸之。悉達分給糧廩，全濟甚衆，招集晉熙等五郡，盡有其地。使其弟廣達將兵從王僧辯討侯景，<span class="jiazhu">將，卽亮翻；下同。</span>景平，以悉達爲北江州刺史。<span class="jiazhu">魏收《志》：梁武帝置北江州，治鹿城關，領義陽、齊昌、新昌、梁安、齊興郡。《五代志》：黃州木蘭縣，梁置北江州，唐併木蘭入黃岡縣。</span></p>
<p class="em2 strong"><span class="yinwen">23</span>齊主使其散騎常侍曹文皎等來聘，湘東王使散騎常侍柳暉等報之，且告平侯景；亦遣舍人魏彥告于魏。</p>
<p class="em2 strong"><span class="yinwen">24</span>齊主使潘樂、郭元建將兵圍秦郡，行臺尙書辛術諫曰：<span class="yinhao">「朝廷與湘東王信使不絕。<span class="jiazhu">使，疏吏翻。</span>陽平，侯景之土，取之可也；今王僧辯已遣嚴超達守秦郡，於義何得復爭之！<span class="jiazhu">復，扶又翻。</span>且水潦方降，不如班師。」</span>弗從。陳霸先命別將徐度引兵助秦郡固守。齊衆七萬，攻之甚急。王僧辯使衞將軍杜崱救之，霸先亦自歐陽來會；與元建大戰於士林，大破之，<span class="jiazhu">士林在六合縣界。</span>斬首萬餘級，生擒千餘人。元建收餘衆北遁；猶以通好，不窮追也。<span class="jiazhu">好，呼到翻。</span></p>
<p class="em2 strong">辛術遷吏部尙書。自魏遷鄴以後，大選之職，知名者數人，<span class="jiazhu">吏部選爲大選。選，須絹翻。</span>互有得失：齊世宗少年高朗，所弊者疏；袁叔德沈密謹厚，所傷者細；<span class="jiazhu">少，詩照翻。沈，持林翻。</span>楊愔風流辯給，取士失於浮華。唯術性尙貞明，取士必以才器，循名責實，新舊參舉，管庫必擢，門閥不遺，<span class="jiazhu">閥，音伐。《說文》：閥閱，自序也。《史記》：明其等曰閥，積其功曰閱。此所謂門閥者，直言世家子弟門地素高者耳。又說：門在左曰閥，在右曰閱。</span>考之前後，最爲折衷。<span class="jiazhu">衷，陟仲翻。</span></p>
<p class="em2 strong"><span class="yinwen">25</span>魏達奚武遣尙書左丞柳帶韋入南鄭，說宜豐侯循曰：<span class="jiazhu">說，式芮翻。</span><span class="yinhao">「足下所固者險，所恃者援，所保者民。今王旅深入，所憑之險不足固也；白馬破走，酋豪不進，<span class="jiazhu">謂楊乾運也。酋，慈秋翻。</span>所望之援不可恃也；長圍四合，所部之民不可保也。且足下本朝喪亂，社稷無主，欲誰爲爲忠乎？<span class="jiazhu">朝，直遙翻。喪，息浪翻。誰爲之爲，于僞翻。</span>豈若轉禍爲福，使慶流子孫邪！」</span>循乃請降。<span class="jiazhu">降，戶江翻。</span>帶韋，慶之子也。<span class="jiazhu">柳慶見一百六十一卷武帝太清二年。</span>開府儀同三司賀蘭德願聞城中食盡，請攻之，大都督赫連達曰：<span class="yinhao">「不戰而獲城，策之上者，豈可利其子女，貪其貨財，而不愛民命乎！且觀其士馬猶強，城池尙固，攻之縱克，則彼此俱傷；如困獸猶鬬，<span class="jiazhu">《左傳》吳夫槩王之言。</span>則成敗未可知也。」</span>武曰：<span class="yinhao">「公言是也。」</span>乃受循降，獲男女二萬口而還，<span class="jiazhu">還，從宣翻，又如字。</span>於是劍北皆入於魏。</p>
<p class="em2 strong"><span class="yinwen">26</span>六月，丁未，齊主還鄴；乙卯，復如晉陽。<span class="jiazhu">復，扶又翻。</span></p>
<p class="em2 strong"><span class="yinwen">27</span>庚寅，立安南侯方矩爲王太子。</p>
<p class="em2 strong"><span class="yinwen">28</span>齊遣散騎常侍謝季卿來賀平侯景。</p>
<p class="em2 strong"><span class="yinwen">29</span>衡州刺史王懷明作亂，廣州刺史蕭勃討平之。</p>
<p class="em2 strong"><span class="yinwen">30</span>齊政煩賦重，江北之民不樂屬齊，其豪傑數請兵於王僧辯，僧辯以與齊通好，皆不許。<span class="jiazhu">樂，音洛。數，所角翻。好，呼到翻。</span>秋，七月，廣陵僑人朱盛等<span class="jiazhu">僑人，本非廣陵人而僑居廣陵者。</span>潛聚黨數千人，謀襲殺齊刺史溫仲邕，遣使求援於陳霸先，<span class="jiazhu">使，疏吏翻；下使未同。</span>云已克其外城。霸先使告僧辯，僧辯曰：<span class="yinhao">「人之情僞，未易可測，<span class="jiazhu">易，弋豉翻。</span>若審克外城，亟須應援，如其不爾，無煩進軍。」</span>使未報，霸先已濟江，僧辯乃命武州刺史杜崱等助之。會盛等謀泄，霸先因進軍圍廣陵。</p>
<p class="em2 strong"><span class="yinwen">31</span>八月，魏安康人黃衆寶反，攻魏興，執太守柳檜，進圍東梁州。<span class="jiazhu">梁置南梁州於西城郡，西魏改曰東梁州；西城，古魏興郡治所。魏收《志》：後魏太延五年，別置魏興郡於上洛郡界，帶陽亭縣，屬洛州；洛州，後改爲商州。</span>令檜誘說城中，<span class="jiazhu">誘，音酉。說，式芮翻。</span>檜不從而死。檜，虯之弟也。<span class="jiazhu">柳虯，柳慶之兄，見二［一］百五十一卷武帝大同三年。</span>太師泰遣王雄與驃騎大將軍武川宇文虯討之。<span class="jiazhu">驃，匹妙翻。騎，奇寄翻。</span></p>
<p class="em2 strong"><span class="yinwen">32</span>武陵王紀舉兵由外水東下，以永豐侯撝爲益州刺史，守成都，使其子宜都王圓肅副之。</p>
<p class="em2 strong"><span class="yinwen">33</span>九月，甲戌，司空南平王恪卒。甲申，以王僧辯爲揚州刺史。</p>
<p class="em2 strong"><span class="yinwen">34</span>齊主使告王僧辯、陳霸先曰：<span class="yinhao">「請釋廣陵之圍，必歸廣陵、歷陽兩城。」</span>霸先引兵還京口，江北之民從霸先濟江者萬餘口。湘東王以霸先爲征北大將軍、開府儀同三司、南徐州刺史，徵霸先世子昌<span class="jiazhu">霸先封長城縣侯，昌爲世子。</span>及兄子頊詣江陵，以昌爲散<span class="jiaozhusup">〖章：十二行本「散」上有「員外」二字；乙十一行本同；孔本同；張校同。〗</span>騎常侍，頊爲領直。<span class="jiazhu">梁宿衞之官有四廂領直，蓋領直衞之士，因以名官。爲昌、頊陷魏張本。</span></p>
<p class="em2 strong"><span class="yinwen">35</span>宜豐侯循之降魏也，丞相泰許其南還，久而未遣，從容問劉璠曰：<span class="jiazhu">從，千容翻。</span><span class="yinhao">「我於古誰比？」</span>對曰：<span class="yinhao">「璠常以公爲湯、武，今日所見，曾桓、文之不如！」</span>泰曰：<span class="yinhao">「我安敢比湯、武，庶幾望伊、周，何至不如桓、文！」</span>對曰：<span class="yinhao">「齊桓存三亡國，<span class="jiazhu">《左傳》：宋司馬子魚曰：齊桓存三亡國以屬諸侯。杜預《註》曰：三亡國，魯、衞、邢。</span>晉文公不失信於伐原。」</span>語未竟，泰撫掌曰：<span class="yinhao">「我解爾意，<span class="jiazhu">解，戶買翻。</span>欲激我耳。」</span>乃謂循曰：<span class="yinhao">「王欲之荊，爲之益？」</span><span class="jiazhu">武陵王紀封循爲隨郡王，故以王稱之。</span>循請還江陵，泰厚禮遣之。<span class="jiazhu">《考異》曰：《典略》云：「十月，乙未朔，太祖謂循」云云。按《太清紀》，是月循至江陵，今從之。</span>循以文武千家自隨，湘東王疑之，遣使覘察，相望於道；<span class="jiazhu">使，疏吏翻。覘，丑廉翻，又丑豔翻。</span>始至之夕，命劫竊其財，及旦，循啓輸馬仗，王乃安之，引入，對泣，以循爲侍中、驃騎將軍、開府儀同三司。</p>
<p class="em2 strong"><span class="yinwen">36</span>冬，十月，齊主自晉陽如離石，自黃櫨嶺起長城，北至社平戍，四百餘里，置三十六戍。<span class="jiazhu">此長城蓋起於唐石州，北抵武州之境。櫨，音盧。「社平」，《齊紀》作「社子」。按《斛律金傳》：黃櫨嶺在烏突戍東。</span></p>
<p class="em2 strong"><span class="yinwen">37</span>戊申，湘東王執湘州刺史王琳於殿中，殺其副將殷晏。</p>
<p class="em2 strong">琳本會稽兵家，<span class="jiazhu">將，卽亮翻。會，工外翻。</span>其姊妹皆入王宮，故琳少在左右。琳好勇，王以爲將帥。琳傾身下士，<span class="jiazhu">少，詩照翻。好，呼到翻。帥，所類翻。下，遐嫁翻；下王下同。</span>所得賞賜，不以入家。麾下萬人，多江、淮羣盜，從王僧辯平侯景，與杜龕功居第一。<span class="jiazhu">龕，苦含翻。</span>在建康，恃寵縱暴，僧辯不能禁。僧辯以宮殿之燒，<span class="jiazhu">謂軍人遺火焚太極殿及東、西堂也。</span>恐得罪，欲以琳塞責，<span class="jiazhu">塞，悉則翻。</span>乃密啓王，請誅琳。王以琳爲湘州，琳自疑及禍，使長史陸納帥部曲赴湘州，<span class="jiazhu">帥，讀曰率。</span>身詣江陵陳謝，謂納等曰：<span class="yinhao">「吾若不返，子將安之？」</span><span class="jiazhu">之，往也。</span>咸曰：<span class="yinhao">「請死之。」</span>相泣而別。至江陵，王下琳吏。</p>
<p class="em2 strong">辛酉，以王子方略爲湘州刺史，又以廷尉黃羅漢爲長史，使與太舟卿張載至巴陵，先據琳軍。<span class="jiazhu">《五代志》：太舟卿，梁初爲都水臺使者，天監七年改焉，位視中書郎，列卿之最末者也，主舟航、堤渠。</span>載有寵於王，而御下峻刻，荊州人疾之如讎。羅漢等至琳軍，陸納及士卒並哭，不肯受命，執羅漢及載。王遣宦者陳旻往諭之，納對旻刳載腹，抽腸以繫馬足，使繞而走，腸盡氣絕。又臠割，出其心，向之抃舞，<span class="jiazhu">抃舞，拊手而舞。</span>焚其餘骨。以黃羅漢清謹而免之。納與諸將引兵襲湘州，時州中無主，納遂據之。</p>
<p class="em2 strong"><span class="yinwen">38</span>公卿藩鎭數勸進於湘東王，<span class="jiazhu">數，所角翻。</span>十一月，丙子，世祖卽皇帝位於江陵，改元，大赦。<span class="jiazhu">改太清爲承聖。</span>是日，帝不升正殿，公卿陪列而已。<span class="jiazhu">史言帝不能正其始。</span></p>
<p class="em2 strong"><span class="yinwen">39</span>丁丑，以宜豐侯循爲湘州刺史。</p>
<p class="em2 strong"><span class="yinwen">40</span>己卯，立王太子方矩爲皇太子，更名元良。<span class="jiazhu">更，丁行翻。</span>皇子方智爲晉安王，方略爲始安王，方等之子莊爲永嘉王。<span class="jiazhu">方等伐湘州，戰敗而死。</span>追尊母阮脩容爲文宣皇后。<span class="jiazhu">脩容，魏文帝所制，自晉以來，位列九嬪。</span></p>
<p class="em2 strong">侯景之亂，州郡太半入魏，自巴陵以下至建康，以長江爲限，荊州界北盡武寧，西拒硤口，<span class="jiazhu">北盡武寧，與岳陽王詧分界。西拒峽口，與武陵王紀分界。「硤」，當作「峽」。</span>嶺南復爲蕭勃所據，<span class="jiazhu">復，扶又翻。</span>詔令所行，千里而近，民戶著籍，不盈三萬而已。<span class="jiazhu">著，直略翻。史言荊州管內蕭條。</span></p>
<p class="em2 strong"><span class="yinwen">41</span>陸納襲擊衡州刺史丁道貴於淥口，破之。<span class="jiazhu">衡州，治衡陽縣。縣東二十里有酃湖，其水湛然綠色，取以釀酒，甘美，謂之酃淥。淥口，卽酃湖口也。《唐志》：潭州有淥口戍。丁度曰：湘東有淥水。張舜民《郴行錄》：嘉魚縣口舟行七十餘里，至淥溪口。《南北對境圖》，自岳州沿東北下，過侯敬港、神林港、象湖港、新打口、石頭口，得淥溪口。按《郴行錄》、《對境圖》之淥溪口，皆非丁道貴敗處，唯《唐志》之潭州淥口戍爲是。淥，音綠。</span>道貴奔零陵，其衆悉降於納。<span class="jiazhu">降，戶江翻。</span>上聞之，遣使徵司徒王僧辯、右衞將軍杜崱、平北將軍裴之橫與宜豐侯循共討納，循軍巴陵以待之。侯景之亂，零陵人李洪雅據其郡，上卽以爲營州刺史。<span class="jiazhu">營陽郡，亦漢零陵郡之地，故因置營州，隋爲永州。</span>洪雅請討陸納，上許之。丁道貴收餘衆與之俱。納遣其將吳藏襲擊，破之，洪雅等退保空雲城，<span class="jiazhu">姚思廉《梁書》作「空靈灘」。《水經註》：長沙建寧縣故城，南有空冷峽，湘水所經也，驚浪雷奔，濬同三峽。張舜民《郴行錄》曰：自醴陵江口南行十餘里，有空靈岸。《考異》曰：《典略》作「空零城」，今從《梁書》。余謂「空零」蓋「空靈」之誤也。</span>藏引兵圍之。頃之，納請降，求送妻子，<span class="jiazhu">送妻子爲質以示誠款。</span>上遣陳旻至納所，納衆皆泣，曰：<span class="yinhao">「王郎被囚，<span class="jiazhu">被，皮義翻。</span>故我曹逃罪於湘州，非有他志也。」</span>乃出妻子付旻。旻至巴陵，循曰：<span class="yinhao">「此詐也，必將襲我。」</span>乃密爲之備。納果夜以輕兵繼旻後，約至城下鼓譟。十二月，壬午晨，去巴陵十里，<span class="jiazhu">言納兵夜行至晨，距巴陵相去十里。</span>衆謂已至，卽鼓譟，軍中皆驚。循坐胡牀，於壘門望之，納乘水來攻，矢下如雨，循方食甘蔗，略無懼色，<span class="jiazhu">蔗，之夜翻。</span>徐部分將士擊之，<span class="jiazhu">分，扶問翻。</span>獲其一艦；<span class="jiazhu">艦，戶黯翻。</span>納退保長沙。</p>
<p class="em2 strong"><span class="yinwen">42</span>壬午，齊主還鄴；戊午，復如晉陽。<span class="jiazhu">復，扶又翻。</span></p> 



</div></body></html>