<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百一十三・晉紀三十五・安皇帝戊</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="晉紀三十五">晉紀三十五</span></span></h1>
<p id="online_toc_0"><a class="gg-link" href="#online_toc_0"></a><span class="jiazhu">起昭陽單閼<span class="biaozhusup" data-rel="">（癸卯）</span>，盡閼逢執徐<span class="biaozhusup" data-rel="">（甲辰）</span>，凡二年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="安皇帝戊">安皇帝戊</span></span></h5>
<div class="yeartoc" id="year_toc_403"><p class="strong" id="online_toc_1"><a class="gg-link" href="#online_toc_1"></a><span class="section" id="title-3"><span data-head-description="安皇帝戊" data-head-level="h4" data-head-title="元興二年">元興二年</span></span><span class="biaozhusup" data-rel="">（癸卯、四○三年）</span></p></div>
<p class="em2 strong" id="online_toc_2"><a class="gg-link" href="#online_toc_2"></a><span class="yinwen">1</span>春，正月，盧循使司馬徐道覆寇東陽；二月，辛丑，建武將軍劉裕擊破之。道覆，循之姊夫也。</p>
<p class="em2 strong" id="online_toc_3"><a class="gg-link" href="#online_toc_3"></a><span class="yinwen">2</span>乙卯，以太尉玄爲大將軍。<span class="jiazhu">大將軍，自漢以來，職名崇重，居其位者皆擅朝權。晉初，以司馬孚爲太尉，奏以大將軍位太尉下，後復舊，在三司上。</span></p>
<p class="em2 strong" id="online_toc_4"><a class="gg-link" href="#online_toc_4"></a><span class="yinwen">3</span>丁巳，玄殺冀州刺史孫無終。<span class="jiazhu">孫無終亦北府舊將也。</span></p>
<p class="em2 strong" id="online_toc_5"><a class="gg-link" href="#online_toc_5"></a><span class="yinwen">4</span>玄上表請帥諸軍掃平關、洛，旣而諷朝廷下詔不許，<span class="jiazhu">上，時掌翻。帥，讀曰率。朝，直遙翻。</span>乃云：<span class="yinhao">「奉詔故止。」</span>玄初欲飭裝，先命作輕舸，載服玩、書畫。<span class="jiazhu">舸，加我翻，大舡也。<span class="shu-ming">方言</span>：南楚江湖謂之舸。畫，與𦘕同。</span>或問其故。玄曰：<span class="yinhao">「兵凶戰危，脫有意外，當使輕而易運。」</span>衆皆笑之。<span class="jiazhu">桓玄意態終始如此耳。時人誤以爲雄豪而憚之，故每遇輒敗。崢嶸洲之戰，劉道規等知其爲人而徑突之，一敗而不能復振矣。易，以豉翻。</span></p>
<p class="em2 strong" id="online_toc_6"><a class="gg-link" href="#online_toc_6"></a><span class="yinwen">5</span>夏，四月，癸巳朔，日有食之。</p>
<p class="em2 strong" id="online_toc_7"><a class="gg-link" href="#online_toc_7"></a><span class="yinwen">6</span>南燕主備德故吏趙融自長安來，始得母兄凶問，備德號慟吐血，<span class="jiazhu">號，戶刀翻。吐，土故翻。</span>因而寢疾。</p>
<p class="em2 strong" id="online_toc_8"><a class="gg-link" href="#online_toc_8"></a>司隸校尉慕容達謀反，遣牙門皇璆攻端門，<span class="jiazhu">璆，渠尤翻。</span>殿中帥侯赤眉開門應之；<span class="jiazhu">殿中帥猶晉之殿中三部督也。帥，所類翻。</span>中黃門孫進扶備德踰城匿於進舍。段宏等聞宮中有變，勒兵屯四門。<span class="jiazhu">廣固城四門也。</span>備德入宮，誅赤眉等；達出奔魏。</p>
<p class="em2 strong" id="online_toc_9"><a class="gg-link" href="#online_toc_9"></a>備德優遷徙之民，使之長復不役；<span class="jiazhu">復，方目翻，復除也。</span>民緣此迭相蔭冒，或百室合戶，或千丁共籍，以避課役。尙書韓𧨳請加隱覈，<span class="jiazhu">合，音閤。𧨳，竹角翻。隱，度也。覈，實也。隱覈，度其實也。</span>備德從之，使𧨳巡行郡縣，<span class="jiazhu">行，下孟翻。</span>得蔭戶五萬八千。</p>
<p class="em2 strong" id="online_toc_10"><a class="gg-link" href="#online_toc_10"></a><span class="yinwen">7</span>泰山賊王始聚衆數萬，自稱太平皇帝，署置公卿；南燕桂林王鎭討禽之。臨刑，或問其父及兄弟安在。始曰：<span class="yinhao">「太上皇蒙塵于外，征東、征西爲亂兵所害。」</span>其妻怒之曰：<span class="yinhao">「君正坐此口，柰何尙爾！」</span>始曰：<span class="yinhao">「皇后不知，自古豈有不亡之國！朕則崩矣，終不改號！」</span><span class="jiazhu">史言王始僭舉大號，至敗亡而不悔。</span></p>
<p class="em2 strong" id="online_toc_11"><a class="gg-link" href="#online_toc_11"></a><span class="yinwen">8</span>五月，燕王熙作龍騰苑，方十餘里，役徒二萬人；築景雲山於苑內，基廣五百步，峯高十七丈。<span class="jiazhu">廣，古曠翻。高，古號翻。</span></p>
<p class="em2 strong" id="online_toc_12"><a class="gg-link" href="#online_toc_12"></a><span class="yinwen">9</span>秋，七月，戊子，魏主珪北巡，作離宮於豺山。</p>
<p class="em2 strong" id="online_toc_13"><a class="gg-link" href="#online_toc_13"></a>平原太守和跋奢豪喜名，<span class="jiazhu">喜，許記翻。</span>珪惡而殺之，<span class="jiazhu">惡，烏路翻。</span>使其弟毗等就與訣。跋曰：<span class="yinhao">「灅北土瘠，可遷水南，勉爲生計。」</span><span class="jiazhu">灅，力水翻。</span>且使之背己，<span class="jiazhu">背，蒲妹翻。</span>曰：<span class="yinhao">「汝何忍視吾之死也！」</span>毗等諭其意，詐稱使者，逃入秦。珪怒，滅其家。中壘將軍鄧淵從弟尙書暉與跋善，<span class="jiazhu">從，才用翻。</span>或譖諸珪曰：<span class="yinhao">「毗之出亡，暉實送之。」</span>珪疑淵知其謀，賜淵死。</p>
<p class="em2 strong" id="online_toc_14"><a class="gg-link" href="#online_toc_14"></a><span class="yinwen">10</span>南涼王傉檀及沮渠蒙遜互出兵攻呂隆，<span class="jiazhu">傉，奴沃翻。沮，子余翻。</span>隆患之。秦之謀臣言於秦王興曰：<span class="yinhao">「隆藉先世之資，專制河外，今雖飢窘，尙能自支，<span class="jiazhu">窘，渠隕翻。</span>若將來豐贍，終不爲吾有。涼州險絕，土田饒沃，不如因其危而取之。」</span>興乃遣使徵呂超入侍。<span class="jiazhu">使，疏吏翻。</span>隆念姑臧終無以自存，乃因超請迎于秦。興遣尙書左僕射齊難、鎭西將軍姚詰、左賢王乞伏乾歸、鎭遠將軍趙曜帥步騎四萬迎隆于河西，<span class="jiazhu">詰，去吉翻。帥，讀曰率。騎，奇寄翻。</span>南涼王傉檀攝昌松、魏安二戍以避之。<span class="jiazhu">攝，收也。傉，奴沃翻。</span>八月，齊難等至姑臧，隆素車白馬迎于道旁。隆勸難擊沮渠蒙遜，<span class="jiazhu">沮，子余翻。</span>蒙遜使臧莫孩拒之，敗其前軍。<span class="jiazhu">孩，何開翻。敗，補邁翻。</span>難乃與蒙遜結盟；蒙遜遣弟挐入貢于秦。<span class="jiazhu">挐，女居翻。</span>難以司馬王尙行涼州刺史，配兵三千鎭姑臧，以將軍閻松爲倉松太守，<span class="jiazhu">倉松，卽漢昌松縣。</span>郭將爲番禾太守，<span class="jiazhu">番，音盤。</span>分戍二城，徙隆宗族、僚屬及民萬戶于長安。<span class="jiazhu"><span class="shu-ming">載記</span>曰：自光至隆十三載而滅。</span>興以隆爲散騎常侍，<span class="jiazhu">散，悉亶翻。騎，奇寄翻。</span>超爲安定太守，自餘文武隨才擢敍。</p>
<p class="em2 strong" id="online_toc_15"><a class="gg-link" href="#online_toc_15"></a>初，郭黁常言<span class="yinhao">「代呂者王」</span>，故其起兵，先推王詳，後推王乞基；<span class="jiazhu">事見一百九卷元年。黁，奴昆翻。</span>及隆東遷，王尙卒代之。黁從乞伏乾歸降秦，<span class="jiazhu">卒，子恤翻。降，戶江翻。</span>以爲滅秦者晉也，遂來奔，秦人追得，殺之。<span class="jiazhu">郭黁自信其術，幸亂以徼福，而卒以殺身，足以明天道之難知矣。</span></p>
<p class="em2 strong" id="online_toc_16"><a class="gg-link" href="#online_toc_16"></a>沮渠蒙遜伯父中田護軍親信、臨松太守孔篤，皆驕恣爲民患，<span class="jiazhu">據<span class="shu-ming">晉書·蒙遜載記</span>，中田護軍蓋呂光所置，鎭臨松。</span>蒙遜曰：<span class="yinhao">「亂吾法者，二伯父也。」</span>皆逼之使自殺。</p>
<p class="em2 strong" id="online_toc_17"><a class="gg-link" href="#online_toc_17"></a>秦遣使者梁構至張掖，蒙遜問曰：<span class="yinhao">「禿髮傉檀爲公而身爲侯，何也？」</span><span class="jiazhu">秦封傉檀爲廣武公，封蒙遜爲西海侯，事見上卷上年。</span>構曰：<span class="yinhao">「傉檀凶狡，款誠未著，故朝廷以重爵虛名羈縻之。將軍忠貫白日，當入贊帝室，豈可以不信相待也！聖朝爵必稱功，<span class="jiazhu">朝，直遙翻。稱，尺證翻。</span>如尹緯、姚晃，佐命之臣，齊難、徐洛，一時猛將，爵皆不過侯伯，<span class="jiazhu">緯，于貴翻。將，卽亮翻。</span>將軍何以先之乎！<span class="jiazhu">先，悉薦翻。</span>昔竇融殷勤固讓，不欲居舊臣之右，<span class="jiazhu">事見四十三卷漢光武建武十三年。</span>不意將軍忽有此問！」</span>蒙遜曰：<span class="yinhao">「朝廷何不卽封張掖而更遠封西海邪？」</span>構曰：<span class="yinhao">「張掖，將軍已自有之，所以遠授西海者，欲廣大將軍之國耳。」</span>蒙遜悅，乃受命。</p>
<p class="em2 strong" id="online_toc_18"><a class="gg-link" href="#online_toc_18"></a><span class="yinwen">11</span>荊州刺史桓偉卒，大將軍玄以桓脩代之。從事中郎曹靖之說玄曰：<span class="jiazhu">說，輸芮翻。</span><span class="yinhao">「謙、脩兄弟專據內外，權勢太重。」</span>玄乃以南郡相桓石康爲荊州刺史。石康，豁之子也。<span class="jiazhu">桓豁，溫之次弟。</span></p>
<p class="em2 strong" id="online_toc_19"><a class="gg-link" href="#online_toc_19"></a><span class="yinwen">12</span>劉裕破盧循於永嘉，追至晉安，<span class="jiazhu">武帝太康三年，分建安立晉安郡，今泉州南安縣卽其地。宋白曰：東晉南渡，衣冠士族多萃此地以求安堵，因立晉安郡，隋爲泉州。</span>屢破之，循浮海南走。</p>
<p class="em2 strong" id="online_toc_20"><a class="gg-link" href="#online_toc_20"></a>何無忌潛詣裕，勸裕於山陰起兵討桓玄。裕謀於土豪孔靖，靖曰：<span class="yinhao">「山陰去都道遠，舉事難成；且玄未篡位，不如待其已篡，於京口圖之。」</span>裕從之。靖，愉之孫也。<span class="jiazhu">孔愉歷事元、明、成三帝。</span></p>
<p class="em2 strong" id="online_toc_21"><a class="gg-link" href="#online_toc_21"></a><span class="yinwen">13</span>九月，魏主珪如南平城，<span class="jiazhu">愍帝建興元年，代公猗盧城盛樂以爲北都，脩故平城以爲南都。更南百里，於灅水之陽黃瓜堆築新平城，所謂南平城也；唐朔州西南有新城，卽其地。</span>規度灅南，<span class="jiazhu">自灅水南抵夏屋山，皆灅南地也。度，徒洛翻。灅，力水翻。</span>將建新都。</p>
<p class="em2 strong" id="online_toc_22"><a class="gg-link" href="#online_toc_22"></a><span class="yinwen">14</span>侍中殷仲文、散騎常侍卞範之勸大將軍玄早受禪，陰撰九錫文及册命。<span class="jiazhu">散，悉亶翻。騎，奇寄翻。禪，時戰翻。撰，士免翻。</span>以桓謙爲侍中、開府、錄尙書事，王謐爲中書監、領司徒，桓胤爲中書令，加桓脩撫軍大將軍。胤，沖之孫也。丙子，册命玄爲相國，總百揆，封十郡，爲楚王，加九錫，楚國置丞相以下官。</p>
<p class="em2 strong" id="online_toc_23"><a class="gg-link" href="#online_toc_23"></a>桓謙私問彭城內史劉裕曰：<span class="yinhao">「楚王勳德隆重，朝廷之情，咸謂宜有揖讓，卿以爲何如？」</span>裕曰：<span class="yinhao">「楚王，宣武之子，<span class="jiazhu">桓溫，諡曰宣武。</span>勳德蓋世，晉微弱，民望久移，乘運禪代，有何不可？」</span>謙喜曰：<span class="yinhao">「卿謂之可卽可耳。」</span><span class="jiazhu">劉裕一世之雄，桓謙問之以決可否，裕詭辭以順其意，故喜。</span></p>
<p class="em2 strong" id="online_toc_24"><a class="gg-link" href="#online_toc_24"></a>新野人庾仄，殷仲堪之黨也，<span class="jiazhu">新野縣，漢屬南陽郡，晉武帝太康中，分屬義陽郡，惠帝又分立新野郡。仄，阻力翻，從<span class="yinhao">「厂」</span>，不從<span class="yinhao">「广」</span>。</span>聞桓偉死，石康未至，乃起兵襲雍州刺史馮該於襄陽，走之。<span class="jiazhu">雍，於用翻。</span>仄有衆七千，設壇，祭七廟，云<span class="yinhao">「欲討桓玄」</span>，江陵震動。石康至州，發兵攻襄陽，仄敗，奔秦。</p>
<p class="em2 strong" id="online_toc_25"><a class="gg-link" href="#online_toc_25"></a><span class="yinwen">15</span>高雅之表南燕主備德，請伐桓玄曰：<span class="yinhao">「縱未能廓清吳、會，亦可收江北之地。」</span>中書侍郎韓範亦上疏曰：<span class="yinhao">「今晉室衰亂，江、淮南北，戶口無幾，戎馬單弱。重以桓玄悖逆，<span class="jiazhu">重，直用翻。悖，蒲內翻，又蒲沒翻。</span>上下離心；以陛下神武，發步騎一萬臨之，彼必土崩瓦解，兵不留行矣。得而有之，秦、魏不足敵也；拓地定功，正在今日。失時不取，彼之豪傑誅滅桓玄，更脩德政，豈惟建康不可得，江北亦無望矣。」</span>備德曰：<span class="yinhao">「朕以舊邦覆沒，欲先定中原，乃平蕩荊、揚，故未南征耳。其令公卿議之。」</span>因講武城西，步卒三十七萬人，騎五萬三千匹，車萬七千乘。<span class="jiazhu">乘，繩證翻。</span>公卿皆以爲玄新得志，未可圖，乃止。<span class="jiazhu">慕容德取青州，至是纔五年耳，有衆如此，不能乘時而用之，自審其才不足以辨桓玄也。</span></p>
<p class="em2 strong" id="online_toc_26"><a class="gg-link" href="#online_toc_26"></a><span class="yinwen">16</span>冬，十月，楚王玄上表請歸藩，使帝作手詔固留之。又詐言錢塘臨平湖開，<span class="jiazhu">臨平湖草常蓁塞，開則天下太平。</span>江州甘露降，使百僚集賀，用爲己受命之符。又以前世皆有隱士，恥於己時獨無，求得西朝隱士安定皇甫謐六世孫希之，<span class="jiazhu">晉氏東遷，以洛陽爲西朝。皇甫謐在魏、晉之間徵辟不行，自號玄晏先生。朝，直遙翻。</span>給其資用，使隱居山林；徵爲著作郎，使希之固辭不就，然後下詔旌禮，號曰高士。時人謂之<span class="yinhao">「充隱」</span>。<span class="jiazhu">實非隱者而以之備數，故謂之充隱。</span>又欲廢錢用穀、帛及復肉刑，制作紛紜，志無一定，變更回復，<span class="jiazhu">更，工衡翻。</span>卒無所施行。性復貪鄙，人士有法書、好畫<span class="jiazhu">卒，子恤翻。性復，扶又翻。法書，謂如史籀、程邈、李斯、張芝、師宜、梁鵠、衞瓘、索靖、鍾繇諸人眞蹟，各有家法者。畫，與𦘕同。</span>及佳園宅，必假蒲博而取之；尤愛珠玉，未嘗離手。<span class="jiazhu">離，力智翻。史言桓玄志度凡近。</span></p>
<p class="em2 strong" id="online_toc_27"><a class="gg-link" href="#online_toc_27"></a><span class="yinwen">17</span>乙卯，魏主珪立其子嗣爲齊王，加位相國；紹爲清河王，加征南大將軍；熙爲陽平王；曜爲河南王。</p>
<p class="em2 strong" id="online_toc_28"><a class="gg-link" href="#online_toc_28"></a><span class="yinwen">18</span>丁巳，魏將軍伊謂帥騎二萬襲高車餘種袁紇、烏頻；十一月，庚午，大破之。<span class="jiazhu">帥，讀曰率。騎，奇寄翻。種，章勇翻。紇，戶骨翻。</span></p>
<p class="em2 strong" id="online_toc_29"><a class="gg-link" href="#online_toc_29"></a><span class="yinwen">19</span>詔楚王玄行天子禮樂，妃爲王后，世子爲太子。丁丑，卞範之爲禪詔，<span class="jiazhu">禪，時戰翻；下同。</span>使臨川王寶逼帝書之。寶，晞之曾孫也。<span class="jiazhu">武陵王晞死於桓溫廢立之際。</span>庚辰，帝臨軒，遣兼太保、領司徒王謐奉璽綬，禪位于楚；<span class="jiazhu">璽，斯氏翻。綬，音受。</span>壬午，帝出居永安宮；癸未，遷太廟神主于琅邪國，<span class="jiazhu">永嘉之亂，琅邪國人隨元帝過江者千餘戶，太興三年，立懷德縣。丹楊雖有琅邪相而無其地。成帝咸康元年，桓溫領琅邪太守，鎭江乘之蒲洲金城，求割江乘縣境立郡，始有實土。</span>穆章何皇后及琅邪王德文皆徙居司徒府。百官詣姑孰勸進。十二月，庚寅朔，玄築壇於九井山北，<span class="jiazhu"><span class="shu-ming">九域志</span>，太平州有九井山。今太平州，古姑孰之地也。蕪湖縣南有溪，猶曰姑孰溪。<span class="shu-ming">北征記</span>云：九井山在丹楊南。</span>壬辰，卽皇帝位。册文多非薄晉室，或諫之，玄曰：<span class="yinhao">「揖讓之文，正可陳之於下民耳，豈可欺上帝乎！」</span>大赦，改元永始；以南康之平固縣<span class="jiazhu">武帝太康三年，以廬陵南部都尉立南康郡。平固，吳所置平陽縣也，太康元年，更名平固。<span class="shu-ming">九域志</span>，虔州贛縣有平固鎭。</span>封帝爲平固王，降何后爲零陵縣君，琅邪王德文爲石陽縣公，武陵王遵爲彭澤縣侯；追尊父溫爲宣武皇帝，廟號太祖，南康公主爲宣皇后，封子昇爲豫章王；以會稽內史王愉爲尙書僕射，愉子相國左長史綏爲中書令。綏，桓氏之甥也。戊戌，玄入建康宮，登御坐而牀忽陷，<span class="jiazhu">坐，讀曰座。</span>羣下失色。殷仲文曰：<span class="yinhao">「將由聖德深厚，地不能載。」</span>玄大悅。梁王珍之國臣孔樸奉珍之奔壽陽。珍之，晞之曾孫也。<span class="jiazhu">晞子㻱出繼梁國，珍之之祖也。</span></p>
<p class="em2 strong" id="online_toc_30"><a class="gg-link" href="#online_toc_30"></a><span class="yinwen">20</span>戊申，燕王熙尊燕主垂之貴嬪段氏爲皇太后。段氏，熙之慈母也。己酉，立苻貴嬪爲皇后，<span class="jiazhu">嬪，毗賓翻。</span>大赦。</p>
<p class="em2 strong" id="online_toc_31"><a class="gg-link" href="#online_toc_31"></a><span class="yinwen">21</span>辛亥，桓玄遷帝於尋陽。<span class="jiazhu">尋陽郡時治柴桑。</span></p>
<p class="em2 strong" id="online_toc_32"><a class="gg-link" href="#online_toc_32"></a><span class="yinwen">22</span>燕以衞尉悅眞爲青州刺史，鎭新城；光祿大夫衞駒爲幷州刺史，鎭凡城。</p>
<p class="em2 strong" id="online_toc_33"><a class="gg-link" href="#online_toc_33"></a><span class="yinwen">23</span>癸丑，納桓溫神主于太廟。桓玄臨聽訟觀閱囚徒，<span class="jiazhu">洛都華林園北有聽訟觀，本平望觀也。魏明帝以刑獄天下大命也，每斷大獄，常幸觀聽之，大和三年，更名聽訟觀。建康倣洛都之制，亦置之。觀，古玩翻。</span>罪無輕重，多得原放；有干輿乞者，時或卹之。其好行小惠如此。<span class="jiazhu">干，犯也；干輿，行犯乘輿也。乞者，丐衣食之物。好，呼到翻。</span></p>
<p class="em2 strong" id="online_toc_34"><a class="gg-link" href="#online_toc_34"></a><span class="yinwen">24</span>是歲，魏主珪始命有司制冠服，以品秩爲差；然法度草創，多不稽古。</p>
<div class="yeartoc" id="year_toc_404"><p class="strong" id="online_toc_35"><a class="gg-link" href="#online_toc_35"></a><span class="section" id="title-4"><span data-head-description="安皇帝戊" data-head-level="h4" data-head-title="元興三年">三年</span></span><span class="biaozhusup" data-rel="">（甲辰、四○四年）</span></p></div>
<p class="em2 strong" id="online_toc_36"><a class="gg-link" href="#online_toc_36"></a><span class="yinwen">1</span>春，正月，桓玄立其妻劉氏爲皇后。劉氏，喬之曾孫也。<span class="jiazhu">劉喬見八十六卷惠帝永興二年。</span>玄以其祖彝以上名位不顯，不復追尊立廟。<span class="jiazhu">復，扶又翻。</span>散騎常侍徐廣曰：<span class="yinhao">「『敬其父則子悅，』<span class="jiazhu"><span class="shu-ming">孝經</span>載孔子之言。</span>請依故事立七廟。」</span>玄曰：<span class="yinhao">「禮，太祖東向，左昭右穆。<span class="jiazhu">禮，天子七廟，太祖正東向之位，左三昭，右三穆。<span class="shu-ming">決疑要錄</span>曰：父南面，故曰昭；昭，明也。子北面，故曰穆；穆，順也。昭本如字，爲漢諱昭，改音韶。或云，晉文帝名昭，改音韶。</span>晉立七廟，宣帝不得正東向之位，何足法也！」</span>祕書監卞承之謂廣曰：<span class="yinhao">「若宗廟之祭果不及祖，有以知楚德之不長矣。」</span>廣，邈之弟也。<span class="jiazhu">徐邈以文學爲孝武所親信。</span></p>
<p class="em2 strong" id="online_toc_37"><a class="gg-link" href="#online_toc_37"></a>玄自卽位，心常不自安。二月，己丑朔，夜，濤水入石頭，流殺人甚多，讙譁震天。<span class="jiazhu">讙，許元翻。</span>玄聞之懼，曰：<span class="yinhao">「奴輩作矣！」</span></p>
<p class="em2 strong" id="online_toc_38"><a class="gg-link" href="#online_toc_38"></a>玄性苛細，好自矜伐。<span class="jiazhu">好，呼到翻；下性好同。</span>主者奏事，或一字不體，<span class="jiazhu">謂字之上下偏傍不合體也。</span>或片辭之謬，必加糾擿，以示聰明。<span class="jiazhu">擿，他狄翻。</span>尙書答詔誤書<span class="yinhao">「春蒐」</span>爲<span class="yinhao">「春菟」</span>，<span class="jiazhu">菟，同都翻。</span>自左丞王納之以下，凡所關署，<span class="jiazhu">關，通也。</span>皆被降黜。<span class="jiazhu">被，皮義翻。</span>或手注直官，<span class="jiazhu">直官，入直者也。</span>或自用令史，<span class="jiazhu">令史，尙書令僕所署用。</span>詔令紛紜，有司奉答不暇；而紀綱不治，奏案停積，不能知也。又性好遊畋，或一日數出。<span class="jiazhu">數，所角翻。</span>遷居東宮，更繕宮室，<span class="jiazhu">更，工衡翻。</span>土木並興，督迫嚴促，朝野騷然，思亂者衆。</p>
<p class="em2 strong" id="online_toc_39"><a class="gg-link" href="#online_toc_39"></a>玄遣使加益州刺史毛璩散騎常侍、左將軍。璩執留玄使，不受其命。璩，寶之孫也。<span class="jiazhu">使，疏吏翻。散，悉亶翻。騎，奇寄翻。璩，強魚翻。</span>玄以桓希爲梁州刺史，分命諸將戍三巴以備之。<span class="jiazhu">三巴，巴郡、巴東、巴西也。杜佑曰：渝州古巴國，謂之三巴，以閬、白二水東南流，曲折三迴，如<span class="yinhao">「巴」</span>字也。</span>璩傳檄遠近，列玄罪狀，遣巴東太守柳約之、建平太守羅述、征虜司馬甄季之擊破希等，<span class="jiazhu">甄，之人翻。</span>仍帥衆進屯白帝。<span class="jiazhu">史言劉裕未起，毛璩已仗義舉兵討玄。帥，讀曰率。</span></p>
<p class="em2 strong" id="online_toc_40"><a class="gg-link" href="#online_toc_40"></a>劉裕從徐·兗二州刺史、安成王桓脩入朝。<span class="jiazhu">朝，直遙翻。</span>玄謂王謐曰：<span class="yinhao">「裕風骨不常，蓋人傑也。」</span>每遊集，必引接殷勤，贈賜甚厚。玄后劉氏，有智鑒，謂玄曰：<span class="yinhao">「劉裕龍行虎步，視瞻不凡，恐終不爲人下，不如早除之。」</span>玄曰：<span class="yinhao">「我方平蕩中原，非裕莫可用者；俟關、河平定，然後別議之耳。」</span></p>
<p class="em2 strong" id="online_toc_41"><a class="gg-link" href="#online_toc_41"></a>玄以桓弘爲青州刺史，鎭廣陵；刁逵爲豫州刺史，鎭歷陽。弘，脩之弟；逵，彝之子也。<span class="jiazhu">刁彝見一百三卷簡文帝咸安二年。</span></p>
<p class="em2 strong" id="online_toc_42"><a class="gg-link" href="#online_toc_42"></a>劉裕與何無忌同舟還京口，密謀興復晉室。劉邁弟毅家於京口，亦與無忌謀討玄。無忌曰：<span class="yinhao">「桓氏強盛，其可圖乎？」</span>毅曰：<span class="yinhao">「天下自有強弱；苟爲失道，雖強易弱，<span class="jiazhu">易，以豉翻。</span>正患事主難得耳。」</span><span class="jiazhu">謂舉大事難得一人爲主。</span>無忌曰：<span class="yinhao">「天下草澤之中非無英雄也。」</span>毅曰：<span class="yinhao">「所見唯有劉下邳。」</span><span class="jiazhu">裕先領下邳太守，故稱之。</span>無忌笑而不答，還以告裕，遂與毅定謀。</p>
<p class="em2 strong" id="online_toc_43"><a class="gg-link" href="#online_toc_43"></a>初，太原王元德及弟仲德爲苻氏起兵攻燕主垂，不克，來奔，<span class="jiazhu">王叡，字元德；王懿，字仲德；名犯宣、元二帝諱，故以字行。仲德爲燕所敗，渡河依段遼，自遼所來奔。爲，于僞翻。</span>朝廷以元德爲弘農太守。仲德見桓玄稱帝，謂人曰：<span class="yinhao">「自古革命誠非一族，然今之起者恐不足以成大事。」</span></p>
<p class="em2 strong" id="online_toc_44"><a class="gg-link" href="#online_toc_44"></a>平昌孟昶爲青州主簿，<span class="jiazhu">平昌縣，漢屬城陽國，魏文帝分城陽立平昌郡，後省。晉惠帝又立平昌郡。其地今屬密州安丘縣界。昶，丑兩翻。</span>桓弘使昶至建康，玄見而悅之，謂劉邁曰：<span class="yinhao">「素士中得一尙書郎，<span class="jiazhu">起於白屋者謂之素士。</span>卿與其州里，寧相識否？」</span><span class="jiazhu">孟昶，平昌人。平昌郡屬青州。劉邁，彭城沛人。彭城屬徐州。蓋二人並僑居京口，故謂之同州里。</span>邁素與昶不善，對曰：<span class="yinhao">「臣在京口，不聞昶有異能，唯聞父子紛紛更相贈詩耳。」</span><span class="jiazhu">更，工衡翻。</span>玄笑而止。昶聞而恨之。旣還京口，裕謂昶曰：<span class="yinhao">「草間當有英雄起，卿頗聞乎？」</span>昶曰：<span class="yinhao">「今日英雄有誰，正當是卿耳！」</span></p>
<p class="em2 strong" id="online_toc_45"><a class="gg-link" href="#online_toc_45"></a>於是裕、毅、無忌、元德、昶及裕弟道規、任城魏詠之、<span class="jiazhu">任城縣，前漢屬東平國，後漢章帝元和元年分東平爲任城國，而任城縣屬焉；晉氏南渡，省任城郡爲任城縣，屬高平郡。任，音壬。</span>高平檀憑之、琅邪諸葛長民、河內太守隴西辛扈興、振威將軍東莞童厚之，<span class="jiazhu">莞，音官。</span>相與合謀起兵。道規爲桓弘中兵參軍，裕使毅就道規及昶於江北，共殺弘，據廣陵；長民爲刁逵參軍，使長民殺逵，據歷陽；元德、扈興、厚之在建康，使之聚衆攻玄爲內應，刻期齊發。</p>
<p class="em2 strong" id="online_toc_46"><a class="gg-link" href="#online_toc_46"></a>孟昶妻周氏富於財，昶謂之曰：<span class="yinhao">「劉邁毀我於桓公，使我一生淪陷，我決當作賊。卿幸早離絕，脫得富貴，相迎不晚也。」</span>周氏曰：<span class="yinhao">「君父母在堂，欲建非常之謀，豈婦人所能諫！事之不成，當於奚官中奉養大家，<span class="jiazhu">奚，如字，又胡禮翻。<span class="shu-ming">周禮註</span>曰：古者從坐，男女沒入縣官爲奴，其少才智以爲奚。今之侍史、官婢，或曰奚官女。此言事若敗，沒爲官婢，當於奚官中養姑。<span class="shu-ming">晉志</span>，奚官令，屬少府。晉、宋間子婦稱其姑曰<span class="yinhao">「大家」</span>，考<span class="shu-ming">南史·孝義·孫棘傳</span>可見。</span>義無歸志也。」</span>昶悵然，久之而起。<span class="jiazhu">悵，丑亮翻。悵然，失志貌。</span>周氏追昶坐，曰：<span class="yinhao">「觀君舉措，非謀及婦人者，不過欲得財物耳。」</span>因指懷中兒示之曰：<span class="yinhao">「此而可賣，亦當不惜，」</span>遂傾貲以給之。昶弟顗妻，周氏之從妹也，<span class="jiazhu">顗，魚豈翻。從，才用翻。</span>周氏紿之曰：<span class="yinhao">「昨夜夢殊不祥，<span class="jiazhu">紿，待亥翻。</span>門內絳色物宜悉取以爲厭勝。」</span><span class="jiazhu">厭，於涉翻，又於檢翻。</span>妹信而與之，遂盡縫以爲軍士袍。</p>
<p class="em2 strong" id="online_toc_47"><a class="gg-link" href="#online_toc_47"></a>何無忌夜於屛風裏草檄文，其母，劉牢之姊也，登橙密窺之，<span class="jiazhu">橙，都鄧翻，床屬。</span>泣曰：<span class="yinhao">「吾不及東海呂母矣。<span class="jiazhu">呂母事見三十八卷王莽天鳳四年。</span>汝能如此，吾復何恨！」</span>問所與同謀者，曰：<span class="yinhao">「劉裕。」</span>母尤喜，因爲言玄必敗、舉事必成之理以勸之。<span class="jiazhu">復，扶又翻。爲，于僞翻。</span></p>
<p class="em2 strong" id="online_toc_48"><a class="gg-link" href="#online_toc_48"></a>乙卯，裕託以遊獵，與無忌收合徒衆，得百餘人。丙辰，詰旦，京口城開，無忌著傳詔服，<span class="jiazhu">詰，去吉翻。著，側略翻。著傳詔之服，因自稱敕使。</span>稱敕使，居前，<span class="jiazhu">使，疏吏翻。</span>徒衆隨之齊入，卽斬桓脩以徇。脩司馬刁弘帥文武佐吏來赴，<span class="jiazhu">帥，讀曰率。</span>裕登城，謂之曰：<span class="jiazhu">城，謂京口之金城。</span><span class="yinhao">「郭江州已奉乘輿返正於尋陽，<span class="jiazhu">郭江州，謂郭昶之也。時帝在尋陽，裕詭言以誑弘等。乘，繩證翻。</span>我等並被密詔，誅除逆黨，<span class="jiazhu">被，皮義翻。</span>今日賊玄之首已當梟於大航矣。<span class="jiazhu">梟，堅堯翻。<span class="shu-ming">說文</span>曰：日至，捕梟磔之，以頭掛木上；今謂掛首爲梟。</span>諸君非大晉之臣乎，今來欲何爲！」</span>弘等信之，收衆而退。</p>
<p class="em2 strong" id="online_toc_49"><a class="gg-link" href="#online_toc_49"></a>裕問無忌曰：<span class="yinhao">「今急須一府主簿，何由得之？」</span>無忌曰：<span class="yinhao">「無過劉道民。」</span>道民者，東莞劉穆之也。<span class="jiazhu">晉陵有南東莞郡，故穆之居京口。莞，音官。</span>裕曰：<span class="yinhao">「吾亦識之。」</span>卽馳信召焉。時穆之聞京口讙噪聲，<span class="jiazhu">讙，許元翻。<span class="yinhao">「噪」</span>當作<span class="yinhao">「譟」</span>。</span>晨起，出陌頭，屬與信會。<span class="jiazhu">信，使也。屬，之欲翻。使，疏吏翻。</span>穆之直視不言者久之，<span class="jiazhu">直視，注目直視不他屬。</span>卽而返室，壞布裳爲袴，<span class="jiazhu">袴，脛衣也。<span class="shu-ming">晉志</span>曰：袴褶之制，未詳所起，近世以爲戎服。壞，音怪。</span>往見裕。裕曰：<span class="yinhao">「始舉大義，方造艱難，<span class="jiazhu">言造事之初，事事艱難也。</span>須一軍吏甚急，卿謂誰堪其選？」</span>穆之曰：<span class="yinhao">「貴府始建，軍吏實須其才，倉猝之際，略當無見踰者。」</span>裕笑曰：<span class="yinhao">「卿能自屈，吾事濟矣。」</span>卽於坐署主簿。<span class="jiazhu">坐，讀曰座。</span></p>
<p class="em2 strong" id="online_toc_50"><a class="gg-link" href="#online_toc_50"></a>孟昶勸桓弘其日出獵，天未明，開門出獵人；昶與劉毅、劉道規帥壯士數十人直入，<span class="jiazhu">帥，讀曰率；下同。</span>弘方噉粥，卽斬之，因收衆濟江。<span class="jiazhu">噉，徒濫翻。</span>裕使毅誅刁弘。</p>
<p class="em2 strong" id="online_toc_51"><a class="gg-link" href="#online_toc_51"></a>先是，裕遣同謀周安穆入建康報劉邁，<span class="jiazhu">先，悉薦翻。</span>邁雖酬許，意甚惶懼；安穆慮事泄，乃馳歸。玄以邁爲竟陵太守，邁欲亟之郡，是夜，玄與邁書曰：<span class="yinhao">「北府人情云何？卿近見劉裕何所道？」</span>邁謂玄已知其謀，晨起，白之。玄大驚，封邁爲重安侯。<span class="jiazhu">重，直龍翻。</span>旣而嫌邁不執安穆，使得逃去，乃殺之，悉誅元德、扈興、厚之等。</p>
<p class="em2 strong" id="online_toc_52"><a class="gg-link" href="#online_toc_52"></a>衆推劉裕爲盟主，總督徐州事，以孟昶爲長史，守京口，檀憑之爲司馬。彭城人應募者，裕悉使郡主簿劉鍾統之。丁巳，裕帥二州之衆千七百人，<span class="jiazhu">二州，兗、徐也。</span>軍于竹里，移檄遠近，聲言益州刺史毛璩已定荊楚，江州刺史郭昶之奉迎主上返正於尋陽，鎭北參軍王元德等並帥部曲保據石頭，揚武將軍諸葛長民已據歷陽。</p>
<p class="em2 strong" id="online_toc_53"><a class="gg-link" href="#online_toc_53"></a>玄移還上宮，<span class="jiazhu">玄始遷東宮，今以裕起，移還上宮。</span>召侍官皆入止省中；<span class="jiazhu">侍官，自侍中下至黃、散之屬。</span>加揚州刺史新野王桓謙征討都督，以殷仲文代桓脩爲徐、兗二州刺史。謙等請亟遣兵擊裕。玄曰：<span class="yinhao">「彼兵銳甚，計出萬死，若有蹉跌，<span class="jiazhu">蹉，七何翻。跌，徒結翻。</span>則彼氣成而吾事去矣，不如屯大衆於覆舟山以待之。<span class="jiazhu">成帝咸康八年，於覆舟山南立北郊；山蓋在建康城北也，形如覆舟，故名。</span>彼空行二百里，無所得，銳氣已挫，忽見大軍，必驚愕；我按兵堅陣，勿與交鋒，彼求戰不得，自然散走，此策之上也。」</span>謙等固請擊之，乃遣頓丘太守吳甫之、右衞將軍皇甫敷相繼北上。<span class="jiazhu">自建康趣京口爲北上。上，時掌翻。</span></p>
<p class="em2 strong" id="online_toc_54"><a class="gg-link" href="#online_toc_54"></a>玄憂懼特甚。或曰：<span class="yinhao">「裕等烏合微弱，勢必無成，陛下何慮之深？」</span>玄曰：<span class="yinhao">「劉裕足爲一世之雄；劉毅家無檐石之儲，<span class="jiazhu">檐，與儋同，下［都］濫翻，言一儋、一石也。儲無儋石，家貧之至也。楊雄家無儋石之儲，應劭<span class="shu-ming">註</span>曰：齊人名小罌爲儋石，受二斛。晉灼曰：石，斗石也。<span class="shu-ming">前書音義</span>曰：儋，言一斗之儲。<span class="shu-ming">方言</span>曰：儋，罌也，齊東北海岱之間謂之儋。余據今江淮人謂一石爲一擔。</span>樗蒲一擲百萬；何無忌酷似其舅；共舉大事，何謂無成！」</span></p>
<p class="em2 strong" id="online_toc_55"><a class="gg-link" href="#online_toc_55"></a><span class="yinwen">2</span>南涼王傉檀畏秦之強，乃去年號，<span class="jiazhu">傉，奴沃翻。元興元年，傉檀改元弘昌。去，羌呂翻。</span>罷尙書丞郎官，遣參軍關尙使于秦。<span class="jiazhu">使，疏吏翻。</span>秦王興曰：<span class="yinhao">「車騎獻款稱藩，而擅興兵造大城，豈爲臣之道乎？」</span><span class="jiazhu">興拜傉檀爲車騎將軍，故稱之。</span>尙曰：<span class="yinhao">「王公設險以守其國，<span class="jiazhu"><span class="shu-ming">易·坎卦·彖辭</span>。</span>先王之制也。車騎僻在遐藩，密邇勍寇，<span class="jiazhu">勍，渠京翻。</span>蓋爲國家重門之防；<span class="jiazhu">重，直龍翻。</span>不圖陛下忽以爲嫌。」</span>興善之。傉檀求領涼州，興不許。</p>
<p class="em2 strong" id="online_toc_56"><a class="gg-link" href="#online_toc_56"></a><span class="yinwen">3</span>初，袁眞殺朱憲，<span class="jiazhu">見一百二卷海西公太和五年。</span>憲弟綽逃奔桓溫。溫克壽陽，綽輒發眞棺，戮其尸。溫怒，將殺之，桓沖請而免之。綽事沖如父，沖薨，綽嘔血而卒。<span class="jiazhu">卒，子恤翻。</span>劉裕克京口，以綽子齡石爲建武參軍。<span class="jiazhu">裕本爲建武將軍，以齡石參軍事。</span>三月，戊午朔，裕軍與吳甫之遇於江乘。<span class="jiazhu">江乘，漢舊縣，屬丹楊郡。成帝咸康元年，桓溫領琅邪太守，鎭江乘之蒲州，奏割丹楊之江乘立南琅邪郡，江乘縣屬焉。</span>將戰，齡石言於裕曰：<span class="yinhao">「齡石世受桓氏厚恩，不欲以兵刃相向，乞在軍後。」</span>裕義而許之。甫之，玄驍將也，<span class="jiazhu">驍，堅堯翻。將，卽亮翻。</span>其兵甚銳。裕手執長刀，大呼以衝之，衆皆披靡，<span class="jiazhu">呼，火故翻。呼，普彼翻。</span>卽斬甫之，進至羅落橋。<span class="jiazhu">羅落橋在江乘縣南，蓋緣水設羅落，因以爲名。</span>皇甫敷帥數千人逆戰，<span class="jiazhu">帥，讀曰率。</span>寧遠將軍檀憑之敗死。裕進戰彌厲，敷圍之數重，裕倚大樹挺戰。<span class="jiazhu">重，直龍翻。挺戰，挺身獨戰也。挺，他鼎翻，直也。</span>敷曰：<span class="yinhao">「汝欲作何死！」</span>拔戟將刺之，裕瞋目叱之，敷辟易。<span class="jiazhu">刺，七亦翻。瞋，七人翻。辟，讀曰闢。易，如字。</span>裕黨俄至，射敷中額而踣，<span class="jiazhu">射，而亦翻。中，竹仲翻。踣，蒲北翻。</span>裕援刀直進。<span class="jiazhu">援，于元翻。</span>敷曰：<span class="yinhao">「君有天命，以子孫爲託。」</span>裕斬之，厚撫其孤。裕以檀憑之所領兵配參軍檀祗。祗，憑之之從子也。<span class="jiazhu">從，才用翻。</span></p>
<p class="em2 strong" id="online_toc_57"><a class="gg-link" href="#online_toc_57"></a>玄聞二將死，大懼，召諸道術人推算及爲厭勝。<span class="jiazhu">將，卽亮翻。厭，於叶翻，又一琰翻。</span>問羣臣曰：<span class="yinhao">「朕其敗乎？」</span>吏部郎曹靖之對曰：<span class="yinhao">「民怨神怒，臣實懼焉。」</span>玄曰：<span class="yinhao">「民或可怨，神或可怨，神何爲怒？」</span>對曰：<span class="yinhao">「晉氏宗廟，飄泊江濱，<span class="jiazhu">謂遷晉宗廟主於琅邪國，尋又隨帝上尋陽也。</span>大楚之祭，上不及祖，<span class="jiazhu">謂止祭桓溫於太廟。</span>此其所以怒也。」</span>玄曰：<span class="yinhao">「卿何不諫？」</span>對曰：<span class="yinhao">「輦上君子皆以爲堯、舜之世，臣何敢言！」</span>玄默然。使桓謙及游擊將軍何澹之屯東陵，<span class="jiazhu">游擊將軍，漢雜號將軍也，魏置爲中軍，及晉，以領、護、左·右衞、驍騎、游擊爲六軍。建康之西有西陵，其東有東陵，東陵在覆舟山東北。澹，徒覽翻。</span>侍中、後將軍卞範之屯覆舟山西，衆合二萬。</p>
<p class="em2 strong" id="online_toc_58"><a class="gg-link" href="#online_toc_58"></a>己未，裕軍食畢，悉棄其餘糧，進至覆舟山東，使羸弱登山，張旗幟爲疑兵，<span class="jiazhu">羸，倫爲翻。幟，昌志翻。</span>數道並前，布滿山谷。玄偵候者還，云<span class="yinhao">「裕軍四塞，<span class="jiazhu">偵，丑鄭翻。塞，悉則翻。</span>不知多少。」</span>玄益憂恐，遣武衞將軍庾賾之帥精卒副援諸軍。<span class="jiazhu">魏文帝踐阼，置領軍將軍，主五校、中壘、武衞等三營，後遂各置將軍。賾，士革翻。</span>謙等士卒多北府人，素畏伏裕，莫有鬬志。裕與劉毅等分爲數隊，進突謙陳；裕以身先之，<span class="jiazhu">陳，讀曰陣。先，悉薦翻。</span>將士皆殊死戰，無不一當百，呼聲動天地。時東北風急，因縱火焚之，煙炎熛天，<span class="jiazhu">呼，火故翻。炎，讀曰燄。熛，必遙翻。</span>鼓噪之音震動京邑，謙等諸軍大潰。</p>
<p class="em2 strong" id="online_toc_59"><a class="gg-link" href="#online_toc_59"></a>玄時雖遣軍拒裕，而走意已決，潛使領軍將軍殷仲文具舟於石頭；聞謙等敗，帥親信數千人，聲言赴戰，<span class="jiazhu">帥，讀曰率；下同。</span>遂將其子昇、兄子濬出南掖門。遇前相國參軍胡藩，執馬鞚諫曰：<span class="yinhao">「今羽林射手猶有八百，皆是義故，西人受累世之恩，<span class="jiazhu">鞚，音控，馬勒也。桓氏世居荊楚，西人皆其義舊，此蓋從玄東下，玄旣篡，因以爲羽林。</span>不驅令一戰，一旦捨此，欲安之乎！」</span>玄不對，但舉策指天；<span class="jiazhu">玄舉策指天，亦項羽所謂天之亡我之意。</span>因鞭馬而走，西趨石頭，與仲文等浮江南走。經日不食，左右進粗飯，<span class="jiazhu">趨，七喻翻。粗，與麄同。</span>玄咽不能下，昇抱其胸而撫之，玄悲不自勝。<span class="jiazhu">咽，於甸翻。勝，音升。</span></p>
<p class="em2 strong" id="online_toc_60"><a class="gg-link" href="#online_toc_60"></a>裕入建康，王仲德抱元德子方回出候裕，裕於馬上抱方回與仲德對哭；追贈元德給事中，以仲德爲中兵參軍。裕止桓謙故營，遣劉鍾據東府。庚申，裕屯石頭城，立留臺百官，焚桓溫神主於宣陽門外，造晉新主，納于太廟。<span class="jiazhu">桓玄初篡，遷七廟神主于琅邪國，旣而遷帝於尋陽，宗廟主祏皆隨帝西上，故權造新主。</span>遣諸將追玄，尙書王嘏帥百官奉迎乘輿，<span class="jiazhu">乘，繩證翻。</span>誅玄宗族在建康者。裕使臧熹入宮，收圖書、器物，封閉府庫；有金飾樂器，裕問熹：<span class="yinhao">「卿得無欲此乎？」</span>熹正色曰：<span class="yinhao">「皇上幽逼，播越非所，將軍首建大義，劬勞王家，雖復不肖，實無情於樂。」</span><span class="jiazhu">復，扶又翻。</span>裕笑曰：<span class="yinhao">「聊以戲卿耳。」</span>熹，燾之弟也。<span class="jiazhu">劉裕娶于臧氏。</span></p>
<p class="em2 strong" id="online_toc_61"><a class="gg-link" href="#online_toc_61"></a>壬戌，玄司徒王謐與衆議推裕領揚州，裕固辭。乃以謐爲侍中、領司徒、揚州刺史、錄尙書事，謐推裕爲使持節、都督揚·徐·兗·豫·青·冀·幽·幷八州諸軍事、徐州刺史，<span class="jiazhu">使，疏吏翻。</span>劉毅爲青州刺史，何無忌爲琅邪內史，孟昶爲丹楊尹，劉道規爲義昌太守。<span class="jiazhu"><span class="shu-ming">宋永初郡國志</span>，安豐有義昌縣。蓋晉末嘗立郡，宋初廢爲縣也。裕取義昌美名，使道規領太守。</span></p>
<p class="em2 strong" id="online_toc_62"><a class="gg-link" href="#online_toc_62"></a>裕始至建康，諸大處分皆委於劉穆之，<span class="jiazhu">處，昌呂翻。分，扶問翻。</span>倉猝立定，無不允愜。<span class="jiazhu">愜，苦叶翻。</span>裕遂託以腹心，動止諮焉；穆之亦竭節盡誠，無所遺隱。時晉政寬弛，綱紀不立，豪族陵縱，小民窮蹙，重以司馬元顯政令違舛，<span class="jiazhu">重，直用翻。</span>桓玄雖欲釐整，而科條繁密，衆莫之從。穆之斟酌時宜，隨方矯正；<span class="jiazhu">揉曲爲矯。言隨事矯揉使歸於正。</span>裕以身範物，先以威禁；內外百官皆肅然奉職，不盈旬日，風俗頓改。<span class="jiazhu">史言劉裕有撥亂反正之才。</span></p>
<p class="em2 strong" id="online_toc_63"><a class="gg-link" href="#online_toc_63"></a>初，諸葛長民至豫州，失期，不得發。刁逵執長民，檻車送桓玄。至當利而玄敗，<span class="jiazhu">當利，浦名。</span>送人共破檻出長民，還趣歷陽。<span class="jiazhu">趣，七喻翻。</span>逵棄城走，爲其下所執，斬於石頭，子姪無少長皆死，<span class="jiazhu">少，詩照翻。長，知兩翻。</span>唯赦其季弟給事中騁。逵故吏匿其弟子雍送洛陽，<span class="jiazhu">刁雍後自秦入魏。雍，於容翻。</span>秦王興以爲太子中庶子。裕以魏詠之爲豫州刺史，鎭歷陽，諸葛長民爲宣城內史。</p>
<p class="em2 strong" id="online_toc_64"><a class="gg-link" href="#online_toc_64"></a>初，裕名微位薄，輕狡無行，盛流皆不與相知，<span class="jiazhu">行，下孟翻。謂當時貴盛之流。</span>惟王謐獨奇貴之，謂裕曰：<span class="yinhao">「卿當爲一代英雄。」</span>裕嘗與刁逵樗蒲，不時輸直，<span class="jiazhu">樗蒲不勝而不卽納其所負之直，此亦博徒輕狡之常態。</span>逵縛之馬枊。<span class="jiazhu">枊，魚浪翻，繫馬柱也，又五剛翻。</span>謐見之，責逵而釋之，代之還直。由是裕深憾逵而德謐。</p>
<p class="margin2" id="online_toc_65"><a class="gg-link" href="#online_toc_65"></a>蕭方等曰：<span class="jiazhu">蕭方等，梁元帝之嫡長子，撰<span class="shu-ming">三十國春秋</span>。</span>夫蛟龍潛伏，魚蝦褻之。是以漢高赦雍齒，魏武免梁鵠，<span class="jiazhu">雍齒事見十一卷漢高帝十一年。漢靈帝時，梁鵠爲選部尙書，魏武欲爲洛陽令，鵠以爲北部尉。董卓之亂，鵠奔劉表。魏武破荊州，鵠懼而自縛詣門，使在祕書，以勤書自効。雍，於用翻。</span>安可以布衣之嫌而成萬乘之隙也！<span class="jiazhu">乘，繩證翻。</span>今王謐爲公，刁逵亡族，醻恩報怨，何其狹哉！</p>
<p class="em2 strong" id="online_toc_66"><a class="gg-link" href="#online_toc_66"></a><span class="yinwen">4</span>尙書左僕射王愉及子荊州刺史綏謀襲裕，事泄，族誅；綏弟子慧龍爲僧彬所匿，得免。<span class="jiazhu">慧龍後遂逃奔秦，又自秦奔魏。</span></p>
<p class="em2 strong" id="online_toc_67"><a class="gg-link" href="#online_toc_67"></a><span class="yinwen">5</span>魏以中土蕭條，詔縣戶不滿百者罷之。</p>
<p class="em2 strong" id="online_toc_68"><a class="gg-link" href="#online_toc_68"></a><span class="yinwen">6</span>丁卯，劉裕還鎮東府。</p>
<p class="em2 strong" id="online_toc_69"><a class="gg-link" href="#online_toc_69"></a><span class="yinwen">7</span>桓玄至尋陽，郭昶之給其器用、兵力。辛未，玄逼帝西上，<span class="jiazhu">上，時掌翻。</span>劉毅帥何無忌、劉道規等諸軍追之。<span class="jiazhu">帥，讀曰率。</span>玄留龍驤將軍何澹之、前將軍郭銓與郭昶之守湓口。<span class="jiazhu">驤，思將翻。澹，徒覽翻。昶，丑兩翻。湓，蒲奔翻。</span>玄於道自作<span class="shu-ming">起居注</span>，<span class="jiazhu">杜佑<span class="shu-ming">通典</span>曰：周官有左右史，蓋今<span class="shu-ming">起居注</span>之本。動則左史書之，言則右史書之；左史記言，右史記事。漢武帝有<span class="shu-ming">禁中起居注</span>，後漢馬皇后撰<span class="shu-ming">明帝起居注</span>，則漢<span class="shu-ming">起居注</span>似在宮中，爲女史之任，其後起居皆近侍之臣錄記也。歷代有其職而無其官，後魏始置起居令史，每行幸宴會，則在御左右記錄帝言；後又別置脩起居注。</span>敍討劉裕事，自謂經略舉無遺策，諸軍違節度，以致奔敗。專覃思著述，<span class="jiazhu">覃，深也，廣也。思，相吏翻。</span>不暇與羣下議時事。<span class="shu-ming">起居注</span>旣成，宣示遠近。</p>
<p class="em2 strong" id="online_toc_70"><a class="gg-link" href="#online_toc_70"></a><span class="yinwen">8</span>丙戌，劉裕稱受帝密詔，以武陵王遵承制總百官行事，加侍中、大將軍，因大赦，惟桓玄一族不宥。</p>
<p class="em2 strong" id="online_toc_71"><a class="gg-link" href="#online_toc_71"></a><span class="yinwen">9</span>劉敬宣、高雅之結青州大姓及鮮卑豪帥謀殺南燕王備德，<span class="jiazhu">帥，所類翻。</span>推司馬休之爲主。備德以劉軌爲司空，甚寵信之。雅之欲邀軌同謀，敬宣曰：<span class="yinhao">「劉公衰老，有安齊之志，不可告也。」</span>雅之卒告之，<span class="jiazhu">卒，子恤翻。</span>軌不從。謀頗泄，敬宣等南走，南燕人收軌，殺之，追及雅之，又殺之。敬宣、休之至淮、泗間，聞桓玄敗，遂來歸，<span class="jiazhu">敬宣等奔南燕事見上卷元興元年。</span>劉裕以敬宣爲晉陵太守。</p>
<p class="em2 strong" id="online_toc_72"><a class="gg-link" href="#online_toc_72"></a><span class="yinwen">10</span>南燕王備德聞桓玄敗，命北地王鍾等將兵欲取江南，會備德有疾而止。<span class="jiazhu">昔魯莊公伐齊，納子糾，小白自莒先入，所以有乾時之敗。當此之時，建康已定，使慕容鍾等之師果進，劉裕固有以待之矣。將，卽亮翻。</span></p>
<p class="em2 strong" id="online_toc_73"><a class="gg-link" href="#online_toc_73"></a><span class="yinwen">11</span>夏，四月，己丑，武陵王遵入居東宮，內外畢敬；遷除百官稱制書，敎稱令書。以司馬休之監荊·益·梁·寧·秦·雍六州諸軍事、領荊州刺史。<span class="jiazhu">劉毅等之兵旣進，故預以休之鎭南蕃。監，工銜翻。雍，於用翻。</span></p>
<p class="em2 strong" id="online_toc_74"><a class="gg-link" href="#online_toc_74"></a>庚寅，桓玄挾帝至江陵，桓石康納之。玄更署置百官，以卞範之爲尙書僕射。自以奔敗之後，恐威令不行，乃更增峻刑罰，衆益離怨。殷仲文諫，玄怒曰：<span class="yinhao">「今以諸將失律，天文不利，故還都舊楚；而羣小紛紛，妄興異議，方當糾之以猛，未可施之以寬也。」</span>荊、江諸郡聞玄播越，有上表奔問起居者，玄皆不受，更令所在賀遷新都。<span class="jiazhu">唐人所謂<span class="yinhao">「難將一人手，掩盡天下目」</span>，桓玄是也。</span></p>
<p class="em2 strong" id="online_toc_75"><a class="gg-link" href="#online_toc_75"></a>初，王謐爲玄佐命元臣，玄之受禪，<span class="jiazhu">禪，時戰翻。</span>謐手解帝璽綬；<span class="jiazhu">璽，斯氏翻。綬，音受。</span>及玄敗，衆謂謐宜誅，劉裕特保全之。劉毅嘗因朝會，問謐璽綬所在。<span class="jiazhu">璽，斯氏翻。綬，音受。朝，直遙翻。</span>謐內不自安，逃奔曲阿。<span class="jiazhu">劉昫曰：唐潤州丹楊縣，古曲阿縣地。</span>裕牋白武陵王，迎還復位。</p>
<p class="em2 strong" id="online_toc_76"><a class="gg-link" href="#online_toc_76"></a><span class="yinwen">12</span>桓玄兄子歆引氐帥楊秋寇歷陽，<span class="jiazhu">帥，所類翻。</span>魏詠之帥諸葛長民、劉敬宣、劉鍾共擊破之，<span class="jiazhu">帥，讀曰率；下同。</span>斬楊秋於練固。<span class="jiazhu">練固在歷陽西北。</span></p>
<p class="em2 strong" id="online_toc_77"><a class="gg-link" href="#online_toc_77"></a>玄使武衞將軍庾稚祖、江夏太守桓道恭帥數千人就何澹之等共守湓口。何無忌、劉道規至桑落洲，<span class="jiazhu">桑落洲在湓城東北大江中。杜佑曰：桑落洲在江州都昌縣，漢之彭澤縣也。</span>庚戌，澹之等引舟師逆戰。澹之常所乘舫，<span class="jiazhu">舫，甫妄翻，方舟也。</span>羽儀旗幟甚盛。<span class="jiazhu">幟，昌志翻。</span>無忌曰：<span class="yinhao">「賊帥必不居此，<span class="jiazhu">帥，所類翻。</span>欲詐我耳，宜亟攻之。」</span>衆曰：<span class="yinhao">「澹之不在其中，得之無益。」</span>無忌曰：<span class="yinhao">「今衆寡不敵，戰無全勝，澹之旣不居此舫，戰士必弱，我以勁兵攻之，必得之，得之，則彼勢沮而我氣倍，因而薄之，破賊必矣。」</span><span class="jiazhu">沮，在呂翻。</span>道規曰：<span class="yinhao">「善！」</span>遂往攻而得之，因傳呼曰：<span class="yinhao">「已得何澹之矣！」</span>澹之軍中驚擾，無忌之衆亦以爲然，乘勝進攻澹之等，大破之。無忌等克湓口，進據尋陽，遣使奉送宗廟主祏還京師。<span class="jiazhu">祏，音石；廟中臧木主石室也。旣克尋陽，宗廟主祏乃得還。</span>加劉裕都督江州諸軍事。</p>
<p class="em2 strong" id="online_toc_78"><a class="gg-link" href="#online_toc_78"></a>桑落之戰，胡藩所乘艦爲官軍所燒，藩全鎧入水，潛行三十許步，乃得登岸。<span class="jiazhu">艦，戶黯翻。鎧，苦亥翻。</span>時江陵路已絕，<span class="jiazhu">官軍旣克尋陽，故江陵之路絕。</span>乃還豫章，劉裕素聞藩爲人忠直，引參領軍軍事。</p>
<p class="em2 strong" id="online_toc_79"><a class="gg-link" href="#online_toc_79"></a><span class="yinwen">13</span>桓玄收荊州兵，曾未三旬，有衆二萬，樓船、器械甚盛。甲寅，玄復帥諸軍挾帝東下，以苻宏領梁州刺史，爲前鋒；又使散騎常侍徐放先行，說劉裕等曰：<span class="yinhao">「若能旋軍散甲，當與之更始，各授位任，令不失分。」</span><span class="jiazhu">復，扶又翻。說，輸芮翻。更，工衡翻。分，扶問翻。</span></p>
<p class="em2 strong" id="online_toc_80"><a class="gg-link" href="#online_toc_80"></a>劉裕以諸葛長民都督淮北諸軍事，鎭山陽；以劉敬宣爲江州刺史。</p>
<p class="em2 strong" id="online_toc_81"><a class="gg-link" href="#online_toc_81"></a><span class="yinwen">14</span>柔然可汗社崙從弟悅代大𨙻謀殺社崙，<span class="jiazhu">崙，盧昆翻。從，才用翻。𨙻，與那同；奴何翻。</span>不克，奔魏。</p>
<p class="em2 strong" id="online_toc_82"><a class="gg-link" href="#online_toc_82"></a><span class="yinwen">15</span>燕王熙於龍騰苑起逍遙宮，連房數百，鑿曲光海，盛夏，士卒不得休息，暍死者太半。<span class="jiazhu">去年熙起龍騰苑。暍，於歇翻，傷暑也。</span></p>
<p class="em2 strong" id="online_toc_83"><a class="gg-link" href="#online_toc_83"></a><span class="yinwen">16</span>西涼世子譚卒。</p>
<p class="em2 strong" id="online_toc_84"><a class="gg-link" href="#online_toc_84"></a><span class="yinwen">17</span>劉毅、何無忌、劉道規、下邳太守平昌孟懷玉帥衆自尋陽西上，<span class="jiazhu">帥，讀曰率。上，時掌翻。</span>五月，癸酉，與桓玄遇於崢嶸洲。<span class="jiazhu"><span class="shu-ming">水經註</span>：江水東過武口，又東，右得李姥蒲，北對崢嶸洲，劉毅破桓玄處。在今黃州、壽昌軍之間。杜佑曰：崢嶸洲在鄂州武昌縣。崢，仕耕翻。嶸，戶萌翻。</span>毅等兵不滿萬人，而玄戰士數萬，衆憚之，欲退還尋陽。道規曰：<span class="yinhao">「不可！彼衆我寡，強弱異勢，今若畏懦不進，必爲所乘，雖至尋陽，豈能自固！玄雖竊名雄豪，內實恇怯；<span class="jiazhu">恇，曲陽翻，亦怯也。</span>加之已經奔敗，衆無固心。決機兩陣，將雄者克，<span class="jiazhu">將，卽亮翻。</span>不在衆也。」</span>因麾衆先進，毅等從之。玄常漾舸於舫側以備敗走，<span class="jiazhu">舸，古我翻。</span>由是衆莫有鬬心。毅等乘風縱火，盡銳爭先，玄衆大潰，燒輜重夜遁。<span class="jiazhu">重，直用翻。</span>郭銓詣毅降。</p>
<p class="em2 strong" id="online_toc_85"><a class="gg-link" href="#online_toc_85"></a>玄故將劉統、馮稚等聚黨四百人襲破尋陽城。<span class="jiazhu">降，戶江翻。將，卽亮翻。</span>毅遣建威將軍劉懷肅討平之。懷肅，懷敬之弟也。<span class="jiazhu">劉懷敬見一百一十一卷隆安三年。</span></p>
<p class="em2 strong" id="online_toc_86"><a class="gg-link" href="#online_toc_86"></a>玄挾帝單舸西走，留永安何皇后及王皇后於巴陵。<span class="jiazhu">永安何皇后，穆帝章皇后也。王皇后，帝之后也。</span>殷仲文時在玄艦，求出別船收集散卒，因叛玄，奉二后奔夏口，<span class="jiazhu">夏，戶雅翻。</span>遂還建康。</p>
<p class="em2 strong" id="online_toc_87"><a class="gg-link" href="#online_toc_87"></a>己卯，玄與帝入江陵。馮該勸使更下戰，玄不從；欲奔漢中就桓希，<span class="jiazhu">桓希時爲梁州刺史。</span>而人情乖沮，號令不行。<span class="jiazhu">沮，在呂翻。</span>庚辰，夜中，處分欲發，<span class="jiazhu">處，昌呂翻。分，扶問翻。</span>城內已亂，乃與親近腹心百餘人乘馬出城西走。至城門，左右於闇中斫玄，不中，<span class="jiazhu">不中，竹仲翻。</span>其徒更相殺害，<span class="jiazhu">更，工衡翻。</span>前後交橫。玄僅得至船，左右分散，惟卞範之在側。</p>
<p class="em2 strong" id="online_toc_88"><a class="gg-link" href="#online_toc_88"></a>辛巳，荊州別駕王康產奉帝入南郡府舍，太守王騰之帥文武爲侍衞。<span class="jiazhu">帥，讀曰率；下同。</span></p>
<p class="em2 strong" id="online_toc_89"><a class="gg-link" href="#online_toc_89"></a>玄將之漢中；屯騎校尉毛脩之，璩之弟子也，誘玄入蜀，玄從之。<span class="jiazhu">誘，音酉。</span>寧州刺史毛璠，<span class="jiazhu">璠，音繁。</span>璩之弟也，卒於官。璩使其兄孫祐之及參軍費恬帥數百人送璠喪歸江陵，<span class="jiazhu">費，扶沸翻。</span>壬午，遇玄於枚回洲。<span class="jiazhu"><span class="shu-ming">水經註</span>：江水逕江陵縣南，有洲曰枚回洲。</span>祐之、恬迎擊玄，矢下如雨，玄嬖人丁仙期、萬蓋等以身蔽玄，皆死。<span class="jiazhu">嬖，卑義翻，又博計翻。</span>益州督護漢嘉馮遷抽刀，前欲擊玄，玄拔頭上玉導與之，<span class="jiazhu">魏、晉以來，冠幘有簪，有導，至尊以玉爲之。導，引也，所以引髮入冠幘之內也。</span>曰：<span class="yinhao">「汝何人，敢殺天子！」</span>遷曰：<span class="yinhao">「我殺天子之賊耳！」</span>遂斬之，又斬桓石康、桓濬、庾賾<span class="jiaozhusup">【章：甲十一行本「賾」作「頤」；乙十一行本同；退齋校同。】</span><span class="jiazhu">賾，士革翻。</span>之，執桓昇送江陵，斬於市。乘輿返正於江陵，以毛脩之爲驍騎將軍。<span class="jiazhu">乘，繩證翻。驍，堅堯翻。騎，奇寄翻。</span>甲申，大赦，諸以畏逼從逆者一無所問。戊寅，奉神主于太廟。<span class="jiazhu">納尋陽所奉送宗廟主祏也。</span>劉毅等傳送玄首，梟于大桁。<span class="jiazhu">傳，株戀翻。梟，堅堯翻。</span></p>
<p class="em2 strong" id="online_toc_90"><a class="gg-link" href="#online_toc_90"></a>毅等旣戰勝，以爲大事已定，不急追躡，又遇風，船未能進，玄死幾一旬，<span class="jiazhu">幾，居希翻，又音祈。</span>諸軍猶未至。時桓謙匿於沮中，<span class="jiazhu">沿沮水上下爲沮中，臨沮、上黃二縣皆其地也。沮，子余翻。</span>揚武將軍桓振匿於華容浦，<span class="jiazhu">華容縣自漢以來屬南郡。<span class="shu-ming">水經註</span>：江水左迤爲中夏口，右則中郎浦出焉。華容縣今在監利縣界。<span class="shu-ming">晉書·振傳</span>曰：匿於華容之涌中。<span class="shu-ming">左傳</span>：閻敖游涌而逸。杜預<span class="shu-ming">註</span>云：涌水在南郡華容縣。涌，音勇。</span>玄故將王稚徽戍巴陵，遣人報振云：<span class="yinhao">「桓歆已克京邑，馮稚復克尋陽，<span class="jiazhu">將，卽亮翻。復，扶又翻；下復陷同。</span>劉毅諸軍並中路敗退。」</span>振大喜，聚黨得二百人，襲江陵，桓謙亦聚衆應之。閏月，己丑，復陷江陵，殺王康產、王騰之。振見帝於行宮，躍馬奮戈，直至階下，問桓昇所在。聞其已死，瞋目謂帝曰：<span class="jiazhu">瞋，七人翻。</span><span class="yinhao">「臣門戶何負國家，而屠滅若是！」</span>琅邪王德文下牀謂曰：<span class="yinhao">「此豈我兄弟意邪！」</span>振欲殺帝，謙苦禁之，乃下馬，斂容致拜而出。壬辰，振爲玄舉哀，立喪庭，諡曰武悼皇帝。<span class="jiazhu">爲，于僞翻。</span></p>
<p class="em2 strong" id="online_toc_91"><a class="gg-link" href="#online_toc_91"></a>癸巳，謙等帥羣臣奉璽綬於帝曰：<span class="jiazhu">帥，讀曰率。</span><span class="yinhao">「主上法堯禪舜，今楚祚不終，百姓之心復歸於晉矣。」</span>以琅邪王德文領徐州刺史，振爲都督八郡諸軍事、荊州刺史，謙復爲侍中、衞將軍，加江、豫二州刺史，帝侍御左右，皆振之腹心。</p>
<p class="em2 strong" id="online_toc_92"><a class="gg-link" href="#online_toc_92"></a>振少薄行，玄不以子妷齒之。<span class="jiazhu">行，下孟翻。以年敍長幼爲齒，又，齒，列也。言不使預子姪之列。</span>至是，歎曰：<span class="yinhao">「公昔不早用我，遂致此敗。若使公在，我爲前鋒，天下不足定也。今獨作此，安歸乎？」</span>遂縱意酒色，肆行誅殺。謙勸振引兵下戰，己守江陵，振素輕謙，不從其言。</p>
<p class="em2 strong" id="online_toc_93"><a class="gg-link" href="#online_toc_93"></a>劉毅至巴陵，誅王稚徽。何無忌、劉道規進攻桓謙於馬頭，<span class="jiazhu">馬頭岸在大江南岸，北對江津口。</span>桓蔚於龍泉，<span class="jiazhu"><span class="shu-ming">水經註</span>：靈溪之東有龍陂，廣員二百餘步，水至淵深，有龍見于其中，故曰龍陂。</span>皆破之。蔚，祕之子也。<span class="jiazhu">桓祕見一百三卷孝武寧康元年。</span></p>
<p class="em2 strong" id="online_toc_94"><a class="gg-link" href="#online_toc_94"></a>無忌欲乘勝直趣江陵，<span class="jiazhu">趣，七喻翻。</span>道規曰：<span class="yinhao">「兵法，屈申有時，不可苟進。諸桓世居西楚，羣小皆爲竭力；振勇冠三軍，<span class="jiazhu">爲，于僞翻。冠，古玩翻。</span>難與爭鋒。且可息兵養銳，徐以計策縻之，不憂不克。」</span>無忌不從。振逆戰於靈溪，<span class="jiazhu"><span class="shu-ming">水經註</span>：江水自江陵縣南，東逕燕尾洲，北合靈溪水。江、溪之會有靈溪戍，背阿面江，西帶靈溪。</span>馮該以兵會之，無忌等大敗，死者千餘人。退還尋陽，與劉毅等上牋請罪。<span class="jiazhu">上，時掌翻。</span>劉裕以毅節度諸軍，免其青州刺史。桓振以桓蔚爲雍州刺史，鎭襄陽。<span class="jiazhu">雍，於用翻。</span></p>
<p class="em2 strong" id="online_toc_95"><a class="gg-link" href="#online_toc_95"></a>柳約之、羅述、甄季之聞桓玄死，自白帝進軍至枝江，<span class="jiazhu">枝江縣自漢以來屬南郡，我朝省爲鎭，屬松滋縣。甄，之人翻。</span>聞何無忌等敗於靈溪，亦引兵退。俄而述、季之皆病，約之詣桓振僞降，欲謀襲振，事泄，振殺之。約之司馬時延祖、<span class="jiazhu">時，姓也。</span>涪陵太守文處茂收其餘衆，保涪陵。<span class="jiazhu">處，昌呂翻。涪，音浮。</span></p>
<p class="em2 strong" id="online_toc_96"><a class="gg-link" href="#online_toc_96"></a>六月，毛璩遣將攻漢中，斬桓希，璩自領梁州。</p>
<p class="em2 strong" id="online_toc_97"><a class="gg-link" href="#online_toc_97"></a><span class="yinwen">18</span>秋，七月，戊申，永安皇后何氏崩。</p>
<p class="em2 strong" id="online_toc_98"><a class="gg-link" href="#online_toc_98"></a><span class="yinwen">19</span>燕苻昭儀有疾，龍城人王榮自言能療之。昭儀卒，<span class="jiazhu">卒，子恤翻。</span>燕王熙立榮於公車門，支解而焚之。</p>
<p class="em2 strong" id="online_toc_99"><a class="gg-link" href="#online_toc_99"></a><span class="yinwen">20</span>八月，癸酉，葬穆章皇后于永平陵。</p>
<p class="em2 strong" id="online_toc_100"><a class="gg-link" href="#online_toc_100"></a><span class="yinwen">21</span>魏置六謁官，準古六卿。</p>
<p class="em2 strong" id="online_toc_101"><a class="gg-link" href="#online_toc_101"></a><span class="yinwen">22</span>九月，刁騁謀反，伏誅，刁氏遂亡。<span class="jiazhu">刁逵之誅，惟赦騁，而雍得逃走投北；騁又誅，則江南之刁氏亡矣。</span>刁氏素富，奴客縱橫，<span class="jiazhu">橫，戶孟翻。</span>專固山澤，爲京口之患。劉裕散其資蓄，令民稱力而取之，<span class="jiazhu">稱，尺證翻。</span>彌日不盡；時州郡饑弊，民賴之以濟。</p>
<p class="em2 strong" id="online_toc_102"><a class="gg-link" href="#online_toc_102"></a><span class="yinwen">23</span>乞伏乾歸及楊盛戰于竹嶺，<span class="jiazhu">上邽西南有南山、竹嶺。</span>爲盛所敗。<span class="jiazhu">敗，補邁翻。</span></p>
<p class="em2 strong" id="online_toc_103"><a class="gg-link" href="#online_toc_103"></a><span class="yinwen">24</span>西涼公暠立子歆爲世子。<span class="jiazhu">暠，古老翻。</span></p>
<p class="em2 strong" id="online_toc_104"><a class="gg-link" href="#online_toc_104"></a><span class="yinwen">25</span>魏主珪臨昭陽殿改補百官，引朝臣文武，親加銓擇，隨才授任。<span class="jiazhu">朝，直遙翻。</span>列爵四等：王封大郡，公封小郡，侯封大縣，伯封小縣。其品第一至第四，舊臣有功無爵者追封之，宗室疏遠及異姓襲封者降爵有差。又置散官五等，其品第五至第九；<span class="jiazhu">散，悉亶翻。</span>文官造士才能秀異、武官堪爲將帥者，其品亦比第五至第九；<span class="jiazhu">將，卽亮翻。帥，所類翻。</span>百官有闕，則取於其中以補之。其官名不用漢、魏之舊，倣上古龍官、鳥官，<span class="jiazhu"><span class="shu-ming">左傳</span>：郯子曰：昔太皞氏以龍紀，故爲龍師而龍名。我高祖少皞摯之立也，鳳鳥適至，故爲鳥師而鳥名；鳳鳥氏，曆正也；玄鳥氏，司分者也；伯趙氏，司至者也；青鳥氏，司啓者也；丹鳥氏，司閉者也；祝鳩氏，司徒也；鴡鳩氏，司馬也；鳲鳩氏，司空也；爽鳩氏，司寇也；鶻鳩氏，司事也；五鳩，鳩民者也。五雉爲五工正，九扈爲九農正。杜預<span class="shu-ming">註</span>曰：太皞氏有龍瑞，故以龍名官。應劭曰：以龍紀其官長：春官爲青龍，夏官爲赤龍，秋官爲白龍，冬官爲黑龍，中官爲黃龍。張晏曰：庖犧將興，神龍負圖而至，因以名官與師也。</span>謂諸曹之使爲鳧鴨，<span class="jiazhu"><span class="shu-ming">魏書·官氏志</span>作<span class="yinhao">「諸曹走使」</span>。</span>取其飛之迅疾也；謂候官伺察者爲白鷺，取其延頸遠望也；餘皆類此。</p>
<p class="em2 strong" id="online_toc_105"><a class="gg-link" href="#online_toc_105"></a><span class="yinwen">26</span>盧循寇南海，攻番禺。<span class="jiazhu">番，音潘。禺，音愚。</span>廣州刺史濮陽吳隱之拒守百餘日，<span class="jiazhu">濮，博木翻。</span>冬，十月，壬戌，循夜襲城而陷之，燒府舍、民室俱盡，執吳隱之。循自稱平南將軍，攝廣州事，聚燒骨爲共冢，葬於洲上，得髑髏三萬餘枚。<span class="jiazhu">髑，徒谷翻。髏，郎侯翻。<span class="shu-ming">說文</span>曰：髑髏，頂也。</span>又使徐道覆攻始興，<span class="jiazhu">吳孫晧甘露元年，分桂陽南部都尉立始興郡，唐爲韶州。</span>執始興相阮腆之。<span class="jiazhu">相，息亮翻。腆，他典翻。</span></p>
<p class="em2 strong" id="online_toc_106"><a class="gg-link" href="#online_toc_106"></a><span class="yinwen">27</span>劉裕領青州刺史。<span class="jiazhu">劉毅免青州，裕自領之。</span></p>
<p class="em2 strong" id="online_toc_107"><a class="gg-link" href="#online_toc_107"></a>劉敬宣在尋陽，聚糧繕船，未嘗無備，故何無忌等雖敗退，賴以復振。<span class="jiazhu">復，扶又翻；下復自同。</span>桓玄兄子亮自稱江州刺史，寇豫章，敬宣擊破之。</p>
<p class="em2 strong" id="online_toc_108"><a class="gg-link" href="#online_toc_108"></a>劉毅、何無忌、劉道規復自尋陽西上，至夏口。<span class="jiazhu">夏，戶雅翻。</span>桓振遣鎭東將軍馮該守東岸，揚武將軍孟山圖據魯山城，輔國將軍桓仙客守偃月壘，衆合萬人，水陸相援。毅攻魯山城，道規攻偃月壘，無忌遏中流，自辰至午，二城俱潰，<span class="jiazhu">漢水與江會于魯山西南，漢水之左有卻月城，亦曰偃月壘，故曲陵縣也，後更爲沙羨縣治。</span>生禽山圖、仙客，該走石城。<span class="jiazhu">走，音奏。竟陵縣，古石城戍也。<span class="shu-ming">郢州圖經曰</span>：子城三面墉基皆天造，正西絕壁下臨漢江。石城之名蓋本於此。</span></p>
<p class="em2 strong" id="online_toc_109"><a class="gg-link" href="#online_toc_109"></a><span class="yinwen">28</span>辛巳，魏大赦，改元天賜。築西宮。十一月，魏主珪如西宮，命宗室置宗師，八國置大師、小師，州郡亦各置師，以辨宗黨，舉才行，如魏、晉中正之職。<span class="jiazhu"><span class="shu-ming">魏書·官氏志</span>曰：以八國姓族難分，故國立大師、小師，令辨其宗黨，品舉人才。自八國以外，郡各立師，職分如八國，比今之中正也。宗室立宗師，亦如州郡八國之職。行，下孟翻。</span></p>
<p class="em2 strong" id="online_toc_110"><a class="gg-link" href="#online_toc_110"></a><span class="yinwen">29</span>燕王熙與苻后遊畋，北登白鹿山，東踰青嶺，<span class="jiazhu"><span class="shu-ming">水經註</span>：大遼水東南過遼東郡房縣西，又右會白狼水，山出右北平白狼縣東南，北屈，逕白鹿山西，卽白狼山也。青嶺卽青陘，在龍城東南四百餘里。魏收<span class="shu-ming">地形志</span>，建德郡石城縣有白鹿山祠。</span>南臨滄海而還，<span class="jiazhu">滄海在遼西郡海陽縣南。還，從宣翻，又如字。</span>士卒爲虎狼所殺及凍死者五千餘人。</p>
<p class="em2 strong" id="online_toc_111"><a class="gg-link" href="#online_toc_111"></a><span class="yinwen">30</span>十二月，劉毅等進克巴陵。毅號令嚴整，所過百姓安悅。劉裕復以毅爲兗州刺史。</p>
<p class="em2 strong" id="online_toc_112"><a class="gg-link" href="#online_toc_112"></a>桓振以桓放之爲益州刺史，屯西陵；文處茂擊破之，放之走還江陵。</p>
<p class="em2 strong" id="online_toc_113"><a class="gg-link" href="#online_toc_113"></a><span class="yinwen">31</span>高句麗侵燕。<span class="jiazhu">句，如字，又音駒。麗，力知翻。</span></p>
<p class="em2 strong" id="online_toc_114"><a class="gg-link" href="#online_toc_114"></a><span class="yinwen">32</span>戊辰，魏主珪如豺山宮。</p>
<p class="em2 strong" id="online_toc_115"><a class="gg-link" href="#online_toc_115"></a><span class="yinwen">33</span>是歲，晉民避亂，襁負之淮北者道路相屬。<span class="jiazhu">襁，居兩翻。屬，之欲翻。</span></p>
</div></body></html>