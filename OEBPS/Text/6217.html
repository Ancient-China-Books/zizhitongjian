<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-Hant" xml:lang="zh-Hant">
 <head>
  <link href="../Styles/page_styles.css" rel="stylesheet" type="text/css"/>
  <link href="../Styles/stylesheet.css" rel="stylesheet" type="text/css"/>
  <title id="toc_1">
   ◎卷第七十三·魏紀五·烈祖明皇帝中之下
  </title>
 </head>
 <body>
  <div id="text">
   <h1>
    <span class="section" id="title-1">
     <span data-head-description="" data-head-level="h2" data-head-title="魏紀五">
      魏紀五
     </span>
    </span>
   </h1>
   <p>
    <span class="jiazhu">
     〔起旃蒙單閼
     <span class="biaozhusup" data-rel="（乙卯）">
     </span>
     ，盡強圉大荒落
     <span class="biaozhusup" data-rel="（丁巳）">
     </span>
     ，凡三年。〕
    </span>
   </p>
   <hr/>
   <h5>
    <span class="section" id="title-2">
     <span data-head-description="" data-head-level="h3" data-head-title="烈祖明皇帝中之下">
      烈祖明皇帝中之下
     </span>
    </span>
   </h5>
   <p class="strong">
    <span class="section" id="title-3">
     <span data-head-description="" data-head-level="h4" data-head-title="青龍三年">
      青龍三年
     </span>
    </span>
    <span class="biaozhusup" data-rel="（乙卯、西元二三五年）">
    </span>
   </p>
   <p class="em2 strong">
    <span class="yinwen">
     1
    </span>
    春，正月，戊子，以大將軍司馬懿爲太尉。
   </p>
   <p class="em2 strong">
    <span class="yinwen">
     2
    </span>
    丁巳，皇太后郭氏殂。帝數問甄后死狀於太后，
    <span class="jiazhu">
     〔甄后死見六十九卷文帝之黃初二年。數，所角翻。甄，之人翻。〕
    </span>
    由是太后以憂殂。
   </p>
   <p class="em2 strong">
    <span class="yinwen">
     3
    </span>
    漢楊儀旣殺魏延，
    <span class="jiazhu">
     〔事見上卷上年。〕
    </span>
    自以爲有大功，宜代諸葛亮秉政；而亮平生密指，以儀狷狹，
    <span class="jiazhu">
     〔密指，蓋亮密以語諸僚佐，特儀不知耳。狷，吉掾翻。〕
    </span>
    意在蔣琬。儀至成都，拜中軍師，無所統領，從容而已。
    <span class="jiazhu">
     〔從，千容翻。〕
    </span>
    初，儀事昭烈帝爲尙書，琬時爲尙書郎。後雖俱爲丞相參軍、長史，儀每從行，當其勞劇；自謂年宦先琬，才能踰之，
    <span class="jiazhu">
     〔先，悉薦翻。〕
    </span>
    於是怨憤形于聲色，歎咤之音發於五內，
    <span class="jiazhu">
     〔咤，叱稼翻，噴也，叱怒也。五內，五藏之內也。〕
    </span>
    時人畏其言語不節，莫敢從也。惟後軍師費禕往慰省之，
    <span class="jiazhu">
     〔費，父沸翻。省，悉景翻。〕
    </span>
    儀對禕恨望，前後云云。
    <span class="jiazhu">
     〔云云，師古曰：猶言如此如此也。〕
    </span>
    又語禕曰：
    <span class="yinhao">
     「往者丞相亡沒之際，吾若舉軍以就魏氏，處世寧當落度如此邪！
     <span class="jiazhu">
      〔語，牛倨翻。處，昌呂翻。度，徒洛翻。落度，失意也。〕
     </span>
     令人追悔，不可復及！」
    </span>
    <span class="jiazhu">
     〔復，扶又翻；下同。〕
    </span>
    禕密表其言。漢主廢儀爲民，徙漢嘉郡。
    <span class="jiazhu">
     〔漢嘉縣，故青衣也；漢順帝陽嘉二年，改爲漢嘉，屬蜀郡屬國都尉。蜀郡屬國，安帝延光元年所置，蜀分爲漢嘉郡。〕
    </span>
    儀至徙所，復上書誹謗，辭指激切；遂下郡收儀，
    <span class="jiazhu">
     〔上，時掌翻。下，遐稼翻。〕
    </span>
    儀自殺。
   </p>
   <p class="em2 strong">
    <span class="yinwen">
     4
    </span>
    三月，庚寅，葬文德皇后。
    <span class="jiazhu">
     〔文德，郭后也。郭后諡曰德，甄后諡曰昭。〕
    </span>
   </p>
   <p class="em2 strong">
    <span class="yinwen">
     5
    </span>
    夏，四月，漢主以蔣琬爲大將軍、錄尙書事；費禕代琬爲尙書令。
   </p>
   <p class="em2 strong">
    <span class="yinwen">
     6
    </span>
    帝好土功，
    <span class="jiazhu">
     〔好，呼到翻。〕
    </span>
    旣作許昌宮，
    <span class="jiazhu">
     〔事見上卷太和六年。〕
    </span>
    又治洛陽宮，
    <span class="jiazhu">
     〔諸葛亮死，帝乃大興宮室。晉士燮所謂
     <span class="yinhao">
      「釋楚爲外懼」
     </span>
     者，此也。治，直之翻。〕
    </span>
    起昭陽太極殿，
    <span class="jiazhu">
     〔《水經註》：明帝上法太極，於洛陽南宮起太極殿，卽漢崇德殿之故處。〕
    </span>
    築總章觀，高十餘丈，
    <span class="jiazhu">
     〔舜有總章之訪，相傳以爲總章卽明堂也。觀，闕也，總章觀蓋在太極殿前。觀，古玩翻。高，居傲翻。〕
    </span>
    力役不已，農桑失業。司空陳羣上疏曰：
    <span class="yinhao">
     「昔禹承唐、虞之盛，猶卑宮室而惡衣服。況今喪亂之後，人民至少，
     <span class="jiazhu">
      〔喪，息浪翻。少，詩沼翻。〕
     </span>
     比漢文、景之時，不過漢一大郡。
     <span class="jiazhu">
      〔漢自秦、項之爭，民死於兵者多矣，雖文、景與民休息，戶口蕃息，重以武帝窮奢極欲，又減其半。平帝元始之初，民戶一千三百二十三萬三千六百一十二，以班《志》考之，汝南一郡，戶四十六萬一千五百八十七。光武興於南陽，至永和元年，戶五十餘萬。三國虎爭，人衆之損，萬有一存，景元四年，與蜀通計民戶九十四萬三千二百四十三耳。當此之時，謂不過漢文、景時一大郡，非虛語也。〕
     </span>
     加以邊境有事，將士勞苦，
     <span class="jiazhu">
      〔將，卽亮翻。〕
     </span>
     若有水旱之患，國家之深憂也。昔劉備自成都至白水，多作傳舍，
     <span class="jiazhu">
      〔《典略》曰：備鎭成都，拔魏延督漢中，於是起館舍，築亭障，從成都至白水關四百餘區。傳，株戀翻。〕
     </span>
     興費人役，太祖知其疲民也。今中國勞力，亦吳、蜀之所願；此安危之機也，惟陛下慮之！」
    </span>
    帝答曰：
    <span class="yinhao">
     「王業、宮室，亦宜並立，滅賊之後，但當罷守禦耳，豈可復興役邪！
     <span class="jiazhu">
      〔復，扶又翻；下同。〕
     </span>
     是固君之職，蕭何之大略也。」
    </span>
    <span class="jiazhu">
     〔此指蕭何治未央宮事爲言。〕
    </span>
    羣曰：
    <span class="yinhao">
     「昔漢祖惟與項羽爭天下，羽已滅，宮室燒焚，是以蕭何建武庫、太倉，皆是要急，然高祖猶非其壯麗。
     <span class="jiazhu">
      〔羣因帝蕭何之言以陳善閉邪。蕭何事見十一卷高帝七年。〕
     </span>
     今二虜未平，誠不宜與古同也。夫人之所欲，莫不有辭，況乃天王，莫之敢違。前欲壞武庫，謂不可不壞也；後欲置之，謂不可不置也。
     <span class="jiazhu">
      〔此皆指帝拒諫實事。壞，音怪。〕
     </span>
     若必作之，固非臣下辭言所屈；若少留神，
     <span class="jiazhu">
      〔少，詩沼翻；下同。〕
     </span>
     卓然回意，亦非臣下之所及也。漢明帝欲起德陽殿，鍾離意諫，卽用其言，後乃復作之；殿成，謂羣臣曰：『鍾離尙書在，不得成此殿也。』夫王者豈憚一人，蓋爲百姓也。
     <span class="jiazhu">
      〔爲，于僞翻；下同。〕
     </span>
     今臣曾不能少凝聖聽，
     <span class="jiazhu">
      〔凝，定也，停也；言帝不爲之留聽也。〕
     </span>
     不及意遠矣。」
    </span>
    帝乃爲之少有減省。
   </p>
   <p class="em2 strong">
    帝耽于內寵，婦官秩石擬百官之數，
    <span class="jiazhu">
     〔西漢婦官十四等，秩石視內外百官之數。魏武建國，始命王后其下五等，曰夫人、昭儀、倢伃、容華、美人。文帝增貴嬪、淑媛、脩容、順成、良人。明帝增淑妃、昭華、脩儀，除順成官。太和中，始復命夫人，登其位於淑妃之上。自夫人以下，爵凡十二等，貴嬪、夫人位次皇后，爵無所視；淑妃位視相國，爵比諸侯王；淑媛位視御史大夫，爵比縣公；昭儀比縣侯；昭華比鄕侯；脩容比亭侯；脩儀比關內侯；倢伃視中二千石；容華視眞二千石；美人視比二千石；良人視千石。〕
    </span>
    自貴人以下至掖庭灑掃，凡數千人，
    <span class="jiazhu">
     〔灑，所賣翻；掃，素報翻；又並如字。〕
    </span>
    選女子知書可付信者六人，以爲女尙書，使典省外奏事，處當畫可。
    <span class="jiazhu">
     〔漢東都之末，宮中有女尙書。處當，奏事有不合上意，區處其當而下之也。畫可，畫從其所奏。省，悉景翻。處，昌呂翻。〕
    </span>
    廷尉高柔上疏曰：
    <span class="yinhao">
     「昔漢文惜十家之資，不營小臺之娛；去病慮匈奴之害，不遑治第之事。
     <span class="jiazhu">
      〔治，直之翻。〕
     </span>
     況今所損者非惟百金之費，所憂者非徒北狄之患乎！可粗成見所營立以充朝宴之儀，
     <span class="jiazhu">
      〔粗，坐五翻。見，賢遍翻。朝，直遙翻。〕
     </span>
     訖罷作者，使得就農；二方平定，復可徐興。《周禮》，天子后妃以下百二十人，
     <span class="jiazhu">
      〔王立后，三夫人，九嬪，二十七世婦，八十一御妻，是爲百二十人。〕
     </span>
     嬪嬙之儀，旣已盛矣；竊聞後庭之數，或復過之，
     <span class="jiazhu">
      〔嬪，毗賓翻。嬙，慈良翻。復，扶又翻；下同。〕
     </span>
     聖嗣不昌，殆能由此。臣愚以爲可妙簡淑媛以備內官之數，
     <span class="jiazhu">
      〔媛，美女也。淑，善也。媛，于絹翻。〕
     </span>
     其餘盡遣還家，且以育精養神，專靜爲寶。如此，則《螽斯》之徵可庶而致矣。」
    </span>
    <span class="jiazhu">
     〔《詩·螽斯》，后妃子孫衆多也。〕
    </span>
    帝報曰：
    <span class="yinhao">
     「輒克昌言，他復以聞。」
    </span>
    <span class="jiazhu">
     〔輒以昌言自克也。《揚子》曰：勝己之私之謂克。〕
    </span>
   </p>
   <p class="em2 strong">
    是時獵法嚴峻，殺禁地鹿者身死，財產沒官，有能覺告者，厚加賞賜。柔復上疏曰：
    <span class="yinhao">
     「中間以來，百姓供給衆役，親田者旣減；
     <span class="jiazhu">
      〔親田，謂躬親田畝者。〕
     </span>
     加頃復有獵禁，羣鹿犯暴，殘食生苗，處處爲害，所傷不訾，
     <span class="jiazhu">
      〔不訾，言不可計量也。〕
     </span>
     民雖障防，力不能禦。至如滎陽左右，周數百里，歲略不收。方今天下生財者甚少，而麋鹿之損者甚多，卒有兵戎之役，凶年之災，
     <span class="jiazhu">
      〔卒，讀曰猝。〕
     </span>
     將無以待之。惟陛下寬放民間，使得捕鹿，遂除其禁，則衆庶永濟，莫不悅豫矣。」
    </span>
   </p>
   <p class="em2 strong">
    帝又欲平北芒，令於其上作臺觀，望見孟津。
    <span class="jiazhu">
     〔《黃圖》曰：登之可以遠觀，故曰觀。觀，古玩翻。〕
    </span>
    衞尉辛毗諫曰：
    <span class="yinhao">
     「天地之性，高高下下。
     <span class="jiazhu">
      〔《國語》：周太子晉曰：天地成而聚於高，歸物於下。四岳佐禹，高高下下，封崇九山，決汨九川。〕
     </span>
     今而反之，旣非其理；加以損費人功，民不堪役。且若九河盈溢，洪水爲害，而丘陵皆夷，將何以禦之！」
    </span>
    帝乃止。
   </p>
   <p class="em2 strong">
    少府楊阜上疏曰：
    <span class="yinhao">
     「陛下奉武皇帝開拓之大業，守文皇帝克終之元緒，
     <span class="jiazhu">
      〔元，始也；緒，絲端也。言文帝克終武帝之志，受禪易制，此絲端所從始也。〕
     </span>
     誠宜思齊往古聖賢之善治，
     <span class="jiazhu">
      〔治，直吏翻。〕
     </span>
     總觀季世放蕩之惡政。曩使桓、靈不廢高祖之法度，文、景之恭儉，太祖雖有神武，於何所施，而陛下何由處斯尊哉！
     <span class="jiazhu">
      〔處，昌呂翻。〕
     </span>
     今吳、蜀未定，軍旅在外，諸所繕治，惟陛下務從約節。」
    </span>
    <span class="jiazhu">
     〔治，直之翻。〕
    </span>
    帝優詔答之。
   </p>
   <p class="em2 strong">
    阜復上疏曰：
    <span class="yinhao">
     「堯尙茅茨而萬國安其居，
     <span class="jiazhu">
      〔堯土階三尺，茅茨不翦。〕
     </span>
     禹卑宮室而天下樂其業；
     <span class="jiazhu">
      〔樂，音洛。〕
     </span>
     及至殷、周，或堂崇三尺，度以九筵耳。
     <span class="jiazhu">
      〔《周官·考工記》曰：殷人重屋，堂脩七尋，堂崇三尺。周人明堂，度九尺之筵，東西九筵，南北七筵，堂崇一筵。五室，凡室二筵。〕
     </span>
     桀作璇室象廊，
     <span class="jiazhu">
      〔《史記·龜策傳》曰：桀爲瓦室，紂爲象廊，與此稍異。〕
     </span>
     紂爲傾宮鹿臺，
     <span class="jiazhu">
      〔《新序》曰：鹿臺其大三里，高千仞。臣瓚曰：今在朝歌城中。〕
     </span>
     以喪其社稷，
     <span class="jiazhu">
      〔喪，息浪翻。〕
     </span>
     楚靈以築章華而身受禍，
     <span class="jiazhu">
      〔楚靈王爲章華之臺，民不堪命，從亂如歸，王走而死于羋尹氏。〕
     </span>
     秦始皇作阿房，二世而滅。
     <span class="jiazhu">
      〔事見七卷三十五年。〕
     </span>
     夫不度萬民之力以從耳目之欲，
     <span class="jiazhu">
      〔度，徒洛翻。〕
     </span>
     未有不亡者也。陛下當以堯、舜、禹、湯、文、武爲法則，夏桀、殷紂、楚靈、秦皇爲深誡，而乃自暇自逸，惟宮臺是飾，必有顚覆危亡之禍矣。君作元首，臣爲股肱，存亡一體，得失同之。臣雖駑怯，敢忘爭臣之義！
     <span class="jiazhu">
      〔駑，音奴。爭，讀曰諍。〕
     </span>
     言不切至，不足以感悟陛下；陛下不察臣言，恐皇祖、烈考之祚墜于地。使臣身死有補萬一，則死之日猶生之年也，謹叩棺沐浴，伏俟重誅！」
    </span>
    奏御，
    <span class="jiazhu">
     〔叩，近也。御，進也。〕
    </span>
    帝感其忠言，手筆詔答。
   </p>
   <p class="em2 strong">
    帝嘗著帽，被縹綾半袖。
    <span class="jiazhu">
     〔著，陟略翻。《說文》曰：帽，小兒蠻夷頭衣。縹，普沼翻，青白色。綾，紋帛，或謂之綺，或謂之紋繒。半袖，半臂也。《晉志》曰：帽名猶冠也，義取於蒙覆其首，其本纚也。古者冠無幘，冠下有纚，以繒爲之。後世施幘於冠，因或裁纚爲帽，自乘輿宴居，下至庶人無爵者，皆服之。被，皮義翻。〕
    </span>
    阜問帝曰：
    <span class="yinhao">
     「此於禮何法服也？」
    </span>
    帝默不答。自是不法服不以見阜。
   </p>
   <p class="em2 strong">
    阜又上疏欲省宮人諸不見幸者，乃召御府吏問後宮人數。
    <span class="jiazhu">
     〔少府屬官有御府令，典官婢，員吏七十人，吏從官二十人。〕
    </span>
    吏守舊令，對曰：
    <span class="yinhao">
     「禁密，不得宣露！」
    </span>
    阜怒，杖吏一百，數之曰：
    <span class="jiazhu">
     〔數，所具翻。〕
    </span>
    <span class="yinhao">
     「國家不與九卿爲密，反與小吏爲密乎！」
    </span>
    帝愈嚴憚之。
   </p>
   <p class="em2 strong">
    散騎常侍蔣濟上疏曰：
    <span class="yinhao">
     「昔句踐養胎以待用，
     <span class="jiazhu">
      〔《國語》：越王句踐困於會稽，旣反國，命壯者無取老婦，老者無取壯妻；女子十七不嫁，丈夫二十不娶，其父母有罪；將免乳者以告公，令醫守之；生丈夫，二壺酒、一犬；生女子，二壺酒、一豚；生三人，公與之母；生二人，公與之餼。散，悉亶翻。騎，奇寄翻。〕
     </span>
     昭王恤病以雪仇，
     <span class="jiazhu">
      〔燕昭王於破燕之後，弔死問疾，欲以報齊，雪先王之恥。〕
     </span>
     故能以弱燕服強齊，羸越滅勁吳。今二敵強盛，當身不除，百世之責也。
     <span class="jiazhu">
      〔謂當帝之身，不能滅吳、蜀，後世之責，必歸於帝。〕
     </span>
     以陛下聖明神武之略，舍其緩者，
     <span class="jiazhu">
      〔舍，讀曰捨。〕
     </span>
     專心討賊，臣以爲無難矣。」
    </span>
   </p>
   <p class="em2 strong">
    中書侍郎東萊王基上疏曰：
    <span class="jiazhu">
     〔按此則魏已改通事郎爲中書侍郎矣。〕
    </span>
    <span class="yinhao">
     「臣聞古人以水喻民曰，『水所以載舟，亦所以覆舟。』
     <span class="jiazhu">
      〔《家語》載孔子之言。〕
     </span>
     顏淵曰：『東野子之御，馬力盡矣，而求進不已，殆將敗矣。』
     <span class="jiazhu">
      〔《荀子》：魯定公問於顏淵曰：
      <span class="yinhao">
       「東野子善御乎？」
      </span>
      顏淵曰：
      <span class="yinhao">
       「善則善矣，雖然，其馬將失。」
      </span>
      定公曰：
      <span class="yinhao">
       「何以知之？」
      </span>
      顏淵曰：
      <span class="yinhao">
       「臣以政知之。昔舜巧於使民，造父巧於使馬。舜不窮其民力，造父不窮其馬力，是舜無失民，造父無失馬也。今東野畢之御，上車執轡，御體正矣；步驟馳騁，朝禮畢矣；歷險致遠，馬力盡矣；然猶求進不已，是以知之也。」
      </span>
      〕
     </span>
     今事役勞苦，男女離曠，願陛下深察東野之敝，留意舟水之喻，息奔駟於未盡，節力役於未困。昔漢有天下，至孝文時唯有同姓諸侯，而賈誼憂之曰：『置火積薪之下而寢其下，因謂之安。』
     <span class="jiazhu">
      〔見十四卷漢文帝六年。〕
     </span>
     今寇賊未殄，猛將擁兵，檢之則無以應敵，久之則難以遺後，
     <span class="jiazhu">
      〔謂五大在邊，尾大不掉，非善計以詒後人也。遺，于季翻。〕
     </span>
     當盛明之世，不務以除患，若子孫不競，
     <span class="jiazhu">
      〔競，強也。〕
     </span>
     社稷之憂也。使賈誼復起，必深切於曩時矣。」
    </span>
    <span class="jiazhu">
     〔言不特痛哭流涕、長太息而已。復，扶又翻；下同。〕
    </span>
    帝皆不聽。
   </p>
   <p class="em2 strong">
    殿中監督役，擅收蘭臺令史；
    <span class="jiazhu">
     〔此殿中監，以其時營造宮室，使監作殿中耳，非唐殿中監之官也；觀後所謂校事可知矣。又據《晉書·輿服志》，大駕鹵簿，左殿中御史，右殿中監。則魏時殿中監已有定官。蘭臺令史，屬御史臺。《會要》曰：漢謂御史臺爲蘭臺。〕
    </span>
    右僕射衞臻奏按之。詔曰：
    <span class="yinhao">
     「殿舍不成，吾所留心，卿推之，何也？」
    </span>
    <span class="jiazhu">
     〔推，考鞫也。〕
    </span>
    臻曰：
    <span class="yinhao">
     「古制侵官之法，
     <span class="jiazhu">
      〔古者，百官不相踰越。《左傳》：欒鍼曰：侵官，冒也。〕
     </span>
     非惡其勤事也，
     <span class="jiazhu">
      〔惡，烏路翻。〕
     </span>
     誠以所益者小，所墮者大也。
     <span class="jiazhu">
      〔墮，讀曰隳。〕
     </span>
     臣每察校事，類皆如此，
     <span class="jiazhu">
      〔魏武建國，置校事，使察羣下。〕
     </span>
     若又縱之，懼羣司將遂越職，以至陵夷矣。」
    </span>
   </p>
   <p class="em2 strong">
    尙書涿郡孫禮固請罷役，帝詔曰：
    <span class="yinhao">
     「欽納讜言。」
    </span>
    <span class="jiazhu">
     〔讜，音黨。〕
    </span>
    促遣民作；監作者復奏留一月，有所成訖。
    <span class="jiazhu">
     〔成訖，言欲成殿舍以訖事也。監，古銜翻。〕
    </span>
    禮徑至作所，不復重奏，
    <span class="jiazhu">
     〔重，直龍翻。〕
    </span>
    稱詔罷民，帝奇其意而不責。帝雖不能盡用羣臣直諫之言，然皆優容之。
   </p>
   <p class="em2 strong">
    秋，七月，洛陽崇華殿災。帝問侍中領太史令泰山高堂隆
    <span class="jiazhu">
     〔太史令，屬太常，隆以侍中領之。漢儒有高堂生，魯人；隆其後也。《姓譜》：齊公族有高堂氏。《風俗通》：齊卿高恭仲食采於高堂。〕
    </span>
    曰：
    <span class="yinhao">
     「此何咎也？於禮寧有祈禳之義乎？」
    </span>
    對曰：
    <span class="yinhao">
     「《易傳》曰：『上不儉，下不節，孽火燒其室。』又曰：『君高其臺，天火爲災。』
     <span class="jiazhu">
      〔京房《易傳》之辭。傳，直戀翻。孽，魚列翻。〕
     </span>
     此人君務飾宮室，不知百姓空竭，故天應之以旱，火從高殿起也。」
    </span>
    詔問隆：
    <span class="yinhao">
     「吾聞漢武之時柏梁災，而大起宮殿以厭之，
     <span class="jiazhu">
      〔事見二十一卷漢武帝太初元年。厭，益涉翻；下同。〕
     </span>
     其義云何？」
    </span>
    對曰：
    <span class="yinhao">
     「夷越之巫所爲，非聖賢之明訓也。《五行志》曰：『柏梁災，其後有江充巫蠱事。』如《志》之言，越巫建章無所厭也；今宜罷散民役。宮室之制，務從約節，清掃所災之處，不敢於此有所立作，則萐莆、嘉禾必生此地，
     <span class="jiazhu">
      〔萐，山輒翻，又色洽翻。莆，音蒲。《說文》：萐莆，瑞草也。堯時生於庖廚，扇暑而涼。〕
     </span>
     若乃疲民之力，竭民之財，非所以致符瑞而懷遠人也。」
    </span>
   </p>
   <p class="em2 strong">
    <span class="yinwen">
     7
    </span>
    八月，庚午，立皇子芳爲齊王，詢爲秦王。帝無子，養二王爲子，宮省事祕，莫有知其所由來者。或云：芳，任城王楷之子也。
    <span class="jiazhu">
     〔楷，任城王彰之子。任，音壬。〕
    </span>
   </p>
   <p class="em2 strong">
    <span class="yinwen">
     8
    </span>
    丁巳，帝還洛陽。
   </p>
   <p class="em2 strong">
    <span class="yinwen">
     9
    </span>
    詔復立崇華殿，
    <span class="jiazhu">
     〔復，扶又翻。〕
    </span>
    更名曰九龍。
    <span class="jiazhu">
     〔據《高堂隆傳》，時郡國有九龍見，因以名殿。更，工衡翻。〕
    </span>
    通引穀水過九龍殿前，
    <span class="jiazhu">
     〔《水經註》：穀渠東歷故金市南，直千秋門，枝流入石逗，伏流注靈芝九龍池。〕
    </span>
    爲玉井綺欄，蟾蜍含受，神龍吐出。使博士扶風馬鈞作司南車，
    <span class="jiazhu">
     〔司南車，卽指南車也。崔豹《古今注》曰：黃帝與蚩尤戰于涿鹿，蚩尤作大霧，士皆迷路，乃作指南車以正四方。《述征記》曰：指南車上有木仙人，持信旛，車轉而人常指南。〕
    </span>
    水轉百戲。
    <span class="jiazhu">
     〔傅玄曰：人有上百戲而不能動，帝問鈞：
     <span class="yinhao">
      「可動否？」
     </span>
     對曰：
     <span class="yinhao">
      「可動。」
     </span>
     <span class="yinhao">
      「其巧可益否？」
     </span>
     對曰：
     <span class="yinhao">
      「可益。」
     </span>
     受詔作之，以大木彫構，使其形若輪，平地施之，潛以水發焉。設爲女樂舞象，至令木人擊鼓吹簫。作山嶽，使木人跳絚擲劍，緣絚倒立，出入自在，百官行署，舂磨鬭雞，變巧百端。 〕
    </span>
   </p>
   <p class="em2 strong">
    陵霄闕始構，有鵲巢其上，帝以問高堂隆，對曰：
    <span class="yinhao">
     「《詩》曰：『惟鵲有巢，惟鳩居之。』
     <span class="jiazhu">
      〔《詩·召南·鵲巢》之辭也。〕
     </span>
     今興宮室，起陵霄闕，而鵲巢之，此宮未成身不得居之象也。天意若曰：『宮室未成，將有他姓制御之』，斯乃上天之戒也。夫天道無親，惟與善人，太戊、武丁覩災悚懼，故天降之福。
     <span class="jiazhu">
      〔太戊桑穀生朝，武丁飛雉雊鼎，皆能戒懼，轉災爲福。〕
     </span>
     今若罷休百役，增崇德政，則三王可四，五帝可六，豈惟商宗轉禍爲福而已哉！」
    </span>
    帝爲之動容。
    <span class="jiazhu">
     〔爲，于僞翻；下同。〕
    </span>
   </p>
   <p class="em2 strong">
    帝性嚴急，其督脩宮室有稽限者，
    <span class="jiazhu">
     〔立爲期限，以必其成，及期而不成，爲稽限。〕
    </span>
    帝親召問，言猶在口，身首已分。散騎常侍領祕書監王肅
    <span class="jiazhu">
     〔漢桓帝延熹二年，置祕書監，秩四百石。〕
    </span>
    上疏曰：
    <span class="yinhao">
     「今宮室未就，見作者三四萬人。
     <span class="jiazhu">
      〔見，賢遍翻。〕
     </span>
     九龍可以安聖體，其內足以列六宮；惟泰極已前，功夫尙大。
     <span class="jiazhu">
      〔泰極，謂太極殿。〕
     </span>
     願陛下取常食稟之士，非急要者之用，選其丁壯，擇留萬人，使一期而更之。
     <span class="jiazhu">
      〔更，工衡翻。〕
     </span>
     咸知息代有日，則莫不悅以卽事，勞而不怨矣。
     <span class="jiazhu">
      〔《易》曰：說以使民，民忘其勞。〕
     </span>
     計一歲有三百六十萬夫，亦不爲少。當一歲成者，聽且三年，分遣其餘，使皆卽農，無窮之計也。夫信之於民，國家大寶也。前車駕當幸洛陽，發民爲營，有司命以營成而罷；
     <span class="jiazhu">
      〔此營壘之營。〕
     </span>
     旣成，又利其功力，不以時遣；有司徒營目前之利，
     <span class="jiazhu">
      〔此營求之營。〕
     </span>
     不顧經國之體。臣愚以爲自今已後，儻復使民，
     <span class="jiazhu">
      〔復，扶又翻。〕
     </span>
     宜明其令，使必如期；以次有事，寧使更發，無或失信。
     <span class="jiazhu">
      〔謂始焉於甲處營造，發民就役，次焉於乙處營造，不可仍用甲處就役之民，寧使更發民以供乙處之役也。〕
     </span>
     凡陛下臨時之所行刑，皆有罪之吏、宜死之人也；然衆庶不知，謂爲倉卒。故願陛下下之於吏，
     <span class="jiaozhusup">
      〔章：甲十六行本「吏」下有「而暴其罪」四字；乙十一行本同；孔本同；張校同；退齋校同。〕
     </span>
     <span class="jiazhu">
      〔卒，讀曰猝。下之之下，音戶稼翻；下同。〕
     </span>
     鈞其死也，無使汙于宮掖
     <span class="jiazhu">
      〔鈞，與均同。汙，烏故翻。〕
     </span>
     而爲遠近所疑。且人命至重，難生易殺，
     <span class="jiazhu">
      〔易，以豉翻。〕
     </span>
     氣絕而不續者也，是以聖賢重之。昔漢文帝欲殺犯蹕者，廷尉張釋之曰：『方其時，上使誅之則已，今下廷尉，廷尉，天下之平，不可傾也。』
     <span class="jiazhu">
      〔事見十四卷漢文帝三年。下，遐稼翻。〕
     </span>
     臣以爲大失其義，非忠臣所宜陳也。廷尉者，天子之吏也，猶不可以失平，而天子之身反可以惑謬乎！
     <span class="jiazhu">
      〔斯論誠足以矯張釋之之失言。〕
     </span>
     斯重於爲己而輕於爲君，
     <span class="jiazhu">
      〔爲，于僞翻。〕
     </span>
     不忠之甚者也，不可不察。」
    </span>
   </p>
   <p class="em2 strong">
    <span class="yinwen">
     10
    </span>
    中山恭王袞疾病，令官屬曰：
    <span class="yinhao">
     「男子不死於婦人之手，
     <span class="jiazhu">
      〔《喪大記》之言。〕
     </span>
     亟以時營東堂。」
    </span>
    堂成，輿疾往居之。又令世子曰：
    <span class="yinhao">
     「汝幼爲人君，知樂不知苦，必將以驕奢爲失者也。兄弟有不良之行，
     <span class="jiazhu">
      〔樂，音洛。行，下孟翻。〕
     </span>
     當造厀諫之，
     <span class="jiazhu">
      〔造厀，詣䣛前也。造，七到翻。厀，與膝同。〕
     </span>
     諫之不從，流涕喻之，喻之不改，乃白其母，猶不改，當以奏聞，幷辭國土。與其守寵罹禍，不若貧賤全身也。此亦謂大罪惡耳，其微過細故，當掩覆之。」
    </span>
    <span class="jiazhu">
     〔覆，敷救翻。〕
    </span>
    冬，十月，己酉，袞卒。
   </p>
   <p class="em2 strong">
    <span class="yinwen">
     11
    </span>
    十一月，丁酉，帝行如許昌。
   </p>
   <p class="em2 strong">
    <span class="yinwen">
     12
    </span>
    是歲，幽州刺史王雄使勇士韓龍刺殺鮮卑軻比能；自是種落離散，
    <span class="jiazhu">
     〔刺，七亦翻。種，章勇翻。〕
    </span>
    互相侵伐，強者遠遁，弱者請服，邊陲遂安。
   </p>
   <p class="em2 strong">
    <span class="yinwen">
     13
    </span>
    張掖柳谷口水溢涌，
    <span class="jiazhu">
     〔《魏氏春秋》曰：張掖删丹縣金山玄川溢。《漢晉春秋》曰：氐池縣大柳谷口，夜，激波涌溢。删丹、氐池二縣，《漢志》皆屬張掖，《晉志》無之，當是併省也。《五代志》：甘州張掖縣有大柳谷。又後周廢金山縣入删丹縣。蓋歷代廢置無常，疆土有離合也。〕
    </span>
    寶石負圖，狀象靈龜，立于川西，有石馬七及鳳凰、麒麟、白虎、犧牛、璜玦、八卦、列宿、孛彗之象，
    <span class="jiazhu">
     〔宿，音秀。孛，蒲內翻。彗，徐芮翻，又徐醉翻，又祥歲翻。〕
    </span>
    又有文曰
    <span class="yinhao">
     「大討曹」
    </span>
    。
    <span class="jiazhu">
     〔石圖之文，天意蓋昭昭矣。〕
    </span>
    詔書班天下，以爲嘉瑞。任令于綽連齎以問鉅鹿張臶，
    <span class="jiazhu">
     〔任縣，前漢屬廣平國，後漢屬鉅鹿郡，魏復屬廣平郡。師古曰：任，本晉邑也，鄭皇頡奔晉，爲任大夫。劉昫曰：唐邢州任縣，漢鉅鹿南䜌縣地，晉置任縣，治苑鄕城。連齎者，連詔書及班下石圖，齎以問張臶也。張臶兼內外學，故以問之。臶，徂悶翻，又在甸翻，祖悶翻。〕
    </span>
    臶密謂綽曰：
    <span class="yinhao">
     「夫神以知來，不追旣往，兆先見而後廢興從之。
     <span class="jiazhu">
      〔見，賢遍翻。〕
     </span>
     今漢已久亡，魏已得之，何所追興祥兆乎！此石，當今之變異而將來之符瑞也。」
    </span>
    <span class="jiazhu">
     〔後人以此爲晉繼魏之徵；牛繼馬，又以爲元帝本牛氏繼司馬之徵。〕
    </span>
   </p>
   <p class="em2 strong">
    <span class="yinwen">
     14
    </span>
    帝使人以馬易珠璣、翡翠、玳瑁於吳，
    <span class="jiazhu">
     〔珠不圓者爲璣，又曰粗瑀爲璣。玳，徒耐翻。瑁，蒲佩翻。〕
    </span>
    吳主曰：
    <span class="yinhao">
     「此皆孤所不用，而可以得馬，孤何愛焉。」
    </span>
    盡以與之。
   </p>
   <p class="strong">
    <span class="section" id="title-4">
     <span data-head-description="" data-head-level="h4" data-head-title="青龍四年">
      四年
     </span>
    </span>
    <span class="biaozhusup" data-rel="（丙辰、西元二三六年）">
    </span>
   </p>
   <p class="em2 strong">
    <span class="yinwen">
     1
    </span>
    春，吳人鑄大錢，一當五百。
    <span class="jiazhu">
     〔杜佑曰：孫權嘉平五年，鑄大泉，一當五百，文曰
     <span class="yinhao">
      「大泉五百」
     </span>
     ，徑一寸三分，重十二銖。〕
    </span>
   </p>
   <p class="em2 strong">
    <span class="yinwen">
     2
    </span>
    三月，吳張昭卒，年八十一。昭容貌矜嚴，有威風，吳主以下，舉邦憚之。
   </p>
   <p class="em2 strong">
    <span class="yinwen">
     3
    </span>
    夏，四月，漢主至湔，登觀阪，觀汶水之流，
    <span class="jiazhu">
     〔湔，卽漢之湔氐道，屬蜀郡。汶水，卽㟭江水也。㟭江出氐道西徼外㟭山，東流歷都安縣。沈約曰：縣，蜀所立。《水經註》曰：都安縣有桃關，蜀守李冰作大堰于此，謂之湔塴，亦曰湔堰；觀阪在其上。裴松之曰：湔，音翦。《晉書音義》：汶，讀與㟭同。諸葛亮旣沒，漢主游觀，莫之敢止。〕
    </span>
    旬日而還。
    <span class="jiazhu">
     〔還，從宣翻，又如字。〕
    </span>
   </p>
   <p class="em2 strong">
    <span class="yinwen">
     4
    </span>
    武都氐
    <span class="jiaozhusup">
     〔章：甲十六行本「氐」下有「王」字；乙十一行本同；張校同；退齋校同。〕
    </span>
    苻健請降於漢；
    <span class="jiazhu">
     〔以此觀之，諸氐固先有苻姓矣，不待蒲堅以背文
     <span class="yinhao">
      「草付」
     </span>
     之祥乃姓苻也。杜佑曰：氐者，西戎別種，漢武帝開武都郡，排其種人，分竄山谷，或在上祿，或在河、隴左右。魏武令夏侯淵討叛氐阿貴、千萬等，後因拔棄漢中，遂徙武都之種於秦川，是曰楊氐。苻堅之先，是曰苻氐。楊氐、苻氐同出略陽，世爲婚姻。降，戶江翻。〕
    </span>
    其弟不從，將四百戶來降。
   </p>
   <p class="em2 strong">
    <span class="yinwen">
     5
    </span>
    五月，乙卯，樂平定侯董昭卒。
    <span class="jiazhu">
     〔《諡法》：大慮靜民曰定；純行不爽曰定。〕
    </span>
   </p>
   <p class="em2 strong">
    <span class="yinwen">
     6
    </span>
    冬，十月，己卯，帝還洛陽宮。
   </p>
   <p class="em2 strong">
    <span class="yinwen">
     7
    </span>
    甲申，有星孛于大辰，
    <span class="jiazhu">
     〔《公羊傳》曰：大辰者何？大火也。何休《註》曰：大火與伐，天之所以示民時早晚，天下之所以取正，故謂之大辰。蔡邕曰：自亢八度至尾四度，謂之大火。陳卓曰：自氐五度至尾九度曰大火之次，於辰在卯。孛，蒲內翻。〕
    </span>
    又孛于東方。高堂隆上疏曰：
    <span class="yinhao">
     「凡帝王徙都立邑，皆先定天地、社稷之位，
     <span class="jiazhu">
      〔所謂圜丘、方澤、南北郊及社稷神位也。〕
     </span>
     敬恭以奉之。將營宮室，則宗廟爲先，廐庫爲次，居室爲後。
     <span class="jiazhu">
      〔《記·曲禮》之言。〕
     </span>
     今圜丘、方澤、南北郊、明堂、社稷，神位未定，宗廟之制又未如禮，而崇飾居室，士民失業。外人咸云『宮人之用與軍國之費略齊』，民不堪命，皆有怨怒。《書》曰：『天聰明自我民聰明，天明畏自我民明威。』
     <span class="jiazhu">
      〔《書·皋陶謨》之言。孔安國《註》曰：言天因民而降之福，民所歸者天命之，天視聽人君之行，用民爲聰明，天明可畏，亦用民成其威。民所叛者天討之，是天明可畏之效也。〕
     </span>
     言天之賞罰，隨民言，順民心也。夫采椽、卑宮，唐、虞、大禹之所以垂皇風也；
     <span class="jiazhu">
      〔采椽，卽采來之木爲椽，不加斲削也。〕
     </span>
     玉臺、瓊室，夏癸、商辛之所以犯昊天也。
     <span class="jiazhu">
      〔張蘊古曰：彼昏不知，瑤其臺而瓊其室。《文選·東都賦註》曰：紂爲瓊室，以瓊瑤飾之。〕
     </span>
     今宮室過盛，天彗章灼，
     <span class="jiazhu">
      〔彗，祥歲翻，音又見上。〕
     </span>
     斯乃慈父懇切之訓。當崇孝子祗聳之禮，不宜有忽，以重天怒。」
    </span>
    隆數切諫，
    <span class="jiazhu">
     〔數，所角翻；下同。〕
    </span>
    帝頗不悅。侍中盧毓進曰：
    <span class="yinhao">
     「臣聞君明則臣直，古之聖王惟恐不聞其過，此乃臣等所以不及隆也。」
    </span>
    帝乃解。毓，植之子也。
   </p>
   <p class="em2 strong">
    <span class="yinwen">
     8
    </span>
    十二月，癸巳，潁陰靖侯陳羣卒。
    <span class="jiazhu">
     〔《諡法》：恭己鮮言曰靖；寬樂令終曰靖。〕
    </span>
    羣前後數陳得失，
    <span class="jiazhu">
     〔數，所角翻。〕
    </span>
    每上封事，輒削其草，時人及其子弟莫能知也。論者或譏羣居位拱默；
    <span class="jiazhu">
     〔言拱手而已，默無一言。〕
    </span>
    正始中，詔撰羣臣上書以爲《名臣奏議》，
    <span class="jiazhu">
     〔撰，雛免翻。〕
    </span>
    朝士乃見羣諫事，皆歎息焉。
   </p>
   <p class="margin2">
    袁子論曰：或云：
    <span class="yinhao">
     「少府楊阜豈非忠臣哉？見人主之非則勃然觸之，與人言未嘗不道。」
    </span>
    <span class="jiazhu">
     〔道者，言之也。〕
    </span>
    答曰：
    <span class="yinhao">
     「夫仁者愛人，施之君謂之忠，施於親謂之孝。今爲人臣，見人主失道，力詆其非而播揚其惡，可謂直士，未爲忠臣也。故司空陳羣則不然，談論終日，未嘗言人主之非；書數十上，
     <span class="jiazhu">
      〔上，時掌翻。〕
     </span>
     外人不知。君子謂羣於是乎長者矣。」
    </span>
   </p>
   <p class="em2 strong">
    <span class="yinwen">
     9
    </span>
    乙未，帝行如許昌。
   </p>
   <p class="em2 strong">
    <span class="yinwen">
     10
    </span>
    詔公卿舉才德兼備者各一人，司馬懿以兗州刺史太原王昶應選。
    <span class="jiazhu">
     〔兗州統陳留、東郡、濟陰、任城、東平、濟北、泰山。昶，丑兩翻。〕
    </span>
    昶爲人謹厚，名其兄子曰默，曰沈，
    <span class="jiazhu">
     〔沈，時林翻。〕
    </span>
    名其子曰渾，曰深，爲書戒之曰：
    <span class="yinhao">
     「吾以四者爲名，欲使汝曹顧名思義，不敢違越也。夫物速成則疾亡，晚就而善終，朝華之草，夕而零落，松柏之茂，隆寒不衰，是以君子戒於闕黨也。
     <span class="jiazhu">
      〔《論語》：闕黨童子將命，或問之曰：
      <span class="yinhao">
       「益者歟？」
      </span>
      孔子曰：
      <span class="yinhao">
       「吾見其居於位也，見其與先生並行也，非求益者也，欲速成者也。」
      </span>
      〕
     </span>
     夫能屈以爲伸，讓以爲得，弱以爲強，鮮不遂矣。
     <span class="jiazhu">
      〔鮮，息淺翻。〕
     </span>
     夫毀譽者，愛惡之原而禍福之機也。
     <span class="jiazhu">
      〔譽，音余。惡，烏路翻。〕
     </span>
     孔子曰：『吾之於人，誰毀誰譽。』
     <span class="jiazhu">
      〔見《論語》。〕
     </span>
     以聖人之德猶尙如此，況庸庸之徒而輕毀譽哉！人或毀己，當退而求之於身。若己有可毀之行，則彼言當矣；若己無可毀之行，則彼言妄矣。當則無怨於彼，
     <span class="jiazhu">
      〔當，丁浪翻。〕
     </span>
     妄則無害於身，又何反報焉！諺曰：『救寒莫如重裘，
     <span class="jiazhu">
      〔重，直龍翻。〕
     </span>
     止謗莫如自脩』，斯言信矣。」
    </span>
    <span class="jiazhu">
     〔昶之所以戒子姪如此。然高貴鄕公之難，王沈陷於不忠；平吳之役，王渾與王濬爭功。馬伏波萬里還書以戒兄子，固無益於兄子也。〕
    </span>
   </p>
   <p class="strong">
    <span class="section" id="title-5">
     <span data-head-description="" data-head-level="h4" data-head-title="景初元年">
      景初元年
     </span>
    </span>
    <span class="biaozhusup" data-rel="（丁巳、西元二三七年）">
    </span>
    <span class="jiazhu">
     〔以改曆，紀元景初。〕
    </span>
   </p>
   <p class="em2 strong">
    <span class="yinwen">
     1
    </span>
    春，正月，壬辰，山茌縣言黃龍見。
    <span class="jiazhu">
     〔山茌，前漢曰茌縣，後漢及魏、晉曰山茌，屬泰山郡。師古曰：茌，士疑翻；應劭音淄；裴松之音仕貍翻。見，賢遍翻。〕
    </span>
    高堂隆以爲：
    <span class="yinhao">
     「魏得土德，故其瑞黃龍見，宜改正朔，易服色，以神明其政，變民耳目。」
    </span>
    帝從其議。三月，下詔改元，以是月爲孟夏四月，服色尙黃，犧牲用白，從地正也。
    <span class="jiazhu">
     〔是月，春三月也。殷爲地正，以建丑，十二月爲歲首。服色尙黃，以土代火之次。犧牲用白，從殷也。〕
    </span>
    更名《太和曆》曰《景初曆》。
    <span class="jiazhu">
     〔《太和曆》，註見《目錄》七卷太和元年。更，工衡翻。〕
    </span>
   </p>
   <p class="em2 strong">
    <span class="yinwen">
     2
    </span>
    五月，己巳，帝還洛陽。
   </p>
   <p class="em2 strong">
    <span class="yinwen">
     3
    </span>
    己丑，大赦。
   </p>
   <p class="em2 strong">
    <span class="yinwen">
     4
    </span>
    六月，戊申，京都地震。
   </p>
   <p class="em2 strong">
    <span class="yinwen">
     5
    </span>
    己亥，以尙書令陳矯爲司徒，左僕射衞臻爲司空。
    <span class="jiazhu">
     〔《晉志》曰：尙書僕射，漢本置一人，獻帝建安四年，以執金吾榮郃爲尙書左僕射，僕射分置左右蓋自此始。自晉迄于江左，省置無恆，置二則爲左右僕射；或不兩置，但曰尙書僕射。令闕則左爲省主，若左右並闕，則置尙書僕射以主左事。〕
    </span>
   </p>
   <p class="em2 strong">
    <span class="yinwen">
     6
    </span>
    有司奏以武皇帝爲魏太祖，文皇帝爲魏高祖，帝爲魏烈祖；三祖之廟，萬世不毀。
    <span class="jiazhu">
     〔沈約曰：時羣公有司始奏更定七廟之制曰：武皇帝肇建洪基，撥亂夷險，爲魏太祖。文皇帝繼天革命，應期受禪，爲魏高祖。上集成大命，清定華夏，興制禮樂，爲魏烈祖。明帝在阼而其下先擬定廟號，非禮也。《諡法》：有功安民曰烈；秉德尊業曰烈。〕
    </span>
   </p>
   <p class="margin2">
    孫盛論曰：夫諡以表行，
    <span class="jiazhu">
     〔行，下孟翻。〕
    </span>
    廟以存容。未有當年而逆制祖宗，未終而豫自尊顯。魏之羣司於是乎失正矣。
    <span class="jiazhu">
     〔羣司，百執事之臣也。〕
    </span>
   </p>
   <p class="em2 strong">
    <span class="yinwen">
     7
    </span>
    秋，七月，丁卯，東鄕貞公
    <span class="jiaozhusup">
     〔章：甲十六行本「公」作「侯」；乙十一行本同；退齋校同。〕
    </span>
    陳矯卒。
    <span class="jiazhu">
     〔《諡法》：下隱無屈曰貞；清白守節曰貞。〕
    </span>
   </p>
   <p class="em2 strong">
    <span class="yinwen">
     8
    </span>
    公孫淵數對國中賓客出惡言，
    <span class="jiazhu">
     〔數，所角翻。〕
    </span>
    帝欲討之，以荊州刺史
    <span class="jiaozhusup">
     〔章：甲十六行本「史」下有「河東」二字；乙十一行本同；張校同。〕
    </span>
    毌丘儉爲幽州刺史。
    <span class="jiazhu">
     〔毌丘，複姓。毌，音無。〕
    </span>
    儉上疏曰：
    <span class="yinhao">
     「陛下卽位以來，未有可書。吳、蜀恃險，未可卒平，
     <span class="jiazhu">
      〔卒，讀曰猝。〕
     </span>
     聊可以此方無用之士克定遼東。」
    </span>
    <span class="jiazhu">
     〔鄭玄曰：聊，且略之辭。〕
    </span>
    光祿大夫衞臻曰：
    <span class="yinhao">
     「儉所陳皆戰國細術，非王者之事也。吳頻歲稱兵，
     <span class="jiazhu">
      〔稱，舉也。〕
     </span>
     寇亂邊境，而猶按甲養士，未果致討者，誠以百姓疲勞故也。淵生長海表，相承三世，
     <span class="jiazhu">
      〔度、康、淵，凡三世。長，知兩翻。〕
     </span>
     外撫戎夷，內脩戰射，而儉欲以偏軍長驅，朝至夕卷，
     <span class="jiazhu">
      〔卷，讀曰捲。〕
     </span>
     知其妄矣。」
    </span>
    帝不聽，使儉帥諸軍及鮮卑、烏桓屯遼東南界，
    <span class="jiazhu">
     〔帥，讀曰率。〕
    </span>
    璽書徵淵。淵遂發兵反，逆儉於遼隧。
    <span class="jiazhu">
     〔遼隧縣，二漢屬遼東郡；《晉志》無其地，蓋在遼水東岸。《水經註》：玄菟郡高句麗縣有遼山，小遼水所出，西南至遼隧縣，入于大遼水。璽，斯氏翻。〕
    </span>
    會天雨十餘日，遼水大漲，儉與戰不利，引軍還右北平。淵因自立爲燕王，改元紹漢，置百官，遣使假鮮卑單于璽，封拜邊民，誘呼鮮卑以侵擾北方。
    <span class="jiazhu">
     〔誘，音酉。〕
    </span>
   </p>
   <p class="em2 strong">
    <span class="yinwen">
     9
    </span>
    漢張后殂。
   </p>
   <p class="em2 strong">
    <span class="yinwen">
     10
    </span>
    九月，冀、兗、徐、豫大水。
    <span class="jiazhu">
     〔冀州統趙、鉅鹿、安平、平原、樂陵、勃海、河間、博陵、清河、中山、常山。徐州統彭城、下邳、東海、琅邪、廣陵、臨淮。豫州統潁川、汝南、汝陰、梁、沛、譙、魯、弋陽、安豐。〕
    </span>
   </p>
   <p class="em2 strong">
    <span class="yinwen">
     11
    </span>
    西平郭夫人有寵於帝，
    <span class="jiazhu">
     〔夫人河右大族，黃初中，以本郡反叛，沒入宮。〕
    </span>
    毛后愛弛。帝游後園，曲宴極樂。
    <span class="jiazhu">
     〔曲宴，禁中之宴，猶言私宴也。樂，音洛；下同。〕
    </span>
    郭夫人請延皇后，帝不許，因禁左右使不得宣。
    <span class="jiazhu">
     〔宣，布也，露其事也。〕
    </span>
    后知之，明日，謂帝曰：
    <span class="yinhao">
     「昨日游宴北園，樂乎？」
    </span>
    <span class="jiazhu">
     〔後園在洛城北隅。〕
    </span>
    帝以左右泄之，所殺十餘人。庚辰，賜后死，然猶加諡曰悼。
    <span class="jiazhu">
     〔《諡法》：中年早夭曰悼；肆行無禮曰悼。〕
    </span>
    癸丑，葬愍陵。遷其弟曾爲散騎常侍。
   </p>
   <p class="em2 strong">
    <span class="yinwen">
     12
    </span>
    冬，十月，帝用高堂隆之議，營洛陽南委粟山爲圜丘，
    <span class="jiazhu">
     〔《魏氏春秋》曰：洛陽有委粟山，在陰鄕，魏時營爲圜丘。孔穎達曰：委粟山在洛陽南二十里。〕
    </span>
    詔曰：
    <span class="yinhao">
     「昔漢氏之初，承秦滅學之後，採摭殘缺，以備郊祀，四百餘年，廢無禘禮。
     <span class="jiazhu">
      〔摭，之石翻。禮，五年一禘，禘其祖之所自出，以其祖配之，審諦昭穆而祭于太祖也。禘所以異於祫者，毀廟之主，陳於太祖廟，與祫同，未毀廟之主，則各就其廟以祭，此其異也。《春秋》：吉禘于莊公。《左傳》：晉人曰：寡君之未禘祀。杜預《註》曰：禘祀，三年之吉祭也。僖八年，禘于太廟。杜預曰：三年大祭之名。二者不同，禮有禘、有大禘。以下文觀之，則此乃《禮記·祭法》所謂郊禘之禘。鄭氏《註》曰：禘郊祖宗，謂祭祀以配食也。此禘謂祭昊天於圜丘也。〕
     </span>
     曹氏世系出自有虞，今祀皇皇帝天於圜丘，以始祖虞舜配；祭皇皇后地於方丘，以舜妃伊氏配；
     <span class="jiazhu">
      〔舜妃，堯女也。堯，伊祁氏。〕
     </span>
     祀皇天之神於南郊，以武帝配；祭皇地之祗於北郊，以武宣皇后配。」
    </span>
   </p>
   <p class="em2 strong">
    <span class="yinwen">
     13
    </span>
    廬江主簿呂習密使人請兵於吳，欲開門爲內應；吳主使衞將軍全琮督前將軍朱桓等赴之，旣至，事露，吳軍還。
    <span class="jiazhu">
     〔琮，徂宗翻。還，從宣翻，又如字。〕
    </span>
   </p>
   <p class="em2 strong">
    <span class="yinwen">
     14
    </span>
    諸葛恪至丹陽，移書四部屬城長吏，
    <span class="jiazhu">
     〔
     <span class="yinhao">
      「四部」
     </span>
     ，當作
     <span class="yinhao">
      「四郡」
     </span>
     ，謂吳郡、會稽、新都、鄱陽，皆與丹陽鄰接，山越依阻出沒，故令各保其疆界也。或曰：四部，謂東、西、南、北四部都尉也。〕
    </span>
    令各保其疆界，明立部伍；其從化平民，悉令屯居。乃內諸將，羅兵幽阻，
    <span class="jiazhu">
     〔使諸將入扼幽阻之地，故謂之內。內，讀曰納。〕
    </span>
    但繕藩籬，不與交鋒，俟其穀稼將熟，輒縱兵芟刈，使無遺種。
    <span class="jiazhu">
     〔芟，所銜翻。種，章勇翻。〕
    </span>
    舊穀旣盡，新穀不收，平民屯居，略無所入。於是山民飢窮，漸出降首。
    <span class="jiazhu">
     〔降，戶江翻。首，式救翻。〕
    </span>
    恪乃復敕下曰：
    <span class="jiazhu">
     〔復，扶又翻。敕下者，出敎令約敕其下也。〕
    </span>
    <span class="yinhao">
     「山民去惡從化，皆當撫慰，徙出外縣，不得嫌疑，有所拘執！」
    </span>
    臼陽長胡伉得降民周遺；
    <span class="jiazhu">
     〔臼陽旣置長，必以爲縣，其地當在丹陽郡而今無所考。〕
    </span>
    遺舊惡民，困迫暫出，伉縛送言［諸］府。恪以伉違敎，遂斬以徇。民聞伉坐執人被戮，
    <span class="jiazhu">
     〔伉，胡朗翻，又去浪翻。〕
    </span>
    知官惟欲出之而已，於是老幼相攜而出，歲期人數，皆如本規；
    <span class="jiazhu">
     〔歲期人數見上卷青龍二年。〕
    </span>
    恪自領萬人，餘分給諸將。吳主嘉其功，拜恪威北將軍，
    <span class="jiazhu">
     〔威北將軍，亦孫氏所創置。〕
    </span>
    封都鄕侯，徙屯廬江皖口。
    <span class="jiazhu">
     〔皖水自霍山縣東南流三百四十里入大江，謂之皖口。皖，戶版翻。〕
    </span>
   </p>
   <p class="em2 strong">
    <span class="yinwen">
     15
    </span>
    是歲，徙長安鍾簴、橐佗、銅人、承露盤於洛陽。盤折，
    <span class="jiazhu">
     〔簴，音巨。佗，徒河翻。折，而設翻。〕
    </span>
    聲聞數十里。
    <span class="jiazhu">
     〔聞，音問。〕
    </span>
    銅人重，不可致，留于霸城。
    <span class="jiazhu">
     〔霸城，卽漢京兆霸陵縣故城也。〕
    </span>
    大發銅鑄銅人二，號曰翁仲，列坐於司馬門外。又鑄黃龍、鳳皇各一，龍高四丈，鳳高三丈餘，
    <span class="jiazhu">
     〔高，古號翻。〕
    </span>
    置內殿前。起土山於芳林園西北陬，
    <span class="jiazhu">
     〔《水經註》：大夏門內東側際城有景陽山，卽芳林園之西北陬也。裴松之曰：芳林園卽今華林園，齊王芳卽位，改曰華林園。陬，將侯翻。〕
    </span>
    使公卿羣僚皆負土，樹松、竹、雜木、善草於其上，捕山禽雜獸置其中。司徒軍議掾董尋上疏諫曰：
    <span class="jiazhu">
     〔漢公府無軍議掾，此官魏置也。掾，俞絹翻。〕
    </span>
    <span class="yinhao">
     「臣聞古之直士，盡言於國，不避死亡。故周昌比高祖於桀、紂，劉輔譬趙后於人婢，
     <span class="jiazhu">
      〔周昌，註已見前。劉輔事見三十一卷漢成帝永始元年。〕
     </span>
     天生忠直，雖白刃沸湯，往而不顧者，誠爲時主愛惜天下也。
     <span class="jiazhu">
      〔爲，于僞翻。〕
     </span>
     建安以來，野戰死亡，或門殫戶盡，雖有存者，遺孤老弱。若今宮室狹小，當廣大之，猶宜隨時，不妨農務，況乃作無益之物，黃龍、鳳皇，九龍、承露盤，此皆聖明之所不興也，其功三倍於殿舍。陛下旣尊羣臣，顯以冠冕，被以文繡，
     <span class="jiazhu">
      〔被，皮義翻。〕
     </span>
     載以華輿，所以異於小人；而使穿方舉土，
     <span class="jiazhu">
      〔方，穴土爲方也。《漢書》所謂方中，亦此義。〕
     </span>
     面目垢黑，
     <span class="jiaozhusup">
      〔章：甲十六行本「黑」下有「沾體塗足」四字；乙十一行本同；孔本同；退齋校同。〕
     </span>
     衣冠了鳥，
     <span class="jiazhu">
      〔了鳥，衣冠摧敝之貌。〕
     </span>
     毀國之光以崇無益，甚非謂也。孔子曰：『君使臣以禮，臣事君以忠。』
     <span class="jiazhu">
      〔見《論語》孔子對魯定公之辭。〕
     </span>
     無忠無禮，國何以立！臣知言出必死，而臣自比於牛之一毛，生旣無益，死亦何損！
     <span class="jiazhu">
      〔司馬遷《答任安書》曰：假令僕伏法受誅，若九牛亡一毛，與螻蟻何異！〕
     </span>
     秉筆流涕，心與世辭。臣有八子，臣死之後，累陛下矣！」
    </span>
    <span class="jiazhu">
     〔累，力瑞翻。〕
    </span>
    將奏，沐浴以待命。帝曰：
    <span class="yinhao">
     「董尋不畏死邪！」
    </span>
    主者奏收尋，有詔勿問。
   </p>
   <p class="em2 strong">
    高堂隆上疏曰：
    <span class="yinhao">
     「今世之小人，好說秦、漢之奢靡以蕩聖心；
     <span class="jiazhu">
      〔好，呼到翻。〕
     </span>
     求取亡國不度之器，
     <span class="jiazhu">
      〔不度之器，謂長安鍾簴、橐佗、銅人、承露盤也。〕
     </span>
     勞役費損以傷德政：非所以興禮樂之和，保神明之休也。」
    </span>
    帝不聽。
   </p>
   <p class="em2 strong">
    隆又上疏曰：
    <span class="yinhao">
     「昔洪水滔天二十二載，
     <span class="jiazhu">
      〔隆之此言，蓋取鯀九載績用弗成，禹治兗州作十有三載，乃同合以爲二十二載之數。載，子亥翻。〕
     </span>
     堯、舜君臣南面而已。今無若時之急，而使公卿大夫並與廝徒共供事役，聞之四夷，非喜聲也，垂之竹帛，非令名也。今吳、蜀二賊，非徒白地、小虜、聚邑之寇，
     <span class="jiazhu">
      〔白地，謂大幕不生草木，多白沙也。小虜，謂烏桓、鮮卑也。聚邑之寇，謂盜賊竊發，屯據鄕邑聚落者。〕
     </span>
     及僭號稱帝，欲與中國爭衡。
     <span class="jiazhu">
      〔衡，所以稱輕重。爭衡者，言吳、蜀自謂國勢與中國鈞，無所輕重也。〕
     </span>
     今若有人來告，『權、禪並脩德政，輕省租賦，動咨耆賢，事遵禮度，』陛下聞之，豈不惕然惡其如此，
     <span class="jiazhu">
      〔惡，烏路翻。〕
     </span>
     以爲難卒討滅
     <span class="jiazhu">
      〔卒，讀曰猝。〕
     </span>
     而爲國憂乎！若使告者曰：『彼二賊並爲無道，崇侈無度，役其士民，重其賦斂，
     <span class="jiazhu">
      〔斂，力贍翻。〕
     </span>
     下不堪命，吁嗟日甚，』陛下聞之，豈不幸彼疲敝而取之不難乎！苟如此，則可易心而度，事義之數亦不遠矣！
     <span class="jiazhu">
      〔度，徒洛翻。義，禮也，高堂隆之論諫，可謂深切著明矣。〕
     </span>
     亡國之主自謂不亡，然後至於亡；賢聖之君自謂亡，然後至於不亡。今天下彫敝，民無儋石之儲，
     <span class="jiazhu">
      〔儋，可濫翻。〕
     </span>
     國無終年之蓄，外有強敵，六軍暴邊，內興土功，州郡騷動，若有寇警，則臣懼版築之士不能投命虜庭矣。又，將吏奉祿，稍見折減，
     <span class="jiazhu">
      〔將，子亮翻。奉，扶用翻。〕
     </span>
     方之於昔，五分居一，諸受休者又絕稟賜，
     <span class="jiazhu">
      〔稟，筆錦翻，給也。〕
     </span>
     不應輸者今皆出半，此爲官入兼多於舊，其所出與參少於昔。
     <span class="jiazhu">
      〔參，三分也。〕
     </span>
     而度支經用，更每不足，牛肉小賦，前後相繼。
     <span class="jiazhu">
      〔此蓋犒饗工徒，度支經用不足以給，故賦牛肉以供之。度，徒洛翻。〕
     </span>
     反而推之，凡此諸費，必有所在。
     <span class="jiazhu">
      〔指言諸費皆在於營繕也。〕
     </span>
     且夫祿賜穀帛，人主所以惠養吏民而爲之司命者也，若今有廢，是奪其命矣。旣得之而又失之，此生怨之府也。」
    </span>
    帝覽之，謂中書監、令曰：
    <span class="yinhao">
     「觀隆此奏，使朕懼哉！」
    </span>
    <span class="jiazhu">
     〔中書監、令，典奏事，因觀隆奏，遂以語之。〕
    </span>
   </p>
   <p class="em2 strong">
    尙書衞覬上疏曰：
    <span class="yinhao">
     「今議者多好悅耳：
     <span class="jiazhu">
      〔覬，音冀。好，呼到翻。〕
     </span>
     其言政治，則比陛下於堯、舜；
     <span class="jiazhu">
      〔治，直吏翻。〕
     </span>
     其言征伐，則比二虜於貍鼠。臣以爲不然。四海之內，分而爲三，羣士陳力，各爲其主，
     <span class="jiazhu">
      〔爲，于僞翻。〕
     </span>
     是與六國分治無以爲異也。當今千里無煙，遺民困苦；陛下不善留意，將遂凋敝，難可復振。
     <span class="jiazhu">
      〔復，扶又翻。〕
     </span>
     武皇帝之時，後宮食不過一肉，衣不用錦繡，茵蓐不緣飾，
     <span class="jiazhu">
      〔緣，俞絹翻。茵蓐之字從草，蓋古人用草爲之，後世鞇字有旁從革者，用皮爲之也。裀褥二字有旁從衣者，用帛爲之也。古樸散而文飾盛，又從而加緣飾焉。觀《書·顧命》，敷席有黼純、綴純、畫純、玄粉純之別，則成周之時已然矣。純，之尹翻，緣也。〕
     </span>
     器物無丹漆，
     <span class="jiazhu">
      〔古者朴素，舜造漆器而羣臣諫者不止，況加丹乎！〕
     </span>
     用能平定天下，遺福子孫，此皆陛下之所覽也。當今之務，宜君臣上下，計校府庫，量入爲出，猶恐不及；
     <span class="jiazhu">
      〔量，音良。〕
     </span>
     而工役不輟，侈靡日崇，帑藏日竭。
     <span class="jiazhu">
      〔帑，徒朗翻。藏，徂浪翻。〕
     </span>
     昔漢武信神仙之道，謂當得雲表之露以餐玉屑，故立仙掌以承高露，陛下通明，每所非笑。漢武有求於露而猶尙見非，陛下無求於露而空設之，不益於好而糜費功夫，誠皆聖慮所宜裁制也！」
    </span>
   </p>
   <p class="em2 strong">
    時有詔錄奪士女，
    <span class="jiazhu">
     〔錄，收也。〕
    </span>
    前已嫁爲吏民妻者，還以配士，聽以生口自贖，又簡選其有姿首者內之掖庭。
    <span class="jiazhu">
     〔姿，謂有色者；首，謂鬒髮者。〕
    </span>
    太子舍人沛國張茂上書諫曰：
    <span class="yinhao">
     「陛下，天之子也，百姓吏民，亦陛下子也，今奪彼以與此，亦無以異於奪兄之妻妻弟也，
     <span class="jiazhu">
      〔妻妻，下七細翻。〕
     </span>
     於父母之恩偏矣。又，詔書得以生口年紀、顏色與妻相當者自代，故富者則傾家盡產，貧者舉假貸貰，貴買生口以贖其妻；縣官以配士爲名而實內之掖庭，其醜惡乃出與士。得婦者未必喜而失妻者必有憂，或窮或愁，皆不得志。夫君有天下而不得萬姓之懽心者，鮮不危殆。
     <span class="jiazhu">
      〔鮮，息淺翻。〕
     </span>
     且軍師在外數十萬人，一日之費非徒千金，舉天下之賦以奉此役，猶將不給，況復有掖庭非員無錄之女，
     <span class="jiazhu">
      〔非員，謂出於員數之外者。無錄，謂宮中錄籍無其名者。復，扶又翻。〕
     </span>
     椒房母后之家，賞賜橫與，
     <span class="jiazhu">
      〔橫，戶孟翻。〕
     </span>
     內外交引，其費半軍。
     <span class="jiazhu">
      〔謂其費與給軍之費相半也。〕
     </span>
     昔漢武帝掘地爲海，封土爲山，
     <span class="jiazhu">
      〔掘地爲海，謂開昆明池；封土爲山，謂作三神山漸臺也。〕
     </span>
     賴是時天下爲一，莫敢與爭者耳。自衰亂以來，四五十載，
     <span class="jiazhu">
      〔載，子亥翻；下同。〕
     </span>
     馬不捨鞍，士不釋甲，強寇在疆，圖危魏室。陛下不戰戰業業，念崇節約，而乃奢靡是務，中尙方作玩弄之物，
     <span class="jiazhu">
      〔《晉志》：少府統中、左、右三尙方。〕
     </span>
     後園建承露之盤，斯誠快耳目之觀，然亦足以騁寇讎之心矣！
     <span class="jiazhu">
      〔騁，丑郢翻。〕
     </span>
     惜乎，舍堯舜之節儉而爲漢武帝之侈事，臣竊爲陛下不取也。」
    </span>
    帝不聽。
    <span class="jiazhu">
     〔舍，讀曰捨。竊爲，于僞翻。〕
    </span>
   </p>
   <p class="em2 strong">
    高堂隆疾篤，口占上疏曰：
    <span class="jiazhu">
     〔疾篤不能自書，故口占而使人書之。〕
    </span>
    <span class="yinhao">
     「曾子有言曰：『人之將死，其言也善。』
     <span class="jiazhu">
      〔見《論語》。〕
     </span>
     臣寢疾有增無損，常恐奄忽，忠款不昭，臣之丹誠，願陛下少垂省覽！
     <span class="jiazhu">
      〔省，悉景翻。〕
     </span>
     臣觀三代之有天下，聖賢相承，歷數百載，尺土莫非其有，一民莫非其臣。然癸、辛之徒，縱心極欲，皇天震怒，宗國爲墟，紂梟白旗，
     <span class="jiazhu">
      〔武王斬紂首，懸之太白之旗。梟，堅堯翻。〕
     </span>
     桀放鳴條，
     <span class="jiazhu">
      〔商湯破桀於鳴條，遂放之于南巢。孔安國曰：鳴條地在安邑之西。〕
     </span>
     天子之尊，湯、武有之；豈伊異人？皆明王之冑也。黃初之際，天兆其戒，異類之鳥，育長燕巢，口爪胸赤，此魏室之大異也。
     <span class="jiazhu">
      〔《晉書·五行志》：黃初元年，未央宮中有燕生鷹，口爪俱赤。長，知兩翻。〕
     </span>
     宜防鷹揚之臣於蕭牆之內；
     <span class="jiazhu">
      〔司馬氏之事，隆固逆知之矣。〕
     </span>
     可選諸王，使君國典兵，往往棋跱，鎭撫皇畿，翼亮帝室。夫皇天無親，惟德是輔。
     <span class="jiazhu">
      〔《書·蔡仲之命》之辭。〕
     </span>
     民詠德政，則延期過曆；下有怨歎，則輟錄授能。
     <span class="jiazhu">
      〔錄，圖錄也。〕
     </span>
     由此觀之，天下乃天下之天下，非獨陛下之天下也！」
    </span>
    帝手詔深慰勞之。未幾而卒。
    <span class="jiazhu">
     〔勞，力到翻。幾，居豈翻。〕
    </span>
   </p>
   <p class="margin2">
    陳壽評曰：高堂隆學業脩明，志存匡君，因變陳戒，發於懇誠，忠矣哉！及至必改正朔，俾魏祖虞，所謂意過其通者歟！
    <span class="jiazhu">
     〔謂是年黃龍見之議也。意過其通，謂意料之說，執之甚堅，反過其學之所習者也。〕
    </span>
   </p>
   <p class="em2 strong">
    <span class="yinwen">
     16
    </span>
    帝深疾浮華之士，詔吏部尙書盧毓曰：
    <span class="jiazhu">
     〔毓，余六翻。〕
    </span>
    <span class="yinhao">
     「選舉莫取有名，名如畫地作餅，不可啖也。」
    </span>
    <span class="jiazhu">
     〔啖，徒覽翻；噍也，食也，又徒濫翻。〕
    </span>
    毓對曰：
    <span class="yinhao">
     「名不足以致異人而可以得常士；常士畏敎慕善，然後有名，非所當疾也。愚臣旣不足以識異人，又主者正以循名按常爲職，但當有以驗其後耳。古者敷奏以言，明試以功；
     <span class="jiazhu">
      〔言唐、虞之治也。〕
     </span>
     今考績之法廢，而以毀譽相進退，故眞僞渾雜，虛實相蒙。」
    </span>
    帝納其言。
    <span class="jiazhu">
     〔渾，胡本翻。〕
    </span>
    詔散騎常侍劉卲作考課法。卲作《都官考課法》七十二條，又作《說略》一篇，
    <span class="jiazhu">
     〔《說略》者，說考課之大略也。〕
    </span>
    詔下百官議。
    <span class="jiazhu">
     〔下，遐稼翻。〕
    </span>
   </p>
   <p class="em2 strong">
    司隸校尉崔林曰：
    <span class="yinhao">
     「按《周官》考課，其文備矣。
     <span class="jiazhu">
      〔周冢宰總百官，歲終則令百官府各正其治，受其會，聽其政事，而詔王廢置；三歲，則大計羣吏之治而誅賞之。其詳見於《周禮》。〕
     </span>
     自康王以下，遂以陵夷，此卽考課之法存乎其人也。及漢之季，其失豈在乎佐吏之職不密哉！方今軍旅或猥或卒，
     <span class="jiazhu">
      〔猥，積也；卒，倉猝也，讀曰猝。〕
     </span>
     增減無常，固難一矣。且萬目不張，舉其綱，
     <span class="jiazhu">
      〔以網爲譬也。〕
     </span>
     衆毛不整，振其領，
     <span class="jiazhu">
      〔以裘爲譬也。〕
     </span>
     皋陶仕虞，伊尹臣殷，不仁者遠。
     <span class="jiazhu">
      〔用《論語》子夏答樊遲之言。陶，音遙。〕
     </span>
     若大臣能任其職，式是百辟，
     <span class="jiazhu">
      〔《詩·烝民》曰：王命仲山甫，式是百辟。《註》云：汝施行法度於是百君。〕
     </span>
     則孰敢不肅，烏在考課哉！」
    </span>
   </p>
   <p class="em2 strong">
    黃門侍郎杜恕曰：
    <span class="yinhao">
     「明試以功，三載考績，誠帝王之盛制也。然歷六代而考績之法不著，關七聖而課試之文不垂，
     <span class="jiazhu">
      〔六代：唐、虞、夏、商、周、漢。七聖：堯、舜、禹、湯、文武、周公。關，通也。〕
     </span>
     臣誠以爲其法可粗依，其詳難備舉故也。
     <span class="jiazhu">
      〔粗，坐五翻。〕
     </span>
     語曰：『世有亂人而無亂法』，若使法可專任，則唐、虞可不須稷、契之佐，殷、周無貴伊、呂之輔矣。
     <span class="jiazhu">
      〔契，息列翻。〕
     </span>
     今奏考功者，陳周、漢之云爲，綴京房之本旨，
     <span class="jiazhu">
      〔漢京房有考功課吏法。〕
     </span>
     可謂明考課之要矣。於以崇揖讓之風，興濟濟之治，臣以爲未盡善也。
     <span class="jiazhu">
      〔濟，子禮翻。治，直吏翻。〕
     </span>
     其欲使州郡考士，必由四科，
     <span class="jiazhu">
      〔四科，卽漢左雄所上，黃瓊所增者也。見五十二卷順帝漢安二年。〕
     </span>
     皆有事效，然後察舉，試辟公府，爲親民長吏，
     <span class="jiazhu">
      〔長，知兩翻。〕
     </span>
     轉以功次補郡守者，或就增秩賜爵，此最考課之急務也。臣以爲便當顯其身，用其言，使具爲課州郡之法，法具施行，立必信之賞，施必行之罰。至於公卿及內職大臣，亦當俱以其職考課之。古之三公，坐而論道；
     <span class="jiazhu">
      〔《周官·考工記》曰：坐而論道，謂之三公。〕
     </span>
     內職大臣，納言補闕，無善不紀，無過不舉。且天下至大，萬機至衆，誠非一明所能徧照；故君爲元首，臣作股肱，明其一體相須而成也。是以古人稱廊廟之材，非一木之支，帝王之業，非一士之略。
     <span class="jiazhu">
      〔師古曰：此語出於《愼子》，班固引以贊婁敬、叔孫通。〕
     </span>
     由是言之，焉有大臣守職辦課可以致雍熙者哉！
     <span class="jiazhu">
      〔焉，於虔翻。〕
     </span>
     誠使容身保位，無放退之辜，而盡節在公，抱見疑之勢，公義不脩而私議成俗，雖仲尼爲課，猶不能盡一才，又況於世俗之人乎！」
    </span>
   </p>
   <p class="em2 strong">
    司空掾北地傅嘏曰：
    <span class="yinhao">
     「夫建官均職，清理民物，所以立本也。循名責實，糾勵成規，所以治末也。
     <span class="jiazhu">
      〔治，直之翻。〕
     </span>
     本綱未舉而造制末程，
     <span class="jiazhu">
      〔綱，維紘繩，網總也；舉綱則衆目張矣，言所繫者大也。十髮爲程，一程爲分，言其細也。又曰：程，品式也。〕
     </span>
     國略不崇而考課是先，
     <span class="jiazhu">
      〔國略，國經也。先，心薦翻。〕
     </span>
     懼不足以料賢愚之分，精幽明之理也。」
    </span>
    <span class="jiazhu">
     〔料，音聊。〕
    </span>
    議久之不決，事竟不行。
   </p>
   <p class="margin2">
    臣光曰：爲治之要，莫先於用人，
    <span class="jiazhu">
     〔治，直吏翻。〕
    </span>
    而知人之道，聖賢所難也。
    <span class="jiazhu">
     〔《書》皋陶曰：在知人，在安民。禹曰：吁！咸若時，惟帝其難之。〕
    </span>
    是故求之於毀譽，則愛憎競進而善惡渾殽；
    <span class="jiazhu">
     〔譽，音余。渾，戶本翻。〕
    </span>
    考之於功狀，則巧詐橫生而眞僞相冒。要之，其本在於至公至明而已矣。爲人上者至公至明，則羣下之能否焯然形於目中，無所復逃矣。
    <span class="jiazhu">
     〔焯，職略翻，明也。復，扶又翻。〕
    </span>
    苟爲不公不明，則考課之法，適足爲曲私欺罔之資也。
   </p>
   <p class="margin2">
    何以言之？公明者，心也，功狀者，迹也。己之心不能治，
    <span class="jiazhu">
     〔治，直之翻；下同。〕
    </span>
    而以考人之迹，不亦難乎！爲人上者，誠能不以親疏貴賤異其心，喜怒好惡亂其志，
    <span class="jiazhu">
     〔好，呼到翻。惡，烏路翻。〕
    </span>
    欲知治經之士，則視其記覽博洽，
    <span class="jiazhu">
     〔博，廣也，大也，通也。洽，徧也。〕
    </span>
    講論精通，斯爲善治經矣；欲知治獄之士，則視其曲盡情僞，無所寃抑，斯爲善治獄矣；欲知治財之士，則視其倉庫盈實，百姓富給，斯爲善治財矣；欲知治兵之士，則視其戰勝攻取，敵人畏服，斯爲善治兵矣。至於百官，莫不皆然。雖詢謀於人而決之在己，雖考求於迹而察之在心，硏覈其實而斟酌其宜，至精至微，不可以口述，不可以書傳也，安得豫爲之法而悉委有司哉！
    <span class="jiazhu">
     〔溫公之論善矣，然必英明之君，然後能行之。自漢以下，循名責實，莫孝宣若也。宣帝之政，非由師傅之諭敎，公輔之啓沃也。公所謂不可以口述，不可以書傳，其萬世之名言也歟！〕
    </span>
   </p>
   <p class="margin2">
    或者親貴雖不能而任職，疏賤雖賢才而見遺；所喜所好者敗官而不去，所怒所惡者有功而不錄；
    <span class="jiazhu">
     〔喜，許記翻。好，呼到翻。敗，補邁翻。惡，烏路翻。〕
    </span>
    詢謀於人，則毀譽相半而不能決，考求其迹，則文具實亡而不能察。雖復爲之善法，
    <span class="jiazhu">
     〔復，扶又翻。〕
    </span>
    繁其條目，謹其簿書，安能得其眞哉！
   </p>
   <p class="margin2">
    或曰：人君之治，
    <span class="jiazhu">
     〔治，直吏翻。〕
    </span>
    大者天下，小者一國，內外之官以千萬數，考察黜陟，安得不委有司而獨任其事哉？曰：非謂其然也。凡爲人上者，不特人君而已；太守居一郡之上，刺史居一州之上，九卿居屬官之上，三公居百執事之上，皆用此道以考察黜陟在下之人，爲人君者亦用此道以考察黜陟公卿
    <span class="jiaozhusup">
     〔章：甲十六行本「卿」下有「刺史」二字；乙十一行本同。〕
    </span>
    太守，奚煩勞之有哉！
    <span class="jiazhu">
     〔古人有言曰：舉一綱，衆目張。又曰：正其本，萬事理，此之謂也。而所謂本者，豈易言哉！〕
    </span>
   </p>
   <p class="margin2">
    或曰：考績之法，唐、虞所爲，京房、劉卲述而修之耳，烏可廢哉？曰：唐、虞之官，其居位也久，其受任也專，其立法也寬，其責成也遠。是故鯀之治水，九載績用弗成，然後治其罪；
    <span class="jiazhu">
     〔事見《尙書》。治其罪，謂殛鯀於羽山也。治，直之翻；下同。〕
    </span>
    禹之治水，九州攸同，四隩旣宅，然後賞其功；
    <span class="jiazhu">
     〔隩，於六翻。事亦見《尙書》。賞其功，謂錫禹以玄珪也。〕
    </span>
    非若京房、劉卲之法，校其米鹽之課，責其旦夕之效也。事固有名同而實異者，不可不察也。考績非可行於唐、虞而不可行於漢、魏，由京房、劉卲不得其本而奔趨其末故也。
    <span class="jiazhu">
     〔趨，七喻翻。〕
    </span>
   </p>
   <p class="em2 strong">
    <span class="yinwen">
     17
    </span>
    初，右僕射衞臻典選舉，中護軍蔣濟遺臻書曰：
    <span class="jiazhu">
     〔蔣濟已自中護軍遷護軍將軍，此復書中護軍，蓋先時事也。遺，于季翻。〕
    </span>
    <span class="yinhao">
     「漢主
     <span class="jiaozhusup">
      〔章：甲十六行本「主」作「祖」；乙十一行本同。〕
     </span>
     遇亡虜爲上將，
     <span class="jiazhu">
      〔謂韓信。〕
     </span>
     周武拔漁父爲太師；
     <span class="jiazhu">
      〔謂呂望。〕
     </span>
     布衣廝養，
     <span class="jiazhu">
      〔廝，音斯。養，羊尙翻。〕
     </span>
     可登王公，何必守文，試而後用！」
    </span>
    臻曰：
    <span class="yinhao">
     「不然。子欲同牧野於成、康，喻斷蛇於文、景，
     <span class="jiazhu">
      〔謂草創之規略，不可用於承平之時也。〕
     </span>
     好不經之舉，
     <span class="jiazhu">
      〔好，呼到翻。經，常也。〕
     </span>
     開拔奇之津，
     <span class="jiazhu">
      〔津，江河濟渡之要，故以爲喻。〕
     </span>
     將使天下馳騁而起矣！」
    </span>
   </p>
   <p class="em2 strong">
    盧毓論人及選舉，皆先性行而後言才，
    <span class="jiazhu">
     〔先，悉薦翻。行，下孟翻。〕
    </span>
    黃門郎馮翊李豐嘗以問毓，毓曰：
    <span class="yinhao">
     「才所以爲善也，故大才成大善，小才成小善；今稱之有才而不能爲善，是才不中器也！」
    </span>
    豐服其言。
    <span class="jiazhu">
     〔中，竹仲翻。〕
    </span>
   </p>
  </div>
 </body>
</html>