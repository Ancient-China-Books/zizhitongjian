<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>資治通鑑-卷第二百八十六・後漢紀一・高祖睿文聖武昭肅孝皇帝上</title><meta content="width=device-width" initial-scale="1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="後漢紀一">後漢紀一</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">起強圉協洽<span class="biaozhusup" data-rel="">（丁未）</span>正月，盡四月，盡四月，不滿一年。</span></p>
<p id="p1"><a class="gg-link" href="#p1" onclick="return changeColor(this);"></a><span class="jiazhu">高祖本沙陀部人，居于太原。及得中國，自以姓劉，遂言爲東漢顯宗第八子淮陽王昞之後，國號曰漢。<span class="shu-ming">通鑑</span>以前已有<span class="shu-ming">漢紀</span>，此以<span class="shu-ming">後漢紀</span>書之。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高祖睿文聖武昭肅孝皇帝上">高祖睿文聖武昭肅孝皇帝上</span></span></h5>
<p class="" id="p2"><a class="gg-link" href="#p2" onclick="return changeColor(this);"></a><span class="jiazhu">姓劉，名知遠；乾祐元年，更名暠；其先沙陀部人也。</span></p>
<div class="yt" id="y947"><p class="strong" id="p3"><a class="gg-link" href="#p3" onclick="return changeColor(this);"></a><span class="section" id="title-3"><span data-head-description="高祖睿文聖武昭肅孝皇帝上" data-head-level="h4" data-head-title="天福十二年">天福十二年</span></span><span class="biaozhusup" data-rel="">（丁未、九四七年）</span><span class="jiazhu">漢復以天福紀年，詳見後。</span></p></div>
<p class="em2 strong" id="p4"><a class="gg-link" href="#p4" onclick="return changeColor(this);"></a><span class="yinwen">1</span>春，正月，丁亥朔，百官遙辭晉主於城北，<span class="jiazhu">大梁城之北。</span>乃易素服紗帽，迎契丹主，伏路側請罪。契丹主貂帽、貂裘，衷甲，駐馬高阜，命起，改服，撫慰之。<span class="jiazhu">按歐<span class="shu-ming">史</span>，時晉百官迎契丹主于赤岡。</span>左衞上將軍安叔千獨出班胡語，<span class="jiazhu">按薛<span class="shu-ming">史</span>，安叔千，沙陀三部落之種也，故習胡語。</span>契丹主曰：<span class="yinhao">「汝安沒字邪？<span class="jiazhu">安叔千狀貌堂堂，而不通文字，所爲鄙陋，人謂之<span class="yinhao">「沒字碑」</span>。</span>汝昔鎭邢州，已累表輸誠，我不忘也。」</span>叔千拜謝呼躍而退。<span class="jiazhu">呼躍蓋夷禮，猶華人舞蹈也。</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a>晉主與太后已下迎於封丘門外，契丹主辭不見。<span class="jiazhu"><span class="shu-ming">考異</span>曰：<span class="shu-ming">漢高祖實錄</span>：<span class="yinhao">「少帝帥族候於野，邪律氏疏之。帝指陳前事，乃大臣同謀，皆歷歷能對，無撓屈色，邪律氏亦假以顏色。」</span><span class="shu-ming">陷蕃記</span>、薛<span class="shu-ming">史·帝紀</span>、<span class="shu-ming">五代通錄</span>云：<span class="yinhao">「戎主不與帝相見。」</span><span class="shu-ming">少帝實錄</span>：<span class="yinhao">「帝舉族待罪於野，虜長面撫之，遣泊封禪寺。」</span>今從<span class="shu-ming">陷蕃記</span>。</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a>契丹主入門，民皆驚呼而走。<span class="jiazhu">呼，火故翻。</span>契丹主登城樓，遣通事諭之曰：<span class="yinhao">「我亦人也，汝曹勿懼！會當使汝曹蘇息。<span class="jiazhu">氣絕而復息曰蘇；氣一出入爲息。一曰，更息曰蘇。</span>我無心南來，漢兵引我至此耳。」</span><span class="jiazhu">歸罪於杜威等。</span>至明德門，下馬拜而後入宮。以其樞密副使劉密權開封尹事。<span class="jiazhu">先易置京尹以彈壓華人。</span>日暮，契丹主復出，屯於赤岡。<span class="jiazhu">懼人心未一，未敢居城中。</span></p>
<p class="em2 strong" id="p7"><a class="gg-link" href="#p7" onclick="return changeColor(this);"></a><span class="yinwen">2</span>戊子，執鄭州防禦使楊承勳至大梁，責以殺父叛契丹，<span class="jiazhu">楊承勳囚父以降晉，事見二百八十四卷齊王開運元年。</span>命左右臠食之。未幾，<span class="jiazhu">臠，力兗翻。幾，居豈翻。</span>以其弟右羽林將軍承信爲平盧節度使，悉以其父舊兵授之。<span class="jiazhu">旣授之以其父舊鎭，復授之以其父舊兵。</span></p>
<p class="em2 strong" id="p8"><a class="gg-link" href="#p8" onclick="return changeColor(this);"></a><span class="yinwen">3</span>高勳訴張彥澤殺其家人於契丹主，<span class="jiazhu">張彥澤殺高勳家見上卷上年。勳爲杜威奉降表者也，先已爲契丹主所親，故得訴其事。</span>契丹主亦怒彥澤剽掠京城，幷傅住兒鎖之。<span class="jiazhu">彥澤剽掠事亦見上卷上年。傅住兒，監彥澤軍者也。剽，匹妙翻。</span>以彥澤之罪宣示百官，問：<span class="yinhao">「應死否？」</span>皆言：<span class="yinhao">「應死。」</span>百姓亦投牒爭疏彥澤罪。己丑，斬彥澤、住兒於北市，仍命高勳監刑。彥澤前所殺士大夫子孫，皆絰杖號哭，隨而詬詈，以杖扑之。<span class="jiazhu">絰，徒結翻。有親喪者，絰杖。號，戶刀翻。詬，苦候翻，又許候翻。詈，力智翻。扑，普卜翻，擊也。</span>勳命斷腕出鎖，<span class="jiazhu">斷，音短。腕，烏實翻。</span>剖其心以祭死者。市人爭破其腦取髓，<span class="jiazhu">髓，悉委翻。</span>臠其肉而食之。</p>
<p class="em2 strong" id="p9"><a class="gg-link" href="#p9" onclick="return changeColor(this);"></a><span class="yinwen">4</span>契丹送景延廣歸其國，庚寅，宿陳橋，<span class="jiazhu"><span class="shu-ming">九域志</span>：開封府浚儀縣有陳橋鎭。</span>夜，伺守者稍怠，扼吭而死。<span class="jiazhu">伺，相吏翻。吭，居郎翻；人頸曰吭。</span></p>
<p class="em2 strong" id="p10"><a class="gg-link" href="#p10" onclick="return changeColor(this);"></a><span class="yinwen">5</span>辛卯，契丹以晉主爲負義侯，置於黃龍府。黃龍府，卽慕容氏和龍城也。<span class="jiazhu">歐<span class="shu-ming">史</span>曰：自幽州行十餘日，過平州；出榆關，行沙磧中，七八日至錦州；又行五六日，過海北州；又行十餘日，渡遼水，至勃海國鐵州；又行七八日，過南海府，遂至黃龍府。按契丹後改黃龍府爲隆州，北至混同江一百三十里。又按慕容氏之和龍城，若據<span class="shu-ming">晉書</span>及酈道元<span class="shu-ming">水經註</span>，當在漢遼西郡界。今晉主陷蕃，渡遼水而後至黃龍府，又其地近混同江，疑非慕容氏之和龍城。</span>契丹主使謂李太后曰：<span class="yinhao">「聞重貴不用母命以至於此，可求自便，勿與俱行。」</span>太后曰：<span class="yinhao">「重貴事妾甚謹。所失者，違先君之志，絕兩國之歡耳。今幸蒙大恩，全生保家，母不隨子，欲何所歸！」</span></p>
<p class="em2 strong" id="p11"><a class="gg-link" href="#p11" onclick="return changeColor(this);"></a>癸巳，契丹遷晉主及其家人於封禪寺，遣大同節度使兼侍中<span class="jiazhu">此契丹所授官。</span>河內崔廷勳以兵守之。<span class="jiazhu">宋白曰：崔廷勳本河內人，少陷虜。</span>契丹主數遣使存問，<span class="jiazhu">數，所角翻。</span>晉主每聞使至，舉家憂恐。<span class="jiazhu">恐見殺也。</span>時雨雪連旬，外無供億，<span class="jiazhu">毛居正曰：供儗，儗有儲偫之意。供億，猶供儗也。億，度也；料度其所須之物，隨多少而供之，以待其乏也。</span>上下凍餒。太后使人謂寺僧曰：<span class="yinhao">「吾嘗於此飯僧數萬，<span class="jiazhu">飯，扶晚翻。</span>今日獨無一人相念邪！」</span>僧辭以<span class="yinhao">「虜意難測，不敢獻食。」</span><span class="jiazhu">噫！孰知緇黃變色，其徒所爲，有甚於不敢獻食者耶！有國有家者，崇奉釋氏以求福田利益，可以監矣。</span>晉主陰祈守者，乃稍得食。</p>
<p class="em2 strong" id="p12"><a class="gg-link" href="#p12" onclick="return changeColor(this);"></a>是日，契丹主自赤岡引兵入宮，<span class="jiazhu">入晉宮。</span>都城諸門及宮禁門，皆以契丹守衞，晝夜不釋兵仗。<span class="jiazhu">懼有變也。</span>磔犬於門，以竿懸羊皮於庭爲厭勝。<span class="jiazhu">磔，陟格翻。厭，於葉翻。</span>契丹主謂<span class="jiaozhusup">〔章：十二行本「謂」下有「晉」字；乙十一行本同；孔本同；退齋校同。〕</span>羣臣曰：<span class="yinhao">「自今不脩甲兵，不市戰馬，輕賦省役，天下太平矣。」</span><span class="jiazhu">談何容易！斯言甫脫口，而打草榖繼之矣，天下果太平乎！</span>廢東京，降開封府爲汴州，尹爲防禦使。乙未，契丹主改服中國衣冠，百官起居皆如舊制。<span class="jiazhu">史言契丹主猶知用夏變夷。</span></p>
<p class="em2 strong" id="p13"><a class="gg-link" href="#p13" onclick="return changeColor(this);"></a>趙延壽、張礪共薦李崧之才；會威勝節度使馮道自鄧州入朝，契丹主素聞二人名，皆禮重之。<span class="jiazhu">二人歷唐、晉，位極人臣，國亡不能死，視其君如路人，何足重哉！</span>未幾，以崧爲太子太師，充樞密使；道守太傅，於樞密院祗候，以備顧問。</p>
<p class="em2 strong" id="p14"><a class="gg-link" href="#p14" onclick="return changeColor(this);"></a>契丹主分遣使者，以詔書賜晉之藩鎭；晉之藩鎭爭上表稱臣，被召者無不奔馳而至。<span class="jiazhu">被，皮義翻。</span>惟彰義節度使史匡威據涇州不受命。匡威，建瑭之子也。<span class="jiazhu">史建瑭事晉王克用以及莊宗，皆有戰功。</span>雄武節度使何重建斬契丹使者，以秦、階、成三州降蜀。<span class="jiazhu">史匡威不降契丹，以其地遠，契丹兵威不能至也。何重建則以其鎭與蜀接境，遂棄遼而附蜀耳。</span></p>
<p class="em2 strong" id="p15"><a class="gg-link" href="#p15" onclick="return changeColor(this);"></a>初，杜重威旣以晉軍降契丹，<span class="jiazhu">杜重威初避晉主重貴名，去<span class="yinhao">「重」</span>，單名<span class="yinhao">「威」</span>。及晉旣亡國，重威卽復舊名；其忘恩背主，此特末節耳。</span>契丹主悉收其鎧仗數百萬貯恆州，<span class="jiazhu">貯，丁呂翻。恆，戶登翻。</span>驅馬數萬歸其國，遣重威將其衆從己而南。<span class="jiazhu">將，卽亮翻。</span>及河，契丹主以晉兵之衆，恐其爲變，欲悉以胡騎擁而納之河流。或諫曰：<span class="yinhao">「晉兵在他所者尙多，彼聞降者盡死，必皆拒命。<span class="jiaozhusup">〔章：十二行本「命」下有「爲患」二字；乙十一行本同。〕</span>不若且撫之，徐思其策。」</span>契丹主乃使重威以其衆屯陳橋。<span class="jiazhu">陳橋在陳橋門外，有陳橋驛。</span>會久雪，官無所給，士卒凍餒，咸怨重威，相聚而泣；重威每出，道旁人皆罵之。</p>
<p class="em2 strong" id="p16"><a class="gg-link" href="#p16" onclick="return changeColor(this);"></a>契丹主猶欲誅晉兵。趙延壽言於契丹主曰：<span class="yinhao">「皇帝親冒矢石以取晉國，欲自有之乎，將爲他人取之乎？」</span><span class="jiazhu">冒，莫北翻。爲，于僞翻；下同。趙延壽志在帝中國，以此言覘契丹主之意，不特爲晉兵發也。</span>契丹主變色曰：<span class="yinhao">「朕舉國南征，五年不解甲，<span class="jiazhu">天福八年，契丹始攻晉，至是五年。</span>僅能得之，豈爲他人乎！」</span><span class="jiazhu">趙延壽聞契丹主此言，可以絕望矣。</span>延壽曰：<span class="yinhao">「晉國南有唐，西有蜀，常爲仇敵，皇帝亦知之乎？」</span>曰：<span class="yinhao">「知之。」</span>延壽曰：<span class="yinhao">「晉國東自沂、密，西及秦、鳳，延袤數千里，<span class="jiazhu">袤，音茂。</span>邊於吳、蜀，常以兵戍之。南方暑濕，上國之人不能居也。<span class="jiazhu">時偏方割據者，謂中原爲上國。晉奉契丹，又稱契丹爲上國。</span>他日車駕北歸，以晉國如此之大，無兵守之，吳、蜀必相與乘虛入寇，如此，豈非爲他人取之乎？」</span>契丹主曰：<span class="yinhao">「我不知也。然則柰何？」</span>延壽曰：<span class="yinhao">「陳橋降卒，可分以戍南邊，則吳、蜀不能爲患矣。」</span>契丹主曰：<span class="yinhao">「吾昔在上黨，失於斷割，悉以唐兵授晉。<span class="jiazhu">事見二百八十卷晉高祖天福元年。斷，丁亂翻。</span>旣而返爲寇讎，北向與吾戰，辛勤累年，僅能勝之。今幸入吾手，不因此時悉除之，豈可復留以爲後患乎？」</span><span class="jiazhu">復，扶又翻。</span>延壽曰：<span class="yinhao">「曏留晉兵於河南，不質其妻子，<span class="jiazhu">質，音致。</span>故有此憂。今若悉徙其家於恆、定、雲、朔之間，每歲分番使戍南邊，何憂其爲變哉！此上策也。」</span>契丹主悅曰：<span class="yinhao">「善！惟大王所以處之。」</span><span class="jiazhu">契丹封趙延壽爲燕王，故稱之爲大王。處，昌呂翻。</span>由是陳橋兵始得免，分遣還營。</p>
<p class="em2 strong" id="p17"><a class="gg-link" href="#p17" onclick="return changeColor(this);"></a><span class="yinwen">6</span>契丹主殺右金吾衞大將軍李彥紳、宦者秦繼旻，以其爲唐潞王殺東丹王故也。<span class="jiazhu">殺東丹王見二百八十卷晉高祖元福元年，唐潞王之清泰三年也。爲，于僞翻。</span>以其家族貲財賜東丹王之子永康王兀欲。兀欲眇一目，爲人雄健好施。<span class="jiazhu">兀欲始見於此，爲後得國張本。施，式豉翻。</span></p>
<p class="em2 strong" id="p18"><a class="gg-link" href="#p18" onclick="return changeColor(this);"></a><span class="yinwen">7</span>癸卯，晉主與李太后、安太妃、馮后及弟睿、子延煦、延寶俱北遷，後宮左右從者百餘人。<span class="jiazhu">從，才用翻。</span>契丹遣三百騎援送之；<span class="jiazhu">援送者，送其行以爲防援。</span>又遣晉中書令趙瑩、樞密使馮玉、馬軍都指揮使李彥韜與之俱。</p>
<p class="em2 strong" id="p19"><a class="gg-link" href="#p19" onclick="return changeColor(this);"></a>晉主在塗，供饋不繼，或時與太后俱絕食，舊臣無敢進謁者。獨磁州刺史李榖迎謁於路，相對泣下。榖曰：<span class="yinhao">「臣無狀，負陛下。」</span>因傾貲以獻。<span class="jiazhu">天下之士，苟有所負者，其所爲必有異於人。磁，牆之翻。</span></p>
<p class="em2 strong" id="p20"><a class="gg-link" href="#p20" onclick="return changeColor(this);"></a>晉主至中度橋，見杜重威寨，歎曰：<span class="yinhao">「天乎！我家何負，爲此賊所破！」</span>慟哭而去。<span class="jiazhu">於晉之時，通國上下皆知杜重威之不可用，乃違衆用之以致亡國。<span class="shu-ming">詩</span>云：<span class="yinhao">「啜其泣矣，何嗟及矣。」</span>今至於慟，庸有及乎！</span></p>
<p class="em2 strong" id="p21"><a class="gg-link" href="#p21" onclick="return changeColor(this);"></a><span class="yinwen">8</span>癸丑，蜀主以左千牛衞上將軍李繼勳爲秦州宣慰使。<span class="jiazhu">蜀以何重建降，遣使宣慰之。</span></p>
<p class="em2 strong" id="p22"><a class="gg-link" href="#p22" onclick="return changeColor(this);"></a><span class="yinwen">9</span>契丹主以前燕京留守劉晞爲西京留守，<span class="jiazhu">薛<span class="shu-ming">史</span>曰：劉晞者，涿州人，陷虜，歷官至平章事兼侍中。<span class="shu-ming">考異</span>曰：<span class="shu-ming">實錄</span>作<span class="yinhao">「禧」</span>。或云名晞。今從<span class="shu-ming">陷蕃記</span>。</span>永康王兀欲之弟留珪爲義成節度使，兀<span class="jiaozhusup">〔章：十二行本「兀」上有「族人郎五爲鎭寧節度使」十字；乙十一行本同；孔本同；張校同；退齋校同；熊校同。〕</span>欲姊壻潘聿撚爲橫海節度使，<span class="jiazhu">聿，以律翻。撚，乃殄翻。<span class="shu-ming">考異</span>曰：「<span class="shu-ming">周太祖實錄</span>：<span class="yinhao">『聿撚』</span>作<span class="yinhao">『聿湼』</span>。今從<span class="shu-ming">陷蕃記</span>。」余觀今北方之人，其言語其名稱多是有其聲無其字，華人隨其聲以字書之，初無意义，<span class="yinhao">「聿撚」</span>即<span class="yinhao">「聿涅」</span>，語有輕重，字亦隨異耳。壻音細。</span>趙延壽之子匡贊爲護國節度使，<span class="jiazhu">爲趙匡贊後以河中歸漢張本。</span>漢將張彥超爲雄武節度使，史佺爲彰義節度使，客省副使劉晏僧爲忠武節度使，前護國節度使侯益爲鳳翔節度使，權知鳳翔府事<span class="jiazhu">侯益後亦以鳳翔歸漢。</span>焦繼勳爲保大節度使。晞，涿州人也。旣而何重建附蜀，<span class="jiazhu">秦州附蜀，張彥超無所詣。</span>史匡威不受代，<span class="jiazhu">史匡威據涇州以拒史佺。</span>契丹勢稍沮。<span class="jiazhu">沮，在呂翻。</span></p>
<p class="em2 strong" id="p23"><a class="gg-link" href="#p23" onclick="return changeColor(this);"></a><span class="yinwen">10</span>晉昌節度使趙在禮入朝，<span class="jiazhu">自長安入朝于大梁。</span>其裨將留長安者作亂，節度副使建人李肅討誅之，軍府以安。</p>
<p class="em2 strong" id="p24"><a class="gg-link" href="#p24" onclick="return changeColor(this);"></a><span class="yinwen">11</span>晉主之絕契丹也，<span class="jiazhu">事見二百八十三卷晉高祖天福七年。</span>匡國節度使劉繼勳爲宣徽北院使，頗豫其謀；契丹主入汴，繼勳入朝，契丹主責之。時馮道在殿上，繼勳急指道曰：<span class="yinhao">「馮道爲首相，與景延廣實爲此謀。臣位卑，何敢發言！」</span>契丹主曰：<span class="yinhao">「此叟非多事者，勿妄引之！」</span><span class="jiazhu">馮道以依阿免禍；有國家者，焉用彼相哉！然歷事七姓，皆以德望待之，亦持身謹靜，有以動其敬心耳。</span>命鎖繼勳，將送黃龍府。</p>
<p class="em2 strong" id="p25"><a class="gg-link" href="#p25" onclick="return changeColor(this);"></a>趙在禮至洛陽，<span class="jiazhu"><span class="shu-ming">舊唐書·地理志</span>：自長安東至洛陽八百五十里。</span>謂人曰：<span class="yinhao">「契丹主嘗言莊宗之亂由我所致。<span class="jiazhu">謂皇甫暉之亂也。事見二百七十四卷唐明宗天成元年，莊宗之同光四年也。</span>我此行良可憂。」</span>契丹遣契丹將述軋、<span class="jiazhu">書契丹將，以別漢將與勃海將。</span>奚王拽剌、<span class="jiazhu">拽，羊列翻。剌，盧達翻。</span>勃海將高謨翰戍洛陽，在禮入謁，拜於庭下，拽剌等皆踞坐受之。乙卯，在禮至鄭州，<span class="jiazhu"><span class="shu-ming">九域志</span>：自洛陽東至鄭州二百六十里。</span>聞繼勳被鎖，大驚，夜，自經於馬櫪間。<span class="jiazhu">壢，音歷，馬棧也。</span>契丹主聞在禮死，乃釋繼勳，繼勳憂憤而卒。</p>
<p class="em2 strong" id="p26"><a class="gg-link" href="#p26" onclick="return changeColor(this);"></a>劉晞在契丹嘗爲樞密使、同平章事，至洛陽，詬奚王曰：<span class="jiazhu">詬，苦候翻，又許候翻。</span><span class="yinhao">「趙在禮漢家大臣，爾北方一酋長耳，<span class="jiazhu">酋，慈秋翻。長，知兩翻。</span>安得慢之如此！」</span>立於庭下以挫之。由是洛人稍安。</p>
<p class="em2 strong" id="p27"><a class="gg-link" href="#p27" onclick="return changeColor(this);"></a>契丹主廣受四方貢獻，大縱酒作樂，每謂晉臣曰：<span class="yinhao">「中國事，我皆知之，吾國事，汝曹不知也。」</span><span class="jiazhu">契丹主自謂周防之密以夸晉臣。然東丹之來，已胎兀欲奪國之禍，雖甚愚者知之，而契丹主不知也。善覘國者，不觀一時之強弱而觀其治亂之大致。</span></p>
<p class="em2 strong" id="p28"><a class="gg-link" href="#p28" onclick="return changeColor(this);"></a>趙延壽請給上國兵廩食，契丹主曰：<span class="yinhao">「吾國無此法。」</span>乃縱胡騎四出，以牧馬爲名，分番剽掠，<span class="jiazhu">剽，妙匹翻。</span>謂之<span class="yinhao">「打草榖」</span>。丁壯斃於鋒刃，老弱委於溝壑，自東、西兩畿<span class="jiazhu">大梁之屬縣爲東畿，洛陽之屬縣爲西畿，此唐制也。唐制，兩京除赤縣外，餘屬縣爲畿縣。</span>及鄭、滑、曹、濮，數百里間，財畜殆盡。<span class="jiazhu">鄭、滑、曹、濮，皆大梁之旁郡，以及言之，明上文所謂東、西兩畿爲畿縣。濮，博木翻。</span></p>
<p class="em2 strong" id="p29"><a class="gg-link" href="#p29" onclick="return changeColor(this);"></a>契丹主謂判三司劉昫曰：<span class="yinhao">「契丹兵三十萬，旣平晉國，應有優賜，速宜營辦。」</span>時府庫空竭，昫不知所出，請括借都城士民錢帛，<span class="jiazhu">都城，大梁都城。</span>自將相以下皆不免。又分遣使者數十人詣諸州括借，皆迫以嚴誅，人不聊生。其實無所頒給，皆蓄之內庫，欲輦歸其國。於是內外怨憤，始患苦契丹，皆思逐之矣。<span class="jiazhu">爲契丹北歸張本。</span></p>
<p class="em2 strong" id="p30"><a class="gg-link" href="#p30" onclick="return changeColor(this);"></a><span class="yinwen">12</span>初，晉主與河東節度使、中書令北平王劉知遠相猜忌，雖以爲北面行營都統，徒尊以虛名，而諸軍進止，實不得預聞。<span class="jiazhu">事見二百八十四卷晉齊王開運元年。</span>知遠因之廣募士卒；<span class="jiazhu">天福八年，齊王與契丹搆隙之初，劉知遠已奏募兵矣，事見二百八十三卷。</span>陽城之戰，諸軍散卒歸之者數千人，<span class="jiazhu">陽城之戰見二百八十四卷晉齊王開運二年。按陽城之戰，晉師大捷，無緣有散卒歸河東，此必杜重威降契丹時也。</span>又得吐谷渾財畜，<span class="jiazhu">事亦見開運二年。畜，吁玉翻。</span>由是河東富強冠諸鎭，<span class="jiazhu">冠，古玩翻。</span>步騎至五萬人。</p>
<p class="em2 strong" id="p31"><a class="gg-link" href="#p31" onclick="return changeColor(this);"></a>晉主與契丹結怨，知遠知其必危，而未嘗論諫。契丹屢深入，知遠初無邀遮、入援之志。<span class="jiazhu">旣不據險要以邀遮契丹之兵，又不遣兵入援也。</span>及聞契丹入汴，知遠分兵守四境以防侵軼。<span class="jiazhu">軼，徒結翻。</span>遣客將安陽王峻<span class="jiazhu"><span class="shu-ming">舊唐書·地理志</span>：相州，漢魏郡也，治安陽縣。安陽，漢侯國，故城在湯陰東。曹魏時，廢安陽，併入鄴。後周移鄴，置縣於安陽故城，仍爲鄴縣。隋又改爲安陽縣，州所治也。若漢魏郡城則在縣之西北七里，將，卽亮翻。</span>奉三表詣契丹主：一，賀入汴；二，以太原夷、夏雜居，戍兵所聚，未敢離鎭；<span class="jiazhu">夏，戶雅翻。離，力智翻。</span>三，以應有貢物，值契丹將劉九一軍自土門西入屯於南川，<span class="jiazhu">南川，謂晉陽城南之地。</span>城中憂懼，俟召還此軍，道路始通，可以入貢。契丹主賜詔褒美，及進畫，親加<span class="yinhao">「兒」</span>字於知遠姓名之上，仍賜以木柺。胡法，優禮大臣則賜之，如漢賜几杖之比，惟偉王以叔父之尊得之。<span class="jiazhu">柺，乖買翻，老人拄杖也。歐<span class="shu-ming">史</span>曰：王峻持柺歸，虜人望之皆避道。</span></p>
<p class="em2 strong" id="p32"><a class="gg-link" href="#p32" onclick="return changeColor(this);"></a>知遠又遣北都副留守太原白文珂入獻奇繒名馬，<span class="jiazhu">繒，慈陵翻。</span>契丹主知知遠觀望不至，及文珂還，<span class="jiazhu">還，從宣翻，又如字。</span>使謂知遠曰：<span class="yinhao">「汝不事南朝，又不事北朝，意欲何所俟邪？」</span><span class="jiazhu">朝，直遙翻。</span>蕃漢孔目官郭威言於知遠曰：<span class="yinhao">「虜恨我深矣！王峻言契丹貪殘失人心，必不能久有中國。」</span></p>
<p class="em2 strong" id="p33"><a class="gg-link" href="#p33" onclick="return changeColor(this);"></a>或勸知遠舉兵進取。知遠曰：<span class="yinhao">「用兵有緩有急，當隨時制宜。今契丹新降晉兵十萬，虎據京邑，未有他變，豈可輕動哉！且觀其所利止於貨財，貨財旣足，必將北去。況冰雪已消，勢難久留，宜待其去，然後取之，可以萬全。」</span><span class="jiazhu">劉知遠料之審矣，所以舉兵南向，契丹不能與之爭。</span></p>
<p class="em2 strong" id="p34"><a class="gg-link" href="#p34" onclick="return changeColor(this);"></a>昭義節度使張從恩，以地迫懷、洛，<span class="jiazhu">昭義治潞州。自潞州至澤州，又至懷州渡河，則洛州河南府。<span class="shu-ming">舊唐書·地理志</span>：潞州至洛州四百七十里。</span>欲入朝於契丹，遣使謀於知遠，知遠曰：<span class="yinhao">「我以一隅之地，安敢抗天下之大！君宜先行，我當繼往。」</span>從恩以爲然。判官高防諫曰：<span class="yinhao">「公晉室懿親，<span class="jiazhu">按<span class="shu-ming">五代會要</span>，晉少帝前妃張氏，天福八年進册皇后。張從恩蓋后族也。</span>不可輕變臣節。」</span>從恩不從。左驍衞大將軍王守恩，與從恩姻家，時在上黨，從恩以副使趙行遷知留後，<span class="jiazhu">副使者，節度副使也。</span>牒守恩權巡檢使，與高防佐之。<span class="jiaozhusup">〔章：十二行本「之」下有「遂行」二字；乙十一行本同。〕</span>守恩，建立之子也。<span class="jiazhu">王建立事唐明宗見親任，及事晉高祖。</span></p>
<p class="em2 strong" id="p35"><a class="gg-link" href="#p35" onclick="return changeColor(this);"></a><span class="yinwen">13</span>荊南節度使高從誨遣使入貢於契丹，契丹遣使以馬賜之。從誨亦遣使詣河東勸進。<span class="jiazhu">荊南高氏父子事大以保其國，爲謀大率如此。</span></p>
<p class="em2 strong" id="p36"><a class="gg-link" href="#p36" onclick="return changeColor(this);"></a><span class="yinwen">14</span>唐主立齊王景遂爲皇太弟。徙燕王景達爲齊王，領諸道兵馬元帥；徙南昌王弘冀爲燕王，爲之副。<span class="jiazhu">燕，於堅翻。</span></p>
<p class="em2 strong" id="p37"><a class="gg-link" href="#p37" onclick="return changeColor(this);"></a>景遂嘗與宮僚燕集，贊善大夫元城張易有所規諫，<span class="jiazhu">張易北人而仕江南。</span>景遂方與客傳玩玉杯，弗之顧。易怒曰：<span class="yinhao">「殿下重寶而輕士。」</span>取玉杯抵地碎之，衆皆失色；景遂斂容謝之，待易益厚。<span class="jiazhu">景遂之遷善敬士，亦難能也。</span></p>
<p class="em2 strong" id="p38"><a class="gg-link" href="#p38" onclick="return changeColor(this);"></a>景達性剛直，唐主與宗室近臣飲，馮延己、延魯、魏岑、陳覺輩，極傾諂之態，或乘酒喧笑；景達屢訶責之，復極言諫唐主，以不宜親近佞臣。<span class="jiazhu">屢，力主翻。復，扶又翻。近，巨靳翻。</span>延己以二弟立非己意，欲以虛言德之；嘗宴東宮，陽醉，撫景達背曰：<span class="yinhao">「爾不可忘我！」</span>景達大怒，拂衣入禁中白唐主，請斬之；唐主諭解，乃止。<span class="jiazhu">按是時陳覺、馮延魯攻福州，史言其侍飲極傾諂之態，槪言其常時，非必拘此時也。</span>張易謂景達曰：<span class="yinhao">「羣小交構，禍福所繫。殿下力未能去，數面折之，<span class="jiazhu">去，羌呂翻。數，所角翻。折，之舌翻。</span>使彼懼而爲備，何所不至！」</span>自是每遊宴，景達多辭疾不預。</p>
<p class="em2 strong" id="p39"><a class="gg-link" href="#p39" onclick="return changeColor(this);"></a>唐主遣使賀契丹滅晉，且請詣長安脩復<span class="jiaozhusup">〔章：十二行本「復」下有「唐室」二字；乙十一行本同。〕</span>諸陵；<span class="jiazhu">唐末喪亂，諸陵多遭發掘；南唐自謂纂唐之緒，故請脩復也。</span>契丹不許，而遣使報之。</p>
<p class="em2 strong" id="p40"><a class="gg-link" href="#p40" onclick="return changeColor(this);"></a>晉密州刺史皇甫暉，棣州刺史王建，皆避契丹，帥衆奔唐；<span class="jiazhu">帥，讀曰率。</span>淮北賊帥多請命於唐。<span class="jiazhu">帥，所類翻。</span>唐虞部員外郎韓<span class="jiaozhusup">〔章：十二行本「韓」上有「史館脩撰」四字；乙十一行本同。〕</span>熙載上疏，以爲：<span class="yinhao">「陛下恢復祖業，今也其時。若虜主北歸，中原有主，則未易圖也。」</span><span class="jiazhu">易，以豉翻。韓熙載以定中原自期，僅見此疏耳。自古以來，多大言少成事者，何可勝數！</span>時方連兵福州，未暇北顧；唐人皆以爲恨，唐主亦悔之。<span class="jiazhu">使唐無福州之役，舉兵北向，亦喪師而已矣。</span></p>
<p class="em2 strong" id="p41"><a class="gg-link" href="#p41" onclick="return changeColor(this);"></a><span class="yinwen">15</span>契丹主召晉百官悉集於庭，問曰：<span class="yinhao">「吾國廣大，方數萬里，有君長二十七人；<span class="jiazhu">長，知兩翻。</span>今中國之俗異於吾國，吾欲擇一人君之，如何？」</span>皆曰：<span class="yinhao">「天無二日。<span class="jiazhu">孟子引孔子之言。</span>夷、夏之心，皆願推戴皇帝。」</span>如是者再。契丹主乃曰：<span class="yinhao">「汝曹旣欲君我，今茲所行，何事爲先？」</span>對曰：<span class="yinhao">「王者初有天下，應大赦。」</span>二月，丁巳朔，契丹主服通天冠、絳紗袍，登正殿，設樂懸、儀衞於庭。百官朝賀，華人皆法服，胡人仍胡服，立於文武班中間。<span class="jiazhu">文官班於東，武官班於西，胡人立於中間。</span>下制稱大遼會同十年，大赦。仍云：<span class="yinhao">「自今節度使、刺史，毋得置牙兵，市戰馬。」</span><span class="jiazhu">其心固虞諸鎭有與之作敵者。</span></p>
<p class="em2 strong" id="p42"><a class="gg-link" href="#p42" onclick="return changeColor(this);"></a>趙延壽以契丹主負約，心怏怏，<span class="jiazhu">趙延壽之求爲帝，不得不止，此其所以終爲兀欲所鎖也。怏，於兩翻。</span>令李崧言於契丹主曰：<span class="yinhao">「漢天子所不敢望，乞爲皇太子。」</span>崧不得已爲言之。<span class="jiazhu">爲言，于僞翻；下令爲同。</span>契丹主曰：<span class="yinhao">「我於燕王，雖割吾肉，有用於燕王，吾無所愛。然吾聞皇太子當以天子兒爲之，豈燕王所可爲也！」</span>因令爲燕王遷官。時契丹以恆州爲中京，<span class="jiazhu">恆，戶登翻。</span>翰林承旨張礪奏擬燕王中京留守、大丞相、錄尙書事、都督中外諸軍事，樞密使如故。契丹主取筆塗去<span class="yinhao">「錄尙書事都督中外諸軍事」</span>而行之。<span class="jiazhu">去，羌呂翻。孰謂契丹主起於塞北而不知中國之事體哉！</span></p>
<p class="em2 strong" id="p43"><a class="gg-link" href="#p43" onclick="return changeColor(this);"></a><span class="yinwen">16</span>王戌，蜀李繼勳與興州刺史劉景攻固鎭，拔之。<span class="jiaozhusup">〔章：十二行本「之」下有「乙丑」二字；乙十一行本同；孔本同。〕</span>何重建請出蜀兵與階成兵共扼散關以取鳳州，<span class="jiazhu">扼散關，則北兵不能入，鳳州可坐取也。</span>丙寅，蜀主發山南兵三千七百赴之。<span class="jiazhu">山南兵，興元兵也。</span></p>
<p class="em2 strong" id="p44"><a class="gg-link" href="#p44" onclick="return changeColor(this);"></a><span class="yinwen">17</span>劉知遠聞何重建降蜀，歎曰：<span class="yinhao">「戎狄憑陵，中原無主，令藩鎭外附，吾爲方伯，良可愧也！」</span><span class="jiazhu">古者除王畿之外，八州八伯，所謂三十國而爲連，連有帥，二百一十國以爲州，州有伯者也。周分天下以爲二伯，自陝以西，召伯主之，自陜以東，周公主之。及其衰也，齊桓、晉文糾合諸侯以尊王室，亦以方伯之任自居，晉人所謂<span class="yinhao">「我爲伯」</span>者也。石晉以劉知遠爲北面都統，故亦自謂爲方伯。</span></p>
<p class="em2 strong" id="p45"><a class="gg-link" href="#p45" onclick="return changeColor(this);"></a>於是將佐勸知遠稱尊號，以號令四方，觀諸侯去就。<span class="jiazhu">諸侯，謂當時諸藩鎭。</span>知遠不許。聞晉主北遷，聲言欲出兵井陘，迎歸晉陽。<span class="jiazhu">陘，音刑。</span>丁卯，命武節都指揮使滎澤史弘肇<span class="jiazhu">武節軍，劉知遠所置，見二百八十三卷晉齊王天福八年。隋置滎澤縣，唐屬鄭州。<span class="shu-ming">九域志</span>：滎澤縣在鄭州西北四十五里。</span>集諸軍於毬場，告以出軍之期。軍士皆曰：<span class="yinhao">「今契丹陷京城，執天子，天下無主。主天下者，非我王而誰！<span class="jiazhu">劉知遠封北平王，故稱之。</span>宜先正位號，然後出師。」</span>爭呼萬歲不已。知遠曰：<span class="yinhao">「虜勢尙強，吾軍威未振，當且建功業。士卒何知！」</span>命左右遏止之。</p>
<p class="em2 strong" id="p46"><a class="gg-link" href="#p46" onclick="return changeColor(this);"></a>己巳，行軍司馬潞城張彥威等三上牋勸進，<span class="jiazhu">潞，古邑也。隋置潞城縣，唐屬潞州。<span class="shu-ming">九域志</span>：潞城縣在潞州東北四十里。</span>知遠疑未決。郭威與都押牙冠氏楊邠入說知遠曰：<span class="jiazhu">劉昫曰：冠氏，春秋邑名。隋分館陶東界置冠氏縣，唐屬魏州。<span class="shu-ming">九域志</span>：在州東北六十里。說，音稅。</span><span class="yinhao">「今遠近之心，不謀而同，此天意也。王不乘此際取之，謙讓不居，恐人心且移，移則反受其咎矣。」</span>知遠從之。</p>
<p class="em2 strong" id="p47"><a class="gg-link" href="#p47" onclick="return changeColor(this);"></a><span class="yinwen">18</span>契丹以其將劉愿爲保義節度副使，陜人苦其暴虐。<span class="jiazhu">陜，失冉翻。</span>奉國都頭王晏與指揮使趙暉、都頭侯章謀曰：<span class="yinhao">「今胡虜亂華，乃吾屬奮發之秋。河東劉公，威德遠著，<span class="jiazhu">劉知遠，河東帥，故稱之。</span>吾輩若殺愿，舉陜城歸之，爲天下唱，取富貴如返掌耳。」</span><span class="jiazhu"><span class="yinhao">「返」</span>，當作<span class="yinhao">「反」</span>。</span>暉等然之。晏與壯士數人，夜踰牙城入府，出庫兵以給衆；庚午旦，斬愿首，懸諸府門，又殺契丹監軍，奉暉爲留後。晏，徐州；暉，澶州；章，太原人也。<span class="jiazhu">澶，時連翻。</span></p>
<p class="em2 strong" id="p48"><a class="gg-link" href="#p48" onclick="return changeColor(this);"></a><span class="yinwen">19</span>辛未，劉知遠卽皇帝位。自言未忍改晉，又惡開運之名，乃更稱天福十二年。<span class="jiazhu">惡，烏路翻。更，工衡翻。歐陽修曰：人君卽位稱元年，常事爾，古不以爲重也。孔子未脩<span class="shu-ming">春秋</span>，其前固已如此，雖暴君昏主，妄庸之史，其紀事先後遠近，莫不以歲月一二數之，乃理之自然也。其謂一爲元，未嘗有法焉，古人之語爾。古謂歲之一月，亦不云一而曰正月，<span class="shu-ming">國語</span>言六呂曰<span class="yinhao">「元間大呂」</span>，<span class="shu-ming">周易</span>列六爻曰<span class="yinhao">「初九」</span>，大抵古人言數，多不云一，不獨謂年爲元也。及後世曲學之士，始謂孔子書元年爲<span class="shu-ming">春秋</span>大法，遂以改元爲重事。自漢以後，又名年以建元，而正僞紛雜，稱號遂多，不勝其紀也。五代，亂世也，其事無法而不合於理者多矣。至其年號乖錯以惑後世，則不可以不明。梁太祖以乾化二年遇弒，明年，末帝誅友珪，黜其鳳曆之號，稱乾化三年，尙爲有說。至漢高祖建國，黜晉出帝開運四年，復稱天福十二年者，何哉？蓋以愛憎之私耳。方出帝時，漢高祖居太原，常憤憤下視晉，晉亦陽優禮之；幸而未見其隙。及契丹滅晉，漢未嘗有赴難之意。出帝已北遷，方陽以兵聲言追之，至土門而還。及其卽位改元，而黜開運之號，則其用心可知矣。蓋其於出帝，無復君臣之義，而幸禍以爲利者，其素志也，可勝嘆哉！</span></p>
<p class="em2 strong" id="p49"><a class="gg-link" href="#p49" onclick="return changeColor(this);"></a>壬申，詔：<span class="yinhao">「諸道爲契丹括率錢帛者，皆罷之。<span class="jiazhu">括率錦帛，見上正月。</span>其晉臣被迫脅爲使者勿問，令詣行在。<span class="jiazhu">被，皮義翻。</span>自餘契丹，所在誅之。」</span></p>
<p class="em2 strong" id="p50"><a class="gg-link" href="#p50" onclick="return changeColor(this);"></a><span class="yinwen">20</span>何重建遣宮苑使崔延琛將兵攻鳳州，不克，退保固鎭。<span class="jiazhu">何重建爲蜀圖取鳳州事始見上。</span></p>
<p class="em2 strong" id="p51"><a class="gg-link" href="#p51" onclick="return changeColor(this);"></a><span class="yinwen">21</span>甲戌，帝自將東迎晉主及太后。至壽陽，<span class="jiazhu">晉置壽陽縣，後魏改曰受陽。隋開皇十年，改幷州南受陽爲文水，分州東故壽陽置壽陽縣；唐屬太原府。</span>聞已過恆州數日，乃留兵戍承天軍而還。<span class="jiazhu">還，從宣翻，又如字。承天軍在井陘縣娘子關西南太原府廣陽縣界。宋朝太平興國四年，改廣陽爲平定縣，置平定軍。縣有承天軍寨，在太原府南三百五十里。</span></p>
<p class="em2 strong" id="p52"><a class="gg-link" href="#p52" onclick="return changeColor(this);"></a>晉主旣出塞，契丹無復供給，從官、宮女，皆自采木實、草葉而食之。至錦州，契丹令晉主及后妃拜契丹主阿保機墓。<span class="jiazhu">從，才用翻。契丹置錦州，近木葉山。<span class="shu-ming">金人疆域圖</span>：錦州南至燕京一千四百一十五里。陳元靚曰：大元於錦州置臨海節度，領永樂、安昌、興城、神水四縣，屬大定府路。</span>晉主不勝屈辱，泣曰：<span class="yinhao">「薛超誤我！」</span><span class="jiazhu">勝，音升。謂薛超持之不令赴火也。事見上卷開運三年。</span>馮后陰令左右求毒藥，欲與晉主俱自殺，不果。</p>
<p class="em2 strong" id="p53"><a class="gg-link" href="#p53" onclick="return changeColor(this);"></a><span class="yinwen">22</span>契丹主聞帝卽位，以通事耿崇美爲昭義節度使，高唐英爲彰德節度使，崔廷勳爲河陽節度使，以控扼要害。<span class="jiazhu">昭義軍，潞州；彰德軍，相州；河陽軍，孟州。帝自太原西南出兵，潞州，兵衝也；自潞州東下壺關，則至相州；南下太行，則至孟州；故皆命將控扼。</span></p>
<p class="em2 strong" id="p54"><a class="gg-link" href="#p54" onclick="return changeColor(this);"></a>初，晉置鄕兵，號天威軍。<span class="jiazhu">見二百八十四卷晉出帝開運元年。</span>敎習歲餘，村民不閑軍旅，竟不可用；悉罷之，但令七戶輸錢十千，其鎧仗悉輸官。而無賴子弟，不復肯復農業，<span class="jiazhu">不復之復，扶又翻，再也。肯復之復，讀如字，反也。</span>山林之盜，自是而繁。及契丹入汴，縱胡騎打草榖；<span class="jiazhu">事見上正月。</span>又多以其子弟及親信左右爲節度使、刺史，不通政事，華人之狡獪者多往依其麾下，敎之妄作威福，掊斂貨財，民不堪命。<span class="jiazhu">狡，古巧翻。獪，古外翻。掊，蒲侯翻。斂，力贍翻。</span>於是所在相聚爲盜，多者數萬人，少者不減千百，攻陷州縣，殺掠吏民。滏陽賊帥梁暉，有衆數百，送款晉陽求效用，帝許之。磁州刺史李榖密通表於帝，令暉襲相州；<span class="jiazhu"><span class="shu-ming">舊唐書·地理志</span>：滏陽，漢武安縣地，隋置滏陽縣，唐屬磁州，爲州治所。<span class="shu-ming">九域志</span>：滏陽南至相州六十里。帥，所類翻。</span>暉偵知高唐英未至，<span class="jiazhu">偵，丑鄭翻。</span>相州積兵器，無守備，丁丑夜，遣壯士踰城入，啓關納其衆，殺契丹數百，其守將突圍走。暉據州自稱留後，表言其狀。<span class="jiazhu">表言於晉陽。將，卽亮翻。</span></p>
<p class="em2 strong" id="p55"><a class="gg-link" href="#p55" onclick="return changeColor(this);"></a><span class="yinwen">23</span>戊寅，帝還至晉陽，<span class="jiazhu">自承天軍還晉陽。還，從宣翻，又如字。</span>議率民財以賞將士，夫人李氏諫曰：<span class="yinhao">「陛下因河東創大業，未有以惠澤其民而先奪其生生之資，殆非新天子所以救民之意也。今宮中所有，請悉出之以勞軍，雖復不厚，人無怨言。」</span><span class="jiazhu">勞，力到翻。</span>帝曰：<span class="yinhao">「善！」</span>卽罷率民，傾內府蓄積以賜將士，中外聞之，大悅。李氏，晉陽人也。<span class="jiazhu">婦人之智及此，異乎唐莊宗之劉后矣。鄙語有之：<span class="yinhao">「福至心靈，禍來神昧。」</span>二人者各居一焉。</span></p>
<p class="em2 strong" id="p56"><a class="gg-link" href="#p56" onclick="return changeColor(this);"></a><span class="yinwen">24</span>吳越內都監程昭悅，多聚賓客，畜兵器，<span class="jiazhu">畜，讀曰蓄。</span>與術士遊。吳越王弘佐欲誅之，謂水丘昭券曰：<span class="yinhao">「汝今夕帥甲士千人圍昭悅第。」</span><span class="jiazhu">帥，讀曰率。</span>昭券曰：<span class="yinhao">「昭悅，家臣也，有罪當顯戮，不宜夜興兵。」</span>弘佐曰：<span class="yinhao">「善！」</span>命內牙指揮使諸溫<span class="jiazhu">諸，姓；溫，名。<span class="shu-ming">漢書·地理志</span>，琅邪郡有諸縣，蓋以邑爲氏也。</span>伺昭悅歸第，執送東府。<span class="jiazhu">伺，相吏翻。</span>己卯，斬之。釋錢仁俊之囚。<span class="jiazhu">錢仁俊之囚見上卷開運二年。</span></p>
<p class="em2 strong" id="p57"><a class="gg-link" href="#p57" onclick="return changeColor(this);"></a><span class="yinwen">25</span>武節都指揮使史弘肇攻代州，拔之，斬王暉。<span class="jiazhu">王暉降契丹見上卷上年。</span></p>
<p class="em2 strong" id="p58"><a class="gg-link" href="#p58" onclick="return changeColor(this);"></a><span class="yinwen">26</span>建雄留後劉在明朝于契丹，以節度副使駱從朗知州事。帝遣使者張晏洪等如晉州，諭以己卽帝位，從朗皆囚之。大將藥可儔殺從朗，推晏洪權留後，庚辰，遣使以聞。</p>
<p class="em2 strong" id="p59"><a class="gg-link" href="#p59" onclick="return changeColor(this);"></a>契丹主遣右諫議大夫趙熙使晉州，括率錢帛，徵督甚急。從朗旣死，民相帥共殺熙。<span class="jiazhu">帥，讀曰率；下同。</span></p>
<p class="em2 strong" id="p60"><a class="gg-link" href="#p60" onclick="return changeColor(this);"></a>契丹主賜趙暉詔，卽以爲保義留後。暉斬契丹使者，焚其詔，遣支使河間趙矩奉表詣晉陽。契丹遣其將高謨翰攻暉，不克。<span class="jiazhu"><span class="yinhao">「謨」</span>，一本作<span class="yinhao">「模」</span>。</span>帝見矩，甚喜，曰：<span class="yinhao">「子挈咽喉之地以歸我，天下不足定也。」</span><span class="jiazhu">陜州據河、潼之要，自河東入洛、汴，此其咽喉也。咽，因肩翻。</span>矩因勸帝早引兵南向以副天下之望，帝善之。</p>
<p class="em2 strong" id="p61"><a class="gg-link" href="#p61" onclick="return changeColor(this);"></a>辛巳，以暉爲保義節度使，侯章爲鎭國節度使，保義軍馬步都指揮使王晏爲絳州防禦使、保義軍馬步副指揮使。<span class="jiazhu">按王晏先已爲保義軍馬步都指揮使，旣賞其功，不應爲副指揮使，恐誤。</span></p>
<p class="em2 strong" id="p62"><a class="gg-link" href="#p62" onclick="return changeColor(this);"></a><span class="yinwen">27</span>高防與王守恩謀，遣指揮使李萬超白晝帥衆大譟入府，斬趙行遷，推守恩權知昭義留後。守恩殺契丹使者，舉鎭來降。<span class="jiazhu">帝旣得陜，又得上黨，足以示契丹形制之勢，重以澶州梗其南北之路，虜氣奪而心搖矣。</span></p>
<p class="em2 strong" id="p63"><a class="gg-link" href="#p63" onclick="return changeColor(this);"></a><span class="yinwen">28</span>鎭寧節度使邪律郎五，性殘虐，<span class="jiazhu">契丹主阿保機以其所居橫帳地名爲姓曰世里。世里，譯者謂之邪律，史因之。</span>澶州人苦之。賊帥王瓊帥其徒千餘人，夜襲據南城，北度浮航，<span class="jiazhu">浮航，卽德勝浮梁。賊帥，所類翻。瓊帥，讀曰率。航，戶剛翻。</span>縱兵大掠，圍郎五於牙城。<span class="jiazhu">澶州牙城，蓋在北城。</span>契丹主聞之，甚懼，始遣天平節度使李守貞、天雄節度使杜重威還鎭，<span class="jiazhu">李守貞、杜重威旣降契丹，從契丹主南入汴，遂爲所留。</span>由是無久留河南之意。遣兵救澶州；瓊退屯近郊，<span class="jiazhu">去城三十里爲近郊。</span>遣弟超奉表來求救。癸未，帝厚賜超，遣還。<span class="jiazhu">還，從宣翻，又如字。</span>瓊兵敗，爲契丹所殺。</p>
<p class="em2 strong" id="p64"><a class="gg-link" href="#p64" onclick="return changeColor(this);"></a><span class="yinwen">29</span>蜀主加雄武節度使何重建同平章事。</p>
<p class="em2 strong" id="p65"><a class="gg-link" href="#p65" onclick="return changeColor(this);"></a><span class="yinwen">30</span>延州錄事參軍高允權，萬金之子也。彰武節度使周密，闇<span class="jiazhu">音暗。</span>而貪，將士作亂，攻之；密敗，保東城。衆以允權家世延帥，<span class="jiazhu">高萬金兄弟，自梁以來帥延州。帥，所類翻。</span>推爲留後，<span class="jiazhu"><span class="shu-ming">考異</span>曰：<span class="shu-ming">周太祖實錄</span>，<span class="yinhao">「允權爲膚施令。」</span><span class="shu-ming">陷蕃記</span>云，<span class="yinhao">「前錄事參軍，退居田里。」</span><span class="shu-ming">漢高祖實錄</span>云，<span class="yinhao">「允權爲延川令，周密以允權故將之子，恐與邊人締結，移爲州主簿。密後以闇而黨下，惟誅掠是務，允權乘其民怨，時以言間之，復遣親黨潛構諸部，衆心遂搖。」</span><span class="shu-ming">廣本</span>云，<span class="yinhao">「允權爲延川令，密徙爲錄事參軍。」</span>今從之。<span class="shu-ming">周太祖實錄</span>又曰：<span class="yinhao">「契丹犯闕，以周密爲延帥。」</span>按<span class="shu-ming">晉少帝實錄</span>：<span class="yinhao">「開運三年八月辛未，以右龍武統軍周密爲彰武節度使」</span>，非契丹所授。今從<span class="shu-ming">漢高祖實錄</span>。</span>據西城。<span class="jiazhu">薛<span class="shu-ming">史</span>曰：延州有東、西二城，其中限以深澗。</span>密，應州人也。</p>
<p class="em2 strong" id="p66"><a class="gg-link" href="#p66" onclick="return changeColor(this);"></a><span class="yinwen">31</span>丹州都指揮使高彥珣殺契丹所署刺史，自領州事。</p>
<p class="em2 strong" id="p67"><a class="gg-link" href="#p67" onclick="return changeColor(this);"></a><span class="yinwen">32</span>契丹述律太后遣使以其國中酒饌脯果賜契丹主，賀平晉國。<span class="jiazhu">饌，徂皖翻，又雛戀翻。</span>契丹主與羣臣宴於永福殿，每舉酒，立而飲之，曰：<span class="yinhao">「太后所賜，不敢坐飲。」</span></p>
<p class="em2 strong" id="p68"><a class="gg-link" href="#p68" onclick="return changeColor(this);"></a><span class="yinwen">33</span>唐王淑妃與郇公從益居洛陽；趙延壽娶明宗女爲夫人，淑妃詣大梁會禮。<span class="jiazhu">趙延壽妻，唐明宗女燕國長公主也。晉高祖天福元年，契丹已遣使至洛陽取之入北矣。今復從延壽至大梁，故王淑妃詣之會禮。</span>契丹主見而拜之曰：<span class="yinhao">「吾嫂也。」</span><span class="jiazhu">契丹主以唐明宗年長，於齒爲兄，故拜王淑妃爲嫂。</span>統軍劉遂凝因淑妃求節鉞，<span class="jiazhu">劉遂凝以劉鄩舊恩，因王淑妃以求節鉞。</span>契丹主以從益爲許王、威信節度使，遂凝爲安遠節度使。淑妃以從益幼，辭不赴鎭，復歸于洛。</p>
<p class="em2 strong" id="p69"><a class="gg-link" href="#p69" onclick="return changeColor(this);"></a><span class="yinwen">34</span>契丹主以張礪爲右僕射兼門下侍郎、同平章事，左僕射和凝兼中書侍郎、同平章事；司空兼門下侍郎、同平章事劉昫，以目疾辭位，罷爲太保。</p>
<p class="em2 strong" id="p70"><a class="gg-link" href="#p70" onclick="return changeColor(this);"></a><span class="yinwen">35</span>東方羣盜大起，陷宋、亳、密三州。契丹主謂左右曰：<span class="yinhao">「我不知中國之人難制如此！」</span><span class="jiazhu">中國之人，困於契丹之陵暴掊克，咸不聊生，起而爲盜，烏有難制者乎！盍亦反其本矣。</span>亟遣泰寧節度使安審琦、武寧節度使符彥卿等歸鎭，<span class="jiazhu">澶州亂而遣李守貞、杜重威歸鎭，宋、亳、密三州陷而遣安審琦、符彥卿歸鎭，契丹主之北歸決矣。</span>仍以契丹兵送之。</p>
<p class="em2 strong" id="p71"><a class="gg-link" href="#p71" onclick="return changeColor(this);"></a>彥卿至埇橋，<span class="jiazhu">埇橋在宿州。埇，余隴翻。</span>賊帥李仁恕帥衆數萬急攻徐州。<span class="jiazhu">賊帥，所類翻。如帥，讀曰率；下同。</span>彥卿與數十騎至城下，揚鞭欲招諭之，仁恕控彥卿馬，請從相公入城。<span class="jiazhu">欲劫符彥卿爲質以取徐州也。</span>彥卿子昭序，自城中遣軍校陳守習縋而出，呼於賊中<span class="jiazhu">校，戶敎翻。縋，馳僞翻。呼，火故翻。</span>曰：<span class="yinhao">「相公已陷虎口，聽相公助賊攻城，城不可得也。」</span>賊知不可劫，乃相率羅拜於彥卿馬前，乞赦其罪。彥卿與之誓，乃解去。</p>
<p class="em2 strong" id="p72"><a class="gg-link" href="#p72" onclick="return changeColor(this);"></a><span class="yinwen">36</span>三月，丙戌朔，契丹主服赭袍，坐崇元殿，百官行入閤禮。<span class="jiazhu">歐陽修曰：唐故事：天子日御殿見羣臣，曰常參。朔望薦食諸陵寢，有思慕之心，不能臨前殿，則御便殿見羣臣，曰入閤。宣政，前殿也，謂之衙，衙有仗。紫宸，便殿也，謂之閤。其不御前殿而御紫宸也，乃自正衙喚仗由閤門而入，百官俟朝于衙者，因隨而入見，故謂之入閤。然衙，朝也，其禮尊；閤，宴見也，其事殺。自乾符以後，因亂禮缺，天子不能日見羣臣而見朔望，故正衙常日廢仗，而朔望入閤有仗。其後習見，遂以入閤爲重，至出御前殿，猶謂之入閤。五代之時，羣臣五日一入見中興殿，便殿也，此入閤之遺制，而謂之起居。朔望一出御文明殿，前殿也，反謂之入閤。今按<span class="shu-ming">五代會要</span>有入閤儀：司天進時刻牌，閤門進班齊牌，皇帝自內著袍衫穿靴，乘輦至常朝殿門駐輦，受樞密使已下起居訖，引駕至正朝殿。皇帝坐定，卷簾，殿上添香，喝<span class="yinhao">「控鶴官拜」</span>，次雞叫，次閤門勘契，次閤門承旨喚杖，次閤門使引金吾將軍南班拜訖、分引至位對揖，次細仗相次入，次執文武班簿至位對揖，次宰臣南班拜訖、分引至位對揖，次金吾將軍奏<span class="yinhao">「平安」</span>，次文武百官入。通事舍人揖殿，靸靴入沙墀，兩拜立定，次引宰臣及兩省官、金吾將軍合班立定，閤門使喝<span class="yinhao">「拜」</span>，搢笏舞蹈，三拜，奏<span class="yinhao">「聖躬萬福」</span>；又引宰臣班首一人至近前，又兩拜，舞，跪，三拜，引至位對揖。通事舍人引宰臣於東西踏道下立，次文武百官出，次兩省官南班揖殿出，次翰林學士南班揖殿出，次執文武班簿南班揖殿出，次金吾將軍南班揖殿出，次細仗出；次引宰臣香案前奏事訖，宣徽使喝<span class="yinhao">「好去」</span>，南班揖殿出；次閤門使引待制官至位兩拜，引近前奏事訖，欲歸位罄折，宣徽使宣<span class="yinhao">「所奏知」</span>，又兩拜，舞，跪，三拜，舍人喝<span class="yinhao">「好去」</span>，南班揖殿出；次刑法官奏事准上，次監奏御史南班揖殿出，次閤門承旨放仗，次閤門使奏衙內無事，次喝<span class="yinhao">「控鶴官門外祗候」</span>，次下簾，皇帝上輦歸內。又按歐<span class="shu-ming">史</span>：梁太祖乾化元年九月辛巳朔，御文明殿入閤。則入閤儀梁所定也。視唐之正牙朝會，其儀略而野，而五代謂之行禮。<span class="shu-ming">會要</span>又詳載而爲書，則其儀爲一時之上儀矣。姑備錄之，以志朝儀之變。文明殿，洛陽宮之正衙殿也。崇元殿，汴宮之正衙殿也。薛<span class="shu-ming">史</span>曰：梁制：每月初入閤，望日延英聽政。後唐之制，朔望皆入閤。</span></p>
<p class="em2 strong" id="p73"><a class="gg-link" href="#p73" onclick="return changeColor(this);"></a><span class="yinwen">37</span>戊子，帝遣使以詔書安集農民保聚山谷避契丹之患者。<span class="jiazhu">此時務之所當急先者。</span></p>
<p class="em2 strong" id="p74"><a class="gg-link" href="#p74" onclick="return changeColor(this);"></a><span class="yinwen">38</span>辛卯，高允權奉表來降。帝諭允權聽周密詣行在，密遂棄東城來奔。</p>
<p class="em2 strong" id="p75"><a class="gg-link" href="#p75" onclick="return changeColor(this);"></a><span class="yinwen">39</span>壬辰，高彥詢<span class="jiaozhusup">〔章：十二行本「詢」作「珣」；乙十一行本同。〕</span>以丹州來降。<span class="jiazhu">丹、延亦歸於漢矣。</span></p>
<p class="em2 strong" id="p76"><a class="gg-link" href="#p76" onclick="return changeColor(this);"></a><span class="yinwen">40</span>蜀翰林承旨李昊謂王<span class="jiaozhusup">〔章：十二行本「王」上有「樞密使」三字；乙十一行本同；退齋校同。〕</span>處回曰：<span class="yinhao">「敵復據固鎭，則興州道絕，不復能救秦州矣。<span class="jiazhu">復，扶又翻。</span>請遣山南西道節度使孫漢韶將兵急攻鳳州。」</span>癸巳，蜀主命漢韶詣鳳州行營。</p>
<p class="em2 strong" id="p77"><a class="gg-link" href="#p77" onclick="return changeColor(this);"></a><span class="yinwen">41</span>契丹主復召晉百官，<span class="jiazhu">復，扶又翻。</span>諭之曰：<span class="yinhao">「天時向熱，吾難久留，欲暫至上國省太后。<span class="jiazhu">契丹自謂其國爲上國，中國之人亦以稱之。契丹旣畏暑，又畏四方羣起而攻之，故急欲北歸，果如劉知遠所料。</span>當留親信一人於此爲節度使。」</span>百官請迎太后。契丹主曰：<span class="yinhao">「太后族大，如古柏根，不可移也。」</span>契丹主欲盡以晉之百官自隨。或曰：<span class="yinhao">「舉國北遷，恐搖人心，不如稍稍遷之。」</span>乃詔有職事者從行，餘留大梁。</p>
<p class="em2 strong" id="p78"><a class="gg-link" href="#p78" onclick="return changeColor(this);"></a>復以汴州爲宣武軍，<span class="jiazhu">契丹之入大梁也，降開封府爲汴州防禦使；今復盛唐之舊，以爲節鎭，欲兼華、夷而撫制之也。</span>以蕭翰爲節度使。翰，述律太后之兄子，其妹復爲契丹主后。翰始以蕭爲姓，自是契丹后族皆稱蕭氏。</p>
<p class="em2 strong" id="p79"><a class="gg-link" href="#p79" onclick="return changeColor(this);"></a><span class="yinwen">42</span>吳越復發水軍，遣其將余安將之，自海道救福州。己亥，至白蝦浦。<span class="jiazhu">將，卽亮翻。<span class="yinhao">「蝦」</span>，當作<span class="yinhao">「鰕」</span>。</span>海岸泥淖，須布竹簀乃可行，唐之諸軍在城南者，聚而射之，簀不得施。<span class="jiazhu">淖，奴敎翻。簀，測革翻。射，而亦翻。</span>馮延魯曰：<span class="yinhao">「城所以不降者，恃此救也。今相持不戰，徒老我師，不若縱其登岸盡殺之，則城不攻自降矣。」</span>裨將孟堅曰：<span class="yinhao">「浙兵至此，<span class="jiaozhusup">〔章：十二行本「此」下有「已久」二字；乙十一行本同；張校同。〕</span>不能進退，<span class="jiazhu">吳越國本唐兩浙地，故謂之浙兵。</span>求一戰而死不可得。若縱其登岸，彼必致死於我，其鋒不可當，安能盡殺乎！」</span>延魯不聽，曰：<span class="yinhao">「吾自擊之。」</span>吳越兵旣登岸，大呼奮擊，<span class="jiazhu">呼，火故翻。</span>延魯不能禦，棄衆而走，孟堅戰死。吳越兵乘勝而進，城中兵亦出，夾擊唐兵，大破之。唐城南諸軍皆遁，吳越兵追之；王崇文以牙兵三百拒之，諸軍陳於崇文之後，追者乃還。<span class="jiazhu">陳，讀曰陣。還，從宣翻。</span></p>
<p class="em2 strong" id="p80"><a class="gg-link" href="#p80" onclick="return changeColor(this);"></a>或言浙兵欲棄福州，拔李達之衆歸錢唐，東南守將劉洪進等白王建封，請縱其盡出而取其城。<span class="jiazhu">唐兵攻福州，劉洪進當東南面，故書爲東南守將。</span>留從效不欲福州之平，<span class="jiazhu">泉、福相爲脣齒，福州平則泉州爲之次矣，此留從效之所不欲也。</span>建封亦忿陳覺等專橫，<span class="jiazhu">橫，戶孟翻。</span>乃曰：<span class="yinhao">「吾軍敗矣，安能與人爭城！」</span>是夕，燒營而遁，城北諸軍亦相顧而潰；馮延魯引佩刀自刺，<span class="jiazhu">刺，七亦翻。</span>親吏救之，不死。唐兵死者二萬餘人，委棄軍資器械數十萬，府庫爲之耗竭。<span class="jiazhu">謂唐之府庫罄於奉軍。爲，于僞翻。</span></p>
<p class="em2 strong" id="p81"><a class="gg-link" href="#p81" onclick="return changeColor(this);"></a>余安引兵入福州，李達舉所部授之。<span class="jiazhu">何承天<span class="shu-ming">姓苑</span>：余姓，戎由余之後。</span></p>
<p class="em2 strong" id="p82"><a class="gg-link" href="#p82" onclick="return changeColor(this);"></a><span class="yinwen">43</span>留從效引兵還泉州，<span class="jiazhu">自福州還也。</span>謂唐戍將曰：<span class="yinhao">「泉州與福州世爲仇敵，<span class="jiazhu">唐末，王潮兄弟自泉州攻福州，留從效先是以泉州兵擊破福州兵，又會南唐兵團福州，故云然。</span>南接嶺海瘴癘之鄕，<span class="jiazhu">漳、泉之地，東南際海，西南接潮州，嶺南之境也。</span>地險土瘠。比年軍旅屢興，農桑廢業，冬徵夏斂，僅能自贍，<span class="jiazhu">秋榖成熟，徵租至冬，春蠶畢收，斂帛於夏，卽謂二稅也。比，毗至翻。斂，力贍翻。贍，時斂翻。</span>豈勞大軍久戍於此！」</span>置酒餞之，戍將不得已引兵歸。唐主不能制，加從效檢校太傅。<span class="jiazhu">唐兵新敗，自知無以制留從效，遂加其官以安之。留從效自此據有漳、泉。</span></p>
<p class="em2 strong" id="p83"><a class="gg-link" href="#p83" onclick="return changeColor(this);"></a><span class="yinwen">44</span>壬寅，契丹主發大梁，晉文武諸司從者數千人，<span class="jiazhu">從，才用翻。</span>諸軍吏卒又數千人，宮女、宦官數百人，盡載府庫之實以行，所留樂器儀仗而已。夕，宿赤岡，契丹主見村落皆空，命有司發牓數百通，所在招撫百姓，然竟不禁胡騎剽掠。<span class="jiazhu">呼雞而縱狸奴，雞其敢前乎！剽，匹妙翻。</span>丙午，契丹自白馬渡河，謂宣徽使高勳曰：<span class="yinhao">「吾在上國，以射獵爲樂，至此令人悒悒。<span class="jiazhu"><span class="yinhao">「契丹」</span>之下，當逸<span class="yinhao">「主」</span>字。樂，音洛。悒，於及翻。悒悒，憂愁不得志也。</span>今得歸，死無恨矣。」</span><span class="jiazhu">契丹主不惟土思，亦見諸鎭及羣盜舉兵者皆歸心河東，恐不得正丘首也。獨不見涉珪與徒河相持於中山之時乎！以此言之，其才諸相去遠矣。</span></p>
<p class="em2 strong" id="p84"><a class="gg-link" href="#p84" onclick="return changeColor(this);"></a><span class="yinwen">45</span>蜀孫漢韶將兵二萬攻鳳州，軍于固鎭，分兵扼散關以絕援路。<span class="jiazhu">何重建請扼散關，猶慮契丹威令行於關西，能發援兵也。至是，契丹歸北，中國無主，雖出兵取岐、雍可也，何必扼散關乎！</span></p>
<p class="em2 strong" id="p85"><a class="gg-link" href="#p85" onclick="return changeColor(this);"></a><span class="yinwen">46</span>張筠、余安皆還錢唐，吳越王弘佐遣東南安撫使鮑脩讓將兵戍福州，以東府安撫使錢弘倧爲丞相。<span class="jiazhu">吳越以越州爲東府。爲弘倧嗣國張本。倧，作冬翻。</span></p>
<p class="em2 strong" id="p86"><a class="gg-link" href="#p86" onclick="return changeColor(this);"></a><span class="yinwen">47</span>庚戌，以皇弟北京馬步都指揮使崇行太原尹，知府事。<span class="jiazhu">劉崇有太原始此。<span class="shu-ming">考異</span>曰：薛<span class="shu-ming">史</span>云<span class="yinhao">「崇，高祖從弟。」</span>王保衡<span class="shu-ming">晉陽見聞錄</span>云<span class="yinhao">「仲弟」</span>，歐陽<span class="shu-ming">史</span>云<span class="yinhao">「母弟」</span>。今從<span class="shu-ming">實錄</span>。</span></p>
<p class="em2 strong" id="p87"><a class="gg-link" href="#p87" onclick="return changeColor(this);"></a><span class="yinwen">48</span>辛亥，契丹主將攻相州，梁暉請降；契丹主赦之，許以爲防禦使，暉疑其詐，復乘城拒守。夏，四月，己未，未明，契丹主命蕃、漢諸軍急攻相州，食時克之，<span class="jiazhu">相，悉亮翻。</span>悉殺城中男子，驅其婦女而北，胡人擲嬰孩於空中，舉刃接之以爲樂。<span class="jiazhu">觀佛貍之飲江，侯景之亂江南，其肆毒類如此。不嗜殺人，然後能一天下，孟子之言，豈欺我哉！樂，音洛。</span>留高唐英守相州。唐英閱城中，遺民男女得七百餘人。其後節度使王繼弘斂城中髑髏瘞之，<span class="jiazhu">髑，徒木翻。髏，音婁。瘞，於計翻。</span>凡得十餘萬。</p>
<p class="em2 strong" id="p88"><a class="gg-link" href="#p88" onclick="return changeColor(this);"></a>或告磁州刺史李榖謀舉州應漢，契丹主執而詰之，<span class="jiazhu">詰，其吉翻。</span>榖不服，契丹主引手於軍中，若取所獲文書者。榖知其詐，因請曰：<span class="yinhao">「必有其驗，乞顯示之。」</span>凡六詰，榖辭氣不屈，乃釋之。<span class="jiazhu">史言李榖有膽氣。</span></p>
<p class="em2 strong" id="p89"><a class="gg-link" href="#p89" onclick="return changeColor(this);"></a><span class="yinwen">49</span>帝以從弟北京馬軍都指揮使信領義成節度使，充侍衞馬軍都指揮使，武節都指揮使史弘肇領忠武節度使，充步軍都指揮使，右都押牙楊邠權樞密使，蕃漢兵馬都孔目官郭威權副樞密使，兩使都孔目官南樂王章權三司使。<span class="jiazhu">兩使，節度、觀察也。樂，音洛。</span></p>
<p class="em2 strong" id="p90"><a class="gg-link" href="#p90" onclick="return changeColor(this);"></a><span class="yinwen">50</span>癸亥，立魏國夫人李氏爲皇后。</p>
<p class="em2 strong" id="p91"><a class="gg-link" href="#p91" onclick="return changeColor(this);"></a><span class="yinwen">51</span>契丹主見所過城邑丘墟，謂蕃、漢羣臣曰：<span class="yinhao">「致中國如此，皆燕王之罪也。」</span><span class="jiazhu">燕王，謂趙延壽。</span>顧張礪曰：<span class="yinhao">「爾亦有力焉。」</span><span class="jiazhu">張礪隨趙延壽入北，又與趙延壽俱南，以殘中國。契丹主猶知其罪，況中國之人乎！</span></p>
<p class="em2 strong" id="p92"><a class="gg-link" href="#p92" onclick="return changeColor(this);"></a><span class="yinwen">52</span>甲子，帝以河東節度判官長安蘇逢吉、觀察判官蘇禹珪爲中書侍郎、同平章事。禹珪，密州人也。</p>
<p class="em2 strong" id="p93"><a class="gg-link" href="#p93" onclick="return changeColor(this);"></a>振武節度使、府州團練使折從遠入朝，更名從阮，<span class="jiazhu">避帝名，更<span class="yinhao">「遠」</span>名<span class="yinhao">「阮」</span>。更，工衡翻。</span>置永安軍於府州，以從阮爲節度使。<span class="jiazhu">折從阮本領振武節，又就府州置節鎭以寵之。薛<span class="shu-ming">史</span>曰：升府州爲永安軍，析振武之勝州幷沿河五鎭以隸之。</span>又以河東左都押牙劉銖爲河陽節度使。銖，陜人也。<span class="jiazhu">陜，失冉翻。</span></p>
<p class="em2 strong" id="p94"><a class="gg-link" href="#p94" onclick="return changeColor(this);"></a><span class="yinwen">53</span>契丹昭義節度使耿崇美屯澤州，將攻潞州；乙丑，詔史弘肇將步騎萬人救之。</p>
<p class="em2 strong" id="p95"><a class="gg-link" href="#p95" onclick="return changeColor(this);"></a><span class="yinwen">54</span>丙寅，以王守恩爲昭義節度使，高允權爲彰武節度使，又以岢嵐軍使鄭謙爲忻州刺史、領彰國節度使<span class="jiazhu">彰國軍應州，時屬契丹。岢，枯我翻。</span>兼忻、代二州義軍都部署。丁卯，以緣河巡檢使閻萬進爲嵐州刺史，領振武節度使兼嵐、憲二州義軍都制置使。<span class="jiazhu">憲州本樓煩監，嵐州刺史領之；唐貞元十五年，別置監牧使；昭宗龍紀元年，李克用表置憲州。<span class="shu-ming">九域志</span>：憲州治靜樂縣。靜樂古汾陽縣地。嵐、憲二州相去五十里而已。嵐，盧含翻。</span>帝聞契丹北歸，欲經略河南，故以弘肇爲前驅，又遣閻<span class="jiaozhusup">〔章：十二行本「閻」作「謙」；乙十一行本同；孔本同；張校同。〕</span>萬進出北方以分契丹兵勢。萬進，幷州人也。</p>
<p class="em2 strong" id="p96"><a class="gg-link" href="#p96" onclick="return changeColor(this);"></a><span class="yinwen">55</span>契丹主以船數十艘載晉鎧仗，將自汴泝河歸其國，<span class="jiazhu">自汴泝河，自河陽取太行路以歸其國也。艘，蘇遭翻。</span>命寧國都虞候榆次武行德將士卒千餘人部送之。至河陰，<span class="jiazhu">河陰在河陽東南，相去百六十二里。</span>行德與將士謀曰：<span class="yinhao">「今爲虜所制，將遠去鄕里。人生會有死，安能爲異域之鬼乎！虜勢不能久留中國，不若共逐其黨，堅守河陽，以俟天命之所歸者而臣之，豈非長策乎！」</span>衆以爲然。行德卽以鎧仗授之，相與殺契丹監軍使。會契丹河陽節度使崔廷勳以兵送耿崇美之潞州，行德遂乘虛入據河陽，衆推行德爲河陽都部署。行德遣弟行友奉蠟表間道詣晉陽。<span class="jiazhu">作表置之蠟丸中，故謂之蠟表。間，古莧翻。</span></p>
<p class="em2 strong" id="p97"><a class="gg-link" href="#p97" onclick="return changeColor(this);"></a>契丹遣武定節度使方太詣洛陽巡檢，至鄭州；州有戍兵，共迫太爲鄭王。<span class="jiazhu">去年方太以安國留後降契丹，契丹主蓋命之領武定節度使。武定軍洋州，時屬蜀。</span>梁嗣密王朱乙逃禍爲僧，<span class="jiazhu">梁太祖兄存之子友倫封密王，乙蓋梁亡之後避禍爲僧也。</span>嵩山賊帥張遇得之，立以爲天子，取嵩岳神袞冕以衣之，<span class="jiazhu">帥，所類翻；下賊帥同。衣，於旣翻。</span>帥衆萬餘襲鄭州，太擊走之。太以契丹尙強，恐事不濟，說諭戍兵，欲與俱西；<span class="jiazhu">帥，讀曰率。說，式芮翻。欲與戍兵俱西至洛陽。</span>衆不從，太自西門逃奔洛陽。戍兵旣失太，反譖太於契丹，云脅我爲亂；太遣子師朗自訴於契丹，契丹將麻荅殺之，<span class="jiazhu">將，卽亮翻。</span>太無以自明。會羣盜攻洛陽，契丹留守劉晞棄城奔許州，太乃入府行留守事，與巡檢使潘環擊羣盜卻之，張遇殺朱乙請降。伊闕賊帥自稱天子，誓衆於南郊壇，<span class="jiazhu">後唐郊天壇在洛陽城南。</span>將入洛陽，太逆擊，走之。<span class="jiazhu"><span class="shu-ming">考異</span>曰：<span class="shu-ming">實錄·方太傳</span>云：<span class="yinhao">「劉禧走許田，復有潁陽妖巫，姓朱，號嗣密王，誓衆於洛南郊天壇，號萬餘人。太帥部曲與朝士輩虛張旗幟，一舉而逐之，洛師遂安。」</span>今從<span class="shu-ming">陷蕃記</span>。</span></p>
<p class="em2 strong" id="p98"><a class="gg-link" href="#p98" onclick="return changeColor(this);"></a>太欲自歸於晉陽，武行德使人誘太曰：<span class="yinhao">「我裨校也。公舊鎭此地，<span class="jiazhu">由此觀之，契丹嘗命方太鎭河陽，史逸之也。校，戶敎翻。</span>今虛位相待。」</span>太信之，至河陽，爲行德所殺。</p>
<p class="em2 strong" id="p99"><a class="gg-link" href="#p99" onclick="return changeColor(this);"></a>蕭翰遣高謨翰援送劉晞自許還洛陽，<span class="jiazhu">蕭翰時鎭大梁。</span>晞疑潘環構其衆逐己，使謨翰殺之。</p>
<p class="em2 strong" id="p100"><a class="gg-link" href="#p100" onclick="return changeColor(this);"></a>戊辰，武行友至晉陽。</p>
<p class="em2 strong" id="p101"><a class="gg-link" href="#p101" onclick="return changeColor(this);"></a>庚午，史弘肇奏遣先鋒將馬誨擊契丹，斬首千餘級。時耿崇美、崔廷勳至澤州，聞弘肇兵已入潞州，不敢進，引兵而南；弘肇遣誨追擊，破之，崇美、廷勳與奚王拽剌退保懷州。<span class="jiazhu">崔廷勳欲歸河陽，河陽已爲武行德所據，故保懷州以逼河陽。<span class="shu-ming">九域志</span>：懷州南至河陽七十里。</span></p>
<p class="em2 strong" id="p102"><a class="gg-link" href="#p102" onclick="return changeColor(this);"></a>辛未，以武行德爲河陽節度使。</p>
<p class="em2 strong" id="p103"><a class="gg-link" href="#p103" onclick="return changeColor(this);"></a>契丹主聞河陽亂，歎曰：<span class="yinhao">「我有三失，宜天下之叛我也！諸道括錢，一失也；令上國人打草榖，二失也；不早遣諸節度使還鎭，三失也。」</span><span class="jiazhu">三失並見上。</span></p>
<p class="em2 strong" id="p104"><a class="gg-link" href="#p104" onclick="return changeColor(this);"></a><span class="yinwen">56</span>唐主以矯詔敗軍，皆陳覺、馮延魯之罪，<span class="jiazhu">陳覺矯詔事見上卷晉出帝開運三年，唐主之保大四年也。覺、延魯敗軍之罪，其事見上。</span>壬申，詔赦諸將，議斬二人以謝中外。御史中丞江文蔚對仗彈馮延己、魏岑曰：<span class="yinhao">「陛下踐阼以來，所信任者，延己、延魯、岑、覺四人而已，皆陰狡弄權，壅蔽聰明，排斥忠良，引用羣小，諫爭者逐，<span class="jiazhu">蔚，於勿翻。爭，讀曰諍。</span>竊議者刑，上下相蒙，道路以目。<span class="jiazhu">言道路相遇，但以目相視而不敢言。</span>今覺、延魯雖伏辜，而延己、岑猶在，本根未殄，枝幹復生。同罪異誅，<span class="jiazhu">復，扶又翻。<span class="shu-ming">左傳</span>：宋子罕曰：<span class="yinhao">「同罪異罰，非刑也。」</span></span>人心疑惑。」</span>又曰：<span class="yinhao">「上之視聽，惟在數人，雖日接羣臣，終成孤立。」</span>又曰：<span class="yinhao">「在外者握兵，居中者當國。」</span>又曰：<span class="yinhao">「岑、覺、延魯，更相違戾。<span class="jiazhu">更，工衡翻。</span>彼前則我卻，彼東則我西。天生五材，國之利器，<span class="jiazhu"><span class="yinhao">「天生五材，民並用之，」</span>出<span class="shu-ming">左傳</span>。杜預曰：五材，謂金、木、水、火、土也。</span>一旦爲小人忿爭妄動之具。」</span>又曰：<span class="yinhao">「征討之柄，在岑折簡，帑藏取與，繫今一言。」</span><span class="jiazhu">折，之舌翻。帑，他朗翻。藏，徂浪翻。</span>唐主以文蔚所言爲太過，怒，貶江州司士參軍。械送覺、延魯至金陵。宋齊丘以嘗薦覺使福州，<span class="jiazhu">事見上卷晉齊王開運三年。</span>上表待罪。<span class="jiazhu">上，時掌翻；下同。</span></p>
<p class="em2 strong" id="p105"><a class="gg-link" href="#p105" onclick="return changeColor(this);"></a>詔流覺於蘄州，延魯於舒州。知制誥會稽徐鉉、史館脩撰韓熙載上疏曰：<span class="yinhao">「覺、延魯罪不容誅，但齊丘、延己爲之陳請，<span class="jiazhu">蘄，渠希翻。會，工外翻。爲，于僞翻。</span>故陛下赦之。擅興者不罪，則疆埸有生事者矣；喪師者獲存，則行陳無效死者矣。<span class="jiazhu">無詔旨而擅發兵，謂之擅興，厥罪死。埸，音亦。喪，息浪翻。行，戶剛翻。陳，讀曰陣。</span>請行顯戮以重軍威。」</span>不從。</p>
<p class="em2 strong" id="p106"><a class="gg-link" href="#p106" onclick="return changeColor(this);"></a>中書侍郎、同平章事馮延己罷爲太弟少保，貶魏岑爲太子洗馬。<span class="jiazhu">洗，昔薦翻。</span></p>
<p class="em2 strong" id="p107"><a class="gg-link" href="#p107" onclick="return changeColor(this);"></a>韓熙載屢言宋齊丘黨與必爲禍亂。齊丘奏熙載嗜酒猖狂，<span class="jiazhu">猖，齒良翻。</span>貶和州司士參軍。</p>
<p class="em2 strong" id="p108"><a class="gg-link" href="#p108" onclick="return changeColor(this);"></a><span class="yinwen">57</span>乙亥，鳳州防禦使石奉頵舉州降蜀。<span class="jiazhu">蜀自是盡有秦、鳳、階、成之地。頵，於倫翻。</span>奉頵，晉之宗屬也。</p>
<p class="em2 strong" id="p109"><a class="gg-link" href="#p109" onclick="return changeColor(this);"></a><span class="yinwen">58</span>契丹主至臨城，得疾；及欒城，病甚，<span class="jiazhu">臨城縣屬趙州，本房子縣，唐天寶元年，改爲臨城縣。宋白曰：欒城縣，本漢開縣，後魏太和十一年，於開縣故城置欒城縣。<span class="shu-ming">九域志</span>：古欒城，晉欒氏別邑。臨城縣在趙州西南一百三里。欒城縣在鎭州南六十三里。</span>苦熱，聚冰於胸腹手足，且啖之。<span class="jiazhu">啖，徒濫翻。</span>丙子，至殺胡林而卒。<span class="jiazhu">殺胡林，蓋以契丹主死於此，時人遂以爲地名。宋白曰：殺胡林，唐天后時襲突厥，羣胡死於此，故名。<span class="shu-ming">考異</span>曰：<span class="shu-ming">實錄</span>云，<span class="yinhao">「二十日乙亥卒。」</span>今從<span class="shu-ming">陷蕃記</span>。</span>國人剖其腹，實鹽數斗，載之北去，晉人謂之<span class="yinhao">「帝羓」</span>。<span class="jiazhu">羓，邦加翻。</span></p>
<p class="em2 strong" id="p110"><a class="gg-link" href="#p110" onclick="return changeColor(this);"></a>趙延壽恨契丹主負約，謂人曰：<span class="yinhao">「我不復入龍沙矣。」</span><span class="jiazhu">盧龍山後卽大漠，故謂之龍沙。復，扶又翻。</span>卽日，先引兵入恆州，契丹永康王兀欲及南北二王，各以所部兵相繼而入。<span class="jiazhu">范成大<span class="shu-ming">北使錄</span>：自欒城至恆州六十里。恆，戶登翻。</span>延壽欲拒之，恐失大援，乃納之。</p>
<p class="em2 strong" id="p111"><a class="gg-link" href="#p111" onclick="return changeColor(this);"></a>時契丹諸將已密議奉兀欲爲主，兀欲登鼓角樓受叔兄拜；而延壽不之知，自稱受契丹皇帝遺詔，權知南朝軍國事，仍下敎布告諸道，所以供給兀欲與諸將同，兀欲銜之。恆州諸門管鑰及倉庫出納，兀欲皆自主之。延壽使人請之，不與。<span class="jiazhu">兀欲不與諸門管鍵，事可知矣；趙延壽殊不知陰爲之備，其鎖固當。</span></p>
<p class="em2 strong" id="p112"><a class="gg-link" href="#p112" onclick="return changeColor(this);"></a>契丹主喪至國，述律太后不哭，曰：<span class="yinhao">「待諸部寧壹如故，則葬汝矣。」</span><span class="jiazhu">咎其傾國南伐，至於耗竭，部落不安也。</span></p>
<p class="em2 strong" id="p113"><a class="gg-link" href="#p113" onclick="return changeColor(this);"></a><span class="yinwen">59</span>帝之自壽陽還也，<span class="jiazhu">見上二月。</span>留兵千人戍承天軍。戍兵聞契丹北還，不爲備；契丹襲擊之，戍兵驚潰。契丹焚其市邑，一日狼煙百餘舉。<span class="jiazhu">陸佃<span class="shu-ming">埤雅</span>曰：古之烽火用狼糞，取其煙直而聚，雖風吹之不斜。余謂今之烽燧，豈必皆用狼糞哉！</span>帝曰：<span class="yinhao">「此虜將遁，張虛勢也。」</span>遣親將葉仁魯將步騎三千赴之。<span class="jiazhu">親將，卽亮翻。</span>會契丹出剽掠，<span class="jiazhu">剽，匹妙翻。</span>仁魯乘虛大破之，丁丑，復取承天軍。</p>
<p class="em2 strong" id="p114"><a class="gg-link" href="#p114" onclick="return changeColor(this);"></a><span class="yinwen">60</span>冀州人殺契丹刺史何行通，推牢城指揮使張廷翰知州事。廷翰，冀州人，符習之甥也。<span class="jiazhu">符習，成德將，歷事唐莊宗及明宗。</span></p>
<p class="em2 strong" id="p115"><a class="gg-link" href="#p115" onclick="return changeColor(this);"></a><span class="yinwen">61</span>或說趙延壽曰：<span class="jiazhu">說，式芮翻。</span><span class="yinhao">「契丹諸大人數日聚謀，此必有變。今漢兵不下萬人，不若先事圖之。」</span><span class="jiazhu">先，悉薦翻。</span>延壽猶豫不決。壬午，延壽下令，以來月朔日於待賢館上事，<span class="jiazhu">上事者，言欲禮上以領權知南朝軍國事。上，時掌翻。</span>受文武官賀。其儀：宰相、樞密使拜於階上，節度使以下拜於階下。李崧以虜意不同，事理難測，固請趙延壽未行此禮，乃止。</p>
</div></body></html>