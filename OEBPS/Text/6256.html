<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百一十二·晉紀三十四·安皇帝丁</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="晉紀三十四">晉紀三十四</span></span></h1>
<p><span class="jiazhu">起重光赤奮若<span class="biaozhusup" data-rel="（辛丑）"></span>，盡玄黓攝提格<span class="biaozhusup" data-rel="（壬寅）"></span>，凡二年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="安皇帝丁">安皇帝丁</span></span></h5>
<p class="strong"><span class="section" id="title-3"><span data-head-description="安皇帝丁" data-head-level="h4" data-head-title="隆安五年">隆安五年</span></span><span class="biaozhusup" data-rel="（辛丑、四○一年）"></span></p>
<p class="em2 strong"><span class="yinwen">1</span>春，正月，武威王利鹿孤欲稱帝，羣臣皆勸之。安國將軍鍮勿崙曰：<span class="jiazhu">安國將軍，漢獻帝以授張楊。鍮，託侯翻。崙，盧昆翻。</span><span class="yinhao">「吾國自上世以來，被髮左袵，<span class="jiazhu">被，皮義翻。</span>無冠帶之飾，逐水草遷徙，無城郭室廬，故能雄視沙漠，抗衡中夏。<span class="jiazhu">夏，戶雅翻。</span>今舉大號，誠順民心。然建都立邑，難以避患，儲蓄倉庫，啓敵人心；不如處晉民於城郭，勸課農桑以供資儲，帥國人以習戰射，鄰國弱則乘之，強則避之，此久長之良策也。<span class="jiazhu">自漢以來，善爲夷狄謀者，莫過此策矣。處，昌呂翻。帥，讀曰率。</span>且虛名無實，徒足爲世之質的，將安用之！」</span><span class="jiazhu">質受斧，的受矢。按《詩》發彼有的，毛《傳》云：的，質也。《正義》曰：毛氏於射侯之事，正鵠不明；惟《猗嗟傳》云：二尺曰正，亦不言正之所施。《周禮》鄭衆、馬融《註》，皆云十尺曰侯，四尺曰鵠，二尺曰正，四寸曰質；則以爲侯皆一丈，鵠及正、質於一侯之中爲此等級，則以質爲四寸也。王肅引《爾雅》云：射，張皮謂之侯，侯中謂之鵠，鵠中謂之正，正方二尺；正中謂之槷，槷方六寸。槷則質也。舊云方四寸，今云方六寸，《爾雅》說明，宜從之。肅意惟改質爲六寸，餘同鄭、馬。賈逵《周禮註》云：四尺曰正，正五重，鵠居其內，而方二尺。以爲正正［衍］大於鵠，鵠在正內，雖內外不同，亦共在一侯。鄭於《周禮》上下檢之，以爲大射之侯，其中制皮爲鵠，賓射之侯，其中采畫爲正，正大如鵠，皆居侯中三分之一。其燕射則射獸侯，侯中畫爲獸形，卽《鄕射記》所謂熊侯白質之類。《射義》云：孔子曰：循聲而發；發而不失正鵠者，其惟賢者乎！《詩》云：發彼有的，以祈爾爵。旣言正鵠，卽引此的。則詩人之意以的爲正鵠之謂也。《司裘註》說皮侯之狀云：以虎、熊、豹、麋之皮飾其側，又方制之以爲質，謂之鵠。是鄭意以侯中所射之處爲質也。此毛《傳》唯言的質也。</span>利鹿孤曰：<span class="yinhao">「安國之言是也。」</span>乃更稱河西王，<span class="jiazhu">更，工衡翻。王武威則一郡而已，王河西則欲兼漢四郡之地，此利鹿孤之志也。</span>以廣武公傉檀爲都督中外諸軍事、涼州牧、錄尙書事。<span class="jiazhu">傉，奴沃翻。</span></p>
<p class="em2 strong"><span class="yinwen">2</span>二月，丙子，孫恩出浹口，<span class="jiazhu">浹，卽叶翻。</span>攻句章，不能拔。劉牢之擊之，恩復走入海。<span class="jiazhu">復，扶又翻。</span></p>
<p class="em2 strong"><span class="yinwen">3</span>秦王興使乞伏乾歸還鎭苑川，盡以其故部衆配之。<span class="jiazhu">爲乞伏氏復強張本。</span></p>
<p class="em2 strong"><span class="yinwen">4</span>涼王纂嗜酒好獵，<span class="jiazhu">好，呼到翻。</span>太常楊穎諫曰：<span class="yinhao">「陛下應天受命，當以道守之。今疆宇日蹙，崎嶇二嶺之間，<span class="jiazhu">姑臧南有洪池嶺，西有丹嶺，一作<span class="yinhao">「删丹嶺」</span>。</span>陛下不兢兢夕惕以恢弘先業，而沈湎遊畋，<span class="jiazhu">沈，持林翻。</span>不以國家爲事，臣竊危之。」</span>纂遜辭謝之，然猶不悛。</p>
<p class="em2 strong">番禾太守呂超擅擊鮮卑思盤，<span class="jiazhu">番禾縣，漢屬張掖郡，後漢、晉省。番，音盤。此郡蓋呂氏置。劉昫曰：唐涼州天寶縣，漢番禾縣地。悛，七緣翻。番，音盤。</span>思盤遣其弟乞珍訴於纂，纂命超及思盤皆入朝。<span class="jiazhu">朝，直遙翻。</span>超懼，至姑臧，深自結於殿中監杜尙。纂見超，責之曰：<span class="yinhao">「卿恃兄弟桓桓，<span class="jiazhu">孔安國曰：桓桓，武貌。</span>乃敢欺吾，<span class="jiazhu">今人謂相陵爲相欺。</span>要當斬卿，天下乃定！」</span>超頓首謝。纂本以恐愒超，<span class="jiazhu">愒，許葛翻。</span>實無意殺之。因引超、思盤羣臣同宴於內殿。超兄中領軍隆數勸纂酒，<span class="jiazhu">數，所角翻。</span>纂醉，乘步輓車，<span class="jiazhu">步輓車不用牛馬若羊等，令人步而輓之。《魏書·禮志》：步輓車，天子小駕，亦爲副乘。</span>將超等游禁中。<span class="jiazhu">將，如字。</span>至琨華堂東閤，車不得過，纂親將竇川、駱騰倚劍於壁，推車過閤。<span class="jiazhu">將，卽亮翻。推，吐雷翻。</span>超取劍擊纂，纂下車禽超，超刺纂洞胸；<span class="jiazhu">刺，七亦翻。</span>川、騰與超格戰，超殺之。纂后楊氏命禁兵討超；杜尙止之，<span class="jiazhu">超之結尙也，蓋有密約。</span>皆捨仗不戰。將軍魏益多入，取纂首，楊氏曰：<span class="yinhao">「人已死，如土石，無所復知，何忍復殘其形骸乎！」</span><span class="jiazhu">復，扶又翻。</span>益多罵之，遂取纂首以徇曰：<span class="yinhao">「纂違先帝之命，殺太子而自立，<span class="jiazhu">事見上卷三年。</span>荒淫暴虐。番禾太守超順人心而除之，以安宗廟，凡我士庶，同茲休慶！」</span></p>
<p class="em2 strong">纂叔父巴西公佗、<span class="jiazhu">佗，徒河翻。</span>弟隴西公緯皆在北城。<span class="jiazhu">緯，于貴翻。</span>或說緯曰：<span class="yinhao">「超爲逆亂，公以介弟之親，<span class="jiazhu">杜預曰：介，大也。說，輸芮翻；下同。</span>仗大義而討之，姜紀、焦辨在南城，楊桓、田誠在東苑，皆吾黨也，何患不濟！」</span>緯嚴兵欲與佗共擊超。佗妻梁氏止之曰：<span class="yinhao">「緯、超俱兄弟之子，何爲舍超助緯，自爲禍首乎！」</span><span class="jiazhu">舍，讀曰捨。</span>佗乃謂緯曰：<span class="yinhao">「超舉事已成，據武庫，擁精兵，圖之甚難；且吾老矣，無能爲也。」</span>超弟邈有寵於緯，說緯曰：<span class="yinhao">「纂賊殺兄弟，<span class="jiazhu">謂殺紹又殺弘也。說，輸芮翻。</span>隆、超順人心而討之，正欲尊立明公耳。方今明公先帝之長子，當主社稷，人無異望，夫復何疑！」</span><span class="jiazhu">長，知兩翻。復，扶又翻。</span>緯信之，乃與隆、超結盟，單馬入城；超執而殺之。讓位於隆，隆有難色。超曰：<span class="yinhao">「今如乘龍上天，豈可中下！」</span>隆遂卽天王位，<span class="jiazhu">隆，字永基，光弟寶之子也。</span>大赦，改元神鼎。<span class="jiazhu">超先於番禾得小鼎，以爲神瑞，故以紀元。</span>尊母衞氏爲太后，妻楊氏爲后；以超爲都督中外諸軍事、輔國大將軍、錄尙書事，封安定公；諡纂曰靈公。</p>
<p class="em2 strong">纂后楊氏將出宮，超恐其挾珍寶，命索之。<span class="jiazhu">索，山客翻。</span>楊氏曰：<span class="yinhao">「爾兄弟不義，手刃相屠，我旦夕死人，安用寶爲！」</span>超又問玉璽所在。<span class="jiazhu">璽，斯氏翻。</span>楊氏曰：<span class="yinhao">「已毀之矣。」</span>后有美色，超將納之，謂其父右僕射桓曰：<span class="yinhao">「后若自殺，禍及卿宗！」</span>桓以告楊氏。楊氏曰：<span class="yinhao">「大人賣女與氐以圖富貴，一之謂甚，其可再乎！」</span><span class="jiazhu">引《左傳》之言。</span>遂自殺，諡曰穆后。桓奔河西王利鹿孤，利鹿孤以爲左司馬。</p>
<p class="em2 strong"><span class="yinwen">5</span>三月，孫恩北趣海鹽，<span class="jiazhu">海鹽縣本武原鄕，秦以爲海鹽縣，漢屬會稽郡，後漢、晉屬吳郡，今在秀州東南八十里。趣，七喻翻。</span>劉裕隨而拒之，築城於海鹽故治。恩日來攻城，裕屢擊破之，斬其將姚盛。城中兵少不敵，<span class="jiazhu">將，卽亮翻。少，詩沼翻。</span>裕夜偃旗匿衆，明晨開門，使羸疾數人登城。<span class="jiazhu">羸，倫爲翻。</span>賊遙問劉裕所在，曰：<span class="yinhao">「夜已走矣。」</span>賊信之，爭入城。裕奮擊，大破之。恩知城不可拔，乃進向滬瀆，裕復棄城追之。<span class="jiazhu">滬，音戶。復，扶又翻。</span></p>
<p class="em2 strong">海鹽令鮑陋遣子嗣之帥吳兵一千，請爲前驅。<span class="jiazhu">帥，讀曰率。</span>裕曰：<span class="yinhao">「賊兵甚精，吳人不習戰，若前驅失利，必敗我軍，<span class="jiazhu">敗，補邁翻。</span>可在後爲聲勢。」</span>嗣之不從。裕乃多伏旗鼓。前驅旣交，諸伏皆出，裕舉旗鳴鼓，賊以爲四面有軍，乃退。嗣之追之，戰沒。裕且戰且退，所領死傷且盡，至向戰處，令左右脫取死人衣以示閒暇。<span class="jiazhu">閒，讀曰閑。</span>賊疑之，不敢逼。裕大呼更戰，<span class="jiazhu">呼，火故翻。</span>賊懼而退，裕乃引歸。</p>
<p class="em2 strong"><span class="yinwen">6</span>河西王利鹿孤伐涼，與涼王隆戰，大破之，徙二千餘戶而歸。</p>
<p class="em2 strong"><span class="yinwen">7</span>夏，四月，辛卯，魏人罷鄴行臺，<span class="jiazhu">魏置鄴行臺，見一百一十卷隆安二年。</span>以所統六郡置相州，以庾岳爲刺史。<span class="jiazhu">魏相州統魏郡、陽平、廣平、汲郡、頓丘、清河六郡。杜佑曰：後魏置相州於鄴，取河亶甲居相以名州。</span></p>
<p class="em2 strong"><span class="yinwen">8</span>乞伏乾歸至苑川，以邊芮爲長史，王松壽爲司馬，公卿、將帥皆降爲僚佐、偏裨。<span class="jiazhu">將，卽亮翻。帥，所類翻。</span></p>
<p class="em2 strong"><span class="yinwen">9</span>北涼王業憚沮渠蒙遜勇略，欲遠之，<span class="jiazhu">沮，子余翻。遠，于願翻。</span>蒙遜亦深自晦匿。業以門下侍郎馬權代蒙遜爲張掖太守；<span class="jiazhu">守，式又翻。</span>權素豪雋，爲業所親重，常輕侮蒙遜。蒙遜譖之於業曰：<span class="yinhao">「天下不足慮，惟當憂馬權耳。」</span>業遂殺權。<span class="jiazhu">以余觀之，索嗣、馬權皆庸夫耳，恃倚世資而使氣，無能爲也。</span></p>
<p class="em2 strong">蒙遜謂沮渠男成曰：<span class="yinhao">「段公無鑒斷之才，<span class="jiazhu">鑒，明也；斷，決也。斷，丁亂翻。</span>非撥亂之主，曏所憚者惟索嗣、馬權，今皆已死，<span class="jiazhu">索嗣死見上卷四年。</span>蒙遜欲除之以奉兄，何如？」</span>男成曰：<span class="yinhao">「業本孤客，爲吾家所立，恃吾兄弟猶魚之有水。夫人親信我而圖之，不祥。」</span>蒙遜乃求爲西安太守，業喜其出外，許之。</p>
<p class="em2 strong">蒙遜與男成約同祭蘭門山，而陰使司馬許咸告業曰：<span class="yinhao">「男成欲以取假日爲亂，<span class="jiazhu">假，居訝翻，休假也。</span>若求祭蘭門山，臣言驗矣。」</span>至期，果然。業收男成賜死。男成曰：<span class="yinhao">「蒙遜先與臣謀反，臣以兄弟之故，隱而不言。今以臣在，恐部衆不從，故約臣祭山而反誣臣，其意欲王之殺臣也。乞詐言臣死，暴臣罪惡，蒙遜必反，臣然後奉王命而討之，無不克矣。」</span>業不聽，殺之。蒙遜泣告衆曰：<span class="yinhao">「男成忠於段王，而段王無故枉殺之，諸君能爲報仇乎？<span class="jiazhu">爲，于僞翻。</span>且始者共立段王，欲以安衆耳；今州土紛亂，非段王所能濟也。」</span>男成素得衆心，衆皆憤泣爭奮，比至氐池，<span class="jiazhu">氐池縣，漢屬張掖郡，晉省，其地屬唐甘州張掖縣界。比，必寐翻，及也。氐，丁尼翻，又音低。</span>衆逾一萬；鎭軍將軍臧莫孩率所部降之，<span class="jiazhu">孩，河開翻。降，戶江翻；下同。</span>羌、胡多起兵應蒙遜者。蒙遜進逼<span class="jiaozhusup">【章：甲十一行本「逼」作「壁」；乙十一行本同；孔本同；張校同。】</span>侯塢。</p>
<p class="em2 strong">業先疑右將軍田昂，囚之；至是召昂，謝而赦之，使與武衞將軍梁中庸共討蒙遜。別將王豐孫言於業曰：<span class="jiazhu">將，卽亮翻。</span><span class="yinhao">「西平諸田，世有反者，昂貌恭而心險，不可信也。」</span>業曰：<span class="yinhao">「吾疑之久矣；但非昂無可以討蒙遜者。」</span>昂至侯塢，率騎五百降於蒙遜，業軍遂潰，中庸亦詣蒙遜降。<span class="jiazhu">危疑反側之時，用言爲難，而用人爲尤難，當此之際，非有明略雄斷不能濟也。</span></p>
<p class="em2 strong">五月，蒙遜至張掖，田昂兄子承愛斬關內之，業左右皆散。蒙遜至，業謂蒙遜曰：<span class="yinhao">「孤孑然一己，爲君家所推，願匄餘命，<span class="jiazhu">匄，古泰翻，乞也。</span>使得東還與妻子相見。」</span>蒙遜斬之。<span class="jiazhu">北涼段業四年而亡。</span></p>
<p class="em2 strong">業，儒素長者，<span class="jiazhu">長，知兩翻。</span>無他權略，威禁不行，羣下擅命，尤信卜筮、巫覡，<span class="jiazhu">覡，刑狄翻。</span>故至於敗。</p>
<p class="em2 strong">沮渠男成之弟富占、將軍俱傫帥戶五百降于河西王利鹿孤。傫，石子之子也。<span class="jiazhu">傫，倫追翻。俱石子見一百六卷孝武太元十年。帥，讀曰率；下同。</span></p>
<p class="em2 strong"><span class="yinwen">10</span>孫恩陷滬瀆，殺吳國內史袁崧，死者四千人。<span class="jiazhu"><span class="yinhao">「崧」</span>，當作<span class="yinhao">「山松」</span>。</span></p>
<p class="em2 strong"><span class="yinwen">11</span>涼王隆多殺豪望以立威名，內外囂然，人不自保。魏安人焦朗<span class="jiazhu">魏安縣在武威昌松縣界，蓋曹魏所置也，而《晉志》不見。後魏置魏安郡。</span>遣使說秦隴西公碩德曰：<span class="yinhao">「呂氏自武皇棄世，<span class="jiazhu">呂光僞諡懿武皇帝。說，輸芮翻。</span>兄弟相攻，政綱不立，競爲威虐，百姓饑饉，死者過半。今乘其篡奪之際，取之易於返掌，<span class="jiazhu">易，以豉翻。<span class="yinhao">「返」</span>，當作<span class="yinhao">「反」</span>。</span>不可失也。」</span>碩德言於秦王興，帥步騎六萬伐涼，乞伏乾歸帥騎七千從之。</p>
<p class="em2 strong"><span class="yinwen">12</span>六月，甲戌，孫恩浮海奄至丹徒，<span class="jiazhu">丹徒縣，古朱方也，後曰谷陽，秦改曰丹徒，漢屬會稽郡，後漢屬吳郡，晉屬晉陵郡。《地理志》曰：秦時，望氣者云其地有天子氣，始皇使赭衣三千人鑿城敗其勢，改曰丹徒。</span>戰士十餘萬，樓船千餘艘，<span class="jiazhu">艘，蘇遭翻。</span>建康震駭。乙亥，內外戒嚴，百官入居省內；冠軍將軍高素等守石頭，<span class="jiazhu">冠，古玩翻。</span>輔國將軍劉襲栅斷淮口，<span class="jiazhu">秦淮入江之口也。斷，丁管翻。</span>丹陽尹司馬恢之戍南岸，冠軍將軍桓謙等備白石，左衞將軍王嘏等屯中堂，徵豫州刺史譙王尙之入衞京師。</p>
<p class="em2 strong">劉牢之自山陰引兵邀擊恩，未至而恩已過，乃使劉裕自海鹽入援。裕兵不滿千人，倍道兼行，與恩俱至丹徒。裕衆旣少，<span class="jiazhu">少，詩紹翻。</span>加以涉遠疲勞，而丹徒守軍莫有鬬志。恩帥衆鼓譟，登蒜山，<span class="jiazhu">蒜山，今在鎭江府城西三里，山上多蒜，故名。蒜，蘇貫翻。</span>居民皆荷擔而立。<span class="jiazhu">荷，下可翻。擔，都濫翻。</span>裕帥所領奔擊，大破之，<span class="jiazhu">帥，讀曰率；下同。</span>投崖赴水<span class="jiaozhusup">【章：甲十一行本「水」下有「死」字；乙十一行本同；孔本同；張校同。】</span>者甚衆，恩狼狽僅得還船。然恩猶恃其衆，尋復整兵徑向京師。<span class="jiazhu">復，扶又翻；下同。</span>後將軍元顯帥兵拒戰，頻不利。會稽王道子無他謀略，唯日禱蔣侯廟。<span class="jiazhu">蔣侯廟在蔣山，在今建康府上元縣東北十八里。漢末，秣陵尉蔣子文討賊，戰死山下，吳孫權爲立廟，江東朝野禱之，率有靈應。</span>恩來漸近，百姓恟懼。<span class="jiazhu">恟，許拱翻。</span>譙王尙之帥精銳馳至，徑屯積弩堂。恩樓船高大，泝風不得疾行，數日乃至白石。恩本以諸軍分散，欲掩不備，旣而知尙之在建康，復聞劉牢之已還，至新洲，<span class="jiazhu">新洲在京口西大江中，意卽今之珠金沙是也。復，扶又翻。</span>不敢進而去，浮海北走郁洲。<span class="jiazhu">《水經註》曰：東海朐縣東北海中有大洲，謂之郁洲，《山海經》所謂<span class="yinhao">「郁山在海中」</span>者也。</span>恩別將攻陷廣陵，殺三千人。寧朔將軍高雅之擊恩於郁洲，爲恩所執。<span class="jiazhu">寧朔將軍蓋晉置。</span></p>
<p class="em2 strong">桓玄厲兵訓卒，常伺朝廷之隙，<span class="jiazhu">伺，相吏翻。</span>聞孫恩逼京師，建牙聚衆，上疏請討之。元顯大懼。會恩退，元顯以詔書止之，玄乃解嚴。</p>
<p class="em2 strong"><span class="yinwen">13</span>梁中庸等共推沮渠蒙遜爲大都督、大將軍、涼州牧、張掖公，赦其境內，改元永安。蒙遜署從兄伏奴爲張掖太守、和平侯，弟挐爲建忠建軍、都谷侯，<span class="jiazhu">從，才用翻。挐，女余翻。</span>田昻爲西郡太守，臧莫孩爲輔國將軍，房晷、梁中庸爲左右長史，張騭、謝正禮爲左右司馬；<span class="jiazhu">騭，之日翻。</span>擢任賢才，文武咸悅。</p>
<p class="em2 strong"><span class="yinwen">14</span>河西王利鹿孤命羣臣極言得失。西曹從事史暠曰：<span class="jiazhu">暠，古老翻。</span><span class="yinhao">「陛下命將出征，<span class="jiazhu">將，卽亮翻；下同。</span>往無不捷；然不以綏寧爲先，唯以徙民爲務；民安土重遷，故多離叛，此所以斬將拔城而地不加廣也。」</span>利鹿孤善之。</p>
<p class="em2 strong"><span class="yinwen">15</span>秋，七月，魏兗州刺史長孫肥<span class="jiazhu">魏未得兗州也，使肥以兗州刺史南略地耳。</span>將步騎二萬南徇許昌，東至彭城，將軍劉該降之。<span class="jiazhu">將步，卽亮翻。騎，奇寄翻。降，戶江翻；下同。</span></p>
<p class="em2 strong"><span class="yinwen">16</span>秦隴西公碩德自金城濟河，直趣廣武，河西王利鹿孤攝廣武守軍以避之。<span class="jiazhu">趣，七喻翻。攝，收也。</span>秦軍至姑臧，涼王隆遣輔國大將軍超、龍驤將軍邈等逆戰，<span class="jiazhu">驤，思將翻。</span>碩德大破之，生禽邈，俘斬萬計。隆嬰城固守，巴西公佗帥東苑之衆二萬五千降於秦。<span class="jiazhu">帥，讀曰率。</span>西涼公暠、河西王利鹿孤、沮渠蒙遜各遣使奉表入貢於秦。<span class="jiazhu">暠，古老翻。使，疏吏翻。沮，子余翻。</span></p>
<p class="em2 strong">初，涼將姜紀降於河西王利鹿孤，廣武公傉檀與論兵略，甚愛重之，<span class="jiazhu">傉，奴沃翻。</span>坐則連席，出則同車，每談論，以夜繼晝。利鹿孤謂傉檀曰：<span class="yinhao">「姜紀信有美才，然視候非常，必不久留於此，不如殺之。紀若入秦，必爲人患。」</span>傉檀曰：<span class="yinhao">「臣以布衣之交待紀，紀必不相負也。」</span>八月，紀將數十騎奔秦軍，<span class="jiazhu">禿髮兄弟皆推傉檀之明略，余究觀傉檀始末，未敢許也。又究觀姜紀自涼入秦始末，則紀蓋反覆詭譎之士，而傉檀愛重之，則傉檀蓋以才辨爲諸兄所重，而智略不能濟，此其所以亡國也。</span>說碩德曰：<span class="yinhao">「呂隆孤城無援，明公以大軍臨之，其勢必請降；然彼徒文降而已，未肯遂服也。請給紀步騎三千，與王松怱因焦朗、華純之衆，<span class="jiazhu">王松怱，秦將也；焦朗、華純皆涼人。說，輸芮翻。華，戶化翻。</span>伺其釁隙，隆不足取也。不然，今禿髮在南，兵強國富，若兼姑臧而據之，威勢益盛，沮渠蒙遜、李暠不能抗也，必將歸之，如此，則爲國家之大敵矣。」</span>碩德乃表紀爲武威太守，配兵二千，屯據晏然。<span class="jiazhu">班固《地理志》，武威休屠縣，王莽改曰晏然，後復曰休屠。永寧中，張軌於姑臧西北置武興郡，晏然縣屬焉。</span></p>
<p class="em2 strong">秦王興聞楊桓之賢而徵之，利鹿孤不敢留。<span class="jiazhu">史言諸涼畏秦之強。</span></p>
<p class="em2 strong"><span class="yinwen">17</span>詔以劉裕爲下邳太守，討孫恩於郁洲，累戰，大破之。恩由是衰弱，復緣海南走，<span class="jiazhu">復，扶又翻。</span>裕亦隨而邀擊之。</p>
<p class="em2 strong"><span class="yinwen">18</span>燕王盛懲其父寶以懦弱失國，務峻威刑，又自矜聰察，多所猜忌，羣臣有纖介之嫌，皆先事誅之，<span class="jiazhu">先，悉薦翻。</span>由是宗親、勳舊，人不自保。丁亥，左將軍慕容國與殿上<span class="jiaozhusup">【嚴：「上」改「中」。】</span>將軍秦輿、段讚謀帥禁兵襲盛，<span class="jiazhu">殿上將軍蓋慕容所置，緣晉之殿中將軍而名官也。帥，讀曰率。</span>事發，死者五百餘人。壬辰夜，前將軍段璣與秦輿之子興、段讚之子泰潛於禁中鼓譟大呼；<span class="jiazhu">呼，火故翻。</span>盛聞變，帥左右出戰，<span class="jiazhu">帥，讀曰率。</span>賊衆逃潰。璣被創，<span class="jiazhu">創，初良翻。</span>匿廂屋間。俄有一賊從闇中擊盛，盛被傷，輦升前殿，申約禁衞，事定而卒。<span class="jiazhu">年二十九。慕容盛臨變而整，此其雄略亦有過人者，然以猜忌好殺致斃，則天下之人固非一人可舞其智略而盡殺也。</span></p>
<p class="em2 strong">中壘將軍慕容拔、宂從僕射郭仲白太后丁氏，以爲國家多難，宜立長君。<span class="jiazhu">宂，而隴翻。從，才用翻。難，乃旦翻。長，知兩翻。</span>時衆望在盛弟司徒、尙書令、平原西元，而河間公熙素得幸於丁氏，丁氏乃廢太子定，密迎熙入宮。明旦，羣臣入朝，<span class="jiazhu">朝，直遙翻。</span>始知有變，因上表勸進於熙。熙以讓元，元不敢當。癸巳，熙卽天王位，<span class="jiazhu">熙，字道文，垂之少子也。</span>捕獲段璣等，皆夷三族。甲午，大赦。丙申，平原西元以嫌賜死。閨月，辛酉，葬盛於興平陵，諡曰昭武皇帝，廟號中宗。丁氏送葬未還，中領軍慕容提、步軍校尉張佛等謀立故太子定，事覺，伏誅，定亦賜死。<span class="jiazhu">燕立定爲太子，見上卷四年。</span>丙寅，大赦，改元光始。</p>
<p class="em2 strong"><span class="yinwen">19</span>秦隴西公碩德圍姑臧累月，東方之人在城中者多謀外叛，魏益多復誘扇之，<span class="jiazhu">復，扶又翻，下復生同。</span>欲殺涼王隆及安定公超，事發，坐死者三百餘家。碩德撫納夷、夏，分置守宰，<span class="jiazhu">夏，戶雅翻。守，式又翻。</span>節食聚粟，爲持久之計。</p>
<p class="em2 strong">涼之羣臣請與秦連和，隆不許。安定公超曰：<span class="yinhao">「今資儲內竭，上下嗷嗷，雖使張、陳復生，亦無以爲策。<span class="jiazhu">張良、陳平，智謀之士，故稱之。</span>陛下當思權變屈伸，何愛尺書、單使爲卑辭以退敵！<span class="jiazhu">使，疏吏翻。</span>敵去之後，脩德政以息民，若卜世未窮，何憂舊業之不復！<span class="jiazhu">周成王定鼎于郟鄏，卜世三十，卜年七百。</span>若天命去矣，亦可以保全宗族。不然，坐守困窮，終將何如？」</span>隆乃從之，九月，遣使請降於秦。<span class="jiazhu">降，戶江翻；下同。《考異》曰：《姚興載記》，姚平伐魏與姚碩德伐呂隆同時。《魏書》，天興五年五月，姚平來侵。晉元興元年，秦弘始四年也。《晉·帝紀》、《晉春秋》皆云<span class="yinhao">「隆安五年降秦」</span>。《十六國·西秦春秋》云：<span class="yinhao">「太初十四年，五月，乾歸隨姚碩德伐涼。」</span>《南涼春秋》云：<span class="yinhao">「建和二年，七月，姚碩德伐呂隆，孤攝廣武守軍以避之。」</span>皆隆安五年也。按秦小國，旣與魏相持，豈暇更興兵伐涼！蓋《載記》之誤也。今以《晉·帝紀》、《晉春秋》、《十六國·西秦》、《南涼春秋》爲據。</span>碩德表隆爲鎭西大將軍、涼州刺史、建康公。隆遣子弟及文武舊臣慕容筑、楊穎等五十餘家入質于長安。<span class="jiazhu">慕容筑，燕宗室也。苻堅滅燕，其宗室悉補邊郡，故筑留河西。筑，張六翻。質，音致；下爲質同。</span>碩德軍令嚴整，秋毫不犯，祭先賢，禮名士，西土悅之。</p>
<p class="em2 strong">沮渠蒙遜所部酒泉、涼寧二郡叛降於西涼，<span class="jiazhu">酒泉郡治福祿縣。魏收《地形志》，涼寧郡領園池、貢澤二縣。</span>又聞呂隆降秦，大懼，遣其弟建忠將軍挐、牧府長史張潛<span class="jiazhu">蒙遜自稱涼州牧，置牧府長史。挐，女居翻。</span>見碩德於姑臧，請帥其衆東遷。<span class="jiazhu">帥，讀曰率。</span>碩德喜，拜潛張掖太守，挐建康太守。潛勸蒙遜東遷。挐私謂蒙遜曰：<span class="yinhao">「姑臧未拔，呂氏猶存，碩德糧盡將還，不能久也，何爲自棄土宇，受制於人乎！」</span>臧莫孩亦以爲然。<span class="jiazhu">孩，何開翻。</span></p>
<p class="em2 strong">蒙遜遣子奚念爲質於河西王利鹿孤，<span class="jiazhu">蒙遜旣不東遷，故納質於利鹿孤以求援。</span>利鹿孤不受，曰：<span class="yinhao">「奚念年少，可遣挐也。」</span><span class="jiazhu">少，詩照翻。</span>冬，十月，蒙遜復遣使上疏於利鹿孤曰：<span class="yinhao">「臣前遣奚念具披誠款，而聖旨未昭，復徵弟挐。<span class="jiazhu">復，扶又翻。</span>臣竊以爲，苟有誠信，則子不爲輕，若其不信，則弟不爲重。今寇難未夷，<span class="jiazhu">難，乃旦翻。</span>不獲奉詔，願陛下亮之。」</span>利鹿孤怒，遣張松侯俱延、興城侯文支將騎一萬襲蒙遜，至萬歲臨松，<span class="jiazhu">《晉書·地理志》，酒泉郡有延壽縣，當是後改爲萬歲。張天錫置臨松郡。《五代志》曰：臨松縣有臨松山，後周省入張掖縣。宋白曰：隋煬帝併萬歲入删丹縣，屬張掖郡。將，卽亮翻。騎，奇寄翻。</span>執蒙遜從弟鄯善苟子，<span class="jiazhu">從，才用翻；下同。鄯，時戰翻。康曰：鄯善，複姓，其先西域人，以國爲姓，苟子其名。余據紀文，以鄯善苟子爲蒙遜從弟，則鄯善非姓也明矣。</span>虜其民六千餘戶。蒙遜從叔孔遮入朝于利鹿孤，<span class="jiazhu">朝，直遙翻。</span>許以挐爲質，利鹿孤乃歸其所掠，召俱延等還。文支，利鹿孤之弟也。</p>
<p class="em2 strong"><span class="yinwen">20</span>南燕主備德宴羣臣於延賢堂，<span class="jiazhu">備德，本名德，旣據齊地，增上一字，名備德。</span>酒酣，謂羣臣曰：<span class="yinhao">「朕可方自古何等主？」</span>青州刺史鞠仲曰：<span class="yinhao">「陛下中興聖主，少康、光武之儔。」</span><span class="jiazhu">少，詩照翻。</span>備德顧左右賜仲帛千匹；仲以所賜多，辭之。備德曰：<span class="yinhao">「卿知調朕，朕不知調卿邪！<span class="jiazhu">調，徒了翻，又如字，調戲也。</span>卿所對非實，故朕亦以虛言賞卿耳。」</span>韓範進曰：<span class="yinhao">「天子無戲言，今日之論，君臣俱失。」</span>備德大悅，賜範絹五十匹。</p>
<p class="em2 strong">備德母及兄納皆在長安，備德遣平原人杜弘往訪之。弘曰：<span class="yinhao">「臣至長安，若不奉太后動止，當西如張掖，<span class="jiazhu">德仕秦爲張掖太守，其兄納因家于張掖，故弘欲往張掖訪之。</span>以死爲効。臣父雄年踰六十，乞本縣之祿以申烏鳥之情。」</span><span class="jiazhu">慈烏反哺，故云然。李密《陳情表》曰：<span class="yinhao">「烏鳥私情，願乞終養。」</span></span>中書令張華曰：<span class="yinhao">「杜弘未行而求祿，要君之罪大矣。」</span><span class="jiazhu">要，音邀。</span>備德曰：<span class="yinhao">「弘爲君迎母，爲父求祿，<span class="jiazhu">爲，于僞翻。</span>忠孝備矣，何罪之有！」</span>以雄爲平原令。弘至張掖，爲盜所殺。</p>
<p class="em2 strong"><span class="yinwen">21</span>十一月，劉裕追孫恩至滬瀆、海鹽，又破之，<span class="jiazhu">滬，音扈。</span>俘斬以萬數，恩遂自浹口遠竄入海。<span class="jiazhu">浹，音接。</span></p>
<p class="em2 strong"><span class="yinwen">22</span>十二月，辛亥，魏主珪遣常山王遵、定陵公和跋帥衆五萬襲沒弈干於高平。<span class="jiazhu">高平，漢屬安定，魏收《志》屬涇州新平郡。又原州有高平郡；酈道元云：高平川西南去安定三百四十里。帥，讀曰率。</span></p>
<p class="em2 strong"><span class="yinwen">23</span>乙卯，魏虎威將軍宿沓干伐燕，攻令支；<span class="jiazhu">令，音鈴，又郎定翻。支，音祁，又音祗。</span>乙丑，燕中領軍宇文拔救之；壬午，宿沓干拔令支而戍之。</p>
<p class="em2 strong"><span class="yinwen">24</span>呂超攻姜紀不克，遂攻焦朗。<span class="jiazhu">姜紀時據晏然，焦朗據魏安。</span>朗遣其弟子嵩爲質於河西王利鹿孤以請迎，利鹿孤遣車騎將軍傉檀赴之；比至，超已退，<span class="jiazhu">質，音致。比，必寐翻。</span>朗閉門拒之。傉檀怒，將攻之。鎭北將軍俱延諫曰：<span class="yinhao">「安土重遷，人之常情。朗孤城無食，今年不降，<span class="jiazhu">降，戶江翻。</span>後年自服，何必多殺士卒以攻之！若其不捷，彼必去從他國；棄州境士民以資鄰敵，非計也，不如以善言諭之。」</span>傉檀乃與朗連和，遂曜兵姑臧，壁於胡阬。<span class="jiazhu">胡阬在姑臧西。</span></p>
<p class="em2 strong">傉檀知呂超必來斫營，畜火以待之。超夜遣中壘將軍王集帥精兵二千斫傉檀營，<span class="jiazhu">帥，讀曰率；下同。</span>傉檀徐嚴不起。集入壘中，內外皆舉火，光照如晝，縱兵擊之，斬集及甲首三百餘級。呂隆懼，僞與傉檀通好，<span class="jiazhu">好，呼到翻。</span>請於苑內結盟。傉檀遣俱延入盟，俱延疑其有伏，毀苑牆而入；超伏兵擊之，俱延失馬步走，淩江將軍郭祖力戰拒之，俱延乃得免。傉檀怒，攻其昌松太守孟禕於顯美。<span class="jiazhu">昌松、顯美，漢、晉皆爲縣，屬武威郡。呂光改昌松爲東張掖郡，尋復爲昌松郡。《五代志》，後周廢顯美入姑臧。禕，許韋翻。</span>隆遣廣武將軍荀<span class="jiaozhusup">【嚴：「荀」改「苟」。】</span>安國、寧遠將軍石可帥騎五百救之；安國等憚傉檀之強，遁還。</p>
<p class="em2 strong"><span class="yinwen">25</span>桓玄表其兄偉爲江州刺史，鎭夏口；<span class="jiazhu">夏，戶雅翻。</span>司馬刁暢爲輔國將軍、督八郡軍事，鎭襄陽；遣其將皇甫敷、馮該戍湓口。移沮、漳蠻二千戶于江南，<span class="jiazhu">《左傳》曰：江、漢、沮、漳，楚之望也。《水經》：沮水出漢中房陵，東南過臨沮界，又東過枝江縣，南入于江。漳水出臨沮縣東荊山，南至枝江縣北入于沮。二水上下皆蠻所居也。沮，子余翻。漳，諸良翻。</span>立武寧郡；更招集流民，立綏安郡。<span class="jiazhu">綏安郡，治長寧縣，隋省長寧入長林。</span>詔徵廣州刺史刁逵、豫章太守郭昶之，<span class="jiazhu">昶，丑兩翻。</span>玄皆留不遣。</p>
<p class="em2 strong">玄自謂有晉國三分之二，數使人上己符端，<span class="jiazhu">數，所角翻。上，時掌翻。</span>欲以惑衆；又致牋於會稽王道子曰：<span class="yinhao">「賊造近郊，以風不得進，以雨不致火，食盡故去耳，非力屈也。<span class="jiazhu">會，工外翻。造，七到翻。謂孫恩也。</span>昔國寶死後，王恭不乘此威入統朝政，<span class="jiazhu">朝，直遙翻；下在朝同。</span>足見其心非侮於明公也，而謂之不忠。今之貴要腹心，有時流清望者誰乎？豈可云無佳勝？直是不能信之耳！<span class="jiazhu">江東人士，其名位通顯於時者，率謂之佳勝、名勝。</span>爾來一朝一夕，遂成今日之禍。<span class="jiazhu">爾來，猶言如此以來也。</span>在朝君子皆畏禍不言，玄忝任在遠，是以披寫事實。」</span>元顯見之，大懼。</p>
<p class="em2 strong">張法順謂元顯曰：<span class="yinhao">「桓玄承藉世資，素有豪氣，旣幷殷、楊，專有荊楚；<span class="jiazhu">殷、楊，謂殷仲堪、楊佺期也。幷殷、楊事見上卷隆安三年。</span>第下之所控引止三吳耳。<span class="jiazhu">第，府第也；第下，猶言門下、閤下之類。</span>孫恩爲亂，東土塗地，公私困竭，玄必乘此縱其姦兇，竊用憂之。」</span>元顯曰：<span class="yinhao">「爲之柰何？」</span>法順曰：<span class="yinhao">「玄始得荊州，人情未附，方務綏撫，未暇他圖。若乘此際使劉牢之爲前鋒，而第下以大軍繼進，玄可取也。」</span>元顯以爲然。會武昌太守庾楷以玄與朝廷構怨，恐事不成，禍及於己，<span class="jiazhu">庾楷歸桓玄，見一百十卷隆安二年。</span>密使人自結於元顯，云<span class="yinhao">「玄大失人情，衆不爲用，若朝廷遣軍，己當爲內應。」</span>元顯大喜，遣張法順至京口，謀於劉牢之；牢之以爲難。法順還，謂元顯曰：<span class="yinhao">「觀牢之言色，必貳於我，不如召入殺之；不爾，敗人大事。」</span><span class="jiazhu">敗，必邁翻。</span>元顯不從。於是大治水軍，徵兵裝艦，以謀討玄。<span class="jiazhu">治，直之翻。艦，戶黯翻。</span></p>
<p class="strong"><span class="section" id="title-4"><span data-head-description="安皇帝丁" data-head-level="h4" data-head-title="元興元年">元興元年</span></span><span class="biaozhusup" data-rel="（壬寅、四○二年）"></span></p>
<p class="em2 strong"><span class="yinwen">1</span>春，正月，庚午朔，<span class="jiazhu">是年三月，元顯敗，復隆安年號，桓玄尋改曰大亨，玄篡，又改曰永始。元興之元改於是年正月，《通鑑》自是年迄義熙初元，皆不改元興之元，不與桓玄之篡，撥亂世返之正也。</span>下詔罪狀桓玄，以尙書令元顯爲驃騎大將軍、征討大都督、都督十八州諸軍事、加黃鉞，<span class="jiazhu">時晉之境內有揚、徐、南徐、兗、南兗、豫、南豫、青、冀、司、荊、江、雍、梁、益、寧、交、廣十八州而已，元顯盡督之，使其果能誅桓玄，亦必凌上而篡奪之。驃，匹妙翻。騎，奇寄翻。</span>又以鎭北將軍劉牢之爲前鋒都督，前將軍譙王尙之爲後部，因大赦，改元，內外戒嚴；加會稽王道子太傅。<span class="jiazhu">會，工外翻。</span></p>
<p class="em2 strong">元顯欲盡誅諸桓。中護軍桓脩，驃騎長史王誕之甥也，誕有寵於元顯，因陳脩等與玄志趣不同，元顯乃止。誕，導之曾孫也。</p>
<p class="em2 strong">張法順言於元顯曰：<span class="yinhao">「桓謙兄弟每爲上流耳目，宜斬之以杜姦謀。且事之濟不，繫在前軍，<span class="jiazhu">不，讀曰否。</span>而牢之反覆，萬一有變，則禍敗立至，可令牢之殺謙兄弟以示無貳心，若不受命，當逆爲之所。」</span><span class="jiazhu">逆爲之所，及禍患未來而先爲之圖，欲殺牢之也。</span>元顯曰：<span class="yinhao">「今非牢之，無以敵玄；且始事而誅大將，<span class="jiazhu">將，卽亮翻。</span>人情不安。」</span>再三不可。<span class="jiazhu">法順與元顯言之再三，終以爲不可也。</span>又以桓氏世爲荊土所附，桓沖特有遺惠，而謙，沖之子也，乃自驃騎司馬除都督荊·益·寧·梁四州諸軍事、荊州刺史，欲以結西人之心。</p>
<p class="em2 strong"><span class="yinwen">2</span>丁丑，燕慕容拔攻魏令支戍，克之，宿沓干走，執魏遼西太守那頡。<span class="jiazhu">那，諾何翻，姓也。《魏書·官氏志》，內入諸姓有那氏。頡，胡結翻。</span>燕以拔爲幽州刺史，鎭令支，以中堅將軍遼西陽豪爲本郡太守。丁亥，以章武公淵爲尙書令，博陵公虔爲尙書左僕射，尙書王騰爲右僕射。</p>
<p class="em2 strong"><span class="yinwen">3</span>戊子，魏材官將軍和突攻黜弗、素古延等諸部，破之。初，魏主珪遣北部大人賀狄干獻馬千匹求婚於秦，秦王興聞珪已立慕容后，<span class="jiazhu">立慕容后事見上卷隆安四年。</span>止狄干而絕其婚；沒弈干、黜弗、素古延，皆秦之屬國也，而魏攻之，由是秦、魏有隙。庚寅，珪大閱士馬，命幷州諸郡積穀於平陽之乾壁以備秦。<span class="jiazhu">魏收《地形志》，平陽禽昌縣，漢、晉之北屈也，有乾城。隋幷禽昌入襄陵。又據《姚興載記》，乾壁卽乾城。</span></p>
<p class="em2 strong">柔然社崙方睦於秦，遣將救黜弗、素古延；<span class="jiazhu">崙，盧昆翻。將，卽亮翻。</span>辛卯，和突逆擊，大破之，社崙帥其部落遠遁漠北，奪高車之地而居之。<span class="jiazhu">帥，讀曰率。</span>斛律部帥倍侯利擊社崙，大爲所敗，<span class="jiazhu">帥，所類翻。敗，補邁翻。</span>倍侯利奔魏。社崙於是西北擊匈奴遺種日拔也鷄，<span class="jiaozhusup">【嚴：「鷄」改「稽」。】</span>大破之，<span class="jiazhu">種，章勇翻。</span>遂吞倂諸部，士馬繁盛，雄於北方。其地西至焉耆，東接朝鮮，<span class="jiazhu">朝，音潮。鮮，音仙。</span>南臨大漠，旁側小國皆羈屬焉；自號豆代可汗。<span class="jiazhu">魏收《書》作<span class="yinhao">「丘豆代」</span>，魏言駕馭開張也。汗，音寒。杜佑曰：可汗之號起於柔然社崙，猶言皇帝也。而拓跋氏之先，《通鑑》皆書可汗，又在社崙之前。</span>始立約束，以千人爲軍，軍有將；百人爲幢，幢有帥。<span class="jiazhu">軍將、幢帥，皆魏制，社崙蓋效而立之。將，卽亮翻。幢，宅江翻。帥，所類翻。</span>攻戰先登者賜以虜獲，畏懦者以石擊其首而殺之。<span class="jiazhu">柔然爲魏患自此始。</span></p>
<p class="em2 strong"><span class="yinwen">4</span>禿髮傉檀克顯美，執孟禕而責之，以其不早降。<span class="jiazhu">禿髮傉檀自去年攻顯美，至是乃克。</span>禕曰：<span class="yinhao">「禕受呂氏厚恩，分符守土；若明公大軍甫至，望旗歸附，恐獲罪於執事矣。」</span>傉檀釋而禮之，徙二千餘戶而歸，以禕爲左司馬。禕辭曰：<span class="yinhao">「呂氏將亡，聖朝必取河右，<span class="jiazhu">朝，直遙翻。</span>人無愚智皆知之。但禕爲人守城不能全，復忝顯任，於心竊所未安。<span class="jiazhu">爲，于僞翻。復，扶又翻。</span>若蒙明公之惠，使得就戮姑臧，死且不朽。」</span>傉檀義而歸之。</p>
<p class="em2 strong"><span class="yinwen">5</span>東土遭孫恩之亂，因以饑饉，漕運不繼。桓玄禁斷江路，<span class="jiaozhusup">【章：甲十一行本「路」下有「商旅俱絕」四字；乙十一行本同；孔本同；張校同；退齋校同。】</span><span class="jiazhu">斷，讀曰短。</span>公私匱乏，以粰、橡給士卒。<span class="jiazhu">粰，房尤翻。《博雅》曰：粰，粰𥹷，饊也；又曰：鬻也。又粰，穀皮也，皆同。橡，似兩翻。《說文》曰：栩實也。</span>玄謂朝廷方多憂虞，必未暇討己，可以蓄力觀釁。及大軍將發，從兄太傅長史石生密以書報之；<span class="jiazhu">從，才用翻。</span>玄大驚，欲完聚江陵。長史卞範之曰：<span class="yinhao">「明公英威振於遠近，元顯口尙乳臭，劉牢之大失物情，若兵臨近畿，示以禍福，土崩之勢可翹足而待，何有延敵入境，自取窮蹙者乎！」</span>玄從之，留桓偉守江陵，抗表傳檄，罪狀元顯，舉兵東下。檄至，元顯大懼。二月，丙午，帝餞元顯於西池；元顯下船而不發。<span class="jiazhu">元顯內畏桓玄，故下船而不發。</span></p>
<p class="em2 strong"><span class="yinwen">6</span>癸丑，魏常山王遵等至高平，<span class="jiazhu">去年十二月，魏遣遵等襲高平，至是而至。</span>沒弈干棄其部衆，帥數千騎與劉勃勃奔秦州。<span class="jiazhu">秦州治上邽。帥，讀曰率。騎，奇寄翻。</span>魏軍追至瓦亭，不及而還，盡獲其府庫蓄積，馬四萬餘匹，雜畜九萬餘口，<span class="jiazhu">畜，許救翻。</span>徙其民於代都，<span class="jiazhu">魏以平城爲代都。</span>餘種分迸。<span class="jiazhu">種，章勇翻。迸，北孟翻。</span>平陽太守貳塵復侵秦河東，<span class="jiazhu">《姓譜》：春秋貳、軫二國，後皆爲氏。貳塵之貳，則虜姓也。復，扶又翻。</span>長安大震，關中諸城晝閉，秦人簡兵訓卒以謀伐魏。</p>
<p class="em2 strong"><span class="yinwen">7</span>秦王興立子泓爲太子，大赦。泓孝友寬和，喜文學，<span class="jiazhu">喜，許記翻。</span>善談詠，而懦弱多病；興欲以爲嗣，而狐疑不決，久乃立之。<span class="jiazhu">爲姚泓以懦弱亡秦張本。</span></p>
<p class="em2 strong"><span class="yinwen">8</span>姑臧大饑，米斗直錢五千，人相食，餓死者十餘萬口。城門晝閉，樵采路絕，民請出城爲胡虜奴婢者，日有數百，呂隆惡其沮動衆心，<span class="jiazhu">惡，烏路翻。沮，在呂翻。</span>盡阬之，積尸盈路。</p>
<p class="em2 strong">沮渠蒙遜引兵攻姑臧，<span class="jiazhu">沮，子余翻。</span>隆遣使求救於河西王利鹿孤。利鹿孤遣廣武公傉檀帥騎一萬救之；<span class="jiazhu">使，疏吏翻。傉，奴沃翻。帥，讀曰率。騎，奇寄翻。</span>未至，隆擊破蒙遜軍。蒙遜請與隆盟，留穀萬餘斛遺之而還。<span class="jiazhu">遺，于季翻。</span>傉檀至昌松，聞蒙遜已退，乃徙涼澤段冢民五百餘戶而還。<span class="jiazhu">涼澤卽《禹貢》之豬野澤也，在武威縣東，亦曰休屠澤。還，從宣翻。</span></p>
<p class="em2 strong">中散騎常侍張融言於利鹿孤曰：<span class="jiazhu">散，悉亶翻。騎，奇寄翻。</span><span class="yinhao">「焦朗兄弟據魏安，潛通姚氏，數爲反覆，<span class="jiazhu">數，所角翻。</span>今不取，後必爲朝廷憂。」</span>利鹿孤遣傉檀討之，朗面縛出降，<span class="jiazhu">焦朗以魏安招秦軍，事見去年五月。降，戶江翻；下同。</span>傉檀送于西平，徙其民於樂都。<span class="jiazhu">樂，音洛。</span></p>
<p class="em2 strong"><span class="yinwen">9</span>桓玄發江陵，慮事不捷，常爲西還之計；及過尋陽，不見官軍，意甚喜，將士之氣亦振。<span class="jiazhu">史言桓玄畏怯，劉牢之等不能仗順取之。將，卽亮翻；下同。</span></p>
<p class="em2 strong">庾楷謀泄，玄囚之。</p>
<p class="em2 strong">丁巳，詔遣齊王柔之以騶虞幡宣告荊、江二州，使罷兵；<span class="jiazhu">騶，則尤翻。</span>玄前鋒殺之。柔之，宗之子也。<span class="jiazhu">孝武太元十年，以柔之襲封齊王，紹攸、冏之祀；宗封南頓王。</span></p>
<p class="em2 strong">丁卯，玄至姑孰，使其將馮該等攻歷陽，<span class="jiazhu">豫州刺史治歷陽。</span>襄城太守司馬休之嬰城固守。玄軍斷洞浦，<span class="jiazhu">洞浦卽洞口，魏曹休破呂範處。斷，丁管翻。</span>焚豫州舟艦。<span class="jiazhu">艦，戶黯翻。</span>豫州刺史譙王尙之帥步卒九千陣於浦上，<span class="jiazhu">帥，讀曰率。</span>遣武都太守楊秋屯橫江，秋降于玄軍。尙之衆潰，逃于涂中，玄捕獲之。<span class="jiazhu">涂，與滁同。</span>司馬休之出戰而敗，棄城走。</p>
<p class="em2 strong">劉牢之素惡驃騎大將軍元顯，<span class="jiazhu">惡，烏路翻。</span>恐桓玄旣滅，元顯益驕恣，又恐己功名愈盛，不爲元顯所容；且自恃材武，擁強兵，欲假玄以除執政，復伺玄之隙而自取之，<span class="jiazhu">復，扶又翻。伺，相吏翻。</span>故不肯討玄。元顯日夜昏酣，以牢之爲前鋒，牢之驟詣門，不得見，及帝出餞元顯，遇之公坐而已。<span class="jiazhu">坐，徂臥翻。</span></p>
<p class="em2 strong">牢之軍溧洲，<span class="jiazhu">溧，音栗。溧水出溧陽縣，在建康東南；元顯遣牢之西上擊桓玄，非其路也。《晉書·劉牢之傳》作<span class="yinhao">「洌洲」</span>。又，桓沖發建康，謝安送至溧洲。宋武陵王討元凶劭，四月戊午至南州；辛酉次溧洲；丙寅次江寧。今舟行自采石東下，未至三山，江中有洌山，卽洌洲也。洌、溧聲相近，故又爲溧洲。張舜民曰：過三山十餘里至溧洲，自溧洲過白土磯入慈湖夾。舜民《郴行錄》言泝流之先後水程也。</span>參軍劉裕請擊玄，牢之不許。玄使牢之族舅何穆說牢之曰：<span class="yinhao">「自古戴震主之威，挾不賞之功而能自全者，誰邪？越之文種，秦之白起，漢之韓信，皆事明主，爲之盡力，<span class="jiazhu">說，輸芮翻。爲，于僞翻。</span>功成之日，猶不免誅夷，況爲凶愚者之用乎！君如今日戰勝則傾宗，戰敗則覆族，欲以此安歸乎！不若翻然改圖，則可以長保富貴矣。古人射鉤、斬袪，猶不害爲輔佐，<span class="jiazhu">齊桓公與子糾爭國，管仲射桓公中帶鈎；子糾死，桓公釋管仲之囚而以爲相。晉獻公使寺人披伐公子重耳於蒲城，重耳踰垣而走，披斬其袪；重耳反國，披屢納忠。射，而亦翻。</span>況玄與君無宿昔之怨乎！」</span>時譙王尙之已敗，人情愈恐；牢之頗納穆言，與玄交通。東海中尉東海何無忌，牢之之甥也，與劉裕極諫，不聽。其子驃騎從事中郎敬宣諫曰：<span class="yinhao">「今國家衰危，天下之重在大人與玄，玄藉父、叔之資，<span class="jiazhu">玄父溫，叔沖。</span>據有全楚，割晉國三分之二，一朝縱之使陵朝廷，玄威望旣成，恐難圖也，董卓之變，將在今矣。」</span><span class="jiazhu">董卓事見五十九卷漢靈帝中平六年、獻帝初平元年。</span>牢之怒曰：<span class="yinhao">「吾豈不知！今日取玄如反覆手耳；但平玄之後，令我柰驃騎何！」</span><span class="jiazhu">元顯爲驃騎將軍，故稱之。</span>三月，乙巳朔，牢之遣敬宣詣玄請降。<span class="jiazhu">降，戶江翻。</span>玄陰欲誅牢之，乃與敬宣宴飲，陳名書畫共觀之，以安悅其意；敬宣不之覺，玄佐吏莫不相視而笑。玄版敬宣爲諮議參軍。<span class="jiazhu">未有朝命，以版授之也。</span></p>
<p class="em2 strong">元顯將發，聞玄已至新亭，棄船，退屯國子學，辛未，陳於宣陽門外。軍中相驚，言玄已至南桁，<span class="jiazhu">陳，讀曰陣。南桁，卽朱雀桁，在臺城南。桁，戶剛翻。</span>元顯引兵欲還宮。玄遣人拔刀隨後大呼曰：<span class="yinhao">「放仗！」</span>軍人皆崩潰，<span class="jiazhu">呼，火故翻。</span>元顯乘馬走入東府，唯張法順一騎隨之。<span class="jiazhu">騎，奇寄翻。</span>元顯問計於道子，道子但對之涕泣。玄遣太傅從事中郎毛泰收元顯送新亭，縛於舫前而數之；<span class="jiazhu">數，所具翻。舫，甫曠翻。</span>元顯曰：<span class="yinhao">「爲王誕、張法順所誤耳。」</span></p>
<p class="em2 strong">壬申，復隆安年號。帝遣侍中勞玄於安樂渚。<span class="jiazhu">勞，力到翻。樂，音洛。</span>玄入京師，稱詔解嚴，以玄總百揆，都督中外諸軍事、丞相、錄尙書事、揚州牧、領徐·荊·江三州刺史，假黃鉞。<span class="jiazhu">是時晉土全有荊、江、揚三州，徐州率多僑郡，而京口則重鎭也，玄悉領之，全有晉國矣；且將奪劉牢之之兵，故領徐州以制之。</span>玄以桓偉爲荊州刺史，桓謙爲尙書左僕射，桓脩爲徐、兗二州刺史，桓石生爲江州刺史，卞範之爲丹楊尹。<span class="jiazhu">卞範之爲玄長史，謀主也。丹楊，京邑，故使爲尹。</span></p>
<p class="em2 strong">初，玄之舉兵，侍中王謐奉詔詣玄，玄親禮之。及玄輔政，以謐爲中書令。謐，導之孫也。新安太守殷仲文，覬之弟也，<span class="jiazhu">殷覬見一百九卷隆安元年。覬，音冀。</span>玄姊爲仲文妻。仲文聞玄克京師，棄郡投玄，玄以爲諮議參軍。劉邁往見玄，玄曰：<span class="yinhao">「汝不畏死，而敢來邪？」</span>邁曰：<span class="yinhao">「射鉤斬袪，幷邁爲三。」</span>玄悅，以爲參軍。<span class="jiazhu">邁折玄事見一百八卷孝武太元十七年。</span></p>
<p class="em2 strong">癸酉，有司奏會稽王道子酣縱不孝，當棄市，<span class="jiazhu">會，工外翻。</span>詔徙安成郡；<span class="jiazhu">吳孫晧寶鼎二年，分豫章、長沙、廬陵立安成郡，唐吉州安福縣及袁州諸縣，皆其地也。劉昫曰：安福縣，吳安成郡治。</span>斬元顯及東海王彥璋、<span class="jiazhu">彥璋，元顯之子，隆安初，使繼東海王後。</span>譙王尙之、庾楷、張法順、毛泰等於建康市。桓脩爲王誕固請，長<span class="jiaozhusup">【章：甲十一行本「長」作「得」；乙十一行本同；孔本同；退齋校同。】</span>流嶺南。<span class="jiazhu">爲，于僞翻。</span></p>
<p class="em2 strong">玄以劉牢之爲會稽內史。牢之曰：<span class="yinhao">「始爾，便奪我兵，禍其至矣。」</span>劉敬宣請歸諭牢之使受命，玄遣之。敬宣勸牢之襲玄，牢之猶豫不決，移屯班瀆，<span class="jiazhu">班瀆在新洲西南。</span>私告劉裕曰：<span class="yinhao">「今當北就高雅之於廣陵，舉兵以匡社稷，卿能從我去乎？」</span>裕曰：<span class="yinhao">「將軍以勁卒數萬，望風降服，彼新得志，威震天下，朝野人情皆已去矣，<span class="jiazhu">降，戶江翻。朝，直遙翻。</span>廣陵豈可得至邪！裕當反服還京口耳。」</span><span class="jiazhu">反服，謂反初服也。《離騷》曰：退將脩吾初服。此言釋戎服而服常服。</span>何無忌謂裕曰：<span class="yinhao">「我將何之？」</span>裕曰：<span class="yinhao">「吾觀鎭北必不免，<span class="jiazhu">牢之以討孫恩功進號鎭北將軍。</span>卿可隨我還京口。桓玄若守臣節，當與卿事之；不然，當與卿圖之。」</span><span class="jiazhu">此時劉裕已有誅玄之心。</span></p>
<p class="em2 strong">於是牢之大集僚佐，議據江北以討玄，參軍劉襲曰：<span class="yinhao">「事之不可者莫大於反。將軍往年反王兗州，<span class="jiazhu">王兗州，謂王恭。</span>近日反司馬郎君，<span class="jiazhu">司馬郎君，謂元顯。</span>今復反桓公，<span class="jiazhu">復，扶又翻；下復推同。</span>一人三反，何以自立！」</span>語畢，趨出，佐吏多散走。牢之懼，使敬宣之京口迎家，失期不至。牢之以爲事已泄，爲玄所殺，乃帥部曲北走，<span class="jiazhu">帥，讀曰率。</span>至新洲，縊而死。敬宣至，不暇哭，卽渡江奔廣陵。將吏共殯斂牢之，<span class="jiazhu">將，卽亮翻。斂，力贍翻。</span>以其喪歸丹徒。玄令斲棺斬首，暴尸於市。<span class="jiazhu">暴，步卜翻，又如字。</span></p>
<p class="em2 strong"><span class="yinwen">10</span>大赦，改元大亨。</p>
<p class="em2 strong"><span class="yinwen">11</span>桓玄讓丞相、荊·江·徐三州，<span class="jiazhu">玄旣以其兄弟領荊、江、徐三州，且已得建康，握朝權，不復以丞相爲重，故悉讓之。</span>改授太尉、都督中外諸軍事、揚州牧、領豫州刺史，總百揆；以琅邪王德文爲太宰。</p>
<p class="em2 strong"><span class="yinwen">12</span>司馬休之、劉敬宣、高雅之俱奔洛陽，各以子弟爲質於秦以求救。<span class="jiazhu">質，音致。</span>秦王興與之符信，使於關中<span class="jiaozhusup">【章：甲十一行本「中」作「東」；乙十一行本同；孔本同；張校同。】</span>募兵，數千人，復還屯彭城間。</p>
<p class="em2 strong"><span class="yinwen">13</span>孫恩寇臨海，臨海太守辛景擊破之，恩所虜三吳男女，死亡殆盡。恩恐爲官軍所獲，乃赴海死，其黨及妓妾從死者以百數，<span class="jiazhu">妓，渠綺翻。從，才用翻。</span>謂之<span class="yinhao">「水仙」</span>。餘衆數千人復推恩妹夫盧循爲主。<span class="jiazhu">復，扶又翻。</span>循，諶之曾孫也。<span class="jiazhu">盧諶，盧志之子，初從劉琨，琨死，仕於段氏，段遼敗，仕趙。諶，氏壬翻。</span>神采清秀，雅有材藝。少時，<span class="jiazhu">少，時照翻。</span>沙門惠遠嘗謂之曰：<span class="yinhao">「君雖體涉風素，而志存不軌，如何？」</span>太尉玄欲撫安東土，乃以循爲永嘉太守。<span class="jiazhu">明帝太寧元年，分臨海立永嘉郡，今之溫州。</span>循雖受命，而寇暴不已。<span class="jiazhu">盧循事始此。</span></p>
<p class="em2 strong"><span class="yinwen">14</span>甲戌，燕大赦。</p>
<p class="em2 strong"><span class="yinwen">15</span>河西王禿髮利鹿孤寢疾，遺令以國事授弟傉檀。初，禿髮思復鞬愛重傉檀，<span class="jiazhu">傉，奴沃翻。鞬，居言翻。</span>謂諸子曰：<span class="yinhao">「傉檀器識，非汝曹所及也，」</span>故諸兄不以傳子而傳於弟。<span class="jiazhu">吳壽夢以少子季札爲賢，故其諸子兄弟相傳，欲以次傳國於季札，而季札終於不受。禿髮烏孤、利鹿孤致國於傉檀，猶吳志也，豈知國亡於傉檀之手哉！</span>利鹿孤在位，垂拱而已，<span class="jiazhu">垂拱，謂垂衣拱手無所爲也。</span>軍國大事皆委於傉檀。利鹿孤卒，傉檀襲位，更稱涼王，<span class="jiazhu">自此史稱禿髮氏爲南涼。</span>改元弘昌，遷于樂都，<span class="jiazhu">樂，音洛。</span>諡利鹿孤曰康王。</p>
<p class="em2 strong"><span class="yinwen">16</span>夏，四月，太尉玄出屯姑孰，辭錄尙書事，詔許之；而大政皆就諮焉，小事則決於尙書令桓謙及卞範之。</p>
<p class="em2 strong">自隆安以來，中外之人厭於禍亂。及玄初至，黜姦佞，擢雋賢，京師欣然，冀得少安。<span class="jiazhu">少，詩沼翻。</span>旣而玄奢豪縱逸，政令無常，朋黨互起，陵侮朝廷，裁損乘輿供奉之具，帝幾不免飢寒，<span class="jiazhu">乘，繩證翻。幾，居希翻。</span>由是衆心失望。三吳大饑，戶口減半，會稽減什三、四，<span class="jiazhu">會，工外翻。</span>臨海、永嘉殆盡，富室皆衣羅紈，懷金玉，閉門相守餓死。<span class="jiazhu">此固上之人失政所致，而人消物盡，亦天地之大數也。<span class="yinhao">「周餘黎民，靡有孑遺」</span>；以此觀之，容有是事。衣，於旣翻。</span></p>
<p class="em2 strong"><span class="yinwen">17</span>乞伏熾磐自西平逃歸苑川，<span class="jiazhu">乞伏乾歸送熾磐於西平，見上卷隆安四年。</span>南涼王傉檀歸其妻子。乞伏乾歸使熾磐入朝于秦，<span class="jiazhu">朝，直遙翻。</span>秦王興以熾磐爲興晉太守。</p>
<p class="em2 strong"><span class="yinwen">18</span>五月，盧循自臨海入東陽，太尉玄遣撫軍中兵參軍劉裕將兵擊之，<span class="jiazhu">將，卽亮翻；下同。</span>循敗，走永嘉。<span class="jiazhu">走，音奏。</span></p>
<p class="em2 strong"><span class="yinwen">19</span>高句麗攻宿軍，<span class="jiazhu">宿軍城在龍城東北。句，如字，又音駒。麗，力知翻。</span>燕平州刺史慕容歸棄城走。<span class="jiazhu">北燕平州刺史治宿軍。</span></p>
<p class="em2 strong"><span class="yinwen">20</span>秦王興大發諸軍，遣義陽公平、尙書右僕射狄伯支等將步騎四萬伐魏，興自將大軍繼之，以尙書令姚晃輔太子泓守長安，沒弈干權鎭上邽，廣陵公欽權鎭洛陽。平攻魏乾壁六十餘日，拔之。秋，七月，魏主珪遣毗陵王順及豫州刺史長孫肥將六萬騎爲前鋒，自將大軍繼發以擊之。</p>
<p class="em2 strong"><span class="yinwen">21</span>八月，太尉玄諷朝廷以玄平元顯功封豫章公，平殷、楊功封桂陽公，幷本封南郡如故。玄以豫章封其子昇，桂陽封其兄子俊。</p>
<p class="em2 strong"><span class="yinwen">22</span>魏主珪至永安，<span class="jiazhu">永安本漢彘縣，屬河東郡，順帝改曰永安；晉屬平陽郡；隋、唐晉州之霍邑縣本永安縣也。酈道元曰：永安，故霍伯之都也，縣有霍太山。</span>秦義陽公平遣驍將帥精騎二百覘魏軍，<span class="jiazhu">驍，堅堯翻。將，卽亮翻。騎，奇寄翻。覘，丑廉翻，又丑豔翻。</span>長孫肥逆擊，盡擒之。平退走，珪追之，乙巳，及於柴壁；平嬰城固守，魏軍圍之。秦王興將兵四萬七千救之，將據天渡運糧以餽平。<span class="jiazhu">柴壁在汾東，天渡蓋汾津之名，在汾水西岸。</span>魏博士李先曰：<span class="yinhao">「兵法：高者爲敵所棲，深者爲敵所囚。今秦皆犯之，宜及興未至，遣奇兵先據天渡，柴壁可不戰而取也。」</span>珪命增築重圍，<span class="jiazhu">重，直龍翻；下同。</span>內以防平之出，外以拒興之入。廣武將軍安同曰：<span class="yinhao">「汾東有蒙坑，東西三百餘里，蹊徑不通。興來，必從汾西直臨柴壁，如此，虜聲勢相接，重圍雖固，不能制也；不如爲浮梁，渡汾西，築圍以拒之，虜至，無所施其智力矣。」</span>珪從之。興至蒲阪，<span class="jiazhu">阪，音反。</span>憚魏之強，久乃進兵。甲子，珪帥步騎三萬逆擊興於蒙阬之南，<span class="jiazhu">帥，讀曰率；下同。</span>斬首千餘級，興退走四十餘里，平亦不敢出。珪乃分兵四據險要，使秦兵不得近柴壁。<span class="jiazhu">近，其靳翻。</span>興屯汾西，憑壑爲壘，束柏材從汾上流縱之，欲以毀浮梁，魏人皆鉤取以爲薪蒸。<span class="jiazhu">粗曰薪，細曰蒸。</span></p>
<p class="em2 strong">冬，十月，平糧竭矢盡，夜，悉衆突西南圍求出；興列兵汾西，舉烽鼓譟爲應。興欲平力戰突免，平望興攻圍引接，但叫呼相和，<span class="jiazhu">和，戶臥翻。</span>莫敢逼圍。平不得出，計窮，乃帥麾下赴水死，諸將多從平赴水；珪使善游者鉤捕之，無得免者。執狄伯支及越騎校尉唐小方等四十餘人，餘衆二萬人皆斂手就禽。興坐視其窮，力不能救，舉軍慟哭，聲震山谷。數遣使求和於魏，<span class="jiazhu">數，所角翻。</span>珪不許，乘勝進攻蒲阪，秦晉公緒固守不戰。會柔然謀伐魏，珪聞之，戊申，引兵還。<span class="jiazhu">還，從宣翻，又如字。</span></p>
<p class="em2 strong">或告太史令鼂崇及弟黃門侍郎懿潛召秦兵，珪至晉陽，賜崇、懿死。<span class="jiazhu">鼂，直遙翻。</span></p>
<p class="em2 strong"><span class="yinwen">23</span>秦徙河西豪右萬餘戶于長安。</p>
<p class="em2 strong"><span class="yinwen">24</span>太尉玄殺吳興太守高素、將軍竺謙之及謙之從兄朗之、劉襲幷襲弟季武，皆劉牢之北府舊將也。<span class="jiazhu">從，才用翻。將，卽亮翻。</span>襲兄冀州刺史軌邀司馬休之、劉敬宣、高雅之等共據山陽，<span class="jiazhu">沈約曰：山陽，本射陽縣境地名，義熙土斷，始分廣陵郡立山陽郡及山陽縣。唐楚州卽其地。</span>欲起兵攻玄，不克而走。將軍袁虔之、劉壽、高長慶、郭恭等皆往從之，將奔魏；至陳留南，分爲二輩：軌、休之、敬宣奔南燕，虔之、壽、長慶、恭奔秦。</p>
<p class="em2 strong">魏主珪初聞休之等當來，大喜。後怪其不至，令兗州求訪，<span class="jiazhu">隆安五年，魏以長孫肥爲兗州刺史，南徇地，然未能有兗州也。</span>獲其從者，問其故，皆曰：<span class="yinhao">「魏朝威聲遠被，<span class="jiazhu">從，才用翻。被，皮義翻。朝，直遙翻。</span>是以休之等咸欲歸附；旣而聞崔逞被殺，<span class="jiazhu">崔逞死見上卷三年。</span>故奔二國。」</span>珪深悔之，自是士人有過，頗見優容。</p>
<p class="em2 strong"><span class="yinwen">25</span>南涼王傉檀攻呂隆於姑臧。</p>
<p class="em2 strong"><span class="yinwen">26</span>燕王熙納故中山尹苻謨二女，<span class="jiazhu">燕王寶卽位之初，苻謨爲中山尹。</span>長曰娀娥，爲貴人，<span class="jiazhu">長，知兩翻。娀，音戎。</span>幼曰訓英，爲貴嬪，貴嬪尤有寵。丁太后怨恚，<span class="jiazhu">恚，於避翻。</span>與兄子尙書信謀廢熙立章武公淵；事覺，熙逼丁太后令自殺，葬以后禮，諡曰獻幽皇后。<span class="jiazhu">丁太后素與熙通，事見上年。</span>十一月，戊辰，殺淵及信。</p>
<p class="em2 strong">辛未，熙畋于北原，<span class="jiazhu">龍城北原也。</span>石城令高和<span class="jiazhu">石城縣，漢屬北平郡，燕屬建德郡。高和本爲石城令，時以大喪會于龍城耳。</span>與尙方兵於後作亂，殺司隸校尉張顯，入掠宮殿，取庫兵，脅營署，閉門乘城。熙馳還，城上人皆投仗開門，盡誅反者，唯和走免。甲戌，大赦。</p>
<p class="em2 strong"><span class="yinwen">27</span>魏以庾岳爲司空。</p>
<p class="em2 strong"><span class="yinwen">28</span>十二月，辛亥，魏主珪還雲中。</p>
<p class="em2 strong">柔然可汗社崙聞珪伐秦，自參合陂侵魏，至豺山，<span class="jiazhu">豺山在善無縣北，魏天興六年，築宮於此。崙，盧昆翻。</span>及善無北澤，魏常山王遵以萬騎追之，不及而還。</p>
<p class="em2 strong"><span class="yinwen">29</span>太尉玄使御史杜林防衞會稽文孝王道子至安成，<span class="jiazhu">會，工外翻。</span>林承玄旨，酖道子，殺之。</p>
<p class="em2 strong"><span class="yinwen">30</span>沮渠蒙遜所署西郡太守梁中庸叛，奔西涼。蒙遜聞之，笑曰：<span class="yinhao">「吾待中庸，恩如骨肉，而中庸不我信，但自負耳，孤豈在此一人邪！」</span>乃盡歸其孥。</p>
<p class="em2 strong">西涼公暠問中庸曰：<span class="yinhao">「我何如索嗣？」</span>中庸曰：<span class="yinhao">「未可量也。」</span>暠曰：<span class="yinhao">「嗣才度若敵我者，我何能於千里之外以長繩絞其頸邪？」</span><span class="jiazhu">索嗣死見上卷四年。孥，音奴。暠，古老翻。索，昔各翻。量，音良。</span>中庸曰：<span class="yinhao">「智有短長，命有成敗。殿下之與索嗣，得失之理，臣實未之能詳。若以身死爲負，計行爲勝，則公孫瓚豈賢於劉虞邪？」</span><span class="jiazhu">公孫瓚、劉虞事見六十卷漢獻帝初平四年。</span>暠默然。</p>
<p class="em2 strong"><span class="yinwen">31</span>袁虔之等至長安，秦王興問曰：<span class="yinhao">「桓玄才略何如其父？卒能成功乎？」</span><span class="jiazhu">卒，子恤翻。</span>虔之曰：<span class="yinhao">「玄乘晉室衰亂，盜據宰衡，猜忌安忍，刑賞不公，以臣觀之，不如其父遠矣。玄今已執大柄，其勢必將篡逆，正可爲他人驅除耳。」</span>興善之，以虔之爲廣州刺史。<span class="jiazhu">秦以廣州授袁虔之，示以名位寵授之耳。</span></p>
<p class="em2 strong"><span class="yinwen">32</span>是歲，秦王興立昭儀張氏爲皇后，封子懿、弼、洸、宣、諶、愔、璞、質、逵、裕、國兒皆爲公，<span class="jiazhu">洸，古黃翻。諶，氏壬翻。愔，於今翻。</span>遣使拜禿髮傉檀爲車騎將軍、廣武公，沮渠蒙遜爲鎭西將軍、沙州刺史、西海侯，李暠爲安西將軍、高昌侯。</p>
<p class="em2 strong">秦鎭遠將軍趙曜帥衆二萬西屯金城，建節將軍王松怱帥騎助呂隆守姑臧。松怱至魏安，傉檀弟文眞擊而虜之。傉檀大怒，送松怱還長安，深自陳謝。<span class="jiazhu">史言河、湟諸國皆畏姚秦之強。</span></p>
</div></body></html>