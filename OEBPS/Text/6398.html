<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-Hant" xml:lang="zh-Hant">
 <head>
  <link href="../Styles/page_styles.css" rel="stylesheet" type="text/css"/>
  <link href="../Styles/stylesheet.css" rel="stylesheet" type="text/css"/>
  <title id="toc_1">
   ◎卷第二百五十四·唐紀七十·僖宗惠聖恭定孝皇帝中之上
  </title>
 </head>
 <body>
  <div id="text">
   <h1>
    <span class="section" id="title-1">
     <span data-head-description="" data-head-level="h2" data-head-title="唐紀七十">
      唐紀七十
     </span>
    </span>
   </h1>
   <p>
    <span class="jiazhu">
     〔起上章困敦
     <span class="biaozhusup" data-rel="（庚子）">
     </span>
     十一月，盡玄黓攝提
     <span class="biaozhusup" data-rel="（壬寅）">
     </span>
     四月，凡一年有奇。〕
    </span>
   </p>
   <hr/>
   <h5>
    <span class="section" id="title-2">
     <span data-head-description="" data-head-level="h3" data-head-title="僖宗惠聖恭定孝皇帝中之上">
      僖宗惠聖恭定孝皇帝中之上
     </span>
    </span>
   </h5>
   <p class="strong">
    <span class="section" id="title-3">
     <span data-head-description="" data-head-level="h4" data-head-title="廣明元年">
      廣明元年
     </span>
    </span>
    <span class="biaozhusup" data-rel="（庚子、西元八八〇年）">
    </span>
   </p>
   <p class="em2 strong">
    <span class="yinwen">
     1
    </span>
    十一月，河中都虞候王重榮作亂，剽掠坊市俱空。
    <span class="jiazhu">
     〔重，直龍翻。剽，匹妙翻。〕
    </span>
   </p>
   <p class="em2 strong">
    <span class="yinwen">
     2
    </span>
    宿州刺史劉漢宏怨朝廷賞薄，
    <span class="jiazhu">
     〔漢宏降見上卷七月。賞盜而盜怨其賞薄，彼固有以窺朝廷也。〕
    </span>
    甲寅，以漢宏爲浙東觀察使。
    <span class="jiazhu">
     〔爲漢宏爲錢鏐所滅張本。〕
    </span>
   </p>
   <p class="em2 strong">
    <span class="yinwen">
     3
    </span>
    詔河東節度使鄭從讜以本道兵授諸葛爽及代州刺史朱玫，使南討黃巢。
    <span class="jiazhu">
     〔玫，莫杯翻。〕
    </span>
    乙卯，以代北都統李琢爲河陽節度使。
    <span class="jiazhu">
     〔代北已定，李琢內徙，亦以備黃巢也。〕
    </span>
   </p>
   <p class="em2 strong">
    <span class="yinwen">
     4
    </span>
    初，黃巢將渡淮，豆盧瑑請以天平節鉞授巢，
    <span class="jiazhu">
     〔黃巢初求天平節，豆盧瑑欲以是中其欲。〕
    </span>
    俟其到鎭討之。盧攜曰：
    <span class="yinhao">
     「盜賊無厭，
     <span class="jiazhu">
      〔厭，於鹽翻。〕
     </span>
     雖與之節，不能止其剽掠，
     <span class="jiazhu">
      〔剽，匹妙翻。〕
     </span>
     不若急發諸道兵扼泗州，汴州節度使爲都統，賊旣前不能入關，必還掠淮、浙，偷生海渚耳！」
    </span>
    從之。旣而淮北相繼告急，攜稱疾不出，
    <span class="jiazhu">
     〔《考異》曰：《驚聽錄》曰：
     <span class="yinhao">
      「宰臣豆盧琢奏：『緣淮南九驛便至泗州，恐高駢固守城壘，不遮截大寇；黃巢必若過淮，落寇之計。又徵兵不及，須且誘之，請降節旄，授鄆州節度使，候其至止，討亦不難。』宰臣盧攜言之不可，奏以『黃巢爲國之患久矣，昨與江西節制，擁節而行，攻劫荊南。卻奪其節，但徵諸道驍勇，把截泗州，』因此不發內使，罷建雙旌，乃發使臣諸道而去。尋汴州、徐州兩道告急到京，報黃巢過淮，盧攜託疾不出。」
     </span>
     按朝廷未嘗以江西節與巢，借使與之，安可復奪！此《驚聽錄》不足信也。〕
    </span>
    京師大恐。庚申，東都奏黃巢入汝州境。
   </p>
   <p class="em2 strong">
    <span class="yinwen">
     5
    </span>
    辛酉，以王重榮權知河中留後，以河中節度使同平章事李都爲太子少傅。
    <span class="jiazhu">
     〔以王重榮作亂不能制，故召李都，以河中授之。〕
    </span>
   </p>
   <p class="em2 strong">
    <span class="yinwen">
     6
    </span>
    汝鄭把截制置都指揮使齊克讓奏黃巢自稱天補大將軍，轉牒諸軍云，
    <span class="yinhao">
     「各宜守壘，勿犯吾鋒！吾將入東都，卽至京邑，自欲問罪，無預衆人。」
    </span>
    <span class="jiazhu">
     〔言自欲問罪於朝廷，於衆人無預也。〕
    </span>
    上召宰相議之。豆盧瑑、崔沆請發關內諸鎭及兩神策軍守潼關。壬戌，日南至。上開延英，對宰相泣下。
    <span class="jiazhu">
     〔大盜將至，無以禦之，君相相對灑泣，果何益哉！〕
    </span>
    觀軍容使田令孜奏：
    <span class="yinhao">
     「請選左右神策軍弓弩手守潼關，臣自爲都指揮制置把截使。」
    </span>
    上曰：
    <span class="yinhao">
     「侍衞將士，不習征戰，恐未足用。」
    </span>
    令孜曰：
    <span class="yinhao">
     「昔安祿山搆逆，玄宗幸蜀以避之。」
    </span>
    崔沆曰：
    <span class="yinhao">
     「祿山衆纔五萬，比之黃巢，不足言矣。」
    </span>
    豆盧瑑曰：
    <span class="yinhao">
     「哥舒翰以十五萬衆不能守潼關，
     <span class="jiazhu">
      〔事見《玄宗》、《肅宗紀》。〕
     </span>
     今黃巢衆六十萬，而潼關又無哥舒之兵。若令孜爲社稷計，三川帥臣皆令孜腹心，
     <span class="jiazhu">
      〔謂陳敬瑄、楊師立、牛勗也。帥，所類翻。〕
     </span>
     比於玄宗則有備矣。」
    </span>
    上不懌，
    <span class="jiazhu">
     〔僖宗雖曰童昏，此時此意，豈不知高枕京邑之爲樂，越在草莽之爲可憂也哉！禍至而後憂之，則無及矣。古之明主居安而思危，所以能常有其安也。〕
    </span>
    謂令孜曰：
    <span class="yinhao">
     「卿且爲朕發兵守潼關。」
    </span>
    <span class="jiazhu">
     〔爲，于僞翻。〕
    </span>
    是日，上幸左神策軍，親閱將士。令孜薦左軍馬軍將軍張承範、右軍步軍將軍王師會、左軍兵馬使趙珂。
    <span class="jiazhu">
     〔珂，丘何翻。〕
    </span>
    上召見三人，
    <span class="jiazhu">
     〔見，賢遍翻。〕
    </span>
    以承範爲兵馬先鋒使兼把截潼關制置使，師會爲制置關塞糧料使，珂爲句當寨栅使，
    <span class="jiazhu">
     〔句，古候翻。當，丁浪翻。〕
    </span>
    令孜爲左右神策軍內外八鎭及諸道兵馬都指揮制置招討等使，飛龍使楊復恭爲副使。
   </p>
   <p class="em2 strong">
    癸亥，齊克讓奏：
    <span class="yinhao">
     「黃巢已入東都境，臣收軍退保潼關，於關外置寨。將士屢經戰鬬，久乏資儲，州縣殘破，人煙殆絕，東西南北不見王人，凍餒交逼，兵械刓弊，
     <span class="jiazhu">
      〔刓，吾官翻，鈍也。〕
     </span>
     各思鄕閭，恐一旦潰去，乞早遣資糧及援軍。」
    </span>
    上命選兩神策弩手得二千八百人，令張承範等將以赴之。
    <span class="jiazhu">
     〔將，卽亮翻。〕
    </span>
   </p>
   <p class="em2 strong">
    丁卯，黃巢陷東都，留守劉允章帥百官迎謁；巢入城，勞問而已，
    <span class="jiazhu">
     〔帥，讀曰率。勞，力到翻。〕
    </span>
    閭里晏然。允章，迺之曾孫也。
    <span class="jiazhu">
     〔劉迺見二百三十卷德宗興元元年。允章可謂忝厥祖矣。〕
    </span>
    田令孜奏募坊市人數千以補兩軍。
   </p>
   <p class="em2 strong">
    辛未，陝州奏東都已陷。壬申，以田令孜爲汝、洛、晉、絳、同、華都統，將左、右軍東討。
    <span class="jiazhu">
     〔左、右神策軍。陝，失冉翻。華，戶化翻。〕
    </span>
    是日，賊陷虢州。
    <span class="jiazhu">
     〔《九域志》：虢州東北至陝州八十五里。〕
    </span>
   </p>
   <p class="em2 strong">
    <span class="yinwen">
     7
    </span>
    以神策將羅元杲爲河陽節度使。
    <span class="jiazhu">
     〔羅元杲亦田令孜之腹心。〕
    </span>
   </p>
   <p class="em2 strong">
    <span class="yinwen">
     8
    </span>
    以周岌爲忠武節度使。
    <span class="jiazhu">
     〔周岌旣殺薛能，遂以忠武節授之。岌，逆及翻。〕
    </span>
    初，薛能遣牙將上蔡秦宗權調發至蔡州，
    <span class="jiazhu">
     〔調，徒弔翻。自元和末，廢彰義軍，以蔡州屬忠武軍，故得而調發之。〕
    </span>
    聞許州亂，託云赴難，
    <span class="jiazhu">
     〔難，乃旦翻。〕
    </span>
    選募蔡兵，遂逐刺史，據其城。及周岌爲節度使，卽以宗權爲蔡州刺史。
    <span class="jiazhu">
     〔爲秦宗權以蔡州稱兵僭號張本。〕
    </span>
   </p>
   <p class="em2 strong">
    <span class="yinwen">
     9
    </span>
    乙亥，張承範等將神策弩手發京師。
    <span class="jiazhu">
     〔將，卽亮翻。〕
    </span>
    神策軍士皆長安富家子，賂宦官竄名軍籍，厚得稟賜，
    <span class="jiazhu">
     〔稟，給也。稟賜，猶言給賜也。〕
    </span>
    但華衣怒馬，
    <span class="jiazhu">
     〔怒馬者，鞭之以發其怒而疾馳也。〕
    </span>
    憑勢使氣，未嘗更戰陳；
    <span class="jiazhu">
     〔更，工衡翻。陳，讀曰陣。〕
    </span>
    聞當出征，父子聚泣，多以金帛雇病坊貧人代行，
    <span class="jiazhu">
     〔唐置病坊於京城以養病人。《會要》：開元五年，宋璟等奏：
     <span class="yinhao">
      「悲田病坊，從長安已來置使專知，乞罷之。」
     </span>
     至二十二年，京城乞兒有疾病，分置諸寺病坊。至德二年，兩京市各置普救病坊。病坊之置，其來久矣。〕
    </span>
    往往不能操兵。
    <span class="jiazhu">
     〔操，七刀翻。〕
    </span>
    是日，上御章信門樓臨遣之。
    <span class="jiazhu">
     〔《考異》曰：《新傳》曰：
     <span class="yinhao">
      「帝餞令孜章信門，賚遺豐優。」
     </span>
     按令孜雖爲招討都統，賜節賚物，其實不離禁闥，是日所遣者承範等耳。《新傳》云餞令孜，誤也。〕
    </span>
    承範進言：
    <span class="yinhao">
     「聞黃巢擁數十萬之衆，鼓行而西，齊克讓以飢卒萬人依託關外，復遣臣以二千餘人屯於關上，又未聞爲饋餉之計，以此拒賊，臣竊寒心。願陛下趣諸道精兵早爲繼援。」
    </span>
    <span class="jiazhu">
     〔趣，讀曰促。〕
    </span>
    上曰：
    <span class="yinhao">
     「卿輩第行，兵尋至矣！」
    </span>
    丁丑，承範等至華州。會刺史裴虔餘徙宣歙觀察使，軍民皆逃入華山，城中索然，
    <span class="jiazhu">
     〔華，戶化翻。索，昔各翻。〕
    </span>
    州庫唯塵埃鼠迹，賴倉中猶有米千餘斛，軍士裹三日糧而行。
   </p>
   <p class="em2 strong">
    十一月，庚辰朔，承範等至潼關，搜菁中，
    <span class="jiazhu">
     〔菁中，草茂密處也。史炤曰：林菁。〕
    </span>
    得村民百許，使運石汲水，爲守禦之備；與齊克讓軍皆絕糧，士卒莫有鬬志。是日，黃巢前鋒軍抵關下，白旗滿野，不見其際，克讓與戰，賊小卻，俄而巢至，舉軍大呼，聲振河、華。
    <span class="jiazhu">
     〔呼，火故翻。華，戶化翻。華山臨河。言黃巢軍聲之盛，撼振河山也。〕
    </span>
    克讓力戰，自午至酉始解，士卒飢甚，遂諠譟，燒營而潰，克讓走入關。關左有谷，平日禁人往來，以榷征稅，
    <span class="jiazhu">
     〔榷，訖岳翻。〕
    </span>
    謂之
    <span class="yinhao">
     「禁阬」
    </span>
    。賊至倉猝，官軍忘守之，
    <span class="jiazhu">
     〔忘，巫放翻。〕
    </span>
    潰兵自谷而入，谷中灌木壽藤茂密如織，
    <span class="jiazhu">
     〔灌木，叢生之木。壽藤，卽今之萬歲藤。〕
    </span>
    一夕踐爲坦塗。承範盡散其輜囊以給士卒，
    <span class="jiazhu">
     〔輜囊，謂輜重、囊橐也。輜重，隨軍之物。囊橐，私裝也。〕
    </span>
    遣使上表告急，稱：
    <span class="yinhao">
     「臣離京六日，
     <span class="jiazhu">
      〔離，力智翻。〕
     </span>
     甲卒未增一人，餽餉未聞影響。到關之日，巨寇已來，以二千餘人拒六十萬衆，外軍飢潰，蹋開禁阬。
     <span class="jiazhu">
      〔蹋，與踏同。〕
     </span>
     臣之失守，鼎鑊甘心；朝廷謀臣，愧顏何寄！或聞陛下已議西巡，
     <span class="jiazhu">
      〔謂議幸蜀。〕
     </span>
     苟鑾輿一動，則上下土崩。臣敢以猶生之軀奮冒死之語，願與近密及宰臣熟議，
     <span class="jiaozhusup">
      〔章：十二行本「議」下有「未可輕動」四字；乙十一行本同；孔本同；張校同。〕
     </span>
     <span class="jiazhu">
      〔近密，謂兩中尉、兩樞密。〕
     </span>
     急徵兵以救關防，則高祖、太宗之業庶幾猶可扶持，
     <span class="jiazhu">
      〔幾，居依翻。〕
     </span>
     使黃巢繼安祿山之亡，微臣勝哥舒翰之死！」
    </span>
   </p>
   <p class="em2 strong">
    辛巳，賊急攻潼關，承範悉力拒之，自寅及申，關上矢盡，投石以擊之。關外有天塹，賊驅民千餘人入其中，掘土塡之，
    <span class="jiazhu">
     〔塹，七豔翻。掘，其月翻。塡，亭年翻。〕
    </span>
    須臾，卽平，引兵而度。夜，縱火焚關樓俱盡。承範分兵八百人，使王師會守禁阬，比至，
    <span class="jiazhu">
     〔比，必利翻。〕
    </span>
    賊已入矣。壬午旦，賊夾攻潼關，關上兵皆潰，師會自殺，承範變服帥餘衆脫走。至野狐泉，遇奉天援兵二千繼至，承範曰：
    <span class="yinhao">
     「汝來晚矣！」
    </span>
    博野、鳳翔軍還至渭橋，
    <span class="jiazhu">
     〔博野軍，卽穆宗長慶二年李寰帥以歸京師之兵也，見二百四十二卷。帥，讀曰率。〕
    </span>
    見所募新軍衣裘溫鮮，
    <span class="jiazhu">
     〔新軍，卽田令孜所募坊市人以補兩軍者也。〕
    </span>
    怒曰：
    <span class="yinhao">
     「此輩何功而然，我曹反凍餒！」
    </span>
    遂掠之，更爲賊鄕導
    <span class="jiazhu">
     〔鄕，讀曰嚮。〕
    </span>
    以趣長安。
    <span class="jiazhu">
     〔趣，七喻翻。〕
    </span>
   </p>
   <p class="em2 strong">
    賊之攻潼關也，朝廷以前京兆尹蕭廩爲東道轉運糧料使；廩稱疾，請休官，貶賀州司戶。
    <span class="jiazhu">
     〔賀州，漢蒼梧郡之臨賀縣，吳置臨賀郡，唐置賀州，京師東南四千一百三十里。〕
    </span>
   </p>
   <p class="em2 strong">
    黃巢入華州，留其將喬鈐守之。
    <span class="jiazhu">
     〔鈐，其廉翻。〕
    </span>
    河中留後王重榮請降於賊。
    <span class="jiazhu">
     〔降，戶江翻。〕
    </span>
    癸未，制以巢爲天平節度使。
   </p>
   <p class="em2 strong">
    甲申，以翰林學士承旨、尙書左丞王徽爲戶部侍郎，翰林學士、戶部侍郎裴淯爲工部侍郎，並同平章事。以盧攜爲太子賓客、分司。田令孜聞黃巢已入關，恐天子責己，乃歸罪於攜而貶之，薦徽、澈爲相。是夕，攜飲藥死。澈，休之從子也。
    <span class="jiazhu">
     〔裴休見二百四十九卷宣宗大中六年。〕
    </span>
   </p>
   <p class="em2 strong">
    百官退朝，聞亂兵入城，布路竄匿。
    <span class="jiazhu">
     〔布路，分路也。朝，直遙翻。〕
    </span>
    令孜帥神策兵五百奉帝自金光門出，
    <span class="jiazhu">
     〔帥，讀曰率；下同。長安城西面三門，北來第一門曰開遠門，第二門曰金光門，第三門曰延平門。〕
    </span>
    惟福、穆、澤、壽四王及妃嬪數人從行，
    <span class="jiazhu">
     〔從，才用翻；下皆同。〕
    </span>
    百官皆莫知之。上奔馳晝夜不息，從官多不能及。車駕旣去，軍士及坊市民競入府庫盜金帛。
   </p>
   <p class="em2 strong">
    晡時，黃巢前鋒將柴存入長安，金吾大將軍張直方帥文武數十人迎巢於霸上。巢乘金裝肩輿，其徒皆被髮，約以紅繒，衣錦繡，執兵以從，甲騎如流，輜重塞塗，
    <span class="jiazhu">
     〔被，皮義翻。衣，於旣翻。騎，奇寄翻。重，直龍翻。塞，悉則翻。〕
    </span>
    千里絡繹不絕。民夾道聚觀，尙讓歷諭之曰：
    <span class="yinhao">
     「黃王起兵，本爲百姓，
     <span class="jiazhu">
      〔爲，于僞翻。〕
     </span>
     非如李氏不愛汝曹，汝曹但安居無恐。」
    </span>
    巢館于田令孜第，其徒爲盜久，不勝富，
    <span class="jiazhu">
     〔館，古玩翻。勝，音升。〕
    </span>
    見貧者，往往施與之。
    <span class="jiazhu">
     〔施，式豉翻。〕
    </span>
    居數日，各出大掠，焚市肆，殺人滿街，巢不能禁；尤憎官吏，得者皆殺之。
   </p>
   <p class="em2 strong">
    <span class="yinwen">
     10
    </span>
    上趣駱谷，
    <span class="jiazhu">
     〔趣，七喻翻。〕
    </span>
    鳳翔節度使鄭畋謁上於道次，
    <span class="jiazhu">
     〔《考異》曰：《續寶運錄》：
     <span class="yinhao">
      「戊子，帝至駱谷壻水驛，乃下詔與牛顓、楊師立、陳敬瑄，云今月七日，已次駱谷壻水驛。」
     </span>
     按此月庚辰朔，戊子九日，而詔云七日，
     <span class="yinhao">
      「九」
     </span>
     誤爲
     <span class="yinhao">
      「七」
     </span>
     也。《實錄》：
     <span class="yinhao">
      「辛卯，車駕次鳳翔，鄭畋候謁於路。」
     </span>
     《舊·畋傳》云候駕於斜谷。《新紀》：
     <span class="yinhao">
      「辛卯，次鳳翔。丁酉，至興元。」
     </span>
     按甲申上離長安，辛卯始次鳳翔，太緩，丁酉已至興元，太速。又路出駱谷則不過鳳翔及斜谷。蓋車駕涉鳳翔之境，而畋往見耳，非鳳翔與斜谷也。《實錄》：
     <span class="yinhao">
      「賊以數萬衆西追車駕。」
     </span>
     而不言追不及，又不言爲誰所拒而還。諸書皆無之。今不取。〕
    </span>
    請車駕留鳳翔。上曰：
    <span class="yinhao">
     「朕不欲密邇巨寇，且幸興元，徵兵以圖收復。卿東扞賊鋒，西撫諸蕃，糾合鄰道，勉建大勳。」
    </span>
    畋曰：
    <span class="yinhao">
     「道路梗澁，奏報難通，請得便宜從事。」
    </span>
    許之。戊子，上至壻水，
    <span class="jiazhu">
     〔《九域志》：洋州興道縣有壻水鎭，相傳云仙人唐公昉盡室升天，其壻不得偕升，遂以名水；誕矣。〕
    </span>
    詔牛勗、楊師立、陳敬瑄，諭以京城不守，且幸興元，若賊勢猶盛，將幸成都，宜豫爲備擬。
   </p>
   <p class="em2 strong">
    庚寅，黃巢殺唐宗室在長安者無遺類。辛卯，巢始入宮。壬辰，巢卽皇帝位于含元殿，畫皁繒爲袞衣，擊戰鼓數百以代金石之樂。登丹鳳樓，下赦書；國號大齊，改元金統。謂廣明之號，去唐下體而著黃家日月，以爲己符瑞。
    <span class="jiazhu">
     〔著，側略翻。言
     <span class="yinhao">
      「唐」
     </span>
     字去
     <span class="yinhao">
      「肀」
     </span>
     <span class="yinhao">
      「口」
     </span>
     而著
     <span class="yinhao">
      「黃」
     </span>
     字爲
     <span class="yinhao">
      「廣」
     </span>
     字，合
     <span class="yinhao">
      「日」
     </span>
     <span class="yinhao">
      「月」
     </span>
     爲
     <span class="yinhao">
      「明」
     </span>
     字也。〕
    </span>
    唐官三品以下悉停任，四品以下位如故。以妻曹氏爲皇后。
    <span class="jiazhu">
     〔《考異》曰：《實錄》、《巢傳》，立妻曲氏爲皇后。今從《新傳》。〕
    </span>
    以尙讓爲太尉兼中書令，趙璋兼侍中，崔璆、楊希古並同平章事，孟楷、蓋洪爲左右僕射、知左右軍事，
    <span class="jiazhu">
     〔蓋，古盍翻。黃巢自以其軍分左右耳。〕
    </span>
    費傳古爲樞密使。
    <span class="jiazhu">
     〔費，父沸翻，姓也。〕
    </span>
    以太常博士皮日休爲翰林學士。
    <span class="jiazhu">
     〔陸游《老學菴筆記》曰：《該聞錄》言皮日休陷黃巢爲翰林學士，巢敗，被誅；今《唐書》取其事。按尹師魯作《大理寺丞皮子良墓誌》稱：
     <span class="yinhao">
      「曾祖日休，避廣明之難，徙籍會稽，依錢氏，官太常博士，贈禮部尙書。祖光業，爲吳越丞相。父璨，爲元帥府判官。三世皆以文雄江東。」
     </span>
     據此，則日休未嘗陷黃巢爲其翰林學士被誅也。小說謬妄，無所不有。師魯文章傳世，且剛正有守，非欺後世者。〕
    </span>
    璆，邠之子也，
    <span class="jiaozhusup">
     〔嚴：改「邠」爲「郾」。〕
    </span>
    <span class="jiazhu">
     〔崔邠，郾之兄也，德宗朝爲右補闕，嘗論裴延齡，有直聲。
     <span class="yinhao">
      「子」
     </span>
     恐當作
     <span class="yinhao">
      「孫」
     </span>
     。〕
    </span>
    時罷浙東觀察使，在長安，巢得而相之。
    <span class="jiazhu">
     〔璆之在浙東也，固與巢信使往來，又爲之表奏朝廷。〕
    </span>
   </p>
   <p class="em2 strong">
    諸葛爽以代北行營兵屯櫟陽，黃巢將碭山朱溫屯東渭橋，
    <span class="jiazhu">
     〔碭山在漢碭縣界，後魏置安陽縣，治麻城，隋開皇十八年改名碭山，唐屬宋州。《九域志》：在單州東南九十里。碭，徒郎翻。朱溫始此。〕
    </span>
    巢使溫誘說之，
    <span class="jiazhu">
     〔說，式芮翻。〕
    </span>
    爽遂降於巢。溫少孤貧，與兄昱、存隨母王氏依蕭縣劉崇家，崇數笞辱之，
    <span class="jiazhu">
     〔按《五代史》，溫凶悍無賴，崇患太祖慵惰不作業，數笞責之。獨崇母憐之，時時自爲櫛沐，戒家人曰：
     <span class="yinhao">
      「朱三非常人也，宜善遇之。」
     </span>
     數，所角翻。〕
    </span>
    崇母獨憐之，戒家人曰：
    <span class="yinhao">
     「朱三非常人也，汝曹善遇之。」
    </span>
    <span class="jiazhu">
     〔朱溫第三。〕
    </span>
    巢以諸葛爽爲河陽節度使，爽赴鎭，羅元杲發兵拒之，士卒皆棄甲迎爽，元杲逃奔行在。
   </p>
   <p class="em2 strong">
    <span class="yinwen">
     11
    </span>
    鄭畋還鳳翔，召將佐議拒賊，皆曰：
    <span class="yinhao">
     「賊勢方熾，宜且從容以俟兵集，
     <span class="jiazhu">
      〔從，千容翻。從容，舒徐不迫之貌。言欲以緩圖之。〕
     </span>
     乃圖收復。」
    </span>
    畋曰：
    <span class="yinhao">
     「諸君勸畋臣賊乎！」
    </span>
    因悶絕仆地，甃傷其面，
    <span class="jiazhu">
     〔鄭畋以將佐怠於勸王，忠憤之氣一時鬱勃，至於悶絕而僵仆於地，故甃傷其面。甃，則救翻，甓也。〕
    </span>
    自午至明旦，尙未能言。會巢使者以赦書至，監軍袁敬柔與將佐序立宣示，代畋草表署名以謝巢。監軍與巢使者宴，樂奏，將佐以下皆哭，使者怪之，幕客孫儲曰：
    <span class="yinhao">
     「以相公風痹不能來，故悲耳。」
    </span>
    <span class="jiazhu">
     〔痹，必至翻。〕
    </span>
    民間聞者無不泣。畋聞之曰：
    <span class="yinhao">
     「吾固知人心尙未厭唐，賊授首無日矣！」
    </span>
    乃刺指血爲表，遣所親間道詣行在，
    <span class="jiazhu">
     〔刺，七亦翻；下同。間，古莧翻。〕
    </span>
    召將佐諭以逆順，皆聽命，復刺血與盟，
    <span class="jiazhu">
     〔復，扶又翻。〕
    </span>
    然後完城塹，繕器械，訓士卒，密約鄰道合兵討賊，鄰道皆許諾發兵，會於鳳翔。時禁兵分鎭關中者尙數萬，
    <span class="jiazhu">
     〔禁兵分鎭關中，卽神策八鎭兵也。〕
    </span>
    聞天子幸蜀，無所歸，畋使人招之，皆往從畋，畋分財以結其心，軍勢大振。
   </p>
   <p class="em2 strong">
    <span class="yinwen">
     12
    </span>
    丁酉，車駕至興元，詔諸道各出全軍收復京師。
    <span class="jiazhu">
     〔悉所統之軍皆行，謂之全軍。〕
    </span>
   </p>
   <p class="em2 strong">
    <span class="yinwen">
     13
    </span>
    己亥，黃巢下令，百官詣趙璋第投名銜者，復其官。
    <span class="jiazhu">
     〔名銜，題官位姓名也。〕
    </span>
    豆盧瑑、崔沆及左僕射于琮、右僕射劉鄴、太子少師裴諗、御史中丞趙濛、刑部侍郎李漙、京兆尹李湯扈從不及，匿民間，巢搜獲，皆殺之。廣德公主曰：
    <span class="yinhao">
     「我唐室之女，誓與于僕射俱死！」
    </span>
    執賊刃不置，賊幷殺之。發盧攜尸，戮之於市。將作監鄭綦、庫部郎中鄭係義不臣賊，舉家自殺。
    <span class="jiazhu">
     〔唐屢更喪亂，至于廣明，舉家殉國猶不乏人，恩義交結之素也。〕
    </span>
    左金吾大將軍張直方雖臣於巢，多納亡命，匿公卿於複壁；巢殺之。
   </p>
   <p class="em2 strong">
    <span class="yinwen">
     14
    </span>
    初，樞密使楊復恭薦處士河間張濬，拜太常博士，
    <span class="jiazhu">
     〔處，昌呂翻。〕
    </span>
    遷度支員外郎。黃巢逼潼關，濬避亂商山。上幸興元，道中無供頓，漢陰令李康以騾負糗糧數百馱獻之，
    <span class="jiazhu">
     〔漢陰，漢中安陽縣地，晉武帝改爲安康縣，唐至德二載更名漢陰縣，屬金州。《九域志》：在州西北一百六十五里。馱，徒何翻。以驢馬負物爲馱。唐遞馱，每馱一百斤。〕
    </span>
    從行軍士始得食。上問康：
    <span class="yinhao">
     「卿爲縣令，何能如是？」
    </span>
    對曰：
    <span class="yinhao">
     「臣不及此，乃張濬員外敎臣。」
    </span>
    上召濬詣行在，拜兵部郎中。
    <span class="jiazhu">
     〔唐諸司郎中，從五品上；員外郎，從六品上。〕
    </span>
   </p>
   <p class="em2 strong">
    <span class="yinwen">
     15
    </span>
    義武節度使王處存聞長安失守，號哭累日，
    <span class="jiazhu">
     〔號，戶高翻。〕
    </span>
    不俟詔命，舉軍入援，遣二千人間道詣興元衞車駕。
   </p>
   <p class="em2 strong">
    <span class="yinwen">
     16
    </span>
    黃巢遣使調發河中，
    <span class="jiazhu">
     〔調，徒釣翻。〕
    </span>
    前後數百人，吏民不勝其苦。
    <span class="jiazhu">
     〔勝，音升。〕
    </span>
    王重榮謂衆曰：
    <span class="yinhao">
     「始吾屈節以紓軍府之患，
     <span class="jiazhu">
      〔屈節，謂臣賊也。紓，商居翻，緩也。〕
     </span>
     今調財不已，又將徵兵，吾亡無日矣！不如發兵拒之。」
    </span>
    衆皆以爲然，乃悉驅巢使者殺之。巢遣其將朱溫自同州，弟黃鄴自華州，合兵擊河中，重榮與戰，大破之，獲糧仗四十餘船，遣使與王處存結盟，引兵營於渭北。
    <span class="jiazhu">
     〔《考異》曰：《舊·王處存傳》曰：
     <span class="yinhao">
      「時李都守河中，降賊。會王重榮斬僞使，通使於處存，乃同盟誓，營於渭北。時巢賊僭號，天下藩鎭多受其僞命，惟鄭畋守鳳翔，鄭從讜守太原，處存、王重榮首倡義舉。俄而鄭畋破賊前鋒，王鐸自行在至，故諸鎭翻然改圖，以出勤王之師。」
     </span>
     按鐸中和二年始至，於時未也。《王重榮傳》曰：
     <span class="yinhao">
      「初，重榮爲河中馬步都虞候，巢賊據長安，蒲帥李都不能拒，稱臣於賊，賊僞授重榮節度副使。重榮以賊徵求無已，欲拒之，都曰：『吾兵微力寡，絕之立見其患，願以節鉞假公。』翌日，都歸行在，重榮知留後事，乃斬賊使，求援鄰藩。」
     </span>
     《北夢瑣言》曰：
     <span class="yinhao">
      「重榮始爲牙將，黃巢犯闕，元戎李都奉僞，畏重榮黨附者多，因薦爲副使。一日，忽謂都曰：『令公助賊，陷一邦於不忠，而又日加箕斂，衆口紛紜，倐忽變生，何以遏也？』遽命斬其僞使。都無以對，因以軍印授重榮而去。及都至行在，朝廷又以前京兆尹竇潏間道至河中代都，重榮迎之。潏前爲京兆尹，有慘酷之名，時謂之『垜疊』。及至，翌日，進軍校于庭，謂曰：『天子命重臣作鎭將，遏賊衝，安可輕議斥逐令北門出乎！且爲惡者必一兩人而已，爾等可言之。』潏不知軍校皆重榮之親黨也，衆皆不對。重榮乃屛肅佩劍歷階而上，謂潏曰：『爲惡者非我而誰！』遂召潏之僕吏控馬及階，請依都前例，乃云『速去！』潏不敢仰視，躍馬復由北門而出。」
     </span>
     《新傳》取之。按十一月辛亥朔，重榮已作亂，掠坊市。辛酉，以重榮爲留後，都爲太子少傅，則都已去河中矣。及黃巢犯闕，都何嘗奉僞，亦未嘗聞以潏代都。今不取。〕
    </span>
   </p>
   <p class="em2 strong">
    <span class="yinwen">
     17
    </span>
    陳敬瑄聞車駕出幸，遣步騎三千奉迎，表請幸成都。時從兵浸多，興元儲偫不豐，
    <span class="jiazhu">
     〔偫，丈里翻。〕
    </span>
    田令孜亦勸上；上從之。
   </p>
   <p class="strong">
    <span class="section" id="title-4">
     <span data-head-description="" data-head-level="h4" data-head-title="中和元年">
      中和元年
     </span>
    </span>
    <span class="biaozhusup" data-rel="（辛丑、西元八八一年）">
    </span>
    <span class="jiazhu">
     〔是年七月方改元。〕
    </span>
   </p>
   <p class="em2 strong">
    <span class="yinwen">
     1
    </span>
    春，正月，車駕發興元。加牛勗同平章事。陳敬瑄以扈從之人驕縱難制，
    <span class="jiazhu">
     〔從，才用翻。〕
    </span>
    有內園小兒先至成都，
    <span class="jiazhu">
     〔唐時給役於坊廐及內園者，皆謂之小兒。〕
    </span>
    遊於行宮，笑曰：
    <span class="yinhao">
     「人言西川是蠻，今日觀之，亦不惡！」
    </span>
    敬瑄執而杖殺之，
    <span class="jiazhu">
     〔《考異》曰：《新傳》曰：
     <span class="yinhao">
      「敬瑄殺五十人，尸諸衢。」
     </span>
     《錦里耆舊傳》曰：
     <span class="yinhao">
      「有內園小兒三箇連手行遶行宮，數內一人笑云云。巡者亂打，執之。敬瑄咄之曰：『今日且欲棒殺汝三五十輩，必不令錯。』」
     </span>
     按三五十輩者，敬瑄語也，非實殺五十人也。《新傳》誤。〕
    </span>
    由是衆皆肅然。敬瑄迎謁於鹿頭關。辛未，上至綿州，東川節度使楊師立謁見。
    <span class="jiazhu">
     〔東川治梓州，北至綿州一百六十八里。見，賢遍翻。〕
    </span>
    壬申，以工部侍郎、判度支蕭遘同平章事。
   </p>
   <p class="em2 strong">
    <span class="yinwen">
     2
    </span>
    鄭畋約前朔方節度使唐
    <span class="jiaozhusup">
     〔章：十二行本「唐」作「田」；乙十一行本同；孔本同；退齋校同。〕
    </span>
    弘夫、涇原節度使程宗楚同討黃巢。巢遣其將王暉齎詔召畋，畋斬之，遣其子凝績詣行在，凝績追及上於漢州。
    <span class="jiazhu">
     〔自綿州西南至漢州一百九十里。〕
    </span>
   </p>
   <p class="em2 strong">
    <span class="yinwen">
     3
    </span>
    丁丑，車駕至成都，
    <span class="jiazhu">
     〔自漢州西南至成都八十五里。〕
    </span>
    館於府舍。
    <span class="jiazhu">
     〔館，古玩翻。就西川府舍爲行宮。〕
    </span>
   </p>
   <p class="em2 strong">
    <span class="yinwen">
     4
    </span>
    上遣
    <span class="jiaozhusup">
     〔章：十二行本「遣」下有「中」字；乙十一行本同；孔本同；張校同。〕
    </span>
    使趣高騈討黃巢，
    <span class="jiazhu">
     〔趣，讀曰促。〕
    </span>
    道路相望，騈終不出兵。上至蜀，猶冀騈立功，詔騈巡內刺史及諸將有功者，自監察至常侍，聽以墨敕除訖奏聞。
   </p>
   <p class="em2 strong">
    <span class="yinwen">
     5
    </span>
    裴澈自賊中奔詣行在。時百官未集，乏人草制，右拾遺樂朋龜謁田令孜而拜之，由是擢爲翰林學士。張濬先亦拜令孜。令孜嘗召宰相及朝貴飲酒，
    <span class="jiazhu">
     〔朝，直遙翻。〕
    </span>
    濬恥於衆中拜令孜，乃先謁令孜謝酒。及賓客畢集，令孜言曰：
    <span class="yinhao">
     「令孜與張郎中清濁異流，嘗蒙中外，
     <span class="jiazhu">
      〔中外，謂與之相表裏。〕
     </span>
     旣慮玷辱，何憚改更，
     <span class="jiazhu">
      〔更，工衡翻。〕
     </span>
     今日於隱處謝酒則又不可。」
    </span>
    濬慚懼無所容。
   </p>
   <p class="em2 strong">
    <span class="yinwen">
     6
    </span>
    二月，乙
    <span class="jiaozhusup">
     〔嚴：「乙」改「己」。〕
    </span>
    卯朔，以太子少師王鐸守司徒兼門下侍郎、同平章事。
   </p>
   <p class="em2 strong">
    <span class="yinwen">
     7
    </span>
    丙申，加鄭畋同平章事。
   </p>
   <p class="em2 strong">
    <span class="yinwen">
     8
    </span>
    加淮南節度使高騈東面都統，加河東節度使鄭從讜兼侍中，依前行營招討使。代北監軍陳景思
    <span class="jiazhu">
     〔《考異》曰：《實錄》作
     <span class="yinhao">
      「景斯」
     </span>
     ，今從薛居正《五代史》。〕
    </span>
    帥沙陀酋長李友金及薩葛、安慶、吐谷渾諸部入援京師。
    <span class="jiazhu">
     〔帥，讀曰率。酋，慈由翻。長，知兩翻。薩，桑葛翻。〕
    </span>
    至絳州，將濟河；絳州刺史瞿稹，亦沙陀也，
    <span class="jiazhu">
     〔瞿，權俱翻。稹，止忍翻。〕
    </span>
    謂景思曰：
    <span class="yinhao">
     「賊勢方盛，未可輕進，不若且還代北募兵。」
    </span>
    遂與景思俱還鴈門。
   </p>
   <p class="em2 strong">
    <span class="yinwen">
     9
    </span>
    以樞密使楊復光爲京西南面行營都監。
   </p>
   <p class="em2 strong">
    <span class="yinwen">
     10
    </span>
    黃巢以朱溫爲東南面行營都虞候，將兵攻鄧州；三月，辛亥，陷之，執刺史趙戒，
    <span class="jiaozhusup">
     〔章：十二行本「戒」作「戎」；乙十一行本同；孔本同；退齋校同。〕
    </span>
    因戍鄧州以扼荊、襄。
    <span class="jiazhu">
     〔《九域志》：鄧州南至襄州一百八十里，襄州南至荊州四百五十七里。〕
    </span>
   </p>
   <p class="em2 strong">
    <span class="yinwen">
     11
    </span>
    壬子，加陳敬瑄同平章事。甲寅，敬瑄奏遣左黃頭軍使李鋋將兵擊黃巢。
    <span class="jiazhu">
     〔西川黃頭軍，崔安潛所置也，事始見上卷乾符六年。鋋，時延翻。〕
    </span>
   </p>
   <p class="em2 strong">
    <span class="yinwen">
     12
    </span>
    辛酉，以鄭畋爲京城四面諸軍行營都統。賜畋詔：
    <span class="yinhao">
     「凡蕃、漢將士赴難有功者，
     <span class="jiazhu">
      〔難，乃旦翻。〕
     </span>
     並聽以墨敕除官。」
    </span>
    畋奏以涇原節度使程宗楚爲副都統，前朔方節度使唐弘夫爲行軍司馬。黃巢遣其將尙讓、王播帥衆五萬寇鳳翔，
    <span class="jiazhu">
     〔
     <span class="yinhao">
      「王播」
     </span>
     ，《新書》作
     <span class="yinhao">
      「王璠」
     </span>
     。〕
    </span>
    畋使弘夫伏兵要害，自以兵數千，多張旗幟，疏陳於高岡。
    <span class="jiazhu">
     〔陳，讀曰陣。〕
    </span>
    賊以畋書生，輕之，鼓行而前，無復行伍，
    <span class="jiazhu">
     〔行，戶剛翻。〕
    </span>
    伏發，賊大敗於龍尾陂，
    <span class="jiazhu">
     〔《新》、《舊書》皆作
     <span class="yinhao">
      「龍尾坡」
     </span>
     ，惟《舊紀》作
     <span class="yinhao">
      「陂」
     </span>
     。鳳翔府岐山縣，唐初治張堡，武德七年移治龍尾城，在平陽故城之東北。〕
    </span>
    斬首二萬餘級，伏尸數十里。
   </p>
   <p class="em2 strong">
    <span class="yinwen">
     13
    </span>
    有書尙書省門爲詩以嘲賊者，尙讓怒，應在省官及門卒，悉抉目倒懸之；
    <span class="jiazhu">
     〔抉，於決翻。〕
    </span>
    大索城中能爲詩者，
    <span class="jiazhu">
     〔索，山客翻。〕
    </span>
    盡殺之，識字者給賤役，凡殺三千餘人。
   </p>
   <p class="em2 strong">
    <span class="yinwen">
     14
    </span>
    瞿稹、李友金至代州，募兵踰旬，得三萬人，皆北方雜胡，屯於崞西，
    <span class="jiazhu">
     〔代州崞縣之西也。崞，音郭。〕
    </span>
    獷悍暴橫，
    <span class="jiazhu">
     〔獷，古猛翻。悍，下罕翻，又侯幹翻。橫，戶孟翻。〕
    </span>
    稹與友金不能制。友金乃說陳景思曰：
    <span class="jiazhu">
     〔說，式芮翻。〕
    </span>
    <span class="yinhao">
     「今雖有衆數萬，苟無威信之將以統之，終無成功。吾兄司徒父子，勇略過人，爲衆所服；驃騎誠奏天子赦其罪，召以爲帥，
     <span class="jiazhu">
      〔李國昌以平龐勛功檢校司徒。驃騎，唐制武散階極品。唐自高力士以來，宦官多官至驃騎，故以稱景思。〕
     </span>
     則代北之人一麾響應，狂賊不足平也！」
    </span>
    景思以爲然，遣使詣行在言之；詔如所請。友金以五百騎齎詔詣達靼迎之，
    <span class="jiazhu">
     〔李克用入達靼，見上卷廣明元年。〕
    </span>
    李克用帥達靼諸部萬人赴之。
    <span class="jiazhu">
     〔《考異》曰：《實錄》：
     <span class="yinhao">
      「陳景斯齎詔入達靼召李克用，軍屯蔚州。克用因大掠鴈門以北軍鎭。」
     </span>
     薛居正《五代史》：
     <span class="yinhao">
      「先是，景思與李友金發沙陀諸部五千騎南赴京師。友金，卽武皇之族父也。中和元年二月，友金軍至絳州，將渡河，刺史瞿稹謂景思曰：『巢賊方盛，不如且還代北，徐圖利害。』四月，友金旋軍鴈門，瞿稹至代州，半月之間，募兵三萬，營於崞縣之西，其軍皆北邊五部之衆，不閑軍法，瞿稹、李友金不能制。友金謂景思云云，景思然之，促奏行在。天子乃以武皇爲鴈門節度使，仍令以本軍討賊。李友金發五百騎齎詔召武皇於達靼，武皇卽帥達靼諸部萬人趨鴈門。」
     </span>
     按景思請赦國昌父子，而獨克用至者，蓋國昌已老，獨使克用來耳。是歲，克用但攻掠太原，又陷忻、代二州。明年十二月，始自忻、代留後除鴈門節度使。蓋此際止赦其衆，復爲大同防禦使。及陷忻、代，自稱留後，朝廷再召之，始除鴈門。薛《史》誤也。《新表》，
     <span class="yinhao">
      「中和二年，以河東忻、代二州隸鴈門節度，更大同節度爲鴈門節度，治代州。」
     </span>
     此其證也。〕
    </span>
   </p>
   <p class="em2 strong">
    <span class="yinwen">
     15
    </span>
    羣臣追從車駕者稍集成都，南北司朝者近二百人，
    <span class="jiazhu">
     〔朝，直遙翻。近，其靳翻。〕
    </span>
    諸道及四夷貢獻不絕，蜀中府庫充實，與京師無異，賞賜不乏，士卒欣悅。
   </p>
   <p class="em2 strong">
    <span class="yinwen">
     16
    </span>
    黃巢得王徽，逼以官，徽陽瘖，不從；月餘，逃奔河中，遣人間道奉絹表詣行在。
    <span class="jiazhu">
     〔間，古莧翻。〕
    </span>
    詔以徽爲兵部尙書。
   </p>
   <p class="em2 strong">
    <span class="yinwen">
     17
    </span>
    前夏綏節度使諸葛爽復自河陽奉表自歸，
    <span class="jiazhu">
     〔去年黃巢入關，諸葛爽降之。〕
    </span>
    卽以爲河陽節度使。
   </p>
   <p class="em2 strong">
    <span class="yinwen">
     18
    </span>
    宥州刺史拓跋思恭，
    <span class="jiazhu">
     〔開元十六年，以六胡州殘人置宥州，乾元元年，理經略軍，後移治長澤縣。長澤，漢朔方郡三封縣地。《考異》曰：歐陽修《五代史》作
     <span class="yinhao">
      「拓跋思敬」
     </span>
     ，意謂薛《史》避國諱耳。按《舊唐書》、《實錄》皆作
     <span class="yinhao">
      「思恭」
     </span>
     。《實錄》：
     <span class="yinhao">
      「天復二年九月，武定軍節度使李思敬以城降王建。思敬本姓拓跋，鄜夏節度使思恭、保大節度使思孝之弟也。思孝致仕，以思敬爲保大留後，遂升節度，又徙武定軍。」
     </span>
     《新唐書·党項傳》曰：
     <span class="yinhao">
      「思恭爲定難節度使，卒，弟思諫代爲節度。思孝爲保大節度，以老，薦弟思敬爲保大留後，俄爲節度。」
     </span>
     然則思恭、思敬乃是兩人。思敬後附李茂貞，或賜國姓，故更姓李。修合以爲一人，誤也。〕
    </span>
    本党項羌也。
    <span class="jiazhu">
     〔《新書》：党項以姓別爲部落，而拓跋氏最強。〕
    </span>
    糾合夷、夏兵會鄜延節度使李孝昌於鄜州，同盟討賊。
    <span class="jiazhu">
     〔夏，戶雅翻。鄜，音夫。〕
    </span>
   </p>
   <p class="em2 strong">
    奉天鎭使齊克儉遣使詣鄭畋求自效。甲子，畋傳檄天下藩鎭，合兵討賊。時天子在蜀，詔令不通，天下謂朝廷不能復振，及得畋檄，爭發兵應之。賊懼，不敢復窺京西。
    <span class="jiazhu">
     〔復，扶又翻。〕
    </span>
   </p>
   <p class="em2 strong">
    <span class="yinwen">
     19
    </span>
    夏，四月，戊寅朔，加王鐸兼侍中。
   </p>
   <p class="em2 strong">
    <span class="yinwen">
     20
    </span>
    以拓跋思恭權知夏綏節度使。
    <span class="jiazhu">
     〔爲拓跋氏強盛遂跨據西夏張本。〕
    </span>
   </p>
   <p class="em2 strong">
    <span class="yinwen">
     21
    </span>
    黃巢以其將王玫爲邠寧節度使，邠州通塞鎭將朱玫起兵誅之，
    <span class="jiazhu">
     〔玫，莫杯翻。〕
    </span>
    讓別將李重古爲節度使，自將兵討巢。
   </p>
   <p class="em2 strong">
    是時，唐弘夫屯渭北，王重榮屯沙苑，王處存屯渭橋，拓跋思恭屯武功，鄭畋屯盩厔。弘夫乘龍尾之捷，進薄長安。
   </p>
   <p class="em2 strong">
    壬午，黃巢帥衆東走，程宗楚先自延秋門入，
    <span class="jiazhu">
     〔長安苑城有門，西出謂之延秋門。〕
    </span>
    弘夫繼至，處存帥銳卒五千夜入城。
    <span class="jiazhu">
     〔帥，讀曰率；下同。〕
    </span>
    坊市民喜，爭讙呼出迎官軍，
    <span class="jiazhu">
     〔讙，讀曰喧。〕
    </span>
    或以瓦礫擊賊，
    <span class="jiazhu">
     〔礫，狼狄翻。〕
    </span>
    或拾箭以供官軍。宗楚等恐諸將分其功，不報鳳翔、鄜夏，
    <span class="jiazhu">
     〔句斷。〕
    </span>
    軍士釋兵入第舍，掠金帛、妓妾。
    <span class="jiazhu">
     〔妓，渠綺翻。〕
    </span>
    處存令軍士繫白𢄼爲號，
    <span class="jiazhu">
     〔𢄼，詢趨翻，繒頭也；以約髮謂之頭𢄼。〕
    </span>
    坊市少年或竊其號以掠人。賊露宿霸上，
    <span class="jiazhu">
     〔宿無室廬曰露宿。〕
    </span>
    詗知官軍不整，
    <span class="jiazhu">
     〔詗，翾正翻，又火迥翻。〕
    </span>
    且諸軍不相繼，引兵還襲之，自諸門分入，大戰長安中，宗楚、弘夫死，
    <span class="jiazhu">
     〔《考異》曰：《舊紀》、《傳》、《新傳》皆云弘夫敗在二年二月，《驚聽錄》、《唐年補錄》、《新紀》、《實錄》皆在此年四月。《新紀》日尤詳，今從之。〕
    </span>
    軍士重負不能走，是以甚敗，死者什八九。處存收餘衆還營。
   </p>
   <p class="em2 strong">
    丁亥，巢復入長安，怒民之助官軍，縱兵屠殺，流血成川，謂之洗城。於是諸軍皆退，賊勢愈熾。
   </p>
   <p class="em2 strong">
    賊所署同州刺史王溥、華州刺史喬謙、商州刺史宋巖聞巢棄長安，皆率衆奔鄧州，朱溫斬溥、謙，釋巖，使還商州。
   </p>
   <p class="em2 strong">
    <span class="yinwen">
     22
    </span>
    庚寅，拓跋思恭、李孝昌與賊戰於土
    <span class="jiaozhusup">
     〔章：十二行本「土」作「王」；乙十一行本同；孔本同；熊校同。〕
    </span>
    橋，不利。
   </p>
   <p class="em2 strong">
    <span class="yinwen">
     23
    </span>
    詔以河中留後王重榮爲節度使。
   </p>
   <p class="em2 strong">
    <span class="yinwen">
     24
    </span>
    賊衆上黃巢尊號曰承天應運啓聖睿文宣武皇帝。
   </p>
   <p class="em2 strong">
    <span class="yinwen">
     25
    </span>
    有雙雉集廣陵府舍，占者以爲野鳥來集，城邑將空之兆。高騈惡之，
    <span class="jiazhu">
     〔惡，烏路翻。〕
    </span>
    乃移檄四方，云將入討黃巢，悉發巡內兵八萬，舟二千艘，旌旗甲兵甚盛。五月，乙
    <span class="jiaozhusup">
     〔章：十二行本「乙」作「己」；乙十一行本同；孔本同；張校同。〕
    </span>
    未，出屯東塘。
    <span class="jiazhu">
     〔東塘在今揚州城東，卽今灣頭至宜陵一帶塘岸也。艘，蘇遭翻。《考異》曰：《妖亂志》曰：
     <span class="yinhao">
      「自五月十一日出東塘，至九月六日歸府，九十餘日，禳雉雊之變也。」
     </span>
     按五月十二日至九月六日，乃是一百六十三日，非九十餘日。今從《舊傳》。〕
    </span>
    諸將數請行期，
    <span class="jiazhu">
     〔數，所角翻。〕
    </span>
    騈託風濤爲阻，或云時日不利，竟不發。
   </p>
   <p class="em2 strong">
    <span class="yinwen">
     26
    </span>
    李克用牒河東，稱奉詔將兵五萬討黃巢，令具頓遞，
    <span class="jiazhu">
     〔緣道設酒食以供軍爲頓，置郵驛爲遞。〕
    </span>
    鄭從讜閉城以備之。克用屯於汾東，從讜犒勞，
    <span class="jiazhu">
     〔犒，口到翻。勞，力到翻。〕
    </span>
    給其資糧，累日不發。克用自至城下大呼，
    <span class="jiazhu">
     〔呼，火故翻。〕
    </span>
    求與從讜相見，從讜登城謝之。癸亥，復求發軍賞給，
    <span class="jiazhu">
     〔復，扶又翻。〕
    </span>
    從讜以錢千緡、米千斛遺之。
    <span class="jiazhu">
     〔遺，唯季翻。〕
    </span>
    甲子，克用縱沙陀剽掠居民，
    <span class="jiazhu">
     〔剽，匹妙翻。〕
    </span>
    城中大駭。從讜求救於振武節度使契苾璋，
    <span class="jiazhu">
     〔契，期訖翻。〕
    </span>
    璋引突厥、吐谷渾救之，破沙陀兩寨，克用追戰至晉陽城南，璋引兵入城，沙陀掠陽曲、榆次而歸。
   </p>
   <p class="em2 strong">
    <span class="yinwen">
     27
    </span>
    黃巢之克長安也，忠武節度使周岌降之。
    <span class="jiazhu">
     〔去年十一月授周岌忠武節，十二月而黃巢克長安。〕
    </span>
    岌嘗夜宴，急召監軍楊復光，
    <span class="jiazhu">
     〔先是以楊復光爲忠武監軍，屯鄧州，扼賊右衝。巢旣陷長安，遣朱溫屯鄧州，復光遂至許州依周岌，故召之夜宴。〕
    </span>
    左右曰：
    <span class="yinhao">
     「周公臣賊，將不利於內侍，不可往。」
    </span>
    <span class="jiazhu">
     〔唐內侍省以內侍監爲之長，內侍爲貳，故左右以稱復光。〕
    </span>
    復光曰：
    <span class="yinhao">
     「事已如此，義不圖全。」
    </span>
    卽詣之。酒酣，岌言及本朝，
    <span class="jiazhu">
     〔朝，直遙翻。〕
    </span>
    復光泣下，良久，曰：
    <span class="yinhao">
     「丈夫所感者恩義耳！公自匹夫爲公侯，柰何捨十八葉天子而臣賊乎！」
    </span>
    <span class="jiazhu">
     〔自高祖至僖宗十八世。〕
    </span>
    岌亦流涕曰：
    <span class="yinhao">
     「吾不能獨拒賊，故貌奉而心圖之。今日召公，正爲此耳。」
    </span>
    <span class="jiazhu">
     〔爲，于僞翻。〕
    </span>
    因瀝酒爲盟。
    <span class="jiazhu">
     〔史炤曰：以酒滴瀝也。〕
    </span>
    是夕，復光遣其養子守亮殺賊使者於驛。
   </p>
   <p class="em2 strong">
    時秦宗權據蔡州，不從岌命，復光將忠武兵三千詣蔡州，說宗權同舉兵討巢。
    <span class="jiazhu">
     〔說，式芮翻。〕
    </span>
    宗權遣其將王淑將兵三千從復光擊鄧州，逗留不進，復光斬之，倂其軍，分忠武八千人爲八都，遣牙將鹿晏弘、晉暉、王建、韓建、張造、李師泰、龐從等八人將之。
    <span class="jiazhu">
     〔《考異》曰：劉恕《十國紀年》上云八都，而下止有王建等七人姓名，諸書不可考故也。王建始此。〕
    </span>
    王建，舞陽人；韓建，長社人；晏弘、暉、造、師泰，皆許州人也。復光帥八都與朱溫戰，敗之，
    <span class="jiazhu">
     〔帥，讀曰率。敗，補邁翻。〕
    </span>
    遂克鄧州，逐北至藍橋而還。
    <span class="jiazhu">
     〔藍橋在藍田關南。還，從宣翻，又如字。〕
    </span>
   </p>
   <p class="em2 strong">
    <span class="yinwen">
     28
    </span>
    昭義節度使高潯會王重榮攻華州，克之。
   </p>
   <p class="em2 strong">
    <span class="yinwen">
     29
    </span>
    六月，戊戌，以鄭畋爲司空兼門下侍郎、同平章事，都統如故。
   </p>
   <p class="em2 strong">
    <span class="yinwen">
     30
    </span>
    李克用遇大雨，
    <span class="jiaozhusup">
     〔章：十二行本「雨」下有「己亥」二字；乙十一行本同；孔本同；張校同。〕
    </span>
    引兵北還，陷忻、代二州，因留居代州。
    <span class="jiazhu">
     〔《考異》曰：《唐末見聞錄》：
     <span class="yinhao">
      「六月三十日，沙陀軍卻回，收卻忻、代州。」
     </span>
     《太祖紀年錄》：
     <span class="yinhao">
      「遇大雨，六月二十三日，班師鴈門。」
     </span>
     薛居正《五代史》與《紀年錄》同。按忻、代先屬河東，中和二年始割隸鴈門。今從《見聞錄》、《實錄》。〕
    </span>
    鄭從讜遣敎練使論安等軍百井以備之。
   </p>
   <p class="em2 strong">
    <span class="yinwen">
     31
    </span>
    邠寧節度副使朱玫屯興平，
    <span class="jiazhu">
     〔興平縣在長安西八十五里。余靖曰：周丈丘，今之興平。〕
    </span>
    黃巢將王播
    <span class="jiaozhusup">
     〔嚴：「播」改「璠」。〕
    </span>
    圍興平，玫退屯奉天及龍尾陂。
   </p>
   <p class="em2 strong">
    <span class="yinwen">
     32
    </span>
    西川黃頭軍使李鋋將萬人，鞏咸將五千人
    <span class="jiazhu">
     〔鞏，姓也。周卿士鞏簡公，晉大夫鞏朔。〕
    </span>
    屯興平，爲二寨，與黃巢戰，屢捷；陳敬瑄遣神機營使高仁厚將二千人益之。
    <span class="jiazhu">
     〔神機營，亦崔安潛置，事見上卷乾符六年。〕
    </span>
   </p>
   <p class="em2 strong">
    <span class="yinwen">
     33
    </span>
    秋，七月，丁巳，改元，赦天下。
    <span class="jiazhu">
     〔改元中和。〕
    </span>
   </p>
   <p class="em2 strong">
    <span class="yinwen">
     34
    </span>
    庚申，以翰林學士承旨、兵部侍郎韋昭度同平章事。
   </p>
   <p class="em2 strong">
    <span class="yinwen">
     35
    </span>
    論安自百井擅還，鄭從讜不解鞾衫斬之，滅其族。
    <span class="jiazhu">
     〔鞾，與靴同。《考異》曰：《唐末見聞錄》：
     <span class="yinhao">
      「六月三十日，沙陀收卻忻、代州，使司差敎練使論安、軍使王蟾、高弁、回鶻、吐蕃等軍於百井下寨守禦。當月內，論安等拔寨，卻迴到府。」
     </span>
     按當月內，卽三十日也。一日之中，不容有爾許事，必非也。又曰：
     <span class="yinhao">
      「至七月十四日，相公排飯大將等，於坐上把起論安，不脫靴，於毬場內處置，族滅其家。又差都頭溫漢臣將兵依前於百井下寨。當月內，契苾尙書領兵馬卻歸振武。」
     </span>
     今從之。〕
    </span>
    更遣都頭溫漢臣將兵屯百井。契苾璋引兵還振武。
   </p>
   <p class="em2 strong">
    <span class="yinwen">
     36
    </span>
    初，車駕至成都，蜀軍賞錢人三緡。田令孜爲行在都指揮處置使，每四方貢金帛，輒頒賜從駕諸軍無虛日，
    <span class="jiaozhusup">
     〔章：十二行本「日」作「月」；乙十一行本同；孔本同；熊校同。〕
    </span>
    不復及蜀軍，
    <span class="jiazhu">
     〔復，扶又翻。〕
    </span>
    蜀軍頗有怨言。丙寅，令孜宴土客都頭，
    <span class="jiazhu">
     〔土軍，蜀軍。客軍，從駕諸軍。唐之中世，以諸軍總帥爲都頭。至其後也，一部之軍謂之一都，其部帥呼爲都頭。〕
    </span>
    以金杯行酒，因賜之，諸都頭皆拜而受。西川黃頭軍使郭琪獨不受，起言曰：
    <span class="yinhao">
     「諸將月受俸料，豐贍有餘，常思難報，豈敢無厭！
     <span class="jiazhu">
      〔俸，扶用翻。厭，於鹽翻。〕
     </span>
     顧蜀軍與諸軍同宿衞，而賞賚懸殊，頗有觖望，
     <span class="jiazhu">
      〔觖，古穴翻，怨望。〕
     </span>
     恐萬一致變。顧軍容減諸將之賜以均蜀軍，使土客如一；則上下幸甚！」
    </span>
    令孜默然有間，曰：
    <span class="jiazhu">
     〔間，如字。〕
    </span>
    <span class="yinhao">
     「汝嘗有何功？」
    </span>
    對曰：
    <span class="yinhao">
     「琪生長山東，
     <span class="jiazhu">
      〔長，知兩翻。〕
     </span>
     征戍邊鄙，嘗與党項十七戰，契丹十餘戰，
     <span class="jiazhu">
      〔契，欺訖翻。〕
     </span>
     金創滿身，
     <span class="jiazhu">
      〔創，初良翻。〕
     </span>
     又嘗征吐谷渾，傷脇腸出，線縫復戰。」
    </span>
    <span class="jiazhu">
     〔復，扶又翻。〕
    </span>
    令孜乃自酌酒於別樽以賜琪。琪知其毒，不得已，再拜飲之；歸，殺一婢，吮其血以解毒，吐黑汁數升，
    <span class="jiazhu">
     〔吮，如兗翻。吐，土故翻。〕
    </span>
    遂帥所部作亂，
    <span class="jiazhu">
     〔帥，讀曰率。〕
    </span>
    丁卯，焚掠坊市。令孜奉天子保東城，閉門登樓，命諸軍擊之。琪引兵還營，陳敬瑄命都押牙安金山將兵攻之，琪夜突圍出，奔廣都，
    <span class="jiazhu">
     〔隋改廣都縣爲雙流縣，唐龍朔二年復分雙流置廣都縣，屬成都府。《九域志》：在府西四十五里。〕
    </span>
    從兵皆潰，
    <span class="jiazhu">
     〔從，才用翻。〕
    </span>
    獨廳吏一人從，息於江岸。琪謂廳吏曰：
    <span class="yinhao">
     「陳公知吾無罪；然軍府驚擾，不可以莫之安也。汝事吾能始終，今有以報汝。汝齎吾印劍詣陳公曰：『郭琪走渡江，我以劍擊之，墜水，尸隨湍流下矣；得其印劍以獻。』陳公必據汝所言，牓懸印劍於市以安衆。汝當獲厚賞，吾家亦保無恙。吾自此適廣陵，歸高公，
     <span class="jiazhu">
      〔言欲奔揚州歸高騈也。〕
     </span>
     後數日，汝可密以語吾家也。」
    </span>
    <span class="jiazhu">
     〔語，牛倨翻。〕
    </span>
    遂解印劍授之而逸。廳吏以獻敬瑄，果免琪家。
   </p>
   <p class="em2 strong">
    上日夕專與宦者同處，議天下事，待外臣殊疏薄。
    <span class="jiazhu">
     〔處，昌呂翻。外臣，謂外廷之臣，宰相以下百執事皆是也。〕
    </span>
    庚午，左拾遺孟昭圖上疏，以爲：
    <span class="yinhao">
     「治安之代，遐邇猶應同心；
     <span class="jiazhu">
      〔治，直吏翻。〕
     </span>
     多難之時，中外尤當一體。
     <span class="jiazhu">
      〔難，乃旦翻。〕
     </span>
     去冬車駕西幸，不告南司，遂使宰相、僕射以下悉爲賊所屠，
     <span class="jiazhu">
      〔謂豆盧瑑、崔沆及于琮等也。〕
     </span>
     獨北司平善。況今朝臣至者，皆冒死崎嶇，遠奉君親，所宜自茲同休等戚。伏見前夕黃頭軍作亂，陛下獨與令孜、敬瑄及諸內臣閉城登樓，並不召王鐸已下及收朝臣入城；翌日，又不對宰相，又不宣慰朝臣。
     <span class="jiazhu">
      〔翌日，明日也。〕
     </span>
     臣備位諫官，至今未知聖躬安否，況疏宂乎！
     <span class="jiazhu">
      〔宂，而隴翻，散也。〕
     </span>
     儻羣臣不顧君上，罪固當誅；若陛下不恤羣臣，於義安在！夫天下者，高祖、太宗之天下，非北司之天下；天子者，四海九州之天子，非北司之天子。北司未必盡可信，南司未必盡無用。豈天子與宰相了無關涉，朝臣皆若路人！如此，恐收復之期，尙勞聖慮，尸祿之士，得以宴安。臣躬被寵榮，
     <span class="jiazhu">
      〔被，皮義翻。〕
     </span>
     職在裨益，雖遂事不諫，而來者可追。」
    </span>
    <span class="jiazhu">
     〔二語皆本之《論語》。〕
    </span>
    疏入，令孜屛不奏。
    <span class="jiazhu">
     〔屛，必郢翻。〕
    </span>
    辛未，矯詔貶昭圖嘉州司戶，遣人沈於蟇頤津，
    <span class="jiazhu">
     〔蟇頤山在眉州眉山東七里，山狀如蟇頤，因名。山臨江津，今有孟拾遺祠。蟇，謨加翻。〕
    </span>
    聞者氣塞而莫敢言。
    <span class="jiazhu">
     〔天子殺諫臣者，必亡其國。以閹官而專殺諫臣，自古以來未之有也。此不特害于而國，實亦凶于而身。是以唐未亡而令孜之身先亡也。塞，悉則翻。〕
    </span>
   </p>
   <p class="em2 strong">
    <span class="yinwen">
     37
    </span>
    鄜延節度使李孝昌、權夏州節度使拓跋思恭屯東渭橋，黃巢遣朱溫拒之。
   </p>
   <p class="em2 strong">
    以義武節度使王處存爲東南面行營招討使，以邠寧節度副使朱玫爲節度使。
   </p>
   <p class="em2 strong">
    <span class="yinwen">
     38
    </span>
    八月，己丑夜，星交流如織，或大如杯椀，至丁酉乃止。
   </p>
   <p class="em2 strong">
    <span class="yinwen">
     39
    </span>
    武寧節度使支詳
    <span class="jiazhu">
     〔按《新書·方鎭表》，懿宗咸通十一年，復徐州節鎭，賜號感化軍。自此迄於天復，未嘗復武寧舊額。以下文以感化留後時溥爲節度使證之，武寧誤也，當作
     <span class="yinhao">
      「感化」
     </span>
     。〕
    </span>
    遣牙將時溥、陳璠將兵五千入關討黃巢，
    <span class="jiazhu">
     〔璠，孚袁翻。〕
    </span>
    二人皆詳所獎拔也。溥至東都，矯稱詳命，召師還，與璠合兵，屠河陰，掠鄭州而東。及彭城，詳迎勞，犒賞甚厚。
    <span class="jiazhu">
     〔璠，音番。勞，力到翻。〕
    </span>
    溥遣所親說詳曰：
    <span class="jiazhu">
     〔說，式芮翻。〕
    </span>
    <span class="yinhao">
     「衆心見迫，請公解印以相授。」
    </span>
    詳不能制，出居大彭館，溥自知留務。璠謂溥曰：
    <span class="yinhao">
     「支僕射有惠於徐人，不殺，必成後悔。」
    </span>
    溥不許，送詳歸朝。
    <span class="jiazhu">
     〔朝，直遙翻。〕
    </span>
    璠伏甲於七里亭，
    <span class="jiazhu">
     〔亭去彭城七里，因名。〕
    </span>
    幷其家屬殺之。詔以溥爲武寧留後。溥表璠爲宿州刺史，璠到官貪虐，溥以都將張友代還，殺之。
   </p>
   <p class="em2 strong">
    <span class="yinwen">
     40
    </span>
    楊復光奏升蔡州爲奉國軍，以秦宗權爲防禦使。壽州屠者王緒與妹夫劉行全聚衆五百，盜據本州，月餘，復陷光州，
    <span class="jiazhu">
     〔復，扶又翻；下同。〕
    </span>
    自稱將軍，有衆萬餘人；秦宗權表爲光州刺史。固始縣佐王潮
    <span class="jiazhu">
     〔世率以縣丞爲縣佐。唐制，諸縣丞、簿、尉之下有司功佐、司倉佐、司戶佐、司兵佐、司法佐、司士佐，皆縣佐也。路振《九國志》：王潮少爲縣佐史。或者傳寫逸
     <span class="yinhao">
      「史」
     </span>
     字歟？〕
    </span>
    及弟審邽、審知皆以材氣知名，緒以潮爲軍正，使典資糧，閱士卒，信用之。
    <span class="jiazhu">
     〔王潮兄弟始此，爲潮廢緒張本。〕
    </span>
   </p>
   <p class="em2 strong">
    <span class="yinwen">
     41
    </span>
    高潯與黃巢將李詳戰于石橋，
    <span class="jiazhu">
     〔石橋，卽晉將王鎭惡破秦兵處。〕
    </span>
    潯敗，奔河中，詳乘勝復取華州。
    <span class="jiazhu">
     〔是年五月，高潯克華州。〕
    </span>
    巢以詳爲華州刺史。
   </p>
   <p class="em2 strong">
    <span class="yinwen">
     42
    </span>
    以權知夏綏節度使拓跋思恭爲節度使。
   </p>
   <p class="em2 strong">
    <span class="yinwen">
     43
    </span>
    宗正少卿嗣曹王龜年自南詔還，驃信上表款附，請悉遵詔旨。
    <span class="jiazhu">
     〔龜年使南詔，見上卷廣明元年六月。上，時掌翻。〕
    </span>
   </p>
   <p class="em2 strong">
    <span class="yinwen">
     44
    </span>
    李
    <span class="jiaozhusup">
     〔章：十二行本「李」上有「九月」二字；乙十一行本同；孔本同；退齋校同。〕
    </span>
    孝昌、拓跋思恭與尙讓、朱溫戰于東渭橋，不利，引去。
    <span class="jiazhu">
     〔史言諸鎭之勤王者，皆以師老遷延引退。〕
    </span>
   </p>
   <p class="em2 strong">
    <span class="yinwen">
     45
    </span>
    初，高騈與鎭海節度使周寶俱出神策軍，騈以兄事寶。及騈先貴有功，浸輕之；旣而封壤相鄰，數爭細故，遂有隙。
    <span class="jiazhu">
     〔淮南與鎭海軍鄰壤，止一江爲界耳。數，所角翻。〕
    </span>
    騈檄寶入援京師，寶治舟師以俟之，
    <span class="jiazhu">
     〔治，直之翻。〕
    </span>
    怪其久不行；訪諸幕客，或曰：
    <span class="yinhao">
     「高公幸朝廷多故，有幷吞江東之志，聲云入援，其實未必非圖我也！宜爲備。」
    </span>
    寶未之信，使人覘騈，殊無北上意。
    <span class="jiazhu">
     〔覘，丑廉翻。上，時掌翻。自淮南而北向勤王爲北上。〕
    </span>
    會騈使人約寶面會瓜洲議軍事，寶遂以言者爲然，辭疾不往，且謂使者曰：
    <span class="yinhao">
     「吾非李康，高公復欲作家門功勳以欺朝廷邪！」
    </span>
    <span class="jiazhu">
     〔高崇文斬李康，事見二百三十七卷憲宗之元和元年。〕
    </span>
    騈怒，復遣使責寶，
    <span class="yinhao">
     「何敢輕侮大臣？」
    </span>
    <span class="jiazhu">
     〔復，扶又翻。〕
    </span>
    寶詬之曰：
    <span class="yinhao">
     「彼此夾江爲節度使，汝爲大臣，我豈坊門卒邪！」
    </span>
    <span class="jiazhu">
     〔詬，古候翻，又許候翻。寶自言與駢等夷，非有貴賤之異也。長安城中百坊，坊皆有垣有門，門皆有守卒。〕
    </span>
    由是遂爲深仇。
   </p>
   <p class="em2 strong">
    騈留東塘百餘日，詔屢趣之，
    <span class="jiazhu">
     〔趣，讀曰促。〕
    </span>
    騈上表，託以寶及浙東觀察使劉漢宏將爲後患。辛亥，復罷兵還府，其實無赴難心，但欲禳雉集之異耳。
    <span class="jiazhu">
     〔難，乃旦翻。禳，如羊翻，厭除也。〕
    </span>
   </p>
   <p class="em2 strong">
    <span class="yinwen">
     46
    </span>
    高騈召石鏡鎭將董昌至廣陵，欲與之俱擊黃巢。昌將錢鏐說昌曰：
    <span class="jiazhu">
     〔說，式芮翻。〕
    </span>
    <span class="yinhao">
     「觀高公無討賊心，不若以扞禦鄕里爲辭而去之。」
    </span>
    昌從之，騈聽昌還。會杭州刺史路審中將之官，行至嘉興，
    <span class="jiazhu">
     〔嘉興，漢由拳縣，吳改名，唐屬蘇州，在州西南百四十里。〕
    </span>
    昌自石鏡引兵入杭州，審中懼而還。昌自稱杭州都押牙、知州事，遣將吏請於周寶。寶不能制，表爲杭州刺史。
   </p>
   <p class="em2 strong">
    <span class="yinwen">
     48
    </span>
    臨海賊杜雄陷台州。
   </p>
   <p class="em2 strong">
    <span class="yinwen">
     48
    </span>
    辛酉，立皇子震爲建王。
   </p>
   <p class="em2 strong">
    <span class="yinwen">
     49
    </span>
    昭義十將成麟殺高潯，
    <span class="jiazhu">
     〔成麟因高潯石橋敗退而殺之。〕
    </span>
    引兵還據潞州；天井關戍將孟方立起兵攻麟，殺之。
    <span class="jiazhu">
     〔《考異》曰：《實錄》：
     <span class="yinhao">
      「澤潞牙將劉廣據潞州叛，天井關戍將孟方立帥戍卒攻廣，殺之，自稱留後，仍移軍額於邢州。初，高潯援京師，廣帥師至陽平，謀爲亂，不行，還據潞州，自稱留後，用法嚴酷，三軍畏之。方立乘虛襲殺焉。」
     </span>
     又曰：
     <span class="yinhao">
      「貶昭義節度使高潯爲端州刺史。」
     </span>
     中和三年《實錄》又曰：
     <span class="yinhao">
      「初，孟方立殺高潯自立。」
     </span>
     薛居正《五代史·方立傳》曰：
     <span class="yinhao">
      「中和二年，爲澤州天井關戍將，時黃巢犯關輔，州郡易帥有同博弈。先是，沈詢、高湜相繼爲昭義節度，怠於軍政，及有歸秦、劉廣之亂，方立見潞帥交代之際，乘其無備，率戍兵徑入潞州，自稱留後。」
     </span>
     《新紀》：
     <span class="yinhao">
      「八月，昭義軍節度使高潯及黃巢戰于石橋，敗績，十將成麟殺潯，入于潞州。九月，己巳，昭義軍戍將孟方立殺成麟，自稱留後。」
     </span>
     《方立傳》惟以成麟爲成鄰，餘如《新紀》。按乾符二年《實錄》，
     <span class="yinhao">
      「十月，昭義軍亂，逐節度使高湜，貶湜象州司戶。」
     </span>
     《柳玭傳》云
     <span class="yinhao">
      「貶高要尉」
     </span>
     。三年十一月，詔魏博韓簡云：
     <span class="yinhao">
      「劉廣逐帥擅權」
     </span>
     云云。是廣逐湜，擅據潞州也。薛《史·孟方立傳》亦云沈詢、髙湜怠於軍政，致有歸秦、劉廣之亂，是廣亂在前也。《舊紀》：
     <span class="yinhao">
      「九月，高潯牙將劉廣擅還據潞州。是月，潯天井關戍將孟方立攻廣，殺之，自稱留後，貶潯端州刺史。」
     </span>
     此蓋《舊紀》誤，《實錄》因之。薛《史·方立傳》曰：
     <span class="yinhao">
      「見潞帥交代之際，帥兵入潞州。」
     </span>
     不言何帥交代，若不逐帥，何能據州！事無所因，殊爲疏略。《舊紀》恐是誤以高湜事爲高潯事。《實錄》此云殺廣，明年又云殺潯，自相違。《新紀》、《傳》皆云成麟殺潯，方立斬麟，月日事實頗詳，必有所出。今從之。〕
    </span>
    方立，汧
    <span class="jiaozhusup">
     〔章：十二行本「汧」作「邢」；乙十一行本同；孔本同；張校同。〕
    </span>
    州人也。
   </p>
   <p class="em2 strong">
    <span class="yinwen">
     50
    </span>
    忠武監軍楊復光屯武功。
   </p>
   <p class="em2 strong">
    <span class="yinwen">
     51
    </span>
    永嘉賊朱褒陷溫州。
    <span class="jiazhu">
     〔宋白曰：溫州永嘉郡，漢會稽郡之東境，後漢永和四年置永寧縣，晉明帝立永寧郡，尋屬永嘉郡，隋平陳，廢郡，唐武德六年置嘉東州，貞觀元年廢州，以縣屬栝州，上元二年分栝州之永嘉、安固二縣置溫州，以溫嶠嶺爲名。〕
    </span>
   </p>
   <p class="em2 strong">
    <span class="yinwen">
     52
    </span>
    鳳翔行軍司馬李昌言將本軍屯興平。時鳳翔倉庫虛竭，犒賞稍薄，糧饋不繼，昌言知府中兵少，因激怒其衆，冬，十月，引軍還襲府城。鄭畋登城與士卒言，其衆皆下馬羅拜曰：
    <span class="yinhao">
     「相公誠無負我曹。」
    </span>
    畋曰：
    <span class="yinhao">
     「行軍苟能戢兵愛人，爲國滅賊，亦可以順守矣。」
    </span>
    <span class="jiazhu">
     〔逐帥爲逆取，討賊以取旌節爲順守。爲，于僞翻。〕
    </span>
    乃以留務委之。卽日西赴行在。
   </p>
   <p class="em2 strong">
    <span class="yinwen">
     53
    </span>
    天平節度使、南面招討使曹全晸與賊戰死，軍中立其兄子存實爲留後。
   </p>
   <p class="em2 strong">
    <span class="yinwen">
     54
    </span>
    十一月，乙巳，孟楷、朱溫襲鄜、夏二軍於富平，二軍敗，奔歸本道。
    <span class="jiazhu">
     〔二軍，李孝昌、拓跋思恭之軍也。〕
    </span>
   </p>
   <p class="em2 strong">
    <span class="yinwen">
     55
    </span>
    鄭畋至鳳州，
    <span class="jiazhu">
     〔自鳳翔西至鳳州三百九十五里。〕
    </span>
    累表辭位；詔以畋爲太子少傅、分司。以李昌言爲鳳翔節度行營招討使。
   </p>
   <p class="em2 strong">
    <span class="yinwen">
     56
    </span>
    以門下侍郎、同平章事裴澈爲鄂岳觀察使。
   </p>
   <p class="em2 strong">
    <span class="yinwen">
     57
    </span>
    加鎭海節度使周寶同平章事。
   </p>
   <p class="em2 strong">
    <span class="yinwen">
     58
    </span>
    遂昌賊盧約陷處州。
    <span class="jiazhu">
     〔吳孫權赤烏二年，分太末立平昌縣，晉武帝改曰遂昌，唐武德八年併入松陽，景雲元年復置遂昌縣，屬處州。《九域志》：在州西二百四十里。按溫、處二州本晉永嘉一郡之地，隋爲栝州永嘉郡，唐武德置栝州，又分置東嘉州，始分爲二州。東嘉州後爲溫州；栝州改爲處州，避德宗名也。〕
    </span>
   </p>
   <p class="em2 strong">
    <span class="yinwen">
     59
    </span>
    十二月，江西將閔勗戍湖南，還，過潭州，逐觀察使李裕，自爲留後。
    <span class="jiazhu">
     〔《考異》曰：《實錄》、《新傳》作
     <span class="yinhao">
      「閔頊」
     </span>
     。今從程匡袤《唐補紀》。〕
    </span>
   </p>
   <p class="em2 strong">
    <span class="yinwen">
     60
    </span>
    以感化留後時溥爲節度使。
   </p>
   <p class="em2 strong">
    <span class="yinwen">
     61
    </span>
    賜夏州號定難軍。
    <span class="jiazhu">
     〔難，乃旦翻。〕
    </span>
   </p>
   <p class="em2 strong">
    <span class="yinwen">
     62
    </span>
    初，高騈鎭荊南，
    <span class="jiazhu">
     〔乾符五年，騈鎭荊南。〕
    </span>
    補武陵蠻雷滿爲牙將，領蠻軍，從騈至淮南，逃歸，聚衆千人，襲朗州，殺刺史崔翥，
    <span class="jiazhu">
     〔翥，章恕翻。〕
    </span>
    詔以滿爲朗州留後。歲中，率三四引兵寇荊南，入其郛，焚掠而去，大爲荊人之患。
   </p>
   <p class="em2 strong">
    陬溪人周岳嘗與滿獵，爭肉而鬬，欲殺滿，不果。
    <span class="jiazhu">
     〔陬溪，當在武陵界。陬，側鳩翻。〕
    </span>
    聞滿據朗州，亦聚衆襲衡州，逐刺史徐顥，詔以岳爲衡州刺史。石門
    <span class="jiaozhusup">
     〔章：十二行本「門」下有「洞」字；乙十一行本同；孔本同；張校同。〕
    </span>
    蠻向瓌亦集夷獠數千攻陷灃州，殺刺史呂自牧，自稱刺史。
    <span class="jiazhu">
     〔吳分零陽縣置天門郡，隋廢爲石門縣，唐屬灃州。《九域志》：在州西九十二里。〕
    </span>
   </p>
   <p class="em2 strong">
    <span class="yinwen">
     63
    </span>
    王鐸以高騈爲諸道都統無心討賊，自以身爲首相，發憤請行，懇款流涕，至於再三；上許之。
    <span class="jiazhu">
     〔懇款，懇誠也。相，息亮翻。〕
    </span>
   </p>
   <p class="strong">
    <span class="section" id="title-5">
     <span data-head-description="" data-head-level="h4" data-head-title="中和二年">
      二年
     </span>
    </span>
    <span class="biaozhusup" data-rel="（壬寅、西元八八二年）">
    </span>
   </p>
   <p class="em2 strong">
    <span class="yinwen">
     1
    </span>
    春，正月，辛亥，以王鐸兼中書令，充諸道行營都都統，
    <span class="jiazhu">
     〔《考異》曰：《舊紀》：
     <span class="yinhao">
      「中和元年七月，鐸爲都統。十二月，帥師三萬至京畿，屯於盩厔。」
     </span>
     《舊·鐸傳》亦在元年。《唐年補錄》：
     <span class="yinhao">
      「元年十一月，乙巳，制以鐸爲都統。十二月，乙亥，鐸屯盩厔。」
     </span>
     《續寶運錄》：
     <span class="yinhao">
      「元年八月，鐸拜天下都統。」
     </span>
     《唐補紀》：
     <span class="yinhao">
      「中和元年四月，高駢帥師駐泊東塘，自五月出府，九月卻歸。朝廷卽以鐸都統諸道兵馬，收復長安。」
     </span>
     鐸爲都統，諸書年月不同如此。《新紀》：
     <span class="yinhao">
      「二年正月辛亥，王鐸爲諸道行營都都統，高駢罷都統。」
     </span>
     據《實錄》四月答高駢詔，罷都統當在此年。今從《實錄》。《新紀》、《舊·駢傳》云：
     <span class="yinhao">
      「僖宗知駢無赴難意，乃以鐸爲京城四面諸道行營兵馬都統，韋昭度領江淮鹽鐵轉運使。駢旣失兵柄，又落利權，攘袂大詬，累上章論列，語詞不遜。」
     </span>
     按駢罷都統，依前爲諸道鹽鐵轉運使，五月方罷。《北夢瑣言》曰：
     <span class="yinhao">
      「王鐸初鎭荊南，黃巢入寇，望風而遁。他日，將兵潼關，黃巢令人傳語云：『相公儒生，且非我敵，無汚我鋒刃，自取敗亡也。』後到成都行朝，拜諸道都統。所以高駢上表，目之爲敗軍之將也。」
     </span>
     按鐸自荊南喪師貶官，未嘗將兵潼關。皮光業《見聞錄》，爲都統在此年二月，亦誤。又《舊紀》、《傳》、《新傳》，鐸止爲都統。《新紀》作都都統，《實錄》初除及罷時皆爲都統，中間多云都都統。又西門思恭爲都都監。按時諸將爲都統者甚多，疑鐸爲都都統是也。〕
    </span>
    權知義成節度使，俟罷兵復還政府。高騈但領鹽鐵轉運使，罷其都統及諸使。聽王鐸自辟將佐，以太子少師崔安潛爲副都統。辛未，以周岌、王重榮爲都都統左右司馬，諸葛爽及宣武節度使康實爲左右先鋒使，時溥爲催遣綱運租賦防遏使。
    <span class="jiazhu">
     〔綱運自江、淮來者，皆由徐州巡內，故以溥任此職。〕
    </span>
    以右神策觀軍容使西門思恭爲諸道行營都都監。又以王處存、李孝昌、拓跋思恭爲京城東北西面都統，以楊復光爲南面行營都監使。又以中書舍人鄭昌圖爲義成節度行軍司馬，給事中鄭畯爲判官，直弘文館王摶爲推官，
    <span class="jiazhu">
     〔畯，祖峻翻。摶，徒官翻。〕
    </span>
    司勳員外郎裴贄爲掌書記。昌圖，從讜之從祖兄弟；畯，畋之弟；摶，璵之曾孫；
    <span class="jiazhu">
     〔王璵以祠禱歷事玄肅，見前《紀》。〕
    </span>
    贄，坦之子也。
    <span class="jiazhu">
     〔裴坦見二百五十一卷懿宗咸通十年。〕
    </span>
    又以陝虢觀察使王重盈爲東面都供軍使。重盈，重榮之兄也。
    <span class="jiazhu">
     〔陝，失冉翻。重，直龍翻。〕
    </span>
   </p>
   <p class="em2 strong">
    <span class="yinwen">
     2
    </span>
    黃巢以朱溫爲同州刺史，令溫自取之。二月，同州刺史米誠奔河中，溫遂據之。
    <span class="jiazhu">
     〔爲朱溫以同州歸國張本。〕
    </span>
   </p>
   <p class="em2 strong">
    <span class="yinwen">
     3
    </span>
    己卯，以太子少傅、分司鄭畋爲司空兼門下侍郎、同平章事，召詣行在，軍務一以咨之。以王鐸判戶部事。
   </p>
   <p class="em2 strong">
    <span class="yinwen">
     4
    </span>
    朱溫寇河中，王重榮擊敗之。
    <span class="jiazhu">
     〔敗，補邁翻。〕
    </span>
   </p>
   <p class="em2 strong">
    <span class="yinwen">
     5
    </span>
    以李昌言爲京城西面都統，朱玫爲河南都統。
    <span class="jiazhu">
     〔朱玫時鎭邠寧，安得出關東統河南諸鎭！此河南，蓋自龍門河東至蒲津一帶大河南岸也。〕
    </span>
   </p>
   <p class="em2 strong">
    <span class="yinwen">
     6
    </span>
    涇原節度使胡公素薨，軍中請命於都統王鐸，承制以大將張鈞爲留後。
   </p>
   <p class="em2 strong">
    <span class="yinwen">
     7
    </span>
    李克用寇蔚州，
    <span class="jiazhu">
     〔蔚，紆勿翻。〕
    </span>
    三月，振武節度使契苾璋奏與天德、大同共討克用。詔鄭從讜與相知應接。
   </p>
   <p class="em2 strong">
    <span class="yinwen">
     8
    </span>
    陳敬瑄多遣人歷縣鎭詗事，
    <span class="jiazhu">
     〔詗，翾正翻，又火迥翻。〕
    </span>
    謂之尋事人，所至多所求取。有二人過資陽鎭，
    <span class="jiazhu">
     〔時蓋置鎭於資州資陽縣。後魏分資中置資陽縣，以其地在資水之陽也。《九域志》：資陽在資州西北一百二十里。〕
    </span>
    獨無所求。鎭將謝弘讓邀之，不至；自疑有罪，夜，亡入羣盜中。明旦，二人去，弘讓實無罪也。捕盜使楊遷誘弘讓出首而執以送使，
    <span class="jiazhu">
     〔首，式又翻；下同。送使，送之節度使府也。使，疏吏翻。〕
    </span>
    云討擊擒獲，以求功。敬瑄不之問，杖弘讓脊二十，釘於西城二七日，煎油潑之，又以膠麻掣其瘡，
    <span class="jiazhu">
     〔釘，丁定翻。二七，十四日也。潑，普活翻。掣，尺列翻。〕
    </span>
    備極慘酷，見者冤之。又有邛州牙官阡能，
    <span class="jiazhu">
     〔邛，渠容翻。《考異》曰：張𩇕《錦里耆舊傳》作
     <span class="yinhao">
      「千能」
     </span>
     。句延慶《錦里耆舊傳》作
     <span class="yinhao">
      「忓能」
     </span>
     。《續寶運錄》作
     <span class="yinhao">
      「玕能」
     </span>
     。《實錄》、《新傳》作
     <span class="yinhao">
      「阡能」
     </span>
     。按《北夢瑣言》，安仁士豪阡能。《註》云：《姓纂》無此，蓋西南夷之種。今從之。〕
    </span>
    因公事違期，避杖，亡命爲盜，楊遷復誘之。
    <span class="jiazhu">
     〔復，扶又翻。〕
    </span>
    能方出首，聞弘讓之冤，大罵楊遷，發憤爲盜，驅掠良民，不從者舉家殺之，踰月，衆至萬人，立部伍，署職級，
    <span class="jiazhu">
     〔職級，謂牙前將吏自押牙、孔目官而下，分職各有等級。〕
    </span>
    橫行邛、雅二州間，攻陷城邑，所過塗地。先是，蜀中少盜賊，
    <span class="jiazhu">
     〔先，悉薦翻。少，詩沼翻。〕
    </span>
    自是紛紛競起，州縣不能制。敬瑄遣牙將楊行遷將三千人，胡洪略、莫匡時各將二千人以討之。
   </p>
   <p class="em2 strong">
    <span class="yinwen">
     9
    </span>
    以右神策將軍齊克儉爲左右神策、內外八鎭兼博野、奉天節度使。
   </p>
   <p class="em2 strong">
    <span class="yinwen">
     10
    </span>
    賜鄜坊軍號保大。
    <span class="jiazhu">
     〔鄜，音夫。〕
    </span>
   </p>
   <p class="em2 strong">
    <span class="yinwen">
     11
    </span>
    夏，四月，甲午，加陳敬瑄兼侍中。
   </p>
   <p class="em2 strong">
    <span class="yinwen">
     12
    </span>
    赫連鐸、李可舉與李克用戰，不利。
   </p>
   <p class="em2 strong">
    <span class="yinwen">
     13
    </span>
    初，高騈好神仙，
    <span class="jiazhu">
     〔好，呼到翻。〕
    </span>
    有方士呂用之坐妖黨亡命歸騈，騈厚待之，補以軍職。
    <span class="jiazhu">
     〔妖，於遙翻。〕
    </span>
    用之，鄱陽茶商之子也，
    <span class="jiazhu">
     〔鄱陽，漢古縣，唐帶饒州，古縣在今縣東界。〕
    </span>
    久客廣陵，熟其人情，爐鼎之暇，
    <span class="jiazhu">
     〔爐鼎，所以鍊金石，化丹砂爲金銀之類。〕
    </span>
    頗言公私利病，故騈愈奇之，稍加信任。騈舊將梁纘、陳琪、馮綬、董瑾、俞公楚、姚歸禮素爲騈所厚，用之欲專權，浸以計去之，騈遂奪纘兵，族琪家，綬、瑾、公楚、歸禮咸見疏。
   </p>
   <p class="em2 strong">
    用之又引其黨張守一、諸葛殷共蠱惑騈。守一本滄、景村民，
    <span class="jiazhu">
     〔去，羌呂翻。張守一蓋居滄、景二州間。〕
    </span>
    以術干騈，無所遇，窮困甚，用之謂曰：
    <span class="yinhao">
     「但與吾同心，勿憂不富貴。」
    </span>
    遂薦於騈，騈寵待埒於用之。
    <span class="jiazhu">
     〔埒，龍輟翻，等也。〕
    </span>
    殷始自鄱陽來，用之先言於騈曰：
    <span class="yinhao">
     「玉皇以公職事繁重，輟左右尊神一人佐公爲理，公善遇之；欲其久留，亦可縻以人間重職。」
    </span>
    明日，殷謁見，詭辯風生，騈以爲神，補鹽鐵劇職。騈嚴潔，甥姪輩未嘗得接坐。殷病風疽，
    <span class="jiazhu">
     〔史炤曰：疽，千余切，又子與切，痒病。一本從
     <span class="yinhao">
      「疒」
     </span>
     ，從
     <span class="yinhao">
      「旦」
     </span>
     ，音多但翻，又音旦；釋云，瘡也。〕
    </span>
    搔捫不替手，膿血滿爪，騈獨與之同席促膝，傳杯器而食。左右以爲言，騈曰：
    <span class="yinhao">
     「神仙以此試人耳！」
    </span>
    騈有畜犬，
    <span class="jiazhu">
     〔搔，爬也。捫，摸也。替，廢也。畜，吁玉翻。〕
    </span>
    聞其腥穢，多來近之。
    <span class="jiazhu">
     〔近，其靳翻。〕
    </span>
    騈怪之，殷笑曰：
    <span class="yinhao">
     「殷嘗於玉皇前見之，
     <span class="jiazhu">
      〔道家謂天帝爲玉皇大帝。〕
     </span>
     別來數百年，猶相識。」
    </span>
    騈與鄭畋有隙，用之謂騈曰：
    <span class="yinhao">
     「宰相有遣劍客來刺公者，
     <span class="jiazhu">
      〔刺，七亦翻。〕
     </span>
     今夕至矣！」
    </span>
    騈大懼，問計安出。用之曰：
    <span class="yinhao">
     「張先生嘗學斯術，可以禦之。」
    </span>
    騈請於守一，守一許諾。乃使騈衣婦人之服，
    <span class="jiazhu">
     〔衣，於旣翻。〕
    </span>
    潛於他室，而守一代居騈寢榻中，夜擲銅器於階，令鏗然有聲，又密以囊盛彘血，
    <span class="jiazhu">
     〔鏗，丘耕翻。盛，時征翻。彘，豕也。〕
    </span>
    灑於庭宇，如格鬬之狀。及旦，笑謂騈曰：
    <span class="yinhao">
     「幾落奴手！」
    </span>
    <span class="jiazhu">
     〔幾，居希翻。〕
    </span>
    騈泣謝曰：
    <span class="yinhao">
     「先生於騈，乃更生之惠也！」
    </span>
    厚酬以金寶。有蕭勝者，賂用之，求鹽城監，
    <span class="jiazhu">
     〔鹽城，漢鹽瀆縣地，久無城邑，唐武德七年置鹽城縣，有監［鹽？］亭一百二十三，有監，屬楚州。《九域志》：縣在州東南二百四十里。〕
    </span>
    騈有難色，用之曰：
    <span class="yinhao">
     「用之非爲勝也，
     <span class="jiazhu">
      〔爲，于僞翻。〕
     </span>
     近得上仙書云，有官
     <span class="jiaozhusup">
      〔章：十二行本「官」作「寶」；乙十一行本同；孔本同；熊校同。〕
     </span>
     劍在鹽城井中，須一靈官往取之。以勝上仙左右之人，欲使取劍耳。」
    </span>
    騈乃許之。勝至監數月，函一銅匕首以獻，用之見，稽首曰：
    <span class="jiazhu">
     〔稽，音啓。〕
    </span>
    <span class="yinhao">
     「此北帝所佩，得之，則百里之內五兵不能犯。」
    </span>
    騈乃飾以珠玉，常置坐隅。
    <span class="jiazhu">
     〔坐，徂臥翻。〕
    </span>
    用之自謂磻溪眞君，謂守一赤松子，殷乃葛將軍，勝乃秦穆公之壻也。
    <span class="jiazhu">
     〔各以其姓傅會以爲仙。磻，蒲官翻。〕
    </span>
   </p>
   <p class="em2 strong">
    用之又刻青石爲奇字云：
    <span class="yinhao">
     「玉皇授白雲先生高騈。」
    </span>
    密令左右置道院香案。騈得之，驚喜。用之曰：
    <span class="yinhao">
     「玉皇以公焚脩功著，將補眞官，計鸞鶴不日當降此際。用之等謫限亦滿，必得陪幢節，同歸上清耳！」
    </span>
    <span class="jiazhu">
     〔用之自言與守一、殷等本皆神仙，以謫降在人間，限期旣滿，當復升天，列於仙官。又道家之說，有太清、玉清、上清，是爲三清之境。幢，傳江翻。〕
    </span>
    是後，騈於道院庭中刻木鶴，時著羽服跨之，
    <span class="jiazhu">
     〔著，陟略翻。〕
    </span>
    日夕齋醮，鍊金燒丹，費以巨萬計。
   </p>
   <p class="em2 strong">
    用之微時，依止江陽后土廟，
    <span class="jiazhu">
     〔貞觀十八年，分江都置江陽縣，與江都俱在揚州郭下。后土廟，今揚州城東南隅蕃釐觀是也。然揚州古城在蜀岡之上，北連雷塘，今城周世宗所徙，則此時后土廟在揚州城外也。宋白曰：宋武帝分江都縣置廣陵縣；隋初，改爲江陽縣，以處江之正北，故曰江陽。〕
    </span>
    舉動祈禱。及得志，白騈崇大其廟，極江南工材之選，每軍旅大事，以少牢禱之。
    <span class="jiazhu">
     〔少，詩照翻。〕
    </span>
    用之又言神仙好樓居，
    <span class="jiazhu">
     〔用漢方士語。好，呼到翻。〕
    </span>
    說騈作迎仙樓，
    <span class="jiazhu">
     〔說，式芮翻。〕
    </span>
    費十五萬緡，又作延和閣，高八丈。
    <span class="jiazhu">
     〔高，居傲翻。〕
    </span>
   </p>
   <p class="em2 strong">
    用之每對騈呵叱風雨，仰揖空際，云有神仙過雲表。騈輒隨而拜之。然常厚賂騈左右，使伺騈動靜，共爲欺罔，騈不之寤。
    <span class="jiazhu">
     〔伺，相吏翻。〕
    </span>
    左右小有異議者，輒爲用之陷死不旋踵，但潛撫膺鳴指，
    <span class="jiazhu">
     〔鳴指，卽彈指也。〕
    </span>
    口不敢言。騈倚用之如左右手，公私大小之事皆決於用之，退賢進不肖，淫刑濫賞，騈之政事於是大壞矣。
   </p>
   <p class="em2 strong">
    用之知上下怨憤，恐有竊發，請置巡察使，騈卽以用之領之，募險獪者百餘人，縱橫閭巷間，
    <span class="jiazhu">
     〔獪，古外翻。縱，子容翻。〕
    </span>
    謂之
    <span class="yinhao">
     「察子」
    </span>
    ，民間呵妻詈子，靡不知之。用之欲奪人貨財，掠人婦女，輒誣以叛逆，搒掠取服，
    <span class="jiazhu">
     〔搒，音彭。掠，音亮。〕
    </span>
    殺其人而取之，所破滅者數百家，道路以目，將吏士民雖家居，皆重足屛氣。
    <span class="jiazhu">
     〔重，直龍翻。屛，必郢翻。〕
    </span>
   </p>
   <p class="em2 strong">
    用之又欲以兵威脅制諸將，請選募諸軍驍勇之士二萬人，號左、右莫邪都。
    <span class="jiazhu">
     〔邪，讀曰耶。〕
    </span>
    駢卽以張守一及用之為左、右莫邪軍使，署置將吏如帥府，器械精利，衣裝華潔，每出入，導從近千人。
    <span class="jiazhu">
     〔從，才用翻。近，其靳翻。〕
    </span>
   </p>
   <p class="em2 strong">
    用之侍妾百餘人，自奉奢靡，用度不足，輒留三司綱輸其家。
    <span class="jiazhu">
     〔三司綱，謂戶部、度支、鹽鐵所發綱運輸朝廷者。〕
    </span>
   </p>
   <p class="em2 strong">
    用之猶慮人泄其姦謀，乃言於騈曰：
    <span class="yinhao">
     「神仙不難致，但恨學者不能絕俗累，
     <span class="jiazhu">
      〔累，良瑞翻。〕
     </span>
     故不肯降臨耳！」
    </span>
    騈乃悉去賓客，
    <span class="jiaozhusup">
     〔章：十二行本作「姬妾」；乙十一行本同：孔本同；退齋校同。〕
    </span>
    <span class="jiazhu">
     〔去，羌呂翻。〕
    </span>
    謝絕人事，賓客將吏皆不得見；有不得已見之者，皆先令沐浴齋祓，
    <span class="jiazhu">
     〔祓，敷勿翻，又方廢翻，祓除穢惡也。〕
    </span>
    然後見，拜起纔畢，已復引出。由是用之得專行威福，無所忌憚，境內不復知有騈矣。
    <span class="jiazhu">
     〔爲畢師鐸討用之殺駢張本。復，扶又翻。〕
    </span>
   </p>
   <p class="em2 strong">
    <span class="yinwen">
     14
    </span>
    王鐸將兩川、興元之軍屯靈感寺，涇原屯京西，易定、河中屯渭北，邠寧、鳳翔屯興平，保大、定難屯渭橋，
    <span class="jiazhu">
     〔難，乃旦翻。〕
    </span>
    忠武屯武功，官軍四集。黃巢勢已蹙，號令所行不出同、華。
    <span class="jiazhu">
     〔黃巢將朱溫時據同州，李詳據華州，故號令之行止此二州。華，戶化翻。〕
    </span>
    民避亂皆入深山築栅自保，農事俱廢，長安城中斗米直三十緡。賊賣
    <span class="jiaozhusup">
     〔章：十二行本「賣」作「買」；乙十一行本同；孔本同；張校同。〕
    </span>
    人於官軍以爲糧，官軍或執山寨之民鬻之，人直數百緡，以肥瘠論價。
   </p>
  </div>
 </body>
</html>