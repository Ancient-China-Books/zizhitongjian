<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第八十二·晉紀四·世祖武皇帝下·孝惠皇帝上之上</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="晉紀四">晉紀四</span></span></h1>
<p><span class="jiazhu">起屠維作噩<span class="biaozhusup" data-rel="（己酉）"></span>，盡著雍敦牂<span class="biaozhusup" data-rel="（戊午）"></span>，凡十年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="世祖武皇帝下">世祖武皇帝下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="太康太康十年">太康十年</span></span><span class="biaozhusup" data-rel="（己酉、西元二八九年）"></span></p>
<p class="em2 strong"><span class="yinwen">1</span>夏，四月，太廟成；乙巳，祫祭；<span class="jiazhu">祫，大合祭也。《公羊傳》曰：大祫者何？合祭也。其合祭柰何？毀廟之主陳于太祖，未毀廟之主皆升，合食於太祖。祫，胡夾翻。</span>大赦。</p>
<p class="em2 strong"><span class="yinwen">2</span>慕容廆遣使請降；<span class="jiazhu">降，戶江翻。</span>五月，詔拜廆鮮卑都督。廆謁見何龕，以士大夫禮，巾衣到門；<span class="jiazhu">魏、晉間，士大夫謁見尊貴，以巾褠爲禮。褠，單衣也。龕，口含翻。</span>龕嚴兵以見之，廆乃改服戎衣而入。人問其故，廆曰：<span class="yinhao">「主人不以禮待客，客何爲哉！」</span>龕聞之，甚慙，深敬異之。<span class="jiazhu">受降如受敵，居邊之帥，嚴兵以見四夷之客，未爲過也，何必以爲慙乎！</span>時鮮卑宇文氏、段氏方強，<span class="jiazhu">段氏，東部鮮卑也。杜佑曰：宇文莫槐出於遼東塞外，代爲鮮卑東部大人。徒河段疾六眷出遼西，因亂，被賣爲漁陽烏桓大人庫傉家奴。庫傉以其健，使將人衆，詣遼西逐食，遂招誘亡叛，以至強盛。余按《晉書·王浚傳》：段疾六眷，務勿塵之世子。段氏自務勿塵以來，強盛久矣，疾六眷因亂被掠，容或有之；務勿塵旣能爲部落之帥，恐不待其子招誘而後能強盛也。</span>數侵掠廆，廆卑辭厚幣以事之。段國單于階以女妻廆，生皝、仁、昭。<span class="jiazhu">慕容、段氏遂爲婚姻之國。數，所角翻。單，音蟬。妻，七細翻。</span>廆以遼東僻遠，徙居徒河之青山。<span class="jiazhu">徒河縣，前漢屬遼西，後漢屬遼東屬國，魏、晉省，併入昌黎郡界。後慕容氏復置徒河縣，拓跋魏太武眞君八年，併徒河入昌黎郡廣興縣。杜佑曰：徒河青山，在營州郡城東百九十里。</span></p>
<p class="em2 strong"><span class="yinwen">3</span>冬，十月，復明堂及南郊五帝位。<span class="jiazhu">明堂、南郊除五帝座，見七十九卷泰始二年。</span></p>
<p class="em2 strong"><span class="yinwen">4</span>十一月，丙辰，尙書令濟北成侯荀勗卒。<span class="jiazhu">濟，子禮翻。</span>勗有才思，<span class="jiazhu">思，相吏翻。</span>善伺人主意，<span class="jiazhu">伺，相吏翻。</span>以是能固其寵。久在中書，專管機事。及遷尙書，甚罔悵。<span class="jiazhu">罔，與惘同。惘𢠵失志之貌。悵，亦恨望失志之貌。</span>人有賀之者，勗曰：<span class="yinhao">「奪我鳳皇池，諸君何賀邪！」</span></p>
<p class="em2 strong"><span class="yinwen">5</span>帝極意聲色，遂至成疾。楊駿忌汝南王亮，排出之。甲申，以亮爲侍中、大司馬、假黃鉞、大都督、督豫州諸軍事，治<span class="jiaozhusup">章：甲十一行本「治」作「鎭」；乙十一行本同；孔本同；張校同。</span>許昌；徙南陽王柬爲秦王，都督關中諸軍事；始平王瑋爲楚王，都督荊州諸軍事；濮陽王允爲淮南王，都督揚、江二州諸軍事；<span class="jiazhu">按惠帝元康元年，有司奏荊、揚二州，疆土曠遠，統理尤難，於是割揚州之豫章、鄱陽、廬陵、臨川、南康、建安、晉安，荊州之桂陽、安成、武昌，合十郡，置江州。則此時未有江州也。疑<span class="yinhao">「江二」</span>二字衍，更俟博考。濮，博木翻。</span>並假節之國。<span class="jiazhu">晉制：都督諸軍事有使持節，有持節，有假節；使持節得殺二千石以下；持節殺無官位人，若軍事與使持節同；假節惟軍事得殺犯軍令者。</span>立皇子乂爲長沙王，穎爲成都王，晏爲吳王，熾爲豫章王，演爲代王；皇孫遹爲廣陵王。<span class="jiazhu">熾，昌志翻。遹，以律翻。</span>又封淮南王子迪爲漢王，楚王子儀爲毗陵王，徙扶風王暢爲順陽王，暢弟歆爲新野公。暢，駿之子也。<span class="jiazhu">暢嗣駿爵，而不居關中之任，故徙封。</span>琅邪王覲弟澹爲東武公，繇爲東安公。覲，伷之子也。<span class="jiazhu">晉制：宗室封郡公者，制度如小國王。澹，徒覽翻，又徒濫翻。伷，音胄。</span></p>
<p class="em2 strong">初，帝以才人謝玖賜太子，<span class="jiazhu">才人，位次美人。李延壽曰：晉武帝采漢、魏之制，三夫人、九嬪之下，有美人、才人、中才人，爵視千石以下。玖，舉有翻。</span>生皇孫遹。宮中嘗夜失火，帝登樓望之，遹年五歲，牽帝裾入闇中曰：<span class="yinhao">「暮夜倉猝，宜備非常，不可令照見人主。」</span>帝由是奇之。嘗對羣臣稱遹似宣帝，故天下咸歸仰之。帝知太子不才，然恃遹明慧，故無廢立之心。復用王佑之謀，<span class="jiazhu">佑，王濟從兄也，與羊祜等並事文帝，帝寵信之。復，扶又翻；下復以同。</span>以太子母弟柬、瑋、允分鎭要害。<span class="jiazhu">要害，謂雍、荊、揚之地。</span>又恐楊氏之偪，復以佑爲北軍中候，典禁兵。帝爲皇孫遹高選僚佐，<span class="jiazhu">爲，于僞翻。</span>以散騎常侍劉寔志行清素，命爲廣陵王傅。<span class="jiazhu">自魏以來，王國置師、友，晉避景帝諱，改師爲傅。行，下孟翻。</span></p>
<p class="em2 strong">寔以時俗喜進趣，<span class="jiazhu">喜，許記翻。趣，讀曰趨。</span>少廉讓，<span class="jiazhu">少，詩沼翻。</span>欲<span class="jiaozhusup">章：甲十一行本「欲」上有「嘗著《崇讓論》」五字；乙十一行本同；孔本同，退齋校同。</span>令初除官通謝章者，必推賢讓能，乃得通之。一官缺則擇爲人所讓最多者用之。以爲：<span class="yinhao">「人情爭則欲毀己所不如，讓則競推於勝己。故世爭則優劣難分，時讓則賢智顯出。當此時也，能退身脩己，則讓之者多矣；雖欲守貧賤，不可得也。馳騖進趨而欲人見讓，猶卻行而求前也。」</span></p>
<p class="em2 strong">淮南相劉頌<span class="jiazhu">王國置相，漢制也；晉後改爲內史。</span>上疏曰：<span class="yinhao">「陛下以法禁寬縱，積之有素，未可一旦以直繩御下，此誠時宜也。然至於矯世救弊，自宜漸就清肅；譬猶行舟，雖不橫截迅流，然當漸靡而往，稍向所趨，然後得濟也。<span class="jiazhu">此引濟川爲譬也。濟大川者，雖曰橫絕大川，亂流而渡，然必因水勢漸靡，而行舟向其所趨，以登陸之路，然後汔濟，否則爲水勢所使，不能制舟以向所趨，不得登岸矣。</span></span></p>
<p class="em2 strong"><span class="yinhao">自泰始以來，將三十年，<span class="jiazhu">帝受禪，改元泰始，至是二十五年。</span>凡諸事業，不茂旣往。<span class="jiazhu">言立事造業，不加茂於往時也。</span>以陛下明聖，猶未反叔世之敝，以成始初之隆，傳之後世，不無慮乎！使夫異時大業，或有不安，其憂責猶在陛下也。</span></p>
<p class="em2 strong"><span class="yinhao">臣聞爲社稷計，莫若封建親賢。然宜審量事勢，<span class="jiazhu">量，音良。</span>使諸侯率義而動者，其力足以維帶京邑；若包藏禍心，其勢不足獨以有爲。其齊此甚難，陛下宜與達古今之士，深共籌之。<span class="jiazhu">帝之使諸王分鎭而內不足以齊之，此劉頌所爲深慮也。</span>周之諸侯，有罪誅放其身，而國祚不泯；<span class="jiazhu">如周烹齊哀公而立其弟靜，宣王誅魯侯伯御而立孝公之類。</span>漢之諸侯，有罪或無子者，國隨以亡。<span class="jiazhu">見《前》、《後漢紀》。</span>今宜反漢之敝，循周之舊，則下固而上安矣。<span class="jiazhu">余謂晉之所以待藩王者，其宜不在此也。</span></span></p>
<p class="em2 strong"><span class="yinhao">天下至大，萬事至衆，人君至少，<span class="jiazhu">少，始紹翻。</span>同於天日，是聖王之化，執要於己，委務於下，非惡勞而好逸，<span class="jiazhu">好，呼到翻。</span>誠以政體宜然也。夫居事始以別能否，甚難察也；<span class="jiazhu">別，彼列翻。</span>因成敗以分功罪，甚易識也。<span class="jiazhu">易，以豉翻；下居易同。</span>今陛下每精於造始而略於考終，此政功所以未善也。人主誠能居易執要，考功罪於成敗之後，則羣下無所逃其誅賞矣。</span></p>
<p class="em2 strong"><span class="yinhao">古者六卿分職，冢宰爲師；<span class="jiazhu">《周禮》：天官冢宰，地官司徒，春官宗伯，夏官司馬，秋官司寇，冬官司空，是爲六卿，而冢宰總之。</span>秦、漢已來，九列執事，丞相都總。<span class="jiazhu">此西都以前制也。</span>今尙書制斷，諸卿奉成，<span class="jiazhu">自漢光武以來，以吏事責尙書，事歸臺閣，諸卿奉成而已。斷，丁亂翻。</span>於古制爲太重。可出衆事付外寺，<span class="jiazhu">外寺，謂諸卿寺。</span>使得專之；尙書統領大綱，若丞相之爲，歲終課功，校簿賞罰而已，斯亦可矣。今動皆受成於上，上之所失，不得復以罪下，<span class="jiazhu">復，扶又翻。</span>歲終事功不建，不知所責也。</span></p>
<p class="em2 strong"><span class="yinhao">夫細過謬妄，人情之所必有，而悉糾以法，則朝野無立人矣。近世以來爲監司者，類大綱不振而微過必舉，<span class="jiazhu">御史臺官及諸州刺史，皆監司也。朝，直遙翻。監，工銜翻。</span>蓋由畏避豪強而又懼職事之曠，則謹密網以羅微罪，使奏劾相接，狀似盡公，而撓法在其中矣。<span class="jiazhu">劾，戶槪翻，又戶得翻。撓，奴敎翻。</span>是以聖王不善碎密之案，必責凶猾之奏，則害政之姦，自然禽矣。夫創業之勳，在於立敎定制，使遺風繫人心，餘烈匡幼弱，後世憑之，雖昏猶明，雖愚若智，乃足尙也。<span class="jiazhu">言法制脩明，雖後嗣昏愚，有所據依，則其治猶若明智之爲也。此言蓋指太子不能克隆堂構，而帝又無典則以貽子孫也。然苟非其人，道不虛行，以劉禪之庸而輔之以諸葛亮，則昭烈雖死，猶不死也。孔明死，則孔明治蜀之法制雖存，禪不能守之矣。</span></span></p>
<p class="em2 strong"><span class="yinhao">至夫脩飾官署，凡諸作役，恆傷太過，<span class="jiazhu">恆，戶登翻。</span>不患不舉，此將來所不須於陛下而自能者也。今勤所不須以傷所憑，竊以爲過矣。」</span>帝皆不能用。</p>
<p class="em2 strong"><span class="yinwen">6</span>詔以劉淵爲匈奴北部都尉。<span class="jiazhu">時改匈奴五部帥爲五部都尉。</span>淵輕財好施，<span class="jiazhu">好，呼到翻。施，式智翻。</span>傾心接物，五部豪桀，幽、冀名儒，多往歸之。<span class="jiazhu">爲劉淵得衆以移晉祚張本。</span></p>
<p class="em2 strong"><span class="yinwen">7</span>奚軻男女十萬口來降。<span class="jiazhu">奚軻，亦夷種也。</span></p>
<h5><span class="section" id="title-4"><span data-head-description="" data-head-level="h3" data-head-title="孝惠皇帝上之上">孝惠皇帝上之上</span></span></h5>
<p class=""><span class="jiazhu">諱衷，字正度，武帝第二子也。《諡法》：柔質慈民曰惠。</span></p>
<p class="strong"><span class="section" id="title-5"><span data-head-description="" data-head-level="h4" data-head-title="永熙元年">永熙元年</span></span><span class="biaozhusup" data-rel="（庚戌、西元二九○年）"></span></p>
<p class="em2 strong"><span class="yinwen">1</span>春，正月，辛酉朔，改元太熙。<span class="jiazhu">太熙，武帝所改。至四月己酉，太子卽位，改元永熙。未踰年改元，猶爲非禮，安有先帝初棄羣臣，太子卽位，而遽以是日改元乎！</span></p>
<p class="em2 strong"><span class="yinwen">2</span>己巳，以王渾爲司徒。</p>
<p class="em2 strong"><span class="yinwen">3</span>司空、侍中、尙書令衞瓘子宣，尙繁昌公主。宣嗜酒，多過失，楊駿惡瓘，欲逐之，<span class="jiazhu">惡，烏路翻。</span>乃與黃門謀共毀宣，勸武帝奪公主。瓘慙懼，告老遜位。詔進瓘位太保，以公就第。<span class="jiazhu">瓘封菑陽公。</span></p>
<p class="em2 strong"><span class="yinwen">4</span>劇陽康子魏舒薨。</p>
<p class="em2 strong"><span class="yinwen">5</span>三月，甲子，以右光祿大夫石鑒爲司空。<span class="jiazhu">《晉志》：左、右光祿大夫假金章紫綬及光祿大夫加金章紫綬者，品秩第二。</span></p>
<p class="em2 strong"><span class="yinwen">6</span>帝疾篤，未有顧命。勳舊之臣多已物故，侍中、車騎將軍楊駿獨侍疾禁中，大臣皆不得在左右。駿因輒以私意改易要近，樹其心腹。會帝小間，<span class="jiazhu">間，如字。間者，病小差也。</span>見其新所用者，正色謂駿曰：<span class="yinhao">「何得便爾！」</span>時汝南王亮尙未發，<span class="jiazhu">去年，遣亮出督豫州。</span>乃令中書作詔，以亮與駿同輔政，又欲擇朝士有聞望者數人佐之。<span class="jiazhu">朝，直遙翻。聞，音問。</span>駿從中書借詔觀之，得便藏去，中書監華廙恐懼，<span class="jiazhu">華，戶化翻。廙，逸職翻，又羊至翻。</span>自往索之，終不與。會帝復迷亂，<span class="jiazhu">索，山客翻。復，扶又翻。</span>皇后奏以駿輔政，帝頷之。夏，四月，辛丑，皇后召華廙及中書令何劭，口宣帝旨作詔，以駿爲太尉、太子太傅、都督中外諸軍事、侍中、錄尙書事。詔成，后對廙、劭以呈帝，帝視而無言。廙，歆之孫；劭，曾之子也。<span class="jiazhu">華歆仕漢、魏之間，何曾仕魏、晉之間，位皆至公，二人身名相似也。</span>遂趣汝南王亮赴鎭。<span class="jiazhu">趣，讀曰促。</span>帝尋小間，問：<span class="yinhao">「汝南王來未？」</span>左右言未至，帝遂困篤。己酉，崩于含章殿。<span class="jiazhu">年五十五。《坤》之六三曰：含章可貞。坤以含弘爲德，后道也。含章殿在皇后宮中。《春秋》書<span class="yinhao">「公薨于小寢」</span>，卽安也。</span>帝宇量弘厚，明達好謀，<span class="jiazhu">好，呼到翻。</span>容納直言，未嘗失色於人。</p>
<p class="em2 strong">太子卽皇帝位，大赦，改元，<span class="jiazhu">改太熙爲永熙。</span>尊皇后曰皇太后，立妃賈氏爲皇后。</p>
<p class="em2 strong">楊駿入居太極殿，<span class="jiazhu">前殿也。</span>梓宮將殯，六宮出辭，而駿不下殿，<span class="jiazhu">時梓宮蓋自含章殿徙殯太極殿。</span>以虎賁百人自衞。<span class="jiazhu">賁，音奔。</span></p>
<p class="em2 strong">詔石鑒與中護軍張劭監作山陵。<span class="jiazhu">監，工銜翻。</span></p>
<p class="em2 strong">汝南王亮畏駿，不敢臨喪，哭於大司馬門外。<span class="jiazhu">亮自大司馬出鎭，未行，尙居府中，不敢入宮臨喪，而哭於大司馬府門外。君父之喪，哭於門外，非禮也。</span>出營城外，表求過葬而行。或告亮欲舉兵討駿者，駿大懼，白太后，令帝爲手詔與石鑒、張劭，使帥陵兵討亮。劭，駿甥也，卽帥所領趣鑒速發；<span class="jiazhu">帥，讀曰率。趣，讀曰促。</span>鑒以爲不然，保持之。<span class="jiazhu">保亮不舉兵，而持討亮之兵不發也。</span>亮問計於廷尉何勗，勗曰：<span class="yinhao">「今朝野皆歸心於公，<span class="jiazhu">朝，直遙翻；下同。</span>公不討人而畏人討邪！」</span>亮不敢發，夜，馳赴許昌，乃得免。駿弟濟及甥河南尹李斌皆勸駿留亮，駿不從。濟謂尙書左丞傅咸曰：<span class="yinhao">「家兄若徵大司馬，退身避之，門戶庶幾可全。」</span><span class="jiazhu">幾，居希翻。</span>咸曰：<span class="yinhao">「宗室外戚，相恃爲安。但召大司馬還，共崇至公以輔政，無爲避也。」</span>濟又使侍中石崇見駿言之，駿不從。</p>
<p class="em2 strong">五月，辛未，葬武帝于峻陽陵。</p>
<p class="em2 strong">楊駿自知素無美望，欲依魏明帝卽位故事，普進封爵以求媚於衆。左軍將軍傅祗<span class="jiazhu">《晉志》曰：按魏明帝時有左軍，則左軍魏官也。</span>與駿書曰：<span class="yinhao">「未有帝王始崩，臣下論功者也。」</span>駿不從。祗，嘏之子也。<span class="jiazhu">傅嘏仕魏，顯於嘉平、正元之間。</span>丙子，詔中外羣臣皆增位一等，預喪事者增二等，二千石已上皆封關中侯，<span class="jiazhu">漢獻帝建安二十年，魏武王置關中侯。據《晉書·帝紀》，關中侯又在關內侯之下。</span>復租調一年。<span class="jiazhu">復，方目翻。調，徒弔翻。</span>散騎常侍石崇、<span class="jiazhu">前書<span class="yinhao">「侍中石崇」</span>，此作<span class="yinhao">「散騎常侍」</span>，必有一誤，蓋因舊史成文也。</span>散騎侍郎何攀共上奏，<span class="jiazhu">上，時掌翻。</span>以爲：<span class="yinhao">「帝正位東宮二十餘年，今承大業，而班賞行爵，優於泰始革命之初及諸將平吳之功，輕重不稱。<span class="jiazhu">稱，尺證翻。</span>且大晉卜世無窮，今之開制，當垂于後，若有爵必進，則數世之後，莫非公侯矣。」</span>不從。</p>
<p class="em2 strong">詔以太尉駿爲太傅、大都督、假黃鉞，錄朝政，百官總己以聽。傅咸謂駿曰：<span class="yinhao">「諒闇不行久矣。<span class="jiazhu">自漢文短喪之詔，嗣君卽吉聽政，諒闇三年之制，不行久矣。闇，音陰。</span>今聖上謙沖，委政於公，而天下不以爲善，懼明公未易當也。<span class="jiazhu">易，以豉翻；下同。</span>周公大聖，猶致流言，<span class="jiazhu">周成王幼沖，周公攝政而四國流言。</span>況聖上春秋非成王之年乎！<span class="jiazhu">武帝泰始二年，帝爲皇太子，時年九歲，至是三十二歲矣。</span>竊謂山陵旣畢，明公當審思進退之宜，苟有以察其忠款，言豈在多！」</span>駿不從。咸數諫，駿漸不平，欲出咸爲郡守。李斌曰：<span class="yinhao">「斥逐正人，將失人望。」</span>乃止。楊濟遺咸書曰：<span class="jiazhu">數，所角翻。遺，于季翻。</span><span class="yinhao">「諺云：『生子癡，了官事。』官事未易了也。想慮破頭，故具有白。」</span><span class="jiazhu">慮咸以直言致禍也。</span>咸復書曰：<span class="yinhao">「衞公有言：『酒色殺人，甚於作直。』坐酒色死，人不爲悔，而逆畏以直致禍，此由心不能正，欲以苟且爲明哲耳。<span class="jiazhu">《詩》曰：旣明且哲，以保其身。此言世人不能直言，特以苟且爲保身之計耳。</span>自古以直致禍者，當由矯枉過正，或不忠篤，欲以亢厲爲聲，<span class="jiazhu">亢，口浪翻。</span>故致忿耳，安有悾悾忠益而返見怨疾乎！」</span><span class="jiazhu">悾，苦紅翻。悾悾，信也；包咸曰：慤也。</span></p>
<p class="em2 strong">楊駿以賈后險悍，多權略，忌之，<span class="jiazhu">悍，下罕翻，又侯旰翻。</span>故以其甥段廣爲散騎常侍，管機密；張劭爲中護軍，典禁兵。凡有詔命，帝省訖，<span class="jiazhu">省，悉景翻。</span>入呈太后，然後行之。</p>
<p class="em2 strong">駿爲政，嚴碎專愎，<span class="jiazhu">愎，弼力翻，很也。</span>中外多惡之。<span class="jiazhu">惡，烏路翻。</span>馮翊太守孫楚謂駿曰：<span class="yinhao">「公以外戚居伊、霍之任，當以至公、誠信、謙順處之。<span class="jiazhu">守，式又翻。處，昌呂翻。</span>今宗室強盛，而公不與共參萬機，內懷猜忌，外樹私昵，禍至無日矣！」</span><span class="jiazhu">昵，尼質翻。</span>駿不從。楚，資之孫也。<span class="jiazhu">孫資事魏三祖，掌機密。</span></p>
<p class="em2 strong">弘訓少府蒯欽，駿之姑子也，數以直言犯駿，他人皆爲之懼，<span class="jiazhu">景皇后居弘訓宮，置少府。數，所角翻。爲，于僞翻。</span>欽曰：<span class="yinhao">「楊文長雖闇，猶知人之無罪不可妄殺，<span class="jiazhu">楊駿，字文長。</span>不過疏我，我得疏，乃可以免；不然，與之俱族矣。」</span></p>
<p class="em2 strong">駿辟匈奴東部人王彰爲司馬，<span class="jiazhu">匈奴東部卽匈奴左部也，居太原茲氏縣。</span>彰逃避不受。其友新興張宣子怪而問之，<span class="jiazhu">漢獻帝建安二十年，省雲中、定襄、五原、朔方郡，郡置一縣，領其民，合爲新興郡，屬幷州。</span>彰曰：<span class="yinhao">「自古一姓二后，未有不敗。況楊太傅昵近小人，疏遠君子，<span class="jiazhu">近，其靳翻。遠，于願翻。</span>專權自恣，敗無日矣。吾踰海出塞以避之，猶懼及禍，柰何應其辟乎！且武帝不惟社稷大計，<span class="jiazhu">惟，思也。</span>嗣子旣不克負荷，<span class="jiazhu">荷，下可翻。</span>受遺者復非其人，天下之亂，可立待也。」</span><span class="jiazhu">楊駿之敗，人皆知之，獨駿不知耳。凶人吉其凶，其謂是乎！復，扶又翻。</span></p>
<p class="em2 strong"><span class="yinwen">7</span>秋，八月，壬午，立廣陵王遹爲皇太子。以中書監何劭爲太子太師，衞尉裴楷爲少師，吏部尙書王戎爲太傅，前太常張華爲少傅，衞將軍楊濟爲太保，尙書和嶠爲少保。<span class="jiazhu">晉東宮六傅，惟此時具官。</span>拜太子母謝氏爲淑媛。<span class="jiazhu">媛，于眷翻。《晉志》：淑妃、淑媛、淑儀、脩華、脩容、脩儀、婕妤、容華、充華，是爲九嬪，銀印，青綬。</span>賈后常置謝氏於別室，不聽與太子相見。初，和嶠嘗從容言於武帝曰：<span class="jiazhu">從，千容翻。</span><span class="yinhao">「皇太子有淳古之風，而末世多僞，恐不了陛下家事。」</span>武帝默然。後與荀勗等同侍武帝，武帝曰：<span class="yinhao">「太子近入朝差長進，<span class="jiazhu">朝，直遙翻。長，丁丈翻，今知兩翻。</span>卿可俱詣之，粗及世事。」</span><span class="jiazhu">粗，坐五翻，略也。</span>旣還，勗等並稱太子明識雅度，誠如明詔。嶠曰：<span class="yinhao">「聖質如初。」</span>武帝不悅而起。及帝卽位，嶠從太子遹入朝，賈后使帝問曰：<span class="yinhao">「卿昔謂我不了家事，今日定如何？」</span>嶠曰：<span class="yinhao">「臣昔事先帝，曾有斯言；言之不效，國之福也。」</span></p>
<p class="em2 strong"><span class="yinwen">8</span>冬，十月，辛酉，以石鑒爲太尉，隴西王泰爲司空。</p>
<p class="em2 strong"><span class="yinwen">9</span>以劉淵爲建威將軍、匈奴五部大都督。<span class="jiazhu">淵爲五部大都督，則左國城大單于之權輿也。</span></p>
<p class="strong"><span class="section" id="title-6"><span data-head-description="" data-head-level="h4" data-head-title="元康元年">元康元年</span></span><span class="biaozhusup" data-rel="（辛亥、西元二九一年）"></span></p>
<p class="em2 strong"><span class="yinwen">1</span>春，正月，乙酉朔，改元永平。<span class="jiazhu">永平，楊駿執政所改元也。駿誅，改元元康。</span></p>
<p class="em2 strong"><span class="yinwen">2</span>初，賈后之爲太子妃也，嘗以妬，手殺數人，又以戟擲孕妾，子隨刃墮；<span class="jiazhu">孕，以證翻。</span>武帝大怒，脩金墉城，將廢之。荀勗、馮紞、楊珧<span class="jiazhu">紞，丁感翻。珧，余招翻。</span>及充華趙粲共營救之，曰：<span class="yinhao">「賈妃年少；妬者婦人常情，長自當差。」</span><span class="jiazhu">少，詩詔翻。長，知兩翻。差，楚懈翻。</span>楊后曰：<span class="yinhao">「賈公閭有大勳於社稷，<span class="jiazhu">賈充，字公閭。晉之代魏，充力居多。</span>妃親其女，正復妬忌，豈可遽忘先德邪！」</span><span class="jiazhu">復，扶目翻。</span>妃由是得不廢。</p>
<p class="em2 strong">后數誡厲妃，<span class="jiazhu">數，所角翻。</span>妃不知后之助己，返以后爲搆己於武帝，更恨之。及帝卽位，賈后不肯以婦道事太后，又欲干預政事，而爲太傅駿所抑。殿中中郎渤海孟觀、李肇，皆駿所不禮也，<span class="jiazhu">晉制：二衞置殿中將軍、中郎、校尉、司馬。觀，如字。</span>陰構駿，云將危社稷。黃門董猛，素給事東宮，爲寺人監，<span class="jiazhu">寺人監，主東宮諸閹。陸德明曰：寺，如字，又音侍。</span>賈后密使猛與觀、肇謀誅駿，廢太后。又使肇報汝南王亮，使舉兵討駿，亮不可。肇報都督荊州諸軍事楚王瑋，瑋欣然許之，乃求入朝。駿素憚瑋勇銳，欲召之而未敢，因其求朝，遂聽之。二月，癸酉，瑋及都督揚州諸軍事、淮南王允來朝。<span class="jiazhu">朝，直遙翻。</span></p>
<p class="em2 strong">三月，辛卯，孟觀、李肇啓帝，夜作詔，誣駿謀反，中外戒嚴，遣使奉詔廢駿，以侯就第。<span class="jiazhu">駿封臨晉侯。</span>命東安公繇帥殿中四百人討駿，<span class="jiazhu">帥，讀曰率。</span>楚王瑋屯司馬門，以淮南相劉頌爲三公尙書，<span class="jiazhu">漢成帝置三公尙書，主斷獄；光武以三公曹主歲盡考課諸州郡事。</span>屯衞殿中。段廣跪言於帝曰：<span class="yinhao">「楊駿孤公無子，豈有反理，願陛下審之！」</span><span class="jiazhu">廣，駿甥也，使爲近侍，以防左右間己；然終無益也。</span>帝不答。</p>
<p class="em2 strong">時駿居曹爽故府，在武庫南，聞內有變，召衆官議之。太傅主簿朱振說駿曰：<span class="yinhao">「今內有變，其趣可知，必是閹豎爲賈后設謀，不利於公，宜燒雲龍門以脅之，索造事者，首開萬春門，<span class="jiazhu">雲龍門，洛陽宮城正南門；萬春門，東門也。說，輸芮翻。爲，于僞翻。索，山客翻。</span>引東宮及外營兵擁皇太子入宮，取姦人，殿內震懼，必斬送之。不然，無以免難。」</span><span class="jiazhu">難，乃旦翻。</span>駿素怯懦，不決，乃曰：<span class="yinhao">「雲龍門，魏明帝所造，功費甚大，柰何燒之！」</span>侍中傅祗白駿，請與尙書武茂入宮觀察事勢，因謂羣僚曰：<span class="yinhao">「宮中不宜空。」</span>遂揖而下階。衆皆走，茂猶坐。祗顧曰：<span class="yinhao">「君非天子臣邪？今內外隔絕，不知國家所在，<span class="jiazhu">國家，謂天子也。自東漢以來，皆然。</span>何得安坐！」</span>茂乃驚起。駿黨左軍將軍劉豫陳兵在門，遇右軍將軍裴頠，<span class="jiazhu">魏有左軍，武帝又置前軍、右軍，泰始八年，又置後軍，是爲四軍。頠，魚毀翻。</span>問太傅所在，頠紿之曰：<span class="jiazhu">紿，徒亥翻。</span><span class="yinhao">「向於西掖門遇公乘素車，從二人西出矣。」</span>豫曰：<span class="yinhao">「吾何之？」</span>頠曰：<span class="yinhao">「宜至廷尉。」</span>豫從頠言，遂委而去。<span class="jiazhu">委兵而去也。</span>尋詔頠代豫領左軍將軍，屯萬春門。頠，秀之子也。<span class="jiazhu">裴秀見七十八卷魏元帝咸熙元年。</span>皇太后題帛爲書，射之城外，<span class="jiazhu">射，而亦翻；下同。</span>曰：<span class="yinhao">「救太傅者有賞。」</span>賈后因宣言太后同反。尋而殿中兵出，燒駿府，又令弩手於閣上臨駿府而射之，駿兵皆不得出。駿逃于馬廏，就殺之。孟觀等遂收駿弟珧、濟，張劭、李斌、段廣、劉豫、武茂及散騎常侍楊邈、中書令蔣俊、東夷校尉文鴦，皆夷三族，死者數千人。</p>
<p class="em2 strong">珧臨刑，告東安公繇曰：<span class="yinhao">「表在石函，<span class="jiazhu">珧表見八十卷武帝咸寧三年，作石函藏之宗廟。摯虞云：廟主藏於戶之外，西墉之中，有石函，名曰宗祏，函中笥以盛主。</span>可問張華。」</span>衆謂宜依鍾毓例爲之申理。<span class="jiazhu">鍾毓例見七十八卷魏元帝咸熙元年。爲，于僞翻。</span>繇不聽，而賈氏族黨趣使行刑。<span class="jiazhu">趣，讀曰促。</span>珧號叫不已，<span class="jiazhu">號，戶刀翻。</span>刑者以刀破其頭。繇，諸葛誕之外孫也，故忌文鴦，以爲駿黨而誅之。<span class="jiazhu">諸葛誕、文鴦事見七十七卷魏高貴鄕公甘露三年。</span>是夜，誅賞皆自繇出，威振內外。王戎謂繇曰：<span class="yinhao">「大事之後，宜深遠權勢。」</span>繇不從。<span class="jiazhu">遠，于願翻。</span></p>
<p class="em2 strong">壬辰，赦天下，改元。<span class="jiazhu">改元元康。</span></p>
<p class="em2 strong">賈后矯詔，使後軍將軍荀悝送太后於永寧宮，<span class="jiazhu">魏建永寧宮，太后居之。悝，苦回翻。</span>特全太后母高都君龐氏之命，聽就太后居。<span class="jiazhu">龐，皮江翻。</span>尋復諷羣公有司奏曰：<span class="yinhao">「皇太后陰漸姦謀，<span class="jiazhu">履霜者，堅冰之漸，言陰始凝而至於堅冰也。此誣楊太后以爲與駿爲姦謀，非一日之積也。復，扶又翻；下可復、司復同。漸，如字。</span>圖危社稷，飛箭繫書，要募將士，<span class="jiazhu">要，讀曰邀。將，卽亮翻。</span>同惡相濟，自絕于天。魯侯絕文姜，《春秋》所許。<span class="jiazhu">文姜，魯桓公之夫人也。齊襄公殺桓公，文姜與焉。魯莊公旣立，夫人孫于齊。《穀梁傳》曰：不言氏姓，貶之也。人之於天也，以道受命；於人也，以言受命。不若於道者，天絕之也；不若於人者，人絕之也。</span>蓋奉祖宗，任至公於天下，陛下雖懷無已之情，臣下不敢奉詔。」</span>詔曰：<span class="yinhao">「此大事，更詳之。」</span>有司又奏：<span class="yinhao">「宜廢太后曰峻陽庶人。」</span><span class="jiazhu">武帝陵曰峻陽。</span>中書監張華議：<span class="yinhao">「太后非得罪於先帝，今黨其所親，爲不母於聖世，宜依漢廢趙太后爲孝成后故事，<span class="jiazhu">事見三十五卷漢哀帝元壽元年。</span>貶皇太后之號，還稱武皇后，居異宮，以全始終之恩。」</span>左僕射荀愷與太子少師下邳王晃等議曰：<span class="yinhao">「皇太后謀危社稷，不可復配先帝，宜貶尊號，廢詣金墉城。」</span>於是有司奏從晃等議，廢太后爲庶人；詔可。又奏：<span class="yinhao">「楊駿造亂，家屬應誅，詔原其妻龐命，以尉太后之心。今太后廢爲庶人，請以龐付廷尉行刑。」</span>詔不許；有司復固請，乃從之。龐臨刑，太后抱持號叫，截髮稽顙，上表詣賈后稱妾，請全母命；不見省。<span class="jiazhu">號，戶刀翻。稽，音啓。省，悉景翻。</span>董養遊太學，<span class="jiazhu">董養，浚儀隱者也。</span>升堂歎曰：<span class="yinhao">「朝廷建斯堂，將以何爲乎！<span class="jiazhu">言庠序所以申孝弟之義，今滅母子之大倫，則建學果何爲也。</span>每覽國家赦書，謀反大逆皆赦，至於殺祖父母、父母不赦者，以爲王法所不容故也。柰何公卿處議，文飾禮典，乃至此乎！<span class="jiazhu">處，昌呂翻。</span>天人之理旣滅，大亂將作矣。」</span><span class="jiazhu">養後與妻荷擔入蜀，不知所終。</span></p>
<p class="em2 strong">有司收駿官屬，欲誅之。侍中傅祗啓曰：<span class="yinhao">「昔魯芝爲曹爽司馬，斬關赴爽，<span class="jiazhu">事見七十五卷魏邵陵厲公嘉平元年。</span>宣帝用爲青州刺史。駿之僚佐，不可悉加罪。」</span>詔赦之。</p>
<p class="em2 strong">壬寅，徵汝南王亮爲太宰，與太保衞瓘皆錄尙書事，輔政。以秦王柬爲大將軍，東平王楙爲撫軍大將軍，楚王瑋爲衞將軍、領北軍中候，下邳王晃爲尙書令，東安公繇爲尙書左僕射，進爵爲王。楙，望之子也。封董猛爲武安侯，三兄皆爲亭侯。</p>
<p class="em2 strong">亮欲取悅衆心，論誅楊駿之功，督將侯者千八十一人。<span class="jiazhu">將，卽亮翻。</span>御史中丞傅咸遺亮書曰：<span class="yinhao">「今封賞熏赫，震動天地，自古以來，未之有也。無功而獲賞，則人莫不樂國之有禍，是禍原無窮也。<span class="jiazhu">濫賞所以開覬幸之心，其禍誠如此。遺，于季翻。樂，音洛。</span>凡作此者，由東安公。人謂殿下旣至，當有以正之，正之以道，衆亦何怒！衆之所怒者，在於不平耳；而今皆更倍論，<span class="jiazhu">言亮論功行賞，又倍於東安公之時也。</span>莫不失望。」</span>亮頗專權勢，咸復諫曰：<span class="yinhao">「楊駿有震主之威，委任親戚，此天下所以諠譁。今之處重，宜反此失，靜默頤神，有大得失，乃維持之，自非大事，一皆抑遣。比過尊門，冠蓋車馬，塡塞街衢，此之翕習，旣宜弭息。<span class="jiazhu">翕，衆也，合也。習，重也，因也，仍也。言衆人翕合，相因而至也。復，扶又翻。處，昌呂翻。比，毗至翻。塞，悉則翻，</span>又夏侯長容無功而暴擢爲少府，論者謂長容，公之姻家，<span class="jiazhu">夏侯駿，字長容。壻家女之所因，故曰姻。鄭玄曰：壻父曰姻。夏，戶雅翻。</span>故至於此，流聞四方，非所以爲益也。」</span>亮皆不從。</p>
<p class="em2 strong">賈后族兄車騎司馬模、從舅右衞將軍郭彰、<span class="jiazhu">晉文帝置中衞及衞將軍，武帝受命，分爲左右衞將軍。從，才用翻。</span>女弟之子賈謐<span class="jiazhu">賈后女弟賈午適韓壽，生謐。賈充無後，以謐爲後。</span>與楚王瑋、東安王繇，並預國政。賈后暴戾日甚，繇密謀廢后，賈氏憚之。繇兄東武公澹，素惡繇，<span class="jiazhu">惡，烏路翻。</span>屢譖之於太宰亮曰：<span class="yinhao">「繇專行誅賞，欲擅朝政。」</span>庚戌，詔免繇官；又坐有悖言，廢徙帶方。<span class="jiazhu">帶方縣，漢屬樂浪郡，公孫度置帶方郡。杜佑曰：建安中，公孫康分屯有、有鹽縣以南荒地，置帶方郡。</span></p>
<p class="em2 strong">於是賈謐、郭彰權勢愈盛，賓客盈門。謐雖驕奢而好學，喜延士大夫，<span class="jiazhu">好，呼到翻。喜，許記翻。</span>郭彰、石崇、陸機、機弟雲、和郁及滎陽潘岳、<span class="jiazhu">武帝泰始二年，分河南置滎陽郡。</span>清河崔基、<span class="jiazhu">齊大夫崔氏之後。</span>勃海歐陽建、<span class="jiazhu">《姓譜》：越王句踐之後封於烏程歐陽，子孫因以爲氏。</span>蘭陵繆徵、<span class="jiazhu">是年，分東海置蘭陵郡。</span>京兆杜斌、摯虞、<span class="jiazhu">按《毛詩傳》，摯國出於任姓，子孫以國爲氏。</span>琅邪諸葛詮、<span class="jiazhu">詮，且緣翻。</span>弘農王粹、襄城杜育、<span class="jiazhu">武帝泰始二年，分汝南置襄城郡。</span>南陽鄒捷、齊國左思、沛國劉瓌、周恢、安平牽秀、潁川陳眕、高陽許猛、<span class="jiazhu">泰始元年，分河間涿郡置高陽國。瓌，姑回翻。眕，止忍翻。</span>彭城劉訥、中山劉輿、輿弟琨皆附於謐，號曰二十四友。郁，嶠之弟也。崇與岳尤諂事謐，每候謐及廣城君郭槐出，皆降車路左，望塵而拜。</p>
<p class="em2 strong"><span class="yinwen">3</span>太宰亮、太保瓘以楚王瑋剛愎好殺，惡之，<span class="jiazhu">愎，蒲逼翻。好，呼到翻。惡，烏路翻；下同。</span>欲奪其兵權，以臨海侯裴楷代瑋爲北軍中候，瑋怒；楷聞之，不敢拜。<span class="jiazhu">不敢拜受中候之職。</span>亮復與瓘謀，<span class="jiazhu">復，扶又翻；下復矯同。</span>遣瑋與諸王之國，瑋益忿怨。瑋長史公孫宏、舍人岐盛，<span class="jiazhu">《姓譜》：古有岐伯爲黃帝師。又周太王居岐山，文王遷豐，其支庶留岐者，爲岐氏。</span>皆有寵於瑋，勸瑋自昵於賈后；<span class="jiazhu">昵，尼質翻。</span>后留瑋領太子少傅。盛素善於楊駿，衞瓘惡其反覆，將收之。盛乃與宏謀，因積弩將軍李肇<span class="jiazhu">武帝泰始四年，罷振威、揚威護軍，置左、右積弩將軍。一說：晉太康中，置積射、積弩營，營二千五百人，並以將軍領之。</span>矯稱瑋命，譖亮、瓘於賈后，云將謀廢立。后素怨瓘，<span class="jiazhu">以瓘撫牀事也，見八十卷武帝咸康四年。</span>且患二公執政，己不得專恣，夏，六月，后使帝作手詔賜瑋曰：<span class="yinhao">「太宰、太保欲爲伊、霍之事，王宜宣詔，令淮南、長沙、成都王屯諸宮門，免亮及瓘官。」</span>夜，使黃門齎以授瑋。瑋欲覆奏，黃門曰：<span class="yinhao">「事恐漏泄，非密詔本意也。」</span>瑋亦欲因此復私怨，遂勒本軍，<span class="jiazhu">本軍，瑋所掌北軍也。</span>復矯詔召三十六軍，<span class="jiazhu">晉洛城內外三十六軍。</span>告以<span class="yinhao">「二公潛圖不軌，吾今受詔都督中外諸軍，諸在直衞者，皆嚴加警備；其在外營，便相帥徑詣行府，助順討逆。」</span><span class="jiazhu">帥，讀曰率。</span>又矯詔<span class="yinhao">「亮、瓘官屬，一無所問，皆罷遣之；若不奉詔，便軍法從事。」</span>遣公孫宏、李肇以兵圍亮府，侍中清河王遐收瓘。</p>
<p class="em2 strong">亮帳下督李龍，白<span class="yinhao">「外有變，請拒之」</span>；<span class="jiazhu">晉制：諸公及諸大將軍皆置帳下督及門下督。</span>亮不聽。俄而兵登牆大呼，<span class="jiazhu">呼，火故翻。</span>亮驚曰：<span class="yinhao">「吾無貳心，何故至此！詔書其可見乎？」</span>宏等不許，趣兵攻之。<span class="jiazhu">趣，讀曰促。</span>長史劉準謂亮曰：<span class="yinhao">「觀此必是姦謀。府中俊乂如林，猶可力戰。」</span>又不聽，遂爲肇所執，歎曰：<span class="yinhao">「我之赤心，可破示天下也。」</span>與世子矩俱死。</p>
<p class="em2 strong">衞瓘左右亦疑遐矯詔，請拒之，須自表得報，就戮未晚；瓘不聽。初，瓘爲司空，<span class="jiazhu">武帝太康三年，瓘爲司空，永熙元年免。</span>帳下督榮晦有罪，<span class="jiazhu">《姓譜》：榮姓，周榮公之後。《莊子》有榮啓期。</span>斥遣之。至是，晦從遐收瓘，輒殺瓘及子孫共九人，遐不能禁。</p>
<p class="em2 strong">岐盛說瑋：<span class="jiazhu">說，輸芮翻；下同。</span><span class="yinhao">「宜因兵勢，遂誅賈、郭以正王室，安天下。」</span>瑋猶豫未決。會天明，太子少傅張華使董猛說賈后曰：<span class="yinhao">「楚王旣誅二公，則天下威權盡歸之矣，人主何以自安！宜以瑋專殺之罪誅之。」</span>賈后亦欲因此除瑋，深然之。是時內外擾亂，朝廷恟懼，不知所出。<span class="jiazhu">恟，許勇翻。</span>張華白帝，遣殿中將軍王宮齎騶虞幡出麾衆曰：<span class="yinhao">「楚王矯詔，勿聽也！」</span><span class="jiazhu">晉制，有白虎幡、騶虞幡。白虎威猛主殺，故以督戰；騶虞仁獸，故以解兵。</span>衆皆釋仗而走。瑋左右無復一人，窘迫不知所爲，遂執之，下廷尉；<span class="jiazhu">下，遐稼翻。</span>乙丑，斬之。瑋出懷中青紙詔，流涕以示監刑尙書劉頌<span class="jiazhu">監，工銜翻。</span>曰：<span class="yinhao">「幸託體先帝，而受枉乃如此乎！」</span>公孫宏、岐盛並夷三族。</p>
<p class="em2 strong">瑋之起兵也，隴西王泰嚴兵將助瑋，<span class="jiazhu">泰，宣帝弟子。</span>祭酒丁綏諫曰：<span class="yinhao">「公爲宰相，<span class="jiazhu">泰時爲司空。晉公府有西東閣祭酒。</span>不可輕動。且夜中倉猝，宜遣人參審定問。」</span><span class="jiazhu">問，音問也。定問，猶言實音問也。</span>泰乃止。</p>
<p class="em2 strong">衞瓘女與國臣書曰：<span class="yinhao">「先公名諡未顯，每怪一國蔑然無言，《春秋》之失，其咎安在？」</span><span class="jiazhu">《春秋公羊傳》曰：《春秋》，君弒，賊不討，以爲無臣子也。子沈子曰：君弒，臣不討賊，非臣也；子不復讎，非子也。諡，神至翻。</span>於是太保主簿劉繇等執黃幡，撾登聞鼓，<span class="jiazhu">古者，設諫鼓、立謗木，所以通下情也。《周禮》，太僕建路鼓於大寢之門外，以待達窮者。鄭司農《註》云：窮，謂窮寃失職者，來擊此鼓，以達於王，若今時上變事擊鼓矣。此則登聞鼓之始也。登聞鼓之名，蓋始於魏、晉之間。撾，陟加翻，擊也。</span>上言曰：<span class="yinhao">「初，矯詔者至，公卽奉送章綬，單車從命。<span class="jiazhu">綬，音受。</span>如矯詔之文唯免公官，而故給使榮晦，輒收公父子及孫，一時斬戮。乞驗盡情僞，加以明刑。」</span>乃詔族誅榮晦，追復亮爵位，諡曰文成。封瓘爲蘭陵郡公，諡曰成。</p>
<p class="em2 strong">於是賈后專朝，<span class="jiazhu">朝，直遙翻；下同。</span>委任親黨，以賈模爲散騎常侍，加侍中。賈謐與后謀，以張華庶姓，無逼上之嫌，<span class="jiazhu">據杜預《左傳註》，庶姓，非同姓。</span>而儒雅有籌略，爲衆望所依，欲委以朝政。疑未決，以問裴頠，頠贊成之。<span class="jiazhu">廣城君郭槐，頠從母也，故賈氏親信頠。</span>乃以華爲侍中、中書監，頠爲侍中，又以安南將軍裴楷爲中書令，加侍中，與右僕射王戎並管機要。華盡忠帝室，彌縫遺闕，賈后雖凶險，猶知敬重華；賈模與華、頠同心輔政，故數年之間，雖闇主在上而朝野安靜，華等之功也。</p>
<p class="em2 strong"><span class="yinwen">4</span>秋，七月，分荊、揚十郡爲江州。<span class="jiazhu">是時，方因江水之名，置江州。</span></p>
<p class="em2 strong"><span class="yinwen">5</span>八月，辛未，立隴西王泰世子越爲東海王。</p>
<p class="em2 strong"><span class="yinwen">6</span>九月，甲午，秦獻王柬薨。</p>
<p class="em2 strong"><span class="yinwen">7</span>辛丑，徵征西大將軍梁王肜爲衞將軍、錄尙書事。<span class="jiazhu">肜，余中翻。</span></p>
<p class="strong"><span class="section" id="title-7"><span data-head-description="" data-head-level="h4" data-head-title="元康二年">二年</span></span><span class="biaozhusup" data-rel="（壬子、西元二九二年）"></span></p>
<p class="em2 strong"><span class="yinwen">1</span>春，二月，己酉，故楊太后卒于金墉城。是時，太后尙有侍御十餘人，賈后悉奪之，絕膳八日而卒。<span class="jiazhu">卒，子恤翻。</span>賈后恐太后有靈，或訴冤於先帝，乃覆而殯之，仍施諸厭劾符書、藥物等。<span class="jiazhu">厭，益涉翻，伏也。劾，胡得翻。治鬼曰劾。</span></p>
<p class="em2 strong"><span class="yinwen">2</span>秋，八月，壬子，赦天下。</p>
<p class="strong"><span class="section" id="title-8"><span data-head-description="" data-head-level="h4" data-head-title="元康三年">三年</span></span><span class="biaozhusup" data-rel="（癸丑、西元二九三年）"></span></p>
<p class="em2 strong"><span class="yinwen">1</span>夏，六月，弘農雨雹，深三尺。<span class="jiazhu">雨，于具翻。度深曰深，音式禁翻。</span></p>
<p class="em2 strong"><span class="yinwen">2</span>鮮卑宇文莫槐爲其下所殺，弟普撥立。</p>
<p class="em2 strong"><span class="yinwen">3</span>拓拔<span class="jiaozhusup">退：「拔」作「跋」。</span>綽卒，子<span class="jiaozhusup">章：甲十一行本「子」上有「弟」字；乙十一行本同；孔本同；退齋校同。</span>弗立。</p>
<p class="strong"><span class="section" id="title-9"><span data-head-description="" data-head-level="h4" data-head-title="元康四年">四年</span></span><span class="biaozhusup" data-rel="（甲寅、西元二九四年）"></span></p>
<p class="em2 strong"><span class="yinwen">1</span>春，正月，丁酉，安昌元公石鑒薨。<span class="jiazhu">《考異》曰：《本傳》，<span class="yinhao">「鑒封昌安縣侯」</span>，今從《帝紀》。</span></p>
<p class="em2 strong"><span class="yinwen">2</span>夏，五月，匈奴郝散反，攻上黨，殺長吏。秋，八月，郝散帥衆降，馮翊都尉殺之。<span class="jiazhu">郝，呼各翻。郝散若自上黨帥衆向洛陽歸降，當入河內界。今爲馮翊都尉所殺，蓋自穀遠歷河東界，渡河至馮翊界而被殺也。帥，讀曰率。降，戶江翻。</span></p>
<p class="em2 strong"><span class="yinwen">3</span>是歲，大饑。</p>
<p class="em2 strong"><span class="yinwen">4</span>司隸校尉傅咸卒。<span class="jiazhu">《考異》曰：《三十國》、《晉春秋》：<span class="yinhao">「元康四年七月，傅咸爲司隸，五年五月，始親職，十月卒。」</span>二書附年月多差舛，故以《本傳》爲定。</span>咸性剛簡，風格峻整，初爲司隸校尉，上言：<span class="yinhao">「貨賂流行，所宜深絕。」</span>時朝政寬弛，權豪放恣，咸奏免河南尹澹等官，<span class="jiazhu">澹，河南尹之名，音徒濫翻，又徒覽翻。</span>京師肅然。</p>
<p class="em2 strong"><span class="yinwen">5</span>慕容廆徙居大棘城。<span class="jiazhu">廆自徒河之青山徙大棘城。杜佑曰：棘城，卽帝顓頊之墟，在營州郡城東南一百七十里。</span></p>
<p class="em2 strong"><span class="yinwen">6</span>拓跋弗卒，叔父祿官立。</p>
<p class="strong"><span class="section" id="title-10"><span data-head-description="" data-head-level="h4" data-head-title="元康五年">五年</span></span><span class="biaozhusup" data-rel="（乙卯、西元二九五年）"></span></p>
<p class="em2 strong"><span class="yinwen">1</span>夏，六月，東海雨雹，深五寸。<span class="jiazhu">雨，于具翻。深，式浸翻。</span></p>
<p class="em2 strong"><span class="yinwen">2</span>荊、揚、兗、豫、青、徐六州大水。</p>
<p class="em2 strong"><span class="yinwen">3</span>冬，十月，武庫火，<span class="jiazhu">《考異》曰：《三十國》、《晉春秋》云<span class="yinhao">「閏月」</span>；《宋》、《晉·五行志》云<span class="yinhao">「閏月庚寅」</span>，今從《晉書·帝紀》。</span>焚累代之寶<span class="jiazhu">《華傳》曰：趙王倫、孫秀與華有隙，疾華如讎。武庫火，華懼因此變作，列兵固守，然後救之，故累代之寶及漢高祖斬白蛇劍、王莽頭、孔子屐等盡焚焉。據《通鑑》，則倫、秀之隙，開於明年。蓋數誅大臣，禍皆從中起，故華懼在變而列兵固守也。</span>及二百萬人器械。十二月，丙戌，新作武庫，大調兵器。<span class="jiazhu">調，徒釣翻。</span></p>
<p class="em2 strong"><span class="yinwen">4</span>拓跋祿官分其國爲三部：一居上谷之北，濡源之西，自統之；<span class="jiazhu">《水經註》：濡水出禦夷鎭東南；鎭，拓跋魏太武時所置也。師古曰：濡，音乃官翻。</span>一居代郡參合陂之北，<span class="jiazhu">參合陂，在代郡參合縣。後漢、晉省參合縣，拓跋魏復置縣，屬梁城郡。</span>使兄沙漠汗之子猗㐌統之；一居定襄之盛樂故城，<span class="jiazhu">定襄之盛樂，二《漢志》曰<span class="yinhao">「成樂」</span>；《後漢志》屬雲中郡，魏、晉省，拓跋魏後置盛樂郡。汗，音寒。㐌，徒河翻。</span>使猗㐌弟猗盧統之。猗盧善用兵，西擊匈奴、烏桓諸部，皆破之。代人衞操與從子雄及同郡箕澹<span class="jiazhu">《姓譜》：箕商，箕子之後。又晉有大夫箕鄭父。從，才用翻。</span>往依拓跋氏，說猗㐌、猗盧招納晉人。猗㐌悅之，任以國事，晉人附者稍衆。<span class="jiazhu">史言拓跋氏益強。當是時，晉朝大臣、宗室雖已自相屠，而四方未爲變，衞操、箕澹輩何爲去華就夷如是其早計也！中國之人可爲凜凜矣。漢嚴邊關之禁，懼有罪者亡命出塞耳。若威刑之迫乎其後，一旦去桑梓而逐水草，是必有見也。邊關不之詰，朝廷不之虞，晉之無政，亦可知矣。說，輸芮翻；下之說同。</span></p>
<p class="strong"><span class="section" id="title-11"><span data-head-description="" data-head-level="h4" data-head-title="元康六年">六年</span></span><span class="biaozhusup" data-rel="（丙辰、西元二九六年）"></span></p>
<p class="em2 strong"><span class="yinwen">1</span>春，正月，赦天下。</p>
<p class="em2 strong"><span class="yinwen">2</span>下邳獻王晃薨。以中書監張華爲司空。太尉隴西王泰行尙書令，徙封高密王。</p>
<p class="em2 strong"><span class="yinwen">3</span>夏，郝散弟度元與馮翊、北地馬蘭羌、盧水胡俱反，<span class="jiazhu">北地有馬蘭山，羌居其中，因爲種落之名。又按，馬蘭山，唐時屬同州界，時蓋屬馮翊、北地二郡界也。盧水胡居安定界。</span>殺北地太守張損，敗馮翊太守歐陽建。<span class="jiazhu">敗，補邁翻。</span></p>
<p class="em2 strong">征西大將軍趙王倫信用嬖人琅邪孫秀，與雍州刺史濟南解系爭軍事，更相表奏，<span class="jiazhu">嬖，卑義翻，又博計翻。濟，子禮翻。解，戶買翻，姓也。春秋晉有大夫解揚。更，工衡翻。</span>歐陽建亦表倫罪惡。朝廷以倫撓亂關右，<span class="jiazhu">撓，火高翻，攪也，擾也；又音擾，又女巧翻，又尼交翻，又女敎翻。</span>徵倫爲車騎將軍，以梁王肜爲征西大將軍、都督雍·涼二州諸軍事。系與其弟御史中丞結，皆表請誅秀以謝氐、羌；張華以告梁王肜，使誅之，肜許諾。秀友人辛冉爲之說肜曰：<span class="jiazhu">爲，于僞翻。</span><span class="yinhao">「氐、羌自反，非秀之罪。」</span>秀由是得免。倫至洛陽，用秀計，深交賈、郭，賈后大愛信之，<span class="jiazhu">張華使梁王肜殺秀而不遂，旣至洛陽，獨不能明正其罪而誅之邪！</span>倫因求錄尙書事，又求尙書令；張華、裴頠固執以爲不可，倫、秀由是怨之。<span class="jiazhu">爲倫、秀殺華、頠、系張本。</span></p>
<p class="em2 strong">秋，八月，解系爲郝度元所敗，<span class="jiazhu">敗，補邁翻。</span>秦、雍氐、羌悉反，立氐帥齊萬年爲帝，圍涇陽。<span class="jiazhu">涇陽縣，前漢屬安定郡，後漢、晉省。賢曰：涇陽故城，在今原州平涼縣南。帥，所類翻。</span>御史中丞周處，彈劾不避權戚，梁王肜嘗違法，處按劾之。<span class="jiazhu">劾，戶槪翻，又戶得翻。</span>冬，十<span class="jiaozhusup">章：甲十一行本「十」下有「一」字；乙十一行本同；孔本同；張校同；退齋校同。</span>月，詔以處爲建威將軍，與振威將軍盧播<span class="jiazhu">沈約《志》：振威將軍，始於東漢之時，宋登爲之。</span>俱隸安西將軍夏侯駿，以討齊萬年。中書令陳準言於朝曰：<span class="yinhao">「駿及梁王皆貴戚，非將帥之才，<span class="jiazhu">景懷皇后，夏侯氏也，故駿爲外戚。夏，戶雅翻。朝，直遙翻。</span>進不求名，退不畏罪。周處吳人，忠直勇果，有仇無援。宜詔積弩將軍孟觀，以精兵萬人爲處前鋒，必能殄寇；不然，梁王當使處先驅，以不救而陷之，其敗必也。」</span>朝廷不從。齊萬年聞處來，曰：<span class="yinhao">「周府君嘗爲新平太守，<span class="jiazhu">袁山松曰：漢獻帝興平元年，分安定之鶉觚、右扶風之漆置新平郡，唐爲邠州。</span>有文武才，若專斷而來，<span class="jiazhu">斷，丁亂翻。</span>不可當也；或受制於人，此成禽耳！」</span></p>
<p class="em2 strong"><span class="yinwen">4</span>關中饑、疫。</p>
<p class="em2 strong"><span class="yinwen">5</span>初，略陽清水氐楊駒<span class="jiazhu">略陽縣，漢屬天水郡；後漢改天水郡爲漢陽郡，獻帝初平四年，分漢陽、上郡置永陽郡，魏改爲廣魏郡；武帝泰始中，更名略陽郡。清水縣，前漢屬天水郡；《後漢志》省，《晉志》復見。</span>始居仇池。仇池方百頃，其旁平地二十餘里，四面斗絕而高，爲羊腸蟠道三十六回而上。<span class="jiazhu">仇池，《漢書·地理志》所謂天池大澤，在武都郡武都縣西，《水經註》所謂瞿塘者也。賢曰：仇池山，在今成州上祿縣南。《三秦記》曰：仇池山，在倉、洛二谷之間，常爲水所衝激，故下石而上土，形似覆壺。《仇池記》曰：仇池百頃，周回九千四十步。天形四方，壁立千仞，自然樓櫓卻敵，分置調均，竦起數丈，有踰人力。東西二門。盤道下至上凡有七里。上則岡阜低昂，泉流交灌，煮土成鹽。</span>至其孫千萬附魏，封爲百頃王。千萬孫飛龍浸強盛，徙居略陽。飛龍以其甥令狐茂搜爲子，茂搜避齊萬年之亂，十二月，自略陽帥部落四千家還保仇池，自號輔國將軍、右賢王。關中人士避亂者多依之，茂搜迎接撫納；欲去者，衞護資送之。<span class="jiazhu">是後楊氏遂世據仇池。帥，讀曰率。</span></p>
<p class="em2 strong"><span class="yinwen">6</span>是歲，以揚烈將軍巴西趙廞爲益州刺史，發梁、益兵糧助雍州討氐、羌。<span class="jiazhu">廞，許今翻；爲趙廞亂蜀殺耿滕、陳總以啓巴氐張本。</span></p>
<p class="strong"><span class="section" id="title-12"><span data-head-description="" data-head-level="h4" data-head-title="元康七年">七年</span></span><span class="biaozhusup" data-rel="（丁巳、西元二九七年）"></span></p>
<p class="em2 strong"><span class="yinwen">1</span>春，正月，齊萬年屯梁山，有衆七萬；<span class="jiazhu">《前漢志》：扶風好畤縣有梁山。</span>梁王肜、夏侯駿使周處以五千兵擊之。處曰：<span class="yinhao">「軍無後繼，必敗，不徒亡身，爲國取恥。」</span>肜、駿不聽，逼遣之。癸丑，處與盧播、解系攻萬年於六陌。<span class="jiazhu">六陌，在馬嵬山西。</span>處軍士未食，肜促令速進，自旦戰至暮，斬獲甚衆，弦絕矢盡，救兵不至。左右勸處退，處按劍曰：<span class="yinhao">「是吾効節致命之日也！」</span>遂力戰而死。朝廷雖以尤肜，而亦不能罪也。<span class="jiazhu">尤，過也。</span></p>
<p class="em2 strong"><span class="yinwen">2</span>秋，七月，雍、秦二州大旱，疾疫，米斛萬錢。</p>
<p class="em2 strong"><span class="yinwen">3</span>丁丑，京陵元公王渾薨。九月，以尙書右僕射王戎爲司徒，太子太師何劭爲尙書左僕射。</p>
<p class="em2 strong">戎爲三公，與時浮沈，無所匡救，委事僚寀，<span class="jiazhu">寀，此宰翻。《說文》曰：同官爲僚，同地爲寀。《爾雅》曰：寀，僚官。</span>輕出遊放。性復貪吝，園田徧天下，每自執牙籌，晝夜會計，常若不足。<span class="jiazhu">復，扶又翻。會，古外翻。</span>家有好李，賣之恐人得種，<span class="jiazhu">種，章勇翻。</span>常鑽其核。凡所賞拔，專事虛名。阮咸之子瞻嘗見戎，戎問曰：<span class="yinhao">「聖人貴名敎，老、莊明自然，其旨同異？」</span>瞻曰：<span class="yinhao">「將無同！」</span><span class="jiazhu">程大昌曰：不直云<span class="yinhao">「同」</span>而云<span class="yinhao">「將無同」</span>者，晉人語度自爾也。庾亮辟孟嘉爲從事，正旦大會，褚裒問嘉何在。亮曰：<span class="yinhao">「但自覓之。」</span>裒歷觀，指嘉曰：<span class="yinhao">「將無是乎？」</span>將無者，猶言殆是此人也，意以爲是而未敢自主也。阮瞻指孔、老爲同，亦此意。</span>戎咨嗟良久，遂辟之。時人謂之<span class="yinhao">「三語掾」</span>。<span class="jiazhu">掾，于絹翻。</span></p>
<p class="em2 strong">是時，王衍爲尙書令，南陽樂廣爲河南尹，皆善清談，宅心事外，<span class="jiazhu">宅，居也。</span>名重當世，朝野之人，爭慕效之。衍與弟澄，好題品人物，舉世以爲儀準。<span class="jiazhu">朝，直遙翻。好，呼到翻。</span>衍神情明秀，少時，山濤見之，嗟歎良久，曰：<span class="yinhao">「何物老嫗，生寧馨兒！<span class="jiazhu">少，詩照翻。楊正衡《晉書音義》：嫗，紆遇翻。馨，呼刑翻。嫗，老婦之稱。今人傳讀<span class="yinhao">「寧」</span>如甯武子之<span class="yinhao">「甯」</span>。洪邁《隨筆》曰：今吳中人語，尙多用<span class="yinhao">「寧馨」</span>字爲言，猶言若何也。劉夢得詩，<span class="yinhao">「爲問中華學道者，幾人雄猛得寧馨？」</span>蓋得其義。以寧字作平聲讀。</span>然誤天下蒼生者，未必非此人也！」</span>樂廣性沖約，<span class="jiaozhusup">章：甲十一行本「約」下有「清遠」二字；乙十一行本同；孔本同；張校同。</span>與物無競。每談論，以約言析理，厭人之心，而其所不知，默如也。凡論人，必先稱其所長，則所短不言自見。<span class="jiazhu">厭，於叶翻，伏也。見，賢遍翻。</span>王澄及阮咸、咸從子脩、泰山胡毋輔之、<span class="jiazhu">毋，音無。《姓譜》：齊宣王封母弟於毋鄕，其鄕本胡國，因曰胡毋氏。漢有太史胡毋恭。</span>陳國謝鯤、城陽王𡰥、<span class="jiazhu"><span class="yinhao">「𡰥」</span>，《晉書》作<span class="yinhao">「尼」</span>。按𡰥，古仁字，又音夷。王𡰥，字孝孫，或者當讀爲仁字乎？然永嘉三年，書河內王尼，卽此王𡰥也。《晉書》曰：尼，城陽人，或云河內人。若作尼，則當音女夷翻。</span>新蔡畢卓，皆以任放爲達，<span class="jiazhu">帝分汝陰置新蔡郡。任者，任物之自然；放者，縱其心而不制。</span>至於醉狂裸體，不以爲非。胡毋輔之嘗酣飲，其子謙之闚而厲聲呼其父字曰：<span class="yinhao">「彥國！年老，不得爲爾！」</span>輔之歡笑，呼入共飲。畢卓嘗爲吏部郎，比舍郎釀熟，<span class="jiazhu">比，毗寐翻，近也。</span>卓因醉，夜至甕間盜飲之，爲掌酒者所縛，明旦視之，乃畢吏部也。樂廣聞而笑之曰：<span class="yinhao">「名敎內自有樂地，<span class="jiazhu">樂，音洛。</span>何必乃爾！」</span></p>
<p class="em2 strong">初，何晏等祖述老、莊，立論以爲：<span class="yinhao">「天地萬物，皆以無爲本。無也者，開物成務，<span class="jiazhu">《易·繫辭》曰：夫《易》開物成務。韓康伯《註》曰：言《易》通萬物之志，成天下之務。張氏曰：物，凡物也；務，事也。開，明之也；成，處之也。事無大小，不能明則何由處矣。楊萬里曰：開達物理，成就世務。余謂何晏之旨，以爲事事物物，自無而有。無者，物之未生，事之未形見者也。故曰無者開物成務，與諸儒說《易》之旨不同。</span>無往而不存者也。陰陽恃以化生，賢者恃以成德。故無之爲用，無爵而貴矣！」</span>王衍之徒皆愛重之。由是朝廷士大夫皆以浮誕爲美，弛廢職業。裴頠著《崇有論》以釋其蔽曰：<span class="yinhao">「夫利欲可損而未可絕有也，事務可節而未可全無也。蓋有飾爲高談之具者，深列有形之累，盛陳空無之美。形器之累有徵，<span class="jiazhu">累，力瑞翻。</span>空無之義難檢；辯巧之文可悅，似象之言足惑；衆聽眩焉，溺其成說。雖頗有異此心者，辭不獲濟，屈於所習，<span class="jiazhu">濟，通也。謂虛無習以成俗，崇有者辭不能通其意，遂爲所屈也。</span>因謂虛無之理誠不可蓋。<span class="jiazhu">蓋，掩也。</span>一唱百和，<span class="jiazhu">和，戶臥翻。</span>往而不反，遂薄綜世之務，賤功利<span class="jiaozhusup">嚴：「利」改「烈」。</span>之用，高浮游之業，卑經實之賢。<span class="jiazhu">經實，謂有經世之實用者。</span>人情所徇，名利從之，於是文者衍其辭，訥者贊其旨。立言藉於虛無，謂之玄妙；處官不親所職，謂之雅遠；<span class="jiazhu">處，昌呂翻。</span>奉身散其廉操，謂之曠達；故砥礪之風，彌以陵遲。<span class="jiazhu">砥礪，謂砥節礪行也。</span>放者因斯，或悖吉凶之禮，<span class="jiazhu">悖，蒲內翻。</span>忽容止之表，瀆長幼之序，混貴賤之級，甚者至於裸裎褻慢，無所不至，<span class="jiazhu">裸裎，露體也。裸，郎果翻。裎，馳成翻。</span>士行又虧矣。<span class="jiazhu">行，下孟翻。</span></span></p>
<p class="em2 strong"><span class="yinhao">夫萬物之有形者，雖生於無，然生以有爲已分，<span class="jiazhu">物之未生，則有無未分，旣生而有，則與無爲已分矣。</span>則無是有之所遺者也。<span class="jiazhu">遺，棄也。</span>故養旣化之有，非無用之所能全也；治旣有之衆，非無爲之所能脩也。<span class="jiazhu">治，直之翻。</span>心非事也，而制事必由於心，然不可謂心爲無也；匠非器也，而制器必須於匠，然不可謂匠非有也。是以欲收重淵之鱗，非偃息之所能獲也；<span class="jiazhu">重，直龍翻。</span>隕高墉之禽，非靜拱之所能捷也。由此而觀，濟有者皆有也，虛無奚益於已有之羣生哉！」</span>然習俗已成，頠論亦不能救也。</p>
<p class="em2 strong"><span class="yinwen">4</span>拓跋猗㐌度漠北巡，因西洛諸國，<span class="jiazhu">旣度漠北，遂西行略取諸國。</span>積五歲，降附者三十餘國。<span class="jiazhu">降，戶江翻。</span></p>
<p class="strong"><span class="section" id="title-13"><span data-head-description="" data-head-level="h4" data-head-title="元康八年">八年</span></span><span class="biaozhusup" data-rel="（戊午、西元二九八年）"></span></p>
<p class="em2 strong"><span class="yinwen">1</span>春，三月，壬戌，赦天下。</p>
<p class="em2 strong"><span class="yinwen">2</span>秋，九月，荊、豫、徐、揚、冀五州大水。</p>
<p class="em2 strong"><span class="yinwen">3</span>初，張魯在漢中，賨人李氏自巴西宕渠往依之。<span class="jiazhu">宕渠縣，漢屬巴郡；蜀先主分置宕渠郡；晉屬巴西郡；唐爲渠州。今渠州流江縣東北七十里有古賨國城。李氏之先，廩君之苗裔也，世居巴中。秦幷天下，以爲黔中郡，薄賦斂之，口歲出錢四十。巴人呼賦爲賨，因謂之賨人焉。又按《晉志》：劉璋分巴郡墊江置巴西郡。劉備割巴郡之宕渠、宣漢、漢昌三縣，置宕渠郡，尋省，以縣並屬巴西郡。則宕渠之屬巴西，蓋晉時也。賨，徂宗翻。宕，徒浪翻。</span>魏武帝克漢中，<span class="jiazhu">事見六十八卷漢獻帝建安二十年。</span>李氏將五百餘家歸之，拜爲將軍，遷于略陽北土，號曰巴氐。<span class="jiazhu">魏分臨渭、平襄、略陽、清水四縣，置廣魏郡；晉泰始中，更名略陽郡。</span>其孫特、庠、流，皆有材武，善騎射，性任俠，州黨多附之。<span class="jiazhu">俠，戶頰翻。</span></p>
<p class="em2 strong">及齊萬年反，關中荐饑，<span class="jiazhu">荐，才甸翻。《爾雅》：仍饑爲荐。</span>略陽、天水六郡民流移就穀入漢川者數萬家，道路有疾病窮乏者，特兄弟常營護振救之，由是得衆心。流民至漢中，上書求寄食巴、蜀，朝議不許，遣侍御史李苾持節慰勞，<span class="jiazhu">朝，直遙翻。苾，蒲必翻，又蒲蔑翻。勞，力到翻。</span>且監察之，<span class="jiazhu">監，古銜翻。</span>不令入劍閣。苾至漢中，受流民賂，表言：<span class="yinhao">「流民十萬餘口，非漢中一郡所能振贍；蜀有倉儲，人復豐稔，<span class="jiazhu">復，扶又翻。</span>宜令就食。」</span>朝廷從之。由是散在梁、益，不可禁止。李特至劍閣，太息曰：<span class="yinhao">「劉禪有如此地，面縛於人，豈非庸才邪！」</span>聞者異之。<span class="jiazhu">李特事始此。《考異》曰：《帝紀》：<span class="yinhao">「元康七年，關中饑；八年，雍州有年。」</span>而《華陽國志》、《三十國》、《晉春秋》，皆云<span class="yinhao">「八手，特就穀入蜀。」</span>今從之。</span></p>
<p class="em2 strong"><span class="yinwen">4</span>張華、陳準以趙王、梁王，相繼在關中，皆雍容驕貴，師老無功，<span class="jiazhu">雍容，和緩自得之貌。驕貴，以貴而自驕也。師久不決，坐自困敝爲老。言二王不任軍事。</span>乃薦孟觀沈毅文武才用，<span class="jiazhu">沈，持林翻。</span>使討齊萬年。觀身當矢石，大戰十數，皆破之。</p>




</div></body></html>