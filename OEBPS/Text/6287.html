<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>資治通鑑-卷第一百四十三・齊紀九・東昏侯下</title><meta content="width=device-width initial-scale=1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="齊紀九">齊紀九</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">上章執徐<span class="biaozhusup" data-rel="">（庚辰）</span>，一年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="東昏侯下">東昏侯下</span></span></h5>
<div class="yt" id="y500"><p class="strong" id="p1"><a class="gg-link" href="#p1" onclick="return changeColor(this);"></a><span class="section" id="title-3"><span data-head-description="東昏侯下" data-head-level="h4" data-head-title="永元二年">永元二年</span></span><span class="biaozhusup" data-rel="">（庚辰、五○○年）</span></p></div>
<p class="em2 strong" id="p2"><a class="gg-link" href="#p2" onclick="return changeColor(this);"></a><span class="yinwen">1</span>春，正月，元會，帝食後方出；朝賀裁竟，卽還殿西序寢。<span class="jiazhu">孔安國曰：東西廂謂之序。朝，直遙翻；下同。</span>自巳至申，百僚陪位，皆僵仆飢甚。<span class="jiazhu">僵，居良翻。</span>比起就會，<span class="jiazhu">比，及也。<span class="shu-ming">禮記·檀弓</span>：孟獻子比御而不入。陸德明<span class="shu-ming">經典釋文</span>曰：比，必利翻；下比及同。以此知比及之比皆音必利翻，比近之比毗至翻，兩音故自不同也。</span>怱遽而罷。</p>
<p class="em2 strong" id="p3"><a class="gg-link" href="#p3" onclick="return changeColor(this);"></a><span class="yinwen">2</span>乙巳，魏大赦，改元景明。</p>
<p class="em2 strong" id="p4"><a class="gg-link" href="#p4" onclick="return changeColor(this);"></a><span class="yinwen">3</span>豫州刺史裴叔業聞帝數誅大臣，<span class="jiazhu">數，所角翻；下數遣同。</span>心不自安；登壽陽城，北望肥水，謂部下曰：<span class="yinhao">「卿等欲富貴乎？我能辦之！」</span>及除南兗州，<span class="jiazhu">事見上卷上年。</span>意不樂內徙。<span class="jiazhu">樂，音洛。</span>會陳顯達反，<span class="jiazhu">亦見上卷上年。</span>叔業遣司馬遼東李元護將兵救建康，<span class="jiazhu">將，卽亮翻。</span>實持兩端；顯達敗而還。<span class="jiazhu">還，從宣翻，又如字。</span>朝廷疑叔業有異志，叔業亦遣使參察建康消息，<span class="jiazhu">使，疏吏翻。</span>衆論益疑之。叔業兄子植、颺、粲皆爲直閤，在殿中，懼，棄母奔壽陽，說叔業以朝廷必相掩襲，宜早爲計。<span class="jiazhu">颺，余章翻。說，輸芮翻；下等說同。</span>徐世檦等以叔業在邊，<span class="jiazhu">檦，與標同。</span>急則引魏自助，力未能制，白帝遣叔業宗人中書舍人長穆宣旨，許停本任。<span class="jiazhu">宗人，同宗之人也。</span>叔業猶憂畏，而植等說之不已。</p>
<p class="em2 strong" id="p5"><a class="gg-link" href="#p5" onclick="return changeColor(this);"></a>叔業遣親人馬文範至襄陽，<span class="jiazhu">親人，所親信者。</span>問蕭衍以自安之計，曰：<span class="yinhao">「天下大勢可知，恐無復自存之理。<span class="jiazhu">復，扶又翻；下可復、復奔同。</span>不若回面向北，不失作河南公。」</span><span class="jiazhu">言若降魏，不失爵賞也。</span>衍報曰：<span class="yinhao">「羣小用事，豈能及遠！計慮回惑，自無所成，唯應送家還都以安慰之。<span class="jiazhu">蕭衍密呼諸弟，而令裴叔業送家還都，此亦華言耳。</span>若意外相逼，當勒馬步二萬直出橫江，以斷其後，<span class="jiazhu">自壽陽南至歷陽，出橫江。斷，丁管翻。</span>則天下之事，一舉可定。若欲北向，彼必遣人相代，以河北一州相處，<span class="jiazhu">處，昌呂翻。</span>河南公寧可復得邪！如此，則南歸之望絕矣。」</span><span class="jiazhu">裴叔業之問，蕭衍之報，雖二人者所志有大小，而齊之邊鎭皆有異心矣，帝誰與立哉！</span>叔業沈疑未決，<span class="jiazhu">沈，持林翻；沈疑，沈吟疑慮也。</span>乃遣其子芬之入建康爲質，<span class="jiazhu">質，音致。</span>亦遣信詣魏豫州刺史薛眞度，<span class="jiazhu">魏豫州治懸瓠城，領汝南、新蔡、弋陽等郡。</span>問以入魏可不之宜。<span class="jiazhu">不，讀曰否。</span>眞度勸其早降，<span class="jiazhu">降，戶江翻；下同。</span>曰：<span class="yinhao">「若事迫而來，則功微賞薄矣。」</span>數遣密信，往來相應和。<span class="jiazhu">和，戶臥翻。</span>建康人傳叔業叛者不已，芬之懼，復奔壽陽。叔業遂遣芬之及兄女壻杜陵韋伯昕奉表降魏。<span class="jiazhu">昕，許斤翻。</span>丁未，魏遣驃騎大將軍彭城王勰、車騎將軍王肅帥步騎十萬赴之；<span class="jiazhu">驃，匹妙翻。騎，奇寄翻。勰，音協。帥，讀曰率。</span>以叔業爲使持節、都督豫·雍等五州諸軍事、征南將軍、豫州刺史，封蘭陵郡公。<span class="jiazhu">使，疏吏翻。雍，於用翻。</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a>庚午，下詔討叔業。二月，丙戌，以衞尉蕭懿爲豫州刺史。戊戌，魏以彭城王勰爲司徒，領揚州刺史，鎭壽陽。<span class="jiazhu">壽陽自東漢以來爲揚州治所，宋始爲豫州治所，今復其舊。勰，音協。</span>魏人遣大將軍李醜、楊大眼將二千騎入壽陽，又遣奚康生將羽林一千馳赴之。大眼，難當之孫也。<span class="jiazhu">楊難當，氐王也。宋元嘉中，據仇池。眼、生將字，皆卽亮翻。</span></p>
<p class="em2 strong" id="p7"><a class="gg-link" href="#p7" onclick="return changeColor(this);"></a>魏兵未渡淮，己亥，裴叔業病卒，僚佐多欲推司馬李元護監州，一二日謀不定。<span class="jiazhu">卒，子恤翻。監，工銜翻。</span>前建安戍主安定席法友等<span class="jiazhu"><span class="shu-ming">北史</span>曰：魏正光中，羣蠻出山居邊城、建安者八九千戶。邊城郡治期思，則建安戍亦當相近。隋改期思縣爲殷城縣，取縣東古殷城爲名。我宋建隆元年改殷城爲商城，避宣祖諱也；後省爲鎭，入光州固始縣。</span>以元護非其鄕曲，恐有異志，共推裴植監州，<span class="jiazhu">裴叔業本河東人，席法友安定人，不同州部；蓋並僑居襄陽，遂爲鄕曲。</span>祕叔業喪問，敎命處分，皆出於植。<span class="jiazhu">處，昌呂翻。分，扶問翻。</span>奚康生至，植乃開門納魏兵，城庫管籥，悉付康生。康生集城內耆舊，宣詔撫賚之。魏以植爲兗州刺史，李元護爲齊州刺史，席法友爲豫州刺史，軍主京兆王世弼爲南徐州刺史。</p>
<p class="em2 strong" id="p8"><a class="gg-link" href="#p8" onclick="return changeColor(this);"></a><span class="yinwen">4</span>巴西民雍道晞聚衆萬餘逼郡城，<span class="jiazhu">巴西郡治閬中縣，今之閬州卽其地也。雍，於用翻。</span>巴西太守魯休烈嬰城自守。三月，劉季連遣中兵參軍李奉伯帥衆五千救之，<span class="jiazhu">帥，讀曰率。</span>與郡兵合擊道晞，斬之。奉伯欲進討郡東餘賊，涪令李膺止之曰：<span class="yinhao">「卒情將驕，乘勝履險，非完策也；<span class="jiazhu">完，全也；言非全勝之策。涪，音浮。將，卽亮翻；下同。</span>不如少緩，更思後計。」</span><span class="jiazhu">少，詩沼翻。</span>奉伯不從，悉衆入山，大敗而還。<span class="jiazhu">還，從宣翻，又如字。</span></p>
<p class="em2 strong" id="p9"><a class="gg-link" href="#p9" onclick="return changeColor(this);"></a><span class="yinwen">5</span>乙卯，遣平西將軍崔慧景將水軍討壽陽，帝屛除，出琅邪城送之。<span class="jiazhu">蕭子顯曰：琅邪太守本治江乘蒲州上之金城，永明徙治白下。屛，必鄙翻。</span>帝戎服坐樓上，召慧景單騎進圍內，<span class="jiazhu">圍內，卽屛除長圍之內也。騎，奇寄翻。</span>無一人自隨者。裁交數言，拜辭而去。慧景旣得出，甚喜。</p>
<p class="em2 strong" id="p10"><a class="gg-link" href="#p10" onclick="return changeColor(this);"></a>豫州刺史蕭懿將步軍三萬屯小峴，<span class="jiazhu">峴，戶典翻。</span>交州刺史李叔獻屯合肥。<span class="jiazhu">武帝永明三年，李叔獻自交州入朝，至今猶帶交州刺史，蓋以其阻險不庭，逼以兵威而後至，廢棄不用也。</span>懿遣裨將胡松，李居士帥衆萬餘屯死虎。<span class="jiazhu">杜佑<span class="shu-ming">通典</span>曰：死虎，地名，在壽州壽春縣東四十餘里。以此證之，足知宋明帝泰始三年劉勔破劉順於宛唐，宛唐卽死虎字之誤也。</span>驃騎司馬陳伯之將水軍泝淮而上，<span class="jiazhu">上，時掌翻。</span>以逼壽陽，軍于硤石。壽陽士民多謀應齊者。</p>
<p class="em2 strong" id="p11"><a class="gg-link" href="#p11" onclick="return changeColor(this);"></a>魏奚康生防禦內外，閉城一月，援軍乃至。丙申，彭城王勰、王肅擊松、伯之等，大破之，進攻合肥，生擒叔獻。統軍宇文福言於勰曰：<span class="yinhao">「建安，淮南重鎭，彼此要衝；<span class="jiazhu">魏兵南來，齊兵北向，建安皆爲要衝之地，故曰彼此。</span>得之，則義陽可圖；不得，則壽陽難保。」</span><span class="jiazhu">魏得建安，則西南可圖義陽。齊司州治義陽；若增建安之兵，北斷魏援，東臨壽陽，則壽陽難保。</span>勰然之，使福攻建安，建安戍主胡景略面縛出降。<span class="jiazhu">降，戶江翻。</span></p>
<p class="em2 strong" id="p12"><a class="gg-link" href="#p12" onclick="return changeColor(this);"></a><span class="yinwen">6</span>己亥，魏皇弟恌卒。<span class="jiazhu">恌，他彫翻。</span></p>
<p class="em2 strong" id="p13"><a class="gg-link" href="#p13" onclick="return changeColor(this);"></a><span class="yinwen">7</span>崔慧景之發建康也，其子覺爲直閤將軍，密與之約；<span class="jiazhu">約爲變也。</span>慧景至廣陵，覺走從之。慧景過廣陵數十里，召會諸軍主曰：<span class="yinhao">「吾荷三帝厚恩，<span class="jiazhu">三帝，高帝、武帝、明帝也。荷，下可翻；下人荷同。</span>當顧託之重。<span class="jiazhu">明帝遺詔，慧景與劉悛、蕭惠休同任心膂。</span>幼主昏狂，朝廷壞亂；危而不扶，責在今日。欲與諸君共建大功以安社稷，何如？」</span>衆皆響應。於是還軍向廣陵，司馬崔恭祖守廣陵城，<span class="jiazhu">崔恭祖爲慧景平西司馬。</span>開門納之。帝聞變，壬子，假右衞將軍左興盛節，都督建康水陸諸軍以討之。慧景停廣陵二日，卽收衆濟江。</p>
<p class="em2 strong" id="p14"><a class="gg-link" href="#p14" onclick="return changeColor(this);"></a>初，南徐、兗二州刺史江夏王寶玄娶徐孝嗣女爲妃，孝嗣誅，<span class="jiazhu">誅事見上卷上年。</span>詔令離婚，寶玄恨望。慧景遣使奉寶玄爲主，寶玄斬其使，因發將吏守城，<span class="jiazhu">使，疏吏翻。將，卽亮翻；下同。</span>帝遣馬軍主戚平、外監黃林夫助鎭京口。<span class="jiazhu">戚，姓也。<span class="shu-ming">姓譜</span>：衞大夫食邑於戚，因以爲姓。漢有戚夫人，又有臨轅侯戚鰓。助鎭者，助寶玄守。</span>慧景將渡江，寶玄密與相應，殺司馬孔矜、典籤呂承緒及平、林夫，開門納慧景，使長史沈佚之、諮議柳憕分部軍衆。<span class="jiazhu">憕，署陵翻。</span>寶玄乘八掆輿，<span class="jiazhu">掆，古郎翻，又居浪翻；掆，舉也。八掆輿，蓋八人舉之，卽今之平肩輿。輿，不帷不蓋。蕭子顯曰：輿，車形，如軺車，下施八掆，人舉之。<span class="shu-ming">字林</span>曰：捎、掆，舁也。</span>手執絳麾，隨慧景向建康。臺遣驍騎將軍張佛護、直閤將軍徐元稱等六將據竹里，爲數城以拒之。<span class="jiazhu">驍，堅堯翻。騎，奇寄翻。</span>寶玄遣信謂佛護曰：<span class="yinhao">「身自還朝，君何意苦相斷遏？」</span><span class="jiazhu">朝，直遙翻。斷，音短；下所斷同。</span>佛護對曰：<span class="yinhao">「小人荷國重恩，使於此創立小戍。殿下還朝，但自直過，豈敢斷遏！」</span>遂射慧景軍，<span class="jiazhu">射，而亦翻。</span>因合戰。崔覺、崔恭祖將前鋒，皆荒傖善戰，又輕行不𠆡食，<span class="jiazhu">傖，助庚翻。𠆡，卽爨字，取亂翻。</span>以數舫緣江載酒食爲軍糧，<span class="jiazhu">舫，甫妄翻；下同。</span>每見臺軍城中煙火起，輒盡力攻之。臺軍不復得食，<span class="jiazhu">復，扶又翻；下乃復、帝復同。</span>以此飢困。元稱等議欲降，<span class="jiazhu">降，戶江翻；下同。</span>佛護不可。恭祖等進攻城，拔之，斬佛護；徐元稱降，餘四軍主皆死。</p>
<p class="em2 strong" id="p15"><a class="gg-link" href="#p15" onclick="return changeColor(this);"></a>乙卯，遣中領軍王瑩都督衆軍，據湖頭築壘，上帶蔣山西巖實甲數萬。瑩，誕之從曾孫也。<span class="jiazhu">王誕見寵信於司馬元顯及宋武帝。從，才用翻。</span>慧景至查硎，<span class="jiazhu">查，鉏加翻。硎，戶經翻。</span>竹塘人萬副兒<span class="jiazhu">萬副兒，善射獵，能捕虜，來投慧景。</span>說慧景曰：<span class="jiazhu">說，輸芮翻。</span><span class="yinhao">「今平路皆爲臺軍所斷，不可議進；唯宜從蔣山龍尾上，出其不意耳。」</span><span class="jiazhu">築道陂陀以上蔣山，若龍尾之垂地，因曰龍尾。上，時掌翻。</span>慧景從之，分遣千餘人，魚貫緣山，自西巖夜下，鼓叫臨城中。<span class="jiazhu">城中，卽湖頭所築壘中也。鼓叫者，旣擊鼓又叫呼也。柳元景曰：<span class="yinhao">「鼓繁氣易衰，叫數力易竭。」</span>鼓叫，卽鼓譟也。</span>臺軍驚恐，卽時奔散。帝又遣右衞將軍左興盛帥臺內三萬人拒慧景於北籬門，<span class="jiazhu">帥，讀曰率；下同。<span class="shu-ming">考異</span>曰：<span class="shu-ming">紀</span>云<span class="yinhao">「王瑩屯北籬門」</span>，<span class="shu-ming">傳</span>云<span class="yinhao">「左興盛」</span>。今從<span class="shu-ming">傳</span>。</span>興盛望風退走。</p>
<p class="em2 strong" id="p16"><a class="gg-link" href="#p16" onclick="return changeColor(this);"></a>甲子，慧景入樂游苑，<span class="jiazhu">樂游苑在玄武湖南。樂，音洛。</span>崔恭祖帥輕騎十餘突入北掖門，乃復出。<span class="jiazhu">掖，音亦。</span>宮門皆閉，慧景引衆圍之。於是東府、石頭、白下、新亭諸城皆潰。左興盛走，不得入宮，逃淮渚荻舫中，<span class="jiazhu">淮渚，秦淮渚也。</span>慧景擒殺之。宮中遣兵出盪，不克。<span class="jiazhu">盪，度朗翻，又他浪翻。</span>慧景燒蘭臺府署爲戰場。<span class="jiazhu">蘭臺，御史臺也。</span>守御<span class="jiaozhusup">〔章：十二行本「御」作「衞」；乙十一行本同；孔本同。〕</span>尉蕭暢屯南掖門，處分城內，<span class="jiazhu">處，昌呂翻。分，扶問翻。</span>隨方應拒，衆心稍安。慧景稱宣德太后令，廢帝爲吳王。<span class="jiazhu">文惠太子妃王氏，鬱林之立，尊爲皇太后；海陵之廢，出居鄱陽王故第，號宣德宮，稱宣德皇太后。</span></p>
<p class="em2 strong" id="p17"><a class="gg-link" href="#p17" onclick="return changeColor(this);"></a>陳顯達之反也，帝復召諸王<span class="jiaozhusup">〔章：十二行本「王」下有「侯」字；乙十一行本同；孔本同。〕</span>入宮。巴陵王昭冑懲永泰之難，<span class="jiazhu">明帝永泰元年，王敬則反，帝召諸王入宮，欲殺之而中止。事見一百四十一卷。陳顯達反，帝復召之。故昭冑懼禍而逃。難，乃旦翻。</span>與弟永新侯昭穎詐爲沙門，逃於江西。<span class="jiazhu">江西，橫江以西之地。宋白曰：永新縣本漢廬陵縣地，吳寶鼎中，立永新縣，屬安成郡。</span>昭冑，子良之子也。<span class="jiazhu">竟陵王子良，武帝次子。</span>及慧景舉兵，昭冑兄弟出赴之。慧景意更向昭冑，<span class="jiazhu">寶玄，明帝之子。昭冑，武帝之孫；武帝，高帝之大宗，故慧景意向之。</span>猶豫未知所立。</p>
<p class="em2 strong" id="p18"><a class="gg-link" href="#p18" onclick="return changeColor(this);"></a>竹里之捷，崔覺與崔恭祖爭功，慧景不能決。恭祖勸慧景以火箭燒北掖樓。慧景以大事垂定，後若更造，費用功多，不從。<span class="jiazhu">言費功力爲多也。</span>慧景性好談義，兼解佛理，<span class="jiazhu">好，呼到翻。義，亦理也。佛理，諸有皆空之說。解，曉也，音戶買翻。</span>頓法輪寺，對客高談，<span class="jiazhu">客謂何點。</span>恭祖深懷怨望。</p>
<p class="em2 strong" id="p19"><a class="gg-link" href="#p19" onclick="return changeColor(this);"></a>時豫州刺史蕭懿將兵在小峴，<span class="jiazhu">懿將兵討壽陽屯小峴。將，卽亮翻。峴，所典翻。</span>帝遣密使告之。懿方食，投箸而起，<span class="jiazhu">使，疏吏翻。箸，除據翻。</span>帥軍主胡松、李居士等數千人<span class="jiazhu">帥，讀曰率。</span>自採石濟江，頓越城舉火，城中鼓叫稱慶。<span class="jiazhu">城中，臺城中也；以援兵至而喜。<span class="jiaozhusup">〔章：十二行本正作「臺城中」；乙十一行本同；孔本同；張校同。〕</span></span>恭祖先勸慧景遣二千人斷西岸兵，令不得渡。<span class="jiazhu">斷，音短。西岸兵，謂蕭懿兵入援自江西來也。</span>慧景以城旦夕降，外救自然應散，不從。<span class="jiazhu">降，戶江翻。</span>至是，恭祖請擊懿軍，又不許；獨遣崔覺將精手數千人渡南岸。<span class="jiazhu">精手，軍中事藝高強者。南岸，秦淮南岸也。</span>懿軍昧旦進戰，數合，<span class="jiazhu">昧旦，天微明之時。</span>士皆致死，覺大敗，赴淮死者二千餘人。覺單馬退，開桁阻淮。<span class="jiazhu">開朱雀桁以斷懿兵，阻秦淮水爲固。</span>恭祖掠得東宮女伎，覺逼奪之。恭祖積忿恨，其夜，與慧景驍將劉靈運詣城降，<span class="jiazhu">崔覺以是日敗，恭祖等以其夜降。伎，渠綺翻。驍，堅堯翻。</span>衆心離壞。</p>
<p class="em2 strong" id="p20"><a class="gg-link" href="#p20" onclick="return changeColor(this);"></a>夏，四月，癸酉，慧景將腹心數人潛去，欲北渡江；城北諸軍不知，猶爲拒戰。<span class="jiazhu">爲，于僞翻。爲慧景戰也。</span>城中出盪，殺數百人。懿軍渡北岸，<span class="jiazhu">秦淮北縣卽臺城。</span>慧景餘衆皆走。慧景圍城凡十二日而敗，從者於道稍散，單騎至蟹浦，<span class="jiazhu">從，才用翻。蟹，戶買翻。</span>爲漁人所斬，<span class="jiazhu"><span class="shu-ming">考異</span>曰：<span class="shu-ming">齊·本紀</span>：<span class="yinhao">「四月丁未，以張沖爲南兗州刺史。崔慧景於廣陵起兵襲京師。壬子，左興盛督衆軍。寶玄以京口納慧景。乙卯，王瑩屯北籬門。壬戌，慧景至，瑩等敗。甲子，慧景入京師，蕭懿入援。癸酉，慧景棄衆走死。」</span><span class="shu-ming">慧景傳</span>：<span class="yinhao">「四月至廣陵回軍，十二日，攻陷竹里。」</span>按<span class="shu-ming">長曆</span>：是歲三月辛丑朔，四月庚午朔。丁未三月七日，壬子十二日，乙卯十五日，壬戌二十二日，甲子二十四日：四月皆無也。蓋四月當作三月；至癸酉，乃四月四日耳。<span class="shu-ming">南史</span>云：<span class="yinhao">「時江夏王寶玄鎭京口，聞慧景北行，遣左右余文興說之曰：『江、劉、徐、沈，君之所見。今擁強兵北取廣陵，收吳、楚勁卒，身舉州以相應，取大功如反掌耳。』慧景常不自安，聞言響應。于時廬陵王長史蕭寅、司馬崔恭祖守廣陵城，慧景以寶玄事告恭祖；恭祖口雖相和，心實不同。俄而慧景至，恭祖閉門不敢出。慧景密遣軍主劉靈運間行突入，慧景俄亦至，遂據其城。子覺至，仍使領兵襲京口。寶玄本謂大軍併來；及見人少，極失所望，拒覺，擊走之。恭祖及覺精兵八千濟江。恭祖心本不同，及至蒜山，欲斬覺，以軍降京口，事旣不果而止。覺等軍器精嚴，柳憕、沈佚等謂寶玄曰：『崔護軍威名旣重，乃誠可見。旣已脣齒，忽中道立異。彼以樂歸之衆亂江而濟，誰能拒之！』於是登北固樓，並千蠟燭爲鋒火，舉以應覺。慧景停二日，便率大衆一時俱濟，趣京口。寶玄仍以覺爲前鋒，恭祖次之，慧景領大都督爲衆軍節度。」</span>又云：<span class="yinhao">「時柳憕別推寶玄。崔恭祖爲寶玄羽翼，不復承奉慧景，慧景嫌之。巴陵王昭冑先逃人間，出投慧景，意更向之，故猶豫未知所立。此聲頗泄，憕、恭祖始貳於慧景。」</span>又云：<span class="yinhao">「慧景單馬至蟹浦，投漁人太叔榮之。榮之故爲慧景門人，時爲蟹浦戍，斬慧景，送都。」</span>按恭祖始若閉城拒慧景，慧景襲得其城而據之，豈肯更授以兵柄！又，慧景若不立寶玄，柳憕豈能別推！又，榮之旣云漁人，又云爲戍，自相違錯。今並從<span class="shu-ming">齊書</span>。</span>以頭內鰌籃，擔送建康。<span class="jiazhu">鰌，卽由翻。鰌魚，今江、淮間湖蕩河港皆有之；春二月時，人取食之，其味甘美。至三月後，人不甚食，謂之楊花鰌。鰌籃，所以盛鰌者。</span>恭祖繫尙方，少時殺之。<span class="jiazhu">少時，言不多時也。</span>覺亡命爲道人，捕獲，伏誅。</p>
<p class="em2 strong" id="p21"><a class="gg-link" href="#p21" onclick="return changeColor(this);"></a>寶玄初至建康，軍於東城，<span class="jiazhu">東城，卽東府城。</span>士民多往投集。<span class="jiazhu">往投寶玄而集於東城也。</span>慧景敗，收得朝野投寶玄及慧景人名，<span class="jiazhu">朝，直遙翻。</span>帝令燒之，曰：<span class="yinhao">「江夏尙爾，豈可復罪餘人！」</span><span class="jiazhu">昏暴之君，豈無一言之幾乎理！東昏侯此語是也。復，扶又翻。</span>寶玄逃亡數日乃出。帝召入後堂，以步障裹之，令左右數十人鳴鼓角馳繞其外，<span class="jiazhu"><span class="shu-ming">晉志</span>曰：鼓，按<span class="shu-ming">周禮</span>以薣鼓鼓軍事。角，說者云，蚩尤氏帥魑魅與黃帝戰于涿鹿，黃帝乃始吹角爲龍鳴以禦之。其後魏武北征烏丸，越沙漠，而士卒思歸，於是減爲中鳴，尤更悲矣。</span>遣人謂寶玄曰：<span class="yinhao">「汝近圍我亦如此耳。」</span></p>
<p class="em2 strong" id="p22"><a class="gg-link" href="#p22" onclick="return changeColor(this);"></a>初，慧景欲交處士何點，<span class="jiazhu">處，昌呂翻。</span>點不顧。及圍建康，逼召點；點往赴其軍，<span class="jiazhu">何點門世信佛，齊朝累徵不就。從弟遁以東籬門園居之，故爲慧景逼召往赴其軍。</span>終日談義，不及軍事。慧景敗，帝欲殺點。蕭暢謂茹法珍曰：<span class="jiazhu">茹，音如。</span><span class="yinhao">「點若不誘賊共講，未易可量。<span class="jiazhu">言何點若不與慧景講義，則慧景日以攻城爲事，安危未可量也。誘，音酉。易，以豉翻。量，音良。</span>以此言之，乃應得封！」</span>帝乃止。點，胤之兄也。<span class="jiazhu">何胤隱於會稽若邪山。</span></p>
<p class="em2 strong" id="p23"><a class="gg-link" href="#p23" onclick="return changeColor(this);"></a><span class="yinwen">8</span>蕭懿旣去小峴，王肅亦還洛陽。荒人往來者妄云肅復謀歸國；<span class="jiazhu">復，扶又翻；下當復同。</span>五月，乙巳，詔以肅爲都督豫·徐·司三州諸軍事、豫州刺史、西豐公。</p>
<p class="em2 strong" id="p24"><a class="gg-link" href="#p24" onclick="return changeColor(this);"></a><span class="yinwen">9</span>己酉，江夏王寶玄伏誅。<span class="jiazhu">夏，戶雅翻。</span></p>
<p class="em2 strong" id="p25"><a class="gg-link" href="#p25" onclick="return changeColor(this);"></a><span class="yinwen">10</span>壬子，大赦。</p>
<p class="em2 strong" id="p26"><a class="gg-link" href="#p26" onclick="return changeColor(this);"></a><span class="yinwen">11</span>六月，丙子，魏彭城王勰進位大司馬，領司徒；王肅加開府儀同三司。<span class="jiazhu">賞取壽陽之功也。</span></p>
<p class="em2 strong" id="p27"><a class="gg-link" href="#p27" onclick="return changeColor(this);"></a><span class="yinwen">12</span>太陽蠻田育丘等二萬八千戶附於魏；<span class="jiazhu"><span class="yinhao">「太陽」</span>，當作<span class="yinhao">「大陽」</span>。</span>魏置四郡十八縣。</p>
<p class="em2 strong" id="p28"><a class="gg-link" href="#p28" onclick="return changeColor(this);"></a><span class="yinwen">13</span>乙丑，曲赦建康、南徐·兗二州。<span class="jiazhu">崔慧景自南兗州還兵而南，徐州之人從之，進圍建康，而建康之人又多從之。旣大赦，而誅縱失實，故又曲赦三處。</span>先是，崔慧景旣平，<span class="jiazhu">先，悉薦翻。</span>詔赦其黨。而嬖倖用事，不依詔書，<span class="jiazhu">嬖，卑義翻，又博計翻。</span>無罪而家富者，皆誣爲賊黨，殺而籍其貲；實附賊而貧者皆不問。或謂中書舍人王咺之云：<span class="yinhao">「赦書無信，人情大惡。」</span><span class="jiazhu">咺，況晚翻。惡，如字，不善也。</span>咺之曰：<span class="yinhao">「正當復有赦耳。」</span>由是再赦。旣而嬖倖誅縱亦如初。</p>
<p class="em2 strong" id="p29"><a class="gg-link" href="#p29" onclick="return changeColor(this);"></a>是時，帝所寵左右凡三十一人，黃門十人。直閤、驍騎將軍徐世檦素爲帝所委任，凡有殺戮，皆在其手。及陳顯達事起，加輔國將軍；雖用護軍崔慧景爲都督，而兵權實在世檦。世檦亦知帝昏縱，密謂其黨茹法珍、梅蟲兒曰：<span class="yinhao">「何世天子無要人，但儂貨主惡耳！」</span><span class="jiazhu">儂，吳語，我也。茹，音如。</span>法珍等與之爭權，以白帝。帝稍惡其凶強，<span class="jiazhu">惡，烏路翻。</span>遣禁兵殺之，世檦拒戰而死。自是法珍、蟲兒用事，並爲外監，口稱詔敕；王咺之專掌文翰，與相脣齒。</p>
<p class="em2 strong" id="p30"><a class="gg-link" href="#p30" onclick="return changeColor(this);"></a>帝呼所幸潘貴妃父寶慶及茹法珍爲阿丈，<span class="jiazhu"><span class="shu-ming">前漢書·匈奴傳</span>曰：漢天子，我丈人行也。師古<span class="shu-ming">註</span>：丈人，尊老之稱。阿，烏葛翻；下同。</span>梅蟲兒、俞靈韻爲阿兄。帝與法珍等俱詣寶慶家，躬自汲水，助廚人作膳。寶慶恃勢作姦，富人悉誣以罪，田宅貲財，莫不啓乞，<span class="jiazhu">啓上而多所求乞。</span>一家被陷，禍及親鄰；又慮後患，盡殺其男口。<span class="jiazhu">被，皮義翻。</span></p>
<p class="em2 strong" id="p31"><a class="gg-link" href="#p31" onclick="return changeColor(this);"></a>帝數往諸刀敕家游宴，<span class="jiazhu">數，所角翻。時人謂捉刀應敕之徒爲刀敕。</span>有吉凶輒往慶弔。</p>
<p class="em2 strong" id="p32"><a class="gg-link" href="#p32" onclick="return changeColor(this);"></a>奄人王寶孫，年十三四，<span class="jiazhu"><span class="shu-ming">周禮註</span>：奄，精氣閉藏者，今謂之宦人。陸德明曰：奄，於檢翻。劉曰：於驗翻。徐曰：於劍翻。今讀作閹，音於炎翻。</span>號爲<span class="yinhao">「倀子」</span>，<span class="jiazhu">倀，褚羊翻，狂也。</span>最有寵，參預朝政，雖王咺之、梅蟲兒之徒亦下之；<span class="jiazhu">朝，直遙翻。下，遐嫁翻。</span>控制大臣，移易詔敕，乃至騎馬入殿，詆訶天子；公卿見之，莫不懾息焉。<span class="jiazhu">懾息，猶言惕息也。懾，懼也，屛氣而息。詆，丁禮翻。訶，虎何翻。懾，之涉翻。</span></p>
<p class="em2 strong" id="p33"><a class="gg-link" href="#p33" onclick="return changeColor(this);"></a><span class="yinwen">14</span>吐谷渾王伏連籌事魏盡禮，<span class="jiazhu">言盡藩臣之禮。吐，從暾入聲。谷，音浴。</span>而居其國，置百官，皆如天子之制，稱制於其鄰國。<span class="jiazhu">稱制於其鄰國，示君臨之。</span>魏主遣使責而宥之。<span class="jiazhu">使，疏吏翻。</span></p>
<p class="em2 strong" id="p34"><a class="gg-link" href="#p34" onclick="return changeColor(this);"></a><span class="yinwen">15</span>冠軍將軍、驃騎司馬陳伯之再引兵攻壽陽，<span class="jiazhu">是年春，伯之攻壽陽敗退，今再攻之。冠，古玩翻。驃，匹妙翻。騎，奇寄翻。</span>魏彭城王勰拒之。援軍未至，汝陰太守傅永將郡兵三千救壽陽。<span class="jiazhu">勰，音協。將，卽亮翻；下同。</span>伯之防淮口甚固，<span class="jiazhu">此汝水入淮之口也。<span class="shu-ming">水經</span>：汝水東至汝陰原鹿縣入于淮。</span>永去淮口二十餘里，牽船上汝水南岸，<span class="jiazhu">上，時掌翻；下同。</span>以水牛挽之，<span class="jiazhu">水牛形力倍於黃牛。挽，音晚。</span>直南趣淮，<span class="jiazhu">趣，七喻翻。</span>下船卽渡；適上南岸，齊兵亦至。會夜，永潛入城，勰喜甚，曰：<span class="yinhao">「吾北望已久，恐洛陽難可復見；<span class="jiazhu">守壽陽而援兵不至，其心孤危，故云然。復，扶又翻。</span>不意卿能至也。」</span>勰令永引兵入城，永曰：<span class="yinhao">「永之此來，欲以卻敵；若如敎旨，<span class="jiazhu">諸王與任專方州者皆得下敎於其屬，故云敎旨。</span>乃是與殿下同受攻圍，豈救援之意！」</span>遂軍於城外。秋，八月，乙酉，勰部分將士，與永幷勢，擊伯之於肥口，<span class="jiazhu">分，扶問翻。<span class="shu-ming">水經</span>：淮水東過壽春縣北，肥水自黎漿北過壽春城東，又北流而入于淮，謂之肥口。時陳伯之蓋軍於肥口以逼壽陽也。</span>大破之，斬首九千，俘獲一萬，伯之脫身遁還，淮南遂入于魏。<span class="jiazhu">壽春縣自漢以來爲淮南郡治所。史言伯之旣敗，建康尋受兵，遂不能爭壽陽。</span></p>
<p class="em2 strong" id="p35"><a class="gg-link" href="#p35" onclick="return changeColor(this);"></a>魏遣鎭南將軍元英將兵救淮南，未至，伯之已敗，魏主召勰還洛陽。勰累表辭大司馬、領司徒，乞還中山；<span class="jiazhu">中山，定州也。去年，魏命勰刺定州，今年春赴壽陽，故乞還本任。還，從宣翻，又如字；下同。</span>魏主不許。以元英行揚州事。尋以王肅爲都督淮南諸軍事、揚州刺史，持節代之。</p>
<p class="em2 strong" id="p36"><a class="gg-link" href="#p36" onclick="return changeColor(this);"></a><span class="yinwen">16</span>甲辰，夜，後宮火。時帝出未還，<span class="jiazhu">出市里遊走未還也。</span>宮內人不得出，外人不敢輒開；<span class="jiazhu">謂不敢輒開後宮門。</span>比及開，死者相枕，<span class="jiazhu">比，必利翻。枕，之任翻。</span>燒三十<span class="jiaozhusup">〔章：十二行本「十」作「千」；乙十一行本同；孔本同。〕</span>餘間。</p>
<p class="em2 strong" id="p37"><a class="gg-link" href="#p37" onclick="return changeColor(this);"></a>時嬖倖之徒皆號爲鬼。有趙鬼者，能讀<span class="shu-ming">西京賦</span>，言於帝曰：<span class="yinhao">「柏梁旣災，建章是營。」</span><span class="jiazhu">後漢張衡作<span class="shu-ming">東京</span>、<span class="shu-ming">西京賦</span>。柏梁災，營建章，事見二十一卷漢武帝太初元年。</span>帝乃大起芳樂、玉壽等諸殿，<span class="jiazhu">樂，音洛。</span>以麝香塗壁，<span class="jiazhu">麝狀如小麋，其臍有香，華山之陰多有之。陸佃曰：商洛山中多麝，所遺糞常就一處，雖遠逐食，必還走其地，不敢遺迹他所，慮爲人所獲。人反以是從迹其所在，必掩羣而取之。麝絕愛其香，每爲人所迫逐，勢且急，卽自投高巖，舉爪剔出其香，就縶且死，猶拱四足抱其臍。麝，神夜翻。</span>刻畫裝飾，窮極綺麗。役者自夜達曉，猶不副速。<span class="jiazhu">副，稱也；不能稱其欲速之意也。</span></p>
<p class="em2 strong" id="p38"><a class="gg-link" href="#p38" onclick="return changeColor(this);"></a>後宮服御，極選珍奇，府庫舊物，不復周用。<span class="jiazhu">復，扶又翻。</span>貴市民間金寶，價皆數倍。建康酒租皆折使輸金，<span class="jiazhu">使以金折錢輸官。折，之舌翻。</span>猶不能足。鑿金爲蓮華以帖地，令潘妃行其上，曰：<span class="yinhao">「此步步生蓮華也。」</span><span class="jiazhu">華，讀曰花。</span>又訂出雉頭、鶴氅、白鷺縗。<span class="jiazhu">訂，丁定翻，平議也。齊、梁之時，謂賦民爲訂，蓋取平議而賦之之義。雉頭上毛細而色紅鮮如錦，晉程據緝以爲裘。鶴氅，鶴翎毛也。白鷺縗，鷺頭上毦也。鶴氅、鷺縗，皆取其潔白。<span class="shu-ming">詩疏</span>曰：鷺，水鳥，毛白而潔，頂上有毛毿毿然，此卽縗也。<span class="shu-ming">爾雅·釋名</span>曰：鷺，舂鉏。郭璞曰：白鷺也。頭、翅、背上皆有長翰毛，今江東人取以爲睫攡，名之曰白鷺縗。陸機曰：鷺頭上有毛十數枚，長尺餘，毿毿然與衆毛異。氅，音齒兩翻。縗，音倉回翻。</span>嬖倖因緣爲姦利，課一輸十。又各就州縣求爲人輸，準取見直，<span class="jiazhu">爲人，于僞翻；下不爲同。見，賢遍翻。</span>不爲輸送，守宰皆不敢言，重更科斂。<span class="jiazhu">重，直用翻。更，居孟翻，再也。</span>如此相仍，前後不息，百姓困盡，號泣道路。<span class="jiazhu">號，戶高翻。</span></p>
<p class="em2 strong" id="p39"><a class="gg-link" href="#p39" onclick="return changeColor(this);"></a><span class="yinwen">17</span>軍主吳子陽等出三關侵魏，九月，與魏東豫州刺史田益宗戰於長風城，<span class="jiazhu"><span class="shu-ming">左傳</span>：定公四年，蔡侯與吳子、唐侯伐楚，還塞大隧、直轅、冥阸。所謂大隧，卽黃峴關；直轅、冥阸，乃武陽、平靖二關也。黃峴，今名九里關，在義陽郡南百里。武陽，在今大寨嶺，郡東南九十里。平靖，今名行者坡，郡南七十五里。魏太和十七年，田益宗降魏。十九年，置東豫州於新息廣陵城，以益宗爲刺史。長風城在陰山關南，陰山關在弋陽縣界。宋文帝元嘉二十五年，以豫部蠻民立十八縣，長風其一也，屬西陽郡。<span class="shu-ming">九域志</span>，舒州懷寧縣有長風鎭。懷寧，漢皖縣地，晉安帝立晉熙郡，仍立懷寧縣爲郡治所。蓋以懷寧蠻左名縣也。</span>子陽等敗還。<span class="jiazhu"><span class="shu-ming">考異</span>曰：此一事，<span class="shu-ming">齊書·紀</span><span class="shu-ming">傳</span>皆無之。<span class="shu-ming">魏·帝紀</span>：<span class="yinhao">「九月乙丑，東豫州刺史田益宗破寶卷將吳子陽、鄧元起於長風。」</span><span class="shu-ming">梁書·鄧元起傳</span>云：<span class="yinhao">「蠻帥田孔明附于魏，自號郢州刺史，寇掠三關，規襲夏口。元起帥銳卒攻之，旬月之間，頻陷六城，斬獲萬計，餘黨皆散走，仍戍三關。」</span>二書勝敗不同如此。今從<span class="shu-ming">魏紀</span>。</span></p>
<p class="em2 strong" id="p40"><a class="gg-link" href="#p40" onclick="return changeColor(this);"></a><span class="yinwen">18</span>蕭懿之入援也，蕭衍馳使所親虞安福說懿曰：<span class="jiazhu">說，輸芮翻；下說帝同。</span><span class="yinhao">「誅賊之後，則有不賞之功。當明君賢主，尙或難立；況於亂朝，何以自免！<span class="jiazhu">朝，直遙翻；下同。</span>若賊滅之後，仍勒兵入宮，行伊、霍故事，<span class="jiazhu">使之廢立也。</span>此萬世一時。若不欲爾，便放表還歷陽，託以外拒爲事，則威振內外，誰敢不從！一朝放兵，受其厚爵，高而無民，必生後悔。」</span><span class="jiazhu">謂官爵雖高而兵權去己，必將束手就死。</span>長史徐曜甫苦<span class="jiaozhusup">〔章：十二行本「苦」上有「亦」字；乙十一行本同；孔本同；張校同。〕</span>勸之；懿並不從。</p>
<p class="em2 strong" id="p41"><a class="gg-link" href="#p41" onclick="return changeColor(this);"></a>崔慧景死，懿爲尙書令。有弟九人：敷、衍、暢、融、宏、偉、秀、憺、恢。<span class="jiazhu">憺，徒敢翻，又徒濫翻。</span>懿以元勳居朝右，暢爲衞尉，掌管籥。時帝出入無度，或勸懿因其出門，<span class="jiazhu">謂出臺城門而遊走也。</span>舉兵廢之。懿不聽，嬖臣茹法珍、王咺之等憚懿威權，說帝曰：<span class="yinhao">「懿將行隆昌故事，<span class="jiazhu">謂隆昌廢鬱林王也。嬖，卑義翻，又博計翻。茹，音如。咺，況晚翻。</span>陛下命在晷刻。」</span>帝然之。徐曜甫知之，密具舟江渚，勸懿西奔襄陽。懿曰：<span class="yinhao">「自古皆有死，豈有叛走尙書令邪！」</span><span class="jiazhu">史言蕭懿忠於齊室。</span>懿弟姪咸爲之備。冬，十月，己卯，帝賜懿藥於省中。懿且死，曰：<span class="yinhao">「家弟在雍，深爲朝廷憂之。」</span><span class="jiazhu">雍，於用翻。時以襄陽爲雍州治所，言衍必將舉兵也。爲，于僞翻。</span>懿弟姪皆亡匿於里巷，無人發之者；<span class="jiazhu">史言人心皆爲蕭懿兄弟覆護。</span>唯融捕得，誅之。</p>
<p class="em2 strong" id="p42"><a class="gg-link" href="#p42" onclick="return changeColor(this);"></a><span class="yinwen">19</span>丁亥，魏以彭城王勰爲司徒，錄尙書事；勰固辭，不免。勰雅好恬素，不樂勢利。高祖重其事幹，<span class="jiazhu">好，呼到翻。樂，音洛。幹，用也；謂臨事有幹用也。</span>故委以權任，雖有遺詔，<span class="jiazhu">遺詔見上卷上年。</span>復爲世宗所留。<span class="jiazhu">謂出當方面，復入爲司徒，錄尙書也。復，扶又翻。</span>勰每乖情願，常悽然歎息。爲人美風儀，端嚴若神，折旋合度，<span class="jiazhu"><span class="shu-ming">記</span>曰：周旋中規，折旋中矩。<span class="shu-ming">註</span>云：折旋，曲行也。</span>出入言笑，觀者忘疲。敦尙文史，物務之暇，披覽不輟。小心謹愼，初無過失；雖閒居獨處，<span class="jiazhu">處，昌呂翻。</span>亦無惰容。愛敬儒雅，傾心禮待。清正儉素，門無私謁。<span class="jiazhu">史言彭城王勰爲魏宗室諸王之秀。</span></p>
<p class="em2 strong" id="p43"><a class="gg-link" href="#p43" onclick="return changeColor(this);"></a><span class="yinwen">20</span>十一月，己亥，魏東荊州刺史桓暉入寇，拔下笮戍，<span class="jiazhu">下笮戍在沔北，直襄陽東北。笮，側百翻，又在各翻。</span>歸之者二千餘戶。暉，誕之子也。<span class="jiazhu">宋明帝泰豫元年，桓誕降魏。</span></p>
<p class="em2 strong" id="p44"><a class="gg-link" href="#p44" onclick="return changeColor(this);"></a><span class="yinwen">21</span>初，帝疑雍州刺史蕭衍有異志。直後滎陽鄭植弟紹叔爲衍寧蠻長史，帝使植以候紹叔爲名，往刺衍。<span class="jiazhu">使爲刺客。刺，七亦翻。</span>紹叔知之，密以白衍，衍置酒紹叔家，戲植曰：<span class="yinhao">「朝廷遣卿見圖，今日閒宴，是可取良會也。」</span>賓主大笑。又令植歷觀城隍、府庫、士馬、器械、舟艦，<span class="jiazhu">艦，戶黯翻。</span>植退，謂紹叔曰：<span class="yinhao">「雍州實力未易圖也。」</span>紹叔曰：<span class="yinhao">「兄還，具爲天子言之：<span class="jiazhu">易，以豉翻。爲，于僞翻。</span>若取雍州，紹叔請以此衆一戰！」</span>送植於南峴，<span class="jiazhu">南峴，蓋卽馬鞍山道。</span>相持慟哭而別。<span class="jiazhu">各盡力於所事，恐不復相見，故慟哭而別。</span></p>
<p class="em2 strong" id="p45"><a class="gg-link" href="#p45" onclick="return changeColor(this);"></a>及懿死，衍聞之，夜，召張弘策、呂僧珍、長史王茂、別駕柳慶遠、功曹吉士瞻等入宅定議。<span class="jiazhu">宅，謂州宅也。<span class="shu-ming">考異</span>曰：<span class="shu-ming">南史</span>云：<span class="yinhao">「茂與梁武帝不睦，帝諸腹心並勸除之。而茂少有驍名，帝又惜其用，令腹心鄭紹叔往候之，告以欲起義。茂因擲枕起，卽袴褶隨紹叔入見。武帝大喜，下牀迎。因結兄弟，被推赤心。」</span>按茂若與梁武不睦，梁武何敢豫告以大事！茂亦安能便響應！今不取。</span>茂，天生之子；<span class="jiazhu">王天生事齊高帝攻袁粲，見一百三十四卷宋順帝昇明元年。</span>慶遠，元景之弟子也。<span class="jiazhu">諸柳，雍州豪望，世不乏人。</span>乙巳，衍集僚佐謂曰：<span class="yinhao">「昏主暴虐，惡踰於紂，當與卿等共除之！」</span>是日，建牙集衆，<span class="jiazhu"><span class="shu-ming">考異</span>曰：<span class="shu-ming">齊·帝紀</span>：<span class="yinhao">「十二月，梁王起義兵於襄陽，」</span>誤也。今從<span class="shu-ming">梁書·高祖紀</span>。</span>得甲士萬餘人，馬千餘匹，船三千艘。<span class="jiazhu">艘，蘇遭翻。</span>出檀溪竹木裝艦，葺之以茅，事皆立辦。諸將爭㯭，呂僧珍出先所具者，每船付二張，爭者乃息。<span class="jiazhu">㯭，與櫓同。僧珍具櫓事見上卷元年。然僧珍所具者數百張櫓耳，安能給三千艘邪？每船付二張，蓋給諸將所乘之船耳。</span></p>
<p class="em2 strong" id="p46"><a class="gg-link" href="#p46" onclick="return changeColor(this);"></a>是時，南康王寶融爲荊州刺史，西中郎長史蕭穎冑行府州事，<span class="jiazhu">南康王以西中郎將鎭荊州，穎冑爲長史行事。</span>帝遣輔國將軍、巴西·梓潼二郡太守劉山陽將兵三千之官，<span class="jiazhu">守，式又翻。將，將亮翻。</span>就穎冑兵使襲襄陽。衍知其謀，遣參軍王天虎詣江陵，徧與州府書，<span class="jiazhu">州謂荊州官屬，府謂西中郎府官屬。</span>聲云：<span class="yinhao">「山陽西上，幷襲荊、雍。」</span><span class="jiazhu">衍書宣布此聲也。上，時掌翻。雍，於用翻。</span>衍因謂諸將佐曰：<span class="yinhao">「荊州素畏襄陽人，<span class="jiazhu">襄陽被邊，人皆習兵，故荊州人畏之。</span>加以脣亡齒寒，寧不闇同邪！我合荊、雍之兵，鼓行而東，雖韓、白復生，不能爲建康計；<span class="jiazhu">復，扶又翻；下衍復、非復、復不、州復、豈復、佐復同。</span>況以昏主役刀敕之徒哉！」</span>穎冑得書，疑未能決；山陽至巴陵，<span class="jiazhu">晉武帝太康元年立巴陵縣，屬長沙郡。宋武帝元嘉十六年分立巴陵郡，時屬郢州。今岳州卽其地。</span>衍復令天虎齎書與穎冑及其弟南康王友穎達。<span class="jiazhu">王國官有師，有友。</span>天虎旣行，衍謂張弘策曰：<span class="yinhao">「用兵之道，攻心爲上。<span class="jiazhu">孫武子<span class="shu-ming">兵法</span>有是言。</span>近遣天虎往荊州，人皆有書。今段乘驛甚急，<span class="jiazhu">今段，猶云今來一段事也。</span>止有兩函與行事兄弟，<span class="jiazhu">行事兄弟，謂穎冑、穎達。</span>云『天虎口具』；<span class="jiazhu">書中不言事，但云天虎口具，所以疑之。</span>及問天虎而口無所說，<span class="jiazhu">蓋天虎之行，衍亦未嘗以一語屬之。</span>天虎是行事心膂，<span class="jiazhu">據<span class="shu-ming">穎冑傳</span>，天虎，穎冑親人，故云然。</span>彼間必謂行事與天虎共隱其事，則人人生疑。山陽惑於衆口，判相嫌貳，<span class="jiazhu">判，決也。嫌，疑也。貳，持兩端也。</span>則行事進退無以自明，必入吾謀內。是持兩空函定一州矣。」</span><span class="jiazhu">蕭衍舉事於襄陽，智計橫出；及遇侯景，庸夫之不若。豈耄邪，抑天奪其鑒也？</span></p>
<p class="em2 strong" id="p47"><a class="gg-link" href="#p47" onclick="return changeColor(this);"></a>山陽至江安，<span class="jiazhu">晉武帝太康元年立江安縣屬南平郡。<span class="shu-ming">水經註</span>：江安卽公安，晉平江南，杜預罷華容置江安縣，以吳之南郡爲南平郡治焉。</span>遲回十餘日，不止。<span class="jiazhu">自江安至江陵，泝江北上而後至。上，時掌翻。蕭子顯<span class="shu-ming">齊書</span>曰：至巴陵，遲回十餘日不進。</span>穎冑大懼，計無所出，夜，呼西中郎城局參軍安定席闡文、諮議參軍柳忱，閉齋定議。<span class="jiazhu">定議，以決其所從。忱，氏壬翻。</span>闡文曰：<span class="yinhao">「蕭雍州畜養士馬，非復一日。<span class="jiazhu">畜，許六翻。</span>江陵素畏襄陽人，又衆寡不敵，取之必不可制；就能制之，歲寒復不爲朝廷所容。<span class="jiazhu">四時運而成歲，歲至極寒而終矣。歲寒，以喻世事終極處。孔子曰：<span class="yinhao">「歲寒然後知松柏之後彫」</span>，亦此意。</span>今若殺山陽，與雍州舉事，立天子以令諸侯，則霸業成矣。山陽持疑不進，是不信我。今斬送天虎，則彼疑可釋。至而圖之，罔不濟矣。」</span>忱曰：<span class="yinhao">「朝廷狂悖日滋，京師貴人莫不重足累息。<span class="jiazhu">悖，蒲內翻，又蒲沒翻。重，直龍翻。重足而立，累息而不敢出氣，懼之甚也。</span>今幸在遠，得假日自安。雍州之事，且藉以相斃耳。<span class="jiazhu">藉，借也，音慈夜翻。</span>獨不見蕭令君乎？<span class="jiazhu">蕭懿爲尙書令，故呼爲令君。</span>以精兵數千，破崔氏十萬衆，竟爲羣邪所陷，禍酷相尋。『前事之不忘，後事之師也。』<span class="jiazhu"><span class="shu-ming">史記·鄭世家</span>太史公之言。</span>且雍州士銳糧多，蕭使君雄姿冠世，<span class="jiazhu">冠，古玩翻。</span>必非山陽所能敵。若破山陽，荊州復受失律之責，進退無可，宜深慮之。」</span>蕭穎達亦勸穎冑從闡文等計。詰旦，<span class="jiazhu">詰，去吉翻。</span>穎冑謂天虎曰：<span class="yinhao">「卿與劉輔國相識，今不得不借卿頭！」</span>乃斬天虎送示山陽，發民車牛，聲云起步軍征襄陽。山陽大喜。甲寅，山陽至江津，單車白服，從左右數十人詣穎冑。穎冑使前汶陽太守劉孝慶等伏兵城內，山陽入門，<span class="jiazhu">入城門也。</span>卽於車中斬之。副軍主李元履收餘衆請降。<span class="jiazhu">降，戶江翻。</span></p>
<p class="em2 strong" id="p48"><a class="gg-link" href="#p48" onclick="return changeColor(this);"></a>柳忱，世隆之子也。<span class="jiazhu">柳世隆爲高、武佐命功臣。</span>穎冑慮西中郎司馬夏侯詳不同，以告忱，忱曰：<span class="yinhao">「易耳！<span class="jiazhu">易，以豉翻。</span>近詳求婚，未之許也。」</span>乃以女嫁詳子夔，而告之謀，詳從之。乙卯，以南康王寶融敎纂嚴，又敎赦囚徒，施惠澤，頒賞格。<span class="jiazhu">纂，集也。嚴，裝也。纂嚴，纂集行裝也。纂嚴，一敎；赦囚徒，施惠澤，頒賞格，又一敎。</span>丙辰，以蕭衍爲使持節、都督前鋒諸軍事。<span class="jiazhu">使，疏吏翻；下同。</span>丁巳，以蕭穎冑爲都督行留諸軍事。<span class="jiazhu">行，謂東下之軍；留，謂留守之軍。</span>穎冑有器局，旣舉大事，虛心委己，衆情歸之。以別駕南陽宗夬，<span class="jiazhu">夬，古邁翻。</span>及同郡中兵參軍劉坦、<span class="jiaozhusup">〔章：十二行本「坦」作「垣」；乙十一行本同；孔本同。〕</span>諮議參軍樂藹爲州人所推信，軍府經略，每事諮焉。穎冑、夬各獻私錢穀及換借富貲以助軍。長沙寺僧素富，鑄黃金爲金龍數千兩，埋土中。<span class="jiazhu">長沙寺在江陵，宋元嘉中，臨川王義慶鎭江陵起寺，爲其本生父長沙王道憐資福，因名長沙寺。</span>穎冑取之，以資軍費。</p>
<p class="em2 strong" id="p49"><a class="gg-link" href="#p49" onclick="return changeColor(this);"></a>穎冑遣使送劉山陽首於蕭衍，且言年月未利，當須明年二月進兵。衍曰：<span class="yinhao">「舉事之初，所藉者一時驍銳之心。<span class="jiazhu">驍，堅堯翻。</span>事事相接，猶恐疑怠；若頓兵十旬，必生悔吝。<span class="jiazhu">兵以氣勢爲用者也，是以巧遲不若拙速。</span>且坐甲十萬，糧用自竭；若童子立異，則大事不成。況處分已定，安可中息哉！<span class="jiazhu">處，昌呂翻。分，扶問翻。</span>昔武王伐紂，行逆太歲，豈復待年月乎？」</span></p>
<p class="em2 strong" id="p50"><a class="gg-link" href="#p50" onclick="return changeColor(this);"></a>戊午，衍上表勸南康王寶融稱尊號；不許。十二月，穎冑與夏侯詳移檄建康百官及州郡牧守，數帝及梅蟲兒、茹法珍罪惡。<span class="jiazhu">數，所角翻。</span>穎冑遣冠軍將軍天水楊公則向湘州，<span class="jiazhu">使攻張寶積也。冠，古玩翻。</span>西中郎參軍南郡鄧元起向夏口。<span class="jiazhu">使助蕭衍攻張沖也。夏，戶雅翻。</span>軍主王法度坐不進軍免官。乙亥，荊州將佐復勸寶融稱尊號；不許。夏侯詳之子驍騎將軍亶爲殿中主帥，<span class="jiazhu">帥，所類翻。</span>詳密召之，亶自建康亡歸。壬辰，至江陵，稱奉宣德皇太后令：<span class="yinhao">「南康王宜纂承皇祚，方俟清宮，未卽大號；可封十郡爲宣城王、<span class="jiazhu">時以宣城、南琅邪、南東海、東陽、臨海、新安、尋陽、南郡、竟陵、宜都十郡爲宣城王國。蓋以明帝自宣城王入纂大統，故假宣德太后令以是肇封。</span>相國、荊州牧，加黃鉞，選百官，西中郎府、南康國如故。須軍次近路，<span class="jiazhu">須，待也。</span>主者備法駕奉迎。」</span></p>
<p class="em2 strong" id="p51"><a class="gg-link" href="#p51" onclick="return changeColor(this);"></a>竟陵太守新野曹景宗遣親人說蕭衍，<span class="jiazhu">說，輸芮翻。</span>迎南康王都襄陽，先正尊號，然後進軍；衍不從。王茂私謂張弘策曰：<span class="yinhao">「今以南康置人手中，彼挾天子以令諸侯，節下前進爲人所使，此豈他日之長計乎！」</span>弘策以告衍，衍曰：<span class="yinhao">「若前塗大事不捷，故自蘭艾同焚；<span class="jiazhu">蘭有國香，人貴之。艾，蕭艾也，人賤之。言若事不捷，則無貴無賤同於死也。</span>若其克捷，則威振四海，<span class="jiaozhusup">〔章：十二行本「海」下有「誰敢不從」四字；乙十一行本同；孔本同；張校同；退齋校同。〕</span>豈碌碌受人處分者邪！」</span><span class="jiazhu">蕭衍此言已有代齊之心，特權宜推奉南康以舉兵耳。處，昌呂翻。分，扶問翻。</span></p>
<p class="em2 strong" id="p52"><a class="gg-link" href="#p52" onclick="return changeColor(this);"></a>初，陳顯達、崔慧景之亂，人心不安。或問時事於上庸太守杜陵韋叡，<span class="jiazhu">杜陵自漢以來屬京兆，晉僑立京兆太守及杜陵令，寄治襄陽。宋大明土斷，割襄陽西界爲實土。</span>叡曰：<span class="yinhao">「陳雖舊將，非命世才；崔頗更事，懦而不武；<span class="jiazhu">將，卽亮翻。更，工衡翻。</span>其赤族宜矣。定天下者，殆必在吾州將乎？」</span><span class="jiazhu">州刺史當方面，總兵權，故曰州將。將，卽亮翻。</span>乃遣二子自結於蕭衍。及衍起兵，叡帥郡兵二千倍道赴之。<span class="jiazhu">帥，讀曰率；下同。</span>華山太守藍田康絢帥郡兵三千赴衍。<span class="jiazhu">藍田縣，漢屬京兆；宋置僑縣，屬華山郡。<span class="shu-ming">康絢傳</span>云：其先本康居侍子，待詔河西，因留不去，其後遂氏焉。晉亂，遷于藍田。絢祖穆帥鄕族三千餘家入襄陽，宋爲置華山郡藍田縣於襄陽。宋白曰：宋大明元年立華山郡於大堤村，後魏改華山郡爲宜城郡，唐爲宜城縣，屬襄州。華，戶化翻。絢，翾縣翻。</span>馮道根時居母喪，<span class="jiaozhusup">〔章：十二行本「喪」下有「聞衍起兵」四字；乙十一行本同；孔本同；張校同；退齋校同。〕</span>帥鄕人子弟勝兵者悉往赴之。<span class="jiazhu">馮道根，酇人。酇縣時屬廣平僑郡。勝，書烝翻。</span>梁、南秦二州刺史柳惔亦起兵應衍。惔，忱之兄也。<span class="jiazhu">惔，徒甘翻。</span></p>
<p class="em2 strong" id="p53"><a class="gg-link" href="#p53" onclick="return changeColor(this);"></a>帝聞劉山陽死，發詔討荊、雍。戊寅，以冠軍長史劉澮爲雍州刺史；<span class="jiazhu">欲以代蕭衍。雍，於用翻。冠，古玩翻。澮，古外翻。</span>遣驍騎將軍薛元嗣、制局監曁榮伯將兵及運糧百四十餘船送郢州刺史張沖，使拒西師。<span class="jiazhu">荊、雍在西，故謂之西師。曁，姓也，音居乙翻，又臮、旣二音。將，卽亮翻。驍，堅堯翻。騎，奇寄翻。</span>元嗣等懲劉山陽之死，疑沖，不敢進，停夏口浦；聞西師將至，乃相帥入郢城。前竟陵太守房僧寄將還建康，至郢，帝敕僧寄留守魯山，除驍騎將軍。張沖與之結盟，遣軍主孫樂祖將數千人助僧寄守魯山。<span class="jiazhu"><span class="shu-ming">水經註</span>：江水東逕魯山，南與沔水會；山左卽沔水口，沔左有偃月城。<span class="shu-ming">漢陽志</span>：大別山在沔陽縣東，一名魯山。</span></p>
<p class="em2 strong" id="p54"><a class="gg-link" href="#p54" onclick="return changeColor(this);"></a>蕭穎冑與武寧太守鄧元起書，招之。<span class="jiazhu">晉安帝隆安五年，桓玄以沮、漳降蠻立武寧郡，屬荊州。<span class="shu-ming">五代志</span>：竟陵郡樂鄕縣，舊置武寧郡。劉昫曰：樂鄕，漢鄀縣地。我宋廢縣爲樂鄕鎭，入長林縣。</span>張沖待元起素厚，衆皆勸其還郢，<span class="jiazhu">還郢州也。</span>元起大言於衆曰：<span class="yinhao">「朝廷暴虐，誅戮宰輔，羣小用事，衣冠道盡。荊、雍二州同舉大事，何患不克！且我老母在西，若事不成，正受戮昏朝，幸免不孝之罪。」</span><span class="jiazhu">時鄧元起之母蓋在江陵。元起，南郡人也，守武寧，其母留鄕里。朝，直遙翻。</span>卽日治嚴上道，至江陵，爲西中郎中兵參軍。<span class="jiazhu">是時，西臺方遣元起向夏口，觀者不以史文先後之次而害意可也。治，直之翻。上，時掌翻。</span></p>
<p class="em2 strong" id="p55"><a class="gg-link" href="#p55" onclick="return changeColor(this);"></a>湘州行事張寶積發兵自守，未知所附。楊公則克巴陵，進軍白沙，<span class="jiazhu"><span class="shu-ming">水經註</span>：白沙戍在黃陵廟北。黃陵廟，舜二妃廟也。羅含<span class="shu-ming">湘中記</span>曰：湘川，白沙如霜雪，赤崖若朝霞。</span>寶積懼，請降，<span class="jiazhu">降，戶江翻。</span>公則入長沙，撫納之。</p>
<p class="em2 strong" id="p56"><a class="gg-link" href="#p56" onclick="return changeColor(this);"></a><span class="yinwen">22</span>是歲，北秦州刺史楊集始將衆萬餘自漢中北出，規復舊地。<span class="jiazhu">楊集始失國事，見一百四十一卷明帝建武四年。將，卽亮翻；下同。</span>魏梁州刺史楊椿將步騎五千出頓下辯，<span class="jiazhu">辯，皮莧翻。</span>遺集始書，開以利害，集始遂復將其部曲千餘人降魏。<span class="jiazhu">遺，于季翻。復，扶又翻。</span>魏人還其爵位，使歸守武興。<span class="jiazhu">集始降齊，魏人削其所授爵位，而所領北秦州刺史則齊所授也；今降魏，魏人還其元授爵位也。</span></p>
</div></body></html>