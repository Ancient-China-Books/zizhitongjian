<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二十·漢紀十二·世宗孝武皇帝中之下</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="漢紀十二">漢紀十二</span></span></h1>
<p><span class="jiazhu">〖起昭陽大淵獻<span class="biaozhusup" data-rel="（癸亥）"></span>，盡重光協洽<span class="biaozhusup" data-rel="（辛未）"></span>，凡九年。〗</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="世宗孝武皇帝中之下">世宗孝武皇帝中之下</span></span></h5>
<p class="strong"><span class="section" id="title-3"><span data-head-description="漢武帝元狩" data-head-level="h4" data-head-title="元狩五年">元狩五年</span></span><span class="biaozhusup" data-rel="（癸亥、西元前一一八年）"></span></p>
<p class="em2 strong"><span class="yinwen">1</span>春，三月，甲午，丞相李蔡坐盜孝景園堧地，葬其中，當下吏，自殺。<span class="jiazhu">〖堧，而緣翻。下，遐嫁翻。〗</span></p>
<p class="em2 strong"><span class="yinwen">2</span>罷三銖錢，更鑄五銖錢。<span class="jiazhu">〖去年廢半兩錢，行三銖錢。更，工衡翻。《考異》曰：《漢書·食貨志》：<span class="yinhao">「前以銷半兩錢，鑄三銖錢；明年以三銖錢輕，更鑄五銖錢。」</span>武帝元狩五年，乃云<span class="yinhao">「罷半兩錢，行五銖錢」</span>，誤也。〗</span>於是民多盜鑄錢，楚地尤甚。</p>
<p class="em2 strong">上以爲淮陽，楚地之郊，<span class="jiazhu">〖師古曰：郊，謂交迫衝要之處。〗</span>乃召拜汲黯爲淮陽太守。<span class="jiazhu">〖黯去年免，故召拜之。守，式又翻。〗</span>黯伏謝不受印，詔數強予，<span class="jiazhu">〖強，其兩翻。予，讀曰與。〗</span>然後奉詔。黯爲上泣曰：<span class="jiazhu">〖爲，于僞翻；下正爲同。〗</span><span class="yinhao">「臣自以爲塡溝壑，不復見陛下，<span class="jiazhu">〖復，扶又翻。塡，大賢翻。〗</span>不意陛下復收用之。臣常有狗馬病，力不能任郡事。<span class="jiazhu">〖任，音壬。〗</span>臣願爲中郎，出入禁闥，補過拾遺，臣之願也。」</span>上曰：<span class="yinhao">「君薄淮陽邪？吾今召君矣。<span class="jiazhu">〖師古曰：言後卽召也。〗</span>顧淮陽吏民不相得，<span class="jiazhu">〖師古曰：顧，思念也。言吏民不相安而失其所也。〗</span>吾徒得君之重，<span class="jiazhu">〖師古曰：徒，但也。重，威重也。〗</span>臥而治之。」</span></p>
<p class="em2 strong">黯旣辭行，過大行李息曰：<span class="yinhao">「黯棄逐居郡，不得與朝廷議矣。<span class="jiazhu">〖過，古禾翻。與，讀曰預。〗</span>御史大夫湯，智足以拒諫，詐足以飾非，務巧佞之語，辯數之辭，非肯正爲天下言，專阿主意。主意所不欲，因而毀之；主意所欲，因而譽之。<span class="jiazhu">〖譽，音餘。〗</span>好興事，舞文法，<span class="jiazhu">〖好，呼到翻。〗</span>內懷詐以御主心，外挾賊吏以爲威重。公列九卿，不早言之，公與之俱受其戮矣。」</span>息畏湯，終不敢言；及湯敗，上抵息罪。<span class="jiazhu">〖師古曰：抵，至也，致之於罪也。〗</span></p>
<p class="em2 strong">使黯以諸侯相秩居淮陽，<span class="jiazhu">〖如淳曰：諸侯王相在郡守上，秩眞二千石，月得百五十斛，歲凡得千八百石。二千石月得百二十斛，歲凡得千四百四十石耳。〗</span>十歲而卒。</p>
<p class="em2 strong"><span class="yinwen">3</span>詔徙姦猾吏民於邊。</p>
<p class="em2 strong"><span class="yinwen">4</span>夏，四月，乙卯，以太子少傅武強侯莊青翟爲丞相。<span class="jiazhu">〖武強侯莊不識，高祖功臣，青翟其孫也。班《志》，武強縣屬廣川；唐冀州武強縣是也。〗</span></p>
<p class="em2 strong"><span class="yinwen">5</span>天子病鼎湖甚，<span class="jiazhu">〖晉灼曰：《黃圖》：鼎湖，宮名，在京兆。班《志》，湖本在京兆，後分屬弘農。《索隱》曰：昔黃帝採首山銅，鑄鼎於湖，曰鼎湖，卽今之湖城縣也。〗</span>巫醫無所不致，不愈。游水發根言上郡有巫，病而鬼神下之。<span class="jiazhu">〖服虔曰：游水，縣名；發根，人名。晉灼曰：《地理志》，游水，水名，在臨淮。師古曰：二說皆非也。游水，姓也；發根，名也；蓋因水爲姓也。本嘗遇病而神下之，故爲巫也。下，戶嫁翻，降附也。〗</span>上召置，祠之甘泉，及病，使人問神君，神君言曰：<span class="yinhao">「天子無憂病；病少愈，強與我會甘泉。」</span><span class="jiazhu">〖少，詩沼翻。強，其兩翻。〗</span>於是病愈，遂起幸甘泉，病良已，<span class="jiazhu">〖孟康曰：良已，善已；謂瘉也。〗</span>置酒壽宮。<span class="jiazhu">〖帝置壽宮以奉神君。臣瓚曰：壽宮，奉神之宮也。《楚辭》曰：蹇將澹兮壽宮。《括地志》：壽宮在雍州長安縣西北三十里長安故城中。〗</span>神君非可得見，聞其言，言與人音等，時去時來，來則風肅然，居室帷中。神君所言，上使人受，書其言，命之曰<span class="yinhao">「畫法」</span>。<span class="jiazhu">〖孟康曰：策畫之法也。〗</span>其所語，世俗之所知也，無絕殊者，而天子心獨喜；其事祕，世莫知也。<span class="jiazhu">〖師古曰：喜，好也，音許吏翻。〗</span></p>
<p class="em2 strong">時上卒起，幸甘泉，<span class="jiazhu">〖卒，讀曰猝。〗</span>過右內史界中，道多不治，上怒曰：<span class="yinhao">「義縱以我爲不復行此道乎！」</span>銜之。<span class="jiazhu">〖師古曰：銜，含也；包含在心，以爲過也。復，扶又翻。〗</span></p>
<p class="strong"><span class="section" id="title-4"><span data-head-description="漢武帝元狩" data-head-level="h4" data-head-title="元狩六年">六年</span></span><span class="biaozhusup" data-rel="（甲子、西元前一一七年）"></span></p>
<p class="em2 strong"><span class="yinwen">1</span>冬，十月，雨水，無冰。<span class="jiazhu">〖雨，于具翻。〗</span></p>
<p class="em2 strong"><span class="yinwen">2</span>上旣下緡錢令而尊卜式，<span class="jiazhu">〖事見上卷四年。〗</span>百姓終莫分財佐縣官，於是楊可告緡錢縱矣。<span class="jiazhu">〖縱，放也，肆也。〗</span>義縱以爲此亂民，部吏捕其爲可使者。天子以縱爲廢格沮事，<span class="jiazhu">〖孟康曰：武帝使楊可主告緡，沒入其財物，縱捕其爲可使者，此爲廢格詔書，沮已成之事也。格，音閣。沮，才汝翻，壞也。《考異》曰：《漢書·武紀》：<span class="yinhao">「元鼎三年十一月，令民告緡。」</span>據《義縱傳》則在今冬。〗</span>棄縱市。</p>
<p class="em2 strong"><span class="yinwen">3</span>郎中令李敢，怨大將軍之恨其父，<span class="jiazhu">〖怨大將軍衞青也。恨其父事見上卷四年。師古曰：令其父抱恨而死也。〗</span>乃擊傷大將軍，大將軍匿諱之。居無何，<span class="jiazhu">〖師古曰：無何，謂未多時也。〗</span>敢從上雍，<span class="jiazhu">〖師古曰：雍之所在，地形積高，故曰上也。上，時掌翻。雍，於用翻。〗</span>至甘泉宮獵，票騎將軍去病射殺敢。<span class="jiazhu">〖射，而亦翻。《考異》曰：《史記·封禪書》云：<span class="yinhao">「明年，天子病鼎湖，甚；病愈，幸甘泉，大赦。」</span>莫知其爲何年。《本紀》皆無其事，獨《義縱傳》有之。按《漢書·百官公卿表》，義縱、李敢死皆在今年。《敢傳》云：<span class="yinhao">「從上雍，至甘泉宮。」</span><span class="yinhao">「雍」</span>蓋衍字也。《平準書》云：<span class="yinhao">「自造白金五銖錢後五歲赦。」</span>按《武紀》，元狩四年造白金，元鼎元年赦，首尾四年。若今年更有赦，則四年再赦，與《平準書》不合，今從《百官表》。〗</span>去病時方貴幸，上爲諱，云鹿觸殺之。<span class="jiazhu">〖爲，于僞翻。〗</span></p>
<p class="em2 strong"><span class="yinwen">4</span>夏，四月，乙巳，廟立皇子閎爲齊王，旦爲燕王，胥爲廣陵王，初作誥策。<span class="jiazhu">〖師古曰：於廟中策命之。服虔曰：誥敕王，如《尙書》諸誥。李奇曰：今敕封拜諸王策文起於此。毛晃曰：漢制，天子之策長二尺。《釋名》曰：策，書敎令於上，所以驅策於下也。〗</span></p>
<p class="em2 strong"><span class="yinwen">5</span>自造白金、五銖錢後，吏民之坐盜鑄金錢死者數十萬人，其不發覺者不可勝計，<span class="jiazhu">〖勝，音升。〗</span>天下大抵無慮皆鑄金錢矣。<span class="jiazhu">〖師古曰：抵，歸也。大歸，猶言大凡也。無慮，亦謂大率無少計慮云耳。〗</span>犯者衆，吏不能盡誅。</p>
<p class="em2 strong"><span class="yinwen">6</span>六月，詔遣博士褚大、徐偃等六人<span class="jiazhu">〖《姓譜》：宋恭公子石食采於褚，其德可師，號曰褚師，因以命氏。〗</span>分循郡國，舉兼幷之徒及守、相、爲吏有罪者。<span class="jiazhu">〖守，郡守；相，諸侯相也。〗</span></p>
<p class="em2 strong"><span class="yinwen">7</span>秋，九月，冠軍景桓侯霍去病薨。<span class="jiazhu">〖冠，古玩翻。〗</span>天子甚悼之，爲冢，像祁連山。</p>
<p class="em2 strong">初，霍仲孺吏畢歸家，<span class="jiazhu">〖霍仲孺，本河東平陽縣吏，給事平陽侯家，與侍者衞少兒私通而生去病。吏畢，言爲吏畢，免歸家也。〗</span>娶婦，生子光。去病旣壯大，乃自知父爲霍仲孺。會爲票騎將軍，擊匈奴，道出河東，遣吏迎仲孺而見之，大爲買田宅奴婢而去；<span class="jiazhu">〖爲，于僞翻。〗</span>及還，因將光西至長安，任以爲郎，稍遷至奉車都尉、<span class="jiazhu">〖任，保任也。帝置奉車都尉，掌御乘輿車，秩比二千石。〗</span>光祿大夫。</p>
<p class="em2 strong"><span class="yinwen">8</span>是歲，大農令顏異誅。<span class="jiazhu">〖景帝後元年，更治粟內史爲大農令。《考異》曰：徐廣註《史記·平準書》云，異誅在元狩四年壬戌歲。廣見《漢書·百官公卿表》，其年《註》云：<span class="yinhao">「大農令顏異，二年坐腹非誅。」</span>不思有二年字，致此誤也。〗</span></p>
<p class="em2 strong">初，異以廉直，稍遷至九卿。上與張湯旣造白鹿皮幣，<span class="jiazhu">〖見上卷四年。〗</span>問異，異曰：<span class="yinhao">「今王侯朝賀以蒼璧，直數千，而以皮薦反四十萬，<span class="jiazhu">〖時王侯朝賀以皮幣薦璧，故曰皮薦。朝，直遙翻。〗</span>本末不相稱。」</span>天子不說。<span class="jiazhu">〖稱，尺證翻。說，讀曰悅。〗</span>張湯又與異有郤，<span class="jiazhu">〖郤，讀曰隙。〗</span>及人有告異以他事，下張湯治異。<span class="jiazhu">〖下，遐嫁翻。〗</span>異與客語初令下有不便者，<span class="jiazhu">〖李奇曰：異與客語詔令初下有不便處。〗</span>異不應，微反脣。<span class="jiazhu">〖師古曰：蓋非也。〗</span>湯奏當：<span class="yinhao">「異九卿，見令不便，不入言而腹誹，論死。」</span>自是之後，有腹誹之法比，<span class="jiazhu">〖師古曰：比，則例也，讀如字，又頻寐翻。〗</span>而公卿大夫多諂諛取容矣。</p>
<p class="strong"><span class="section" id="title-5"><span data-head-description="漢武帝元鼎" data-head-level="h4" data-head-title="元鼎元年">元鼎元年</span></span><span class="biaozhusup" data-rel="（乙丑、西元前一一六年）"></span><span class="jiazhu">〖應劭曰：得寶鼎故，因是改元。《考異》曰：《漢書·武紀》，此年云<span class="yinhao">「得鼎汾水上」</span>，《漢紀》云<span class="yinhao">「六月得寶鼎于河東汾水上，吾丘壽王對云云。」</span>按《封禪書》，欒大封樂通侯之歲，其夏六月，<span class="yinhao">「汾陰巫錦爲民祠魏脽后土營旁得鼎，詔曰：『間者巡祭后土云云』。」</span>《武紀》：<span class="yinhao">「元鼎四年，十月，幸汾陰。十一月，立后土祠於汾陰脽上。六月，得寶鼎后土祠旁。」</span>《禮樂志》又云<span class="yinhao">「元鼎五年得寶鼎」</span>。《恩澤侯表》，<span class="yinhao">「元鼎四年四月乙巳，欒大封侯。」</span>然則得鼎應在四年。蓋《武紀》因今年改元而誤增此得鼎一事耳，非兩曾得鼎於汾水上也。《封禪書》：<span class="yinhao">「天子封泰山反，至甘泉。有司言寶鼎出爲元鼎，以今年爲元封元年。」</span>然則元鼎年號亦如建元、元光，皆後來追改之耳。〗</span></p>
<p class="em2 strong"><span class="yinwen">1</span>夏，五月，赦天下。</p>
<p class="em2 strong"><span class="yinwen">2</span>濟東王彭離驕悍，<span class="jiazhu">〖彭離，梁孝王子，景帝中六年受封。濟，子禮翻。悍，下罕翻；又侯旰翻。〗</span>昏暮，與其奴、亡命少年數十人行剽殺人，取財物以爲好，<span class="jiazhu">〖如淳曰：以是爲好喜之事也。剽，匹妙翻，劫也。好，呼到翻。〗</span>所殺發覺者百餘人，坐廢，徙上庸。<span class="jiazhu">〖班《志》，上庸縣屬漢中郡。〗</span></p>
<p class="strong"><span class="section" id="title-6"><span data-head-description="漢武帝元鼎" data-head-level="h4" data-head-title="元鼎二年">二年</span></span><span class="biaozhusup" data-rel="（丙寅、西元前一一五年）"></span></p>
<p class="em2 strong"><span class="yinwen">1</span>冬，十一月，張湯有罪，自殺。</p>
<p class="em2 strong">初，御史中丞李文，與湯有郤，<span class="jiazhu">〖班《表》，御史大夫有兩丞，一曰中丞，在殿中、蘭臺，掌圖籍祕書，外督部刺史，內領侍御史員十五人，受公卿奏事，舉劾、按章。成帝綏和元年，更名御史大夫爲大司空，置長史，而中丞官職如故。哀帝建平二年，復爲御史大夫，元壽二年，又爲大司空，而中丞出外爲御史臺主，歷漢東京至魏、晉以下皆然。郤，讀曰隙；下同。〗</span>湯所厚吏魯謁居陰使人上變告文姦事，事下湯治，論殺之。<span class="jiazhu">〖上，時掌翻。下，遐嫁翻；下同。〗</span>湯心知謁居爲之，上問：<span class="yinhao">「變事蹤跡安起？」</span>湯佯驚曰：<span class="yinhao">「此殆文故人怨之。」</span><span class="jiazhu">〖師古曰：殆，近也。〗</span>謁居病，湯親爲之摩足。<span class="jiazhu">〖爲，于僞翻。〗</span>趙王素怨湯，上書告：<span class="yinhao">「湯大臣，乃與吏摩足，疑與爲大姦。」</span>事下廷尉。謁居病死，事連其弟。弟繫導官。<span class="jiazhu">〖蘇林曰：《漢儀注》：獄二十六所，導官無獄也。師古曰：蘇說非也。導，擇也。以主擇米，故曰導官。時或以諸獄皆滿，故權寄此署繫之，非本獄所也。班《表》，導官屬少府。〗</span>湯亦治他囚導官，見謁居弟，欲陰爲之，而佯不省。<span class="jiazhu">〖囚，徐尤翻。爲，于僞翻。省，心景翻。〗</span>謁居弟弗知，怨湯，使人上書，告湯與謁居謀共變告李文。事下減宣，<span class="jiazhu">〖減宣，人姓名。減，古斬翻。〗</span>宣嘗與湯有郤，及得此事，窮竟其事，未奏也。會人有盜發孝文園瘞錢，<span class="jiazhu">〖如淳曰：瘞，埋也，埋錢於園陵以送死也。瘞，於計翻。〗</span>丞相青翟朝，與湯約俱謝，<span class="jiazhu">〖師古曰：將入朝之時爲此要約。朝，直遙翻。〗</span>至前，<span class="jiazhu">〖至帝之前也。〗</span>湯獨不謝。<span class="jiazhu">〖湯以丞相四時行園陵當謝，御史大夫不豫園陵事，故不謝。〗</span>上使御史按丞相，湯欲致其文<span class="yinhao">「丞相見知」</span>，<span class="jiazhu">〖欲以見知故縱之罪罪丞相。〗</span>丞相患之。丞相長史朱買臣、王朝、邊通，皆故九卿、二千石，<span class="jiazhu">〖朱買臣嘗爲主爵都尉，王朝至右內史，邊通至濟南相。《陳留風俗傳》：邊祖于宋平公子戎字子邊。余按《左傳》，周有大夫邊伯。〗</span>仕宦絕在湯前。湯數行丞相事，<span class="jiazhu">〖數，所角翻。〗</span>知三長史素貴，故陵折，丞史遇之，三長史皆怨恨，欲死之。<span class="jiazhu">〖欲以死發湯之姦也。〗</span>乃與丞相謀，使吏捕案賈人田信等，曰：<span class="yinhao">「湯且欲奏請，信輒先知之，居物致富，<span class="jiazhu">〖服虔曰：居，謂儲也。賈，音古；下同。〗</span>與湯分之。」</span>事辭頗聞，<span class="jiazhu">〖師古曰：聞於天子也。〗</span>上問湯曰：<span class="yinhao">「吾所爲，賈人輒先知之，益居其物，<span class="jiazhu">〖師古曰：益，多也。〗</span>是類有以吾謀告之者。」</span><span class="jiazhu">〖師古曰：類，似也。〗</span>湯不謝，又佯驚曰：<span class="yinhao">「固宜有。」</span>減宣亦奏謁居等事。天子以湯懷詐面欺，<span class="jiazhu">〖師古曰：對面欺誣也。〗</span>使趙禹切責湯，湯乃爲書謝，因曰：<span class="yinhao">「陷臣者，三長史也。」</span>遂自殺。湯旣死，家產直不過五百金。昆弟諸子欲厚葬湯，湯母曰：<span class="yinhao">「湯爲天子大臣，被汙惡言而死，<span class="jiazhu">〖被，皮義翻。汙，烏故翻。〗</span>何厚葬乎！」</span>載以牛車，有棺無槨。天子聞之，乃盡按誅三長史。十二月，壬辰，丞相青翟下獄，自殺。</p>
<p class="em2 strong"><span class="yinwen">2</span>春，起柏梁臺。<span class="jiazhu">〖服虔曰：用百頭梁作臺，因名焉。師古曰：《三輔舊事》云，以香柏爲之。今書皆作<span class="yinhao">「柏」</span>，服說非也。〗</span>作承露盤，高二十丈，<span class="jiazhu">〖高，居號翻。〗</span>大七圍，以銅爲之；上有仙人掌，以承露，和玉屑飲之，云可以長生。宮室之脩，自此日盛。</p>
<p class="em2 strong"><span class="yinwen">3</span>二月，以太子太傅趙周爲丞相。</p>
<p class="em2 strong"><span class="yinwen">4</span>三月，辛亥，以太子太傅石慶爲御史大夫。<span class="jiazhu">〖衞有大夫石氏。〗</span></p>
<p class="em2 strong"><span class="yinwen">5</span>大雨雪。<span class="jiazhu">〖雨，于具翻。〗</span></p>
<p class="em2 strong"><span class="yinwen">6</span>夏，大水，關東餓死者以千數。</p>
<p class="em2 strong"><span class="yinwen">7</span>是歲，孔僅爲大農令，而桑弘羊爲大農中丞，<span class="jiazhu">〖班《表》：大農有兩丞，元狩四年，以東郭咸陽及孔僅爲之。今置中丞，其位當在兩丞上。〗</span>稍置均輸，以通貨物。<span class="jiazhu">〖時置均輸官於郡、國，令遠方各以其物而灌輸。置平準於京師，都受天下委輸，貴則賣之，賤則買之，使富商大賈無所牟利。杜佑曰：漢武帝置均輸，謂所當輸於官者皆令輸其土地所饒，平其所在時價，官更於他處賣之。輸者旣便，而官有利。〗</span></p>
<p class="em2 strong"><span class="yinwen">8</span>白金稍賤，民不寶用，竟廢之。<span class="jiazhu">〖鑄白金見上卷元狩四年。〗</span>於是悉禁郡、國無鑄錢，專令上林三官鑄錢，令天下非三官錢不得行。<span class="jiazhu">〖裴駰曰：《百官表》：水衡都尉，掌上林苑，屬官有上林、均輸、鍾官、辨銅令，然則上林三官其是此三令乎！〗</span>而民之鑄錢益少，計其費不能相當，惟眞工、大姦乃盜爲之。</p>
<p class="em2 strong"><span class="yinwen">9</span>渾邪王旣降漢，<span class="jiazhu">〖見上卷元狩元年。〗</span>漢兵擊逐匈奴於幕北，<span class="jiazhu">〖見上卷元狩元年。〗</span>自鹽澤以東空無匈奴，西域道可通。於是張騫建言：<span class="yinhao">「烏孫王昆莫本爲匈奴臣，後兵稍強，不肯復朝事匈奴，匈奴攻不勝而遠之。<span class="jiazhu">〖朝，直遙翻。遠，于願翻。〗</span>今單于新困於漢，而故渾邪地空無人，蠻夷俗戀故地，又貪漢財物，今誠以此時厚幣賂烏孫，招以益東，居故渾邪之地，<span class="jiazhu">〖《張騫傳》：昆莫父難兜靡本與大月氏同在敦煌、祁連間，小國也。大月氏攻殺難兜靡，奪其地。而大月氏又爲匈奴所破，西擊塞王而奪其國。昆莫報父怨，西攻破大月氏國，因留居爲烏孫國。騫欲誘之復歸故地。〗</span>與漢結昆弟，其勢宜聽，聽則是斷匈奴右臂也。<span class="jiazhu">〖斷，丁管翻。〗</span>旣連烏孫，自其西大夏之屬皆可招來而爲外臣。」</span>天子以爲然，拜騫爲中郎將，將三百人，馬各二匹，牛羊以萬數，齎金幣帛直數千巨萬；多持節副使，<span class="jiazhu">〖師古曰：爲騫之副，而各令持節也。〗</span>道可便，遣之他旁國。<span class="jiazhu">〖沿道有便可通使他國者卽遣之。〗</span></p>
<p class="em2 strong">騫旣至烏孫，昆莫見騫，禮節甚倨。騫諭指曰：<span class="jiazhu">〖師古曰：以天子意指曉告之。〗</span><span class="yinhao">「烏孫能東居故地，則漢遣公主爲夫人，結爲兄弟，共距匈奴，匈奴不足破也。」</span>烏孫自以遠漢，未知其大小；素服屬匈奴日久，且又近之，<span class="jiazhu">〖近，其靳翻。〗</span>其大臣皆畏匈奴，不欲移徙。騫留久之，不能得其要領，<span class="jiazhu">〖要，讀曰腰。〗</span>因分遣副使使大宛、康居、大月氏、大夏、安息、身毒、于闐及諸旁國。烏孫發譯道送騫還，<span class="jiazhu">〖宛，於元翻。氏，音支。身毒，音捐篤。闐，徒賢翻，又徒見翻。師古曰：道，讀曰導。〗</span>使數十人，馬數十匹，隨騫報謝，因令窺漢大小。是歲，騫還，到，拜爲大行。後歲餘，騫所遣使通大夏之屬者皆頗與其人俱來，<span class="jiazhu">〖晉灼曰：其國人。〗</span>於是西域始通於漢矣。</p>
<p class="em2 strong">西域凡三十六國，南北有大山，中央有河，<span class="jiazhu">〖西域始通於漢凡三十六國，其後分置五十餘國：婼羌、鄯善、且末、小宛、精絕、戎盧、扜彌、渠勒、皮山、烏秅、西夜、蒲犂、子合、依耐、無雷、難兜、罽賓、烏弋山離、犂鞬、條支、安息、大月氏、大夏、康居、奄蔡、大宛、桃槐、休循、捐篤、莎車、疏勒、尉頭、烏孫、姑墨、溫宿、龜茲、烏壘、渠犂、尉犂、危須、焉耆、烏貪訾離、卑陸、卑陸後國、郁立師、單桓、蒲類、蒲類後國、西且彌、東且彌、劫國、山國、狐胡、車師前、後王是也。南北有大山者，南山在于窴之南、東出金城，與漢南山接；北山在車師之北，卽《唐志》所謂西州交河縣北柳谷金沙嶺等山是也。中央有河者，河有兩源，一出葱嶺，一出于窴南山，其河北流與葱嶺河合，注蒲昌海。自于窴以西，水皆西流，逕休循、罽賓、大月氏、安息等國而入于西海。蒲昌之水潛行地下，南出積石，爲中國河。西海之水東南合于交州漲海。〗</span>東西六千餘里，南北千餘里，東則接漢玉門、陽關，<span class="jiazhu">〖班《志》：敦煌郡龍勒縣有玉門關、陽關，酒泉郡有玉門縣。闞駰曰：漢罷玉門關屯，置其人於此。《括地志》：沙州龍勒山，在縣南百六十五里，玉門關，在縣西北百一十八里。〗</span>西則限以葱嶺。<span class="jiazhu">〖《西河舊事》：葱嶺，其山高大，上悉生葱，故以名焉。〗</span>河有兩源，一出葱嶺，一出于窴，<span class="jiaozhusup">〖章：十四行本「窴」作「闐」；乙十一行本同；孔本同。〗</span>合流東注鹽澤。鹽澤去玉門、陽關三百餘里。自玉門、陽關出西域有兩道：從鄯善傍南山北，循河西行至莎車，爲南道；<span class="jiazhu">〖鄯善，亦曰樓蘭國，治杅尼城，去陽關千六百里。鄯，上扇翻。傍，步浪翻。莎車，治莎車城，去長安九千九百五十里。莎，素河翻。〗</span>南道西踰葱嶺，則出大月氏、安息。自車師前王廷隨北山循河西行至疏勒，爲北道；<span class="jiazhu">〖車師前王，治交河城，去長安八千一百五十里，唐西州交河縣是也。疏勒，治疏勒城，去長安九千三百五十里，西當大月氏、大宛、康居之道。〗</span>北道西踰葱嶺，則出大宛、康居、奄蔡焉。<span class="jiazhu">〖杜佑曰：奄蔡，後爲肅［粟］特國。〗</span>故皆役屬匈奴，匈奴西邊日逐王，置僮僕都尉，<span class="jiazhu">〖匈奴蓋以僮僕視西域諸國，故以名官。〗</span>使領西域，常居焉耆、危須、尉黎間，<span class="jiazhu">〖焉耆，治員渠城，去長安七千三百里。危須，治危須城，在焉耆東百里，去長安七千二百九十里。尉犂，治尉犂城，去長安六千七百五十里，南接鄯善、且末二國。〗</span>賦稅諸國，取富給焉。</p>
<p class="em2 strong">烏孫王旣不肯東還，漢乃於渾邪王故地置酒泉郡，<span class="jiazhu">〖應劭曰：其水如酒，故曰酒泉。師古曰：城下有金泉，泉味如酒；唐爲肅州。宋白曰：東南至長安二千九百里。〗</span>稍發徙民以充實之；後又分置武威郡，<span class="jiazhu">〖本匈奴休屠王所居地，太初四年分置武威郡，唐之涼州卽其地。宋白曰：東南至長安二千八百里。〗</span>以絕匈奴與羌通之道。</p>
<p class="em2 strong">天子得宛汗血馬，愛之，名曰<span class="yinhao">「天馬」</span>。使者相望於道以求之。諸使外國，一輩大者數百，少者百餘人，人所齎操大放博望侯時，<span class="jiazhu">〖齎，資也。操，持也。放，依也。言遣使所將節幣大槪依遣博望侯時也。放，讀曰倣。〗</span>其後益習而衰少焉。<span class="jiazhu">〖師古曰：以其串習，故不多發人。少，詩沼翻。〗</span>漢率一歲中使多者十餘，少者五六輩；遠者八九歲，近者數歲而反。</p>
<p class="strong"><span class="section" id="title-7"><span data-head-description="漢武帝元鼎" data-head-level="h4" data-head-title="元鼎三年">三年</span></span><span class="biaozhusup" data-rel="（丁卯、西元前一一四年）"></span></p>
<p class="em2 strong"><span class="yinwen">1</span>冬，徙函谷關於新安。<span class="jiazhu">〖據班《史》，以故關爲弘農縣。應劭曰：弘農去新安三百里。《述征記》：新安縣，今猶謂之新關。〗</span></p>
<p class="em2 strong"><span class="yinwen">2</span>春，正月，戊子，陽陵園火。</p>
<p class="em2 strong"><span class="yinwen">3</span>夏，四月，雨雹。<span class="jiazhu">〖雨，于具翻。〗</span></p>
<p class="em2 strong"><span class="yinwen">4</span>關東郡、國十餘饑，人相食。</p>
<p class="em2 strong"><span class="yinwen">5</span>常山憲王舜薨，<span class="jiazhu">〖舜，景帝子，中五年受封。《諡法》：博聞多能曰憲。〗</span>子勃嗣，坐憲王病不侍疾及居喪無禮廢，徙房陵。<span class="jiazhu">〖班《志》，房陵縣屬漢中郡。宋白曰：闞駰云，卽春秋防渚地，漢獻帝改<span class="yinhao">「防」</span>爲<span class="yinhao">「房」</span>，兼立房陵郡；今爲房州。〗</span>後月餘，天子更封憲王子平爲眞定王，<span class="jiazhu">〖眞定縣本屬常山。今分眞定、綿曼、藳城、肥纍四縣爲王國。〗</span>以常山爲郡，於是五嶽皆在天子之邦矣。<span class="jiazhu">〖華山、嵩高，本在天子之郡。南嶽霍山屬廬江，淮南、衡山謀反，國除，入漢爲郡。元狩元年，濟北王獻太山及其旁邑。今又以常山爲郡，然後皆在天子之邦。〗</span></p>
<p class="em2 strong"><span class="yinwen">6</span>徙代王義爲清河王。<span class="jiazhu">〖義，文帝子代王參之孫，王登之子。清河王乘，孝景之子，薨，無子，國除，徙代王王焉。〗</span></p>
<p class="em2 strong"><span class="yinwen">7</span>是歲，匈奴伊稚斜單于死，子烏維單于立。</p>
<p class="strong"><span class="section" id="title-8"><span data-head-description="漢武帝元鼎" data-head-level="h4" data-head-title="元鼎四年">四年</span></span><span class="biaozhusup" data-rel="（戊辰、西元前一一三年）"></span></p>
<p class="em2 strong"><span class="yinwen">1</span>冬，十月，上行幸雍，祠五畤。<span class="jiazhu">〖雍，於用翻。畤，音止。〗</span>詔曰：<span class="yinhao">「今上帝，朕親郊，而后土無祀，則禮不答也，<span class="jiazhu">〖師古曰：答，對也。郊天而不祀地，失對偶之義。一曰：闕地祇之祀，不爲神所答應。〗</span>其令有司議！」</span>立后土祠於澤中圜丘。<span class="jiazhu">〖《郊祀志》：有司議祠后土宜於澤中圜丘，爲五壇。〗</span>上遂自夏陽東幸汾陰。<span class="jiazhu">〖班《志》，夏陽縣屬左馮翊；汾陰縣屬河東郡。〗</span>是時，天子始巡郡、國；河東守不意行至，不辦，自殺。<span class="jiazhu">〖不意天子行幸至郡，供具不能備也。〗</span>十一月，甲子，立后土祠於汾陰脽上，<span class="jiazhu">〖如淳曰：脽者，河之東岸特堆堀，長四五里，廣二里餘，高十餘丈。汾陰縣治脽之上；后土祠在縣西。汾在脽之北，西流與河合。師古曰：脽者，以其形高起，如人尻脽，故以名云。一說，此臨汾水之上，地本名鄈，音與葵同，彼鄕人呼葵音如誰，故轉而爲脽字耳。故《漢舊儀》曰鄈上。脽，音誰。〗</span>上親望拜，如上帝禮。禮畢，行幸滎陽，還，至洛陽，<span class="jiazhu">〖班《志》，滎陽、洛陽並屬河南郡。〗</span>封周後姬嘉爲周子南君。<span class="jiazhu">〖臣瓚曰：《汲冢古文》謂衞將軍文子爲子南彌牟，其後有子南固、子南勁。《紀年》，勁朝於魏。後惠成王如衞，命子南爲侯。秦幷六國，衞最後亡。疑嘉是衞後，故氏子南而稱君也。師古曰：子南，其封邑之號，以爲周後，故總言周子南君，瓚說非也。例不先言姓而後稱君，且自嘉以下皆姓姬，著於史傳。余據《恩澤侯表》，周子南君食邑於潁川長社。〗</span></p>
<p class="em2 strong"><span class="yinwen">2</span>春，二月，中山靖王勝薨。<span class="jiazhu">〖勝，景帝子，中二年受封。〗</span></p>
<p class="em2 strong"><span class="yinwen">3</span>樂成侯丁義<span class="jiazhu">〖義，高祖功臣丁禮之曾孫。班《志》，樂成，侯國，屬南陽郡。《考異》曰：《漢書·郊祀志》作<span class="yinhao">「樂成侯登」</span>。按《史記》、《漢書·功臣表》當爲<span class="yinhao">「丁義」</span>。〗</span>薦方士欒大，云與文成將軍同師。上方悔誅文成，<span class="jiazhu">〖誅文成見上卷元狩四年。〗</span>得欒大，大說。<span class="jiazhu">〖說，讀曰悅。〗</span>大先事膠東康王，<span class="jiazhu">〖康王寄，上弟也。〗</span>爲人長美言，<span class="jiazhu">〖師古曰：善爲甘美之言。〗</span>多方略，而敢爲大言，處之不疑。<span class="jiazhu">〖處，昌呂翻。〗</span>大言曰：<span class="yinhao">「臣常往來海中，見安期、羨門之屬，顧以臣爲賤，不信臣；又以爲康王諸侯耳，不足與方。臣之師曰：『黃金可成而河決可塞，<span class="jiazhu">〖塞，悉則翻。〗</span>不死之藥可得，仙人可致也。』然臣恐效文成，則方士皆掩口，惡敢言方哉！」</span><span class="jiazhu">〖惡，音烏。〗</span>上曰：<span class="yinhao">「文成食馬肝死耳。<span class="jiazhu">〖《索隱》曰：《論衡》云：氣勃而毒盛，故食走馬肝，馬肝殺人。《儒林傳》：食肉無食馬肝，是也。〗</span>子誠能脩其方，我何愛乎！」</span>大曰：<span class="yinhao">「臣師非有求人，人者求之。陛下必欲致之，則貴其使者，令爲親屬，以客禮待之，乃可使通言於神人。」</span>於是上使驗小方，鬬旗，旗自相觸擊。<span class="jiazhu">〖《考異》曰：《封禪書》《郊祀志》皆作<span class="yinhao">「棊」</span>，獨《史記·孝武紀》作<span class="yinhao">「旗」</span>。按《漢武故事》云：<span class="yinhao">「大嘗於殿前樹旍數百枚，大令旍自相擊，繙繙竟庭中，去地十餘丈，觀者皆駭。」</span>然則作<span class="yinhao">「旗」</span>字者是也。〗</span>是時，上方憂河決而黃金不就，乃拜大爲五利將軍，又拜爲天士將軍、地士將軍、大通將軍。夏，四月，乙巳，封大爲樂通侯，<span class="jiazhu">〖《恩澤侯表》：樂通侯食邑於安定郡高平縣。〗</span>食邑二千戶，賜甲第，僮千人，乘輿斥車馬、帷帳、器物以充其家，<span class="jiazhu">〖師古曰：斥不用者也。〗</span>又以衞長公主妻之，<span class="jiazhu">〖乘，繩證翻。長，知兩翻。孟康曰：衞太子妹。如淳曰：衞太子姊也。師古曰：《外戚傳》云：子夫生三女，元朔三年生男。據是，則衞太子之姊也，孟說非。妻，七細翻。〗</span>齎金十萬斤，天子親如五利之第，使者存問共給，<span class="jiazhu">〖共，讀曰供。〗</span>相屬於道。<span class="jiazhu">〖屬，之欲翻。〗</span>自太主、將、相以下，<span class="jiazhu">〖太主，帝姑竇太主也。〗</span>皆置酒其家，獻遺之。<span class="jiazhu">〖遺，于季翻。〗</span>天子又刻玉印曰<span class="yinhao">「天道將軍」</span>，<span class="jiazhu">〖據《前史》，下文言爲天子道天神，則道讀曰導。〗</span>使使衣羽衣，夜立白茅上；五利將軍亦衣羽衣，立白茅上，受印，以示不臣。<span class="jiazhu">〖羽衣，緝羽毛爲衣也；今道士服被之。使衣、亦衣，於旣翻。〗</span>大見數月，佩六印，<span class="jiazhu">〖五利、天士、地士、大通、天道五將軍，併樂通侯爲六印。〗</span>貴震天下。於是海上燕、齊之間，莫不搤腕自言有禁方、能神仙矣。<span class="jiazhu">〖搤，音戹。腕，烏貫翻。〗</span></p>
<p class="em2 strong"><span class="yinwen">4</span>六月，汾陰巫錦<span class="jiazhu">〖應劭曰：錦，巫名。〗</span>得大鼎於魏脽后土營旁，<span class="jiazhu">〖師古曰：汾脽本魏地之墳，故曰魏脽也。營，謂后土祠之兆域。〗</span>河東太守以聞。天子使驗問，巫得鼎無姦詐，乃以禮祠，迎鼎至甘泉，從上行，<span class="jiazhu">〖如淳曰：以鼎從行上甘泉。〗</span>薦之宗廟及上帝，藏於甘泉宮；羣臣皆上壽賀。</p>
<p class="em2 strong"><span class="yinwen">5</span>秋，立常山憲王子商爲泗水王。<span class="jiazhu">〖泗水統淩、泗陽、于三縣，本屬東海郡，帝分爲王國。〗</span></p>
<p class="em2 strong"><span class="yinwen">6</span>初，條侯周亞夫爲丞相，<span class="jiazhu">〖周亞夫，景帝前七年爲相，中三年罷。〗</span>趙禹爲丞相史，府中皆稱其廉平，然亞夫弗任，曰：<span class="yinhao">「極知禹無害，<span class="jiazhu">〖《漢書音義》曰：文無所枉害。蕭何以文無害爲沛主吏掾。章懷太子賢曰：按律有無害都吏，如今言公平吏。蘇林曰：無害，若言無比也。一曰：害，勝也，無能勝害之者。師古曰：傷害也，無人能傷害之者。貢父曰：持法者或以私意陷人，謂之害；故貴於文無害。無害者，取其爲人無害於行，則可以爲吏矣。〗</span>然文深，不可以居大府。」</span><span class="jiazhu">〖應劭曰：禹持文法深劾。〗</span>及禹爲少府，比九卿爲酷急；<span class="jiazhu">〖言以當時九卿同列者比之，禹爲酷急也。〗</span>至晚節，吏務爲嚴峻，而禹更名寬平。</p>
<p class="em2 strong">中尉尹齊素以敢斬伐著名，<span class="jiazhu">〖《姓譜》：少昊之子封於尹城，子孫因以爲氏。按尹氏，周之世卿。〗</span>及爲中尉，吏民益彫敝。是歲，齊坐不勝任抵罪。<span class="jiazhu">〖勝，音升。〗</span>上乃復以王溫舒爲中尉，趙禹爲廷尉。後四年，禹以老，貶爲燕相。</p>
<p class="em2 strong">是時吏治皆以慘刻相尙，<span class="jiazhu">〖治，直吏翻。〗</span>獨左內史兒寬，勸農業，緩刑罰，理獄訟，務在得人心；擇用仁厚士，推情與下，不求名聲，吏民大信愛之；收租稅時，裁闊狹，與民相假貸，<span class="jiazhu">〖師古曰：謂有貧弱及農要之時，不卽徵收也。余謂闊，謂征斂稍寬、禁防疏闊之時；狹，謂督促迫急之時。闊時不急征收，假貸與民，使營生業。〗</span>以故租多不入。後有軍發，左內史以負租課殿，當免；<span class="jiazhu">〖殿，丁練翻。課下下曰殿。〗</span>民聞當免，皆恐失之，大家牛車、小家擔負輸租，繈屬不絕，<span class="jiazhu">〖師古曰：繈，索也。言輸者接連不絕於道，若繩索之相屬也，猶今言續索矣。屬，之欲翻。〗</span>課更以最。<span class="jiazhu">〖課上上曰最。〗</span>上由此愈奇寬。</p>
<p class="em2 strong"><span class="yinwen">7</span>初，南越文王遣其子嬰齊入宿衞，<span class="jiazhu">〖南越王胡薨，諡文王。嬰齊入宿衞見十七卷建元元年。〗</span>在長安取邯鄲樛氏女，<span class="jiazhu">〖取，讀曰娶。邯鄲屬趙國。師古曰：樛，居虯翻。〗</span>生子興。文王薨，嬰齊立，乃藏其先武帝璽，<span class="jiazhu">〖趙佗自號南越武帝。李奇曰：去其僭號。〗</span>上書請立樛氏女爲后，興爲嗣。漢數使使者風諭嬰齊入朝。<span class="jiazhu">〖數，所角翻。師古曰：風，讀曰諷，諷諭令入朝。〗</span>嬰齊尙樂擅殺生自恣，懼入見要，用漢法比內諸侯，<span class="jiazhu">〖樂，音洛。見，賢遍翻；下同。要，讀曰邀。恐漢邀之以用朝廷之法，如內諸侯王。〗</span>固稱病，遂不入見。嬰齊薨，諡曰明王。太子興代立，其母爲太后。</p>
<p class="em2 strong">太后自未爲嬰齊姬時，嘗與霸陵人安國少季通。<span class="jiazhu">〖師古曰：姓安國，字少季。少，詩照翻。〗</span>是歲，上使安國少季往諭王、王太后以入朝，比內諸侯，令辯士諫大夫終軍等宣其辭，<span class="jiazhu">〖《百官表》：元狩五年，初置諫大夫，秩八百石。〗</span>勇士魏臣等輔其決，<span class="jiazhu">〖師古曰：助令決策也。〗</span>衞尉路博德將兵屯桂陽<span class="jiazhu">〖班《志》，桂陽縣屬桂陽郡；唐爲連州桂陽、連山二縣地。〗</span>待使者。南越王年少，太后中國人；安國少季往，復與私通，國人頗知之，多不附太后。太后恐亂起，亦欲倚漢威，數勸王及羣臣求內屬；<span class="jiazhu">〖數，所角翻。〗</span>卽因使者上書，請比內諸侯，三歲一朝，<span class="jiazhu">〖朝，直遙翻。〗</span>除邊關。於是天子許之，賜其丞相呂嘉銀印及內史、中尉、太傅印，餘得自置；除其故黥、劓刑，用漢法，比內諸侯。使者皆留，塡撫之。<span class="jiazhu">〖漢制，諸侯王國二千石以上皆漢朝所命，餘得自置。今賜南越丞相、內史、中尉、太傅印，使之比內諸侯也。漢自文帝除肉刑，不用黥、劓之法，故亦令南越除之。劓，魚器翻，又牛例翻。塡，讀曰鎭。爲呂嘉反張本。〗</span></p>
<p class="em2 strong"><span class="yinwen">8</span>上行幸雍，<span class="jiazhu">〖雍，於用翻。〗</span>且郊，或曰：<span class="yinhao">「五帝，泰一之佐也。宜立泰一，而上親郊。」</span>上疑未定。齊人公孫卿曰：<span class="yinhao">「今年得寶鼎，其冬辛巳朔旦冬至，與黃帝時等。」</span>卿有札書<span class="jiazhu">〖師古曰：等，同也。札，木簡之薄小者也。〗</span>曰：<span class="yinhao">「黃帝得寶鼎，是歲己酉朔旦冬至，凡三百八十年，黃帝仙登于天。」</span>因嬖人奏之。<span class="jiazhu">〖嬖，卑義翻，又博計翻。〗</span>上大悅，召問，卿對曰：<span class="yinhao">「受此書申公，申公曰：『漢興復當黃帝之時，漢之聖者在高祖之孫且曾孫也。寶鼎出而與神通，黃帝接萬靈明庭，明庭者甘泉也。黃帝采首山銅，<span class="jiazhu">〖班《志》，河東蒲坂縣有首山。〗</span>鑄鼎於荊山下，<span class="jiazhu">〖班《志》：馮翊懷德縣有荊山。〗</span>鼎旣成，有龍垂胡䫇下迎黃帝，<span class="jiazhu">〖師古曰：胡，謂頷下垂肉也；䫇，其毛也。䫇，人占翻。〗</span>黃帝上騎龍，與羣臣後宮七十餘人俱登天。』」</span>於是天子曰：<span class="yinhao">「嗟乎！誠得如黃帝，吾視去妻子如脫屣耳！」</span><span class="jiazhu">〖師古曰：屣，小履也。脫屣者，言其便易，無所顧也。屣，山爾翻。〗</span>拜卿爲郎，使東候神於太室。<span class="jiazhu">〖師古曰：太室山在潁川崇高縣，是爲中嶽。〗</span></p>
<p class="strong"><span class="section" id="title-9"><span data-head-description="漢武帝元鼎" data-head-level="h4" data-head-title="元鼎五年">五年</span></span><span class="biaozhusup" data-rel="（己巳、西元前一一二年）"></span></p>
<p class="em2 strong"><span class="yinwen">1</span>冬，十月，上祠五畤於雍，遂踰隴，<span class="jiazhu">〖隴坻也，在天水郡隴縣。《三秦記》曰：其坂九曲，上隴者七日乃越。〗</span>西登崆峒。<span class="jiazhu">〖《唐·地理志》：崆峒在岷州溢樂縣西。岷州，漢臨洮之地。《史記》作<span class="yinhao">「空桐」</span>。《正義》曰：空桐山，在原州平高縣西百里。〗</span>隴西守以行往卒，<span class="jiazhu">〖卒，讀曰猝。〗</span>天子從官不得食，惶恐，自殺。<span class="jiazhu">〖從，才用翻。〗</span>於是上北出蕭關，從數萬騎獵新秦中，以勒邊兵而歸。新秦中或千里無亭徼，於是誅北地太守以下。<span class="jiazhu">〖唐麟州治新秦。杜佑：漢新秦中地。余謂唐取漢新秦中之名以名郡耳，麟州不能盡有漢新秦中之地也。北地與朔方接境，時朔方新置郡，蓋使北地幷力以營築亭徼也。徼，吉弔翻。〗</span>上又幸甘泉，立泰一祠壇，所用祠具如雍一畤而有加焉。<span class="jiazhu">〖雍有五畤，今祠太一所用，如雍一畤之祠具也。有加者，加醴棗脯之屬。〗</span>五帝壇環居其下四方地，爲醊食羣神從者及北斗云。<span class="jiazhu">〖《說文》：醊，祭酎也。師古曰：謂聯屬而祭也。醊，竹芮翻。食，讀曰飤。從，才用翻。〗</span>十一月，辛巳朔，冬至；昧爽，<span class="jiazhu">〖昧，冥也。爽，明也。謂日尙昧昧而天色漸明也。〗</span>天子始郊拜泰一，朝朝日，夕夕月則揖。<span class="jiazhu">〖應劭曰：天子春朝日，秋夕月；朝日以朝，夕月以夕。臣瓚曰：《漢儀注》：郊泰畤，皇帝平旦出竹宮，東向揖日，其夕西南向揖月，便用郊日，不用春、秋也。師古曰：春朝朝日，秋暮夕月，蓋常禮；郊泰畤而揖日月，此又別儀。朝朝，下直遙翻；下同。〗</span>其祠，列火滿壇，壇旁亨炊具。<span class="jiazhu">〖亨，讀曰烹。〗</span>有司云：<span class="yinhao">「祠上有光。」</span>又云：<span class="yinhao">「晝有黃氣上屬天。」</span><span class="jiazhu">〖屬，之欲翻。〗</span>太史令談、祠官寬舒等<span class="jiazhu">〖班《表》：太史令屬太常。劉昭《志》：秩六百石，掌天時星曆，凡國祭祀、喪娶之事。談，卽司馬談也。祠官，掌祠祀之官。寬舒，史逸其姓。〗</span>請三歲天子一郊見，<span class="jiazhu">〖見，賢遍翻。〗</span>詔從之。</p>
<p class="em2 strong"><span class="yinwen">2</span>南越王、王太后飭治行裝，重齎<span class="jiazhu">〖治，直之翻。齎，讀曰資。〗</span>爲入朝具。其相呂嘉，年長矣，相三王，宗族仕宦爲長吏者七十餘人，男盡尙王女，女盡嫁王子弟、宗室，及蒼梧秦王有連，<span class="jiazhu">〖孟康曰：蒼梧，越中王，自名爲秦王。連，親婚也。晉灼曰：秦王，卽後趙光；趙本與秦同姓，故曰秦王。余據南越王姓趙，曷爲不稱南越秦王！晉說未爲通。長，知兩翻。〗</span>其居國中甚重，得衆心愈於王。<span class="jiazhu">〖師古曰：愈，勝也。〗</span>王之上書，數諫止王，王弗聽；有畔心，數稱病，不見漢使者。<span class="jiazhu">〖數，所角翻。〗</span>使者皆注意嘉，勢未能誅。王、王太后亦恐嘉等先事發，<span class="jiazhu">〖先，悉薦翻。〗</span>欲介漢使者權，謀誅嘉等，<span class="jiazhu">〖韋昭曰：恃使者爲介胄也。《索隱》曰：《志林》云：介者，因也；欲因使者權誅呂嘉也。韋昭以介爲恃。介者，間也；以言間恃漢使之權，意卽得矣；然云恃爲介胄則非也。虞喜以介爲因，亦有所由；介者，賓主所因也。〗</span>乃置酒請使者，大臣皆侍坐飲。<span class="jiazhu">〖坐，徂臥翻。〗</span>嘉弟爲將，將卒居宮外。<span class="jiazhu">〖將，卽亮翻。〗</span>酒行，太后謂嘉曰：<span class="yinhao">「南越內屬，國之利也；而相君苦不便者，何也？」</span>以激怒使者。使者狐疑相杖，<span class="jiazhu">〖杖，直亮翻。〗</span>遂莫敢發。嘉見耳目非是，<span class="jiazhu">〖師古曰：言異於常也。〗</span>卽起而出。太后怒，欲鏦嘉以矛，<span class="jiazhu">〖鏦，楚江翻。〗</span>王止太后。嘉遂出，介其弟兵就舍，<span class="jiazhu">〖李奇曰：介，被也。師古曰：介，甲也，被甲以自衞也。弟兵，卽上所云弟將卒居外者。〗</span>稱病，不肯見王及使者，陰與大臣謀作亂。王素無意誅嘉，嘉知之，以故數月不發。</p>
<p class="em2 strong">天子聞嘉不聽命，王、王太后孤弱不能制，使者怯無決；又以爲王、王太后已附漢，獨呂嘉爲亂，不足以興兵，欲使莊參以二千人往使。<span class="jiazhu">〖往使，疏吏翻。〗</span>參曰：<span class="yinhao">「以好往，數人足矣；以武往，二千人無足以爲也。」</span>辭不可，天子罷參。郟壯士故濟北相韓千秋<span class="jiazhu">〖班《志》，郟縣屬潁川郡。《史記正義》曰：今汝州郟城縣。郟，音夾。千秋，蓋相濟北成王胡也。胡，貞王勃之子。〗</span>奮曰：<span class="yinhao">「以區區之越，又有王、王太后應，獨相呂嘉爲害，願得勇士三百人，必斬嘉以報。」</span>於是天子遣千秋與王太后弟樛樂將二千人往。入越境。<span class="jiazhu">〖樛，居虯翻。〗</span>呂嘉等乃遂反，下令國中曰：<span class="yinhao">「王年少。太后，中國人也，又與使者亂，專欲內屬，盡持先王寶器入獻天子以自媚；多從人行，至長安，虜賣以爲僮僕；取自脫一時之利，無顧趙氏社稷、爲萬世慮計之意。」</span>乃與其弟將卒攻殺王、王太后及漢使者，遣人告蒼梧秦王及其諸郡縣，立明王長男越妻子術陽侯建德爲王。<span class="jiazhu">〖建德降漢，始封術陽侯，史蓋追書也。班《表》，術陽侯食邑於東海之下邳。長，知兩翻。〗</span>而韓千秋兵入，破數小邑。其後越開直道給食，<span class="jiazhu">〖師古曰：縱之令深入，然後擊滅之。〗</span>未至番禺四十里，<span class="jiazhu">〖番禺，南越都。番，音潘。〗</span>越以兵擊千秋等，遂滅之；使人函封漢使者節置塞上，好爲謾辭謝罪，<span class="jiazhu">〖師古曰：謾，誑也，音慢，又莫連翻。〗</span>發兵守要害處。</p>
<p class="em2 strong">春，三月，壬午，天子聞南越反，曰：<span class="yinhao">「韓千秋雖無功，亦軍鋒之冠，<span class="jiazhu">〖冠，古玩翻。〗</span>封其子延年爲成安侯；<span class="jiazhu">〖班《表》，成安侯食邑於潁川郡之郟縣。〗</span>樛樂姊爲王太后，首願屬漢，封其子廣德爲龍亢侯。」</span><span class="jiazhu">〖班《志》，龍亢縣屬沛國。亢，音剛。《考異》曰：《漢書·功臣表》作<span class="yinhao">「龍侯」</span>，《南越傳》作<span class="yinhao">「龒侯」</span>。晉灼曰：<span class="yinhao">「龒」</span>，古<span class="yinhao">「龍」</span>字。《史記·建元以來侯者表》及《南越傳》皆作<span class="yinhao">「龍亢侯」</span>，今從之。〗</span></p>
<p class="em2 strong"><span class="yinwen">3</span>夏，四月，赦天下。</p>
<p class="em2 strong"><span class="yinwen">4</span>丁丑晦，日有食之。</p>
<p class="em2 strong"><span class="yinwen">5</span>秋，遣伏波將軍路博德<span class="jiazhu">〖環濟《要略》曰：伏波將軍者，船涉江海，欲使波濤伏息也。〗</span>出桂陽，下湟水；<span class="jiazhu">〖《水經》：匯水出桂陽縣盧聚，南出貞女峽，合洭水，東南過含洭縣，南出洭浦關爲桂水。《山海經》以洭水爲湟水。徐廣曰：湟水，一名洭水，出桂陽，通四會。師古曰：湟，音皇。〗</span>樓船將軍楊僕出豫章，下湞水；<span class="jiazhu">〖應劭曰：湞水出南海龍川西，入秦水。《水經》：湞水逕桂陽郡之湞陽縣南，而右注溱水。湞，鄭氏曰：湞，音檉；孟康曰：湞，音貞；師古曰：湞，丈庚翻。〗</span>歸義越侯嚴爲戈船將軍，出零陵，下離水；<span class="jiazhu">〖張晏曰：嚴故越人，降，爲歸義侯。越人於水中負人船，又有蛟龍之害，故置戈於船下，因以爲名。臣瓚曰：《伍子胥書》有戈船，以載干戈，因謂之戈船也。師古曰：以樓船之例言之，非謂載干戈也，此蓋船下安戈以禦蛟鼉水蟲之害，張說近之。貢父曰：船下安戈旣難措置，又不可以行；今造舟船甚多，未嘗有置戈者。顏北人，不曉行船，故信張說；蓋瓚說是。余據《表》無歸義越侯嚴。零陵本屬桂陽，帝分置郡；唐爲永、道二州。灕水，班《志》：出零陵縣陽海山東南，至廣信入鬱水。〗</span>甲爲下瀨將軍，下蒼梧；<span class="jiazhu">〖服虔曰：甲故越人歸漢者。臣瓚曰：瀨，湍也；吳、越謂之瀨，中國謂之磧。《伍子胥書》有下瀨船。瀨，音賴。蒼梧本越地，帝始置郡，有灕水關；唐梧、賀、康、端、封之地。〗</span>皆將罪人，江、淮以南樓船十萬人。越馳義侯遺別將巴、蜀罪人，發夜郎兵，下牂柯江，咸會番禺。</p>
<p class="em2 strong">齊相卜式上書，請父子與齊習船者往死南越。天子下詔褒美式，賜爵關內侯，金六十斤，田十頃，布告天下；天下莫應。是時列侯以百數，皆莫求從軍擊越。會九月嘗酎，祭宗廟，列侯以令獻金助祭。少府省金，金有輕及色惡者，上皆令劾以不敬，奪爵者百六人。<span class="jiazhu">〖如淳曰：《漢儀注》：王子爲侯，歲以黃金嘗酎於漢廟，皇帝臨受獻金，金少，不如斤兩，色惡，王削縣，侯免國。余據當時失侯者列侯、王子侯共一百六人，蓋不特王子侯有酎金也。酎，直又翻。省，悉景翻。劾，戶槪翻。〗</span>辛巳，丞相趙周坐知列侯酎金輕，下獄，自殺。<span class="jiazhu">〖下，遐嫁翻。〗</span></p>
<p class="em2 strong"><span class="yinwen">6</span>丙申，以御史大夫石慶爲丞相，封牧丘侯。<span class="jiazhu">〖《恩澤侯表》，牧丘侯食邑平原。〗</span>時國家多事，桑弘羊等致利，王溫舒之屬峻法，而兒寬等推文學，皆爲九卿，更進用事；<span class="jiazhu">〖更，工衡翻。〗</span>事不關決於丞相，丞相慶醇謹而已。<span class="jiazhu">〖師古曰：醇，專厚也。〗</span></p>
<p class="em2 strong"><span class="yinwen">7</span>五利將軍裝治行，東入海求其師。旣而不敢入海，之太山祠。上使人隨驗，實無所見。五利妄言見其師，其方盡多不售，<span class="jiazhu">〖師古曰：售，應當也；不售者，無驗也。〗</span>坐誣罔，腰斬；樂成侯亦棄市。</p>
<p class="em2 strong"><span class="yinwen">8</span>西羌衆十萬人反，與匈奴通使，<span class="jiazhu">〖使，疏吏翻。〗</span>攻故安，圍枹罕。<span class="jiazhu">〖故安縣屬涿郡，西羌之兵安能至此！當作<span class="yinhao">「安故」</span>。班《志》，安故、枹罕二縣，皆屬隴西郡。枹罕，故罕羌邑。宋白曰：安故故城，在蘭州南。枹罕，今河州治所。枹，音膚。罕，如字。〗</span>匈奴入五原，<span class="jiazhu">〖五原，卽秦九原郡，帝更名；唐爲鹽州。宋白曰：五原郡有原五所，故名，謂龍遊原、乞地于原、青嶺原、岢嵐眞原、橫槽原也。五原故城，在今榆林縣界。〗</span>殺太守。<span class="jiazhu">〖守，式又翻；下同。〗</span></p>
<p class="strong"><span class="section" id="title-10"><span data-head-description="漢武帝元鼎" data-head-level="h4" data-head-title="元鼎六年">六年</span></span><span class="biaozhusup" data-rel="（庚午、西元前一一一年）"></span></p>
<p class="em2 strong"><span class="yinwen">1</span>冬，發卒十萬人，遣將軍李息、郎中令徐自爲征西羌，平之。</p>
<p class="em2 strong"><span class="yinwen">2</span>樓船將軍楊僕入越地，先陷尋陿，<span class="jiazhu">〖陿，作陝音。姚氏曰：尋陿在始興西三百里，近口也。陿，音狹。〗</span>破石門，<span class="jiazhu">〖石門在番禺西北二十里。《郡國志》：呂嘉拒漢，積石江中爲門，因名石門。〗</span>挫越鋒，以數萬人待伏波將軍路博德至俱進，樓船居前，至番禺。南越王建德、相呂嘉城守。樓船居東南面，伏波居西北面。會暮，樓船攻敗越人，縱火燒城。<span class="jiazhu">〖敗，蒲賣翻。〗</span>伏波爲營，<span class="jiazhu">〖師古曰：設營壘以待降者。〗</span>遣使者招降者，賜印綬，復縱令相招。<span class="jiazhu">〖師古曰：來降者卽賜以侯印，而放令還，更相招諭。復，扶又翻。〗</span>樓船力攻燒敵，驅而入伏波營中。黎旦，城中皆降。建德、嘉已夜亡入海，伏波遣人追之。校尉司馬蘇弘得建德，越郎都稽得嘉。<span class="jiazhu">〖孟康曰：越中所自置郎也。《考異》曰：《史記》《漢書·表》皆作<span class="yinhao">「孫都」</span>，《南越傳》皆云<span class="yinhao">「都稽」</span>，今從《傳》。〗</span>戈船、下瀨將軍兵及馳義侯所發夜郎兵未下，南越已平矣。遂以其地爲南海、蒼梧、鬱林、合浦、交趾、九眞、日南、珠厓、儋耳九郡。<span class="jiazhu">〖南海，唐廣州、循州之地。蒼梧，註見上。鬱林，唐桂州、鬱林、黨、繡州之地。合浦，唐廉、雷、潘州之地。交趾，唐安南之地。杜佑曰：南方夷人，其足大，指開廣；若並足而立，其指交，故名交趾。劉欣期《交州記》曰：交趾之人出南定縣，足骨無節，身有毛，臥者更扶乃得起。《山海經》：交脛國爲人交脛。郭璞曰：脚脛曲戾相交，所謂<span class="yinhao">「雕題、交趾」</span>也。九眞，唐愛州之地。日南，唐驩州之地。師古曰：言其在日之南，所謂開北戶以向日者。珠厓、儋耳，唐瓊管之地。應劭曰：二郡在大海厓岸之邊，出眞珠，故曰珠厓。儋耳者，種大耳，其渠率自謂王者，耳尤緩，下肩三寸。張晏曰：《異物志》，二郡在海中，東西千里，南北五百里。儋耳之人，鏤其頰皮，上連耳匡，分爲數支，狀如羊腸，累耳而下垂。賢曰：儋耳故城，卽今儋州義倫縣。儋，丁甘翻。臣瓚曰：珠厓郡治瞫都，去長安七千三百二十四里，儋耳去長安七千三百三十五里，見《茂陵書》。〗</span>師還，上益封伏波；封樓船爲將梁侯，蘇弘爲海常侯，都稽爲臨蔡侯，<span class="jiazhu">〖徐廣曰：海常在東萊。余以《王子侯表》參考，則海常侯當食邑琅邪。《功臣表》，臨蔡侯食邑河內。〗</span>及越降將蒼梧王趙光等四人皆爲侯。<span class="jiazhu">〖趙光封隨桃侯，史定封安道侯，畢取封膫侯，居翁封湘城侯。《考異》曰：凡此等封侯者，年表皆有月日，爲其先後難齊，故盡附於立功之處；後倣此。〗</span></p>
<p class="em2 strong"><span class="yinwen">3</span>公孫卿候神河南，言見仙人跡緱氏城上。<span class="jiazhu">〖班《志》，緱氏縣屬河南郡。宋白曰：漢緱氏縣故城，在今縣東南二十五里。緱，工侯翻。〗</span>春，天子親幸緱氏城視跡，問卿：<span class="yinhao">「得毋效文成、五利乎？」</span>卿曰：<span class="yinhao">「仙者非有求人主，人主者求之；其道非寬假，神不來。言神事如迂誕，<span class="jiazhu">〖師古曰：迂，回遠也。誕，大言也。〗</span>積以歲月，乃可致也。」</span>上信之。於是郡、國各除道，繕治宮觀、名山、神祠以望幸焉。<span class="jiazhu">〖觀，古玩翻。〗</span></p>
<p class="em2 strong"><span class="yinwen">4</span>賽南越，祠泰一、后土，始用樂舞。<span class="jiazhu">〖據《郊祀志》，五年秋，爲伐南越告禱太一，故今賽祠。賽，先代翻。〗</span></p>
<p class="em2 strong"><span class="yinwen">5</span>馳義侯發南夷兵，欲以擊南越。且蘭君恐遠行<span class="jiazhu">〖且蘭亦南夷種，帝開爲縣，屬牂柯郡。且，音苴；子閭翻。〗</span>旁國虜其老弱，乃與其衆反，殺使者及犍爲太守。<span class="jiazhu">〖犍，渠延翻。守，式又翻。〗</span>漢乃發巴、蜀罪人當<span class="jiaozhusup">〖嚴：「當」改「嘗」。〗</span>擊南越者八校尉，遣中郎將郭昌、衞廣將而擊之，<span class="jiazhu">〖將，卽亮翻。〗</span>誅且蘭及邛君、莋侯，<span class="jiazhu">〖邛君，邛都之君。莋侯，莋都之君。莋，才各翻；下同。〗</span>遂平南夷爲牂<span class="jiaozhusup">〖章：十四行本「牂」作「䍧」；乙十一行本同。〗</span>柯郡。夜郎侯始倚南越，南越已滅，夜郎遂入朝，<span class="jiazhu">〖朝，直遙翻。〗</span>上以爲夜郎王。冉駹皆振恐，請臣置吏，乃以邛都爲越巂郡，<span class="jiazhu">〖邛，渠容翻。越巂郡，唐爲巂州。巂，音髓。〗</span>莋都爲沈黎郡，<span class="jiazhu">〖服虔曰：今蜀郡北部都尉所治本莋都。臣瓚曰：《茂陵書》，沈黎治莋都，去長安三千三百三十五里。唐爲黎州地。〗</span>冉駹爲汶山郡，<span class="jiazhu">〖駹，莫江翻。應劭曰：今蜀郡㟭山本冉駹地。宣帝地節四年，省㟭山郡幷蜀，今茂州諸羌之地是也。《華陽國志》：汶山，南接漢嘉，西接涼州酒泉，北接陰平，皆其地也。唐置茂州汶山縣。《註》云，有岷山。《類篇》：汶，音岷。又據《史記·夏紀》引《禹貢》<span class="yinhao">「岷、嶓旣藝」</span>及<span class="yinhao">「岷山之陽」</span>及<span class="yinhao">「岷山導江」</span>之<span class="yinhao">「岷」</span>皆作<span class="yinhao">「汶」</span>，蓋漢時古字通用也。康曰汶，音問，非也。〗</span>廣漢西白馬爲武都郡。<span class="jiazhu">〖高祖置廣漢郡；唐爲梓州。白馬居武都仇池，班《志》所謂天池大澤。《括地志》：隴右成州、武州皆白馬氐，其豪族楊氏居成州仇池山上。武都郡，唐階、成、武等州地。〗</span></p>
<p class="em2 strong"><span class="yinwen">6</span>初，東越王餘善上書，請以卒八千人從樓船擊呂嘉；兵至揭陽，<span class="jiazhu">〖班《志》，揭陽縣屬南海郡；唐爲潮州。韋昭曰：揭，其逝翻。蘇林音揭，師古音竭。〗</span>以海風波爲解，不行，持兩端，陰使南越。<span class="jiazhu">〖使，疏吏翻。〗</span>及漢破番禺，不至。楊僕上書願便引兵擊東越；上以士卒勞倦，不許，令諸校屯豫章、梅嶺以待命。<span class="jiazhu">〖徐廣曰：梅嶺在會稽界。《索隱》曰：徐說非也。按今豫章三十里有梅嶺，在洪崖山，當古驛道。杜佑曰：梅嶺在虔州虔化縣界。《括地志》：在虔化縣東北一百二十八里。校，戶敎翻。〗</span>餘善聞樓船請誅之，漢兵臨境，乃遂反，發兵距漢道，號將軍騶力等爲吞漢將軍，入白沙、武林、梅嶺，<span class="jiazhu">〖《索隱》曰：按今豫章北二百里接番陽界，地名白沙，沙東南八十里有武陽亭，東南三十里地名武林，當閩、越之京道。劉昫曰：武林，在蒼梧猛陵縣界，隋分猛陵置武林縣，屬永平郡，唐置龔州。〗</span>殺漢三校尉。是時，漢使大農張成、故山州侯齒將屯，<span class="jiazhu">〖齒，城陽共王子，坐酎金失侯，故書曰故侯。將，卽亮翻；下僕將同。〗</span>弗敢擊，卻就便處，皆坐畏懦誅。餘善自稱武帝。</p>
<p class="em2 strong">上欲復使楊僕將，爲其伐前勞，<span class="jiazhu">〖爲，于僞翻。〗</span>以書敕責之曰：<span class="yinhao">「將軍之功獨有先破石門、尋陿，非有斬將搴旗之實也，<span class="jiazhu">〖師古曰：搴，拔取之也。〗</span>烏足以驕人哉！前破番禺，捕降者以爲虜，<span class="jiazhu">〖降，戶江翻。〗</span>掘死人以爲獲，是一過也。使建德、呂嘉得以東越爲援，<span class="jiazhu">〖師古曰：以僕不窮追之，故令得以東越爲援也。〗</span>是二過也。士卒暴露連歲，將軍不念其勤勞，而請乘傳行塞，<span class="jiazhu">〖傳，張戀翻。行，下孟翻。〗</span>因用歸家，懷銀、黃，垂三組，夸鄕里，是三過也。<span class="jiazhu">〖師古曰：銀，銀印也；黃，金印也。僕爲主爵都尉，又爲樓船將軍，幷將梁侯，故爲三組。組，印綬也。〗</span>失期內顧，<span class="jiazhu">〖師古曰：言顧思妻妾也。〗</span>以道惡爲解，是四過也。問君蜀刀價而陽不知，<span class="jiazhu">〖蜀刀，蜀中所作刀。師古曰：蜀刀，有環者也。〗</span>挾僞干君，<span class="jiazhu">〖師古曰：干，犯也。〗</span>是五過也。受詔不至蘭池，<span class="jiazhu">〖蘭池宮在渭城。如淳曰：本出軍時欲使之蘭池宮，頓而不至。〗</span>明日又不對；假令將軍之吏，問之不對，令之不從，其罪何如？推此心在外，江海之間可得信乎？今東越深入，將軍能率衆以掩過不？」</span><span class="jiazhu">〖不，讀曰否。〗</span>僕惶恐對曰：<span class="yinhao">「願盡死贖罪！」</span>上乃遣橫海將軍韓說出句章，<span class="jiazhu">〖班《志》，句章縣屬會稽郡。《史記正義》曰：句章故城，在越州鄮縣西一百里。〗</span>浮海從東方往；樓船將軍楊僕出武林，中尉王溫舒出梅嶺，以越侯爲戈船、下瀨將軍，出若邪、白沙，<span class="jiazhu">〖若邪，時屬會稽山陰縣界；今之若邪溪，在越州東南二十五里，曰五雲溪。〗</span>以擊東越。</p>
<p class="em2 strong"><span class="yinwen">7</span>博望侯旣以通西域尊貴，其吏士爭上書言外國奇怪利害求使。天子爲其絕遠，非人所樂往，聽其言，<span class="jiazhu">〖師古曰：凡人皆不樂去，故有自請爲使者卽聽而遣之。爲，于僞翻。樂，音洛。使，疏吏翻；下同。〗</span>予節，募吏民，毋問所從來，<span class="jiazhu">〖師古曰：不爲限禁遠近，雖家人私隸並許應募。予，讀曰與。〗</span>爲具備人衆遣之，<span class="jiazhu">〖爲，于僞翻；下同。〗</span>以廣其道。來還，不能毋侵盜幣物及使失指，<span class="jiazhu">〖師古曰：乖天子指意。〗</span>天子爲其習之，輒覆按致重罪，以激怒令贖，<span class="jiazhu">〖師古曰：言其串習，不以爲難，必當更求充使，令立功以贖罪。〗</span>復求使，使端無窮，而輕犯法。<span class="jiazhu">〖復，扶又翻。使，疏吏翻；下同。〗</span>其吏卒亦輒復盛推外國所有，言大者予節，言小者爲副，<span class="jiazhu">〖予，讀曰與。〗</span>故妄言無行之徒皆爭效之。<span class="jiazhu">〖行，下孟翻。〗</span>其使皆貧人子，私縣官齎物，<span class="jiazhu">〖師古曰：言所齎官物，竊自用之，同於私物。〗</span>欲賤市以私其利。<span class="jiazhu">〖師古曰：所市之物得利多，故不盡入官也。〗</span>外國亦厭漢使，人人有言輕重，<span class="jiazhu">〖服虔曰：漢使言於外國，人人輕重不實。〗</span>度漢兵遠不能至，而禁其食物以苦漢使。<span class="jiazhu">〖師古曰：令其困苦也。度，徒洛翻。〗</span>漢使乏絕，積怨至相攻擊。而樓蘭、車師，小國當空道，<span class="jiazhu">〖漢出西域有兩道，南道從樓蘭，北道從車師，故二國當漢使空道。師古曰：空，卽孔也。〗</span>攻劫漢使王恢等尤甚，而匈奴奇兵又時遮擊之。使者爭言西域皆有城邑，兵弱易擊。<span class="jiazhu">〖易，以豉翻。〗</span>於是天子遣浮沮將軍公孫賀將萬五千騎出九原二千餘里，至浮沮井而還；<span class="jiazhu">〖浮沮，匈奴中井名。出軍時，期賀至浮沮井，故以爲將軍之號。下匈河將軍，其義類此。沮，子餘翻。〗</span>匈河將軍趙破奴將萬餘騎出令居數千里，至匈河水而還；<span class="jiazhu">〖臣瓚曰：匈奴河水，去令居千里。〗</span>以斥逐匈奴，不使遮漢使，皆不見匈奴一人。乃分武威、酒泉地置張掖、敦煌郡，<span class="jiazhu">〖應劭曰：敦，大也。煌，盛也。張掖，張國臂掖也。敦，音屯。張掖，昆邪王所居地，唐爲甘州。敦煌，唐爲沙州。《考異》曰：《漢書·武紀》：<span class="yinhao">「元狩二年，渾邪王降，以其地爲武威、酒泉郡。元鼎六年，分置張掖、敦煌郡。」</span>而《地理志》云：<span class="yinhao">「張掖、酒泉郡，太初元年開；武威郡，太初四年開；敦煌郡，後元元年分酒泉置。」</span>今從《武紀》。〗</span>徙民以實之。</p>
<p class="em2 strong"><span class="yinwen">8</span>是歲，齊相卜式爲御史大夫。式旣在位，乃言<span class="yinhao">「郡、國多不便縣官作鹽鐵器，苦惡<span class="jiazhu">〖如淳曰：<span class="yinhao">「苦」</span>或作<span class="yinhao">「盬」</span>，盬，不攻嚴也。臣瓚曰：謂作鐵器民患苦其不好也。師古曰：二說非也。鹽旣味苦，器又脆惡，故總云苦惡也。余謂鹽器，則官與牢盆是也；鐵器，則官鑄鐵器是也。苦惡，專指鹽鐵器而言，如說未可厚非。〗</span>價貴，或強令民買之；而船有算，<span class="jiazhu">〖船算及鹽鐵器，並見上卷四年，強，其兩翻。〗</span>商者少，物貴。」</span><span class="jiazhu">〖少，詩沼翻。〗</span>上由是不悅卜式。</p>
<p class="em2 strong"><span class="yinwen">9</span>初，司馬相如病且死，有遺書，頌功德，言符瑞，勸上封泰山。上感其言，會得寶鼎，上乃與公卿諸生議封禪。封禪用希曠絕，莫知其儀，而諸方士又言：<span class="yinhao">「封禪者合不死之名也。<span class="jiazhu">〖《漢書》作<span class="yinhao">「古不死之名」</span>。〗</span>黃帝以上，封禪皆致怪物，與神通，秦皇帝不得上封。陛下必欲上，稍上卽無風雨，遂上封矣。」</span><span class="jiazhu">〖上，時掌翻。師古曰：稍，漸也。〗</span>上於是乃令諸儒采《尙書》、《周官》、《王制》之文，草封禪儀，數年不成。上以問左內史兒寬，寬曰：<span class="yinhao">「封泰山，禪梁父，昭姓考瑞，帝王之盛節也；<span class="jiazhu">〖父，音甫。〗</span>然享薦之義，不著于《經》。<span class="jiazhu">〖師古曰：封禪之享薦也，以非常禮，故《經》無其文。著，竹筯翻。〗</span>臣以爲封禪告成，合祛於天地神祇，<span class="jiazhu">〖李奇曰：祛，開散；合，閉也；開閉於天地也。祛，丘居翻。〗</span>唯聖主所由，制定其當，<span class="jiazhu">〖師古曰：當，猶中也。〗</span>非羣臣之所能列。今將舉大事，優游數年，使羣臣得人人自盡，<span class="jiazhu">〖師古曰：所言不同，各有執見也。〗</span>終莫能成。唯天子建中和之極，兼總條貫，金聲而玉振之，<span class="jiazhu">〖師古曰：言振揚德音，如金玉之聲也。〗</span>以順成天慶，垂萬世之基。」</span>上乃自制儀，頗采儒術以文之。上爲封禪祠器，以示羣儒，或曰<span class="yinhao">「不與古同」</span>，於是盡罷諸儒不用。上又以古者先振兵釋旅，然後封禪。</p>
<p class="strong"><span class="section" id="title-11"><span data-head-description="漢武帝元封" data-head-level="h4" data-head-title="元封元年">元封元年</span></span><span class="biaozhusup" data-rel="（辛未、西元前一一〇年）"></span><span class="jiazhu">〖應劭曰：始封泰山，故改元。〗</span></p>
<p class="em2 strong"><span class="yinwen">1</span>冬，十月，下詔曰：<span class="yinhao">「南越、東甌，咸伏其辜；西蠻、北夷，頗未輯睦；<span class="jiazhu">〖師古曰：輯，與集同。集，和也。〗</span>朕將巡邊垂，躬秉武節，置十二部將軍，親帥師焉。」</span><span class="jiazhu">〖帥，讀曰率。〗</span>乃行，自雲陽<span class="jiazhu">〖班《志》，雲陽縣屬左馮翊。〗</span>北歷上郡、西河、五原，<span class="jiazhu">〖元朔四年置西河郡，其地自汾、石州西北至塞下。〗</span>出長城，北登單于臺，<span class="jiazhu">〖杜佑曰：單于臺在雲州雲中縣西北百餘里。〗</span>至朔方，臨北河；<span class="jiaozhusup">〖章：十四行本「河」下有「勒兵十八萬騎，旌旗徑千餘里，以見武節，威匈奴」十九字；乙十一行本同；張校同。〗</span>遣使者郭吉告單于曰：<span class="yinhao">「南越王頭已縣於漢北闕。<span class="jiazhu">〖縣，古懸通。〗</span>今單于能戰，天子自將待邊；<span class="jiazhu">〖將，卽亮翻。〗</span>不能，卽南面而臣於漢，何徒遠走亡匿於幕北，寒苦無水草之地，毋爲也！」</span>語卒而單于大怒，<span class="jiazhu">〖卒，子恤翻。〗</span>立斬主客見者，<span class="jiazhu">〖師古曰：主客，主接諸客者也。見者，謂引見郭吉於單于者。〗</span>而留郭吉，遷之北海上。然匈奴亦讋，<span class="jiazhu">〖讋，之涉翻。師古曰：失氣也。〗</span>終不敢出。上乃還，祭黃帝冢橋山，<span class="jiazhu">〖應劭曰：橋山在上郡陽周縣。〗</span>釋兵須如。<span class="jiazhu">〖須如，地名。《考異》曰：《漢書》作<span class="yinhao">「涼如」</span>，今從《史記》。〗</span>上曰：<span class="yinhao">「吾聞黃帝不死，今有冢，何也？」</span>公孫卿曰：<span class="yinhao">「黃帝已仙上天，羣臣思慕，葬其衣冠。」</span><span class="jiazhu">〖《考異》曰：《史記》、《漢書》皆云<span class="yinhao">「或對」</span>；《漢武故事》云<span class="yinhao">「公孫卿對」</span>，今取之。〗</span>上歎曰：<span class="yinhao">「吾後升天，羣臣亦當葬吾衣冠於東陵乎？」</span><span class="jiazhu">〖東陵，謂茂陵也。在長安東，故曰東陵。〗</span>乃還甘泉，類祠太一。<span class="jiazhu">〖師古曰：類祠，謂以事類而祭也。〗</span></p>
<p class="em2 strong"><span class="yinwen">2</span>上以卜式不習文章，貶秩爲太子太傅，以兒寬代爲御史大夫。</p>
<p class="em2 strong"><span class="yinwen">3</span>漢兵入東越境，東越素發兵距險，使徇北將軍守武林。樓船將軍卒錢塘轅終古斬徇北將軍。<span class="jiazhu">〖班《志》，錢唐縣屬會稽郡。師古曰：轅，姓；終古，名。〗</span>故越衍侯吳陽以其邑七百人反攻越軍於漢陽。越建成侯敖與繇王居股殺餘善，以其衆降。<span class="jiazhu">〖據《東越傳》，吳陽先在漢，漢使歸喻餘善，餘善不聽。及漢軍至，陽以邑人攻越。書<span class="yinhao">「故越衍侯」</span>者，言其舊爲越衍侯也。越衍侯及建成侯皆東越所封。〗</span>上封終古爲禦兒侯，<span class="jiazhu">〖孟康曰：禦兒，越中地，今吳南亭是也。《國語》曰：吾用禦兒臨之。宋祁《註》云：禦兒，越北鄙，今嘉興。《史記正義》曰：<span class="yinhao">「禦」</span>，今作<span class="yinhao">「語」</span>。語兒鄕在蘇州嘉興縣南七十里，臨官道。〗</span>陽爲卯石侯，居股爲東成侯，敖爲開陵侯；又封橫海將軍說爲按道侯，橫海校尉福爲繚嫈侯，東越降將多軍爲無錫侯。<span class="jiazhu">〖<span class="yinhao">「卯石侯」</span>，《功臣表》作<span class="yinhao">「外石」</span>，食邑於濟南。<span class="yinhao">「東成」</span>作<span class="yinhao">「東城」</span>，屬九江郡。開陵，侯國，屬臨淮郡。<span class="yinhao">「按道」</span>，《功臣表》作<span class="yinhao">「安道」</span>，食邑於南陽。《索隱》曰：繚嫈，縣名。師古曰：繚，音遼。嫈，於耕翻。橫海校尉福，城陽共王子海常侯福也，坐法失侯，以今功封繚嫈侯。服虔曰：嫈，音瑩。劉伯莊曰：紆營翻。無錫縣，屬會稽郡。〗</span>上以閩地險阻，數反覆，<span class="jiazhu">〖數，所角翻。〗</span>終爲後世患，乃詔諸將悉其民徙於江、淮之間，遂虛其地。<span class="jiazhu">〖虛，如字，康讀曰墟。〗</span></p>
<p class="em2 strong"><span class="yinwen">4</span>春，正月，上行幸緱氏，<span class="jiazhu">〖《考異》曰：《封禪書》、《郊祀志》作<span class="yinhao">「三月」</span>；《漢書·武紀》及荀《紀》皆作<span class="yinhao">「正月」</span>，今從之。〗</span>禮祭中嶽太室，從官在山下聞若有言<span class="yinhao">「萬歲」</span>者三。<span class="jiazhu">〖荀悅曰：萬歲，神稱之也。從，才用翻。〗</span>詔祠官加增太室祠，禁無伐其草木，以山下戶三百爲之奉邑。<span class="jiazhu">〖奉，扶用翻。〗</span></p>
<p class="em2 strong">上遂東巡海上，行禮祠八神。齊人之上疏言神怪、奇方者以萬數，乃益發船，令言海中神山者數千人求蓬萊神人。公孫卿持節常先行，候名山，至東萊，<span class="jiazhu">〖東萊，春秋萊子之國；高祖置萊郡；唐爲登、萊二州之地。〗</span>言：<span class="yinhao">「夜見大人，長數丈，<span class="jiazhu">〖長，直亮翻。〗</span>就之則不見，其迹甚大，類禽獸云。」</span>羣臣有言：<span class="yinhao">「見一老父牽狗，言『吾欲見鉅公』，<span class="jiazhu">〖鄭氏曰：鉅公，天子也。張晏曰：天子爲天下父，故曰鉅公。師古曰：鉅，大也。〗</span>已忽不見。」</span>上旣見大迹，未信，及羣臣又言老父，則大以爲仙人也，宿留海上；<span class="jiazhu">〖師古曰：宿留，謂有所須待也。宿，先就翻。留，力就翻。〗</span>與方士傳車及間使求神仙，人以千數。<span class="jiazhu">〖師古曰：間，微也；隨間隙而行也。〗</span></p>
<p class="em2 strong">夏，四月，還，至奉高，<span class="jiazhu">〖奉高，泰山郡治所。〗</span>禮祠地主於梁父。<span class="jiazhu">〖地主，八神之一也。梁父縣屬泰山郡。父，音甫。〗</span>乙卯，令侍中儒者皮弁、搢紳，射牛行事，<span class="jiazhu">〖《續漢志》：委貌、皮弁同制，長七寸，高四寸，制如覆盆，前高廣，後卑銳，所謂<span class="yinhao">「夏之母追、殷之章甫」</span>者也。委貌，以皁絹爲之；皮弁，以鹿皮爲之。沈約曰：古者貴賤皆執笏，其有事則搢之於腰帶，所謂<span class="yinhao">「搢紳之士」</span>者，搢笏而垂紳。紳，帶也，長三尺。天子有事必自射牛，示親殺也；今採此禮以爲封禪議。〗</span>封泰山下東方，<span class="jiazhu">〖《考異》曰：《武紀》：<span class="yinhao">「癸卯，上還，登封泰山。」</span>蓋癸卯自海上還，乙卯至泰山行事也。〗</span>如郊祠泰一之禮。封廣丈二尺，高九尺，<span class="jiazhu">〖廣，古曠翻，度廣曰廣。高，居號翻，度高曰高。〗</span>其下則有玉牒書，書祕。禮畢，天子獨與侍中、奉車都尉霍子侯上泰山，<span class="jiazhu">〖服虔曰：子侯，霍去病子也。上，時掌翻；下同。〗</span>亦有封，其事皆禁。明日，下陰道。<span class="jiazhu">〖山北爲陰。〗</span>丙辰，禪泰山下阯<span class="jiazhu">〖師古曰：阯者，山之基足。阯，音止。〗</span>東北肅然山，如祭后土禮，天子皆親拜見，<span class="jiazhu">〖見，賢遍翻；下同。〗</span>衣尙黃，而盡用樂焉。江、淮間茅三脊爲神藉，<span class="jiazhu">〖藉，才夜翻；薦也。〗</span>五色土益雜封。其封禪祠，夜若有光，晝有白雲出封中。<span class="jiazhu">〖師古曰：雲出於所封之中。〗</span>天子從禪還，坐明堂，<span class="jiazhu">〖班《志》，明堂在奉高西南四里。臣瓚曰：《郊祀志》：初，天子封泰山，泰山東北阯，古時有明堂處，則此所坐者也。明年秋，乃作明堂。〗</span>羣臣更上壽頌功德。<span class="jiazhu">〖更，互也，工衡翻。〗</span>詔曰：<span class="yinhao">「朕以眇身承至尊，兢兢焉惟德菲薄，不明于禮樂，故用事八神。遭天地況施，<span class="jiazhu">〖應劭曰：況，賜也。施，與也。言天地神靈乃賜我瑞應。施，式智翻。〗</span>著見景象，屑然如有聞，<span class="jiazhu">〖臣瓚曰：聞呼萬歲者三，是也。〗</span>震于怪物，欲止不敢，遂登封泰山，至于梁父，然後升䄠肅然<span class="jiazhu">〖䄠，與禪同。〗</span>自新，嘉與士大夫更始，<span class="jiazhu">〖更，工衡翻；下同。〗</span>其以十月爲元封元年。行所巡至，博、奉高、蛇丘、歷城、梁父，<span class="jiazhu">〖博與蛇丘屬泰山郡。博縣有泰山廟。岱山在西北。師古曰：蛇，音移。歷城縣屬濟南郡。〗</span>民田租逋賦，皆貸除之，無出今年算。賜天下民爵一級。」</span>又以五載一巡狩，用事泰山，令諸侯各治邸泰山下。<span class="jiazhu">〖載，子亥翻。治，直之翻；下同。〗</span></p>
<p class="em2 strong">天子旣已封泰山，無風雨，而方士更言蓬萊諸神若將可得，於是上欣然庶幾遇之，復東至海上望焉。<span class="jiazhu">〖幾，居衣翻。復，扶又翻。〗</span>上欲自浮海求蓬萊，羣臣諫，莫能止。東方朔曰：<span class="yinhao">「夫仙者，得之自然，不必躁求。<span class="jiazhu">〖躁，則到翻。〗</span>若其有道，不憂不得；若其無道，雖至蓬萊見仙人，亦無益也。臣願陛下第還宮靜處以須之，<span class="jiazhu">〖處，昌呂翻。須，待也。〗</span>仙人將自至。」</span>上乃止。會奉車霍子侯暴病，一日死。子侯，去病子也，上甚悼之；乃遂去，並海上，<span class="jiazhu">〖並，步浪翻。上，時掌翻。〗</span>北至碣石，巡自遼西，歷北邊，至九原，五月，乃至甘泉。凡周行萬八千里云。</p>
<p class="em2 strong">先是，桑弘羊爲治粟都尉，領大農，<span class="jiazhu">〖原父曰：大司農，舊治粟內史耳，弘羊爲搜粟都尉也。先，悉薦翻。〗</span>盡管天下鹽鐵。弘羊作平準之法，令遠方各以其物如異時商賈所轉販者<span class="jiazhu">〖賈，音古。〗</span>爲賦而相灌輸。置平準于京師，都受天下委輸。<span class="jiazhu">〖委，於僞翻。輸，音戍。〗</span>大農諸官，盡籠天下之貨物，貴卽賣之，賤則買之，欲使富商大賈無所牟大利，<span class="jiazhu">〖如淳曰：牟，取也。〗</span>而萬物不得騰踴。至是，天子巡狩郡縣，所過賞賜，用帛百餘萬匹，錢金以巨萬計，皆取足大農。弘羊又請<span class="jiaozhusup">〖章：十四行本「請」下有「令」字；乙十一行本同；孔本同。〗</span>吏得入粟補官及罪人贖罪。山東漕粟益歲六百萬石，一歲之中，太倉、甘泉倉滿，邊餘穀，諸物均輸，帛五百萬匹，民不益賦而天下用饒。於是弘羊賜爵左庶長，黃金再百斤焉。</p>
<p class="em2 strong">是時小旱，上令官求雨。卜式言曰：<span class="yinhao">「縣官當食租衣稅而已，<span class="jiazhu">〖師古曰：衣，於旣翻。〗</span>今弘羊令吏坐市列肆，販物求利，烹弘羊，天乃雨。」</span></p>
<p class="em2 strong"><span class="yinwen">5</span>秋，有星孛于東井，<span class="jiazhu">〖《晉·天文志》：東井八星，天之南門，黃道所經。又曰：東井，雍州分。孛，蒲內翻；下同。〗</span>後十餘日，有星孛于三台。<span class="jiazhu">〖《天文志》：魁下六星，兩兩而比，曰三台。〗</span>望氣王朔言：<span class="yinhao">「候獨見塡星出如瓜，食頃，復入。」</span><span class="jiazhu">〖塡星，土星也。塡，讀曰鎭。〗</span>有司皆曰：<span class="yinhao">「陛下建漢家封禪，天其報德星云。」</span><span class="jiazhu">〖師古曰：德星，卽塡星也。言天以德星報於帝。〗</span></p>
<p class="em2 strong"><span class="yinwen">6</span>齊懷王閎薨，無子，國除。<span class="jiazhu">〖閎，元狩六年受封。〗</span></p> 



</div></body></html>