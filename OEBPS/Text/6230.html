<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-Hant" xml:lang="zh-Hant">
 <head>
  <link href="../Styles/page_styles.css" rel="stylesheet" type="text/css"/>
  <link href="../Styles/stylesheet.css" rel="stylesheet" type="text/css"/>
  <title id="toc_1">
   ◎卷第八十六·晉紀八·孝惠皇帝下·孝懷皇帝上
  </title>
 </head>
 <body>
  <div id="text">
   <h1>
    <span class="section" id="title-1">
     <span data-head-description="" data-head-level="h2" data-head-title="晉紀八">
      晉紀八
     </span>
    </span>
   </h1>
   <p>
    <span class="jiazhu">
     〔起旃蒙赤奮若
     <span class="biaozhusup" data-rel="（乙丑）">
     </span>
     ，盡著雍執徐
     <span class="biaozhusup" data-rel="（戊辰）">
     </span>
     ，凡四年。〕
    </span>
   </p>
   <hr/>
   <h5>
    <span class="section" id="title-2">
     <span data-head-description="" data-head-level="h3" data-head-title="孝惠皇帝下">
      孝惠皇帝下
     </span>
    </span>
   </h5>
   <p class="strong">
    <span class="section" id="title-3">
     <span data-head-description="" data-head-level="h4" data-head-title="永興二年">
      永興二年
     </span>
    </span>
    <span class="biaozhusup" data-rel="（乙丑、西元三○五年）">
    </span>
   </p>
   <p class="em2 strong">
    <span class="yinwen">
     1
    </span>
    夏，四月，張方廢羊后。
   </p>
   <p class="em2 strong">
    <span class="yinwen">
     2
    </span>
    游楷等攻皇甫重，累年不能克，
    <span class="jiazhu">
     〔游楷等自太安二年攻皇甫重，至是，首尾三年。〕
    </span>
    重遣其養子昌求救於外。昌詣司空越，越以太宰顒新與山東連和，
    <span class="jiazhu">
     〔事見上卷上年。〕
    </span>
    不肯出兵。昌乃與故殿中人楊篇
    <span class="jiazhu">
     〔故殿中人，舊屬二衞部曲者。〕
    </span>
    詐稱越命，迎羊后於金墉城。入宮，以后令發兵討張方，奉迎大駕。
    <span class="jiazhu">
     〔是年四月，張方廢羊后。其時方已奉帝入關，蓋以威令遙脅留臺百官，使廢羊后耳。今皇甫昌迎后入宮，欲發兵討方，特以是起兵，非因方在洛而討之也。〕
    </span>
    事起倉猝，百官初皆從之；俄知其詐，相與誅昌。顒請遣御史宣詔喻重令降。
    <span class="jiazhu">
     〔降，戶江翻；下同。〕
    </span>
    重不奉詔。先是城中不知長沙厲王及皇甫商已死，
    <span class="jiazhu">
     〔長沙厲王死，見上卷上年。皇甫商死，見上卷太安二年。先，悉薦翻。〕
    </span>
    重獲御史騶人，
    <span class="jiazhu">
     〔因御史來宣詔，獲其騶人。騶，側鳩翻，廐御也。晉制，諸公給騶八人，下至御史，各有差。齊王融曰：
     <span class="yinhao">
      「車前無八騶，何得稱丈夫！」
     </span>
     則騶蓋辟車之卒。〕
    </span>
    問曰：
    <span class="yinhao">
     「我弟將兵來，欲至未？」
    </span>
    騶人曰：
    <span class="yinhao">
     「已爲河間王所害。」
    </span>
    重失色，立殺騶人。於是城中知無外救，共殺重以降。顒以馮翊太守張輔爲秦州刺史。
    <span class="jiazhu">
     〔顒以破劉沈之功用張輔。〕
    </span>
   </p>
   <p class="em2 strong">
    <span class="yinwen">
     3
    </span>
    六月，甲子，安豐元侯王戎薨于郟。
    <span class="jiazhu">
     〔王戎奔郟，見上卷上年。郟，音夾。〕
    </span>
   </p>
   <p class="em2 strong">
    <span class="yinwen">
     4
    </span>
    張輔至秦州，殺天水太守封尙，欲以立威；又召隴西太守韓稚，
    <span class="jiazhu">
     〔守，式又翻。〕
    </span>
    稚子朴勒兵擊輔，輔軍敗，死。涼州司馬楊胤言於張軌曰：
    <span class="yinhao">
     「韓稚擅殺刺史，明公杖鉞一方，不可不討。」
    </span>
    軌從之，遣中督護氾瑗帥衆二萬討稚，稚詣軌降。
    <span class="jiazhu">
     〔中督護，中軍督護也。氾，音凡。瑗，于眷翻。帥，讀曰率；下同。〕
    </span>
    未幾，
    <span class="jiazhu">
     〔幾，居豈翻。〕
    </span>
    鮮卑若羅拔能寇涼州，軌遣司馬宋配擊之，斬拔能，俘十餘萬口，威名大振。
    <span class="jiazhu">
     〔史言張軌能尊主攘夷以致強盛。〕
    </span>
   </p>
   <p class="em2 strong">
    <span class="yinwen">
     5
    </span>
    漢王淵攻東嬴公騰，騰復乞師於拓跋猗㐌，
    <span class="jiazhu">
     〔復，扶又翻。㐌，徒河翻。〕
    </span>
    衞操勸猗㐌助之。猗㐌帥輕騎數千救騰，斬漢將綦毋豚。
    <span class="jiazhu">
     〔毋，音無。綦毋，複姓。《北狄傳》：匈奴國人有綦毋氏、勒氏，皆勇健，好反叛。《考異》曰：《後魏書·桓帝紀》及《劉淵傳》，皆云
     <span class="yinhao">
      「淵南走蒲子」
     </span>
     。按《晉·載記》，淵無走蒲子事，下云
     <span class="yinhao">
      「自離石遷黎亭」
     </span>
     ，蓋《後魏書》夸誕妄言耳。〕
    </span>
    詔假猗㐌大單于，
    <span class="jiazhu">
     〔單，音蟬。〕
    </span>
    加操右將軍。甲申，猗㐌卒，子普根代立。
   </p>
   <p class="em2 strong">
    <span class="yinwen">
     6
    </span>
    東海中尉劉洽以張方劫遷車駕，
    <span class="jiazhu">
     〔晉諸王國有郎中令、中尉、大農爲三卿。張方劫遷車駕事見上卷上年。〕
    </span>
    勸司空越起兵討之。秋，七月，越傳檄山東征、鎭、州、郡云：
    <span class="yinhao">
     「欲糾帥義旅，奉迎天子，還復舊都。」
    </span>
    <span class="jiazhu">
     〔舊都，謂洛陽。〕
    </span>
    東平王楙聞之，懼；長史王脩說楙曰：
    <span class="yinhao">
     「東海，宗室重望；今興義兵，公宜舉徐州以授之，則免於難，
     <span class="jiazhu">
      〔說，輸芮翻。難，乃旦翻。〕
     </span>
     且有克讓之美矣。」
    </span>
    楙從之。越乃以司空領徐州都督，楙自爲兗州刺史；詔卽遣使者劉虔授之。
    <span class="jiazhu">
     〔楙督徐州，始八十四卷永寧元年。去年，范陽王虓以苟晞行兗州，晞留許昌，未及至州，而楙自領之。〕
    </span>
    是時，越兄弟並據方任，
    <span class="jiazhu">
     〔越弟略都督青州，模都督冀州。〕
    </span>
    於是范陽王虓
    <span class="jiazhu">
     〔虓，虛交翻。〕
    </span>
    及王浚等共推越爲盟主，越輒選置刺史以下，
    <span class="jiazhu">
     〔輒，專也。〕
    </span>
    朝士多赴之。
    <span class="jiazhu">
     〔朝士赴越者，不從帝在長安者也。朝，直遙翻。〕
    </span>
   </p>
   <p class="em2 strong">
    <span class="yinwen">
     7
    </span>
    成都王穎旣廢，
    <span class="jiazhu">
     〔穎廢見上卷上年。〕
    </span>
    河北人多憐之。
    <span class="jiazhu">
     〔穎鎭鄴，初有時譽；後雖以驕侈致禍，河北之人厭亂而思舊，故多憐之。〕
    </span>
    穎故將公師藩等自稱將軍，起兵於趙、魏，衆至數萬。初，上黨武鄕羯人石勒，有膽力，善騎射。
    <span class="jiazhu">
     〔武鄕縣，晉置，屬上黨郡；後石勒分置武鄕郡。劉昫曰：唐潞州武鄕縣，漢河東之垣縣也。唐遼州榆社縣，分晉武鄕縣置。《載記》曰：勒，匈奴別部羌渠之冑。又《匈奴傳》曰：北狄入居塞內者，有十九種，羯其一也。羯，居謁翻。〕
    </span>
    幷州大饑，建威將軍閻粹說東嬴公騰
    <span class="jiazhu">
     〔說，輸芮翻。〕
    </span>
    執諸胡於山東，賣充軍實。勒亦被掠，賣爲茌平人師懽奴，
    <span class="jiazhu">
     〔茌平縣，前漢屬東郡，後漢屬濟北國，晉屬平原國。應劭曰：在茌山之平地者也。意其地當在唐齊州、博州界。劉昫曰：茌平縣併入唐博州聊城縣。被，皮義翻。師古曰：茌，音仕疑翻。〕
    </span>
    懽奇其狀貌而免之。懽家鄰於馬牧，勒乃與牧帥汲桑結壯士爲羣盜。
    <span class="jiazhu">
     〔帥，所類翻。〕
    </span>
    及公師藩起，桑與勒帥數百騎赴之。
    <span class="jiazhu">
     〔帥，讀曰率。〕
    </span>
    桑始命勒以石爲姓，勒爲名。
    <span class="jiazhu">
     〔石勒始此。〕
    </span>
    藩攻陷郡縣，殺二千石、長吏，
    <span class="jiazhu">
     〔長，知兩翻。〕
    </span>
    轉前，攻鄴。平昌公模甚懼；范陽王虓遣其將苟晞救鄴，與廣平太守譙國丁紹共擊藩，走之。
    <span class="jiazhu">
     〔漢武帝置平干國，宣帝改爲廣平國；後漢光武省屬鉅鹿郡；魏文帝黃初二年復置廣平郡；唐爲洛州之地。〕
    </span>
   </p>
   <p class="em2 strong">
    <span class="yinwen">
     8
    </span>
    八月，辛丑，大赦。
   </p>
   <p class="em2 strong">
    <span class="yinwen">
     9
    </span>
    司空越以琅邪王睿爲平東將軍，監徐州諸軍事，留守下邳。
    <span class="jiazhu">
     〔監，工銜翻。〕
    </span>
    睿請王導爲司馬，委以軍事。
    <span class="jiazhu">
     〔《考異》曰：《導傳》曰：
     <span class="yinhao">
      「元帝鎭下邳，請導爲安東司馬。」
     </span>
     按元帝時爲平東，及徙揚州，乃爲安東耳。或者
     <span class="yinhao">
      「平」
     </span>
     字誤爲
     <span class="yinhao">
      「安」
     </span>
     ，或後爲安東司馬，故但云司馬。〕
    </span>
    越帥甲士三萬，西屯蕭縣；
    <span class="jiazhu">
     〔蕭縣，自漢以來屬沛郡，唐屬徐州。〕
    </span>
    范陽王虓自許屯于滎陽。
    <span class="jiazhu">
     〔許，卽許昌。〕
    </span>
    越承制以豫州刺史劉喬爲冀州刺史，以范陽王虓領豫州刺史；喬以虓非天子命，發兵拒之。虓以劉琨爲司馬，越以劉蕃爲淮北護軍，劉輿爲潁川太守。
    <span class="jiazhu">
     〔輿、琨，蕃之子也。〕
    </span>
    喬上尙書，列輿兄弟罪惡，因引兵攻許，
    <span class="jiazhu">
     〔豫州刺史時治項。上，時掌翻。〕
    </span>
    遣長子祐將兵拒越於蕭縣之靈壁，
    <span class="jiazhu">
     〔長，知兩翻。〕
    </span>
    越兵不能進。東平王楙在兗州，徵求不已，郡縣不堪命。范陽王虓遣苟晞還兗州，
    <span class="jiazhu">
     〔虓用苟晞爲兗州刺史，見上卷上年。〕
    </span>
    徙楙都督青州。楙不受命，背山東諸侯，與劉喬合。
    <span class="jiazhu">
     〔背，蒲妹翻。〕
    </span>
   </p>
   <p class="em2 strong">
    <span class="yinwen">
     10
    </span>
    太宰顒聞山東兵起，甚懼。以公師藩爲成都王穎起兵，壬午，表穎鎭軍大將軍、都督河北諸軍事，給兵千人；以盧志爲魏郡太守，隨穎鎭鄴，欲以撫安之。又遣建武將軍呂朗屯洛陽。
   </p>
   <p class="em2 strong">
    顒發詔，令東海王越等各就國，越等不從。會得劉喬上事，
    <span class="jiazhu">
     〔上事者，言東海王越等起兵及喬攻許拒越之事。上，時掌翻。〕
    </span>
    冬，十月，丙子，下詔稱：
    <span class="yinhao">
     「劉輿迫脅范陽王虓，造搆凶逆。其令鎭南大將軍劉弘、
     <span class="jiazhu">
      〔劉弘都督荊州。〕
     </span>
     平南將軍彭城王釋、
     <span class="jiazhu">
      〔彭城王釋蓋代羊伊屯宛。〕
     </span>
     征東大將軍劉準，
     <span class="jiazhu">
      〔劉準都督揚州。〕
     </span>
     各勒所統，與劉喬幷力；以張方爲大都督，統精卒十萬，與呂朗共會許昌，誅輿兄弟。」
    </span>
    釋，宣帝弟子穆王權之孫也。
    <span class="jiazhu">
     〔權，宣帝弟東武城侯馗之子。《考異》曰：《劉喬傳》
     <span class="yinhao">
      「釋」
     </span>
     作
     <span class="yinhao">
      「繹」
     </span>
     。《帝紀》、《宗室傳》皆作
     <span class="yinhao">
      「釋」
     </span>
     ，蓋《喬傳》誤。《帝紀》：
     <span class="yinhao">
      「八月，車騎大將軍劉弘逐平南將軍彭城王釋于宛。」
     </span>
     《弘》、《釋傳》及衆書皆無之。《弘傳》但云彭城前東奔有不善之言。按弘，晉室純臣，劉喬與范陽搆難，弘猶以書和解之，以安天下，尊王室。釋受王命鎭宛，而弘肯更自逐之乎！據此詔，令弘、釋共討劉輿，疑無弘逐釋事。《帝紀》必誤。〕
    </span>
    丁丑，顒使成都王穎領將軍劉
    <span class="jiaozhusup">
     〔章：甲十一行本「劉」作「樓」；乙十一行本同；孔本同；退齋校同。〕
    </span>
    褒等，前車騎將軍石超領北中郎將王闡等據河穚，爲劉喬繼援；進喬鎭東將軍，假節。
   </p>
   <p class="em2 strong">
    劉弘遺喬及司空越書，
    <span class="jiazhu">
     〔遺，于季翻。〕
    </span>
    欲使之解怨釋兵，同獎王室，皆不聽。弘又上表曰：
    <span class="yinhao">
     「自頃兵戈紛亂，猜禍鋒生，疑隙搆於羣王，災難延于宗子。
     <span class="jiazhu">
      〔難，乃旦翻。〕
     </span>
     今日爲忠，明日爲逆，翩其反而，
     <span class="jiazhu">
      〔言是非反覆之易，冏、乂、穎、顒之事誠如此。〕
     </span>
     互爲戎首。
     <span class="jiazhu">
      〔言迭爲興戎之首也。〕
     </span>
     載籍以來，骨肉之禍未有如今者也，臣竊悲之！今邊陲無備豫之儲，中華有杼軸之困，
     <span class="jiazhu">
      〔《詩》曰：小東大東，杼軸其空。杼，持緯器。
      <span class="yinhao">
       「軸」
      </span>
      ，亦作
      <span class="yinhao">
       「柚」
      </span>
      ；皆織具也。〕
     </span>
     而股肱之臣，不惟國體，職競尋常，
     <span class="jiazhu">
      〔惟，思也。職，主也。競，爭也。八尺曰尋，倍尋曰常。言所爭者尋丈之間，不足爲長短也。《左傳》曰：爭尋常以盡其民。〕
     </span>
     自相楚剝。
     <span class="jiazhu">
      〔楚，痛也。〕
     </span>
     萬一四夷乘虛爲變，此亦猛虎交鬬自效於卞莊者矣。
     <span class="jiazhu">
      〔劉、石之禍，劉弘蓋知之矣。〕
     </span>
     臣以爲宜速發明詔詔越等，令兩釋猜嫌，各保分局。
     <span class="jiazhu">
      〔分，扶問翻。〕
     </span>
     自今以後，其有不被詔書，擅興兵馬者，天下共伐之。」
    </span>
    <span class="jiazhu">
     〔被，皮義翻；下同。〕
    </span>
    時太宰顒方拒關東，倚喬爲助，不納其言。
   </p>
   <p class="em2 strong">
    喬乘虛襲許，破之。劉琨將兵救許，不及，遂與兄輿及范陽王虓俱奔河北；琨父母爲喬所執。劉弘以張方殘暴，知顒必敗，乃遣參軍劉盤爲都護，
    <span class="jiazhu">
     〔盡護行營諸將爲都護，督護則止督一軍耳。〕
    </span>
    帥諸軍受司空越節度。
    <span class="jiazhu">
     〔帥，讀曰率。〕
    </span>
   </p>
   <p class="em2 strong">
    時天下大亂，弘專督江、漢，威行南服。
    <span class="jiazhu">
     〔南服，南方也；謂之服者，責以服事天子爲職。〕
    </span>
    謀事有成者，則曰
    <span class="yinhao">
     「某人之功」
    </span>
    ，如有負敗，則曰
    <span class="yinhao">
     「老子之罪」
    </span>
    。每有興發，
    <span class="jiazhu">
     〔興發，謂興師動衆，調發財賦。〕
    </span>
    手書守相，
    <span class="jiazhu">
     〔守，手又翻。相，息亮翻。〕
    </span>
    丁寧款密。所以人皆感悅，爭赴之，咸曰：
    <span class="yinhao">
     「得劉公一紙書，賢於十部從事。」
    </span>
    <span class="jiazhu">
     〔州有部從事，部管內諸郡。〕
    </span>
    前廣漢太守辛冉說弘以從橫之事，弘怒，斬之。
    <span class="jiazhu">
     〔益州之破，辛冉去羅尙從劉弘，冉以事尙者事弘，猶將不免於誅，況以從橫說之邪！史言劉弘忠純。說，輸芮翻。從，子容翻。〕
    </span>
   </p>
   <p class="em2 strong">
    <span class="yinwen">
     11
    </span>
    有星孛于北斗。
    <span class="jiazhu">
     〔字，蒲內翻。〕
    </span>
   </p>
   <p class="em2 strong">
    <span class="yinwen">
     12
    </span>
    平昌公模遣將軍宋冑趣河橋。
    <span class="jiazhu">
     〔模自鄴遣冑進兵。趣，七喻翻。〕
    </span>
   </p>
   <p class="em2 strong">
    <span class="yinwen">
     13
    </span>
    十一月，立節將軍周權，詐被檄，
    <span class="jiazhu">
     〔詐，言被司空越檄也。〕
    </span>
    自稱平西將軍，復立羊后。洛陽令何喬攻權，殺之，復廢羊后。
    <span class="jiazhu">
     〔復，扶又翻。〕
    </span>
    太宰顒矯詔，以羊后屢爲姦人所立，遣尙書田淑敕留臺賜后死。
    <span class="jiazhu">
     〔時荀藩、劉暾、周馥居留臺。〕
    </span>
    詔書屢至，司隸校尉劉暾等上奏，
    <span class="jiazhu">
     〔暾，他昆翻。上，時掌翻。〕
    </span>
    固執以爲：
    <span class="yinhao">
     「羊庶人門戶殘破，廢放空宮，門禁峻密，無緣得與姦人搆亂；衆無愚智，皆謂其冤。今殺一枯窮之人，而令天下傷慘，何益於治！」
    </span>
    <span class="jiazhu">
     〔治，直吏翻。〕
    </span>
    顒怒，遣呂朗收暾；
    <span class="jiazhu">
     〔《考異》曰：《暾傳》云：
     <span class="yinhao">
      「顒遣陳顏、呂朗帥騎五千收暾。」
     </span>
     按暾匹夫，安用五千騎！蓋朗時在洛，顒敕使收暾耳。說者欲大其事，故云爾。〕
    </span>
    暾奔青州，依高密王略。然羊后亦以是得免。
   </p>
   <p class="em2 strong">
    <span class="yinwen">
     14
    </span>
    十二月，呂朗等東屯滎陽，成都王穎進據洛陽。
   </p>
   <p class="em2 strong">
    <span class="yinwen">
     15
    </span>
    劉琨說冀州刺史太原溫羨，使讓位於范陽王虓。
    <span class="jiazhu">
     〔魏收曰：袁紹、曹操爲冀州，治鄴；魏、晉治信都。杜佑曰：治房子。說，輸芮翻。〕
    </span>
    虓領冀州，遣琨詣幽州乞師於王浚；浚以突騎資之，
    <span class="jiazhu">
     〔突騎，天下精兵。燕人致梟騎，助漢高祖以破項羽。光武得漁陽、上谷突騎以平河北。《考異》曰：《琨傳》曰：
     <span class="yinhao">
      「得突騎八百人。」
     </span>
     按《劉喬傳》云：
     <span class="yinhao">
      「琨率突騎五千濟河攻喬。」
     </span>
     疑八百太少，或因下文迎東海王之數，致有此誤。今闕疑。〕
    </span>
    擊王闡於河上，殺之。琨遂與虓引兵濟河，斬石超於滎陽。劉喬自考城引退。
    <span class="jiazhu">
     〔考城縣屬陳留郡，前漢梁國之菑縣也，章帝更名；晉省。後魏置考陽縣及北梁郡；北齊郡縣並廢，爲城安縣；隋改曰考城縣，屬梁郡；至唐，屬曹州。〕
    </span>
    虓遣琨及督護田徽東擊東平王楙於廩丘，
    <span class="jiazhu">
     〔廩丘縣，前漢屬濟陰，晉屬濮陽郡，爲兗州刺史治所。賢曰：廩丘故城在今濮州雷澤縣北。〕
    </span>
    楙走還國。琨、徽引兵東迎越，擊劉祐於譙；祐敗死，喬衆遂潰，喬奔平氏。
    <span class="jiazhu">
     〔《考異》曰：《帝紀》云：
     <span class="yinhao">
      「喬奔南陽。」
     </span>
     按《地理地》：南陽無平氏縣。武帝分南陽置義陽郡，有西平氏縣。或者南陽有東平氏而非縣與！今按《前漢書·地理志》，平氏縣屬南陽郡。《晉書·地理志》，平氏縣屬義陽郡。平氏之上有厥西縣。沈約《宋書·地理志》：南義陽太守領厥西、平氏二縣。且曰：厥西令，二漢無；《晉太康地志》屬義陽。以此證之，蓋後人傳寫《晉書》者，誤以厥西之
     <span class="yinhao">
      「西」
     </span>
     字聯平氏而書之。其實晉義陽之平氏，卽漢南陽之平氏也。《帝紀》所謂
     <span class="yinhao">
      「喬奔南陽」
     </span>
     ，以漢古郡大界書之也。劉昫曰：唐申州義陽縣，漢南陽郡平氏縣之義陽鄕與唐州之桐柏、平氏二縣，皆漢南陽平氏縣地。〕
    </span>
    司空越進屯陽武，
    <span class="jiazhu">
     〔陽武縣，漢屬河南郡，晉屬滎陽郡，唐屬鄭州。〕
    </span>
    王浚遣其將祁弘帥突騎鮮卑、烏桓爲越先驅。
    <span class="jiazhu">
     〔帥，讀曰率；下同。〕
    </span>
   </p>
   <p class="em2 strong">
    <span class="yinwen">
     16
    </span>
    初，陳敏旣克石冰，
    <span class="jiazhu">
     〔事見上卷太安二年。〕
    </span>
    自謂勇略無敵，有割據江東之志。其父怒曰：
    <span class="yinhao">
     「滅我門者，必此兒也！」
    </span>
    遂以憂卒。敏以喪去職。司空越起敏爲右將軍、前鋒都督。越爲劉祐所敗，
    <span class="jiazhu">
     〔敗，補邁翻。〕
    </span>
    敏請東歸收兵，遂據歷陽叛。
    <span class="jiazhu">
     〔歷陽縣，漢屬九江郡，魏改九江曰淮南，晉因之。今和州，卽歷陽縣之地。宋白曰：縣南有歷水，故曰歷陽。〕
    </span>
    吳王常侍甘卓，棄官東歸，
    <span class="jiazhu">
     〔晉諸王國，大國置左、右常侍各一人。《考異》曰：《卓傳》云：
     <span class="yinhao">
      「州舉秀才，爲吳王常侍。討石冰，以功賜爵都亭侯。東海王越引爲參軍，出補離狐令。棄官東歸，遇陳敏。」
     </span>
     《敏傳》云：
     <span class="yinhao">
      「吳王常侍甘卓自洛至。」
     </span>
     按卓爲常侍，不應討石冰；爲離狐令，不應自洛至。今從《敏傳》。〕
    </span>
    至歷陽，敏爲子景娶卓女，
    <span class="jiazhu">
     〔爲，于僞翻。〕
    </span>
    使卓假稱皇太弟令，拜敏揚州刺史。敏使弟恢及別將錢端等南略江州，弟斌東略諸郡，
    <span class="jiazhu">
     〔斌，音彬。〕
    </span>
    揚
    <span class="jiaozhusup">
     〔章：甲十一行本「揚」上有「江州刺史應邈」六字；乙十一行本同；孔本同；張校同；退齋校同。〕
    </span>
    州刺史劉機、丹楊太守王曠皆棄城走。
    <span class="jiazhu">
     〔時揚州刺史蓋與丹楊太守同治秣陵。〕
    </span>
   </p>
   <p class="em2 strong">
    敏遂據有江東，以顧榮爲右將軍，賀循爲丹楊內史，周玘爲安豐太守，
    <span class="jiazhu">
     〔安豐縣，後漢屬廬江郡。魏分廬江爲安豐郡，其地爲唐之壽州安豐、霍丘縣。玘，墟里翻。〕
    </span>
    凡江東豪傑、名士，咸加收禮，爲將軍、郡守者四十餘人；或有老疾，就加秩命。循詐爲狂疾，得免；乃以榮領丹楊內史。玘亦稱疾，不之郡。敏疑諸名士終不爲己用，欲盡誅之。榮說敏曰：
    <span class="yinhao">
     「中國喪亂，胡夷內侮，觀今日之勢，不能復振，百姓將無遺種。
     <span class="jiazhu">
      〔說，輸芮翻。喪，息浪翻。種，章勇翻。〕
     </span>
     江南雖經石冰之亂，人物尙全，榮常憂無孫、劉之主
     <span class="jiazhu">
      〔孫、劉，謂孫權、劉備。〕
     </span>
     有以存之。今將軍神武不世，勳效已著，帶甲數萬，舳艫山積，
     <span class="jiazhu">
      〔《漢·武帝紀》：舳艫千里。《註》云：舳、船後持柂處。艫，船前刺櫂處。又漢律名船方長爲舳艫。此言山積，蓋取漢律之義。〕
     </span>
     若能委信君子，使各盡懷，散蔕芥之嫌，
     <span class="jiazhu">
      〔張晏曰：蔕芥，刺鯁也。師古曰：蔕，音丑介翻。〕
     </span>
     塞讒諂之口，則上方數州，可傳檄而定；
     <span class="jiazhu">
      〔上方數州，謂揚州以西荊、江、豫、益等州也。塞，悉則翻。〕
     </span>
     不然，終不濟也。」
    </span>
    <span class="jiaozhusup">
     〔章；甲十一行本「也」下有「敏乃止」三字；乙十一行本同；孔本同；張校同；退齋校同。〕
    </span>
    敏命僚佐推己爲都督江東諸軍事、大司馬、楚公，加九錫，列上尙書，
    <span class="jiazhu">
     〔上，時掌翻。〕
    </span>
    稱被中詔，
    <span class="jiazhu">
     〔被，皮義翻。〕
    </span>
    自江入沔、漢，奉迎鑾駕。
   </p>
   <p class="em2 strong">
    太宰顒以張光爲順陽太守，
    <span class="jiazhu">
     〔順陽縣，前漢曰博山，後漢明帝更名順陽，屬南陽郡；至建安中，割南陽右壤爲南鄕郡；晉太康中，立順陽郡，以南鄕爲縣；唐鄧州之臨湍、菊潭縣，皆順陽郡地。〕
    </span>
    帥步騎五千詣荊州討敏。劉弘遣江夏太守陶侃、武陵太守苗光屯夏口，
    <span class="jiazhu">
     〔夏，戶雅翻。〕
    </span>
    又遣南平太守汝南應詹督水軍以繼之。
   </p>
   <p class="em2 strong">
    侃與敏同郡，
    <span class="jiazhu">
     〔侃與敏皆廬江人。〕
    </span>
    又同歲舉吏。
    <span class="jiazhu">
     〔同歲舉赴京師。〕
    </span>
    隨郡內史扈懷
    <span class="jiazhu">
     〔隨縣，漢屬南陽郡，春秋之隨國也。晉武帝分南陽立義陽國，後又分義陽立隨郡，隋爲漢東郡，唐爲隋州。〕
    </span>
    言於弘曰：
    <span class="yinhao">
     「侃居大郡，統強兵，脫有異志，則荊州無東門矣！」
    </span>
    弘曰：
    <span class="yinhao">
     「侃之忠能，吾得之已久，必無是也。」
    </span>
    侃聞之，遣子洪及兄子臻詣弘以自固，弘引爲參軍，資而遣之。
    <span class="jiazhu">
     〔旣引爲參軍，又以貨物資送而遣其歸。〕
    </span>
    曰：
    <span class="yinhao">
     「賢叔征行，君祖母年高，便可歸也。匹夫之交，尙不負心，況大丈夫乎！」
    </span>
   </p>
   <p class="em2 strong">
    敏以陳恢爲荊州刺史，寇武昌，弘加侃前鋒督護以禦之。侃以運船爲戰艦，
    <span class="jiazhu">
     〔艦，戶黯翻。〕
    </span>
    或以爲不可。侃曰：
    <span class="yinhao">
     「用官船擊官賊，何爲不可！」
    </span>
    侃與恢戰，屢破之；又與皮初、張光、苗光共破錢端於長岐。
    <span class="jiazhu">
     〔據《張光傳》，長岐之戰，光設伏於步路，苗光爲水軍，藏舟船於沔水，則長岐當在江夏郡界。〕
    </span>
   </p>
   <p class="em2 strong">
    南陽太守衞展說弘曰：
    <span class="yinhao">
     「張光，太宰腹心，公旣與東海，宜斬光以明向背。」
    </span>
    <span class="jiazhu">
     〔背，蒲妹翻。〕
    </span>
    弘曰：
    <span class="yinhao">
     「宰輔得失，豈張光之罪！危人自安，君子弗爲也。」
    </span>
    乃表光殊勳，乞加遷擢。
   </p>
   <p class="em2 strong">
    <span class="yinwen">
     17
    </span>
    是歲，離石大饑，漢王淵徙屯黎亭，
    <span class="jiazhu">
     〔《續漢志》：上黨郡壺關縣有黎亭，《書》西伯戡黎卽此。〕
    </span>
    就邸閣穀；留太尉宏守離石，使大司農卜豫運糧以給之。
   </p>
   <p class="strong">
    <span class="section" id="title-4">
     <span data-head-description="" data-head-level="h4" data-head-title="光熙元年">
      光熙元年
     </span>
    </span>
    <span class="biaozhusup" data-rel="（丙寅、西元三○六年）">
    </span>
    <span class="jiazhu">
     〔六月，帝還洛陽，始改元；此猶是永興三年。〕
    </span>
   </p>
   <p class="em2 strong">
    <span class="yinwen">
     1
    </span>
    春，正月，戊子朔，日有食之。
   </p>
   <p class="em2 strong">
    <span class="yinwen">
     2
    </span>
    初，太弟中庶子蘭陵繆播
    <span class="jiazhu">
     〔繆，靡幼翻，又莫六翻，姓也。〕
    </span>
    有寵於司空越；播從弟右衞率胤，太宰顒前妃之弟也。越之起兵，遣播、胤詣長安說顒，令奉帝還洛，
    <span class="jiazhu">
     〔說，輸芮翻；下因說、復說、迎說同。〕
    </span>
    約與顒分陝爲伯。
    <span class="jiazhu">
     〔陝，失冉翻。〕
    </span>
    顒素信重播兄弟，卽欲從之。張方自以罪重，恐爲誅首，
    <span class="jiazhu">
     〔以剽掠洛都，劫天子西遷也。〕
    </span>
    謂顒曰：
    <span class="yinhao">
     「今據形勝之地，國富兵強，奉天子以號令，誰敢不從，柰何拱手受制於人！」
    </span>
    顒乃止。及劉喬敗，顒懼，欲罷兵，與山東和解，恐張方不從，猶豫未決。
   </p>
   <p class="em2 strong">
    方素與長安富人郅輔親善，以爲帳下督。
    <span class="jiazhu">
     〔《方傳》云：初，方從山東來，甚微賤，郅輔厚相供給；及貴，甚親昵之。〕
    </span>
    顒參軍河間畢垣，嘗爲方所侮，因說顒曰：
    <span class="yinhao">
     「張方久屯霸上，聞山東兵盛，盤桓不進，
     <span class="jiazhu">
      〔顒遣方與呂朗會劉喬攻許，方屯霸上未進而劉喬敗。馬融曰：盤桓，旋也。〕
     </span>
     宜防其未萌。其親信郅輔具知其謀。」
    </span>
    繆播、繆胤復說顒：
    <span class="yinhao">
     「宜急斬方以謝，山東可不勞而定。」
    </span>
    <span class="jiazhu">
     〔復，扶又翻。〕
    </span>
    顒使人召輔，垣迎說輔曰：
    <span class="yinhao">
     「張方欲反，人謂卿知之。王若問卿，何辭以對？」
    </span>
    輔驚曰：
    <span class="yinhao">
     「實不聞方反，爲之柰何？」
    </span>
    垣曰：
    <span class="yinhao">
     「王若問卿，但言爾爾；
     <span class="jiazhu">
      〔爾爾，猶言如此如此也。〕
     </span>
     不然，必不免禍。」
    </span>
    輔入，顒問之曰：
    <span class="yinhao">
     「張方反，卿知之乎？」
    </span>
    輔曰：
    <span class="yinhao">
     「爾。」
    </span>
    顒曰：
    <span class="yinhao">
     「遣卿取之，可乎？」
    </span>
    又曰：
    <span class="yinhao">
     「爾。」
    </span>
    顒於是使輔送書於方，因殺之。輔旣昵於方，
    <span class="jiazhu">
     〔昵，尼質翻。〕
    </span>
    持刀而入，守閣者不疑。方火下發函，輔斬其頭。還報，顒以輔爲安定太守。送方頭於
    <span class="jiaozhusup">
     〔章：甲十一行本「於」下有「司空」二字；乙十一行本同；孔本同；張校同；退齋校同。〕
    </span>
    越以請和；越不許。
   </p>
   <p class="em2 strong">
    宋冑襲河橋，樓褒西走。平昌公模遣前鋒督護馮嵩會宋冑逼洛陽。成都王穎西奔長安，至華陰，
    <span class="jiazhu">
     〔華陰縣，前漢屬京兆，後漢、晉屬弘農郡，唐屬華州。華，戶化翻。〕
    </span>
    聞顒已與山東和親，留不敢進。呂朗屯滎陽，劉琨以張方首示之，遂降。
    <span class="jiazhu">
     〔降，戶江翻。〕
    </span>
    司
    <span class="jiaozhusup">
     〔章；甲十一行本「司」上有「甲子」二字；乙十一行本同；孔本同；張校同。〕
    </span>
    空越遣祁弘、宋冑、司馬纂帥鮮卑西迎車駕，
    <span class="jiazhu">
     〔帥，讀曰率。〕
    </span>
    以周馥爲司隸校尉、假節，都督諸軍，屯澠池。
    <span class="jiazhu">
     〔澠，彌兗翻。〕
    </span>
   </p>
   <p class="em2 strong">
    <span class="yinwen">
     3
    </span>
    三月，惤令劉伯
    <span class="jiaozhusup">
     〔章：甲十一行本「伯」作「柏」；乙十一行本同；孔本同；張校同。〕
    </span>
    根反，
    <span class="jiazhu">
     〔惤縣，自漢以來屬東萊郡，拓跋魏省。魏收《地形志》：東牟郡黃縣有惤城。師古曰惤，音堅。〕
    </span>
    衆以萬數，自稱惤公。王彌帥家僮從之，
    <span class="jiazhu">
     〔帥，讀曰率。〕
    </span>
    柏根以彌爲長史，彌從父弟桑爲東中郎將。
    <span class="jiazhu">
     〔從，才用翻。〕
    </span>
    柏根寇臨淄，
    <span class="jiazhu">
     〔青州都督治所。〕
    </span>
    青州都督高密王略使劉暾將兵拒之；暾兵敗，奔洛陽，
    <span class="jiazhu">
     〔暾，他昆翻。〕
    </span>
    略走保聊城。
    <span class="jiazhu">
     〔聊城縣，漢屬東郡，晉屬平原郡，唐爲博州治所。〕
    </span>
    王浚遣將討柏根，斬之。
    <span class="jiazhu">
     〔將，卽亮翻。〕
    </span>
    王彌亡入長廣山爲羣盜。
    <span class="jiazhu">
     〔長廣縣，前漢屬琅邪郡，後漢屬東萊郡。晉武帝咸寧三年，置長廣郡，長廣縣屬焉。隋廢長廣郡及縣，更名膠水縣；唐屬萊州。〕
    </span>
   </p>
   <p class="em2 strong">
    <span class="yinwen">
     4
    </span>
    寧州頻歲饑疫，死者以十萬計。五苓夷強盛，州兵屢敗。
    <span class="jiazhu">
     〔五苓夷反，事始上卷太安二年。苓，力丁翻。〕
    </span>
    吏民流入交州者甚衆，夷遂圍州城。李毅疾病，救援路絕，乃上疏
    <span class="jiazhu">
     〔上，時掌翻。〕
    </span>
    言：
    <span class="yinhao">
     「不能式遏寇虐，坐待殄斃。若不垂矜恤，乞降大使，及臣尙存，加臣重辟；
     <span class="jiazhu">
      〔使，疏吏翻。辟，毗亦翻。〕
     </span>
     若臣已死，陳尸爲戮。」
    </span>
    朝廷不報。積數年，子釗自洛往省之，
    <span class="jiazhu">
     〔省，悉景翻。〕
    </span>
    未至，毅卒。毅女秀，明達有父風，衆推秀領寧州事。秀獎厲戰士，嬰城固守。城中糧盡，炙鼠拔草而食之。伺夷稍怠，輒出兵掩擊，破之。
    <span class="jiazhu">
     〔伺，相吏翻。《考異》曰：《懷帝紀》：
     <span class="yinhao">
      「永嘉元年五月，建寧郡夷攻陷寧州，死者三千餘人。」
     </span>
     《李雄載記》曰：
     <span class="yinhao">
      「南夷李毅固守不降，雄誘建寧夷使討之。毅病卒，城陷，殺壯士三千餘人，送婦女千口於成都。」
     </span>
     《王遜傳》云：
     <span class="yinhao">
      「李毅卒，城中奉毅女固守經年。」
     </span>
     《華陽國志》有毅卒年月及女秀守城事，今從之。〕
    </span>
   </p>
   <p class="em2 strong">
    <span class="yinwen">
     5
    </span>
    范長生詣成都，
    <span class="jiazhu">
     〔自青城山詣成都也。〕
    </span>
    成都王雄門迎，執版，拜爲丞相，尊之曰范賢。
   </p>
   <p class="em2 strong">
    <span class="yinwen">
     6
    </span>
    夏，四月，己巳，司空越引兵屯溫。初，太宰顒以爲張方死，東方兵必可解。旣而東方兵聞方死，爭入關，顒悔之，乃斬郅輔，遣弘農太守彭隨、北地太守刁默將兵拒祁弘等於湖。五月，壬辰，弘等擊隨、默，大破之，遂西入關，又敗顒將馬瞻、郭偉於霸水，
    <span class="jiazhu">
     〔敗，補邁翻。〕
    </span>
    顒單馬逃入太白山。
    <span class="jiazhu">
     〔《三秦記》：太白山，在武功縣南，去長安三百里。俗云
     <span class="yinhao">
      「武功太白，去天三百。」
     </span>
     《新唐書·地理志》：太白山在鳳翔府郿縣。〕
    </span>
    弘等入長安，所部鮮卑大掠，殺二萬餘人，百官奔散，入山中，拾橡實食之。
    <span class="jiazhu">
     〔橡，似兩翻，栩實也。《爾雅》曰：柞實謂之橡。賢曰：橡，櫟實也。〕
    </span>
    己亥，弘等奉帝乘牛車東還。
    <span class="jiazhu">
     〔《晉志》曰：古之貴者不乘牛車。漢武帝推恩之後，諸侯寡弱，至乘牛車，其後稍見貴重，自靈帝以來，天子至士，遂以爲常乘。夫天子出入有大駕、法駕、鹵簿，帝自鄴奔洛，則乘犢車，自長安還洛，則乘牛車，無復出警入蹕之制矣。〕
    </span>
    以太弟太保梁柳爲鎭西將軍，守關中。六月，丙辰朔，帝至洛陽，復羊后。
    <span class="jiazhu">
     〔《考異》曰：《后傳》曰：
     <span class="yinhao">
      「張方首至洛陽，卽日復后位。」
     </span>
     按方傳首已久，不至今日。今從《帝紀》。〕
    </span>
    辛未，大赦，改元。
    <span class="jiazhu">
     〔改元光熙。〕
    </span>
   </p>
   <p class="em2 strong">
    <span class="yinwen">
     7
    </span>
    馬瞻等入長安，殺梁柳，與始平太守梁邁共迎太宰顒於南山。
    <span class="jiazhu">
     〔武帝泰始二年，分扶風，置始平郡，領槐里、始平、武功、鄠、蒯城等縣。南山卽太白山。中南、太白，本一山也。〕
    </span>
    弘農太守裴廙、
    <span class="jiazhu">
     〔廙，羊至翻，又逸職翻。〕
    </span>
    秦國內史賈龕、安定太守賈疋等起兵擊顒，斬馬瞻、梁邁。疋，詡之曾孫也。
    <span class="jiazhu">
     〔帝卽位，改扶風爲秦國，以封秦王柬。龕，苦含翻。疋，音雅。賈詡生於漢末，始從李傕、郭汜，中從張繡，後歸魏。〕
    </span>
    司空越遣督護麋晃將兵擊顒，
    <span class="jiazhu">
     〔《考異》曰：《牽秀傳》云：
     <span class="yinhao">
      「顒密遣使就東海王越求迎，越遣將麋晃等迎顒。」
     </span>
     今從《顒傳》。〕
    </span>
    至鄭，顒使平北將軍牽秀屯馮翊。顒長史楊騰，詐稱顒命，使秀罷兵，騰遂殺秀，關中皆服於越，顒保城而已。
    <span class="jiazhu">
     〔顒僅保長安城。〕
    </span>
   </p>
   <p class="em2 strong">
    <span class="yinwen">
     8
    </span>
    成都王雄卽皇帝位，
    <span class="jiazhu">
     〔雄，字仲雋，特第三子。〕
    </span>
    大赦，改元曰晏平，國號大成。
    <span class="jiazhu">
     〔《考異》曰：《晉·帝紀》、《三十國》、《晉春秋》，皆云：
     <span class="yinhao">
      「永興二年六月，雄卽帝位。」
     </span>
     《華陽國志》：
     <span class="yinhao">
      「光熙元年，雄卽帝位。」
     </span>
     《後魏書·序紀》及《李雄傳》，皆云
     <span class="yinhao">
      「昭帝十二年，雄稱帝，」
     </span>
     卽光熙元年也。《十六國春秋鈔》：
     <span class="yinhao">
      「晏平元年六月，雄卽帝位。」
     </span>
     《十六國春秋目錄》，雄年號，建興二，晏平五，與《華陽國志》同，今從之。諸書，雄改元晏平，無大武年號；惟《晉·載記》改元大武，無晏平年號。按雄國號大成。《魏書·雄傳》云：
     <span class="yinhao">
      「雄稱帝，號大成，改元晏平。」
     </span>
     故《三十國春秋》誤云
     <span class="yinhao">
      「改年大成」
     </span>
     ，《載記》轉寫，誤爲
     <span class="yinhao">
      「大武」
     </span>
     。今從諸書去
     <span class="yinhao">
      「大武」
     </span>
     之號。〕
    </span>
    追尊父特曰景皇帝，廟號始祖；尊王太后曰皇太后。
    <span class="jiazhu">
     〔雄母羅氏，尊爲王太后，見上卷永興元年。〕
    </span>
    以范長生爲天地太師；
    <span class="jiazhu">
     〔太師乃有天地之號，侯景未足多怪也。羣盜私立名字以相署置，可勝言哉！《考異》曰：《華陽國志》：
     <span class="yinhao">
      「尊長生曰四時八節天地太師。」
     </span>
     今從《晉·載記》。〕
    </span>
    復其部曲，皆不豫征稅。
    <span class="jiazhu">
     〔復，方目翻。〕
    </span>
    諸將恃恩，互爭班位，
    <span class="jiazhu">
     〔將，卽亮翻。〕
    </span>
    尙書令閻式上疏，請考漢、晉故事，立百官制度；從之。
   </p>
   <p class="em2 strong">
    <span class="yinwen">
     9
    </span>
    秋，七月，乙酉朔，日有食之。
   </p>
   <p class="em2 strong">
    <span class="yinwen">
     10
    </span>
    八月，以司空越爲太傅，錄尙書事；范陽王虓爲司空，鎭鄴；
    <span class="jiazhu">
     〔《考異》曰：《虓傳》
     <span class="yinhao">
      「爲司徒」
     </span>
     ，今從《帝紀》。〕
    </span>
    平昌公模爲鎭東大將軍，鎭許昌；王浚爲驃騎大將軍、都督東夷·河北諸軍事，領幽州刺史。
    <span class="jiazhu">
     〔浚恃鮮卑、烏桓以爲羽翼，故使幷督東夷諸軍。驃，匹妙翻。〕
    </span>
    越以吏部郎庾
    <span class="jiaozhusup">
     〔章：甲十一行本「庾」上有「潁川」二字；乙十一行本同；孔本同；張校同；退齋校同。〕
    </span>
    敳爲軍諮祭酒，
    <span class="jiazhu">
     〔敳，魚開翻。漢、魏之間，兵興，始置軍諮祭酒。〕
    </span>
    前太弟中庶子胡母輔之爲從事中郎，黃門侍郎郭
    <span class="jiaozhusup">
     〔章：甲十一行本「郭」上有「河南」二字；乙十一行本同；孔本同；張校同；退齋校同。〕
    </span>
    象爲主簿，鴻臚丞阮脩爲行參軍，
    <span class="jiazhu">
     〔臚，陵如翻。晉列卿各置丞。行參軍，在參軍事之下。沈約《志》：晉太傅司馬越府有行參軍、兼行參軍，後加
     <span class="yinhao">
      「長兼」
     </span>
     字。除拜則爲參軍事，府版則爲行參軍。行參軍始於蜀丞相諸葛亮府。〕
    </span>
    謝鯤爲掾。
    <span class="jiazhu">
     〔掾，以絹翻。〕
    </span>
    輔之薦樂安光逸於越，
    <span class="jiazhu">
     〔《姓譜》：光姓，燕人田光之後，秦末，子孫避地，因以爲氏。〕
    </span>
    越亦辟之。敳等皆尙虛玄，不以世務嬰心，縱酒放誕；敳殖貨無厭，
    <span class="jiazhu">
     〔厭，於鹽翻。〕
    </span>
    象薄行，好招權；越皆以其名重於世，故辟之。
    <span class="jiazhu">
     〔史言越所辟置，采虛名而無實用。行，下孟翻。好，呼到翻。〕
    </span>
   </p>
   <p class="em2 strong">
    <span class="yinwen">
     11
    </span>
    祁弘之入關也，成都王穎自武關奔新野。
    <span class="jiazhu">
     〔新野縣，漢屬南陽郡，晉屬義陽郡。〕
    </span>
    會新城元公劉弘卒，司馬郭勱作亂，欲迎穎爲主；郭
    <span class="jiaozhusup">
     〔章：甲十一行本「郭」上有「治中順陽」四字；乙十一行同；孔本同；張校同；退齋校同。〕
    </span>
    舒奉弘子璠以討勱，斬之。
    <span class="jiazhu">
     〔璠，孚袁翻。勱，莫敗翻。〕
    </span>
    詔南中郎將劉陶收穎。穎北渡河，奔朝歌，收故將士，得數百人，欲走公師藩，頓
    <span class="jiaozhusup">
     〔章：甲十一行本「頓」上有「九月」二字；乙十一行本同；孔本同；張校同。〕
    </span>
    丘太守馮嵩執之，送鄴；
    <span class="jiazhu">
     〔頓丘縣，漢屬東郡；武帝泰始元年，分置郡。〕
    </span>
    范陽王虓不忍殺而幽之。公師藩自白馬南渡河，
    <span class="jiazhu">
     〔白馬縣，漢屬東郡，晉屬濮陽國，唐爲滑州治所。〕
    </span>
    兗州刺史苟晞討斬之。
   </p>
   <p class="em2 strong">
    <span class="yinwen">
     12
    </span>
    進東嬴公騰爵爲東燕王，
    <span class="jiazhu">
     〔燕，於賢翻。〕
    </span>
    平昌公模爲南陽王。
   </p>
   <p class="em2 strong">
    <span class="yinwen">
     13
    </span>
    冬，十月，范陽王虓薨。長史劉輿以
    <span class="jiaozhusup">
     〔章：甲十一行本「以」下有「成都王」三字字；乙十一行本同；孔本同；張校同；退齋校同。〕
    </span>
    穎素爲鄴人所附，祕不發喪，僞令人爲臺使稱詔，夜，賜穎死，
    <span class="jiazhu">
     〔使，疏吏翻。〕
    </span>
    幷殺其二子。穎官屬先皆逃散，惟盧志隨從，至死不怠，收而殯之。
    <span class="jiazhu">
     〔從，才用翻。〕
    </span>
    太傅越召志爲軍諮祭酒。
   </p>
   <p class="em2 strong">
    越將召劉輿，或曰：
    <span class="yinhao">
     「輿猶膩也，近則汚人。」
    </span>
    <span class="jiazhu">
     〔膩，女利翻。皮膚之垢，其肥滑者爲膩。汚，烏故翻。〕
    </span>
    及至，越疏之。輿密視天下兵簿及倉庫、牛馬、器械、水陸之形，皆默識之。
    <span class="jiazhu">
     〔識，音志，記也。〕
    </span>
    時軍國多事，每會議，自長史潘滔以下，莫知所對，輿應機辨畫，
    <span class="jiazhu">
     〔辨者，辨析事宜；畫者，爲之區畫也。〕
    </span>
    越傾膝酬接，卽以爲左長史，軍國之務，悉以委之。輿說越遣其弟琨鎭幷州，以爲北面之重；
    <span class="jiazhu">
     〔說，輸芮翻。〕
    </span>
    越表琨爲幷州刺史，以東燕王騰爲車騎將軍、都督鄴城諸軍事，鎭鄴。
   </p>
   <p class="em2 strong">
    <span class="yinwen">
     14
    </span>
    十一月，己巳，夜，帝食䴵中毒，
    <span class="jiazhu">
     〔䴵，必郢翻，麪餈也。《釋名》：䴵，幷也，溲麪使合幷也。蒸䴵、湯䴵之屬，隨形而名。食䴵中毒，或云越鴆之也。中，竹仲翻。〕
    </span>
    庚午，崩于顯陽殿。
    <span class="jiazhu">
     〔年四十八。〕
    </span>
    羊后自以於太弟熾爲嫂，恐不得爲太后，將立清河王覃。侍中華混諫曰：
    <span class="yinhao">
     「太弟在東宮已久，
     <span class="jiazhu">
      〔熾立爲皇太弟，見上卷永興元年。華，戶化翻。〕
     </span>
     民望素定，今日寧可易乎！」
    </span>
    卽露版馳召太傅越，召太弟入宮。后已召覃至尙書閤，疑變，託疾而返。癸酉，太弟卽皇帝位，大赦，尊皇后曰惠皇后，居弘訓宮；追尊母王才人曰皇太后；立妃梁氏爲皇后。
   </p>
   <p class="em2 strong">
    懷帝始遵舊制，於東堂聽政，
    <span class="jiazhu">
     〔東堂，太極殿東堂也。〕
    </span>
    每至宴會，輒與羣官論衆務，考經籍。黃門侍郎傅宣歎曰：
    <span class="yinhao">
     「今日復見武帝之世矣！」
    </span>
    <span class="jiazhu">
     〔復，扶又翻。〕
    </span>
   </p>
   <p class="em2 strong">
    <span class="yinwen">
     15
    </span>
    十二月，壬午朔，日有食之。
   </p>
   <p class="em2 strong">
    <span class="yinwen">
     16
    </span>
    太傅越以詔書徵河間王顒爲司徒，顒乃就徵。南陽王模遣其將梁臣邀之於新安，車上扼殺之，幷殺其三子。
    <span class="jiazhu">
     〔模，越之弟也。意謂殺顒父子則兄弟身安而無患矣，而不知石勒、趙染之禍已伏於冥冥之中矣。新安縣，漢屬弘農郡，晉屬河南郡。《考異》曰：《三十國》、《晉春秋》云
     <span class="yinhao">
      「東海王越殺顒」
     </span>
     ，今從《顒傳》。〕
    </span>
   </p>
   <p class="em2 strong">
    <span class="yinwen">
     17
    </span>
    辛丑，以中書監溫羨爲左光祿大夫，領司徒；尙書左僕射王衍爲司空。
   </p>
   <p class="em2 strong">
    <span class="yinwen">
     18
    </span>
    乙酉，葬惠帝于太陽陵。
   </p>
   <p class="em2 strong">
    <span class="yinwen">
     19
    </span>
    劉琨至上黨，東燕王騰卽自井陘東下。時幷州饑饉，數爲胡寇所掠，
    <span class="jiazhu">
     〔胡寇，謂劉淵之黨也。數，所角翻。〕
    </span>
    郡縣莫能自保。州將田甄、甄弟蘭、任祉、祁濟、李惲、薄盛等
    <span class="jiazhu">
     〔州將，謂幷州諸將也。將，卽亮翻。甄，稽延翻。任，音壬。惲，於粉翻。〕
    </span>
    及吏民萬餘人，悉隨騰就穀冀州，號爲
    <span class="yinhao">
     「乞活」
    </span>
    ，所餘之戶不滿二萬；寇賊縱橫，道路斷塞。
    <span class="jiazhu">
     〔縱，于容翻。塞，悉則翻。〕
    </span>
    琨募兵上黨，得五百人，轉鬬而前。至晉陽，府寺焚毀，
    <span class="jiazhu">
     〔府寺，府舍也。〕
    </span>
    邑野蕭條，
    <span class="jiazhu">
     〔聚居城市爲邑。散居在外爲野。〕
    </span>
    琨撫循勞徠，流民稍集。
    <span class="jiazhu">
     〔勞，力到翻。徠，力代翻。〕
    </span>
   </p>
   <h5>
    <span class="section" id="title-5">
     <span data-head-description="" data-head-level="h3" data-head-title="孝懷皇帝上">
      孝懷皇帝上
     </span>
    </span>
   </h5>
   <p class="">
    <span class="jiazhu">
     〔諱熾，字豐度，武帝第二十五子也。《諡法》：慈仁短折曰懷。〕
    </span>
   </p>
   <p class="strong">
    <span class="section" id="title-6">
     <span data-head-description="" data-head-level="h4" data-head-title="永嘉元年">
      永嘉元年
     </span>
    </span>
    <span class="biaozhusup" data-rel="（丁卯、西元三○七年）">
    </span>
   </p>
   <p class="em2 strong">
    <span class="yinwen">
     1
    </span>
    春，正月，癸丑，大赦，改元。
   </p>
   <p class="em2 strong">
    <span class="yinwen">
     2
    </span>
    吏部郎周穆，太傅越之姑子也，與其妹夫御史中丞諸葛玫
    <span class="jiazhu">
     〔玫，謨杯翻。〕
    </span>
    說越曰：
    <span class="yinhao">
     「主上之爲太弟，張方意也。
     <span class="jiazhu">
      〔成都王穎之廢，河間王顒立帝爲皇太弟，故以爲張方之意。〕
     </span>
     清河王本太子，
     <span class="jiazhu">
      〔清河王，齊王冏立爲太子，經廢者數矣。〕
     </span>
     公宜立之。」
    </span>
    越不許。重言之，
    <span class="jiazhu">
     〔重，直用翻。〕
    </span>
    越怒，斬之。
   </p>
   <p class="em2 strong">
    <span class="yinwen">
     3
    </span>
    二月，
    <span class="jiaozhusup">
     〔張：「月」下脫「東萊」二字。〕
    </span>
    王彌寇青、徐二州，自稱征東大將軍，攻殺二千石。太傅越以公車令東萊鞠羨爲本郡太守，
    <span class="jiazhu">
     〔《晉志》，公車令，屬衞尉。〕
    </span>
    以討彌，彌擊殺之。
   </p>
   <p class="em2 strong">
    <span class="yinwen">
     4
    </span>
    陳敏刑政無章，不爲英俊所附；子弟凶暴，所在爲患；顧榮、周玘等憂之。廬江內史華譚遺榮等書曰：
    <span class="yinhao">
     「陳敏盜據吳、會，命危朝露。
     <span class="jiazhu">
      〔言若朝露之棲草上，見日卽晞，不得久也。華，戶化翻。遺，于季翻。〕
     </span>
     諸君或剖符名郡，或列爲近臣，而更辱身姦人之朝，
     <span class="jiazhu">
      〔朝，直遙翻；下同。〕
     </span>
     降節叛逆之黨，不亦羞乎！吳武烈父子皆以英傑之才，繼承大業。
     <span class="jiazhu">
      〔吳諡孫堅曰武烈皇帝。〕
     </span>
     今以陳敏凶狡，七弟頑宂，欲躡桓王之高蹤，蹈大皇之絕軌，
     <span class="jiazhu">
      〔孫策追諡長沙桓王，孫權諡大皇帝。宂，而隴翻。躡，尼輒翻。〕
     </span>
     遠度諸賢，猶當未許也。
     <span class="jiazhu">
      〔度，徒洛翻。〕
     </span>
     皇輿東返，
     <span class="jiazhu">
      〔謂自長安還洛陽也。〕
     </span>
     俊彥盈朝，
     <span class="jiazhu">
      〔才過千人曰俊。彥，美士也。〕
     </span>
     將舉六師以清建業，諸賢何顏復見中州之士邪！」
    </span>
    <span class="jiazhu">
     〔復，扶又翻。〕
    </span>
    榮等素有圖敏之心，及得書，甚慚，密遣使報征東大將軍劉準，
    <span class="jiazhu">
     〔使，疏吏翻。〕
    </span>
    使發兵臨江，己爲內應，剪髮爲信。準遣揚州刺史劉機等出歷陽討敏。
   </p>
   <p class="em2 strong">
    敏使其弟廣武將軍昶將兵數萬屯烏江，
    <span class="jiazhu">
     〔沈約《志》：廣武將軍，晉江左置。蓋始於此時。晉置烏江縣，屬淮南郡，卽烏江亭長檥船待項羽之地以名縣。宋白曰：烏江縣，漢東城縣地，晉太康六年，始於東城界置烏江縣。昶，丑兩翻。〕
    </span>
    歷陽太守宏屯牛渚。敏弟處知顧榮等有貳心，勸敏殺之，敏不從。
    <span class="jiazhu">
     〔《考異》曰：《敏傳》云：
     <span class="yinhao">
      「弟昶勸殺榮。」
     </span>
     按《晉春秋》：
     <span class="yinhao">
      「敏臨死謂處曰：『我負卿！』」
     </span>
     時昶已先死。今從《晉春秋》。〕
    </span>
   </p>
   <p class="em2 strong">
    昶司馬錢廣，周玘同郡人也，玘密使廣殺昶，宣言州下已殺敏，
    <span class="jiazhu">
     〔揚州刺史治建業，故謂建業爲州下。〕
    </span>
    敢動者誅三族。廣勒兵朱雀橋南；
    <span class="jiazhu">
     〔朱雀橋在建業宮城之南，跨秦淮水。世傳晉孝武建朱雀門，上有兩銅雀，故橋亦以此得名。余謂朱雀橋自吳以來有之，蓋取前朱雀之義，非晉孝武之寺有此名也。朱雀橋，亦曰大桁。〕
    </span>
    敏遣甘卓討廣，堅甲精兵悉委之。顧榮慮敏之疑，故往就敏。敏曰：
    <span class="yinhao">
     「卿當四出鎭衞，
     <span class="jiazhu">
      〔謂鎭安人心，乃所以衞敏也。〕
     </span>
     豈得就我邪！」
    </span>
    榮乃出，與周玘共說甘卓曰：
    <span class="jiazhu">
     〔說，輸芮翻。〕
    </span>
    <span class="yinhao">
     「若江東之事可濟，當共成之。然卿觀茲事勢，當有濟理不？
     <span class="jiazhu">
      〔不，讀曰否。〕
     </span>
     敏旣常才，政令反覆，計無所定，其子弟各已驕矜，其敗必矣。而吾等安然坐受其官祿，事敗之日，使江西諸軍函首送洛，
     <span class="jiazhu">
      〔江西諸軍謂劉準所遣臨江者也。〕
     </span>
     題曰『逆賊顧榮、甘卓之首』，此萬世之辱也！」
    </span>
    卓遂詐稱疾，迎女，斷橋，收船南岸，
    <span class="jiazhu">
     〔橋，卽朱雀橋也。建業城在秦淮水北，故卓收船傍南岸。斷，丁管翻。〕
    </span>
    與玘、榮及前松滋侯相丹楊紀瞻共攻敏。
    <span class="jiazhu">
     〔松滋縣，屬廬江郡，後漢省；晉屬安豐郡。劉昫曰：唐壽州霍山縣，漢松滋縣地。今江陵府松滋縣，乃是吳樂鄕之地，晉氏南渡後，以松滋流民僑立松滋縣，非古松滋也。〕
    </span>
   </p>
   <p class="em2 strong">
    敏自帥萬餘人討卓，軍人隔水語敏衆曰：
    <span class="yinhao">
     「本所以戮力陳公者，正以顧丹楊、周安豐耳；
     <span class="jiazhu">
      〔敏以顧榮爲丹楊太守，周玘爲安豐太守，故以稱之。帥，讀曰率。語，牛倨翻。〕
     </span>
     今皆異矣，汝等何爲！」
    </span>
    敏衆狐疑未決，榮以白羽扇揮之，
    <span class="jiazhu">
     〔白羽扇，編白羽爲之。〕
    </span>
    衆皆潰去。敏單騎北走，
    <span class="jiazhu">
     〔騎，奇寄翻。〕
    </span>
    追獲之於江乘，歎曰：
    <span class="yinhao">
     「諸人誤我，以至今日！」
    </span>
    謂弟處曰：
    <span class="yinhao">
     「我負卿，卿不負我！」
    </span>
    <span class="jiazhu">
     〔謂不用處言殺顧榮等也。〕
    </span>
    遂斬敏於建業，夷三族。於是會稽等郡盡殺敏諸弟。
    <span class="jiazhu">
     〔會，工外翻。〕
    </span>
   </p>
   <p class="em2 strong">
    時平東將軍周馥代劉準鎭壽春。三月，己未朔，馥傳敏首至京師。詔徵顧榮爲侍中，紀瞻爲尙書郎。太傅越辟周玘爲參軍，陸玩爲掾。玩，機之從弟也。
    <span class="jiazhu">
     〔掾，以絹翻。從，才用翻。〕
    </span>
    榮等至徐州，聞北方愈亂，疑不進，越與徐州刺史裴盾書曰：
    <span class="yinhao">
     「若榮等顧望，以軍禮發遣！」
    </span>
    榮等懼，逃歸。盾，楷之兄子，越妃兄也。
    <span class="jiazhu">
     〔楊正衡曰：盾，徒損翻。〕
    </span>
   </p>
   <p class="em2 strong">
    <span class="yinwen">
     5
    </span>
    西陽夷寇江夏，
    <span class="jiazhu">
     〔西陽縣，春秋弦子之國，漢爲縣，屬江夏郡，晉屬弋陽郡。漢和帝永元末，巫蠻反，討降之，徙置江夏西陽諸蠻是也。沈約曰：晉惠帝分弋陽爲西陽國。劉昫曰：吳分江夏，置蘄春郡，晉改爲西陽郡，唐蘄州卽其地。宋白曰：光州光山縣，本漢西陽縣。夏，戶雅翻。〕
    </span>
    太守楊珉請督將議之。諸將爭獻方略，騎督朱伺獨不言。
    <span class="jiazhu">
     〔將，卽亮翻。騎，奇寄翻。伺，相吏翻。〕
    </span>
    珉曰：
    <span class="yinhao">
     「朱將軍何以不言？」
    </span>
    伺曰：
    <span class="yinhao">
     「諸人以舌擊賊，伺惟以力耳。」
    </span>
    珉又問：
    <span class="yinhao">
     「將軍前後擊賊，何以常勝？」
    </span>
    伺曰：
    <span class="yinhao">
     「兩敵共對，惟當忍之；彼不能忍，我能忍，是以勝耳。」
    </span>
    珉善之。
    <span class="jiazhu">
     〔凡戰非有智巧以出奇取勝，而以力角力者，莫過於朱伺之說矣。〕
    </span>
   </p>
   <p class="em2 strong">
    <span class="yinwen">
     6
    </span>
    詔追復楊太后尊號；丁卯，改葬之，諡曰武悼。
    <span class="jiazhu">
     〔楊后遇禍，見八十二卷惠帝元康元年。〕
    </span>
   </p>
   <p class="em2 strong">
    <span class="yinwen">
     7
    </span>
    庚午，立清河王覃弟豫章王詮爲皇太子。
    <span class="jiazhu">
     〔詮，且緣翻。〕
    </span>
    辛未，大赦。
   </p>
   <p class="em2 strong">
    <span class="yinwen">
     8
    </span>
    帝觀
    <span class="jiaozhusup">
     〔章：甲十一行本「觀」作「親」；乙十一行本同；張校同。〕
    </span>
    覽大政，留心庶事；太傅越不悅，固求出藩。庚辰，越出鎭許昌。
    <span class="jiazhu">
     〔爲越殺繆播等張本。〕
    </span>
   </p>
   <p class="em2 strong">
    <span class="yinwen">
     9
    </span>
    以高密王略爲征南大將軍，都督荊州諸軍事，鎭襄陽；南陽王模爲征西大將軍，都督秦、雍、梁、益諸
    <span class="jiaozhusup">
     〔章：甲十一行本「諸」上有「四州」二字；乙十一行本同；孔本同；張校同。〕
    </span>
    軍事，鎭長安；東燕王騰爲新蔡王，都督司、冀二州諸軍事，仍鎭鄴。
    <span class="jiazhu">
     〔去年騰自幷州徙鎭鄴。〕
    </span>
   </p>
   <p class="em2 strong">
    <span class="yinwen">
     10
    </span>
    公師藩旣死，汲桑逃還苑中，
    <span class="jiazhu">
     〔茌平牧苑也，桑於此起兵赴公師藩，藩死，逃還。〕
    </span>
    更聚衆劫掠郡縣，自稱大將軍，聲言爲成都王報仇；
    <span class="jiazhu">
     〔爲，于僞翻；下燕爲同。〕
    </span>
    以石勒爲前驅，所向輒克，署勒討
    <span class="jiaozhusup">
     〔章：甲十一行本「討」作「掃」；乙十一行本同；孔本同；張校同。〕
    </span>
    虜將軍，遂進攻鄴。時鄴中府庫空竭，而新蔡武哀王騰資用甚饒。騰性吝嗇，無所振惠，臨急，乃賜將士米各數升，帛各丈尺，以是人不爲用。夏，五月，桑大破魏郡太守馮嵩，長驅入鄴，騰輕騎出奔，爲桑將李豐所殺。桑出成都王穎棺，
    <span class="jiazhu">
     〔穎之死也，盧志收殯之，今桑出而載之。〕
    </span>
    載之車中，每事啓而後行。遂燒鄴宮，火旬日不滅；
    <span class="jiazhu">
     〔袁紹據鄴，始營宮室，魏武帝又增而廣之，至是悉爲灰燼矣。〕
    </span>
    殺士民萬餘人，大掠而去。濟自延津，南擊兗州。太傅越大懼，使苟晞及將軍王讚討之。
   </p>
   <p class="em2 strong">
    <span class="yinwen">
     11
    </span>
    秦州流民鄧定、訇氐等據成固，
    <span class="jiazhu">
     〔楊正衡曰：訇，呼宏翻；余謂訇姓，氐名。〕
    </span>
    寇掠漢中，梁州刺史張殷遣巴西太守張燕討之。鄧定等飢窘，詐降於燕，且賂之，燕爲之緩師。
    <span class="jiazhu">
     〔窘，渠隕翻。降，戶江翻。爲，于僞翻。〕
    </span>
    定密遣訇氐求救於成，成主雄遣太尉離、司徒雲、司空璜將兵二萬救定，與燕戰，大破之，張殷及漢中太守杜孟治棄城走。稍十餘日，離等引還，盡徙漢中民於蜀。漢中人句方、白落帥吏民還守南鄭。
    <span class="jiazhu">
     〔句，古侯翻，姓也。梁州刺史、漢中太守俱治南鄭。杜佑曰：漢漢中郡故城，在唐梁州南鄭縣東北。〕
    </span>
   </p>
   <p class="em2 strong">
    <span class="yinwen">
     12
    </span>
    石勒與苟晞等相持於平原、陽平間數月，大小三十餘戰，互有勝負。秋，七月，己酉朔，太傅越屯官渡，爲晞聲援。
   </p>
   <p class="em2 strong">
    <span class="yinwen">
     13
    </span>
    己未，以琅邪王睿爲安東將軍、都督揚州·江南諸軍事、假節，鎭建業。
    <span class="jiazhu">
     〔時周馥鎭壽春，督揚州之江北，故睿督揚州之江南。《考異》曰：《元帝紀》曰：
     <span class="yinhao">
      「東海王越之收兵下邳，以帝都督揚州；越西迎大駕，留帝居守。永嘉初，用王導計，始鎭建業。」
     </span>
     按旣都督揚州，不當猶鎭下邳。又《懷帝紀》，明言
     <span class="yinhao">
      「七月己未，睿都督揚州，鎭建業」
     </span>
     ，今從之。〕
    </span>
   </p>
   <p class="em2 strong">
    <span class="yinwen">
     14
    </span>
    八月，己卯朔，苟晞擊汲桑於東武陽，
    <span class="jiazhu">
     〔東武陽縣，漢屬東郡，魏、晉屬陽平郡，後魏去
     <span class="yinhao">
      「東」
     </span>
     字爲武陽縣。唐貞觀初，廢武陽入魏州莘縣，開元七年，復置，改爲朝城縣。杜佑曰：魏郡莘縣南有東武陽城。〕
    </span>
    大破之。桑退保清淵。
    <span class="jiazhu">
     〔清淵縣，漢屬魏郡。應劭曰：清河在縣西北。晉屬陽平郡，後魏分置臨清縣；後齊廢臨清縣入清淵。唐避高祖諱，改清淵爲臨清，屬貝州。〕
    </span>
   </p>
   <p class="em2 strong">
    <span class="yinwen">
     15
    </span>
    分荊州、江州八郡爲湘州。
    <span class="jiazhu">
     〔《晉志》：帝分荊州之衡陽、長沙、湘東、零陵、邵陽、桂陽及廣州之始安、始興、臨賀九郡，置湘州。《帝紀》曰：分荊、江八郡爲湘州。《紀》、《志》自相抵牾。此從《紀》。沈約亦曰：分荊州之長沙、衡陽、湘東、邵陵、零陵、營陽、建昌，江州之桂陽八郡，立湘州。〕
    </span>
   </p>
   <p class="em2 strong">
    <span class="yinwen">
     16
    </span>
    九月，戊申，琅邪王睿至建業。睿以安東司馬王導爲謀主，推心親信，每事咨焉。睿名論素輕，吳人不附，居久之，士大夫莫有至者，導患之。會睿出觀禊，導使睿乘肩輿，具威儀，
    <span class="jiazhu">
     〔禊，胡計翻，祓除不祥也。《漢儀》：季春上巳，官及百姓皆禊於東流水上。應劭《風俗通》曰：按《周禮》，女巫掌歲時以祓除疾病。禊者，潔也，於水上盥潔之也。肩輿，平肩輿也，人以肩舉之而行。〕
    </span>
    導與諸名勝皆騎從，
    <span class="jiazhu">
     〔騎，奇寄翻。從，才用翻。〕
    </span>
    紀瞻、顧榮等見之驚異，相帥拜於道左。
    <span class="jiazhu">
     〔帥，讀曰率。〕
    </span>
    導因說睿曰：
    <span class="yinhao">
     「顧榮、賀循，此土之望，宜引之以結人心；二子旣至，則無不來矣。」
    </span>
    睿乃使導躬造循、榮，二人皆應命而至。
    <span class="jiazhu">
     〔說，輸芮翻。造，七到翻。《考異》曰：《導傳》曰：
     <span class="yinhao">
      「元帝鎭建康，居月餘，士庶莫有至者。會從兄敦來朝，導謂之曰：『琅邪王仁德雖厚，而名論猶輕；兄威風已振，宜有以匡濟者。』會三月上巳，帝觀禊，敦、導皆騎從。」
     </span>
     《王敦傳》：
     <span class="yinhao">
      「東海王越誅繆播後，乃以敦爲揚州刺史，其後徵拜尙書，不就。」
     </span>
     《周玘傳》：
     <span class="yinhao">
      「錢璯聞劉聰逼洛陽，不敢進，乃謀反。時王敦遷尙書，與璯俱西，欲殺敦，敦奔告元帝。」
     </span>
     《懷帝紀》：
     <span class="yinhao">
      「永嘉元年七月，琅邪王睿鎭建業。三年三月，殺繆播。四年二月，錢璯反。」
     </span>
     是時睿在建業已三年矣，安得言月餘！又睿名論雖輕，安有爲都督數年而士庶莫有至者！陳敏得江東，猶首用周、顧以收人望；導爲睿佐，豈得待數年然後薦之乎！然則《導傳》所云，難以盡信，今删去導語及敦名而已。〕
    </span>
    以循爲吳國內史；榮爲軍司，
    <span class="jiazhu">
     〔軍司，軍司馬也。〕
    </span>
    加散騎常侍，
    <span class="jiazhu">
     〔職爲軍司，此加官也。〕
    </span>
    凡軍府政事，皆與之謀議。又以紀瞻爲軍
    <span class="jiaozhusup">
     〔張：「軍」下脫「諮」字。〕
    </span>
    祭酒，卞壼爲從事中郎，
    <span class="jiazhu">
     〔壼，苦本翻。〕
    </span>
    周玘爲倉曹屬，琅邪劉超爲舍人，
    <span class="jiazhu">
     〔晉諸王國有謁者四人，中大夫六人，舍人十人。〕
    </span>
    張闓及魯國孔衍爲參軍。
    <span class="jiazhu">
     〔闓，可亥翻，又音開。〕
    </span>
    壼，粹之子；
    <span class="jiazhu">
     〔卞粹見上卷惠帝太安二年。〕
    </span>
    闓，昭之曾孫也。
    <span class="jiazhu">
     〔張昭輔吳爲元臣。〕
    </span>
    王導說睿：
    <span class="yinhao">
     「謙以接士，儉以足用，以清靜爲政，撫綏新舊；」
    </span>
    <span class="jiazhu">
     〔新，謂自中原來者；舊，謂江東人。說，輸芮翻。〕
    </span>
    故江東歸心焉。睿初至，頗以酒廢事；導以爲言。睿命酌，引觴覆之，於此遂絕。
    <span class="jiazhu">
     〔史言元帝能用王導所以興於江左。〕
    </span>
   </p>
   <p class="em2 strong">
    <span class="yinwen">
     17
    </span>
    苟晞追擊汲桑，破其八壘，死者萬餘人。桑與石勒收餘衆，將奔漢，冀州刺史譙國丁紹邀之於赤橋，又破之。桑奔馬牧，
    <span class="jiazhu">
     〔茌平馬牧也。〕
    </span>
    勒奔樂平。
    <span class="jiazhu">
     〔《晉志》，陽平郡有樂平縣，前漢東郡之清縣也，後漢章帝改曰樂平。但石勒欲奔漢，則非此樂平也。又幷州有樂平郡，武帝泰始中置，唐之遼州也；勒奔于此。〕
    </span>
    太傅越還許昌，加苟晞撫軍將軍、都督青·兗諸軍事，丁紹寧北將軍、監冀州諸軍事，皆假節。
   </p>
   <p class="em2 strong">
    晞屢破強寇，威名甚盛，善治繁劇，
    <span class="jiazhu">
     〔治，直之翻。〕
    </span>
    用法嚴峻。其從母依之，晞奉養甚厚。從母子求爲將，晞不許，曰：
    <span class="yinhao">
     「吾不以王法貸人，
     <span class="jiazhu">
      〔從，才用翻。將，子亮翻。貸，他代翻。〕
     </span>
     將無後悔邪！」
    </span>
    固求之，晞乃以爲督護；後犯法，晞杖節斬之，從母叩頭救之，不聽。旣而素服哭之曰：
    <span class="yinhao">
     「殺卿者，兗州刺史，哭弟者，苟道將也。」
    </span>
    <span class="jiazhu">
     〔苟晞，字道將。〕
    </span>
   </p>
   <p class="em2 strong">
    <span class="yinwen">
     18
    </span>
    胡部大張㔨督、馮莫突等，
    <span class="jiazhu">
     〔胡人一部之長，呼爲部大。楊正衡曰：㔨，音背。〕
    </span>
    擁衆數千，壁于上黨，石勒往從之，因說㔨督等曰：
    <span class="yinhao">
     「劉單于舉兵擊晉，
     <span class="jiazhu">
      〔劉單于，謂劉淵也。說，輸芮翻。單，音蟬。〕
     </span>
     部大拒而不從，自度終能獨立乎？」
    </span>
    <span class="jiazhu">
     〔度，徒洛翻。〕
    </span>
    曰：
    <span class="yinhao">
     「不能。」
    </span>
    勒曰：
    <span class="yinhao">
     「然則安可不早有所屬！今部落皆已受單于賞募，往往聚議，欲叛部大而歸單于矣。」
    </span>
    㔨督等以爲然。冬，十月，㔨督等隨勒單騎歸漢，
    <span class="jiazhu">
     〔騎，奇寄翻。〕
    </span>
    漢王淵署㔨督爲親漢王，莫突爲都督部大，以勒爲輔漢將軍、平晉王，以統之。
   </p>
   <p class="em2 strong">
    烏桓張伏利度有衆二千，壁于樂平，淵屢招，不能致。勒僞獲罪於淵，往奔伏利度，伏利度喜，結爲兄弟，使勒帥諸胡寇掠，
    <span class="jiazhu">
     〔帥，讀曰率；下同。〕
    </span>
    所向無前，諸胡畏服。勒知衆心之附己，乃因會執伏利度，謂諸胡曰：
    <span class="yinhao">
     「今起大事，我與伏利度誰堪爲主？」
    </span>
    諸胡咸推勒。勒於是釋伏利度，帥其衆歸漢。淵加勒督山東征討諸軍事，以伏利度之衆配之。
    <span class="jiazhu">
     〔史言石勒之衆浸盛。〕
    </span>
   </p>
   <p class="em2 strong">
    <span class="yinwen">
     19
    </span>
    十一月，戊申朔，日有食之。
   </p>
   <p class="em2 strong">
    <span class="yinwen">
     20
    </span>
    甲寅，以尙書右僕射和郁爲征北將軍，鎭鄴。
   </p>
   <p class="em2 strong">
    <span class="yinwen">
     21
    </span>
    乙亥，以王衍爲司徒。衍說太傅越曰：
    <span class="jiazhu">
     〔說，輸芮翻；下同。〕
    </span>
    <span class="yinhao">
     「朝廷危亂，當賴方伯，宜得文武兼資以任之。」
    </span>
    乃以弟澄爲荊州都督，族弟敦爲青州刺史，
    <span class="jiazhu">
     〔《考異》曰：《晉春秋》：
     <span class="yinhao">
      「王衍言於太傅越，以王澄爲荊州，敦爲揚州，據吳、楚以爲形援，越從之。於是澄、敦同發，越餞之。」
     </span>
     《敦傳》，自青州入爲中書監，東海王越誅繆播後，始出爲揚州。播死在永嘉三年三月，此年越在許昌，不在洛，故以《晉書》爲定。〕
    </span>
    語之曰：
    <span class="yinhao">
     「荊州有江、漢之固，青州有負海之險，卿二人在外而吾居中，足以爲三窟矣。」
    </span>
    <span class="jiazhu">
     〔《戰國策》：馮煖謂孟嘗君曰：
     <span class="yinhao">
      「狡兔有三窟，僅得免其死耳。」
     </span>
     其後敦、澄自相魚肉，衍亦死於石勒，三窟安在哉！是以忠臣國爾忘家，蓋國安則家亦安也。陸佃《埤雅》曰：俗云兔營窟，必背丘相通，所謂狡兔三窟。語，牛倨翻。〕
    </span>
    澄至鎭，以郭舒爲別駕，委以府事。澄日夜縱酒，不親庶務，雖寇戎交急，不以爲懷。舒常切諫，以爲宜愛民養兵，保全州境，澄不從。
    <span class="jiazhu">
     〔爲王澄不能保荊州張本。〕
    </span>
   </p>
   <p class="em2 strong">
    <span class="yinwen">
     22
    </span>
    十二月，戊寅，乞活田甄、田蘭、薄盛等起兵，爲新蔡王騰報讎，斬汲桑于樂陵。
    <span class="jiazhu">
     〔樂陵縣，漢屬平原郡，晉分爲樂陵國，唐爲縣。宋白曰：棣州陽信縣，魏屬樂陵國，晉斬汲桑於此，屬滄州。爲，于僞翻。〕
    </span>
    棄成都王穎棺於故井中，穎故臣收葬之。
   </p>
   <p class="em2 strong">
    <span class="yinwen">
     23
    </span>
    甲午，以前太傅劉寔爲太尉，寔以老固辭；不許。庚子，以光祿大夫高光爲尙書令。
   </p>
   <p class="em2 strong">
    <span class="yinwen">
     24
    </span>
    前北軍中候呂雍、度支校尉陳顏等
    <span class="jiazhu">
     〔度支校尉，蓋當時所置，以督漕運者也。度，徒洛翻。〕
    </span>
    謀立清河王覃爲太子；事覺，太傅越矯詔囚覃於金墉城。
   </p>
   <p class="em2 strong">
    <span class="yinwen">
     25
    </span>
    初，太傅越與苟晞親善，引升堂，結爲兄弟。司馬潘滔說越曰：
    <span class="yinhao">
     「兗州衝要，魏武以之創業。
     <span class="jiazhu">
      〔事見六十卷、六十一卷。〕
     </span>
     苟晞有大志，非純臣也，久令處之，則患生心腹矣。
     <span class="jiazhu">
      〔處，昌呂翻。〕
     </span>
     若遷于青州，厚其名號，晞必悅。公自牧兗州，經緯諸夏，藩衞本朝，此所謂爲之於未亂者也。」
    </span>
    <span class="jiazhu">
     〔《老子》曰：其安易持，其未兆易謀，其脆易破，其微易散；爲之於未有，治之於未亂。緯，于貴翻。夏，戶雅翻。朝，直遙翻。〕
    </span>
    越以爲然。癸卯，越自爲丞相，領兗州牧，都督兗、豫、司、冀、幽、幷諸軍事。
    <span class="jiazhu">
     〔杜佑曰：晉司徒與丞相通職，更置迭廢，未嘗並立，至永嘉元年始兩置焉，王衍爲司徒，東海王越爲丞相。〕
    </span>
    以晞爲征東大將軍、開府儀同三司，加侍中、假節、都督青州諸軍事，領青州刺史，封東平郡公。越、晞由是有隙。
    <span class="jiazhu">
     〔爲後晞馳檄罪狀越張本。〕
    </span>
   </p>
   <p class="em2 strong">
    晞至青州，以嚴刻立威，日行斬戮，州人謂之
    <span class="yinhao">
     「屠伯」
    </span>
    。
    <span class="jiazhu">
     〔鄧展曰：言殺人若屠兒之殺六畜。伯，長也。〕
    </span>
    頓丘太守魏植爲流民所逼，衆五六萬，大掠兗州，晞出屯無鹽以討之。
    <span class="jiazhu">
     〔無鹽縣，屬東平國，唐屬濟州界。〕
    </span>
    以弟純領青州，刑殺更甚於晞。晞討植，破之。
   </p>
   <p class="em2 strong">
    初，陽平劉靈，少貧賤，
    <span class="jiazhu">
     〔少，詩照翻。〕
    </span>
    力制奔牛，走及奔馬，時人雖異之，莫能舉也。靈撫膺歎曰：
    <span class="jiazhu">
     〔膺，胸也。〕
    </span>
    <span class="yinhao">
     「天乎，何當亂也！」
    </span>
    及公師藩起，靈自稱將軍，寇掠趙、魏。會王彌爲苟純所敗，靈亦爲王讚所敗，遂俱遣使降漢。
    <span class="jiazhu">
     〔敗，補邁翻。《考異》曰：《彌傳》曰：
     <span class="yinhao">
      「彌逼洛陽，敗於七里澗，乃與其黨劉靈謀歸漢。」
     </span>
     按《十六國春秋》：靈爲王讚所逐，彌爲苟純所敗，乃謀降漢。今年春，靈已在淵所，五月，彌乃如平陽。然則二人先降漢已久矣，《彌傳》誤也。〕
    </span>
    漢拜彌鎭東大將軍、青·徐二州牧、都督緣海諸軍事，封東萊公；以靈爲平北將軍。
   </p>
   <p class="em2 strong">
    <span class="yinwen">
     26
    </span>
    李釗至寧州，
    <span class="jiazhu">
     〔光熙元年，李毅卒，釗今乃至寧州。釗，音昭。〕
    </span>
    州人奉釗領州事。治中毛孟詣京師，求刺史，屢上奏，不見省。
    <span class="jiazhu">
     〔上，時掌翻。省，悉景翻。〕
    </span>
    孟曰：
    <span class="yinhao">
     「君亡親喪，幽閉窮城，
     <span class="jiazhu">
      〔謂李毅已死，寧州受圍不解也。喪，息浪翻。〕
     </span>
     萬里訴哀，精誠無感，生不如死！」
    </span>
    欲自刎，
    <span class="jiazhu">
     〔刎，扶粉翻。〕
    </span>
    朝廷憐之，以魏興太守王遜爲寧州刺史，
    <span class="jiazhu">
     〔《考異》曰：《華陽國志》以廣漢太守王遜爲寧州。按時廣漢已爲李雄所陷。今從《遜傳》。〕
    </span>
    仍詔交州出兵救李釗。交州刺史吾彥遣其子咨將兵救之。
    <span class="jiazhu">
     〔將，卽亮翻。〕
    </span>
   </p>
   <p class="em2 strong">
    <span class="yinwen">
     27
    </span>
    慕容廆自稱鮮卑大單于。
    <span class="jiazhu">
     〔廆，乎罪翻。〕
    </span>
   </p>
   <p class="em2 strong">
    <span class="yinwen">
     28
    </span>
    拓跋祿官卒，弟猗盧總攝三部，與廆通好。
    <span class="jiazhu">
     〔祿官分國爲三部，事見上八十二卷惠帝元康五年。好，呼到翻。〕
    </span>
   </p>
   <p class="strong">
    <span class="section" id="title-7">
     <span data-head-description="" data-head-level="h4" data-head-title="永嘉二年">
      二年
     </span>
    </span>
    <span class="biaozhusup" data-rel="（戊辰、西元三○八年）">
    </span>
   </p>
   <p class="em2 strong">
    <span class="yinwen">
     1
    </span>
    春，正月，丙午朔，日有食之。
    <span class="jiazhu">
     〔《考異》曰：《帝紀》、《天文志》云
     <span class="yinhao">
      「丙子朔」
     </span>
     。誤。今從《長曆》。〕
    </span>
   </p>
   <p class="em2 strong">
    <span class="yinwen">
     2
    </span>
    丁未，大赦。
   </p>
   <p class="em2 strong">
    <span class="yinwen">
     3
    </span>
    漢王淵遣撫軍將軍聰等十將南據太行，
    <span class="jiazhu">
     〔行，戶剛翻。〕
    </span>
    輔漢將軍石勒等十將東下趙、魏。
    <span class="jiazhu">
     〔《考異》曰：《石勒載記》曰：
     <span class="yinhao">
      「元海使劉聰攻壺關，命勒帥所統七千爲前鋒都督。劉琨遣護軍黃秀等救壺關，勒敗秀於白田，殺之，遂陷壺關。」
     </span>
     事在明年。今從《十六國春秋》。〕
    </span>
   </p>
   <p class="em2 strong">
    <span class="yinwen">
     4
    </span>
    二月，辛卯，太傅越殺清河王覃。
   </p>
   <p class="em2 strong">
    <span class="yinwen">
     5
    </span>
    庚子，石勒寇常山，王浚擊破之。
   </p>
   <p class="em2 strong">
    <span class="yinwen">
     6
    </span>
    涼州刺史張軌病風，口不能言，使其子茂攝州事。隴西內史晉昌張越，涼州大族，
    <span class="jiazhu">
     〔惠帝分敦煌、酒泉置晉昌郡。杜佑曰：晉昌，漢冥安縣地。〕
    </span>
    欲逐軌而代之，與其兄酒泉太守鎭及西平太守曹袪
    <span class="jiazhu">
     〔袪，丘於翻。《考異》曰：《晉春秋》作
     <span class="yinhao">
      「曹祗」
     </span>
     。今從《張軌傳》。〕
    </span>
    謀遣使詣長安
    <span class="jiazhu">
     〔使，疏吏翻。〕
    </span>
    告南陽王模，稱軌廢疾，請以秦州刺史賈龕代之。龕將受之，其兄讓龕曰：
    <span class="yinhao">
     「張涼州一時名士，威著西州，汝何德以代之！」
    </span>
    龕乃止。
    <span class="jiazhu">
     〔龕，口含翻。〕
    </span>
    鎭、袪上疏，更請刺史，未報，遂移檄廢軌，以軍司杜耽攝州事，使耽表越爲刺史。
   </p>
   <p class="em2 strong">
    軌下敎，欲避位，歸老宜陽。
    <span class="jiazhu">
     〔軌少隱宜陽女几山，故下敎欲歸老於宜陽。〕
    </span>
    長史王融、參軍孟暢蹋折鎭檄，
    <span class="jiazhu">
     〔蹋，徒臘翻。折，而設翻。〕
    </span>
    排閤入言曰：
    <span class="yinhao">
     「晉室多故，明公撫寧西夏，
     <span class="jiazhu">
      〔此西夏，謂河西之地。夏，戶雅翻。〕
     </span>
     張鎭兄弟敢肆凶逆，當鳴皷誅之。」
    </span>
    遂出，戒嚴。會軌長子寔自京師還，乃以寔爲中督護，將兵討鎭。遣鎭甥太府主簿令狐亞
    <span class="jiazhu">
     〔按《張軌傳》，有太府司馬、主簿，又有少府主簿。蓋以都督府爲太府，涼州府爲少府也。〕
    </span>
    先往說鎭，爲陳利害，
    <span class="jiazhu">
     〔說，輸芮翻。爲，于僞翻。〕
    </span>
    鎭流涕曰：
    <span class="yinhao">
     「人誤我！」
    </span>
    乃詣寔歸罪。寔南擊曹袪，走之。
   </p>
   <p class="em2 strong">
    朝廷得鎭、袪疏，以侍中袁瑜爲涼州刺史。治中楊澹馳詣長安，
    <span class="jiazhu">
     〔《考異》曰：《晉春秋》作
     <span class="yinhao">
      「張澹」
     </span>
     ，今從《張軌傳》。澹，徒覽翻，又徒濫翻。〕
    </span>
    割耳盤上，訴軌之被誣。
    <span class="jiazhu">
     〔被，皮義翻。〕
    </span>
    南陽王模表請停瑜，武威太守張琠亦上表留軌；
    <span class="jiazhu">
     〔《字林》：琠，他殄翻。〕
    </span>
    詔依模所表，且命誅曹袪。軌於是命寔帥步騎三萬討袪，斬之。
    <span class="jiazhu">
     〔帥，讀曰率；下同。〕
    </span>
    張越奔鄴，涼州乃定。
   </p>
   <p class="em2 strong">
    <span class="yinwen">
     7
    </span>
    三月，太傅越自許昌徙鎭鄄城。
    <span class="jiazhu">
     〔鄄，音絹。〕
    </span>
   </p>
   <p class="em2 strong">
    <span class="yinwen">
     8
    </span>
    王彌收集亡散，兵復大振。
    <span class="jiazhu">
     〔復，扶又翻。〕
    </span>
    分遣諸將攻掠青、徐、兗、豫四州，所過攻陷郡縣，多殺守令，有衆數萬；苟晞與之連戰，不能克。夏，四月，丁亥，彌入許昌。
   </p>
   <p class="em2 strong">
    太傅越遣司馬王斌帥甲士五千人入衞京師，張軌亦遣督護北宮純將兵衞京師。五月，彌入自轘轅，
    <span class="jiazhu">
     〔轘，音環。〕
    </span>
    敗官軍于伊北，
    <span class="jiazhu">
     〔伊水之北也。敗，必邁翻；下同。〕
    </span>
    京師大震，宮城門晝閉。壬戌，彌至洛陽，屯于津陽門。
    <span class="jiazhu">
     〔津陽門，洛陽城南面東頭第二門。〕
    </span>
    詔以王衍都督征討諸軍事。北
    <span class="jiaozhusup">
     〔章：甲十一行本「北」上有「甲子，衍與王斌等出戰」九字；乙十一行本同；孔本同；張校同；退齋校同。〕
    </span>
    宮純募勇士百餘人突陳，
    <span class="jiazhu">
     〔陳，讀曰陣。〕
    </span>
    彌兵大敗。乙丑，彌燒建春門而東，衍遣左衞將軍王秉追之，戰于七里澗，又敗之。
   </p>
   <p class="em2 strong">
    彌走渡河，與王桑自軹關如平陽。
    <span class="jiazhu">
     〔軹關在河內軹縣。軹，音只。〕
    </span>
    漢王淵遣侍中兼御史大夫郊迎，令曰：
    <span class="yinhao">
     「孤親行將軍之館，
     <span class="jiazhu">
      〔行，下孟翻。〕
     </span>
     拂席洗爵，敬待將軍。」
    </span>
    及至，拜司隸校尉，加侍中、特進；以桑爲散騎侍郎。
   </p>
   <p class="em2 strong">
    北宮純等與漢劉聰戰於河東，敗之。
   </p>
   <p class="em2 strong">
    <span class="yinwen">
     9
    </span>
    詔封張軌西平郡公，軌辭不受。時州郡之使，莫有至者，軌獨遣使貢獻，歲時不絕。
    <span class="jiazhu">
     〔使，疏吏翻。〕
    </span>
   </p>
   <p class="em2 strong">
    <span class="yinwen">
     10
    </span>
    秋，七月，甲辰，漢王淵寇平陽，太守宋抽棄郡走，河東太守路述戰死；淵徙都蒲子。
    <span class="jiazhu">
     〔蒲子縣，卽晉公子重耳所居蒲城也；漢屬河東郡，晉屬平陽郡。劉昫曰：唐隰州治隰川縣，漢蒲子縣地。杜佑曰：隰州隰川、蒲縣，漢蒲子縣地。《考異》曰：劉琨《答太傅府書》曰：
     <span class="yinhao">
      「潛遣使驛離間其部落，淵遂怖懼，南奔蒲子，雜虜歸降，萬有餘落。」
     </span>
     《琨傳》亦然。按時淵強琨弱，豈因畏琨而徙都！蓋琨爲自大之辭，史因承以爲實耳。〕
    </span>
    上郡鮮卑陸逐延、氐酋單徵並降於漢。
    <span class="jiazhu">
     〔酋，慈由翻。單，上演翻。降，戶江翻。《考異》曰：《載記》作
     <span class="yinhao">
      「氐酋大單于徵」
     </span>
     。按當時戎狄酋長，皆謂之
     <span class="yinhao">
      「大」
     </span>
     。徵，卽光文單后之父。
     <span class="yinhao">
      「于」
     </span>
     衍字也。〕
    </span>
   </p>
   <p class="em2 strong">
    <span class="yinwen">
     11
    </span>
    八月，丁亥，太傅越自鄄徙屯濮陽；
    <span class="jiazhu">
     〔濮陽，衞墟，漢屬東郡，晉初分置濮陽國，唐鄄城、濮陽二縣，皆屬濮州。鄄，音絹。濮，音卜。〕
    </span>
    未幾，又徙屯滎陽。
    <span class="jiazhu">
     〔幾，居豈翻。〕
    </span>
   </p>
   <p class="em2 strong">
    <span class="yinwen">
     12
    </span>
    九月，漢王彌、石勒寇鄴，和郁棄城走。詔豫州刺史裴憲屯白馬以拒彌，車騎將軍王堪屯東燕以拒勒，
    <span class="jiazhu">
     〔漢東郡燕縣，古南燕國，晉省，而故城猶在，曰東燕城；後魏立東燕縣，屬陳留郡。劉昫曰：唐滑州胙城縣，漢南燕縣。燕，於賢翻。〕
    </span>
    平北將軍曹武屯大陽以備蒲子。
    <span class="jiazhu">
     〔大陽縣，屬河東郡。《地理志》曰：北虢也。應劭曰：在大河之陽，唐併入陝州河北縣界。〕
    </span>
    憲，楷之子也。
    <span class="jiazhu">
     〔裴楷仕武帝、惠帝時。〕
    </span>
   </p>
   <p class="em2 strong">
    <span class="yinwen">
     13
    </span>
    冬，十月，甲戌，漢王淵卽皇帝位，大赦，改元永鳳。十一月，以其子和爲大將軍，聰爲車騎大將軍，族子曜爲龍驤大將軍。
    <span class="jiazhu">
     〔驤，思將翻。〕
    </span>
   </p>
   <p class="em2 strong">
    <span class="yinwen">
     14
    </span>
    壬寅，幷州刺史劉琨使上黨太守劉惇帥鮮卑攻壺關，
    <span class="jiazhu">
     〔杜佑曰：唐潞州治上黨。漢壺關縣，後魏移壺關縣當羊腸阪羊頭之阨。帥，讀曰率；下同。〕
    </span>
    漢鎭東將軍綦毋達戰敗亡歸。
   </p>
   <p class="em2 strong">
    <span class="yinwen">
     15
    </span>
    丙午，漢都督中外諸軍事、
    <span class="jiaozhusup">
     〔章：甲十一行本「事」下有「大司馬」三字；乙十一行本同；孔本同；退齋校同。〕
    </span>
    領丞相、右賢王宣卒。
   </p>
   <p class="em2 strong">
    <span class="yinwen">
     16
    </span>
    石勒、劉靈帥衆三萬寇魏郡、汲郡、頓丘，
    <span class="jiazhu">
     〔汲縣，漢屬河內郡，武帝泰始二年，分置汲郡；唐之衞州卽其地。〕
    </span>
    百姓望風降附者五十餘壘；
    <span class="jiazhu">
     〔降，戶江翻。〕
    </span>
    皆假壘主將軍、都尉印綬，
    <span class="jiazhu">
     〔綬，音受。〕
    </span>
    簡其強壯五萬爲軍士，老弱安堵如故。己酉，勒執魏郡太守王粹于三臺，殺之。
    <span class="jiazhu">
     〔三臺註見後八十八卷永嘉六年。〕
    </span>
   </p>
   <p class="em2 strong">
    <span class="yinwen">
     17
    </span>
    十二月，辛未朔，大赦。
   </p>
   <p class="em2 strong">
    <span class="yinwen">
     18
    </span>
    乙亥，漢主淵以將軍和爲大司馬，封梁王；尙書令歡樂爲司徒，封陳留王；
    <span class="jiazhu">
     〔樂，音洛。〕
    </span>
    后父御史大夫呼延翼爲大司空，封鴈門郡公；宗室以親疏悉封郡縣王，異姓以功伐悉封郡縣公侯。
   </p>
   <p class="em2 strong">
    <span class="yinwen">
     19
    </span>
    成尙書令楊褒卒。
    <span class="jiazhu">
     〔《考異》曰：《載記》云
     <span class="yinhao">
      「丞相楊褒」
     </span>
     。今從《晉春秋》。〕
    </span>
    褒好直言，
    <span class="jiazhu">
     〔好，呼到翻。〕
    </span>
    成主雄初得蜀，用度不足，諸將有以獻金銀得官者，褒諫曰：
    <span class="yinhao">
     「陛下設官爵，當網羅天下英豪，何有以官買金邪！」
    </span>
    雄謝之。雄嘗醉，推中書令杖太官令，褒進曰：
    <span class="yinhao">
     「天子穆穆，諸侯皇皇。
     <span class="jiazhu">
      〔《禮記·曲禮》言。〕
     </span>
     安有天子而爲酗也！」
    </span>
    <span class="jiazhu">
     〔陸德明曰：酗，況具翻。以酒爲凶曰酗。〕
    </span>
    雄慚而止。
   </p>
   <p class="em2 strong">
    <span class="yinwen">
     20
    </span>
    成平寇將軍李鳳屯晉壽，
    <span class="jiazhu">
     〔葭萌縣，漢屬廣漢郡，蜀改爲漢壽縣，屬梓潼郡；晉又改漢壽曰晉壽。〕
    </span>
    屢寇漢中，漢中民東走荊沔。
    <span class="jiazhu">
     〔沔自梁州入荊州界爲荊沔。〕
    </span>
    詔以張光爲梁州刺史。荊州寇盜不禁，詔起劉璠爲順陽內史，江、漢間翕然歸之。
    <span class="jiazhu">
     〔璠父弘之喪未終，起之於苫塊；荊州之民懷其父，故翕然歸其子。璠，扶元翻。〕
    </span>
   </p>
  </div>
 </body>
</html>