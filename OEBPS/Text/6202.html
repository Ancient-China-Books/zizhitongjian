<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第五十八·漢紀五十·孝靈皇帝中</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="漢紀五十">漢紀五十</span></span></h1>
<p><span class="jiazhu">起重光作噩<span class="biaozhusup" data-rel="（辛酉）"></span>，盡強圉單閼<span class="biaozhusup" data-rel="（丁卯）"></span>，凡七年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="孝靈皇帝中">孝靈皇帝中</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="光和四年">光和四年</span></span><span class="biaozhusup" data-rel="（辛酉、西元一八一年）"></span></p>
<p class="em2 strong"><span class="yinwen">1</span>春，正月，初置騄驥廐丞，領受郡國調馬。<span class="jiazhu">賢曰：騄驥，善馬也。調，謂徵發也。調，徒釣翻；下同。</span>豪右辜榷，<span class="jiazhu">《前書音義》曰：辜，障也。榷，專也。謂障餘人買賣而自取其利。榷，古岳翻。</span>馬一匹至二百萬。</p>
<p class="em2 strong"><span class="yinwen">2</span>夏，四月，庚子，赦天下。</p>
<p class="em2 strong"><span class="yinwen">3</span>交趾烏滸蠻久爲亂，<span class="jiazhu">烏滸蠻反事始上卷光和元年。滸，呼古翻。</span>牧守不能禁，交趾人梁龍等復反，攻破郡縣。<span class="jiazhu">復，扶又翻。</span>詔拜蘭陵令會稽朱儁爲交趾刺史，<span class="jiazhu">蘭陵縣，屬東海郡。會，古外翻。</span>擊斬梁龍，降者數萬人，<span class="jiazhu">降，戶江翻。</span>旬月盡定；以功封都亭侯，徵爲諫議大夫。</p>
<p class="em2 strong"><span class="yinwen">4</span>六月，庚辰，雨雹如雞子。<span class="jiazhu">雨，于具翻。</span></p>
<p class="em2 strong"><span class="yinwen">5</span>秋，九月，庚寅朔，日有食之。</p>
<p class="em2 strong"><span class="yinwen">6</span>太尉劉寬免；衞尉許𢒰爲太尉。<span class="jiazhu">𢒰，於六翻。《考異》曰：袁《紀》：<span class="yinhao">「十月，許郁坐辟召錯繆，免。楊賜爲太尉。」</span>今從范《書》。</span></p>
<p class="em2 strong"><span class="yinwen">7</span>閏月，辛酉，北宮東掖庭永巷署災。</p>
<p class="em2 strong"><span class="yinwen">8</span>司徒楊賜罷；冬，十月，太常陳耽爲司徒。<span class="jiazhu">《考異》曰：袁《紀》：<span class="yinhao">「三年閏月，楊賜久病罷。十月，陳耽爲司徒。」</span>蓋誤置閏於去年。按《長曆》，此年閏十月，以袁《紀》考之，閏九月爲是，恐《長曆》差一月。今從范《書·帝紀》。</span></p>
<p class="em2 strong"><span class="yinwen">9</span>鮮卑寇幽、幷二州。檀石槐死，子和連代立。和連才力不及父而貪淫，後出攻北地，北地人射殺之。<span class="jiazhu">射，而亦翻。</span>其子騫曼尙幼，兄子魁頭立。後騫曼長大，<span class="jiazhu">長，知兩翻。</span>與魁頭爭國，衆遂離散。魁頭死，弟步度根立。</p>
<p class="em2 strong"><span class="yinwen">10</span>是歲，帝作列肆於後宮，使諸采女販賣，更相盜竊爭鬭；<span class="jiazhu">更，工衡翻。</span>帝著商賈服，<span class="jiazhu">著，陟略翻；下同。賈，音古。</span>從之飲宴爲樂。<span class="jiazhu">樂，音洛。</span>又於西園弄狗，著進賢冠，帶綬。<span class="jiazhu">賢曰：《三禮圖》曰：進賢冠，文官服之，前高七寸，後高三寸，長八寸。《續漢志》曰：靈帝寵用便嬖子弟，轉相汲引，賣關內侯，直五百萬。強者貪如豺狼，弱者略不類物，眞狗而冠也。綬，音受。</span>又駕四驢，帝躬自操轡，驅馳周旋；<span class="jiazhu">《續漢志》曰：驢者，乃服重致遠，上下山谷，野人之所用耳，何有帝王君子而驂駕之乎！天意若曰，國且大亂，賢愚倒植，凡執政者皆如驢也。操，千高翻。</span>京師轉相倣效，驢價遂與馬齊。</p>
<p class="em2 strong">帝好爲私稸，<span class="jiazhu">好，呼倒翻。稸，與蓄同。</span>收天下之珍貨，每郡國貢獻，先輸中署，名爲<span class="yinhao">「導行費」</span>。<span class="jiazhu">賢曰：中署，內署也。導，引也。貢獻外別有所入，以爲所獻希之導引也。</span>中常侍呂強上疏諫曰：<span class="yinhao">「天下之財，莫不生之陰陽，<span class="jiazhu">賢曰：萬物稟陰陽而生。</span>歸之陛下，豈有公私！而今中尙方斂諸郡之寶，中御府積天下之繒，<span class="jiazhu">中尙方、中御府，皆屬少府，天子私藏也。繒，慈陵翻。</span>西園引司農之藏，中廐聚太僕之馬，<span class="jiazhu">中廐，卽騄驥廐。</span>而所輸之府，輒有導行之財，調廣民困，費多獻少，<span class="jiazhu">調，徒弔翻。少，詩沼翻。</span>姦吏因其利，百姓受其敝。又，阿媚之臣，好獻其私，<span class="jiazhu">好，呼到翻。</span>容諂姑息，自此而進。舊典：選舉委任三府，尙書受奏御而已；<span class="jiazhu">三府選其人而舉之；尙書受其奏以進御。</span>受試任用，責以成功，功無可察，然後付之尙書舉劾，請下廷尉覆按虛實，行其罪罰；<span class="jiazhu">劾，戶槪翻，又戶得翻。下，假稼翻。</span>於是三公每有所選，參議掾屬，咨其行狀，度其器能；<span class="jiazhu">掾，俞絹翻。行，下孟翻。度，徒洛翻。</span>然猶有曠職廢官，荒穢不治。<span class="jiazhu">治，直之翻。</span>今但任尙書，或有詔用，<span class="jiazhu">詔用者，不由三公、尙書，徑以詔書用之也。</span>如是，三公得免選舉之負，尙書亦復不坐，責賞無歸，豈肯空自勞苦乎！」</span>書奏，不省。<span class="jiazhu">復，扶又翻。省，悉井翻。</span></p>
<p class="em2 strong"><span class="yinwen">11</span>何皇后性強忌，後宮王美人生皇子協，后酖殺美人。帝大怒，欲廢后；諸中官固請，得止。</p>
<p class="em2 strong"><span class="yinwen">12</span>大長秋華容侯曹節卒；<span class="jiazhu">華容縣，屬南郡。</span>中常侍趙忠代領大長秋。</p>
<p class="strong"><span class="section" id="title-4"><span data-head-description="" data-head-level="h4" data-head-title="光和五年">五年</span></span><span class="biaozhusup" data-rel="（壬戌、西元一八二年）"></span></p>
<p class="em2 strong"><span class="yinwen">1</span>春，正月，辛未，赦天下。</p>
<p class="em2 strong"><span class="yinwen">2</span>詔公卿以謠言舉刺史、二千石爲民蠹害者。太尉許𢒰、司空張濟承望內官，受取貨賂，<span class="jiazhu">𢒰，許六翻。</span>其宦者子弟、賓客，雖貪汙穢濁，皆不敢問，而虛糾邊遠小郡清修有惠化者二十六人，吏民詣闕陳訴。司徒陳耽上言：<span class="yinhao">「公卿所舉，率黨其私，所謂放鴟梟而囚鸞鳳。」</span><span class="jiazhu">《考異》曰：《劉陶傳》：<span class="yinhao">「光和五年，以謠言舉二千石。耽與議郎曹操上言。」</span>按耽已爲司徒，不應與議郎同上言。王沈《魏書》曰：<span class="yinhao">「是歲，以災異博問得失，太祖因此上書切諫」</span>，不云與耽同上言也。今但云陳耽。</span>帝以讓𢒰、濟，由是諸坐謠言徵者，悉拜議郎。</p>
<p class="em2 strong"><span class="yinwen">3</span>二月，大疫。</p>
<p class="em2 strong"><span class="yinwen">4</span>三月，司徒陳耽免。</p>
<p class="em2 strong"><span class="yinwen">5</span>夏，四月，旱。</p>
<p class="em2 strong"><span class="yinwen">6</span>以太常袁隗爲司徒。</p>
<p class="em2 strong"><span class="yinwen">7</span>五月，庚申，永樂宮署災。<span class="jiazhu">樂，音洛。</span></p>
<p class="em2 strong"><span class="yinwen">8</span>秋，七月，有星孛于太微。<span class="jiazhu">孛，蒲內翻。</span></p>
<p class="em2 strong"><span class="yinwen">9</span>板楯蠻寇亂巴郡，連年討之，不能尅。帝欲大發兵，以問益州計吏漢中程包，對曰：<span class="yinhao">「板楯七姓，<span class="jiazhu">板楯七姓，羅、朴、督、鄂、度、夕、龔，皆渠帥也。楯，食尹翻。</span>自秦世立功，復其租賦。<span class="jiazhu">復，方目翻。</span>其人勇猛善戰。昔永初中，羌入漢川，郡縣破壞，得板楯救之，羌死敗殆盡，<span class="jiazhu">事見四十九卷安帝元初元年，註亦見是年。</span>羌人號爲神兵，傳語種輩，勿復南行。<span class="jiazhu">語，牛据翻。種，章勇翻。復，扶又翻；下同。</span>至建和二年，羌復大入，實賴板楯連摧破之。前車騎將軍馮緄南征武陵，亦倚板楯以成其功。近益州郡亂，太守李顒亦以板楯討而平之。<span class="jiazhu">緄，古本翻，又音昆。顒，魚容翻。</span>忠功如此，本無惡心。長吏鄕亭更賦至重，<span class="jiazhu">長，知兩翻。更，工衡翻。</span>僕役箠楚，過於奴虜，<span class="jiazhu">箠，止橤翻。</span>亦有嫁妻賣子，或乃至自剄割，雖陳冤州郡，而牧守不爲通理，<span class="jiazhu">爲，于僞翻。</span>闕庭悠遠，不能自聞，含怨呼天，無所叩愬，故邑落相聚以<span class="jiaozhusup">【章：甲十一行本「以」下有「致」字；乙十一行本同；退齊校同。】</span>叛戾，非有謀主僭號以圖不軌。今但選明能牧守，<span class="jiazhu">守，式又翻。</span>自然安集，不煩征伐也！」</span>帝從其言，選用太守曹謙，宣詔赦之，卽時皆降。<span class="jiazhu">降，戶江翻。</span></p>
<p class="em2 strong"><span class="yinwen">10</span>八月，起四百尺觀於阿亭道。<span class="jiazhu">觀，古玩翻。</span></p>
<p class="em2 strong"><span class="yinwen">11</span>冬，十月，太尉許𢒰罷；以太常楊賜爲太尉。</p>
<p class="em2 strong"><span class="yinwen">12</span>帝校獵上林苑，歷函谷關，遂狩于廣成苑。十二月，還，幸太學。</p>
<p class="em2 strong"><span class="yinwen">13</span>桓典爲侍御史，宦官畏之。典常乘驄馬，京師爲之語曰：<span class="yinhao">「行行且止，避驄馬御史！」</span><span class="jiazhu">驄馬，青白雜色。</span>典，焉之孫也。<span class="jiazhu">順帝永建初，焉爲太傅。焉，榮之孫也。</span></p>
<p class="strong"><span class="section" id="title-5"><span data-head-description="" data-head-level="h4" data-head-title="光和六年">六年</span></span><span class="biaozhusup" data-rel="（癸亥、西元一八三年）"></span></p>
<p class="em2 strong"><span class="yinwen">1</span>春，三月，辛未，赦天下。</p>
<p class="em2 strong"><span class="yinwen">2</span>夏，大旱。</p>
<p class="em2 strong"><span class="yinwen">3</span>爵號皇后母爲舞陽君。</p>
<p class="em2 strong"><span class="yinwen">4</span>秋，金城河水溢出二十餘里。</p>
<p class="em2 strong"><span class="yinwen">5</span>五原山岸崩。<span class="jiazhu">《考異》曰：《本紀》云：<span class="yinhao">「大有年。」</span>按今夏大旱，縱使秋成，亦不得爲大有年。今不取。</span></p>
<p class="em2 strong"><span class="yinwen">6</span>初，鉅鹿張角奉事黃、老，以妖術敎授，號<span class="yinhao">「太平道」</span>。呪符水以療病，<span class="jiazhu">妖，於驕翻。呪，職救翻。</span>令病者跪拜首過，<span class="jiazhu">首，式救翻。今道家所施符水，祖張道陵，蓋同此術也。</span>或時病愈，衆共神而信之。角分遣弟子周行四方，轉相誑誘，<span class="jiazhu">誑，居況翻。誘，音酉。</span>十餘年間，徒衆數十萬，自青、徐、幽、冀、荊、揚、兗、豫八州之人，莫不畢應。或棄賣財產，流移奔赴，塡塞道路，<span class="jiazhu">塞，悉則翻。</span>未至病死者亦以萬數。郡縣不解其意，<span class="jiazhu">解，戶買翻。</span>反言角以善道敎化，爲民所歸。</p>
<p class="em2 strong">太尉楊賜時爲司徒，<span class="jiazhu">賜爲司徒，熹平五年也。</span>上書言：<span class="yinhao">「角誑曜百姓，遭赦不悔，稍益滋蔓。<span class="jiazhu">蔓，音萬。</span>今若下州郡捕討，恐更騷擾，速成其患。宜切敕刺史、二千石，簡別流民，<span class="jiazhu">下，遐稼翻。別，彼列翻。</span>各護歸本郡，以孤弱其黨，然後誅其渠帥，可不勞而定。」</span>會賜去位，事遂留中。<span class="jiazhu">賢曰：謂所論事留在禁中，未施用之。余據賜以熹平六年免。帥，所類翻。</span>司徒掾劉陶復上疏申賜前議，<span class="jiazhu">掾，俞絹翻。復，扶又翻。</span>言：<span class="yinhao">「角等陰謀益甚，四方私言，云角等竊入京師，覘視朝政。<span class="jiazhu">覘，丑廉翻。朝，直遙翻。</span>鳥聲獸心，私共鳴呼；州郡忌諱，不欲聞之，但更相告語，<span class="jiazhu">更，工衡翻。</span>莫肯公文。宜下明詔，重募角等，賞以國土，有敢回避，與之同罪。」</span>帝殊不爲意，方詔陶次第《春秋條例》。<span class="jiazhu">陶明《春秋》，爲之訓詁，故詔之次第條例。</span></p>
<p class="em2 strong">角遂置三十六方；方，猶將軍也，大方萬餘人，小方六七千，<span class="jiazhu">《考異》曰：袁《紀》作<span class="yinhao">「坊」</span>，今從范《書》。</span>各立渠帥；<span class="jiazhu">帥，所類翻。</span>訛言<span class="yinhao">「蒼天已死，黃天當立，歲在甲子，天下大吉。」</span>以白土書京城寺門<span class="jiazhu">寺門，在京城諸官寺舍之門。</span>及州郡官府，皆作<span class="yinhao">「甲子」</span>字。大方馬元義等先收荊、揚數萬人，期會發於鄴。元義數往來京師，<span class="jiazhu">數，所角翻。</span>以中常侍封諝、徐奉等爲內應，<span class="jiazhu">諝，私呂翻。</span>約以三月五日內外俱起。</p>
<p class="strong"><span class="section" id="title-6"><span data-head-description="" data-head-level="h4" data-head-title="中平元年">中平元年</span></span><span class="biaozhusup" data-rel="（甲子、西元一八四年）"></span><span class="jiazhu">是年十二月改元。</span></p>
<p class="em2 strong"><span class="yinwen">1</span>春，角弟子濟南唐周上書告之。<span class="jiazhu">濟，子禮翻。《考異》曰：袁《紀》云<span class="yinhao">「濟陰人唐客」</span>，今從范《書》。</span>於是收馬元義，車裂於雒陽。<span class="jiazhu">《考異》曰：袁《紀》曰：<span class="yinhao">「五月乙卯，馬元義等於京都謀反，伏誅。」</span>今從范《書》。</span>詔三公、司隸按驗宮省直衞及百姓有事角道者，誅殺千餘人；下冀州逐捕角等。<span class="jiazhu">下，遐稼翻。</span>角等知事已露，晨夜馳敕諸方，一時俱起，皆著黃巾以爲標幟，<span class="jiazhu">著，陟略翻。幟，尺志翻，又音誌。</span>故時人謂之<span class="yinhao">「黃巾賊」</span>。二月，角自稱天公將軍，角弟寶稱地公將軍，寶弟梁稱人公將軍，<span class="jiazhu">《考異》曰：司馬彪《九州春秋》云：<span class="yinhao">「角弟梁，梁弟寶」</span>，袁《紀》云<span class="yinhao">「角弟良、寶」</span>，今從范《書》。</span>所在燔燒官府，劫略聚邑，<span class="jiazhu">聚，才喻翻。</span>州郡失據，長吏多逃亡；<span class="jiazhu">長，知兩翻。</span>旬月之間，天下響應，京師震動。安平、甘陵人各執其王應賊。</p>
<p class="em2 strong">三月，戊申，以河南尹何進爲大將軍，封愼侯，<span class="jiazhu">愼縣，屬汝南郡。</span>率左右羽林、五營營士屯都亭，修理器械，以鎭京師；置函谷、太谷、廣成、伊闕、轘轅、旋門、孟津、小平津八關都尉。<span class="jiazhu">函谷關，在河南穀城縣。賢曰：太谷，在雒陽東。廣成，在河南新城縣。京相璠曰：伊闕，在雒陽西南五十里。轘轅關，在緱氏縣東南。《水經註》曰：旋門坂，在成皋縣西南十里。孟津，在河內河陽縣南。小平津，在河南平縣北。賢曰：在今鞏縣西北。杜佑曰：洛州新安縣東北有漢八關城。</span></p>
<p class="em2 strong">帝召羣臣會議。北地太守皇甫嵩以爲宜解黨禁，益出中藏錢、西園廐馬以班軍士。<span class="jiazhu">中藏府令，屬少府，宦者爲之。中藏錢，漢所謂禁錢也。西園廐馬，卽騄驥廐馬。藏，徂浪翻。</span>嵩，規之兄子也。上問計於中常侍呂強，對曰：<span class="yinhao">「黨錮久積，人情怨憤，若不赦宥，輕與張角合謀，爲變滋大，悔之無救。今請先誅左右貪濁者，大赦黨人，料簡刺史、二千石能否，<span class="jiazhu">料，音聊，量也，度也。</span>則盜無不平矣。」</span>帝懼而從之。壬子，赦天下黨人，還諸徙者；<span class="jiazhu">謂黨人妻子徙邊者也。</span>唯張角不赦。發天下精兵，遣北中郎將盧植討張角，<span class="jiazhu">漢有三署中郎將，五官及左、右署。又有使匈奴中郎將。北中郎將則創置於此時，蓋以討河北黃巾也。</span>左中郎將皇甫嵩、右中郎將朱儁討潁川黃巾。</p>
<p class="em2 strong">是時中常侍趙忠、張讓、夏惲、郭勝、段珪、宋典等皆封侯貴寵，<span class="jiazhu">夏，戶雅翻。惲，於粉翻。</span>上常言：<span class="yinhao">「張常侍是我公，趙常侍是我母。」</span>由是宦官無所憚畏，並起第宅，擬則宮室。上嘗欲登永安候臺，<span class="jiazhu">據《續漢志》：永安宮在北宮東北，宮中有候臺。《洛陽宮殿名》曰：永安宮，周回六百九十八丈，故基在洛陽故城中。</span>宦官恐望見其居處，乃使中大人尙但諫曰：<span class="jiazhu">賢曰：尙，姓；但，名。《姓譜》：師尙父之後。後漢有高士尙子平。</span><span class="yinhao">「天子不當登高，登高則百姓虛散。」</span>上自是不敢復升臺榭。<span class="jiazhu">觀靈帝以尙但之言不敢復升臺榭，誠恐百姓虛散也，謂無愛民之心可乎！使其以信尙但者信諸君子之言，則漢之爲漢，未可知也。賢曰：《春秋潛潭巴》曰：天子毋高臺榭，高臺榭則下叛之。蓋因此以誑帝也。復，扶又翻；下同。</span>及封諝、徐奉事發，上詰責諸常侍曰：<span class="jiazhu">詰，去吉翻。</span><span class="yinhao">「汝曹常言黨人欲爲不軌，皆令禁錮，或有伏誅者。今黨人更爲國用，汝曹反與張角通，爲可斬未？」</span>皆叩頭曰：<span class="yinhao">「此王甫、侯覽所爲也！」</span>於是諸常侍人人求退，各自徵還宗親、子弟在州郡者。</p>
<p class="em2 strong">趙忠、夏惲等遂共譖呂強，云與黨人共議朝廷，數讀《霍光傳》。<span class="jiazhu">言其欲謀廢立也。數，所角翻。</span>強兄弟所在並皆貪穢。帝使中黃門持兵召強。強聞帝召，怒曰：<span class="yinhao">「吾死，亂起矣！丈夫欲盡忠國家，豈能對獄吏乎！」</span>遂自殺。忠、惲復譖曰：<span class="yinhao">「強見召，未知所問而就外自屛，<span class="jiazhu">賢曰：自屛，謂自殺也。屛，必郢翻。</span>有姦明審。」</span>遂收捕其宗親，沒入財產。</p>
<p class="em2 strong">侍中河內向栩上便宜，譏刺左右。<span class="jiazhu">栩，況羽翻。上，時掌翻；下同。</span>張讓誣栩與張角同心，欲爲內應，收送黃門北寺獄，殺之。郎中中山張鈞上書曰：<span class="yinhao">「竊惟張角所以能興兵作亂，萬民所以樂附之者，<span class="jiazhu">樂，音洛。</span>其源皆由十常侍多放父兄、子弟、婚親、賓客典據州郡，辜榷財利，<span class="jiazhu">榷，古岳翻。</span>侵掠百姓，百姓之冤，無所告訴，故謀議不軌，聚爲盜賊。宜斬十常侍，縣頭南郊，以謝百姓，<span class="jiazhu">據《宦者傳》，是時張讓、趙忠、夏惲、郭勝、孫璋、畢嵐、栗嵩、段珪、高望、張恭、韓悝、宋典十二人，皆爲中常侍。言十常侍，舉大數也。縣，讀曰懸。《考異》曰：范《書·宦者傳》上列常侍十二人名，而下云十常侍。未詳。</span>遣使者布告天下，可不須師旅而大寇自消。」</span>帝以鈞章示諸常侍，皆免冠徒跣頓首，乞自致雒陽詔獄，並出家財以助軍費。有詔，皆冠履視事如故。帝怒鈞曰：<span class="yinhao">「此眞狂子也！十常侍固當有一人善者不！」</span><span class="jiazhu">不，俯九翻。</span>御史承旨，遂誣奏鈞學黃巾道，收掠，死獄中。<span class="jiazhu">掠，音亮。</span></p>
<p class="em2 strong"><span class="yinwen">2</span>庚子，南陽黃巾張曼成攻殺太守褚貢。</p>
<p class="em2 strong"><span class="yinwen">3</span>帝問太尉楊賜以黃巾事，賜所對切直，帝不悅。夏，四月，賜坐寇賊免。以太僕弘農鄧盛爲太尉。已而帝閱錄故事，得賜與劉陶所上張角奏，乃封賜爲臨晉侯，<span class="jiazhu">臨晉縣，屬馮詡。賢曰：故城在今同州朝邑縣西南。上，時掌翻。</span>陶爲中陵鄕侯。</p>
<p class="em2 strong"><span class="yinwen">4</span>司空張濟罷；以大司農張溫爲司空。</p>
<p class="em2 strong"><span class="yinwen">5</span>皇甫嵩、朱儁合將四萬餘人<span class="jiazhu">將，卽亮翻。</span>共討潁川，<span class="jiaozhusup">【張：「川」下脫「黃巾」二字。】</span>嵩、儁各統一軍。儁與賊波才戰，敗；嵩進保長社。<span class="jiazhu">長社縣，屬潁川郡。賢曰：今許州縣，故城在長葛縣西。</span></p>
<p class="em2 strong"><span class="yinwen">6</span>汝南黃巾敗太守趙謙於邵陵。<span class="jiazhu">邵陵縣，屬汝南郡。賢曰：故城在今豫州郾陵縣東。敗，補邁翻。</span>廣陽黃巾殺幽州刺史郭勳及太守劉衞。</p>
<p class="em2 strong"><span class="yinwen">7</span>波才圍皇甫嵩於長社。嵩兵少，<span class="jiazhu">少，詩沼翻。</span>軍中皆恐。賊依草結營，會大風，嵩約敕軍士皆束苣乘城，<span class="jiazhu">賢曰：苣，音巨。《說文》云：束葦燒之。</span>使銳士間出圍外，縱火大呼，<span class="jiazhu">間，古莧翻。呼，火故翻。</span>城上舉燎應之，嵩從城中鼓譟而出，奔擊賊陳，<span class="jiazhu">陳，讀曰陣。</span>賊驚，亂走。會騎都尉沛國曹操將兵適至，五月，嵩、操與朱儁合軍，更與賊戰，大破之，斬首數萬級。封嵩都鄕侯。</p>
<p class="em2 strong">操父嵩，爲中常侍曹騰養子，不能審其生出本末，或云夏侯氏子也。<span class="jiazhu">吳人作《曹瞞傳》及郭頒《世語》，並云嵩，夏侯氏之子，夏侯惇之叔父，操於惇爲從父兄弟。</span>操少機警，有權數，而任俠放蕩，不治行業；<span class="jiazhu">少，詩照翻。行，下孟翻；下同。</span>世人未之奇也，唯太尉橋玄及南陽何顒異焉。<span class="jiazhu">顒，魚容翻。</span>玄謂操曰：<span class="yinhao">「天下將亂，非命世之才，不能濟也。能安之者，其在君乎！」</span>顒見操，歎曰：<span class="yinhao">「漢家將亡，安天下者，必此人也。」</span>玄謂操曰：<span class="yinhao">「君未有名，可交許子將。」</span>子將者，訓之從子劭也，<span class="jiazhu">許劭，字子將。許訓爲公，見上卷熹平三年、四年。從，才用翻。</span>好人倫，多所賞識，與從兄靖俱有高名，好共覈論鄕黨人物，每月輒更其品題，故汝南俗有月旦評焉。<span class="jiazhu">後置州郡中正本於此。好，呼到翻。更，工衡翻。</span>嘗爲郡功曹，府中聞之，莫不改操飾行。曹操往造劭而問之<span class="jiazhu">造，七到翻。</span>曰：<span class="yinhao">「我何如人？」</span>劭鄙其爲人，不答。操乃劫之，劭曰：<span class="yinhao">「子，治世之能臣，亂世之姦雄。」</span><span class="jiazhu">言其才絕世也。天下治則盡其能爲世用，天下亂則逞其智爲時雄。</span>操大喜而去。<span class="jiazhu">曹操事始此。</span></p>
<p class="em2 strong">朱儁之擊黃巾也，其護軍司馬北地傅燮上疏曰：<span class="jiazhu">護軍司馬，官爲司馬，而使監護一軍。</span><span class="yinhao">「臣聞天下之禍不由於外，皆興於內。是故虞舜先除四凶，然後用十六相，<span class="jiazhu">《尙書》：舜流共工于幽州，放驩兜于崇山，竄三苗于三危，殛鯀于羽山，四罪而天下咸服。《左傳》曰：高陽氏有才子八人，蒼舒、隤敱、檮戭、大臨、厖降、庭堅、仲容、叔達，謂之八元。高辛氏有才子八人，伯奮、仲堪、叔獻、季仲、伯虎、仲熊、叔豹、季貍，謂之八愷。舜臣堯，流四凶族，舉十六相。</span>明惡人不去，則善人無由進也。今張角起於趙、魏，黃巾亂於六州，此皆釁發蕭牆而禍延四海者也。臣受戎任，奉辭伐罪，始到潁川，戰無不尅；黃巾雖盛，不足爲廟堂憂也。臣之所懼，在於治水不自其源，末流彌增其廣耳。<span class="jiazhu">治，直之翻。</span>陛下仁德寬容，多所不忍，故閹豎弄權，忠臣不進。誠使張角梟夷，黃巾變服，<span class="jiazhu">謂其黨歸順，去其黃巾而復服時人之服也。梟，堅堯翻。梟夷，謂梟斬而誅夷之。</span>臣之所憂，甫益深耳。何者？夫邪正之人不宜共國，亦猶冰炭不可同器。彼知正人之功顯而危亡之兆見，皆將巧辭飾說，共長虛僞。<span class="jiazhu">見，賢遍翻。長，知兩翻。</span>夫孝子疑於屢至，<span class="jiazhu">卽曾母投杼，事見三卷周赧王七年。</span>市虎成於三夫，<span class="jiazhu">《韓子》：龐共與魏太子質於邯鄲。共謂魏王曰：<span class="yinhao">「今一人言市有虎，王信乎？」</span>王曰：<span class="yinhao">「否。」</span><span class="yinhao">「二人言，信乎？」</span>王曰：<span class="yinhao">「否。」</span><span class="yinhao">「三人言，信乎？」</span>王曰：<span class="yinhao">「寡人信矣。」</span>共曰：<span class="yinhao">「夫市無虎明矣，然三人言誠市有虎。今邯鄲去魏遠於市，謗臣者過三人，願王熟察之！」</span></span>若不詳察眞僞，忠臣將復有杜郵之戮矣！<span class="jiazhu">白起事見五卷周赧王五十八年。復，扶又翻。郵，音尤。</span>陛下宜思虞舜四罪之舉，速行讒佞之誅，則善人思進，姦凶自息。」</span>趙忠見其疏而惡之。<span class="jiazhu">惡，烏路翻。</span>燮擊黃巾，功多當封，忠譖訴之；帝識燮言，<span class="jiazhu">賢曰：識，記也，音志。</span>得不加罪，竟亦不封。</p>
<p class="em2 strong"><span class="yinwen">8</span>張曼成屯宛下百餘日；<span class="jiazhu">宛，於元翻。</span>六月，南陽太守秦頡擊曼成，斬之。</p>
<p class="em2 strong"><span class="yinwen">9</span>交趾土多珍貨，前後刺史多無清行，<span class="jiazhu">行，下孟翻。</span>財計盈給，輒求遷代，故吏民怨叛，執刺史及合浦太守來達，自稱柱天將軍。三府選京令東郡賈琮爲交趾刺史。<span class="jiazhu">京縣，屬河南尹。琮，祖宗翻。</span>琮到部，訊其反狀，咸言<span class="yinhao">「賦斂過重，<span class="jiazhu">斂，力贍翻。</span>百姓莫不空單。京師遙遠，告冤無所，民不聊生，故聚爲盜賊。」</span>琮卽移書告示，各使安其資業，招撫荒散，蠲復傜役，<span class="jiazhu">蠲，吉玄翻。復，音方目翻，除也。</span>誅斬渠帥爲大害者，<span class="jiazhu">帥，所類翻。</span>簡選良吏試守諸縣，歲間蕩定，百姓以安。巷路爲之歌曰：<span class="yinhao">「賈父來晚，使我先反；今見清平，吏不敢飯！」</span><span class="jiazhu">言吏不敢過民家而飯也。飯，扶晚翻。</span></p>
<p class="em2 strong"><span class="yinwen">10</span>皇甫嵩、朱儁乘勝進討汝南、陳國黃巾，追波才於陽翟，擊彭脫於西華，<span class="jiazhu">《姓譜》：波，姓也。其先事王莽爲波水將軍，子孫以爲氏。陽翟縣，屬潁川郡。西華縣，屬汝南郡。賢曰：西華故城，在今陳州項城縣西；又曰，在今溵水縣西北。</span>並破之，餘賊降散，<span class="jiazhu">降，戶江翻。</span>三郡悉平。嵩乃上言其狀，以功歸儁，於是進封儁西鄕侯，遷鎭賊中郎將。<span class="jiazhu">此因欲鎭安黃巾餘賊而置官。</span>詔嵩討東郡，儁討南陽。</p>
<p class="em2 strong">北中郎將盧植連戰破張角，斬獲萬餘人，角等走保廣宗。<span class="jiazhu">廣宗縣，屬鉅鹿郡。賢曰：今貝州宗城縣。</span>植築圍鑿塹，造作雲梯，垂當拔之。<span class="jiazhu">垂，幾也。塹，七艷翻。</span>帝遣小黃門左豐視軍，或勸植以賂送豐，植不肯。豐還，言於帝曰：<span class="yinhao">「廣宗賊易破耳，<span class="jiazhu">易，以豉翻。</span>盧中郎固壘息軍，以待天誅。」</span>帝怒，檻車徵植，減死一等；遣東中郎將隴西董卓代之。<span class="jiazhu">盧植先爲北中郎將，卓爲東中郎將。四中郎將始於此。</span></p>
<p class="em2 strong"><span class="yinwen">11</span>巴郡張脩以妖術爲人療病，<span class="jiazhu">爲，于僞翻。</span>其法略與張角同，令病家出五斗米，號<span class="yinhao">「五斗米師」</span>。秋，七月，脩聚衆反，寇郡縣；時人謂之<span class="yinhao">「米賊」</span>。<span class="jiazhu">《考異》曰：范《書·靈帝紀》有此張脩。陳壽《魏志·張魯傳》有<span class="yinhao">「劉焉司馬張脩」</span>，劉艾《典略》有<span class="yinhao">「漢中張脩」</span>，裴松之以爲<span class="yinhao">「張脩」</span>應是<span class="yinhao">「張衡」</span>，非《典略》之失，則傳寫之誤。案《魯傳》云：<span class="yinhao">「祖父陵，父衡，皆爲五斗米道。衡死，魯復行之。」</span>劉焉司馬張脩與魯同擊漢中，魯襲殺脩，非其父也。今此據范《書》。</span></p>
<p class="em2 strong"><span class="yinwen">12</span>八月，皇甫嵩與黃巾戰於蒼亭，<span class="jiazhu">蒼亭，在東郡范縣界，</span>獲其帥卜巳。<span class="jiazhu">帥，所類翻。</span>董卓攻張角無功，扺罪。乙巳，詔嵩討角。</p>
<p class="em2 strong"><span class="yinwen">13</span>九月，安平王續坐不道，誅，<span class="jiazhu">安帝延光元年，改樂成國曰安平，以孝王得紹封。續，得子也。</span>國除。</p>
<p class="em2 strong">初，續爲黃巾所虜，國人贖之得還，朝廷議復其國。議郎李燮曰：<span class="yinhao">「續守藩不稱，<span class="jiazhu">稱，尺證翻。</span>損辱聖朝，不宜復國。」</span>朝廷不從。燮坐謗毀宗室，輸作左校；<span class="jiazhu">校，戶敎翻。</span>未滿歲，王坐誅，乃復拜議郎。京師爲之語曰：<span class="yinhao">「父不肯立帝，<span class="jiazhu">謂李固不肯立質、桓二帝也。</span>子不肯立王。」</span></p>
<p class="em2 strong"><span class="yinwen">14</span>冬，十月，皇甫嵩與張角弟梁戰於廣宗，梁衆精勇，嵩不能尅；明日，乃閉營休士以觀其變，知賊意稍懈，<span class="jiazhu">懈，居隘翻。</span>乃潛夜勒兵，雞鳴，馳赴其陳，<span class="jiazhu">陳，讀曰陣。</span>戰至晡時，大破之，斬梁，獲首三萬級，赴河死者五萬許人。角先已病死，剖棺戮屍，傳首京師。十一月，嵩復攻角弟寶於下曲陽，斬之，<span class="jiazhu">下曲陽縣，屬鉅鹿郡；以常山有上曲陽，故此稱下。復，扶又翻。</span>斬獲十餘萬人。卽拜嵩爲左車騎將軍，領冀州牧，封槐里侯。嵩能溫卹士卒，每軍行頓止，須營幔修立，然後就舍，軍士皆食，爾乃嘗飯，<span class="jiazhu">爾，如此也。</span>故所嚮有功。</p>
<p class="em2 strong"><span class="yinwen">15</span>北地先零羌枹罕、河關羣盜反，<span class="jiazhu">河關、枹罕二縣，皆屬隴西郡。零，音憐。枹，音膚。</span>共立湟中義從胡北宮伯玉、李文侯將軍，<span class="jiazhu">北宮，以所居爲氏。《左傳》有衞大夫北宮文子。《孟子》有北宮黝。從，才用翻。</span>殺護羌校尉泠徵。<span class="jiazhu">賢曰：泠，姓也，周有泠州鳩，音零。</span>金城人邊章、韓遂素著名西州，羣盜誘而劫之，使專任軍政，<span class="jiazhu">誘，音酉。任，音壬。</span>殺金城太守陳懿，攻燒州郡。</p>
<p class="em2 strong">初，武威太守倚恃權貴，恣行貪暴，<span class="jiazhu">武威太守，史失其姓名。</span>涼州從事武都蘇正和案致其罪。刺史梁鵠懼，欲殺正和以免其負，訪於漢陽長史敦煌蓋勳。<span class="jiazhu">《續漢志》：郡太守置丞一人；郡當邊戍者，丞爲長史。敦，徒門翻。蓋，徒盍翻。</span>勳素與正和有仇，或勸勳因此報之，勳曰：<span class="yinhao">「謀事殺良，非忠也；乘人之危，非仁也。」</span>乃諫鵠曰：<span class="yinhao">「夫紲食鷹隼，欲其鷙也。<span class="jiazhu">賢曰：紲，繫也。《廣雅》曰：鷙，執也。取其能服執衆鳥。隼，聳尹翻。食，讀曰飤。</span>鷙而亨之，<span class="jiazhu">亨，讀作烹。</span>將何用哉！」</span>鵠乃止。正和詣勳求謝，勳不見，曰：<span class="yinhao">「吾爲梁使君謀，不爲蘇正和也。」</span><span class="jiazhu">爲，于僞翻。</span>怨之如初。</p>
<p class="em2 strong">後刺史左昌盜軍穀數萬，勳諫之。昌怒，使勳與從事辛曾、孔常別屯阿陽以拒賊，<span class="jiazhu">阿陽縣，屬漢陽郡。</span>欲因軍事罪之；而勳數有戰功。<span class="jiazhu">數，所角翻。</span>及北宮伯玉之攻金城也，勳勸昌救之，昌不從。陳懿旣死，邊章等進圍昌於冀，昌召勳等自救，辛曾等疑不肯赴，勳怒曰：<span class="yinhao">「昔莊賈後期，穰苴奮劍。<span class="jiazhu">齊景公時，燕、晉侵齊，景公以司馬穰苴爲將，禦之，令寵臣莊賈監軍。穰苴與期旦日會。賈素驕貴，夕時乃至。穰苴召軍正問曰：<span class="yinhao">「軍法，期而後者云何？」</span>對曰：<span class="yinhao">「當斬。」</span>遂斬賈以徇于三軍。</span>今之從事豈重於古之監軍乎！」</span><span class="jiazhu">監，古銜翻。</span>曾等懼而從之。勳至冀，誚讓章等以背叛之罪；<span class="jiazhu">誚，才笑翻。背，蒲妹翻。</span>皆曰：<span class="yinhao">「左使君若早從君言，以兵臨我，庶可自改；今罪已重，不得降也。」</span>乃解圍去。</p>
<p class="em2 strong">叛羌圍校尉夏育於畜官，<span class="jiazhu">《前書·尹翁歸傳》有論罪輸掌畜官。《音義》曰：右扶風，畜牧所在，有苑師之屬，故曰畜官。畜，音許救翻。</span>勳與州郡合兵救育，至狐槃，<span class="jiazhu">晉時，秦苻生葬姚弋仲於狐槃。《載記》曰：在天水冀縣。</span>爲羌所敗。勳餘衆不及百人，身被三創，<span class="jiazhu">敗，補邁翻。被，皮義翻。創，初良翻。</span>堅坐不動，指木表曰：<span class="yinhao">「尸我於此！」</span>句就種羌滇吾以兵扞衆曰：<span class="jiazhu">賢曰：句就，羌別種。句，音古侯翻。種，章勇翻。滇，音顚。</span><span class="yinhao">「蓋長史賢人，汝曹殺之者爲負天。」</span>勳仰罵曰：<span class="yinhao">「死反虜！汝河知，促來殺我！」</span>衆相視而驚。滇吾下馬與勳，勳不肯上，<span class="jiazhu">上，時掌翻。</span>遂爲羌所執。羌服其義勇，不敢加害，送還漢陽。後刺史楊雍表勳領漢陽太守。</p>
<p class="em2 strong"><span class="yinwen">16</span>張曼成餘黨更以趙弘爲帥，衆復盛，<span class="jiazhu">帥，所類翻；下同。復，扶又翻；下同。</span>至十餘萬，據宛城。朱儁與荊州刺史徐璆等合兵圍之，<span class="jiazhu">宛，於元翻。璆，渠尤翻。</span>自六月至八月不拔；有司奏徵儁。司空張溫上疏曰：<span class="yinhao">「昔秦用白起，燕任樂毅，皆曠年歷載，乃能尅敵。<span class="jiazhu">《史記》：白起事秦昭王爲大良造，攻魏，破之。後五年，攻趙，拔光狼城。後七年，攻楚，拔鄢、鄧五城。明年，拔郢，燒夷陵，遂東至竟陵。樂毅事燕昭王，爲上將軍，伐齊，入臨菑，徇齊五歲，下七十餘城。</span>儁討潁川已有效，引師南指，方略已設；臨軍易將，<span class="jiazhu">將，卽亮翻。</span>兵家所忌，宜假日月，責其成功。」</span>帝乃止。儁擊弘，斬之。</p>
<p class="em2 strong">賊帥韓忠復據宛拒儁，儁鳴鼓攻其西南，賊悉衆赴之；儁自將精卒掩其東北，乘城而入。忠乃退保小城，惶懼乞降；<span class="jiazhu">將，卽亮翻；降，戶江翻；並下同。</span>諸將皆欲聽之，儁曰：<span class="yinhao">「兵固有形同而勢異者。昔秦、項之際，民無定主，故賞附以勸來耳。今海內一統，唯黃巾造逆。納降無以勸善，討之足以懲惡。今若受之，更開逆意，賊利則進戰，鈍則乞降，縱敵長寇，<span class="jiazhu">長，知兩翻。</span>非良計也！」</span>因急攻，連戰不尅。儁登土山望之，顧謂司馬張超曰：<span class="yinhao">「吾知之矣。賊今外圍周固，內營逼急，乞降不受，欲出不得，所以死戰也。萬人一心，猶不可當，況十萬乎！不如徹圍，幷兵入城，忠見圍解，勢必自出，自出則意散，破<span class="jiaozhusup">【章：甲十一行本「破」上有「易」字；乙十一行本同；孔本同；張校同。】</span>之道也。」</span>旣而解圍，忠果出戰，儁因擊，大破之，斬首萬餘級。</p>
<p class="em2 strong">南陽太守秦頡殺忠，餘衆復奉孫夏爲帥，還屯宛。儁急攻之，司馬孫堅率衆先登；癸巳，拔宛城。孫夏走，儁追至西鄂精山，<span class="jiazhu">西鄂縣，屬南陽郡。賢曰：故城在今鄧州向城縣南；精山在其南。</span>復破之，斬萬餘級。於是黃巾破散，其餘州郡所誅，一郡數千人。</p>
<p class="em2 strong"><span class="yinwen">17</span>十二月，己巳，赦天下，改元。</p>
<p class="em2 strong"><span class="yinwen">18</span>豫州刺史太原王允破黃巾，得張讓賓客書，與黃巾交通，上之。<span class="jiazhu">上，時掌翻。</span>上責怒讓；讓叩頭陳謝，竟亦不能罪也。讓由是以事中允，<span class="jiazhu">中，竹仲翻，中傷也。</span>遂傳下獄，<span class="jiazhu">賢曰：傳，逮也。傳，株戀翻。下，遐稼翻。</span>會赦，還爲刺史；旬日間，復以他罪被捕。<span class="jiazhu">被，皮義翻。</span>楊賜不欲使更楚辱，<span class="jiazhu">賢曰：更，經也。楚，苦痛。更，工衡翻。</span>遣客謝之曰：<span class="yinhao">「君以張讓之事，故一月再徵，凶慝難量，<span class="jiazhu">量，音良。</span>幸爲深計！」</span><span class="jiazhu">賢曰：深計，謂令自死。</span>諸從事好氣決者，<span class="jiazhu">好，呼到翻。</span>共流涕奉藥而進之。允厲聲曰：<span class="yinhao">「吾爲人臣，獲罪於君，當伏大辟以謝天下，<span class="jiazhu">辟，毗亦翻。</span>豈有乳藥求死乎！」</span><span class="jiazhu">《前書·王嘉傳》：何謂咀藥而死。乳，當作咀。</span>投杯而起，出就檻車。旣至，<span class="jiaozhusup">【章：甲十一行本「至」下有「廷尉」二字；乙十一行本同；孔本同；張校同；退齊校同。】</span>大將軍進與楊賜、袁隗共上疏請之，得減死論。<span class="jiazhu">《考異》曰：《允傳》云<span class="yinhao">「太尉袁隗、司徒楊賜」</span>。按隗、賜時皆不爲此官，恐誤。</span></p>
<p class="strong"><span class="section" id="title-7"><span data-head-description="" data-head-level="h4" data-head-title="中平二年">二年</span></span><span class="biaozhusup" data-rel="（乙丑、西元一八五年）"></span></p>
<p class="em2 strong"><span class="yinwen">1</span>春，正月，大疫。</p>
<p class="em2 strong"><span class="yinwen">2</span>二月，己酉，南宮雲臺災。庚戌，樂城門災。<span class="jiazhu">據《續漢志》：蓋樂成殿門也。<span class="yinhao">「城」</span>，當作<span class="yinhao">「成」</span>。《五行志》作<span class="yinhao">「樂城門」</span>。劉昭曰：南宮中門也。</span></p>
<p class="em2 strong">中常侍張讓、趙忠說帝斂天下田，畮十錢，<span class="jiazhu">說，輸芮翻。斂，力贍翻。畮，古畝字。</span>以脩宮室，鑄銅人。樂安太守陸康上疏諫曰：<span class="yinhao">「昔魯宣稅畮而蝝災自生，<span class="jiazhu">《公羊傳》曰：初稅畝者何？履畝而稅也。何休《註》云：宣公無恩信於人，人不肯盡力於公田，起履踐案行其畝，穀好者稅取之。蝝，螽子也。《傳》曰：冬，蝝生。此其言蝝生何？上變古易常也。《註》云：上，公上。謂宣公變易公田舊制而稅畝也。蝝，余專翻。</span>哀公增賦而孔子非之，<span class="jiazhu">《左傳》：季孫欲以田賦，使冉有訪諸仲尼，仲尼私於冉有曰：子季孫若欲行而法，則周公之典在；若欲苟而行，又何訪焉！</span>豈有聚奪民物以營無用之銅人，捐捨聖戒，自蹈亡王之法哉！」</span>內倖譖康援引亡國以譬聖明，<span class="jiazhu">援，于元翻。</span>大不敬，檻車徵詣廷尉。侍御史劉岱表陳解釋，得免歸田里。康，續之孫也。<span class="jiazhu">陸續，事見四十五卷明帝永平十四年。</span></p>
<p class="em2 strong">又詔發州郡材木文石，部送京師。黃門常侍輒令譴呵不中者，因強折賤買，僅得本賈十分之一，<span class="jiazhu">中，竹仲翻。賈，讀曰價。</span>因復貨之，宦官<span class="jiaozhusup">【張：「宦官」作「中者」。】</span>復不爲卽受，材木遂至腐積，宮室連年不成。刺史、太守復增私調，<span class="jiazhu">復，扶又翻。調，徒弔翻。</span>百姓呼嗟。又令西園騶分道督趣，<span class="jiazhu">騶，側尤翻。趣，讀曰促。</span>恐動州郡，多受賕賂。刺史、二千石及茂才、孝廉遷除，皆責助軍、脩宮錢，大郡至二三千萬，餘各有差。當之官者，皆先至西園諧價，然後得去；<span class="jiazhu">賢曰：諧，謂平定其價也。</span>其守清者乞不之官，皆迫遣之。時鉅鹿太守河內司馬直新除，以有清名，減責三百萬。直被詔，悵然曰：<span class="yinhao">「爲民父母而反割剝百姓以稱時求，<span class="jiazhu">被，皮義翻。稱，尺證翻。</span>吾不忍也。」</span>辭疾；不聽。行至孟津，上書極陳當世之失，卽吞藥自殺。書奏，帝爲暫絕脩宮錢。<span class="jiazhu">爲，于僞翻。</span></p>
<p class="em2 strong"><span class="yinwen">3</span>以朱儁爲右車騎將軍。</p>
<p class="em2 strong"><span class="yinwen">4</span>自張角之亂，所在盜賊並起，博陵張牛角、常山褚飛燕及黃龍、左校、于氐根、張白騎、劉石、左髭文八、<span class="jiaozhusup">【張：「文」作「丈」。】</span>平漢大計、司隸緣城、雷公、浮雲、白雀、楊鳳、于毒、五鹿、李大目、白繞、眭固、苦蝤之徒，不可勝數，<span class="jiazhu">《朱儁傳》曰：輕便者言飛燕。于氐根，賢《註》曰：《左傳》曰：于思于思。杜預云：于思，多須之貌。騎白馬者爲張白騎。大聲者稱雷公。大眼者爲大目。<span class="yinhao">「左髭文八」</span>作<span class="yinhao">「左髭丈八」</span>。校，戶敎翻。騎，奇寄翻。眭，息隨翻。蝤，才由翻。勝，音升。</span>大者二三萬，小者六七千人。</p>
<p class="em2 strong">張牛角、褚飛燕合軍攻癭陶，<span class="jiazhu">癭，於郢翻。</span>牛角中流矢，<span class="jiazhu">中，竹仲翻。</span>且死，令其衆奉飛燕爲帥，<span class="jiazhu">帥，所類翻。</span>改姓張。飛燕名燕，輕勇趫捷，故軍中號曰<span class="yinhao">「飛燕」</span>。<span class="jiazhu">趫，丘妖翻。</span>山谷寇賊多附之，部衆寖廣，殆至百萬，號黑山賊，<span class="jiazhu">杜佑曰：衞州衞縣，漢朝歌縣也。紂都朝歌，在今縣西。縣西北有黑山。</span>河北諸縣並被其害，<span class="jiazhu">被，皮義翻。</span>朝廷不能討。燕乃遣使至京師，奏書乞降；<span class="jiazhu">降，戶江翻。</span>遂拜燕平難中郎將，<span class="jiazhu">難，乃旦翻。</span>使領河北諸山谷事，歲得舉孝廉、計吏。</p>
<p class="em2 strong"><span class="yinwen">5</span>司徒袁隗免。<span class="jiazhu">隗，五罪翻。</span>三月，以廷尉崔烈爲司徒。烈，寔之從兄也。<span class="jiazhu">崔寔作《政論》。從，才用翻。</span></p>
<p class="em2 strong">是時，三公往往因常侍、阿保入錢西園而得之，<span class="jiazhu">賢曰：阿保，謂傅母也。余謂阿母，保母也。</span>段熲、張溫等雖有功勤名譽，<span class="jiazhu">熲，古迥翻。</span>然皆先輸貨財，乃登公位。烈因傅母入錢五百萬，故得爲司徒。及拜日，天子臨軒，百僚畢會，帝顧謂親幸者曰：<span class="yinhao">「悔不少靳，可至千萬！」</span><span class="jiazhu">賢曰：靳，固之也，居焮翻。</span>程夫人於傍應曰：<span class="yinhao">「崔公，冀州名士，豈肯買官！賴我得是，反不知姝邪！」</span><span class="jiazhu">賢曰：姝，美也。言反不知斯事之美也。姝，春朱翻。</span>烈由是聲譽頓衰。</p>
<p class="em2 strong"><span class="yinwen">6</span>北宮伯玉等寇三輔，詔左車騎將軍皇甫嵩鎭長安以討之。</p>
<p class="em2 strong">時涼州兵亂不解，徵發天下役賦無已，崔烈以爲宜棄涼州。詔會公卿百官議之，議郎傅燮厲言曰：<span class="yinhao">「斬司徒，天下乃安！」</span>尙書奏燮廷辱大臣。帝以問燮，對曰：<span class="yinhao">「樊噲以冒頓悖逆，憤激思奮，未失人臣之節，季布猶曰『噲可斬也』。<span class="jiazhu">事見十二卷惠帝三年。</span>今涼州天下要衝，國家藩衞。高祖初興，使酈商別定隴右；<span class="jiazhu">高祖以將軍酈商爲隴西都尉，別定北地郡。</span>世宗拓境，列置四郡，<span class="jiazhu">武帝元狩二年，匈奴渾邪王降。太初元年，置酒泉、張掖郡。四年，以休屠王地爲武威郡。後元年，分酒泉郡置敦煌郡。</span>議者以爲斷匈奴右臂。<span class="jiazhu">斷，丁管翻。</span>今牧御失和，使一州叛逆；烈爲宰相，不念爲國思所以弭之之策，<span class="jiazhu">爲，于僞翻。</span>乃欲割棄一方萬里之土，臣竊惑之！若使左袵之虜得居此地，<span class="jiazhu">《說文》曰：袵，衣衿。夷狄之人左袵。</span>士勁甲堅，因以爲亂，此天下之至慮，社稷之深憂也。若烈不知，是極蔽也；知而故言，是不忠也。」</span>帝善而從之。</p>
<p class="em2 strong"><span class="yinwen">7</span>夏，四月，庚戌，大雨雹。<span class="jiazhu">雨，于具翻。</span></p>
<p class="em2 strong"><span class="yinwen">8</span>五月，太尉鄧盛罷；以太僕河南張延爲太尉。</p>
<p class="em2 strong"><span class="yinwen">9</span>六月，以討張角功，封中常侍張讓等十二人爲列侯。</p>
<p class="em2 strong"><span class="yinwen">10</span>秋，七月，三輔螟。<span class="jiazhu">《說文》曰：螟，蟲食穀葉者。</span></p>
<p class="em2 strong"><span class="yinwen">11</span>皇甫嵩之討張角也，過鄴，見中常侍趙忠舍宅踰制，奏沒入之。又中常侍張讓私求錢五千萬，嵩不與。二人由是奏嵩連戰無功，所費者多，徵嵩還，收左右車騎將軍印綬，削戶六千。<span class="jiazhu">綬，音受。</span>八月，以司空張溫爲車騎將軍，執金吾袁滂爲副，以討北宮伯玉；拜中郎將董卓爲破虜將軍，與盪寇將軍周愼並統於溫。</p>
<p class="em2 strong"><span class="yinwen">12</span>九月，以特進楊賜爲司空。冬，十月，庚寅，臨晉文烈侯楊賜薨。以光祿大夫許相爲司空。相，訓之子也。<span class="jiazhu">建寧二年，許訓爲司徒。</span></p>
<p class="em2 strong"><span class="yinwen">13</span>諫議大夫劉陶上言：<span class="yinhao">「天下前遇張角之亂，後遭邊章之寇，今西羌逆類已攻河東，恐遂轉盛，豕突上京。<span class="jiazhu">河東東南至雒陽五百里耳。</span>民有百走退死之心，而無一前鬭生之計，西寇浸前，車騎孤危，<span class="jiazhu">車騎，謂張溫也。</span>假令失利，其敗不救。臣自知言數見厭，<span class="jiazhu">數，所角翻。</span>而言不自裁者，以爲國安則臣蒙其慶，國危則臣亦先亡也。謹復陳當今要急八事。」</span><span class="jiazhu">復，扶又翻。</span>大較言天下大亂，皆由宦官。宦官共讒陶曰：<span class="yinhao">「前張角事發，詔書示以威恩，自此以來，各各改悔。今者四方安靜，而陶疾害聖政，專言妖孽。<span class="jiazhu">妖，於驕翻。孽，魚列翻。</span>州郡不上，<span class="jiazhu">上，時掌翻。</span>陶何緣知？疑陶與賊通情。」</span>於是收陶下黃門北寺獄，掠按日急。<span class="jiazhu">下，遐稼翻。掠，音亮。</span>陶謂使者曰：<span class="yinhao">「臣恨不與伊、呂同疇，而以三仁爲輩。<span class="jiazhu">孔子曰：殷有三仁焉：微子去之，箕子爲之奴，比干諫而死。</span>今上殺忠謇之臣，下有憔悴之民，<span class="jiazhu">悴，秦醉翻。</span>亦在不久，後悔何及！」</span>遂閉氣而死。前司徒陳耽爲人忠正，宦官怨之，亦誣陷，死獄中。</p>
<p class="em2 strong"><span class="yinwen">14</span>張溫將諸郡兵步騎十餘萬屯美陽，<span class="jiazhu">美陽縣，屬扶風。賢曰：在今雍州武功縣北。杜佑曰：美陽本前漢頻陽縣。</span>邊章、韓遂亦進兵美陽，溫與戰，輒不利。十一月，董卓與右扶風鮑鴻等幷兵攻章、遂，大破之，章、遂走榆中。<span class="jiazhu">榆中縣，屬金城郡。賢曰：故城在今蘭州金城縣東。杜佑曰：蘭州治五泉縣，漢榆中故城在今縣東。</span></p>
<p class="em2 strong">溫遣周愼將三萬人追之。參軍事孫堅說愼曰：<span class="yinhao">「賊城中無穀，當外轉糧食，堅願得萬人斷其運道，<span class="jiazhu">參軍事之官，始見於此。杜佑曰：漢靈帝時，陶謙，幽州刺史，參司空、車騎將軍張溫軍事。時孫堅亦爲參軍。晉時，軍府乃置爲官員。說，輸芮翻。斷，丁管翻；下同。</span>將軍以大兵繼後，賊必困乏而不敢戰，走入羌中，幷力討之，則涼州可定也！」</span>愼不從，引軍圍榆中城，而章、遂分屯葵園峽，反斷愼運道，愼懼，棄車重而退。<span class="jiazhu">重，直用翻。</span></p>
<p class="em2 strong">溫又使董卓將兵三萬討先零羌，<span class="jiazhu">零，音憐。</span>羌、胡圍卓於望垣北，<span class="jiazhu">望垣縣，屬漢陽郡。陳壽《三國志》曰：望垣，峽名。</span>糧食乏絕，乃於所渡水中立<span class="jiaozhusup">【章：甲十一行本「立」上有「僞」字；乙十一行本同。】</span>𨻳以捕魚，而潛從𨻳下過軍，<span class="jiazhu">賢曰：《續漢書》，<span class="yinhao">「𨻳」</span>字作<span class="yinhao">「堰」</span>，其字義則同，但異體耳。</span>比賊追之，<span class="jiazhu">比，必寐翻。</span>決水已深，不得渡，遂還屯扶風。</p>
<p class="em2 strong">張溫以詔書召卓，卓良久乃詣溫；溫責讓卓，卓應對不順。孫堅前耳語謂溫曰：<span class="jiazhu">耳語，附耳而語也。</span><span class="yinhao">「卓不怖罪<span class="jiazhu">怖，普布翻。</span>而鴟張大語，宜以召不時至，陳軍法斬之。」</span>溫曰：<span class="yinhao">「卓素著威名於河、隴之間，今日殺之，西行無依。」</span>堅曰：<span class="yinhao">「明公親率王師，威震天下，何賴於卓！觀卓所言，不假明公，輕上無禮，一罪也；章、遂跋扈經年，當以時進討，而卓云未可，沮軍疑衆，二罪也；<span class="jiazhu">沮，在呂翻。</span>卓受任無功，應召稽留，而軒昂自高，三罪也。古之名將仗鉞臨衆，未有不斷斬以成功者也。今明公垂意於卓，<span class="jiazhu">垂意，言降意也。斷，丁亂翻。</span>不卽加誅，虧損威刑，於是在矣。」</span>溫不忍發，乃曰：<span class="yinhao">「君且還，卓將疑人。」</span>堅遂出。</p>
<p class="em2 strong"><span class="yinwen">15</span>是歲，帝造萬金堂於西園，引司農金錢、繒帛牣積堂中，<span class="jiazhu">賢曰：牣，滿也。</span>復藏寄小黃門、常侍家錢各數千萬，<span class="jiazhu">復，扶又翻。</span>又於河間買田宅，起第觀。<span class="jiazhu">帝故封河間解瀆亭侯。觀，古玩翻。</span></p>
<p class="strong"><span class="section" id="title-8"><span data-head-description="" data-head-level="h4" data-head-title="中平三年">三年</span></span><span class="biaozhusup" data-rel="（丙寅、西元一八六年）"></span></p>
<p class="em2 strong"><span class="yinwen">1</span>春，二月，江夏兵趙慈反，<span class="jiazhu">夏，戶雅翻。</span>殺南陽太守秦頡。</p>
<p class="em2 strong"><span class="yinwen">2</span>庚戌，赦天下。</p>
<p class="em2 strong"><span class="yinwen">3</span>太尉張延罷。遣使者持節就長安拜張溫爲太尉。三公在外始於溫。</p>
<p class="em2 strong"><span class="yinwen">4</span>以中常侍趙忠爲車騎將軍。帝使忠論討黃巾之功，執金吾甄舉謂忠曰：<span class="jiazhu">甄，之人翻。</span><span class="yinhao">「傅南容前在東軍，有功不侯，<span class="jiazhu">傅燮，字南容。不侯事見上年。</span>天下失望。今將軍親當重任，宜進賢理屈，以副衆心。」</span>忠納其言，遣弟城門校尉延致殷勤於傅燮。延謂燮曰：<span class="yinhao">「南容少答我常侍，<span class="jiazhu">少，詩沼翻。</span>萬戶侯不足得也！」</span>燮正色拒之曰：<span class="yinhao">「有功不論，命也。傅燮豈求私賞哉！」</span>忠愈懷恨，然憚其名，不敢害，出爲漢陽太守。<span class="jiazhu">《考異》曰：袁《紀》在明年九月。今從范《書》。</span></p>
<p class="em2 strong"><span class="yinwen">5</span>帝使鉤盾令宋典脩南宮玉堂，<span class="jiazhu">南宮有玉堂殿。</span>又使掖庭令畢嵐鑄四銅人，又鑄四鐘，皆受二千斛。<span class="jiazhu">贀曰：銅入列於倉龍、玄武闕外。鐘懸於雲臺及玉堂殿前。</span>又鑄天祿、蝦蟆吐水於平門外橋東，轉水入宮。<span class="jiazhu">賢曰：天祿，獸也。按今鄧州南陽縣北有《宗資碑》，旁有兩石獸，鐫其膊，一曰天祿，一曰辟邪；此卽天祿、辟邪，並獸名也。漢有天祿閤，亦因獸以立名。</span>又作翻車、渴烏，施於橋西，用灑南北郊路，<span class="jiazhu">賢曰：翻車，設機車以引水。渴烏，爲曲桶，以氣引水上也。車，尺遮翻。</span>以爲可省百姓灑道之費。</p>
<p class="em2 strong"><span class="yinwen">6</span>五月，壬辰晦，日有食之。</p>
<p class="em2 strong"><span class="yinwen">7</span>六月，荊州刺史王敏討趙慈，斬之。</p>
<p class="em2 strong"><span class="yinwen">8</span>車騎將軍趙忠罷。</p>
<p class="em2 strong"><span class="yinwen">9</span>冬，十月，武陵蠻反，郡兵討破之。</p>
<p class="em2 strong"><span class="yinwen">10</span>前太尉張延爲宦官所譖，下獄死。</p>
<p class="em2 strong"><span class="yinwen">11</span>十二月，鮮卑寇幽、幷二州。</p>
<p class="em2 strong"><span class="yinwen">12</span>徵張温還京師。</p>
<p class="strong"><span class="section" id="title-9"><span data-head-description="" data-head-level="h4" data-head-title="中平四年">四年</span></span><span class="biaozhusup" data-rel="（丁卯、西元一八七年）"></span></p>
<p class="em2 strong"><span class="yinwen">1</span>春，正月，己卯，赦天下。</p>
<p class="em2 strong"><span class="yinwen">2</span>二月，滎陽賊殺中牟令。<span class="jiazhu">中牟縣，屬河南尹。賢曰：今鄭州縣。</span>三月，河南尹何苗討滎陽賊，破之；拜苗爲車騎將軍。</p>
<p class="em2 strong"><span class="yinwen">3</span>韓遂殺邊章及北宮伯玉、李文侯，擁兵十餘萬，進圍隴西，太守李相如叛，與遂連和。</p>
<p class="em2 strong">涼州刺史耿鄙率六郡兵討遂。鄙任治中程球，<span class="jiazhu">《百官志》：州刺史置從事史，員職略與司隸同，無都官從事；其功曹從事爲治中從事，主州選署及衆事。</span>球通姦利，士民怨之。漢陽太守傅燮謂鄙曰：<span class="yinhao">「使君統政日淺，民未知敎。賊聞大軍將至，必萬人一心，邊兵多勇，其鋒難當；而新合之衆，上下未和，萬一內變，雖悔無及。不若息軍養德，明賞必罰，賊得寬挺，<span class="jiazhu">賢曰：挺，解也，又緩也。</span>必謂我怯，羣惡爭勢，其離可必。然後率已敎之民，討成離之賊，其功可坐而待也！」</span>鄙不從。夏，四月，鄙行至狄道，州別駕反應賊，<span class="jiazhu">別駕從事，刺史行部，則奉引錄衆事。</span>先殺程球，次害鄙，賊遂進圍漢陽。城中兵少糧盡，燮猶固守。</p>
<p class="em2 strong">時北地胡騎數千隨賊攻郡，皆夙懷燮恩，共於城外叩頭，求送燮歸鄕里。<span class="jiazhu">傅燮，北地靈州人。</span>燮子幹，年十三，言於燮曰：<span class="yinhao">「國家昏亂，遂令大人不容於朝。<span class="jiazhu">朝，直遙翻。</span>今兵不足以自守，宜聽羌、胡之請，還鄕里，徐俟有道而輔之。」</span>言未終，燮慨然歎曰：<span class="yinhao">「汝知吾必死邪！聖達節，次守節。<span class="jiazhu">《左傳》：曹公子臧曰：<span class="yinhao">「聖達節，次守節，下失節。」</span></span>殷紂暴虐，伯夷不食周粟而死。吾遭世亂，不能養浩然之志，食祿，又欲避其難乎！<span class="jiazhu">難，乃旦翻。</span>吾行何之，必死於此！汝有才智，勉之勉之！主簿楊會，吾之程嬰也。」</span><span class="jiazhu">《史記》，趙朔娶晉成公姊爲夫人。晉景公三年，屠岸賈殺朔，滅其族。朔妻有遺腹，走公宮。朔客公孫杵臼謂客程嬰曰：<span class="yinhao">「胡不死？」</span>嬰曰：<span class="yinhao">「朔之婦有遺腹，卽幸而生男，吾奉之；卽女也，吾徐死耳！」</span>居無何，朔妻生男。屠岸賈聞之，乃索於公宮。朔妻置兒於絝中，祝曰：<span class="yinhao">「趙宗滅乎，若啼；卽不滅，若無聲。」</span>及索兒，竟無聲。程嬰曰：<span class="yinhao">「今一索不得，後必復索之。」</span>杵臼乃取他嬰兒，負之匿山中。諸將攻殺杵臼幷兒，然趙孤兒乃在程嬰所，卽趙武也。居十五年，景公乃立趙武爲卿，而復其田邑。</span></p>
<p class="em2 strong">狄道人王國使故酒泉太守黃衍說燮曰：<span class="yinhao">「天下已非復漢有，府君寧有意爲吾屬帥乎？」</span><span class="jiazhu">帥，所類翻。</span>燮按劍叱衍曰：<span class="yinhao">「若剖符之臣，反爲賊說邪！」</span>遂麾左右進兵，臨陳戰歿。<span class="jiazhu">說，輸芮翻。爲，于僞翻。陳，讀曰陣。《考異》曰：袁《紀》在明年五月。今從范《書》。</span>耿鄙司馬扶風馬騰亦擁兵反，與韓遂合，共推王國爲主，寇掠三輔。</p>
<p class="em2 strong"><span class="yinwen">4</span>太尉張溫以寇賊未平，免；以司徒崔烈爲太尉。五月，以司空許相爲司徒；光祿勳沛國丁宮爲司空。</p>
<p class="em2 strong"><span class="yinwen">5</span>初，張溫發幽州烏桓突騎三千以討涼州，故中山相漁陽張純請將之，溫不聽，而使涿令遼西公孫瓚將之。<span class="jiazhu">涿郡，治涿縣。瓚，藏旱翻。</span>軍到薊中，烏桓以牢稟逋縣，<span class="jiazhu">縣，讀曰懸。牢，價直也。稟，給也。賢曰：《前書音義》：牢，廩食也。古者名廩爲牢。</span>多叛還本國。張純忿不得將，<span class="jiazhu">將，卽亮翻。</span>乃與同郡故泰山太守張舉及烏桓大人丘力居等連盟，劫略薊中，殺護烏桓校尉公綦稠、<span class="jiazhu">公綦，複姓。</span>右北平太守劉政、遼東太守陽終等，衆至十餘萬，屯肥如。<span class="jiazhu">肥如縣，屬遼西郡。應劭曰：肥子奔燕，燕封於此。賢曰：故城今平州。</span>舉稱天子，純稱彌天將軍、安定王，移書州郡，云舉當代漢，告天子避位，敕公卿奉迎。</p>
<p class="em2 strong"><span class="yinwen">6</span>冬，十月，長沙賊區星自稱將軍，<span class="jiazhu">區，烏侯翻，姓也；又如字。《考異》曰：范《書》作<span class="yinhao">「觀鵠」</span>，今從陳壽《吳志》。</span>衆萬餘人；詔以議郎孫堅爲長沙太守，討擊平之，封堅烏程侯。<span class="jiazhu">烏程縣，屬吳郡。爲堅以長沙兵討董卓張本。</span></p>
<p class="em2 strong"><span class="yinwen">7</span>十一月，太尉崔烈罷；以大司農曹嵩爲太尉。</p>
<p class="em2 strong"><span class="yinwen">8</span>十二月，屠各胡反。<span class="jiazhu">屠各胡，卽匈奴也。屠，直於翻。</span></p>
<p class="em2 strong"><span class="yinwen">9</span>是歲，賣關內侯，值五百萬錢。</p>
<p class="em2 strong"><span class="yinwen">10</span>前太丘長陳寔卒，<span class="jiazhu">長，知兩翻。</span>海內赴弔者三萬餘人。寔在鄕閭，平心率物，其有爭訟，輒求判正，<span class="jiazhu">判，分也，剖也。剖析而見正理也。</span>曉譬曲直，退無怨者；至乃歎曰：<span class="yinhao">「寧爲刑罰所加，不爲陳君所短！」</span>楊賜、陳耽，每拜公卿，羣僚畢賀，輒歎寔大位未登，愧於先之。<span class="jiazhu">先，悉薦翻。</span></p> 



</div></body></html>