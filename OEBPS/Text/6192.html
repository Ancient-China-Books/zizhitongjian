<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第四十八·漢紀四十·孝和皇帝下</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀四十">漢紀四十</span></span></h1>
<p><span class="jiazhu">起玄黓執徐<span class="biaozhusup" data-rel="">（壬辰）</span>，盡旃蒙大荒落<span class="biaozhusup" data-rel="">（乙巳）</span>，凡十四年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="孝和皇帝下">孝和皇帝下</span></span></h5>
<p class="strong" id="year_toc_479"><span class="section" id="title-3"><span data-head-description="孝和皇帝下" data-head-level="h4" data-head-title="永元四年">永元四年</span></span><span class="biaozhusup" data-rel="">（壬辰、九二年）</span></p>
<p class="em2 strong"><span class="yinwen">1</span>春，正月，遣大將軍左校尉耿夔授於除鞬印綬，<span class="jiazhu">校，戶敎翻。鞬，九言翻。</span>使中郎將任尙持節衞護屯伊吾，如南單于故事。<span class="jiazhu">任，音壬。</span></p>
<p class="em2 strong">初，廬江周榮辟袁安府，安舉奏竇景<span class="jiazhu">事見上卷元年。</span>及爭立北單于事，<span class="jiazhu">見上卷上年。</span>皆榮所具草，竇氏客太尉掾徐齮深惡之，<span class="jiazhu">掾，俞絹翻。齮，魚倚翻。惡，烏路翻。</span>脅榮曰：<span class="yinhao">「子爲袁公腹心之謀，排奏竇氏，竇氏悍士、刺客滿城中，謹備之矣！」</span><span class="jiazhu">悍，下罕翻，又侯旰翻。</span>榮曰：<span class="yinhao">「榮，江淮孤生，得備宰士，<span class="jiazhu">賢曰：榮辟司徒府，故稱宰士。</span>縱爲竇氏所害，誠所甘心！」</span>因敕妻子：<span class="jiazhu">敕，戒也。</span><span class="yinhao">「若卒遇飛禍，<span class="jiazhu">卒，讀曰猝。賢曰：飛禍，言倉卒而死也。余謂飛禍者，言刺客竊發，不可得而備，若鳥之飛集也。</span>無得殯斂，<span class="jiazhu">斂，力贍翻。</span>冀以區區腐身覺悟朝廷。」</span></p>
<p class="em2 strong"><span class="yinwen">2</span>三月，癸丑，司徒袁安薨。</p>
<p class="em2 strong"><span class="yinwen">3</span>閏月，丁丑，以太常丁鴻爲司徒。</p>
<p class="em2 strong"><span class="yinwen">4</span>夏，四月，丙辰，竇憲還至京師。<span class="jiazhu">還，從宣翻，又如字。</span></p>
<p class="em2 strong"><span class="yinwen">5</span>六月，戊戌朔，日有食之。丁鴻上疏曰：<span class="yinhao">「昔諸呂擅權，統嗣幾移；<span class="jiazhu">事見《高后紀》。幾，居希翻。</span>哀、平之末，廟不血食。<span class="jiazhu">事見《王莽紀》，鴻引二事以指言外戚之禍。</span>故雖有周公之親而無其德，不得行其勢也。<span class="jiazhu">賢曰：言親賢兼重，方可執政。</span>今大將軍雖欲敕身自約，不敢僭差；然而天下遠近，皆惶怖承旨。<span class="jiazhu">怖，普布翻。</span>刺史、二千石初除，謁辭、求通待報，<span class="jiazhu">初除而謁，之官則辭。求通者，求通名也；待報者，得謁與不得謁，得辭與不得辭，皆待報也。</span>雖奉符璽，受臺敕，<span class="jiazhu">符璽所以爲信，初除者詣尙書臺受敕。璽，斯氏翻。</span>不敢便去，久者至數十日，背王室，<span class="jiazhu">背，蒲妹翻。</span>向私門，此乃上威損，下權盛也。人道悖於下，效驗見於天，雖有隱謀，神照其情，垂象見戒，以告人君。<span class="jiazhu">悖，蒲內翻。見，賢遍翻。</span>禁微則易，<span class="jiazhu">易，以豉翻。</span>救末則難；人莫不忽於微細以致其大，恩不忍誨，義不忍割，去事之後，未然之明鏡也。<span class="jiazhu">言禍伏於隱微，人多忽之，及發見之後，昭昭而不可掩，是爲未然之明鏡。</span>夫天不可以不剛，不剛則三光不明；王不可以不強，不強則宰牧從橫。<span class="jiazhu">從，子用翻，又子容翻。橫，戶孟翻，又如字。</span>宜因大變，改政匡失，以塞天意！」</span><span class="jiazhu">塞，悉則翻。</span></p>
<p class="em2 strong"><span class="yinwen">6</span>丙辰，郡國十三地震。</p>
<p class="em2 strong"><span class="yinwen">7</span>旱，蝗。</p>
<p class="em2 strong"><span class="yinwen">8</span>竇氏父子兄弟並爲卿、校，<span class="jiazhu">卿，九卿；校，諸校尉。校，戶敎翻。</span>充滿朝廷，穰侯鄧疊、疊弟步兵校尉磊及母元、憲女壻射聲校尉郭舉、舉父長樂少府璜共相交結；<span class="jiazhu">賢曰：太后居長樂宮，故有少府，秩二千石。樂，音洛。</span>元、舉並出入禁中，舉得幸太后，遂共圖爲殺害，<span class="jiazhu">謀弒逆也。</span>帝陰知其謀。是時，憲兄弟專權，帝與內外臣僚莫由親接，所與居者閹宦而已。<span class="jiazhu">閹宦，《周禮》謂之奄。鄭玄《註》曰：奄，精氣蔽藏者；今謂之宦人。閹，衣廉翻，又衣檢翻。</span>帝以朝臣上下莫不附憲，獨中常侍鉤盾令鄭衆，謹敏有心幾，<span class="jiazhu">《百官志》：鉤盾令，秩六百石，宦者爲之，典諸近池苑囿遊觀之處，屬少府。幾，事也；心幾，謂心事也，今人謂人胸中有城府者爲有心事。朝，直遙翻。盾，食尹翻。幾，居希翻。</span>不事豪黨，遂與衆定議誅憲，以憲在外，<span class="jiazhu">謂出屯涼州時也。</span>慮其爲亂，忍而未發；會憲與鄧疊皆還京師。<span class="jiazhu">還，從宜翻，又如字。</span>時清河王慶，恩遇尤渥，<span class="jiazhu">渥，厚漬也。</span>常入省宿止；<span class="jiazhu">省，禁中也。</span>帝將發其謀，欲得《外戚傳》，<span class="jiazhu">賢曰：《前書·外戚傳》。傳，直戀翻。</span>懼左右，不敢使，令慶私從千乘王求，<span class="jiazhu">千乘王伉，帝長兄也。乘，繩證翻。</span>夜，獨內之；又令慶傳語鄭衆，求索故事。<span class="jiazhu">賢曰：謂文帝誅薄昭，武帝誅竇嬰故事。索，山客翻。</span>庚申，帝幸北宮，詔執金吾、五校尉勒兵屯衞南、北宮，<span class="jiazhu">執金吾掌宮外戒司非常，北軍五校尉主五營士，故令勒兵屯衞。</span>閉城門，收捕郭璜、郭舉、鄧疊、鄧磊，皆下獄死。<span class="jiazhu">下，遐稼翻。</span>遣謁者僕射收憲大將軍印綬，更封爲冠軍侯，<span class="jiazhu">憲先已封冠軍侯，不受，今復封，以侯就國。更，居孟翻。</span>與篤、景、瓌皆就國。<span class="jiazhu">瓌，古回翻。</span>帝以太后故，不欲名誅憲，<span class="jiazhu">言不欲正名誅之。</span>爲選嚴能相督察之。<span class="jiazhu">爲，于僞翻。</span>憲、篤、景到國，皆迫令自殺。</p>
<p class="em2 strong">初，河南尹張酺，數以正法繩治竇景，<span class="jiazhu">酺，薄乎翻。酺先爲魏郡太守，郡人鄭據奏竇景罪，景遣掾夏猛私謝酺，使
罪據子；酺收猛繫獄。及入爲河南尹，景家人擊傷市卒，吏捕得之；景怒，遣緹騎侯海敺傷市丞。酺部吏楊章窮究，正海罪，徙朔方。數，所角翻。治，直之翻。</span>及竇氏敗，酺上疏曰：<span class="yinhao">「方憲等寵貴，羣臣阿附唯恐不及，皆言憲受顧命之託，懷伊、呂之忠，至乃復比鄧夫人於文母，<span class="jiazhu">賢曰：按鄧夫人，卽穰侯鄧疊母元。張酺論憲兼及其黨，稱鄧夫人，猶如《前書》霍光妻稱霍顯，祁大伯母號祁夫人之類。復，扶又翻。</span>今嚴威旣行，皆言當死，不<span class="jiaozhusup">【章：甲十六行本「不」下有「復」字；張校同。】</span>顧其前後，考折厥衷。<span class="jiazhu">折，之舌翻。衷，竹仲翻。</span>臣伏見夏陽侯瓌每存忠善，前與臣言，常有盡節之心，檢敕賓客，未嘗犯法。臣聞王政骨肉之刑，有三宥之義，<span class="jiazhu">《禮記》：公族有罪，獄成，有司讞于公曰：<span class="yinhao">「某之罪在大辟。」</span>公曰：<span class="yinhao">「宥之。」</span>有司又曰：<span class="yinhao">「在大辟。」</span>公又曰：<span class="yinhao">「宥之。」</span>有司又曰：<span class="yinhao">「在辟。」</span>公又曰：<span class="yinhao">「宥之。」</span>及三宥不對，走出，致刑于甸人。公又使人追之曰：<span class="yinhao">「必宥之。」</span>有司對曰：<span class="yinhao">「無及也。」</span>反命於公，公素服，如其倫之喪。</span>過厚不過薄。今議者欲爲瓌選嚴能相，<span class="jiazhu">爲，于僞翻。相，息亮翻，侯國相也。</span>恐其迫切，必不完免，宜裁加貸宥，以崇厚德。」</span>帝感其言，由是瓌獨得全。竇氏宗族賓客以憲爲官者，皆免歸故郡。</p>
<p class="em2 strong">初，班固奴嘗醉罵洛陽令种兢，<span class="jiazhu">《姓譜》：种本仲氏，避難改焉。</span>兢因逮考竇氏賓客，收捕固，死獄中。固嘗著《漢書》，尙未就，詔固女弟曹壽妻昭踵而成之。<span class="jiazhu">昭，卽曹大家也。</span></p>
<p class="margin2">華嶠論曰：固之序事，不激詭，不抑抗，<span class="jiazhu">賢曰：激，揚也。詭，毀也。抑，退也。抗，進也。余謂激詭抑抗，皆指史家作意以爲文之病。華，戶化翻。</span>贍而不穢，詳而有體，使讀之者亹亹而不厭，<span class="jiazhu">《爾雅》曰：亹亹，猶勉勉也；音無匪翻。</span>信哉其能成名也！固譏司馬遷是非頗謬於聖人，<span class="jiazhu">賢曰：言遷所是非與聖人乖謬，卽崇黃、老而薄《六經》，輕仁義而賤守節是也。</span>然其論議，常排死節，<span class="jiazhu">謂言龔勝竟夭天年之類。</span>否正直，<span class="jiazhu">謂言王陵、汲黯之戇之類。</span>而不敍殺身成仁之爲美，<span class="jiazhu">謂不立忠義傳。</span>則輕仁義，賤守節甚矣！</p>
<p class="em2 strong"><span class="yinwen">9</span>初，竇憲納妻，天下郡國皆有禮慶。漢中郡亦當遣吏，<span class="jiazhu">漢中郡，在洛陽西千九百九十里。</span>戶曹李郃<span class="jiazhu">郡有戶曹，主民戶、祠祀、農桑。郃，曷閤翻。</span>諫曰：<span class="yinhao">「竇將軍椒房之親，不修德禮而專權驕恣，危亡之禍，可翹足而待；<span class="jiazhu">翹，舉也。</span>願明府一心王室，勿與交通。」</span>太守固遣之，郃不能止，請求自行，許之。郃遂所在遲留以觀其變，行至扶風<span class="jiazhu">潘岳《關中記》曰：三輔舊治長安城中，長吏各居其縣治民。東都之後，扶風出治槐里，馮翊出治高陵。</span>而憲就國。凡交通者皆坐免官，漢中太守獨不與焉。<span class="jiazhu">與，讀曰預。</span></p>
<p class="em2 strong">帝賜清河王慶奴婢、輿馬、錢帛、珍寶，充牣其第。慶或時不安，帝朝夕問訊，進膳藥，所以垂意甚備。慶亦小心恭孝，自以廢黜，尤畏事愼法，故能保其寵祿焉。</p>
<p class="em2 strong"><span class="yinwen">10</span>帝除袁安子賞爲郎，任隗子屯爲步兵校尉，<span class="jiazhu">以安、隗守正不附竇氏也。任，音壬。隗，五罪翻。</span>鄭衆遷大長秋。<span class="jiazhu">《百官志》：大長秋，秩二千石，承秦將行；景帝更爲大長秋，或用士人，中興常用宦者。職掌奉宣中宮命，凡給賜宗親及宗親當謁見者關通之，中宮出則從。張晏曰：皇后卿。師古曰：秋者，收成之時，長者，恆久之義，故以爲皇后官名。</span>帝策勳班賞，衆每辭多受少，帝由是賢之，常與之議論政事，宦官用權自此始矣。</p>
<p class="em2 strong"><span class="yinwen">11</span>秋，七月，乙丑，太尉宋由以竇氏黨策免，自殺。</p>
<p class="em2 strong"><span class="yinwen">12</span>八月，辛亥，司空任隗薨。</p>
<p class="em2 strong"><span class="yinwen">13</span>癸丑，以大司農尹睦爲太尉。太傅鄧彪以老病上還樞機職，<span class="jiazhu">上，時掌翻。尙書，樞機之職。鄧彪錄尙書。</span>詔許焉，以睦代彪錄尙書事。</p>
<p class="em2 strong"><span class="yinwen">14</span>冬，十月，<span class="jiaozhusup">【章：甲十六行本「月」下有「己亥」二字；乙十一行本同；孔本同；退齋校同。】</span>以宗正劉方爲司空。</p>
<p class="em2 strong"><span class="yinwen">15</span>武陵、零陵、澧中蠻叛。</p>
<p class="em2 strong"><span class="yinwen">16</span>護羌校尉鄧訓卒，吏、民、羌、胡旦夕臨者日數千人。<span class="jiazhu">臨，力鴆翻，哭也。</span>羌、胡或以刀自割，又刺殺其犬馬牛羊，<span class="jiazhu">刺，七逆翻，又七四翻。</span>曰：<span class="yinhao">「鄧使君已死，我曹亦俱死耳！」</span>前烏桓吏士皆奔走道路，<span class="jiazhu">賢曰：訓前任烏桓校尉時吏士也。</span>至空城郭；吏執，不聽，以狀白校尉徐傿，<span class="jiazhu">傿，蓋爲烏桓校尉。傿，於建翻。</span>傿歎息曰：<span class="yinhao">「此爲義也！」</span>乃釋之。遂家家爲訓立祠，<span class="jiazhu">爲，于僞翻；下同。</span>每有疾病，輒請禱求福。</p>
<p class="em2 strong">蜀郡太守聶尙代訓爲護羌校尉，欲以恩懷諸羌，乃遣譯使招呼迷唐，使還居大、小榆谷。<span class="jiazhu">迷唐去大、小榆谷，事見上卷章和二年。鄧訓驅逐迷唐，而聶尙招呼之，欲以反鄧訓之政也。聶，缺［昵］輒翻。使，疏吏翻。</span>迷唐旣還，遣祖母卑缺詣尙，<span class="jiazhu">卑缺，蓋迷吾之母。</span>尙自送至塞下，爲設祖道，令譯田汜等五人護送至廬落。迷唐遂反，與諸種共生屠裂汜等，以血盟詛，<span class="jiazhu">種，章勇翻。汜，詳里翻。詛，莊助翻。</span>復寇金城塞。<span class="jiazhu">復，扶又翻。</span>尙坐免。</p>
<p class="strong" id="year_toc_480"><span class="section" id="title-4"><span data-head-description="孝和皇帝下" data-head-level="h4" data-head-title="永元五年">五年</span></span><span class="biaozhusup" data-rel="">（癸巳、九三年）</span></p>
<p class="em2 strong"><span class="yinwen">1</span>春，正月，乙亥，宗祀明堂，登靈臺，赦天下。</p>
<p class="em2 strong"><span class="yinwen">2</span>戊子，千乘貞王伉薨。<span class="jiazhu">《諡法》：臣諡，直道不撓曰貞；事君無猜曰貞；清白守節曰貞；固節幹事曰貞、伉，音抗。</span></p>
<p class="em2 strong"><span class="yinwen">3</span>辛卯，封皇弟萬歲爲廣宗王。<span class="jiazhu">廣宗縣，屬鉅鹿郡。賢曰：今貝州宗城縣。隋煬帝諱廣，故改爲宗城。</span></p>
<p class="em2 strong"><span class="yinwen">4</span>甲寅，太傅鄧彪薨。</p>
<p class="em2 strong"><span class="yinwen">5</span>戊午，隴西地震。</p>
<p class="em2 strong"><span class="yinwen">6</span>夏，四月，壬子，紹封阜陵殤王兄魴爲阜陵王。<span class="jiazhu">《諡法》：未家短折曰殤。阜陵殤王沖，質王延之子，元年嗣封，三年薨，無嗣，今以魴紹封。魴，符方翻。</span></p>
<p class="em2 strong"><span class="yinwen">7</span>九月，辛酉，廣宗殤王萬歲薨，無子，國除。</p>
<p class="em2 strong"><span class="yinwen">8</span>初，竇憲旣立於除鞬爲北單于，欲輔歸北庭，<span class="jiazhu">事見上卷三年。鞬，居言翻。</span>會憲誅而止。於除鞬自畔還北，詔遣將兵長史王輔以千餘騎與任尙共追討，斬之，破滅其衆。</p>
<p class="em2 strong"><span class="yinwen">9</span>耿夔之破北匈奴也，<span class="jiazhu">事見上卷三年。</span>鮮卑因此轉徙據其地。<span class="jiazhu">拓拔氏自北荒南徙，蓋此時也。</span>匈奴餘種留者尙有十餘萬落，<span class="jiazhu">種，章勇翻。</span>皆自號鮮卑；鮮卑由此漸盛。</p>
<p class="em2 strong"><span class="yinwen">10</span>冬，十月，辛未，太尉尹睦薨。</p>
<p class="em2 strong"><span class="yinwen">11</span>十一月，乙丑，太僕張酺爲太尉。酺與尙書張敏等奏<span class="yinhao">「射聲校尉曹褒，擅制漢禮，破亂聖術，宜加刑誅。」</span>書凡五奏。帝知酺守學不通，<span class="jiazhu">言守其家學也。</span>雖寢其奏，而漢禮遂不行。<span class="jiazhu">褒制禮事，見上卷章帝章和元年。</span></p>
<p class="em2 strong"><span class="yinwen">12</span>是歲，武陵郡兵破叛蠻，降之。<span class="jiazhu">降，戶江翻。</span></p>
<p class="em2 strong"><span class="yinwen">13</span>梁王暢與從官卞忌祠祭求福，<span class="jiazhu">《姓譜》：卞本自有周曹叔振鐸之後，曹之支子封於卞，遂以建族。余按魯有卞莊子，楚有卞和。</span>忌等諂媚云：<span class="yinhao">「神言王當爲天子。」</span>暢與相應答，爲有司所奏，請徵詣詔獄。帝不許，但削成武、單父二縣。<span class="jiazhu">成武、單父二縣，本屬山陽，後屬濟陰，章帝以益梁國。賢曰：成武，今曹州縣；單父，今宋州縣。單，音善。</span>暢慙懼，上疏深自刻責曰：<span class="yinhao">「臣天性狂愚，不知防禁，自陷死罪，分伏顯誅。<span class="jiazhu">分，扶問翻。</span>陛下聖德，枉法曲平，<span class="jiazhu">賢曰：曲平，曲法申恩，平處其罪。</span>橫赦貸臣，爲臣受汙。<span class="jiazhu">橫，胡孟翻。汙，惡也，天下以赦暢爲納汙，是爲暢受汙。爲，于僞翻。</span>臣知大貸不可再得，自誓束身約妻子，不敢復出入失繩墨，不敢復有所橫費，<span class="jiazhu">橫，戶孟翻。復，扶又翻。</span>租入有餘，乞裁食睢陽、穀熟、虞、蒙、寧陵五縣，還餘所食四縣。<span class="jiazhu">四縣，下邑、尉氏、薄、郾也。睢，音雖。</span>臣暢小妻三十七人，<span class="jiazhu">凡非正室者，皆小妻也。</span>其無子者，願還本家，自選擇謹敕奴婢二百人，其餘所受虎賁、官騎及諸工技、鼓吹、倉頭、奴婢，兵弩、廐馬，皆上還本署。<span class="jiazhu">虎賁士，屬虎賁中郎將。官騎，騶騎也。《漢官儀》曰：騶騎，王家名官騎，與廐馬皆屬太僕。工技，屬尙方。鼓吹，屬黃門。倉頭、奴婢，屬永巷、御府、奚官等令。兵弩，屬考工令。各有本署也。賁，音奔。技，渠綺翻。吹，昌瑞翻。上，時掌翻。</span>臣暢以骨肉近親，亂聖化，汙清流，<span class="jiazhu">汙，烏故翻。</span>旣得生活，誠無心面目以凶惡復居大宮，食大國，張官屬，藏雜物，<span class="jiazhu">賢曰：古者師行，二五爲什，食器之類必共之，故曰什物、食具。今人通謂生生之具爲什物。復，扶又翻。</span>願陛下加恩開許。」</span>上優詔不聽。</p>
<p class="em2 strong"><span class="yinwen">14</span>護羌校尉貫友<span class="jiazhu">貫，姓也，漢初有趙相貫高。</span>遣譯使構離諸羌，誘以財貨，由是解散。<span class="jiazhu">使，疏吏翻。誘，音酉。</span>乃遣兵出塞，攻迷唐於大、小榆谷，獲首虜八百餘人，收麥數萬斛，遂夾逢留大河築城塢，<span class="jiazhu">此大河卽黃河。河水至此有逢留之名，在二榆谷北。</span>作大航，造河橋，欲度兵擊迷唐。<span class="jiazhu">酈道元《水經註》曰：於河狹作橋。航，戶剛翻。</span>迷唐率部落遠徙，依賜支河曲。<span class="jiazhu">《西羌傳》：賜支者，《禹貢》所謂析支者也。羌居河關之西南，演於賜支，至於河首，緜地千里。司馬彪曰：西羌自析支以西濱河首，在右居也。河水屈而東北流，逕於析支之地，是爲河曲矣。應劭曰：《禹貢》析支屬雍州，在河關之西，東去河關千餘里，羌人所居，謂之河曲羌。</span></p>
<p class="em2 strong">單于屯屠何死，單于宣弟安國立。安國初爲左賢王，無稱譽；及爲單于，單于適之子右谷蠡王師子以次轉爲左賢王。<span class="jiazhu">谷，音鹿。蠡，盧奚翻。</span>師子素勇黠多知，<span class="jiazhu">黠，下八翻。知，古智字通。</span>前單于宣及屯屠何皆愛其氣決，數遣將兵出塞，<span class="jiazhu">數，所角翻；下同。</span>掩擊北庭，還，受賞賜，天子亦加殊異。由是國中盡敬師子而不附安國，安國欲殺之；諸新降胡，初在塞外數爲師子所驅掠，<span class="jiazhu">在塞外，謂先屬北部時。降，戶剛翻。</span>多怨之。安國<span class="jiaozhusup">【章：甲十六行本「國」下有「因是」二字；乙十一行本同；孔本同；張校同。】</span>委計降者，與同謀議。師子覺其謀，乃別居五原界，每龍庭會議，<span class="jiazhu">匈奴龍庭，本在塞外，是時南單于居塞內，亦謂所居爲龍庭。</span>師子輒稱病不往。度遼將軍皇甫稜知之，亦擁護不遣，單于懷憤益甚。</p>
<p class="strong" id="year_toc_481"><span class="section" id="title-5"><span data-head-description="孝和皇帝下" data-head-level="h4" data-head-title="永元六年">六年</span></span><span class="biaozhusup" data-rel="">（甲午、九四年）</span></p>
<p class="em2 strong"><span class="yinwen">1</span>春，正月，皇甫稜免，以執金吾朱徽行度遼將軍。時單于與中郎將杜崇不相平，乃上書告崇；崇諷西河太守令斷單于章，<span class="jiazhu">中郎將，使匈奴中郎將也。斷，音短。單于居西河美稷，故諷令太守斷其章，使不上聞。</span>單于無由自聞。崇因與朱徽上言：<span class="yinhao">「南單于安國，疏遠故胡，親近新降，<span class="jiazhu">遠，于願翻。近，其靳翻。降，戶江翻。</span>欲殺左賢王師子及左臺且渠劉利等；又，右部降者，謀共迫脅安國起兵背畔，<span class="jiazhu">且，子余翻。背，蒲妹翻。</span>請西河、上郡、安定爲之儆備。」</span>帝下公卿議，<span class="jiazhu">下，遐稼翻。</span>皆以爲：<span class="yinhao">「蠻夷反覆，雖難測知，然大兵聚會，必未敢動搖。今宜遣有方略使者之單于庭，<span class="jiazhu">之，往也。使，疏吏翻。</span>與杜崇、朱徽及西河太守幷力，觀其動靜。如無他變，可令崇等就安國會其左右大臣，責其部衆橫暴爲邊害者，共平罪誅。<span class="jiazhu">相與平處其罪，當誅者則誅之。橫，戶孟翻。</span>若不從命，令爲權時方略，事畢之後，裁行賞賜，<span class="jiazhu">賢曰：裁量賜物，不多與也。</span>亦足以示百蠻。」</span><span class="jiaozhusup">【章：甲十六行本「蠻」下有「帝從之」二字；乙十一行本同；張校同。】</span>於是徽、崇遂發兵造其庭。<span class="jiazhu">造，七到翻。</span>安國夜聞漢軍至，大驚，棄帳而去，<span class="jiazhu">帳，單于所居，卽謂之穹廬，又謂之廬帳。</span>因舉兵欲誅師子。師子先知，乃悉將廬落入曼柏城；<span class="jiazhu">曼柏縣，屬五原郡。</span>安國追到城下，門閉，不得入。朱徽遣吏譬<span class="jiaozhusup">【章：甲十六行本「譬」上有「曉」字；乙十一行本同；退齋校同。】</span>和之，安國不聽；城旣不下，乃引兵屯五原。崇、徽因發諸郡騎追赴之急，衆皆大恐，安國舅骨都侯喜爲等慮幷被誅，乃格殺安國，<span class="jiazhu">被，皮義翻。《考異》曰：《帝紀》在去年，誤。今從《南匈奴傳》。</span>立師子爲亭獨尸逐侯鞮單于。<span class="jiazhu">鞮，丁奚翻。</span></p>
<p class="em2 strong"><span class="yinwen">2</span>己卯，司徒丁鴻薨。</p>
<p class="em2 strong"><span class="yinwen">3</span>二月，丁未，以司空劉方爲司徒，太常張奮爲司空。</p>
<p class="em2 strong"><span class="yinwen">4</span>夏，五月，城陽懷王淑薨，無子，國除。</p>
<p class="em2 strong"><span class="yinwen">5</span>秋，七月，京師旱。</p>
<p class="em2 strong"><span class="yinwen">6</span>西域都護班超發龜茲、鄯善等八國兵合七萬餘人<span class="jiazhu">龜茲，音丘慈。鄯，上扇翻。</span>討焉耆，到其城下，誘焉耆王廣、尉犂王汎等於陳睦故城，斬之，傳首京師；<span class="jiazhu">誘，音酉。《考異》曰：袁《紀》<span class="yinhao">「汎」</span>作<span class="yinhao">「沈」</span>，今從《超傳》。</span>因縱兵鈔掠，<span class="jiazhu">鈔，楚交翻。</span>斬首五千餘級，獲生口萬五千人，更立焉耆左侯元孟爲焉耆王。<span class="jiazhu">焉耆國有左右將、左右侯。更，工衡翻。</span>超留焉耆半歲，慰撫之。於是西域五十餘國悉納質內屬，至于海濱，<span class="jiazhu">西海之濱也，所謂條支、大秦、蒙奇、兜勒諸國也。質，音致。</span>四萬里外，皆重譯貢獻。<span class="jiazhu">重，直龍翻。班超所以成西域之功者，以匈奴衰困，力不能及西域也。</span></p>
<p class="em2 strong"><span class="yinwen">7</span>南單于師子立，降胡五六百人夜襲師子，<span class="jiazhu">降，戶江翻。</span>安集掾王恬將衞護士與戰，破之。<span class="jiazhu">使匈奴中郎將置掾，隨事爲員，安集掾，以安集匈奴爲稱也。光武在河北，亦置安集掾，以天下未定，使之安集斯民也。建武二十六年，使匈奴中郎將置安集掾史，將弛刑五十人，持兵弩隨單于所處，參辭訟，察動靜。掾，俞絹翻。</span>於是降胡遂相驚動，十五部二十餘萬人皆反，脅立前單于屯屠何子薁鞮日逐王逢侯爲單于，<span class="jiazhu"><span class="yinhao">「鞮」</span>，當作<span class="yinhao">「鞬」</span>。賢曰：前<span class="yinhao">「鞮」</span>、<span class="yinhao">「鞬」</span>兩字通，今不改亦可。薁，於六翻。鞬，九言翻。</span>遂殺略吏民，燔燒郵亭、廬帳，將車重向朔方，欲度幕北。<span class="jiazhu">郵，音尤。重，直用翻。</span>九月，癸丑，以光祿勳鄧鴻行車騎將軍事，與越騎校尉馮柱、行度遼將軍朱徽將左右羽林、北軍五校士及郡國迹射、緣邊兵，<span class="jiazhu">賢曰：漢有迹射士，言尋迹而射也。</span>烏桓校尉任尙將烏桓、鮮卑合四萬人討之。時南單于及中郎將杜崇屯牧師城，<span class="jiazhu">漢邊郡有牧師菀以養馬，此牧師菀城也，當在西河郡美稷縣界。</span>逢侯將萬餘騎攻圍之。冬，十一月，鄧鴻等至美稷，逢侯乃解圍去，向滿夷谷。南單于遣子將萬騎及杜崇所領四千騎，與鄧鴻等追擊逢侯於大城塞，<span class="jiazhu">大城縣故屬西河郡，《郡國志》屬朔方郡。</span>斬首四千餘級。任尙率鮮卑、烏桓要擊逢侯於滿夷谷，<span class="jiazhu">要，一遙翻。</span>復大破之，<span class="jiazhu">復，扶又翻；下同。</span>前後凡斬萬七千餘級。逢侯遂率衆出塞，漢兵不能追而還。<span class="jiazhu">還，從宜翻，又如字。</span></p>
<p class="em2 strong"><span class="yinwen">8</span>以大司農陳寵爲廷尉。寵性仁矜，數議疑獄，<span class="jiazhu">數，所角翻。</span>每附經典，務從寬恕，刻敝之風，於此少衰。<span class="jiazhu">少，詩沼翻。</span></p>
<p class="em2 strong"><span class="yinwen">9</span>帝以尙書令江夏黃香爲東郡太守，香辭以：<span class="yinhao">「典郡從政，才非所宜，乞留備宂官，<span class="jiazhu">宂，而隴翻，散也。</span>賜以督責小職，任之宮臺煩事。」</span><span class="jiazhu">宮，謂宮中；臺，謂尙書臺也。尙書出納王命，故云宮臺煩事。</span>帝乃復留爲尙書令，增秩二千石，<span class="jiazhu">按《百官志》：尙書令秩千石，今特增秩二千石，以香在尙書日久，又辭不拜郡，故復留爲尙書令而祿以郡守祿。</span>甚見親重。香亦祗勤物務，憂公如家。</p>
<p class="strong" id="year_toc_482"><span class="section" id="title-6"><span data-head-description="孝和皇帝下" data-head-level="h4" data-head-title="永元七年">七年</span></span><span class="biaozhusup" data-rel="">（乙未、九五年）</span></p>
<p class="em2 strong"><span class="yinwen">1</span>春，正月，鄧鴻等軍還，馮柱將虎牙營留屯五原；鴻坐逗留失利，下獄死。後帝知朱徽、杜崇失胡和，又禁其上書，以致胡反，皆徵，下獄死。<span class="jiazhu">下，遐稼翻。</span></p>
<p class="em2 strong"><span class="yinwen">2</span>夏，四月，辛亥朔，日之食之。</p>
<p class="em2 strong"><span class="yinwen">3</span>秋，七月，乙巳，易陽地裂。<span class="jiazhu">余按《地理志》及《郡國志》，易陽縣屬趙國。應劭曰：易水出涿郡故安；師古及賢皆曰縣在易水之陽，此皆承應劭之誤也。易水在燕南界，漢屬河間郡界，此時趙國僅有唐邢、洺二州之地，安得有屬縣遠在易水之陽邪！《五代史志》：洺州臨洺縣，舊曰易陽，後齊廢，入襄國縣；後周改爲易陽縣，別置襄國縣；隋開皇六年，改易陽縣爲邯鄲縣，十年，改邯鄲縣爲臨洺而別置邯鄲縣。由是觀之，漢易陽縣當在邯鄲、襄國二縣之間。</span></p>
<p class="em2 strong"><span class="yinwen">4</span>九月，癸卯，京師地震。</p>
<p class="em2 strong"><span class="yinwen">5</span>樂成王黨坐賊殺人，削東光、鄡二縣。<span class="jiazhu">東光縣，本屬勃海郡；鄡縣，本屬鉅鹿郡，章帝以益樂成國。鄡，音羌堯翻。舊禁宮人出嫁，不得適諸國。有故掖庭技人哀置嫁男子章初，黨召入宮與通；初欲上書告之，黨賂哀置姊昭殺初。</span></p>
<p class="strong" id="year_toc_483"><span class="section" id="title-7"><span data-head-description="孝和皇帝下" data-head-level="h4" data-head-title="永元八年">八年</span></span><span class="biaozhusup" data-rel="">（丙申、九六年）</span></p>
<p class="em2 strong"><span class="yinwen">1</span>春，二月，立貴人陰氏爲皇后。后，識之曾孫也。</p>
<p class="em2 strong"><span class="yinwen">2</span>夏，四月，<span class="jiaozhusup">【章：甲十六行本「月」下有「癸亥」二字；乙十一行本同；退齋校同。】</span>樂成靖王黨薨。子哀王崇立，尋薨，無子，國除。</p>
<p class="em2 strong"><span class="yinwen">3</span>五月，河內、陳留蝗。</p>
<p class="em2 strong"><span class="yinwen">4</span>南匈奴右溫禺犢王烏居戰畔出塞。<span class="jiazhu">賢曰：溫禺犢王名烏居戰。</span>秋，七月，度遼將軍龐奮、越騎校尉馮柱追擊破之，徙其餘衆及諸降胡二萬餘人於安定、北地。<span class="jiazhu">安定郡，在雒陽西千七百里。北地郡，在雒陽西千一百里。</span></p>
<p class="em2 strong"><span class="yinwen">5</span>車師後部王涿鞮反，擊前王尉畢大，獲其妻子。<span class="jiazhu"><span class="yinhao">「尉畢大」</span>，《西域傳》作<span class="yinhao">「尉卑大」</span>。時戊己校尉索頵欲廢後部王涿鞮，涿鞮忿前王尉卑大賣己，因反，擊尉卑大。鞮，丁奚翻。</span></p>
<p class="em2 strong"><span class="yinwen">6</span>九月，京師蝗。</p>
<p class="em2 strong"><span class="yinwen">7</span>冬，十月，乙丑，北海王威以非敬王子，又坐誹謗，自殺。</p>
<p class="em2 strong"><span class="yinwen">8</span>十二月，辛亥，陳敬王羨薨。</p>
<p class="em2 strong"><span class="yinwen">9</span>丁巳，南宮宣室殿火。</p>
<p class="em2 strong"><span class="yinwen">10</span>護羌校尉貫友卒，以漢陽太守史充代之。充至，遂發湟中羌、胡出塞擊迷唐。迷唐迎敗充兵，<span class="jiazhu">敗，補邁翻。</span>殺數百人。充坐徵，以代郡太守吳祉代之。</p>
<p class="strong" id="year_toc_484"><span class="section" id="title-8"><span data-head-description="孝和皇帝下" data-head-level="h4" data-head-title="永元九年">九年</span></span><span class="biaozhusup" data-rel="">（丁酉、九七年）</span></p>
<p class="em2 strong"><span class="yinwen">1</span>春，三月，庚辰，隴西地震。</p>
<p class="em2 strong"><span class="yinwen">2</span>癸巳，濟南安王康薨。<span class="jiazhu">《諡法》：好和不爭曰安；寬裕和平曰安。濟，子禮翻。</span></p>
<p class="em2 strong"><span class="yinwen">3</span>西域長史王林擊車師後王，斬之。<span class="jiazhu">後王涿鞮。</span></p>
<p class="em2 strong"><span class="yinwen">4</span>夏，四月，丁卯，封樂成王黨子巡爲樂成王。</p>
<p class="em2 strong"><span class="yinwen">5</span>五月，封皇后父屯騎校尉陰綱爲吳房侯，<span class="jiazhu">《郡國志》：吳房縣，屬汝南郡，有棠谿亭。《左傳》，房國，楚靈王所滅，又，楚昭王封吳王夫槪於棠谿。《地道記》有吳城。吳房蓋合吳城、房國以名縣也。</span>以特進就第。</p>
<p class="em2 strong"><span class="yinwen">6</span>六月，旱，蝗。</p>
<p class="em2 strong"><span class="yinwen">7</span>秋，八月，鮮卑寇肥如，遼東太守祭參坐沮敗，下獄死。<span class="jiazhu">賢曰：肥如縣，屬遼西郡。《前書音義》曰：肥子奔燕，封於此，今平州也。按《祭肜傳》：參守遼東，鮮卑入郡界，參坐沮敗，下獄死。蓋寇遼西之肥如，遂入遼東郡界也。沮，在呂翻。</span></p>
<p class="em2 strong"><span class="yinwen">8</span>閏月，辛巳，皇太后竇氏崩。初，梁貴人旣死，<span class="jiazhu">事見四十六卷章帝建初八年。</span>宮省事祕，莫有知帝爲梁氏出者。舞陰公主子梁扈遣從兄䄠奏記三府，<span class="jiazhu">扈，梁松子也。帝母梁貴人，少失母，爲伯母舞陰公主所養。從，才用翻。賢曰：䄠，古禪字。</span>以爲<span class="yinhao">「漢家舊典，崇貴母氏，而梁貴人親育聖躬，不蒙尊號，求得申議。」</span><span class="jiazhu">賢曰：求申理而議之也。</span>太尉張酺言狀，帝感慟良久，曰：<span class="jiazhu">毛晃曰：良，頗也；良久，頗久也。或曰：良久，少久也。一曰：良，略也，聲輕，故轉略爲良。慟，徒弄翻，大哭也，哀過也。</span><span class="yinhao">「於君意若何？」</span>酺請追上尊號，存錄諸舅。<span class="jiazhu">錄，采也，收拾也。</span>帝從之。會貴人姊南陽樊調妻嫕<span class="jiazhu">嫕，音於計翻。《考異》曰：袁《紀》<span class="yinhao">「嫕」</span>皆作<span class="yinhao">「憑」</span>，今從《皇后紀》、《梁竦傳》。</span>上書自訟曰：<span class="yinhao">「妾父竦冤死牢獄，骸骨不掩；母氏年踰七十，及弟棠等遠在絕域，不知死生。願乞收竦朽骨，使母、弟得歸本郡。」</span>帝引見嫕，乃知貴人枉歿之狀。三公上奏，<span class="yinhao">「請依光武黜呂太后故事，<span class="jiazhu">事見四十五卷光武中元元年。按此事乃光武之失，而可引之爲故典乎！</span>貶竇太后尊號，不宜合葬先帝，」</span>百官亦多上言者。帝手詔曰：<span class="yinhao">「竇氏雖不遵法度，而太后常自減損。朕奉事十年，<span class="jiazhu">自嗣位至是十年。</span>深惟大義：<span class="jiazhu">惟，思也。</span>禮，臣子無貶尊上之文，恩不忍離，義不忍虧。按前世，上官太后亦無降黜，<span class="jiazhu">謂上官桀父子誅，不累及上官后也。事見二十二卷昭帝元鳳元年。</span>其勿復議！」</span><span class="jiazhu">復，扶又翻。</span>丙申，葬章德皇后。</p>
<p class="em2 strong"><span class="yinwen">9</span>燒唐<span class="jiaozhusup">【章：甲十六行本「唐」作「當」；乙十一行本同；熊校同。】</span>羌迷唐率衆八千人寇隴西，脅塞內諸種羌合步騎三萬人擊破隴西兵，殺大夏長。<span class="jiazhu">大夏縣，屬隴西郡。宋白曰：今大夏縣屬河州。夏，戶雅翻。種，章勇翻。長，知兩翻。</span>詔遣行征西將軍劉尙、越騎校尉趙世副之，<span class="jiazhu">以趙世副劉尙也。《考異》曰：《西羌傳》作<span class="yinhao">「趙代」</span>，今從《帝紀》。余謂唐太宗諱世民，賢註范《史》，偶檢點及此，遂改<span class="yinhao">「世」</span>爲<span class="yinhao">「代」</span>耳。</span>將漢兵、羌、胡共三萬人討之。尙屯狄道，世屯枹罕；<span class="jiazhu">狄道、枹罕二縣，皆屬隴西郡。宋白曰：狄道縣，屬蘭州；枹罕縣，河州治所。枹，音膚。</span>尙遣司馬寇盱監諸郡兵，四面並會。<span class="jiazhu">監，古銜翻。</span>迷唐懼，棄老弱，奔入臨洮南。<span class="jiazhu">奔入臨洮南山也。</span>尙等追至高山，大破之，斬虜千餘人。迷唐引去，漢兵死傷亦多，不能復追，<span class="jiazhu">復，扶又翻。</span>乃還。</p>
<p class="em2 strong"><span class="yinwen">10</span>九月，庚申，司徒劉方策免，自殺。</p>
<p class="em2 strong"><span class="yinwen">11</span>甲子，追尊梁貴人爲皇太后，諡曰恭懷，追復喪制。冬，十月，乙酉，改葬梁太后及其姊大貴人于西陵。<span class="jiazhu">西陵，蓋以其地在敬陵之西，故稱西陵，猶薄太后陵在霸陵南，因謂之南陵也。賢曰：初，后葬有闕，故改葬。</span>擢樊調爲羽林左監。追封諡皇太后父竦爲褒親愍侯，<span class="jiazhu">《諡法》：在國逢難曰愍。</span>遣使迎其喪，葬於恭懷皇后陵旁。徵還竦妻子；封子棠爲樂平侯，<span class="jiazhu">樂平，侯國，屬東郡，故清縣也，章帝更名。</span>棠弟雍爲乘氏侯，<span class="jiazhu">乘氏，侯國，屬濟陰郡，春秋之乘丘也。乘，繩證翻。</span>雍弟翟爲單父侯，<span class="jiazhu">單父，音善甫。</span>位皆特進，賞賜以巨萬計，寵遇光於當世，梁氏自此盛矣。</p>
<p class="em2 strong">清河王慶始敢求上母宋貴人冢，<span class="jiazhu">宋貴人冢，在雒陽城北樊濯聚。上，時掌翻。</span>帝許之，詔太官四時給祭具。慶垂涕曰：<span class="yinhao">「生雖不獲供養，<span class="jiazhu">供，俱用翻。養，羊尙翻。</span>終得奉祭祀，私願足矣！」</span>欲求作祠堂，恐有自同恭懷梁后之嫌，遂不敢言，常泣向左右，以爲沒齒之恨。<span class="jiazhu">齒，年也。</span>後上言：<span class="yinhao">「外祖母王年老，乞詣雒陽療疾，」</span>於是詔宋氏悉歸京師，<span class="jiazhu">宋氏歸故郡，事見四十六卷章帝建初七年。</span>除慶舅衍、俊、蓋、暹等皆爲郎。</p>
<p class="em2 strong"><span class="yinwen">12</span>十一月，癸卯，以光祿勳河南呂蓋爲司徒。</p>
<p class="em2 strong"><span class="yinwen">13</span>十二月，丙寅，司空張奮罷。壬申，以太僕韓稜爲司空。</p>
<p class="em2 strong"><span class="yinwen">14</span>西域都護定遠侯班超遣掾甘英使大秦、條支，<span class="jiazhu">《東觀記》曰：以漢中郡南鄭縣之西鄕千戶封超爲定遠侯。賢曰：定遠故城，在今洋州西鄕縣南。《西域傳》曰：自皮山西南經烏秅，涉懸度，歷罽賓，六十餘日，行至烏弋山離國，復西南，馬行百餘日，至條支。條支臨西海，海水曲環其南及東北三面，路絕，唯西北隅通陸道。大秦國，西漢之犂軒也，在西海西，其人民長大平正，有類中國，故謂之大奏，今拂菻國是也。掾，俞絹翻。使，疏吏翻。</span>窮西海，皆前世所不至，莫不備其風土，傳其珍怪焉。及安息西界，<span class="jiazhu">自條支轉北而東，馬行六十餘日，至安息。</span>臨大海，欲渡，船人謂英曰：<span class="yinhao">「海水廣大，往來者逢善風，<span class="jiazhu">善風，謂順風也。</span>三月乃得渡，若遇遲風，亦二歲者；故入海，人皆齎三歲糧，海中善使人思土戀慕，數有死亡者。」</span><span class="jiazhu">數，所角翻。</span>英乃止。</p>
<p class="strong" id="year_toc_485"><span class="section" id="title-9"><span data-head-description="孝和皇帝下" data-head-level="h4" data-head-title="永元十年">十年</span></span><span class="biaozhusup" data-rel="">（戊戌、九八年）</span></p>
<p class="em2 strong"><span class="yinwen">1</span>夏，五月，京師大水。</p>
<p class="em2 strong"><span class="yinwen">2</span>秋，七月，己巳，司空韓稜薨。八月，丙子，以太常太山巢堪爲司空。</p>
<p class="em2 strong"><span class="yinwen">3</span>冬，十月，五州雨水。</p>
<p class="em2 strong"><span class="yinwen">4</span>行征西將軍劉尙、越騎校尉趙世坐畏懦徵，下獄，免。謁者王信領尙營屯枹罕，謁者耿譚領世營屯白石。<span class="jiazhu">白石縣，本屬金城郡，時屬隴西郡。《水經註》：白石川水南逕白石城西而注灕水，水又逕白石縣故城南。闞駰曰：白石縣，在狄道縣西北二百八十五里。賢曰：白石山在今蘭州；或曰：河州鳳林縣，本漢白石縣，張駿改爲永固，唐爲烏州，後廢州置安昌縣，後又更名鳳林。杜佑曰：直道縣有白石山。</span>譚乃設購賞，諸種頗來內附。迷唐恐，乃請降；信、譚遂受降罷兵。十二月，迷唐等帥種人詣闕貢獻。<span class="jiazhu">帥，讀曰率。種，章勇翻。</span></p>
<p class="em2 strong"><span class="yinwen">5</span>戊寅，梁節王暢薨。</p>
<p class="em2 strong"><span class="yinwen">6</span>初，居巢侯劉般薨，<span class="jiazhu">居巢縣，屬廬江郡。般，建初三年薨。</span>子愷當嗣，稱父遺意，讓其弟憲，遁逃久之，有司奏絕愷國。肅宗美其義，特優假之，愷猶不出。積十餘歲，有司復奏之，<span class="jiazhu">復，扶又翻。</span>侍中賈逵上書曰：<span class="yinhao">「孔子稱『能以禮讓爲國乎何有』。<span class="jiazhu">見《論語》。</span>有司不原樂善之心<span class="jiazhu">樂，音洛。</span>而繩以循常之法，懼非長克讓之風，成含弘之化也。」</span><span class="jiazhu">長，知兩翻。</span>帝納之，下詔曰：<span class="yinhao">「王法崇善，成人之美，其聽憲嗣爵；遭事之宜，後不得以爲比。」</span>乃徵愷，拜爲郎。</p>
<p class="em2 strong"><span class="yinwen">7</span>南單于師子死，單于長之子檀立，爲萬氏尸逐鞮單于。</p>
<p class="strong" id="year_toc_486"><span class="section" id="title-10"><span data-head-description="孝和皇帝下" data-head-level="h4" data-head-title="永元十一年">十一年</span></span><span class="biaozhusup" data-rel="">（己亥、九九年）</span></p>
<p class="em2 strong"><span class="yinwen">1</span>夏，四月，丙寅，赦天下。</p>
<p class="em2 strong"><span class="yinwen">2</span>帝因朝會，召見諸儒，<span class="jiazhu">朝，直遙翻。見，賢遍翻。</span>使中大夫魯丕與侍中賈逵、尙書令黃香等相難數事，<span class="jiazhu">難，乃旦翻。以經疑相難也；下同。</span>帝善丕說，罷朝，特賜衣冠。丕因上疏曰：<span class="yinhao">「臣聞說經者，傳先師之言，非從己出，不得相讓；相讓則道不明，若規矩權衡之不可枉也。<span class="jiazhu">賢曰：規，圓也。矩，方也。權，秤錘。衡，秤衡也。</span>難者必明其據，說者務立其義，<span class="jiazhu">漢儒專門名家，各守師說，故發難者必明其師之說以爲據；答難者亦必務立大義以申其師之說。</span>浮華無用之言，不陳於前，故精思不勞而道術愈章。<span class="jiazhu">章，明也。思，相吏翻。</span>法異者各令自說師法，博觀其義，無令芻蕘以言得罪，<span class="jiazhu">自比於芻蕘，謙也。蕘，如招翻。</span>幽遠獨有遺失也。」</span></p>
<p class="strong" id="year_toc_487"><span class="section" id="title-11"><span data-head-description="孝和皇帝下" data-head-level="h4" data-head-title="永元十二年">十二年</span></span><span class="biaozhusup" data-rel="">（庚子、一○○年）</span></p>
<p class="em2 strong"><span class="yinwen">1</span>夏，四月，戊辰，秭歸山崩。<span class="jiazhu">賢曰：秭歸縣，屬南郡，古之夔國，今歸州也。袁山松曰：屈原此縣人，旣被流放，忽然蹔歸，其姊亦來，因名其地爲秭歸。秭，亦姊也，音蔣兕翻。</span></p>
<p class="em2 strong"><span class="yinwen">2</span>秋，七月，辛亥朔，日有食之。</p>
<p class="em2 strong"><span class="yinwen">3</span>九月，戊午，太尉張酺免。丙寅，以大司農張禹爲太尉。</p>
<p class="em2 strong"><span class="yinwen">4</span>燒當羌豪迷唐旣入朝，其餘種人不滿二千，飢窘不立，<span class="jiazhu">不能自立也。種，章勇翻；下同。</span>入居金城。帝令迷唐將其種人還大、小榆谷；迷唐以漢作河橋，<span class="jiazhu">卽五年貫友所作之橋。</span>兵來無常，故地不可復居，<span class="jiazhu">復，扶又翻；下同。</span>辭以種人飢餓，不肯遠出。護羌校尉吳祉等多賜迷唐金帛，令糴穀市畜，<span class="jiazhu">畜，許又翻。</span>促使出塞，種人更懷猜驚。是歲，迷唐復叛，脅將湟中諸胡寇鈔而去，<span class="jiazhu">鈔，楚交翻。</span>王信、耿譚、吳祉皆坐徵。</p>
<p class="strong" id="year_toc_488"><span class="section" id="title-12"><span data-head-description="孝和皇帝下" data-head-level="h4" data-head-title="永元十三年">十三年</span></span><span class="biaozhusup" data-rel="">（辛丑、一○一年）</span></p>
<p class="em2 strong"><span class="yinwen">1</span>秋，八月，己亥，北宮盛饌門閣火。<span class="jiazhu">盛饌門閣，御廚門閣也。《晉書·天文志》曰：紫宮垣西南角外二星，內二星曰內廚，主六宮之內飲食，后妃、夫人與太子宴飲。東北維外六星，曰天廚，主盛饌。皇居則象於天極，故北宮有盛饌門閣。</span></p>
<p class="em2 strong"><span class="yinwen">2</span>迷唐復還賜支河曲，將兵向塞。護羌校尉周鮪與金城太守侯霸<span class="jiazhu">金城郡在洛陽西二千八百里。鮪，于軌翻。</span>及諸郡兵、屬國羌、胡合三萬人<span class="jiaozhusup">【章：甲十六行本「人」下有「出塞」二字；乙十一行本同；孔本同；張校同；退齋校同。】</span>至允川。<span class="jiazhu">《水經註》曰：允川去賜支河曲數十里，在大、小榆谷之西。</span>侯霸擊破迷唐，種人瓦解，降者六千餘口，<span class="jiazhu">種，章勇翻。降，戶江翻。</span>分徙漢陽、安定、隴西。迷唐遂弱，遠踰賜支河首，依發羌居。<span class="jiazhu">發羌，羌之別種，或曰：唐之吐蕃卽其後也。</span>久之，病死，其子來降，戶不滿數十。</p>
<p class="em2 strong"><span class="yinwen">3</span>荊州雨水。</p>
<p class="em2 strong"><span class="yinwen">4</span>冬，十一月，丙辰，詔曰：<span class="yinhao">「幽、幷、涼州戶口率少，<span class="jiazhu">幽州部涿郡、廣陽、代郡、上谷、漁陽、右北平、遼西、遼東、玄菟、樂浪等郡。幷州部上黨、太原、上郡、西河、五原、雲中、定襄、鴈門、朔方等郡。幽州大郡，戶猶十萬餘，唯玄菟戶一千五百二十四。幷州大郡三萬餘，小郡不滿二千。涼州大郡不滿三萬，敦煌七百四十八而已。少，詩沼翻。</span>邊役衆劇，束脩良吏進仕路狹。<span class="jiazhu">束脩，謂束髮自脩者也。</span>撫接夷狄，以人爲本，其令緣邊郡口十萬以上，歲舉孝廉一人，不滿十萬，二歲舉一人，五萬以下，三歲舉一人。」</span></p>
<p class="em2 strong"><span class="yinwen">5</span>鮮卑寇右北平，<span class="jiazhu">右北平郡，在雒陽北二千三百里。</span>遂入漁陽，漁陽太守擊破之。</p>
<p class="em2 strong"><span class="yinwen">6</span>戊辰，司徒呂蓋以老病致仕。</p>
<p class="em2 strong"><span class="yinwen">7</span>巫蠻許聖以郡收稅不均，怨恨，遂反；<span class="jiazhu">賢曰：巫縣，屬南郡，故城在今夔州巫山縣。</span>辛卯，寇南郡。</p>
<p class="strong" id="year_toc_489"><span class="section" id="title-13"><span data-head-description="孝和皇帝下" data-head-level="h4" data-head-title="永元十四年">十四年</span></span><span class="biaozhusup" data-rel="">（壬寅、一○二年）</span></p>
<p class="em2 strong"><span class="yinwen">1</span>春，安定降羌燒何種反，<span class="jiazhu">燒當與燒何各是一種。種，章勇翻；下同。</span>郡兵擊滅之。時西海及大、小榆谷左右無復羌寇，<span class="jiazhu">《水經》：河水自東河曲逕西海郡南，又東逕允川而歷大、小榆谷北。復，扶又翻。</span>隃麋相曹鳳上言：<span class="jiazhu">隃麋，侯國，屬右扶風。隃，言踰。麋，音眉。賢曰：隃麋故城，在今隴州汧陽縣東南。</span><span class="yinhao">「自建武以來，西羌犯法者，常從燒當種起，所以然者，以其居大、小榆谷，土地肥美，有西海魚鹽之利，<span class="jiazhu">西海有允谷鹽池。</span>阻大河以爲固。又，近塞諸種，易以爲非，<span class="jiazhu">易，以豉翻。</span>難以攻伐，故能強大，常雄諸種，恃其拳勇，<span class="jiazhu">《詩》云：無拳無勇。毛萇《註》云：拳，力也。</span>招誘羌、胡。今者衰困，黨援壞沮，<span class="jiazhu">誘，音酉。沮，在呂翻。</span>亡逃棲竄，遠依發羌。臣愚以爲宜及此時建復西海郡縣，<span class="jiazhu">建，立也。立策復置郡縣也。置西海郡見三十六卷平帝元始四年。</span>規固二榆，<span class="jiazhu">規，圖也，謀也。</span>廣設屯田，隔塞羌、胡交關之路，<span class="jiazhu">塞，悉則翻。</span>遏絕狂狡窺欲之源。又殖穀富邊，省委輸之役，<span class="jiazhu">委，於僞翻。輸，舂遇翻。</span>國家可以無西方之憂。」</span>上從之，繕脩故西海郡，徙金城西部都尉以戍之，<span class="jiazhu">孟康曰：金城西部都尉府在金城縣。</span>拜鳳爲金城西部都尉，屯龍耆。<span class="jiazhu">賢曰：龍耆，卽龍支也，今鄯州縣。宋白曰：鄯州龍支縣，本漢允吾縣地，取縣西龍支堆爲名。</span>後增廣屯田，列屯夾河，合三十四部。其功垂立，會永初中，諸羌叛，乃罷。</p>
<p class="em2 strong"><span class="yinwen">2</span>三月，戊辰，臨辟雍饗射，赦天下。</p>
<p class="em2 strong"><span class="yinwen">3</span>夏，四月，遣使者督荊州兵萬餘人，分道討巫蠻許聖等，大破之。聖等乞降，悉徙置江夏。<span class="jiazhu">晉、宋之荊州蠻，分居沔中西陽者，卽巫蠻之餘種也。降，戶江翻。</span></p>
<p class="em2 strong"><span class="yinwen">4</span>陰皇后多妬忌，寵遇浸衰，數懷恚恨。<span class="jiazhu">數，所角翻。恚，衣避翻。</span>后外祖母鄧朱，出入宮掖，有言后與朱共挾巫蠱道者；<span class="jiazhu">賢曰：巫師爲蠱，故曰巫蠱。《左傳註》曰：蠱，惑也。</span>帝使中常侍張愼與尙書陳褒案之，劾以大逆無道，<span class="jiazhu">劾，戶槪翻，又戶得翻。</span>朱二子奉、毅，后弟輔皆考死獄中。六月，辛卯，后坐廢，遷于桐宮，以憂死。父特進綱自殺，后弟軼、敞及朱家屬徙日南比景。<span class="jiazhu">日南郡，秦象郡也，武帝更名，在雒陽南萬三千四百里；比景縣屬焉。如淳曰：日中於頭上，景在己下，故名之。師古曰：日南，言其在日之南，所謂<span class="yinhao">「開北戶以向日」</span>者。軼，音逸。</span></p>
<p class="em2 strong"><span class="yinwen">5</span>秋，七月，壬子，常山殤王側薨，無子，立其兄房子侯章爲常山王。<span class="jiazhu">房子縣屬常山國。</span></p>
<p class="em2 strong"><span class="yinwen">6</span>三州大水。</p>
<p class="em2 strong"><span class="yinwen">7</span>班超久在絕域，<span class="jiazhu">超始出西域，見四十五卷明帝永平十六年。</span>年老思土，上書乞歸曰：<span class="yinhao">「臣不敢望到酒泉郡，但願生入玉門關。<span class="jiazhu">酒泉郡，在雒陽西四千七百里。賢曰：玉門關，屬敦煌郡，今沙州也，去長安三千六百里，關在敦煌縣西北。酒泉郡，今肅州也，去長安二千八百五十里。</span>謹遣子勇隨安息獻物入塞，及臣生在，令勇目見中土。」</span>朝廷久之未報，超妹曹大家<span class="jiazhu">超妹昭，嫁扶風曹壽，博學高才，有節行法度。帝數召入宮，令皇后諸貴人師事焉，號曰大家。家，今人相傳讀曰姑。又據《皇后紀》，沖帝母虞貴人，梁冀秉政，抑而不加爵號，但稱大家而已。則大家者，宮中相尊之稱也。</span>上書曰：<span class="yinhao">「蠻夷之性，悖逆侮老；<span class="jiazhu">悖，蒲內翻，又蒲沒翻。</span>而超旦暮入地，久不見代，恐開姦宄之原，生逆亂之心。而卿大夫咸懷一切，莫肯遠慮，如有卒暴，<span class="jiazhu">卒，讀曰猝；下同。</span>超之氣力不能從心，便爲上損國家累世之功，下棄忠臣竭力之用，誠可痛也！故超萬里歸誠，自陳苦急，延頸踰望，<span class="jiazhu">賢曰：踰，遙也，高祖踰謂黥布曰：何苦而反？余按《前書》，當作<span class="yinhao">「隃」</span>，讀曰遙，傳寫誤作<span class="yinhao">「踰」</span>。</span>三年於今，未蒙省錄。<span class="jiazhu">省，悉景翻。</span>妾竊聞古者十五受兵，六十還之，<span class="jiazhu">賢曰：《周禮·鄕大夫職》曰：國中七尺以及六十有五，皆征之。征，謂賦稅從征役也。《韓詩外傳》曰：二十行役，六十免役；與《周禮》國中同，卽知一與《周禮》七尺同。禮，國中六十免役，野卽六十有五，晚於國中五年。國中七尺從役，野六尺，卽是野又早於國中五年。七尺，謂二千；六尺，卽十五也。上言十五受兵，據野外爲言；六十還之，據國中爲說也。</span>亦有休息，不任職也。<span class="jiazhu">任，音壬。</span>故妾敢觸死爲超求哀，匄超餘年，<span class="jiazhu">爲，于僞翻。賢曰：匄，乞也。</span>一得生還，復見闕庭，使國家無勞遠之慮，西域無倉卒之憂，超得長蒙文王葬骨之恩，<span class="jiazhu">《新序》曰：周文王作靈臺，掘地得死人之骨，王曰：<span class="yinhao">「更葬之！」</span>吏曰：<span class="yinhao">「此無主矣。」</span>文王曰：<span class="yinhao">「有天下者，天下之主也，有一國者，一國之主也；寡人固其主，又安求之主！」</span>遂更葬之。天下皆曰：<span class="yinhao">「文王賢矣，澤及朽骨，而況於人乎！」</span></span>子方哀老之惠。」</span><span class="jiazhu">賢曰：田子方，魏文侯之師也，見君之老馬棄之，曰：<span class="yinhao">「少盡其力，老而棄之，非仁也。」</span>於是收而養之。</span>帝感其言，乃徵超還。八月，超至雒陽，拜爲射聲校尉；九月，卒。<span class="jiazhu">《考異》曰：《本傳》稱超十二年上疏，十四年至雒陽。而妹昭上書曰：<span class="yinhao">「延頸踰望，三年於今。」</span>《註》引《東觀記》曰：<span class="yinhao">「安息遣使獻大雀、師子，超遣子勇隨入塞。」</span>按《帝紀》：<span class="yinhao">「十三年，安息國入貢」</span>，袁《紀》載超書亦在十三年。今幷置其書於此。袁《紀》又云<span class="yinhao">「超到數月薨」</span>，今從《本傳》。</span></p>
<p class="em2 strong">超之被徵，<span class="jiazhu">被，皮義翻。</span>以戊己校尉任尙代爲都護。尙謂超曰：<span class="yinhao">「君侯在外國三十餘年，而小人猥承君後，任重慮淺，宜有以誨之！」</span>超曰：<span class="yinhao">「年老失智。君數當大位，<span class="jiazhu">數，所角翻。</span>豈班超所能及哉！必不得已，願進愚言：塞外吏士，本非孝子順孫，皆以罪過徙補邊屯；而蠻夷懷鳥獸之心，難養易敗。<span class="jiazhu">易，以豉翻。</span>今君性嚴急，水清無大魚，察政不得下和，<span class="jiazhu">《家語》：孔子曰：水至清則無魚，人至察則無徒。</span>宜蕩佚簡易，<span class="jiazhu">易，以豉翻。</span>寬小過，總大綱而已。」</span>超去，尙私謂所親曰：<span class="yinhao">「我以班君當有奇策，今所言，平平耳。」</span>尙後竟失邊和，如超所言。<span class="jiazhu">爲任尙徵還、漢失西域張本。</span></p>
<p class="em2 strong"><span class="yinwen">8</span>初，太傅鄧禹嘗謂人曰：<span class="yinhao">「吾將百萬之衆，未嘗妄殺一人，後世必有興者。」</span>其子護羌校尉訓，有女曰綏，性孝友，好書傳，<span class="jiazhu">好，呼到翻。傳，柱戀翻。</span>常晝修婦業，暮誦經典，家人號曰<span class="yinhao">「諸生」</span>。叔父陔曰：<span class="yinhao">「嘗聞活千人者子孫有封。兄訓爲謁者，使修石臼河，歲活數千人，<span class="jiazhu">陔，柯開翻。石臼河事見四十六卷章帝建初三年。</span>天道可信，家必蒙福。」</span>綏後選入宮爲貴人，恭肅小心，動有法度，承事陰后，接撫同列，常克己以下之，<span class="jiazhu">謂克去有己之私，不欲上人也。下，遐稼翻。</span>雖宮人隸役，皆加恩借，<span class="jiazhu">旣有以恩之，又假借以辭色。</span>帝深嘉焉。嘗有疾，帝特令其母、兄弟入親醫藥，不限以日數，貴人辭曰：<span class="yinhao">「宮禁至重，而使外舍久在內省，<span class="jiazhu">外舍，猶言外家；內省，猶言內禁也。</span>上令陛下有私幸之譏，<span class="jiazhu">私幸，謂私於所幸者。</span>下使賤妾獲不知足之謗，上下交損，<span class="jiazhu">謂交有所損。</span>誠不願也！」</span>帝曰：<span class="yinhao">「人皆以數入爲榮，<span class="jiazhu">數，所角翻；下同。</span>貴人反以爲憂邪！」</span>每有讌會，諸姬競自修飾，貴人獨尙質素，其衣有與陰后同色者，卽時解易，若並時進見，<span class="jiazhu">見，賢遍翻；下同。</span>則不敢正坐離立，<span class="jiazhu">賢曰：離，並也。《禮記》曰：離坐離立。</span>行則僂身自卑，<span class="jiazhu">僂，力主翻，俯也。</span>帝每有所問，常逡巡後對，不敢先后言。<span class="jiazhu">先，悉薦翻。</span>陰后短小，舉指<span class="jiaozhusup">【章：甲十六行本「指」作「止」；乙十一行本同。】</span>時失儀，左右掩口而笑，貴人獨愴然不樂，爲之隱諱，若己之失。<span class="jiazhu">樂，音洛。爲，于僞翻。</span>帝知貴人勞心曲體，歎曰：<span class="yinhao">「修德之勞，乃如是乎！」</span>後陰后寵衰，貴人每當御見，<span class="jiazhu">御，進也。見，賢遍翻。</span>輒辭以疾。時帝數失皇子，貴人憂繼嗣不廣，數選進才人以博帝意。<span class="jiazhu">西漢宮中爵號有美人、良人；若才人，蓋東都所置也。博，廣也。</span>陰后見貴人德稱日盛，<span class="jiazhu">稱，尺證翻。</span>深疾之；<span class="jiazhu">疾，與嫉同，妬也。</span>帝嘗寢病，危甚，陰后密言：<span class="yinhao">「我得意，不令鄧氏復有遺類！」</span><span class="jiazhu">復，扶又翻。</span>貴人聞之，流涕言曰：<span class="yinhao">「我竭誠盡心以事皇后，竟不爲所祐。今我當從死，<span class="jiazhu">從，才用翻。</span>上以報帝之恩，中以解宗族之禍，下不令陰氏有人豕之譏。」</span><span class="jiazhu">人豕，卽人彘，事見十二卷惠帝元年。</span>卽欲飲藥。宮人趙玉者固禁止之，因詐言<span class="yinhao">「屬有使來，<span class="jiazhu">屬，之欲翻，會也。使，疏吏翻。</span>上疾已愈」</span>，貴人乃止。明日，上果瘳。<span class="jiazhu">廖，丑留翻。</span>及陰后之廢，貴人請救，不能得；帝欲以貴人爲皇后，貴人愈稱疾篤，深自閉絕。冬，十月，辛卯，詔立貴人鄧氏爲皇后；后辭讓，不得已，然後卽位。郡國貢獻，悉令禁絕，<span class="jiazhu">漢郡國貢獻，進御之外，別上皇后宮。</span>歲時但供紙墨而已。<span class="jiazhu">毛晃曰：楮籍不知所始，後漢蔡倫以魚網、木皮爲紙，俗以爲紙始於倫，非也。按《前書·外戚傳》已有赫蹏紙矣。墨，膠煤以爲之。</span>帝每欲官爵鄧氏，后輒哀請謙讓，故兄騭終帝世不過虎賁中郎將。<span class="jiazhu">騭，職日翻。賢曰：《東觀記》：<span class="yinhao">「騭」</span>作<span class="yinhao">「陟」</span>。</span></p>
<p class="em2 strong"><span class="yinwen">9</span>丁酉，司空巢堪罷免。</p>
<p class="em2 strong"><span class="yinwen">10</span>十一月，癸卯，以大司農沛國徐防爲司空。防上疏，以爲：<span class="yinhao">「漢立博士十有四家，<span class="jiazhu">《漢官儀》曰：光武中興，恢弘稽古，《易》有施、孟、梁丘賀、京房，《書》有歐陽和伯、夏侯勝、建，《詩》有申公、轅固、韓嬰，《春秋》有嚴彭祖、顏安樂，《禮》有戴德、戴聖，凡十四博士。</span>設甲乙之科<span class="jiazhu">《前書》，博士弟子，歲課甲科四十人爲郎中，乙科二十人爲太子舍人，丙科四十人爲文學掌故。</span>以勉勸學者。伏見太學試博士弟子，皆以意說，不修家法，<span class="jiazhu">賢曰：諸經爲業，各自名家。</span>私相容隱，開生姦路。每有策試，<span class="jiazhu">策，編簡也。策試，卽射策也。《漢書音義》曰：作簡策難問，列置案上，在試者意投射，取而答之，謂之射策。</span>輒興諍訟，<span class="jiazhu">諍，讀與爭同。</span>論議紛錯，互相是非。孔子稱『述而不作』，<span class="jiazhu">《論語》。賢曰：祖述先聖之言，不自制作。</span>又曰『吾猶及史之闕文』。<span class="jiazhu">亦見《論語》。賢曰：古者史官於書有所不知，則闕以待能者。孔子言少時猶及見古史官之闕文，今則無之，疾時多穿鑿也。</span>今不依章句，妄生穿鑿，以遵師爲非義，意說爲得理，<span class="jiazhu">意說者，創意而爲之說。</span>輕侮道術，浸以成俗，誠非詔書實選本意。改薄從忠，三代常道；<span class="jiazhu">賢曰：太史公曰：夏之政忠，忠之敝小人以野，故殷人承之以敬；敬之敝小人以鬼，故周人承之以文；文之敝小人以僿，故救僿莫若以忠。三王之道若循環，周而復始。僿，音西志翻。《史記》<span class="yinhao">「僿」</span>作<span class="yinhao">「薄」</span>。</span>專精務本，儒學所先。<span class="jiazhu">先，悉薦翻。</span>臣以爲博士及甲乙策試，宜從其家章句，開五十難以試之，<span class="jiazhu">難，乃旦翻。</span>解釋多者爲上策，引文明者爲高說。若不依先師，義有相伐，<span class="jiazhu">賢曰：伐，謂相攻伐也。</span>皆正以爲非。」</span>上從之。</p>
<p class="em2 strong"><span class="yinwen">11</span>是歲，初封大長秋鄭衆爲鄛鄕侯。<span class="jiazhu">賞珠竇憲功也，宦官封侯自此始。賢曰：《說文》曰：南陽郡棘陽縣有鄛鄕。鄛，音上交翻。</span></p>
<p class="strong" id="year_toc_490"><span class="section" id="title-14"><span data-head-description="孝和皇帝下" data-head-level="h4" data-head-title="永元十五年">十五年</span></span><span class="biaozhusup" data-rel="">（癸卯、一〇三年）</span></p>
<p class="em2 strong"><span class="yinwen">1</span>夏，四月，甲子晦，日有食之。時帝遵肅宗故事，兄弟皆留京師，有司以日食陰盛，奏遣諸王就國。詔曰：<span class="yinhao">「甲子之異，責由一人。諸王幼穉，早離顧復，<span class="jiazhu">《詩·小雅·蓼莪》之篇曰：父兮生我，母兮鞠我，顧我復我，出入腹我。鄭氏《箋》曰：顧，旋視也；復，反覆也。離，力智翻。</span>弱冠相育，<span class="jiazhu">冠，古玩翻。</span>常有《蓼莪》、《凱風》之哀。<span class="jiazhu">《詩·小雅》曰：蓼蓼者莪，匪莪伊蒿，哀哀父母，生我劬勞。又《國風》曰：凱風自南，吹彼棘心。棘心夭夭，母氏劬勞。蓼，力竹翻。</span>選懦之恩，知非國典，且復宿留。」</span><span class="jiazhu">賢曰：選懦，慈戀不決之意也。懦，音人兗翻。復，扶又翻。宿，音秀。留，音溜。</span></p>
<p class="em2 strong"><span class="yinwen">2</span>秋，九月，壬午，車駕南巡，清河、濟北、河間三王並從。<span class="jiazhu">濟，子禮翻。從，才用翻。</span></p>
<p class="em2 strong"><span class="yinwen">3</span>四州雨水。</p>
<p class="em2 strong"><span class="yinwen">4</span>冬，十月，戊申，帝幸章陵；戊午，進幸雲夢。<span class="jiazhu">賢曰：雲夢，今安州縣也，卽在雲夢澤中。</span>時太尉張禹留守，<span class="jiazhu">守，手又翻。</span>聞車駕當幸江陵，以爲不宜冒險遠遊，驛馬上諫。<span class="jiazhu">上，時掌翻。</span>詔報曰：<span class="yinhao">「祠謁旣訖，<span class="jiazhu">謂幸章陵，祠謁四親陵廟。</span>當南禮大江；會得君奏，臨漢回輿而旋。」</span>十一月，甲申，還宮。</p>
<p class="em2 strong"><span class="yinwen">5</span>嶺南舊貢生龍眼、荔枝，十里一置，五里一候，<span class="jiazhu">賢曰：《交州記》曰：龍眼，樹高五六丈，似荔支而小。《廣州記》曰：子似荔支而圓，七月熟。荔支，樹高五六丈，大如桂樹，實如雞子，甘而多汁，似安石榴；有甜醋者，至日禺中，翕然俱赤，卽可食。置，謂驛也。候，卽堠也，立之道旁。荔，立計翻。</span>晝夜傳送。<span class="jiazhu">傳，直戀翻。</span>臨武長汝南唐羌<span class="jiazhu">賢曰：臨武縣，屬桂陽郡，今郴州縣。嶺南入獻，道經臨武。長，知兩翻。</span>上書曰：<span class="yinhao">「臣聞上不以滋味爲德，下不以貢膳爲功。伏見交趾七郡<span class="jiazhu">交趾州部南海、蒼梧、鬱林、合浦、交趾、九眞、日南七郡。</span>獻生龍眼等，鳥驚風發；<span class="jiazhu">言其疾也。</span>南州土地炎熱，惡蟲猛獸，不絕於路，至於觸犯死亡之害。死者不可復生，來者猶可救也。<span class="jiazhu">復，扶又翻；下同。</span>此二物升殿，未必延年益壽。」</span>帝下詔曰：<span class="yinhao">「遠國珍羞，本以薦奉宗廟，<span class="jiazhu">宗廟之薦，各以其土之所有而致之，貴遠物也。</span>苟有傷害，豈愛民之本，其敕太官勿復受獻﹗」</span></p>
<p class="em2 strong"><span class="yinwen">6</span>是歲，初令郡國以日北至按薄刑。<span class="jiazhu">時有司奏以爲夏至則微陰起，靡草死，可以決小事，遂令以日北至按薄刑。賢曰：《禮記·月令》曰：孟夏之月，靡草死，麥秋至，斷薄刑，決小罪。按五月一陰爻生，可以言微陰。今《月令》云孟夏，乃是純陽之月。此言夏至者，與《月令》不同。余按安帝永初元年，魯恭言自永元十五年，按薄刑改用孟夏，則夏至乃謂夏之初至。范《史》以日北至書之，其誤後人甚矣。</span></p>
<p class="strong" id="year_toc_491"><span class="section" id="title-15"><span data-head-description="孝和皇帝下" data-head-level="h4" data-head-title="永元十六年">十六年</span></span><span class="biaozhusup" data-rel="">（甲辰、一○四年）</span></p>
<p class="em2 strong"><span class="yinwen">1</span>秋，七月，旱。</p>
<p class="em2 strong"><span class="yinwen">2</span>辛酉，司徒鲁恭免。</p>
<p class="em2 strong"><span class="yinwen">3</span>庚午，以光祿勳張酺爲司徒；八月，己酉，酺薨。冬，十月，辛卯，以司空除防爲司徒，大鴻臚陳寵爲司空。<span class="jiazhu">臚，陵如翻。</span></p>
<p class="em2 strong"><span class="yinwen">4</span>十一月，己丑，帝行幸緱氏，登百岯山。<span class="jiazhu">緱氏縣，屬河南尹。賢曰：卽柏岯山也，在洛州緱氏縣南。《爾雅》云：山一成曰岯。緱，工侯翻。岯，平眉翻。</span></p>
<p class="em2 strong"><span class="yinwen">5</span>北匈奴遣使稱臣貢獻，願和親，脩呼韓邪故約。帝以其舊禮不備，未許；而厚加賞賜，不答其使。</p>
<p class="strong" id="year_toc_492"><span class="section" id="title-16"><span data-head-description="孝和皇帝下" data-head-level="h4" data-head-title="元興元年">元興元年</span></span><span class="biaozhusup" data-rel="">（乙巳、一○五年）</span></p>
<p class="em2 strong"><span class="yinwen">1</span>春，高句驪王宮入遼東塞，寇略六縣。<span class="jiazhu">句驪至宮浸強，數犯邊。句，如字，又音駒。驪，力知翻。</span></p>
<p class="em2 strong"><span class="yinwen">2</span>夏，四月，庚午，赦天下，改元。</p>
<p class="em2 strong"><span class="yinwen">3</span>秋，九月，遼東太守耿夔擊高句驪，破之。</p>
<p class="em2 strong"><span class="yinwen">4</span>冬，十二月，辛未，帝崩于章德前殿。<span class="jiazhu">年二十七。</span>初，帝失皇子，前後十數，後生者輒隱祕養於民間，羣臣無知者。及帝崩，鄧皇后乃收皇子於民間。長子勝，有痼疾；<span class="jiazhu">痼，音固。痼疾，堅久之疾也。長，知兩翻。</span>少子隆，生始百餘日，<span class="jiazhu">少，詩照翻。</span>迎立以爲皇太子，是夜，卽皇帝位。<span class="jiazhu">廢長立幼，卒以不終，爲羣臣疑勝疾非痼、周章有異謀張本。</span>尊皇后曰皇太后，太后臨朝。<span class="jiazhu">朝，直遙翻。</span>是時新遭大憂，法禁未設，宮中亡大珠一篋；<span class="jiazhu">篋，詰協翻，竹笥也。</span>太后念欲考問，必有不辜，<span class="jiazhu">考問則下之獄，辭所連及，必有無辜而被逮者。</span>乃親閱宮人，觀察顏色，卽時首服。<span class="jiazhu">首，式救翻。</span>又，和帝幸人吉成御者共枉吉成以巫蠱事，下掖庭考訊，辭證明白。<span class="jiazhu">幸人，常見幸於和帝者也。御者，卽侍者。辭，謂告者之辭。證，謂證佐也。下，遐稼翻。</span>太后以吉成先帝左右，待之有恩，平日尙無惡言，今反若此，不合人情；<span class="jiazhu">謂婦人之情，有寵則上僭而生譖愬。吉成在先帝之時，后待之以恩，尙未嘗挾寵而有惡言加於后，今帝已晏駕，太后臨朝，不應反爲巫蠱。</span>更自呼見實覈，果御者所爲，<span class="jiazhu">實覈者，審考其實也。</span>莫不歎服以爲聖明。</p>
<p class="em2 strong"><span class="yinwen">5</span>北匈奴重遣使詣敦煌貢獻，<span class="jiazhu">重，直用翻。敦，音屯。</span>辭以國貧未能備禮，願請大使，當遣子入侍。<span class="jiazhu">賢曰：天子降大使至其國，卽遣子隨大使入侍。</span>太后亦不答其使，加賜而已。</p>
<p class="em2 strong"><span class="yinwen">6</span>雒陽令廣漢王渙，居身平正，能以明察發擿姦伏，<span class="jiazhu">擿，他狄翻。</span>外行猛政，內懷慈仁。凡所平斷，<span class="jiazhu">斷，丁亂翻。</span>人莫不悅服，京師以爲有神，是歲卒官，<span class="jiazhu">卒于官也。卒，子恤翻。</span>百姓市<span class="jiaozhusup">【張：「市」作「帀」。】</span>道，莫不咨嗟流涕。渙喪西歸，道經弘農，民庶皆設槃案於路，<span class="jiazhu">以祭渙也，槃以盛祭物，案以陳槃，今野人之祭猶然。</span>吏問其故，咸言：<span class="yinhao">「平常持米到雒，爲吏卒所鈔，<span class="jiazhu">賢曰：鈔，掠也。余謂此言鈔者，非至如盜賊之鈔掠，特不以道而侵取之，故曰鈔；音楚交翻。</span>恆亡其半，<span class="jiazhu">恆，戶登翻。</span>自王君在事，<span class="jiazhu">在事，謂在官當事也。</span>不見侵枉，故來報恩。」</span>雒陽民爲立祠、作詩，每祭，輒弦歌而薦之。<span class="jiazhu">以所作詩被之弦歌也。爲，于僞翻。</span>太后詔曰：<span class="yinhao">「夫忠良之吏，國家之所以爲治也，<span class="jiazhu">治，直之翻。</span>求之甚勤，得之至寡，今以渙子石爲郎中，以勸勞勤。」</span></p>
</div></body></html>