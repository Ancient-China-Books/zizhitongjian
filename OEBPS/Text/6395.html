<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百五十一·唐紀六十七·懿宗昭聖恭惠孝皇帝中</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀六十七">唐紀六十七</span></span></h1>
<p><span class="jiazhu">起著雍困敦<span class="biaozhusup" data-rel="">（戊子）</span>，盡屠維赤奮若<span class="biaozhusup" data-rel="">（己丑）</span>，凡二年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="懿宗昭聖恭惠孝皇帝中">懿宗昭聖恭惠孝皇帝中</span></span></h5>
<p class="strong" id="year_toc_1290"><span class="section" id="title-3"><span data-head-description="懿宗昭聖恭惠孝皇帝中" data-head-level="h4" data-head-title="咸通九年">咸通九年</span></span><span class="biaozhusup" data-rel="">（戊子、八六八年）</span></p>
<p class="em2 strong"><span class="yinwen">1</span>夏，六月，鳳翔少尹李師望上言：<span class="yinhao">「巂州控扼南詔，爲其要衝，成都道遠，難以節制，請建定邊軍，屯重兵於巂州，以邛州爲理所。」</span><span class="jiazhu">理所，猶言治所也。上，時掌翻。巂，音髓。邛，渠容翻。</span>朝廷以爲信然，以師望爲巂州刺史，充定邊軍節度，眉、蜀、邛、雅、嘉、黎等州觀察，統押諸蠻幷統領諸道行營、制置等使。師望利於專制方面，故建此策；其實邛距成都纔百六十里，巂距邛千里，其欺罔如此。<span class="jiazhu">爲李師望以定邊軍致寇張本。</span></p>
<p class="em2 strong"><span class="yinwen">2</span>初，南詔陷安南，<span class="jiazhu">見上卷四年。</span>敕徐泗募兵二千赴援，分八百人別戍桂州，初約三年一代。徐泗觀察使崔彥曾，愼由之從子也，<span class="jiazhu">崔愼由始見上卷宣宗大宗十一年。從，才用翻；下從孫同。</span>性嚴刻；朝廷以徐兵驕，命鎭之。都押牙尹戡、敎練使杜璋、<span class="jiazhu">大中六年五月，敕天下軍府有兵馬處，宜選會兵法、能弓馬等人充敎練使，每年合敎習時，常令敎習。</span>兵馬使徐行儉用事，軍中怨之。戍桂州者已六年，屢求代還，戡言於彥曾，以軍帑空虛，<span class="jiazhu">帑，他朗翻。</span>發兵所費頗多，請更留戍卒一年；彥曾從之。戍卒聞之，怒。</p>
<p class="em2 strong">都虞候許佶、<span class="jiazhu">佶，其吉翻。</span>軍校趙可立、姚周、張行實皆故徐州羣盜，州縣不能討，招出之，補牙職。會桂管觀察使李叢移湖南，新使未至，<span class="jiazhu">校，戶敎翻。使，疏吏翻。</span>秋，七月，佶等作亂，殺都將王仲甫，<span class="jiazhu">將，卽亮翻。</span>推糧料判官龐勛爲主，<span class="jiazhu">唐制，凡行軍，置隨軍糧料使，兵少者置糧料判官。勛，許云翻。</span>劫庫兵北還，所過剽掠，<span class="jiazhu">劫桂州庫兵北歸徐州。還，音旋，又如字。剽，匹妙翻。</span>州縣莫能禦。朝廷聞之，八月，遣高品張敬思赦其罪，<span class="jiazhu">《新書·百官志》：內侍省有高品一千六百九十六人。</span>部送歸徐州，戍卒乃止剽掠。</p>
<p class="em2 strong"><span class="yinwen">3</span>以前靜海節度使高騈爲右金吾大將軍。騈請以從孫潯代鎭交趾，從之。<span class="jiazhu">潯，徐林翻。《考異》曰：《補國史》曰：<span class="yinhao">「高公姪孫潯將先鋒軍，每遇陳敵，身當矢石。及高公內舉交代，朝廷命潯節制交趾。」</span>《實錄》但云高潯以下勒姓名於碑陰，不云潯爲節度使。《新傳》曰：<span class="yinhao">「駢之戰，其從孫潯常爲先鋒，冒矢石以勸士。駢徙天平，薦潯自代；詔拜交州節度使。」</span>按駢爲金吾半歲始除天平。今從《補國史》。</span></p>
<p class="em2 strong"><span class="yinwen">4</span>九月，戊戌，以山南東道節度使盧耽爲西川節度使；以有定邊軍之故，不領統押諸蠻安撫等使。<span class="jiazhu">旣分西川置定邊軍，則諸蠻皆在定邊軍巡內。</span></p>
<p class="em2 strong"><span class="yinwen">5</span>龐勛等至湖南，<span class="jiazhu">湖南觀察治潭州。</span>監軍以計誘之，使悉輸其甲兵。<span class="jiazhu">誘，音酉。</span>山南東道節度使崔鉉嚴兵守要害，徐卒不敢入境，泛舟沿江東下。許佶等相與謀曰：<span class="yinhao">「吾輩罪大於銀刀，<span class="jiazhu">銀刀見上卷三年。</span>朝廷所以赦之者，慮緣道攻劫，或潰散爲患耳，若至徐州，必葅醢矣！」</span>乃各以私財造甲兵旗幟。<span class="jiazhu">幟，昌志翻。</span>過浙西，入淮南，淮南節度使令狐綯遣使慰勞，給芻米。<span class="jiazhu">勞，力到翻。芻，以飼馬；米，以給軍。</span></p>
<p class="em2 strong">都押牙李湘言於綯曰：<span class="yinhao">「徐卒擅歸，勢必爲亂，雖無敕令誅討，藩鎭大臣當臨事制宜。高郵岸峽<span class="jiaozhusup">【章：十二行本「峽」作「峻」；乙十一行本同；張校同，云無註本作「峽」。】</span>而水深狹，請將奇兵伏於其側，焚荻舟以塞其前，<span class="jiazhu">塞，悉則翻。</span>以勁兵蹙其後，可盡擒也。不然，縱之使得渡淮，至徐州，與怨憤之衆合，爲患必大。」</span>綯素懦怯，且以無敕書，乃曰：<span class="yinhao">「彼在淮南不爲暴，聽其自過，餘非吾事也。」</span></p>
<p class="em2 strong">勛招集銀刀等都竄匿及諸亡命匿於舟中，衆至千人。丁巳，至泗州。<span class="jiazhu">泗州，晉、宋宿豫之地，後魏置南徐州，又置宿豫郡，又改東徐州，又改東楚州，周大象三年改泗州，開元二十四年，移州治臨淮縣。臨淮本漢徐城縣地，當泗水口，南北衝要之所。</span>刺史杜慆饗之於毬場，<span class="jiazhu">慆，他刀翻。</span>優人致辭；<span class="jiazhu">致辭者，今諸藩府有大宴，則樂部頭當筵致辭，稱頌賓主之美，所謂致語者是也。</span>徐卒以爲玩己，擒優人，欲斬之，坐者驚散。慆素爲之備，徐卒不敢爲亂而止。慆，悰之弟也。<span class="jiazhu">杜悰，歷事穆、文、武、宣，屢入相位，咸通初，又爲相。</span></p>
<p class="em2 strong">先是，朝廷屢敕崔彥曾慰撫戍卒擅歸者，勿使憂疑。<span class="jiazhu">先，悉薦翻。</span>彥曾遣使以敕意諭之，道路相望。勛亦申狀相繼，辭禮甚恭。戊午，行及徐城，<span class="jiazhu">徐城縣，屬泗州，宋朝省徐城爲鎭，入臨淮縣，在泗州北百餘里，自此而西北，則入徐州界。然其道里迂遠，故龐勛等西入宿州，至苻離，則距徐州纔一百四十里耳。</span>勛與許佶等乃言於衆曰：<span class="yinhao">「吾輩擅歸，思見妻子耳。今聞已有密敕下本軍，至則支分滅族矣！<span class="jiazhu">下，戶嫁翻。支分，謂被支解，而支體異處也，卽冎刑。</span>丈夫與其自投網羅，爲天下笑，曷若相與戮力同心，赴蹈湯火，豈徒脫禍，兼富貴可求！況城中將士皆吾輩父兄子弟，吾輩一唱於外，彼必響應於內矣。然後遵王侍中故事，<span class="jiazhu">王侍中，謂王智興也，事見二百四十二卷穆宗長慶二年。</span>五十萬賞錢，可翹足待也！」</span>衆皆呼躍稱善。將士趙武等十二人獨憂懼，欲逃去，悉<span class="jiaozhusup">【章：十二行本「悉」上有「勛」字；乙十一行本同；張校同。】</span>斬之，遣使致其首於彥曾，且爲申狀，稱：<span class="yinhao">「勛等遠戍六年，實懷鄕里；而武等因衆心不安，輒萌姦計。將士誠知詿誤，<span class="jiazhu">詿，古賣翻。</span>敢避誅夷！今旣蒙恩全宥，輒共誅首惡以補愆尤。」</span>冬，十月，甲子，使者至彭城，彥曾執而訊之，具得其情，乃囚之。丁卯，勛復於遞中申狀，<span class="jiazhu">復，扶又翻。遞中，謂入郵筒遞送使府。</span>稱：<span class="yinhao">「將士自負罪戾，各懷憂疑，今已及苻離，尙未釋甲。<span class="jiazhu">苻離，漢古縣，時屬宿州。《九域志》：宿州北至徐州一百二十里。宋白曰：《爾雅》：莞，苻離。此地尤多此草，故名。</span>蓋以軍將尹戡、杜璋、徐行儉等狡詐多疑，必生釁隙，乞且停此三人職任，以安衆心，仍乞戍還將士別置二營，共爲一將。」</span><span class="jiazhu">將，並卽亮翻。</span></p>
<p class="em2 strong">時戍卒拒彭城止四驛，<span class="jiazhu">唐制，三十里一驛。四驛，百二十里。</span>闔城忷懼。彥曾召諸將謀之，皆泣曰：<span class="yinhao">「比以銀刀兇悍，<span class="jiazhu">比，毗至翻。悍，侯旰翻，又下罕翻。</span>使一軍皆蒙惡名，殲夷流竄，不無枉濫。今冤痛之生未已，而桂州戍卒復爾猖狂，<span class="jiazhu">復，扶又翻；下同。</span>若縱使入城，必爲逆亂，如此，則闔境塗地矣！不若乘其遠來疲弊，發兵擊之，我逸彼勞，往無不捷。」</span>彥曾猶豫未決。團練判官溫廷<span class="jiaozhusup">【章：十二行本「廷」作「庭」；乙十一行本同。】</span>皓復言於彥曾曰：<span class="yinhao">「安危之兆，已在目前，得失之機，決於今日。今擊之有三難，而捨之有五害：詔釋其罪而擅誅之，一難也。帥其父兄，討其子弟，二難也。<span class="jiazhu">帥，讀曰率。</span>枝黨鉤連，刑戮必多，三難也。然當道戍卒擅歸，不誅則諸道戍邊者皆效之，無以制禦，一害也。將者一軍之首，而輒敢害之，<span class="jiazhu">謂戍卒殺都將王仲甫也。</span>則凡爲將者何以號令士卒！二害也。所過剽掠，<span class="jiazhu">剽，匹妙翻。</span>自爲甲兵，招納亡命，此而不討，何以懲惡！三害也。軍中將士，皆其親屬，銀刀餘黨，潛匿山澤，一旦內外俱發，何以支梧！四害也。<span class="jiazhu">如淳曰：枝梧，猶枝扞也。薛瓚曰：小柱爲枝，邪柱爲梧，今屋梧邪柱是也。</span>逼脅軍府，誅所忌三將，又欲自爲一營，<span class="jiazhu">三將，謂尹戡、杜璋、徐行儉。及乞別營，事並見上。</span>從之則銀刀之患復起，違之則託此爲作亂之端，五害也。惟明公去其三難，<span class="jiazhu">去，羌呂翻。</span>絕其五害，早定大計，以副衆望。」</span></p>
<p class="em2 strong">時城中有兵四千三百，彥曾乃命都虞候元密等將兵三千人討勛，數勛之罪以令士衆，<span class="jiazhu">數，所具翻。</span>且曰：<span class="yinhao">「非惟塗炭平人，實亦汙染將士。<span class="jiazhu">汙，烏故翻。染，如艷翻，又如險翻。</span>儻國家發兵誅討，則玉石俱焚矣！」</span><span class="jiazhu">《書》曰：火炎崑岡，玉石俱焚。天吏逸德，烈于猛火。</span>又曰：<span class="yinhao">「凡彼親屬，無用憂疑，罪止一身，必無連坐。」</span>仍命宿州出兵苻離，泗州出兵於虹以邀之，<span class="jiazhu">虹，漢古縣，宋、魏廢省，古城在夏丘縣界；武德置虹縣於古虹城，貞觀八年移治夏丘，故城時屬宿州。《九域志》：在州東一百八十里。顏師古曰：虹，音貢，今音絳。</span>且奏其狀。彥曾戒元密無傷敕使。<span class="jiazhu">時張敬思尙在勛軍中。</span></p>
<p class="em2 strong">戊辰，元密發彭城，軍容甚盛。諸將至任山北數里，<span class="jiazhu">任山在彭城西南三十里。</span>頓兵不進，共思所以奪敕使之計，欲俟賊入館，乃縱兵擊之，遣人變服負薪以詗賊。<span class="jiazhu">詗，翾正翻，又火迥翻。</span>日暮，賊至任山，館中空無人，又無供給，疑之，見負薪者，執而榜之，<span class="jiazhu">榜，音彭。</span>果得其情。乃爲偶人<span class="jiaozhusup">【章：十二行本「人」下有「執旗幟」三字；乙十一行本同；孔本同；張校同。】</span>列於山下而潛遁。比夜，官軍始覺之，<span class="jiazhu">比，必利翻，及也；下比官軍、比追及，皆同音。</span>恐賊潛伏山谷及間到來襲，<span class="jiazhu">間，古莧翻。</span>復引兵退宿於城南，明旦，乃進追之。</p>
<p class="em2 strong">時賊已至苻離，宿州戍卒五百人出戰於濉水上，<span class="jiazhu">濉水在虹縣靈壁東。</span>望風奔潰，賊遂抵宿州。時宿州闕刺史，觀察副使焦璐攝州事，城中無復餘兵，庚午，賊攻陷之，璐走免。<span class="jiazhu">璐，音路。《考異》曰：《舊紀》：<span class="yinhao">「九月，甲午，勛陷宿州。」</span>今從鄭樵《彭門紀亂》及《新紀》。</span>賊悉聚城中貨財，令百姓來取之，一日之中，四遠雲集，然後選募爲兵，有不願者立斬之，自旦至暮，得數千人。於是勒兵乘城，龐勛自稱兵馬留後。</p>
<p class="em2 strong">再宿，官軍始至，賊守備已嚴，不可復攻。先是，焦璐聞苻離敗，<span class="jiazhu">先，悉薦翻。</span>決汴水以斷北路，<span class="jiazhu">斷，音短。</span>賊至，水尙淺可涉，比官軍至，已深矣。壬申，元密引兵渡水，將圍城，會大風，賊以火箭射城外茅屋，<span class="jiazhu">射，而亦翻。</span>延及官軍營，士卒進則冒矢石，退則限水火，賊急擊之，死者近三百人。<span class="jiazhu">近，其靳翻。</span>元密等以爲賊必固守，但爲攻取之計。</p>
<p class="em2 strong">賊夜使婦人持更，<span class="jiazhu">夜有五更，使人各直一更，擊鼓以警衆，謂之持更。顏之推曰：一更、二更、三更、四更，皆以五爲節。《西都賦》云：<span class="yinhao">「衞以嚴更之署。」</span>所以爾者，假令正月建寅，斗柄夕則指寅，晝則指午，自寅至午，凡曆五辰。冬、夏之月，雖復長短，然辰間遼闊，盈不至六，縮不至四，進退常在五者之間。更，歷也，經也，故曰五更。更，工衡翻。</span>掠城中大船三百艘，備載資糧，順流而下，欲入江湖爲盜；<span class="jiazhu">宿州，古汴河之會，漕運及商旅所經，故城中有大船沿汴而下，入淮，則可以入江湖矣。艘，蘇遭翻。</span>以千縑贈張敬思，遣騎送至汴之東境，<span class="jiazhu">此謂汴州東境也。</span>縱使西歸。<span class="jiazhu">謂西歸長安。</span></p>
<p class="em2 strong">明旦，官軍知賊已去，狼狽追之，士卒皆未食，比追及，已飢乏。賊檥舟隄下而陳於隄外，<span class="jiazhu">陳，讀曰陣；下同。</span>伏千人於舟中，<span class="jiazhu">檥，魚豈翻。</span>官軍將至，陳者皆走入陂中。密以爲畏己，縱兵追之；賊自舟中出，夾攻之，自午及申，官軍大敗。密引兵走，陷於荷涫，<span class="jiazhu">涫，古丸翻。</span>賊追及之，密等諸將及監陳敕使皆死，士卒死者殆千人，其餘皆降於賊，無一人還徐者。賊問降卒以彭城人情計謀，知其無備，始有攻彭城之志。</p>
<p class="em2 strong">乙亥，龐勛引兵北渡濉水，踰山趣彭城。<span class="jiazhu">趣，七喻翻。</span>其夕，崔彥曾始知元密敗，移牒鄰道求救；明日，塞門，<span class="jiazhu">塞，悉則翻。</span>選城中丁壯爲守備，內外震恐，無復固志。或勸彥曾奔兗州，<span class="jiazhu">《九域志》：徐州北至兗州三百六十里。</span>彥曾怒曰：<span class="yinhao">「吾爲元帥，城陷而死，職也！」</span>立斬言者。</p>
<p class="em2 strong">丁丑，賊至城下，衆六七千人，鼓譟動地，民居在城外者，賊皆慰撫，無所侵擾，由是人爭歸之，不移時，克羅城。彥曾退保子城，<span class="jiazhu">羅城，外大城也。子城，內小城也。</span>民助賊攻之，推草車塞門而焚之，<span class="jiazhu">推，吐雷翻。塞，悉則翻。</span>城陷。<span class="jiazhu">《考異》曰：《舊紀》：<span class="yinhao">「九月，乙未，龐勛陷徐州，殺節度使崔彥曾、判官焦璐等。賊令別將梁丕守宿州，又遣劉行及、丁景琮、吳迥攻圍泗州。」</span>今從《彭門紀亂》及《新紀》。《舊·彥曾傳》曰：<span class="yinhao">「九年九月十四日，賊逼徐州。十五日後，每旦大霧。十六日，彥曾並誅逆卒家口。十七日，昏霧尤甚，賊四面斬關而入。」</span>《實錄》，自勛知徐州出兵退至苻離已後，皆置於十一月。今從《彭門紀亂》。</span>賊囚彥曾於大彭館，執尹戡、杜璋、徐行儉，刳而剉之，<span class="jiazhu">刳其腹而寸剉之。</span>盡滅其族。勛坐聽事，<span class="jiazhu">徐州觀察廳事也。聽，讀曰廳。</span>盛陳兵衞，文武將吏伏謁，莫敢仰視。卽日，城中願附從者萬餘人。</p>
<p class="em2 strong">戊寅，勛召溫庭皓，使草表求節鉞，庭皓曰：<span class="yinhao">「此事甚大，非頃刻可成，請還家徐草之。」</span>勛許之。明旦，勛使趣之，<span class="jiazhu">趣，讀曰促。</span>庭皓來見勛曰：<span class="yinhao">「昨日所以不卽拒者，欲一見妻子耳。今已與妻子別，謹來就死。」</span>勛熟視，笑曰：<span class="yinhao">「書生敢爾，不畏死邪！龐勛能取徐州，何患無人草表！」</span>遂釋之。</p>
<p class="em2 strong">有周重者，每以才略自負，勛迎爲上客，重爲勛草表，<span class="jiazhu">重爲，于僞翻。</span>稱：<span class="yinhao">「臣之一軍，乃漢室興王之地。<span class="jiazhu">漢高帝起於沛。唐沛縣屬徐州，故稱之以自夸大。</span>頃因節度使刻削軍府，刑賞失中，遂致迫逐。<span class="jiazhu">言士卒所以迫逐主帥者，皆其所自致。</span>陛下奪其節制，翦滅一軍，<span class="jiazhu">見上卷三年。</span>或死或流，冤橫無數。<span class="jiazhu">橫，戶孟翻。</span>今聞本道復欲誅夷，將士不勝痛憤，推臣權兵馬留後，彈壓十萬之師，撫有四州之地。<span class="jiazhu">勝，音升。四州，謂徐、宿、濠、泗。</span>臣聞見利乘時，帝王之資也。臣見利不失，遇時不疑；伏乞聖慈，復賜旌節。不然，揮戈曳戟，詣闕非遲！」</span>庚辰，遣押牙張琯奉表詣京師。</p>
<p class="em2 strong">勛以許佶爲都虞候，趙可立爲都遊奕使，黨與各補牙職，分將諸軍。又遣舊將劉行及將千五百人屯濠州，李圓將二千人屯泗州，梁丕將千人屯宿州，自餘要害縣鎭，悉繕完戍守。徐人謂旌節之至不過旬月，願效力獻策遠近輻湊，乃至光、蔡、淮、浙、兗、鄆、沂、密羣盜，皆倍道歸之，闐溢郛郭，<span class="jiazhu">闐，停年翻。郛，芳無翻。</span>旬日間，米斗直錢二百。<span class="jiazhu">人來從亂者多，故米踊貴。</span>勛詐爲崔彥曾請翦滅徐州表，其略曰：<span class="yinhao">「一軍暴卒，盡可翦除；五縣愚民，各宜配隸。」</span><span class="jiazhu">五縣，彭城、蕭、豐、沛、滕也。</span>又作詔書，依其所請，傳布境內。徐人信之，皆歸怨朝廷，曰：<span class="yinhao">「微桂州將士回戈，吾徒悉爲魚肉矣！」</span></p>
<p class="em2 strong">劉行及引兵至渦口，<span class="jiazhu">渦口至濠州，僅隔淮水耳。渦，音戈。</span>道路附從者增倍，濠州兵纔數百，刺史盧望回素不設備，不知所爲，乃開門具牛酒迎之。行及入城，囚望回，自行刺史事。<span class="jiazhu">《考異》曰：《舊紀》、《實錄》、《新紀》，濠州陷在十一月。按濠本徐之屬郡，勛始得徐州，則遣行及取之，望回猶未及爲備，豈得至十一月！今從《彭門紀亂》。</span>泗州刺史杜慆聞勛作亂，完守備以待之，且求救於江、淮。李圓遣精卒百人先入泗州，封府庫，慆遣人迎勞，<span class="jiazhu">勞，力到翻。</span>誘之入城，悉誅之。<span class="jiazhu">誘，音酉。</span>明日，圓至，卽引兵圍城，城上矢石雨下，賊死者數百，乃斂兵屯城西。勛以泗州當江、淮之衝，益發兵助圓攻之，衆至萬餘，終不能克。<span class="jiazhu">史於此略言其終，下文始詳言其事。</span></p>
<p class="em2 strong">初，朝廷聞龐勛自任山還趣宿州，<span class="jiazhu">趣，七喻翻。</span>遣高品康道偉齎敕書撫慰之。十一月，道偉至彭城。勛出郊迎，自任山至子城三十里，大陳甲兵，號令金鼓響震山谷，城中丁壯，悉驅使乘城。宴道偉於毬場，使人詐爲羣盜降者數千人，諸寨告捷者數十輩；復作求節鉞表，<span class="jiazhu">復，扶又翻。</span>附道偉以聞。</p>
<p class="em2 strong">初，辛雲京之孫讜，<span class="jiazhu">辛雲京見二百二十二卷肅宗寶應二年。讜，多曩翻。</span>寓居廣陵，喜任俠，<span class="jiazhu">喜，許記翻。如淳曰：相與信爲任，同是非爲俠，所謂權行州里，力折公侯者也。或曰：俠之爲言挾也，以權力俠輔人也。</span>年五十不仕；與杜慆有舊，聞龐勛作亂，詣泗州，勸慆挈家避之，慆曰：<span class="yinhao">「安平享其祿位，危難棄其城池，<span class="jiazhu">難，乃旦翻。</span>吾不爲也！且人各有家，誰不愛之？我獨求生，何以安衆！誓與將士共死此城耳！」</span>讜曰：<span class="yinhao">「公能如是，僕與公同死！」</span>乃還廣陵，與其家訣，壬辰，復如泗州。<span class="jiazhu">復，扶又翻。</span>時民避亂，扶老攜幼，塞塗而來，<span class="jiazhu">塞，悉則翻。</span>見讜，皆止之曰：<span class="yinhao">「人皆南走，子獨北行，取死何爲！」</span>讜不應。至泗州，賊已至城下，讜急棹小舟得入，慆卽署團練判官。城中危懼，都押牙李雅有勇略，爲慆設守備，帥衆鼓譟，四出擊賊，賊退屯徐城，衆心稍安。</p>
<p class="em2 strong">龐勛募人爲兵，人利於剽掠，爭赴之，<span class="jiazhu">帥，讀曰率。剽，匹妙翻。</span>至父遣其子，妻勉其夫，皆斷鉏首而銳之，<span class="jiazhu">據陸德明《春秋左氏傳釋文》：斷，音丁管翻，讀如短。齊景公使王黑以靈姑鉟率，請斷三尺而用之。楚令尹圍爲王旌以田，羋尹無宇斷之，是也。</span>執以應募。</p>
<p class="em2 strong">鄰道聞勛據徐州，各遣兵據要害，而官軍尙少，賊衆日滋，官軍數不利。<span class="jiazhu">少，詩沼翻。數，所角翻。</span>賊遂破魚臺近十縣。<span class="jiazhu">近，其靳翻。</span>宋州東有磨山，民逃匿其上，勛遣其將張玄稔圍之。會旱，山泉竭，數萬口皆渴死。</p>
<p class="em2 strong">或說勛曰：<span class="jiazhu">說，式芮翻；下同。</span><span class="yinhao">「留後止欲求節鉞，當恭順盡禮以事天子，外戢士卒，內撫百姓，庶幾可得。」</span>勛雖不能用，然國忌猶行香，<span class="jiazhu">唐自中世以後，每國忌日，令天下州府悉於寺觀設齋焚香。開成初，禮部侍郎崔蠡以其事無經，據奏罷之，尋而復舊。畢仲荀《幕府燕閒錄》曰：國忌行香，起於後魏。《唐會要》曰：天寶七年，敕華、同等州僧、尼、道士，國忌日各就龍興寺行道散齋。至貞元五年，處州奏，<span class="yinhao">「當州不在行香之數，乞同衢、婺等州行香。」</span>有旨<span class="yinhao">「依」</span>。註又見前。</span>饗士卒必先西向拜謝。<span class="jiazhu">凡方鎭大饗將士，必朝服，帥將佐西向望闕謝恩，言皆出於君賜也。</span>癸卯，勛聞敕使入境，以爲必賜旌節，衆皆賀。明日，敕使至，但責崔彥曾及監軍張道謹，貶其官。勛大失望，遂囚敕使，不聽歸。</p>
<p class="em2 strong">詔以右金吾大將軍康承訓爲義成節度使、徐州行營都招討使，神武大將軍王晏權爲徐州北面行營招討使，羽林將軍戴可師爲徐州南面行營招討使，<span class="jiazhu">《考異》曰：《舊紀》：<span class="yinhao">「十年正月，以神武大將軍王晏權爲武寧節度使。晏權，智興之從子也。以右神策大將軍康承訓充徐泗行營都招討使，凡十八將，分董諸道之兵七萬三千一十五人。正月一日，進軍攻徐州。」</span>又曰：<span class="yinhao">「承訓大軍攻宿州，賊將梁伾出戰，屢敗，乃授承訓義成節度使。」</span>《實錄》：<span class="yinhao">「九年十二月，以右金吾大將軍康承訓爲義成軍節度使、充徐泗行營兵馬都招討使。承訓不赴鎭，以節度副使陳魴句當留後，以王晏權爲徐、泗、濠、宿等州觀察使、充徐州北面行營招討等使，羽林將軍戴可師爲徐州南面行營招討等使。」</span>《彭門紀亂》、《新紀》，承訓等除招討使皆在十一月。《唐年補錄》：<span class="yinhao">「十一月庚申，以太原節度使康承訓爲都統，討徐州。」</span>按庚申乃十二月一日，承訓舊官亦非太原節度使。《補錄》誤也。今從《彭門紀亂》、《新紀》。</span>大發諸道兵以隸三帥。<span class="jiazhu">帥，所類翻。</span>承訓奏乞沙陀三部落使朱邪赤心<span class="jiazhu">沙陀、薩葛、安慶分爲三部。</span>及吐谷渾、達靼、契苾酋長各帥其衆以自隨；<span class="jiazhu">靼，當葛翻。帥，讀曰率。</span>詔許之。</p>
<p class="em2 strong">龐勛以李圓攻泗州久不克，遣其將吳迥代之。丙午，復進攻泗州，晝夜不息。時敕使郭厚本<span class="jiazhu">《考異》曰：《舊紀》、《實錄》作<span class="yinhao">「郗厚本」</span>，今從《彭門紀亂》及《舊傳》。</span>將淮南兵千五百人救泗州，至洪澤，<span class="jiazhu">《九域志》：楚州淮陰縣有洪澤鎭。</span>畏賊強，不敢進。辛讜請往求救，杜慆許之。丁未夜，乘小舟潛渡淮，至洪澤，說厚本，厚本不聽，比明，復還。己酉，賊攻城益急，欲焚水門，城中幾不能禦；<span class="jiazhu">說，式芮翻。比，必利翻。幾，居依翻。</span>讜請復往求救。慆曰：<span class="yinhao">「前往徒還，今往何益？」</span>讜曰：<span class="yinhao">「此行得兵則生不返，不得則死之。」</span>慆與之泣別。讜復乘小舟負戶突圍出，見厚本，爲陳利害，<span class="jiazhu">爲，于僞翻；下皆爲同。</span>厚本將從之，淮南都將袁公弁曰：<span class="yinhao">「賊勢如此，自保恐不足，何暇救人！」</span>讜拔劍瞋目謂公弁曰：<span class="jiazhu">瞋，昌眞翻。</span><span class="yinhao">「賊百道攻城，陷在朝夕；公受詔救援而逗留不進，豈惟上負國恩！若泗州不守，則淮南遂爲寇場，公詎能獨存邪！我當殺公而後止<span class="jiaozhusup">【章：十二行本「止」作「死」；乙十一行本同；退齋校同，云無註本作「止」。】</span>耳！」</span>起，欲擊之，厚本起，抱止之，公弁僅免。讜乃回望泗州，慟哭終日，士卒皆爲之流涕。<span class="jiazhu">爲，于僞翻。</span>厚本乃許分五百人與之，仍問將士，將士皆願行。讜舉身<span class="jiaozhusup">【章：十二行本「身」下有「自擲」二字；乙十一行本同；孔本同；張校同。】</span>叩頭以謝將士，遂帥之抵淮南岸，<span class="jiazhu">帥，讀曰率。</span>望賊方攻城，有軍吏言曰：<span class="yinhao">「賊勢已似入城，還去則便。」</span><span class="jiazhu">憚賊不敢進兵，言還軍而去，則於事爲便也。</span>讜逐之，攬得其髻，<span class="jiazhu">攬，撮持也。</span>舉劍擊之，士卒共救之，曰：<span class="yinhao">「千五百人判官，不可殺也。」</span>讜曰：<span class="yinhao">「臨陳妄言惑衆，<span class="jiazhu">陳，讀曰陣。</span>必不可捨！」</span>衆請不能得，乃共奪之。讜素多力，衆不能奪。讜曰：<span class="yinhao">「將士但登舟，我則捨此人。」</span>衆競登舟，乃捨之。士卒有回顧者，則斫之。驅至淮北，勒兵擊賊。慆於城上布兵與之相應，賊遂敗走，鼓譟逐之，至晡而還。<span class="jiazhu">還，從宣翻，又如字。</span></p>
<p class="em2 strong">龐勛遣其將劉<span class="jiaozhusup">【張：「劉」作「許」。】</span>佶將精兵數千助吳迥攻泗州，劉行及自濠州遣其將王弘立引兵會之。戊午，鎭海節度使杜審權<span class="jiazhu">鎭海軍治潤州。</span>遣都頭翟行約將四千人救泗州，<span class="jiazhu">翟，直格翻。</span>己未，行約引兵至泗州，賊逆擊於淮南，圍之，城中兵少，不能救，行約及士卒盡死。先是，令狐綯遣李湘將兵數千救泗州，<span class="jiazhu">先，悉薦翻。</span>與郭厚本、袁公弁合兵屯都梁城，<span class="jiazhu">都梁城在泗州盱眙縣北都梁山。項安世曰：都梁縣有小山，山上水極清淺，其山中悉產蘭草，綠葉紫莖，俗謂蘭爲都梁，因以名縣。</span>與泗州隔淮相望。賊紀破翟行約，乘勝圍之。十二月，甲子，李湘等引兵出戰，大敗，賊遂陷都梁城，執湘及郭厚本送徐州；<span class="jiazhu">《考異》曰：《舊紀》：<span class="yinhao">「十月，賊攻泗州勢急，令狐綯慮失泗口，乃令大將李湘赴援，舉軍皆沒。湘與都監郭厚本俱爲賊所執，送徐州。」</span>《令狐綯傳》曰：<span class="yinhao">「賊聞湘來援，遣人致書于綯，辭情遜順，言『朝廷累有詔赦宥，但抗拒者三兩人耳，旦夕圖去之，卽束身請命，願相公保任之。』綯卽奏聞，請賜勛節鉞，仍誡李湘但戍淮口，賊已招降，不得立異。繇是湘軍解甲安寢，去警徹備，日與賊軍相對，歡笑交言。一日，賊軍乘間步騎徑入湘壘，淮卒五千人皆被生縶，送徐州，爲賊烝而食之。湘與監軍郭厚本爲龐勛斷手足，以徇於康承訓軍。時浙西杜審權發軍千人，與李湘約會兵，大將翟行約勇敢知名，浙軍未至而湘軍敗。賊乃分兵，立淮南旗幟，爲交鬬之狀，行約軍望見，急趣之，千人並爲賊所縛，送徐州。綯旣喪師，朝廷以馬舉代綯爲淮南節度使。」</span>《辛讜傳》曰：<span class="yinhao">「湘率五千來援，賊詐降，敗于淮口，湘與郭厚本皆爲賊所執。」</span>《彭門紀亂》曰：<span class="yinhao">「勛以泗州堅守，遣劉佶共謀攻取。時淮南、宣、潤三道發兵戍都梁山舊城，與泗州隔淮而已，賊衆乃夜潛師渡淮，及明而逼城，濠州賊帥劉行及亦遣王弘立侵掠淮南，於是合衆急攻，官軍遂棄城出戰。十一月三十日，賊乃大敗官軍，殺害二千人，生降七八百人，幷虜其將李湘等，咸送於徐州，賊遂據有淮口，斷絕驛路。」</span>又曰：<span class="yinhao">「賊旣破戴可師，令狐綯懼，乃遣使誘諭，約爲奏請節旄。」</span>《續皇王寶運錄》曰：<span class="yinhao">「十一月二十九日，浙西節度使杜審權差都頭翟行約將兵二千來救。三十日，行約領兵方欲入泗州，又被賊奔來，行約占山，尋被圍合，城中兵士無可出救。賊又開圍，行約不知是計，便走欲去，而築著山下伏兵，須臾被殺，匹馬不餘，賊遂圍淮口鎭。有淮南都押衙李湘、鎭將袁公弁領馬步三千人被圍，從十一月三十日至十二月五日，李湘束甲出軍，被襲逐殺盡，卻入鎭者，使豎降旗，鎭內兵士老小一萬餘人，被劫驅送濠州。郭厚本此時遇害。」</span>今從《續寶運錄》。</span>據淮口，<span class="jiazhu">泗水入淮之口。</span>漕驛路絕。<span class="jiazhu">謂東南漕驛入上都之路絕也。</span></p>
<p class="em2 strong">康承訓軍於新興，<span class="jiazhu">《九域志》：宋州寧陵縣有新興鎭。</span>賊將姚周屯柳子，<span class="jiazhu">《九域志》：宿州臨漢縣有柳子鎭，在今宿州北九十里。范成大《北使錄》曰：自臨渙縣北行四十五里，至柳子鎭。張舜民《郴行錄》曰：柳子鎭在永城縣南。《九域志》：永城屬亳州，在州東北一百一十五里。</span>出兵拒之。時諸道兵集者纔萬人，承訓以衆寡不敵，退屯宋州。龐勛以爲官軍不足畏，乃分遣其將丁從實等各將數千人南寇舒、廬，北侵沂、海，破沭陽、下蔡、烏江、巢縣，<span class="jiazhu">沭陽，漢廩丘縣，後魏改曰沭陽，唐屬海州。《九域志》：在州西南一百八十里。下蔡，漢古縣，唐屬潁州。烏江，漢東城縣之烏江亭也，隋置烏江縣，唐屬和州。《九域志》：在州東北三十五里。巢，漢居巢縣，隋爲襄安縣，武德七年，改襄安爲巢縣，屬廬州。沭，食聿翻。</span>攻陷滁州，殺刺史高錫望。又寇和州，<span class="jiazhu">滁州南至和州百五十里。</span>刺史崔雍遣人以牛酒犒之，引賊登樓共飲，命軍士皆釋甲，指所愛二人爲子弟，乞全之，其餘惟賊所處。<span class="jiazhu">處，昌呂翻。</span>賊遂大掠城中，殺士卒八百餘人。<span class="jiazhu">《考異》曰：《彭門紀亂》：<span class="yinhao">「光、蔡山中草賊數百，攻破滁州，殺刺史高錫望，歸附龐勛。」</span>《舊紀》：<span class="yinhao">「十一月，吳迥旣執李湘，乃令小將張行簡、吳約攻滁州，執刺史高錫望，手刃之，屠其城而去。行簡又進攻和州，刺史崔雍登城樓，謂吳約云云，遂剽城中居民，殺判官張涿，以涿浚城濠故也。勛又令劉贄攻濠州，陷之，囚刺史盧望回於迴車館，望回鬱憤而死。」</span>《實錄》：<span class="yinhao">「閏月，賊陷和州、濠州。」</span>明年二月又云：<span class="yinhao">「勛遣張行簡攻滁州，入城，害刺史高錫望。」</span>《新紀》：<span class="yinhao">「十二月，賊陷滁、和。」</span>今陷濠州從《彭門紀亂》，陷滁、和置執李湘下。</span></p>
<p class="em2 strong">泗州援兵旣絕，糧且盡，人食薄粥。閏月，己亥，辛讜言於杜慆，請出求救於淮、浙，夜，帥敢死士十人，執長柯斧，<span class="jiazhu">柯，斧柄也。帥，讀曰率。</span>乘小舟，潛往斫賊水寨而出。明旦，賊乃覺之，以五舟遮其前，以五千人夾岸追之。賊舟重行遲，讜舟輕行疾，力鬬三十餘里，乃得免。癸卯，至揚州，見令狐綯；甲辰，至潤州，見杜審權。<span class="jiazhu">揚州南至潤州五十餘里。</span>時泗州久無聲問，或傳已陷，讜旣至，審權乃遣押牙趙翼將甲士二千人，與淮南共輸米五千斛、鹽五百斛以救泗州。</p>
<p class="em2 strong">戴可師將兵三萬渡淮，轉戰而前，賊盡棄淮南之守。可師欲先奪淮口，後救泗州，壬申，圍都梁城；城中賊少，<span class="jiazhu">少，詩沼翻。</span>拜於城上曰：<span class="yinhao">「方與都頭議出降。」</span>可師爲之退五里。<span class="jiazhu">爲，于僞翻。</span>賊夜遁，明旦，惟空城。可師恃勝不設備，是日大霧，賊<span class="jiaozhusup">【章：十二行本「賊」上有「濠州」二字；退齋校同。】</span>將王弘立引兵數萬疾徑奄至，<span class="jiazhu">疾徑，猶言捷徑也。不由正路，直徑而行，取其便疾。</span>縱擊官軍，官軍不及成列，遂大敗，將士觸兵及溺淮死，得免者纔數百人，亡器械、資糧、車馬以萬計，賊傳可師及監軍、將校首於彭城。<span class="jiazhu">《考異》曰：《續寶運錄》曰：<span class="yinhao">「正月十八日，戴可師陷失，賊遂凶狂。」</span>《彭門紀亂》曰：<span class="yinhao">「可師引兵三萬欲先奪淮口，遂救泗州。十二月十三日，遲明，圍賊於都梁山下，賊已就降，而可師自恃兵強，不爲備，賊將王弘立者，將兵數萬人，捷徑赴救，奔突而前，官軍潰亂，遂爲所敗，可師幷監使、將校已下咸沒於陣。於是龐勛自謂前無強敵矣。」</span>《舊紀》：<span class="yinhao">「十二月，可師與賊轉戰，賊黨屢敗，盡棄淮南之守。十年正月，以可師充曹州行營招討使。時賊將劉行及、吳迥攻圍泗州，可師乘勝救之，屯於石梁驛。賊退去，可師追擊，生擒行及。賊保都梁城，登城拜曰：『見與都頭謀歸降。』可師旣知其窘，乃退軍五里。其城西面有水，三面大軍，賊乃夜中涉水而遁。明早，開城門，惟病嫗數人而已。王師入壘未整，翌日，詰旦，重霧，賊軍大至，可師方大醉，單馬奔出，爲虹縣人郭眞所殺，一軍盡沒。賊將吳迥進軍復圍泗州。」</span>又曰：<span class="yinhao">「龐勛奏：『當道先發戍嶺南兵士三千人春冬衣，今欲差人送赴邕管。』鄂岳觀察使劉允章上書言：『龐勛聚徒十萬，今若遣人達嶺表，如戍卒與勛合勢，則禍難非細。』尋詔龐勛止絕，兼令江、淮諸道紀綱捕之。」</span>《實錄》，可師敗繫於閏月下，而亦云十二月十三日。《新紀》，十二月壬申，亦用《紀亂》之日也。按《紀亂》上有臘月，又云，十二月十三日，其下無閏月，疑謂閏月十三日也。然據《續寶運錄》，閏月十一日，辛讜離泗州，十四日，至揚州乞兵糧。若於時可師在都梁，則讜必不舍可師而詣揚、潤也。若讜出在可師敗後，則令狐綯方自救不暇，何暇救泗州！若可師敗在正月，則《新紀》十二月已除馬舉南面招討使。要之，必在辛讜適揚、潤之後，故置於此。</span></p>
<p class="em2 strong">龐勛自謂無敵於天下，作露布，散示諸寨及鄕村，於是淮南士民震恐，往往避地江左。令狐綯畏其侵軼，<span class="jiazhu">軼，徒結翻。</span>遣使詣勛說諭，<span class="jiazhu">說，式芮翻。</span>許爲奏請節鉞，<span class="jiazhu">爲，于僞翻。</span>勛乃息兵俟命。由是淮南稍得收散卒，脩守備。</p>
<p class="em2 strong">時汴路旣絕，江、淮往來皆出壽州，<span class="jiazhu">自壽州泝淮卽入潁、汴路。</span>賊旣破戴可師，乘勝圍壽州，掠諸道貢獻及商人貨，其路復絕。<span class="jiazhu">復，扶又翻；下同。</span>勛益自驕，日事遊宴，周重諫曰：<span class="yinhao">「自古驕滿奢逸，得而復失，成而復敗，多矣，況未得未成而爲之者乎！」</span></p>
<p class="em2 strong">諸道兵大集於宋州，徐州始懼，應募者益少，而諸寨求益兵者相繼。勛乃使其黨散入鄕村，驅人爲兵。又見兵已及數萬人，<span class="jiazhu">見，賢遍翻。</span>資糧匱竭，乃斂富室及商旅財，什取其七八，坐匿財夷宗者數百家。又與勛同舉兵於桂州者尤驕暴，奪人資財，掠人婦女，勛不能制，由是境內之民皆厭苦之，不聊生矣。</p>
<p class="em2 strong">王晏權兵數退衂，<span class="jiazhu">數，所角翻。</span>朝廷命泰寧節度使曹翔代晏權爲徐州北面招討使。<span class="jiazhu">兗海，號泰寧軍。《考異》正文曰：曹翔、馬舉爲徐州南、北招討使。《註》曰：《彭門紀亂》作<span class="yinhao">「馬士舉」</span>，今從《新紀》。《紀亂》曰：<span class="yinhao">「王晏權數爲賊所攻，雖不敗傷，亦時退縮。朝廷復除隴州牧曹翔領兗海節度使，充北面都統招討等使。又魏博元帥何公遣行軍薛尤將兵三萬人掎角破賊，曹翔軍於滕、沛，魏博軍於豐、蕭，其衆都六七萬人。」</span>又言賊寇海州、壽州，皆敗。又言辛讜救泗州，雖繫正月之下，蓋追敍以前之事。《實錄》：<span class="yinhao">「二月，以馬舉爲淮南節度使，充南面招討使。初，康承訓率諸將正月一日進攻徐州，不克，賊圍壽州。王晏權數爲賊所攻，退縮不敢出戰，乃以曹翔爲兗海等州節度使，充北面招討使。魏博遣薛尤將兵三千，掎角討賊，賊衆攻海州，戍兵擊之，大敗。康承訓率衆屯於柳子之西。」</span>皆承此而誤也。《新紀》，翔、舉除南、北招討，在十二月而無閏。今因翔與魏博同討徐州而見之，置於歲末。據《考異》，及明年馬舉解泗州圍事，則《通鑑》正文，<span class="yinhao">「曹翔爲徐州北面招討使」</span>之下，當有以<span class="yinhao">「馬舉爲淮南節度使、充南面招討使」</span>十四字。傳寫逸之也。</span>前天雄節度使何全皞<span class="jiazhu">按何全皞爲魏博節度使。魏博本號天雄軍，未嘗徙他鎭，疑史衍<span class="yinhao">「前」</span>字。或曰：是時秦州號天雄軍，罷魏博軍號，故加<span class="yinhao">「前」</span>字。</span>遣其將薛尤將兵萬三千人討龐勛，<span class="jiazhu">《考異》曰：《彭門紀亂》曰：<span class="yinhao">「尤將三萬人，幷曹翔軍，都六七萬人。」</span>《實錄》：<span class="yinhao">「魏博奏請出兵三千人助討徐、泗。」</span>《舊紀》：<span class="yinhao">「魏博何弘敬奏：當道點檢兵馬一萬三千赴行營。」</span>姓名雖誤，今取其人數。</span>翔軍於滕、沛，尤軍於豐、蕭。<span class="jiazhu">四縣皆屬徐州。滕，春秋滕子之國，隋置滕縣。宋白曰：以縣西南四十里有滕城也。豐，漢古縣。《九域志》：滕在州北一百九十五里。沛在西北一百四十里。豐在西北一百四十里。蕭在西五十里。蕭縣亦以古蕭國爲名。</span></p>
<p class="em2 strong"><span class="yinwen">6</span>是歲，江、淮旱，蝗。</p>
<p class="strong" id="year_toc_1291"><span class="section" id="title-4"><span data-head-description="懿宗昭聖恭惠孝皇帝中" data-head-level="h4" data-head-title="咸通十年">十年</span></span><span class="biaozhusup" data-rel="">（己丑、八六九年）</span></p>
<p class="em2 strong"><span class="yinwen">1</span>春，正月，康承訓將諸道軍七萬餘人屯柳子之西，自新興至鹿塘三十里，壁壘相屬。<span class="jiazhu">屬，之欲翻。</span>徐兵分戍四境，城中不及數千人，龐勛始懼。民多穴地匿其中，勛遣人搜掘爲兵，日不過三二十人。</p>
<p class="em2 strong">勛將孟敬文守豐縣，狡悍而兵多，謀貳於勛，自爲符讖。勛聞之，會魏博攻豐，勛遣腹心將將三千助敬文守豐；敬文與之約共擊魏博軍，且譽其勇，<span class="jiazhu"><span class="yinhao">「三千」</span>之下，當有<span class="yinhao">「人」</span>字。將將，並卽亮翻。譽，音余。</span>使爲前鋒。新軍旣與魏博戰，<span class="jiazhu">新軍，謂龐勛新附之軍。</span>敬文引兵退走，新軍盡沒。勛乃遣使紿之曰：<span class="jiazhu">紿，徒亥翻。</span><span class="yinhao">「王弘立已克淮南，留後欲自往鎭之；悉召諸將，欲選一人可守徐州者。」</span>敬文喜，卽馳詣彭城。未至城數里，勛伏兵擒之，辛酉，殺之。</p>
<p class="em2 strong"><span class="yinwen">2</span>丁卯，同昌公主適右拾遺韋保衡，以保衡爲起居郎、駙馬都尉。<span class="jiazhu">同昌，隋郡名，唐爲疊州常芬縣。</span>公主，郭淑妃之女，上特愛之，傾宮中珍玩以爲資送，賜第於廣化里，窗戶皆飾以雜寶，井欄、藥臼、槽匱亦以金銀爲之，編金縷以爲箕筐，賜錢五百萬緡，他物稱是。<span class="jiazhu">稱，尺證翻。</span></p>
<p class="em2 strong"><span class="yinwen">3</span>徐賊寇海州。<span class="jiazhu">徐賊者，龐勛所遣兵也。《九域志》：徐州東至海州四百八十里。</span>時諸道兵戍海州者已數千人，斷賊所過橋柱而弗殊，<span class="jiazhu">殊，絕也。斷橋柱而不使絕，待賊過踐踏而自陷。斷，因短；下鎖斷、斧斷同。</span>仍伏兵要害以待之。賊過，橋崩，蒼黃散亂，伏兵發，盡殪之。<span class="jiazhu">殪，壹計翻。</span>其攻壽州者復爲南道軍所破，斬獲數千人。<span class="jiazhu">南道軍，淮、浙之兵也。復，扶又翻。</span></p>
<p class="em2 strong">辛讜以浙西之軍至楚州，敕使張存誠以舟助之。徐賊水陸布兵，鎖斷淮流，浙西軍憚其強，不敢進，讜曰：<span class="yinhao">「我請爲前鋒，勝則繼之，敗則汝走。」</span>猶不可；讜乃募選軍中敢死士數十人，牒補職名，先以米舟三艘、鹽舟一艘乘風逆流直進，賊夾攻之，矢著舟板如急雨，<span class="jiazhu">夾攻者，兩岸賊兵也。艘，蘇遭翻。著，直略翻。</span>及鎖，讜帥衆死戰，斧斷其鎖，乃得過。城上人喧呼動地，<span class="jiazhu">帥，讀曰率。呼，火故翻。</span>杜慆及將佐皆泣迎之。乙酉，城上望見舟師張帆自東來，識其旗浙西軍也；去城十餘里，賊列火船拒之，帆止不進。慆令讜帥死士出迎之，乘戰艦衝賊陳而過，<span class="jiazhu">陳，讀曰陣。</span>見張存誠帥米舟九艘，曰：<span class="yinhao">「將士在道前卻，存誠屢欲自殺，<span class="jiazhu">憚敵而不敢進，故爲之一前一卻。</span>僅得至此，今又不進。」</span>讜揚言：<span class="yinhao">「賊不多，甚易與耳。」</span><span class="jiazhu">所以作衆氣而使之進。易，以豉翻。</span>帥衆揚旗鼓譟而前，<span class="jiazhu">帥，讀曰率；下同。</span>賊見其勢猛銳，避之，遂得入城。</p>
<p class="em2 strong"><span class="yinwen">4</span>二月，端州司馬楊收長流驩州，尋賜死，其僚屬黨友坐長流嶺表者十餘人。</p>
<p class="em2 strong">初，尙書右丞裴坦子娶收女，資送甚盛，器用飾以犀玉；坦見之，怒曰：<span class="yinhao">「破我家矣！」</span>立命壞之。<span class="jiazhu">壞，音怪。</span>已而收竟以賄敗。</p>
<p class="em2 strong"><span class="yinwen">5</span>康承訓使朱邪赤心將沙陀三千騎爲前鋒，陷陳卻敵，<span class="jiazhu">陳，讀曰陣。</span>十鎭之兵伏其驍勇。<span class="jiazhu">十鎭，謂義成、魏博、鄜延、義武、鳳翔、橫海、泰寧、宣武、忠武、天平也。</span>承訓嘗引麾下千人渡渙水，<span class="jiazhu">宿州臨渙縣，以臨渙水得名。《南北對境圖》：渙水出亳州，南流入淮，正直五河口。</span>賊伏兵圍之，赤心帥五百騎奮檛衝圍，拔出承訓，賊勢披靡，<span class="jiazhu">檛，則瓜翻。披，普彼翻。</span>因合擊，敗之。<span class="jiazhu">敗，補邁翻。</span>承訓數與賊戰，<span class="jiazhu">數，所角翻。</span>賊軍屢敗。</p>
<p class="em2 strong">王弘立自矜淮口之捷，<span class="jiazhu">謂破戴可師也。</span>請獨將所部三萬人破承訓，龐勛許之。己亥，弘立引兵渡濉水，夜，襲鹿塘寨，黎明，圍之。弘立與諸將臨望，自謂功在漏刻。沙陀左右突圍，出入如飛，賊紛擾移避，沙陀縱騎蹂之，<span class="jiazhu">蹂，人九翻。</span>寨中諸軍爭出奮擊，賊大敗。官軍蹙之於濉水，溺死者不可勝紀，<span class="jiazhu">勝，因升。</span>自鹿塘至襄城，<span class="jiazhu">此襄城非汝州之襄城，蓋徐、宿間別自有襄城也。</span>伏尸五十里，斬首二萬餘級。弘立單騎走免，所驅掠平民皆散走山谷，不復還營，<span class="jiazhu">復，扶又翻。</span>委棄資糧、器械山積。時有敕，諸軍破賊，得農民，皆釋之，自是賊每與官軍遇，其驅掠之民先自潰。龐勛、許佶以弘立驕惰致敗，欲斬之，周重爲之說勛曰：<span class="jiazhu">爲，于僞翻；下爲敵同。說，式芮翻。</span><span class="yinhao">「弘立再勝未賞，<span class="jiazhu">再勝，謂取濠州，破戴可師。</span>一敗而誅之，棄功錄過，爲敵報讎，諸將咸懼矣；不若赦之，責其後效。」</span>勛乃釋之。弘立收散卒纔數百人，請取泗州以補過，勛益其兵而遣之。</p>
<p class="em2 strong"><span class="yinwen">6</span>三月，辛未，以起居郎韋保衡爲左諫議大夫，充翰林學士。</p>
<p class="em2 strong"><span class="yinwen">7</span>徙郢王侃爲威王。<span class="jiazhu">侃，皇子也。</span></p>
<p class="em2 strong"><span class="yinwen">8</span>康承訓旣破王弘立，進逼柳子，與姚周一月之間數十戰。丁亥，周引兵渡水，<span class="jiazhu">謂渡渙水也。</span>官軍急擊之，周退走，官軍逐之，遂圍柳子。會大風，四面縱火，賊棄寨走，沙陀以精騎邀之，屠殺殆盡，自柳子至芳城，<span class="jiazhu">芳城，《新書》作<span class="yinhao">「芳亭」</span>。</span>死者相枕，<span class="jiazhu">枕，職任翻。</span>斬其將劉豐。周將麾下數十人奔宿州，宿州守將梁丕素與之有隙，開城聽入，執而斬之。</p>
<p class="em2 strong">龐勛聞之大懼，與許佶議自將出戰。<span class="jiazhu">將，卽亮翻。</span>周重泣言於勛曰：<span class="yinhao">「柳子地要兵精，姚周勇敢有謀，今一旦覆沒，危如累卵，不若遂建大號，悉兵四出，決力死戰。」</span>又勸殺崔彥曾以絕人望。術士曹君長亦言：<span class="yinhao">「徐州山川不容兩帥，<span class="jiazhu">帥，所類翻。</span>今觀察使尙在，故留後未興。」</span>賊黨皆以爲然。夏，四月，壬辰，勛殺彥曾及監軍張道謹、宣慰使仇大夫，僚佐焦璐、溫庭皓，幷其親屬、賓客、僕妾皆死；斷淮南監軍郭厚本、都押衙李湘手足，<span class="jiazhu">斷，丁管翻。</span>以示康承訓軍。勛乃集衆揚言曰：<span class="yinhao">「勛始望國恩，<span class="jiazhu">大言以播告曰揚言。望國恩，謂望旌節也。</span>庶全臣節；今日之事，前志已乖。自此，勛與諸君眞反者也，當掃境內之兵，戮力同心，轉敗爲功耳。」</span>衆皆稱善。於是命城中男子悉集毬場，仍分遣諸將比屋大索，<span class="jiazhu">比，毗必翻。</span>敢匿一男子者族其家。選丁壯，得三萬人，更造旗幟，<span class="jiazhu">更，工衡翻。幟，昌至翻。</span>給以精兵。許佶等共推勛爲天册將軍、大會明王。勛辭王爵。</p>
<p class="em2 strong">先是，辛讜復自泗州引驍勇四百人迎糧於揚、潤，<span class="jiazhu">先，悉薦翻。復，扶又翻。</span>賊夾岸攻之，轉戰百里，乃得出。至廣陵，止于公館，不敢歸家，舟載鹽米二萬石，錢萬三千緡，乙未，還至斗山。<span class="jiazhu">斗山在今盱眙縣，亦曰徒山，臨淮流；斗山之東，則古盱眙。</span>賊將王弘芝帥衆萬餘，拒之於盱眙，密布戰艦百五十艘以塞淮流，<span class="jiazhu">帥，讀曰率。塞，悉則翻。</span>又縱火船逆之。讜命以長叉托過，自卯戰及未，衆寡不敵，官軍不利。賊縛木於戰艦，<span class="jiazhu">艦，戶黯翻。</span>旁出四五尺爲戰棚，<span class="jiazhu">棚，蒲庚翻。</span>讜命勇士乘小舟入其下，矢刃所不能及，以槍揭火牛焚之，<span class="jiazhu">揭，其謁翻。火牛，縛草爲之，爇以燒敵。今沿邊州郡防城庫積草，謂之火牛草。</span>戰艦旣然，<span class="jiazhu">然，謂火燃也。</span>賊皆潰走，官軍乃得過入城。<span class="jiazhu">《考異》曰：《續寶運錄》曰：<span class="yinhao">「二月七日，辛讜揀點驍勇，領空船十二隻般糧，二十日，卻到楚州，四月六日，離楚，八日，至斗山下，是日二更後，入泗州。」</span>按正月二十七日，讜迎米船九隻入泗州，二月六日，未應食盡復出。又二十日卻到楚州，不應住四十五日後離彼。又上有二月十日授讜御史，不應下云二月七日讜出般糧。疑是<span class="yinhao">「三月」</span>字也。</span></p>
<p class="em2 strong">龐勛以父舉直爲大司馬，與許佶等留守徐州。或曰：<span class="yinhao">「將軍方耀兵威，不可以父子之親，失上下之節。」</span>乃令舉直趨拜於庭，勛據桉而受之。時魏博屢圍豐縣，龐勛欲先擊之，丙申，引兵發徐州。</p>
<p class="em2 strong"><span class="yinwen">9</span>戊戌，以前淮南節度使、同平章事令狐綯爲太保、分司。<span class="jiazhu">以綯在淮南喪師，命馬舉代之。</span></p>
<p class="em2 strong"><span class="yinwen">10</span>龐勛夜至豐縣，潛入城，魏博軍皆不之知。魏博分爲五寨，其近城者屯數千人，<span class="jiazhu">近，其靳翻。</span>勛縱兵圍之，諸寨救之，勛伏兵要路，殺官軍二千人，餘皆返走。賊攻寨不克，至夜，解圍去。官軍畏其衆，且聞勛自來，諸寨皆宵潰。曹翔方圍滕縣，聞魏博敗，引兵退保兗州。<span class="jiazhu">曹翔，泰寧帥，本治兗州，故退保之。</span>賊悉毀其城栅，運其資糧，傳檄徐州，盛自誇大，謂官軍爲國賊云。</p>
<p class="em2 strong">馬舉將精兵三萬救泗州，乙巳，分軍三道度淮，至中流，大譟，聲聞數里。<span class="jiazhu">聞，音問。</span>賊大驚，不測衆寡，斂兵屯城西寨。舉就圍之，縱火焚栅，賊衆大敗，斬首數千級；王弘立死，吳迥退保徐城，泗州之圍始解。泗州被圍凡七月，<span class="jiazhu">泗州自去年九月末受圍。</span>守城者不得寐，面目皆生瘡。</p>
<p class="em2 strong">龐勛留豐縣數日，欲引兵西擊康承訓，或曰：<span class="yinhao">「天時向暑，蠶麥方急，不若且休兵聚食，然後圖之。」</span>或曰：<span class="yinhao">「將軍出師數日，摧七萬之衆，<span class="jiazhu">謂破魏博之兵也。</span>西軍震恐，<span class="jiazhu">西軍，謂康承訓之軍也，時屯柳子，其地在豐縣之西。</span>乘此聲勢，彼破走必矣，時不可失。」</span>龐舉直以書勸勛乘勝進軍，勛意遂決。丁未，發豐縣，庚戌，至蕭，約襄城、留武、小睢諸寨兵合五六萬人，以二十九日遲明攻柳子。<span class="jiazhu">遲，直利翻，待也。</span>淮南敗卒在賊中者，<span class="jiazhu">李湘、袁公弁之兵也。</span>逃詣康承訓，告以其期，承訓得先爲之備，秣馬整衆，設伏以待之。丙辰，襄城等兵先至柳子，遇伏，敗走。龐勛旣自失期，遽引兵自三十里外赴之，比至，<span class="jiazhu">比，必利翻。</span>諸寨已敗，勛所將皆市井白徒，覩官軍勢盛，皆不戰而潰。承訓命諸將急追之，以騎兵邀其前，步卒蹙其後，賊狼狽不知所之，自相蹈藉，僵尸數十里，<span class="jiazhu">藉，慈夜翻。僵，居良翻。</span>死者數萬人。勛解甲服布襦而遁，<span class="jiazhu">襦，汝朱翻，短衣也。</span>收散卒，纔及三千人，歸彭城，<span class="jiazhu">《考異》曰：《實錄》，勛敗於柳子在五月。蓋約奏到書之，其他皆如此，雖有日月，不可用。今從《彭門紀亂》。</span>使其將張實分諸寨兵屯第城驛。<span class="jiazhu">第城驛在宿州西。</span></p>
<p class="em2 strong">勛初起，下邳土豪鄭鎰<span class="jiazhu">鎰，音逸。</span>聚衆三千，自備資糧器械以應之，勛以爲將，謂之義軍。五月，沂州遣軍圍下邳，<span class="jiazhu">下邳縣，屬徐州。《九域志》：在州東一百八十里。</span>勛命鎰救之，鎰帥所部來降。<span class="jiazhu">帥，讀曰率。</span></p>
<p class="em2 strong"><span class="yinwen">11</span>六月，陝民作亂，逐觀察使崔蕘。<span class="jiazhu">陝，失冉翻。蕘，如招翻。</span>蕘以器韻自矜，不親政事，民訴旱，蕘指庭樹曰：<span class="yinhao">「此尙有葉，何旱之有！」</span>杖之。民怒，故逐之。蕘逃於民舍，渴求飲，民以溺飲之。<span class="jiazhu">溺，奴弔翻。飲之，於鴆翻。</span>坐貶昭州司馬。</p>
<p class="em2 strong"><span class="yinwen">12</span>以中書侍郎、同平章事徐商同平章事，充荊南節度使。癸卯，以翰林學士承旨、戶部侍郎劉瞻同平章事。<span class="jiazhu">《考異》曰：《玉泉子聞見錄》曰：<span class="yinhao">「徐公商判鹺，以瞻爲從事。商拜相，命官曾不及瞻。瞻出於羈旅，以楊玄翼樞密權重，可倚以圖事，而密啗閽者謁焉。瞻有儀表，加之詞辯俊利，玄翼一見悅之。每玄翼歸第，瞻輒候之，由是日加親熟，遂許以內廷之拜。旣有日矣，瞻卽復謁徐公曰：『相公過聽，以某辱在門館，幸遇相公登庸，四海之人孰不受相公之惠！某故相公從事，窮飢日加，且環歲矣；相公曾不以下位處之，某雖不佞，亦相公之恩不終也。今已別有計矣，請從此辭。』卽下拜焉。商初聞瞻言，徒唯唯而已。迨聞別有計，不覺愕然，方欲遜謝，瞻已疾趨出矣。明日，內牓子出，以瞻爲翰林學士。」</span>《舊·瞻傳》：<span class="yinhao">「劉瑑作相，以宗人遇之，薦爲翰林學士。」</span>按瞻素有清節，必不至如《玉泉子》所云，恐出於愛憎之說。《聞見錄》又云：<span class="yinhao">「玄翼爲鳳翔監軍，瞻卽出爲太原亞尹，鄭從讜爲節度使，殊不禮焉。洎復入翰林而作相也，常謂人曰：『吾在北門，爲鄭尙書冷將息，不復病熱矣。』從讜南海之命，瞻所致也。」</span>按《舊傳》，瞻自戶部侍郎承旨出爲太原尹、河東節度使，瞻爲學士，若非以罪謫，恐不爲少尹。又《舊紀》，咸通十二年十二月，鄭從讜自宣武節度使爲廣州，在瞻驩州後，故知《玉泉子》所記皆虛。今不取。</span>瞻，桂州人也。</p>
<p class="em2 strong"><span class="yinwen">13</span>馬舉自泗州引兵攻濠州，拔招義、鍾離、定遠。<span class="jiazhu">招義，漢睢陵縣地，宋置濟陰郡，隋廢郡爲化明縣，武德七年，改爲招義。鍾離，漢古縣；定遠，漢曲陽縣地，梁改爲定遠；唐皆屬濠州。《九域志》：招義在州東一百二十四里。定遠在州南八十里。</span>劉行及設寨於城外以拒守，舉先遣輕騎挑戰，<span class="jiazhu">挑，徒了翻。</span>賊見其衆少，爭出寨西擊之，舉引大軍數萬自他道擊其東南，遂焚其寨。賊入固守，舉塹其三面而圍之，北面臨淮，賊猶得與徐州通。龐勛遣吳迥助行及守濠州，屯兵北津以相應，<span class="jiazhu">北津，淮水之北岸也。凡臨水濟渡之處謂之津。</span>舉遣別將渡淮擊之，斬獲數千，平其寨。</p>
<p class="em2 strong"><span class="yinwen">14</span>曹翔之退屯兗州也，留滄州卒四千人戍魯橋，<span class="jiazhu">滄州卒，橫海之兵也。《九域志》：濟州任城縣有魯橋鎭。</span>卒擅還，翔曰：<span class="yinhao">「以龐勛作亂，故討之。今滄卒不從約束，是自亂也！」</span>勒兵迎之，圍於兗州城外，擇違命者二千人，悉誅之。朝廷聞魏博軍敗，以將軍宋威爲徐州西北面招討使，將兵三萬屯於豐、蕭之間，翔復引兵會之。<span class="jiazhu">復，扶又翻。</span></p>
<p class="em2 strong">秋，七月，康承訓克臨渙，殺獲萬人，遂拔襄城、留武、小睢等寨。曹翔拔滕縣，進擊豐、沛。賊諸寨戍兵多相帥逃匿，保據山林，<span class="jiazhu">帥，讀曰率。</span>賊抄掠者過之，<span class="jiazhu">抄，楚交翻。</span>輒爲所殺，而五八村尤甚。有陳全裕者爲之帥，<span class="jiazhu">帥，所類翻。</span>凡叛勛者皆歸之，衆至數千人，戰守之具皆備，環地數千<span class="jiaozhusup">【章：十二行本「千」作「十」；乙十一行本同；退齋校同；張校同，云無註本作「千」。】</span>里，<span class="jiazhu">環，音宦。</span>賊莫敢近。<span class="jiazhu">近，其靳翻。</span>康承訓遣人招之，遂舉衆來降，賊黨益離。蘄縣土豪李袞殺賊守將，舉城降於承訓。<span class="jiazhu">蘄，漢古縣，唐屬宿州。《九域志》：在州南三十六里。</span>沛縣守將李直詣彭城計事，裨將朱玫舉城降於曹翔。<span class="jiazhu">玫，莫柸翻。</span>直自彭城還，玫逆擊，走之，翔發兵戍沛。玫，邠州人也。勛遣其將孫章、許佶各將數千人攻陳全裕、朱玫，皆不克而還。<span class="jiazhu">還，從宣翻。</span>康承訓乘勝長驅，拔第城，進抵宿州之西，築城而守之。龐勛憂懣不知所爲，但禱神飯僧而已。<span class="jiazhu">懣，莫困翻，心煩也。飯，扶晚翻。</span></p>
<p class="em2 strong"><span class="yinwen">15</span>初，龐勛怒梁丕專殺姚周，黜之，使徐州舊將張玄稔代之治州事，<span class="jiazhu">治，直之翻。</span>以其黨張儒、張實等將城中兵數萬拒官軍。儒等列寨數重於城外，環水自固；<span class="jiazhu">重，直龍翻。環，音宦。</span>康承訓圍之。張實夜遣人潛出，以書白勛曰：<span class="yinhao">「今國兵盡在城下，<span class="jiazhu">國兵，謂官軍也。</span>西方必虛，將軍宜引兵出其不意，掠宋、亳之郊，彼必解圍而西，將軍設伏要害，迎擊其前，實等出城中兵蹙其後，破之必矣！」</span>時曹翔使朱玫擊豐，破之，乘勝攻徐城、下邳，皆拔之，斬獲萬計。勛方憂懼欲走，得實書，卽從其策，使龐舉直、許佶守徐州，引兵而西。</p>
<p class="em2 strong">八月，壬子，康承訓焚外寨，張儒等入保羅城，<span class="jiazhu">外寨，宿州城外之寨。羅城，宿州羅城也。</span>官軍攻之，死者數千人，不能克，<span class="jiazhu">《考異》曰：《舊紀》、《實錄》皆云，八月，康承訓攻柳子寨，垂克，而賊將王弘立救至，王師大敗，承訓退保宋州。龐勛乘勝自帥徐州勁卒併攻泗州，留其都將許佶守徐州。詔馬舉援泗州。按弘立救柳子，爲承訓所敗。兼於時弘立死於泗州，勛亦未嘗親攻泗州。《舊紀》、《實錄》誤也。</span>承訓患之，遣辯士於城下招諭之。張玄稔嘗戍邊有功，雖脅從於賊，心嘗憂憤，<span class="jiazhu">心<span class="yinhao">「嘗」</span>，當作<span class="yinhao">「常」</span>。</span>時將所部兵守子城，夜，召所親數十人謀歸國，因稍令布諭，協同者衆，乃遣腹心張皋夜出，以狀白承訓，約期殺賊將，舉城降，至日，請立青旌爲應，使衆心無疑。<span class="jiazhu">木行色青，木主生，使立青旌以示不殺。</span>承訓大喜，從之。九月，丁巳，張儒等飲酒於柳溪亭，玄稔使部將董厚<span class="jiaozhusup">【嚴：「厚」改「原」。】</span>等勒兵於亭西，玄稔先躍馬而前，大呼曰：<span class="yinhao">「龐勛已梟首於僕射寨中，<span class="jiazhu">呼，火故翻。僕射，謂承訓也。</span>此輩何得尙存！」</span>士卒競進，遂斬張儒等數十人。城中大擾，玄稔諭以歸國之計，及暮而定。戊午，開門出降。玄稔見承訓，肉袒膝行，涕泣謝罪。承訓慰勞，<span class="jiazhu">勞，力道翻；下賞勞同。</span>卽宣敕，拜御史中丞，賜遺甚厚。<span class="jiazhu">遺，唯季翻。</span></p>
<p class="em2 strong">玄稔復進言：<span class="jiazhu">復，扶又翻。</span><span class="yinhao">「今舉城歸國，四遠未知，請詐爲城陷，引衆趨苻離及徐州，<span class="jiazhu">趨，七喻翻；下同。</span>賊黨不疑，可盡擒也！」</span>承訓許之。宿州舊兵三萬，承訓益以數百騎，皆賞勞而遣之。玄稔復入城，暮發平安火如常日。己未向晨，玄稔積薪數千束，縱火焚之，如城陷軍潰之狀，直趨苻離，苻離納之，旣入，斬其守將，號令城中，皆聽命，收其兵，復得萬人，<span class="jiazhu">復，扶又翻。</span>北趨徐州。龐舉直、許佶聞之，嬰城拒守。</p>
<p class="em2 strong">辛酉，玄稔至彭城，引兵圍之，按兵未攻，先諭城上人曰：<span class="yinhao">「朝廷唯誅逆黨，不傷良人；汝曹柰何爲賊城守？<span class="jiazhu">爲，于僞翻。</span>若尙狐疑，須臾之間，同爲魚肉矣！」</span>於是守城者稍稍棄甲投兵而下。崔彥曾故吏路審中開門納官軍，龐舉直、許佶帥其黨保子城，<span class="jiazhu">帥，讀曰率。</span>日昃，賊黨自北門出，玄稔遣兵追之，斬舉直、佶首，餘黨多赴水死，悉捕戍桂州者親族，斬之，死者數千人，徐州遂平。</p>
<p class="em2 strong">龐勛將兵二萬自石山西出，所過焚掠無遺。庚申，承訓始知，引步騎八萬西擊之，使朱邪赤心將數千騎爲前鋒。<span class="jiazhu">《考異》曰：《彭門紀亂》云<span class="yinhao">「沙陀都頭朱邪赤衷」</span>，按《獻祖紀年錄》當作<span class="yinhao">「赤心」</span>，《紀亂》誤也。</span>勛襲宋州，陷其南城，刺史鄭處沖守其北城，<span class="jiazhu">處，昌呂翻。</span>賊知有備，捨去，渡汴，南掠亳州，<span class="jiazhu">《九域志》：宋州南至亳州一百二十里。</span>沙陀追及之。勛引兵循渙水而東，將歸彭城，爲沙陀所逼，不暇飲食，至蘄，<span class="jiazhu">蘄，秦、漢古縣，宋置譙郡，齊爲北譙郡；時爲縣，屬宿州。《九域志》：在州南三十六里。</span>將濟水，李袞發橋，勒兵拒之。賊惶惑不知所之，至縣西，官軍大集，縱擊，殺賊近萬人，<span class="jiazhu">近，其靳翻。</span>餘皆溺死，降者纔及千人，勛亦死而人莫之識，數日，乃獲其尸。<span class="jiazhu">《考異》曰：《彭門紀亂》曰：<span class="yinhao">「初，龐勛之求節也，必希歲內得之，於是閭里小兒競歌之曰：『得節不得節，不過十二月。』卽龐勛九年十月十七日作亂，十年九月十九日就戮，通其閏月計之，正一歲而滅。」</span>按六日，承訓知勛掠亳、宋，卽追之，至蘄縣，得之。恐未至十九日，疑是九日也。《新紀》，九月癸酉，龐勛伏誅，用《彭門紀亂》也。</span>賊宿遷等諸寨皆殺其守將而降。<span class="jiazhu">宿遷，晉宿豫縣也，唐避代宗諱，改曰宿遷，屬徐州，在下邳東南一百八十里。</span>宋威亦取蕭縣，吳迥獨守濠州不下。</p>
<p class="em2 strong">冬，十月，以張玄稔爲右驍衞大將軍、御史大夫。</p>
<p class="em2 strong">馬舉攻濠州，自夏及冬不克，城中糧盡，殺人而食之，官軍深塹重圍以守之。<span class="jiazhu">重，直龍翻。</span>辛丑夜，吳迥突圍走，舉勒兵追之，殺獲殆盡，迥死於招義。</p>
<p class="em2 strong">以康承訓爲河東節度使、同平章事，以杜慆爲義成節度使。上嘉朱邪赤心之功，置大同軍於雲州，以赤心爲節度使，<span class="jiazhu">會昌中，已置大同軍團練使於雲州，尋爲防禦，今陞爲節鎭。</span>召見，留爲左金吾上將軍，賜姓名李國昌，<span class="jiazhu">其後李國昌父子卒以雲州起兵，蓋尋遣之還鎭也。薛《史》曰：赤心賜姓名，系鄭王房。見，賢遍翻。</span>賞賚甚厚。以辛讜爲亳州刺史。讜在泗州，犯圍出迎兵糧，往返凡十二，及除亳州，上表言：<span class="yinhao">「出之功，非杜慆不能成也！」</span>賜和州刺史崔雍自盡，<span class="jiazhu">以其開門延賊也。《考異》曰：《舊紀》：<span class="yinhao">「八月，和州防虞衙官石侔等訟雍罪，其月，賜自盡。」</span>《實錄》訟在八月，賜自盡在十月。今從之。</span>家屬流康州，兄弟五人皆遠貶。</p>
<p class="em2 strong"><span class="yinwen">16</span>上荒宴，不親庶政，委任路巖；巖奢靡，頗通賂遺，<span class="jiazhu">遺，唯季翻。</span>左右用事。至德令陳蟠叟因上書召對，<span class="jiazhu">肅宗至德元載，分鄱陽秋浦置至德縣，屬饒州。</span>言：<span class="yinhao">「請破邊咸一家，可贍軍二年。」</span>上問：<span class="yinhao">「咸爲誰？」</span>對曰：<span class="yinhao">「路巖親吏。」</span>上怒，流蟠叟於愛州，自是無敢言者。</p>
<p class="em2 strong"><span class="yinwen">17</span>初，南詔遣使者楊酋慶來謝釋董成之囚，<span class="jiazhu">釋董成見上卷七年。</span>定邊節度使李師望欲激怒南詔以求功，遂殺酋慶。西川大將恨師望分裂巡屬，<span class="jiazhu">謂分西川巡屬邛、巂等州別立定邊軍也，事見上九年六月。</span>陰遣人致意南詔，使入寇。師望貪殘，聚私貨以百萬計，戍卒怨怒，欲生食之，師望以計免。朝廷徵還，以太府少卿竇滂代之。滂貪殘又甚於師望，故蠻寇未至，而定邊固已困矣。</p>
<p class="em2 strong">是月，南詔驃信酋龍傾國入寇，引數萬衆擊董舂烏部，破之。<span class="jiazhu">董舂烏部，西川附塞蠻也。</span>十一月，蠻進寇巂州，定邊都頭安在榮守清溪關，蠻攻之，再榮退屯大渡河北，與之隔水相射<span class="jiazhu">射，而亦翻。</span>九日八夜。蠻密分軍開<span class="jiaozhusup">【章：十二行本「開」上有「伐木」二字；乙十一行本同；張校同；退齋校同。】</span>道，逾雪坡，奄至沐源川，<span class="jiazhu">雪坡，雪嶺之坡也。沐源川在嘉州羅目縣界，麟德二年，開生獠，置羅目縣及沐州；後廢沐州，以羅目屬嘉州；宋朝又廢羅目爲鎭，屬峨眉縣。又今嘉州犍爲縣有沐川鎭。</span>滂遣兗海將黃卓帥五百人拒之，舉軍覆沒。<span class="jiazhu">帥，讀曰率。</span>十二月，丁酉，蠻衣兗海之衣，詐爲敗卒，至江岸呼船，<span class="jiazhu">蠻衣，於旣翻。此江，青衣江也。</span>已濟，衆乃覺之，遂陷犍爲，縱兵焚掠陵、榮二州之境。<span class="jiazhu">犍爲，漢郡名，後周置武陽縣，隋開皇初，改名犍爲，因山爲名也，唐屬嘉州。《九域志》：在州東南一百二十里。犍，居言翻。</span>後數日，蠻軍大集於陵雲寺，與嘉州對岸，<span class="jiazhu">嘉州，漢犍爲郡南安縣地。梁武帝開通外徼，立青州，取青衣以爲名。西魏改青州爲眉州，取峨眉山以爲名。後周復曰青州，又改曰嘉州，取漢嘉郡以爲名。隋又改曰眉州，唐復曰嘉州，別置眉州於漢武陽縣地。陵雲寺在嘉州南山，開元中，僧海通於瀆江、沫水、濛水三江之會，悍流怒浪之濱，鑿山爲彌勒大像，高踰三百六十尺，建七層閣以覆之。</span>刺史楊忞<span class="jiazhu">忞，莫巾翻。</span>與定邊監軍張允瓊勒兵拒之。蠻潛遣奇兵自東津濟，夾擊官軍，殺忠武都將顏慶師，餘衆皆潰，忞、允瓊脫身走。壬子，陷嘉州。慶師，慶復之弟也。</p>
<p class="em2 strong">竇滂自將兵拒蠻於大渡河，驃信詐遣清平官數人詣滂結和，滂與語未畢，蠻乘船栰爭渡，忠武、徐宿兩軍結陳抗之。<span class="jiazhu">徐宿，舊武寧軍，以其軍數亂逆，罷節鎭。陳，讀曰陣。</span>滂懼，自經於帳中。徐州將苗全緒解之，曰：<span class="yinhao">「都統何至於是！」</span>全緒與安再榮及忠武將勒兵出戰，滂遂單騎宵遁。三將謀曰：<span class="yinhao">「今衆寡不敵，明旦復戰，吾屬盡矣；<span class="jiazhu">復，扶又翻。</span>不若乘夜攻之，使之驚亂，然後解去。」</span>於是夜入蠻軍，弓弩亂發，蠻大驚，三將乃全軍引去。蠻進陷黎、雅，民竄匿山谷，敗軍所在焚掠。滂奔導江。<span class="jiazhu">導江，本劉蜀所置都安縣，後周改爲汶山，唐改曰導江，屬彭州。《九域志》：在州西九十里。</span>邛州軍資儲偫皆散於亂兵之手，<span class="jiazhu">偫，丈里翻。</span>蠻至，城已空，通行無礙矣。<span class="jiazhu">《考異》曰：張雲《咸通解圍錄》曰：<span class="yinhao">「十年，十月，南蠻衆擊董舂烏部落，傾其巢窟，舂烏以其衆保北栅。俄而蠻掩至沐源川，遂逼嘉州，南自清溪關寇黎、雅。」</span>張𩇕《錦里耆舊傳》曰：<span class="yinhao">「十一年，庚寅，節度使盧僕射耽。冬，雲南蠻數萬寇邊，突破清溪關，犯大渡河，遂進陷沈黎，突邛崍，直過雅、邛。」</span>按《解圍錄》、《新》、《舊紀》，蠻入寇皆在十年冬，而𩇕獨以爲十一年冬，誤也。《新傳》曰：<span class="yinhao">「十年，乃入寇，以兵綴清溪關，密引衆伐木開道，徑雪坡，盛夏，卒凍死者二千人，出沐源，闚嘉州。」</span>按蠻以十一月至沐源川，非盛夏，《新傳》誤也。《實錄》又曰：<span class="yinhao">「驃信以十月三日離善闡，每人止將米炒一斗隨身。乃詔高駢乘其國內無兵備，進攻善闡，以解衝突。」</span>按駢時爲鄆州節度使，不在安南，恐《實錄》誤也。</span></p>
<p class="em2 strong">詔左神武將軍顏慶復將兵赴援。</p>
</div></body></html>