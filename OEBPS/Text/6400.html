<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百五十六·唐紀七十二·僖宗惠聖恭定孝皇帝下之上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀七十二">唐紀七十二</span></span></h1>
<p><span class="jiazhu">閼逢執徐<span class="biaozhusup" data-rel="">（甲辰）</span>六月，盡強圉協洽<span class="biaozhusup" data-rel="">（丁未）</span>三月，凡二年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="僖宗惠聖恭定孝皇帝下之上">僖宗惠聖恭定孝皇帝下之上</span></span></h5>
<div class="yeartoc" id="year_toc_1309"><p class="strong"><span class="section" id="title-3"><span data-head-description="僖宗惠聖恭定孝皇帝下之上" data-head-level="h4" data-head-title="中和四年">中和四年</span></span><span class="biaozhusup" data-rel="">（甲辰、八八四年）</span></p></div>
<p class="em2 strong"><span class="yinwen">1</span>六月，壬辰，東川留後高仁厚奏鄭君雄斬楊師立出降。仁厚圍梓州久不下，乃爲書射城中，道其將士曰：<span class="yinhao">「仁厚不忍城中玉石俱焚，爲諸君緩師十日，<span class="jiazhu">射，而亦翻。道，讀曰導。爲，于僞翻。</span>使諸君自成其功。若十日不送師立首，當分見兵爲五番，<span class="jiazhu">見，賢遍翻。</span>番分晝夜以攻之，於此甚逸，於彼必困矣。五日不下，四面俱進，克之必矣。諸君圖之！」</span>數日，君雄大呼於衆曰：<span class="jiazhu">呼，火故翻。</span><span class="yinhao">「天子所誅者元惡耳，他人無預也。」</span>衆呼萬歲，大譟，突入府中，師立自殺，君雄挈其首出降。<span class="jiazhu">《考異》曰：張𩇕《耆舊傳》：<span class="yinhao">「四年，七月一日，高僕射羽檄入城云云，師立自殺。七月三日，張、鄭二將持師立首級出降。七月七日，高僕射上東川。」</span>句延慶《傳》曰：<span class="yinhao">「三年，五月，高公進軍東川城下，飛檄入城，師立自刎。七月辛酉，師立首級至成都。」</span>《實錄》：<span class="yinhao">「六月丙申，高仁厚奏東川都將鄭君雄梟斬楊師立，傳首於行在。是日，詔以仁厚爲東川節度使。」</span>《續寶運錄》：<span class="yinhao">「二月，梓州觀察使楊師立反，敕差蜀將高仁厚等討平。六月三日，收得梓州幷楊師立首級至駕前。」</span>《新紀》：<span class="yinhao">「七月辛酉，楊師立伏誅。」</span>今日從《續寶運錄》，事從《實錄》。</span>仁厚獻其首及妻子于行在，陳敬瑄釘其子於城北，<span class="jiazhu">釘，丁定翻。</span>敬瑄三子出觀之，釘者呼曰：<span class="jiazhu">呼，火故翻。</span><span class="yinhao">「茲事行及汝曹，汝曹於後努力領取！」</span>三子走馬而返。以高仁厚爲東川節度使。</p>
<p class="em2 strong"><span class="yinwen">2</span>甲辰，武寧將李師悅與尙讓追黃巢至瑕丘，敗之。<span class="jiazhu">宋白曰：春秋以邾子益來，囚諸負瑕。杜預《註》云：魯邑也，高平郡南平陽縣西北有瑕丘城，漢爲瑕丘縣。敗，補邁翻。</span>巢衆殆盡，走至狼虎谷，<span class="jiazhu">狼虎谷在泰山東南萊蕪界。</span>丙午，巢甥林言斬巢兄弟妻子首，將詣時溥；遇沙陀博野軍，奪之，幷斬言首以獻於溥。<span class="jiazhu">黃巢乾符三年起兵爲盜，至是凡十年而滅。《考異》曰：《續寶運錄》曰：<span class="yinhao">「尙讓降徐州，黃巢走至碣山，路被諸軍趁逼甚，乃謂外甥朱彥之云云。外甥再三不忍下手，黃巢乃自刎過與外甥。外甥將至，路被沙陀博野奪卻，兼外甥首級一時送都統軍中。」</span>《舊紀》：<span class="yinhao">「七月癸酉，賊將林言斬黃巢、黃揆、黃秉三人首級降。」</span>《舊傳》：<span class="yinhao">「巢入泰山，徐帥時溥遣將張友與尙讓之衆掩捕之。至狼虎谷，巢將林言斬巢及二弟鄴、揆等七人首幷妻子函送徐州。」</span>《新紀》：<span class="yinhao">「七月壬午，黃巢伏誅。」</span>《新傳》：<span class="yinhao">「巢計蹙，謂林言曰：『汝取吾首獻天子，可得富貴，毋爲他人利。』言，巢甥也，不忍。巢乃自刎，不殊，言因斬之，函首將詣時溥，而太原博野軍殺言與巢首俱上。」</span>今從《新傳》。</span></p>
<p class="em2 strong"><span class="yinwen">3</span>蔡州節度使秦宗權縱兵四出，侵噬鄰道；天平節度使朱瑄，有衆三萬，從父弟瑾，勇冠軍中。<span class="jiazhu">瑄，荀緣翻，當作<span class="yinhao">「宣」</span>。瑾，渠吝翻。冠，古玩翻。</span>宣武節度使朱全忠爲宗權所攻，勢甚窘，<span class="jiazhu">窘，渠隕翻。</span>求救於瑄，瑄遣瑾將兵救之，敗宗權於合鄕。<span class="jiazhu">敗，補邁翻。</span>全忠德之，與瑄約爲兄弟。<span class="jiazhu">朱全忠反覆小人也，兵勢單弱，則與朱瑄爲兄弟，兵勢旣強，則反眼爲仇敵，必誅屠以快其志而後已，如斯人可與共功名哉！</span></p>
<p class="em2 strong"><span class="yinwen">4</span>秋，七月，壬午，時溥遣使獻黃巢及家人首幷姬妾，上御大玄樓受之。<span class="jiazhu">大玄樓，成都羅城正南門樓。高駢之築成都羅城，旣訖功，以《周易》筮之，得《大畜》。駢曰：<span class="yinhao">「畜者，養也。濟以剛健篤實，輝光日新，吉孰大焉！文宜去下存上。」</span>因名大玄城。</span>宣問姬妾：<span class="yinhao">「汝曹皆勳貴子女，世受國恩，何爲從賊？」</span>其居首者對曰：<span class="yinhao">「狂賊凶逆，國家以百萬之衆，失守宗祧，播遷巴、蜀；<span class="jiazhu">祧，他彫翻。</span>今陛下以不能拒賊責一女子，置公卿將帥於何地乎！」</span>上不復問，皆戮之於市。<span class="jiazhu">復，扶又翻。</span>人爭與之酒，其餘皆悲怖昏醉，居首者獨不飲不泣，至於就刑，神色肅然。<span class="jiazhu">《考異》曰：張𩇕《耆舊傳》：<span class="yinhao">「中和三年，五月二十日，北路軍前進到黃巢首級、妻、男。」</span>今不取其年月而取其事。</span></p>
<p class="em2 strong"><span class="yinwen">5</span>朱全忠擊秦宗權，敗宗權于溵水。<span class="jiazhu">敗，補邁翻。</span></p>
<p class="em2 strong"><span class="yinwen">6</span>李克用至晉陽，大治甲兵，<span class="jiazhu">治，直之翻。</span>遣榆次鎭將鴈門李承嗣奉表詣行在，自陳<span class="yinhao">「有破黃巢大功，爲朱全忠所圖，僅能自免，將佐已下從行者三百餘人，幷牌印皆沒不返。<span class="jiazhu">古者授官賜印綬，常佩之於身，至解官則解印綬。至唐始置職印，任其職者，傳而用之。其印盛之以匣，當官者寘之臥內，別爲一牌，使吏掌之，以謹出入，印出而牌入，牌出則印入，故謂之牌印。</span>全忠仍牓東都、陜、孟，云臣已死，行營兵潰，令所在邀遮屠翦，勿令漏失，將士皆號泣冤訴，<span class="jiazhu">號，戶刀翻。</span>請復仇讎。臣以朝廷至公，當俟詔命，拊循抑止，復歸本道。乞遣使按問，發兵誅討，臣遣弟克勤將萬騎在河中俟命。」</span>時朝廷以大寇初平，方務姑息，得克用表，大恐，但遣中使賜優詔和解之。克用前後凡八表，稱：<span class="yinhao">「全忠妬功疾能，陰狡禍賊，異日必爲國患。惟乞下詔削其官爵，臣自帥本道兵討之，不用度支糧餉。」</span><span class="jiazhu">唐舊制，諸鎭兵出境征討，皆仰給度支。帥，讀曰率。</span>上累遣楊復恭等諭指，稱：<span class="yinhao">「吾深知卿冤，方事之殷，<span class="jiazhu">杜預曰：殷，盛也。余謂殷，衆也，言方事之衆多也。</span>姑存大體。」</span>克用終鬱鬱不平。時藩鎭相攻者，朝廷不復爲之辯曲直。<span class="jiazhu">復，扶又翻。爲，于僞翻。</span>由是互相吞噬，惟力是視，皆無所稟畏矣。</p>
<p class="em2 strong"><span class="yinwen">7</span>八月，李克用奏請割麟州隸河東，<span class="jiazhu">麟州，本屬振武節度。《考異》曰：《新·方鎭表》：<span class="yinhao">「中和二年，河東節度增領麟州。」</span>誤也。今從《唐末見聞錄》。</span>又請以弟克脩爲昭義節度使，皆許之。由是昭義分爲二鎭。<span class="jiazhu">澤、潞爲一鎭，邢、洺、磁爲一鎭。</span>進克用爵隴西郡王。克用奏罷雲蔚防禦使，依舊隸河東，<span class="jiazhu">武宗會昌三年，分河東雲、蔚、朔三州置大同軍都團練使，次年，升爲都防禦使。</span>從之。</p>
<p class="em2 strong"><span class="yinwen">8</span>九月，己未，加朱全忠同平章事。</p>
<p class="em2 strong"><span class="yinwen">9</span>以右僕射、大明宮留守王徽知京兆尹事。上以長安宮室焚毀，故久留蜀未歸。徽招撫流散，戶口稍歸，復繕治宮室，百司粗有緒。<span class="jiazhu">治，直之翻。粗，坐五翻。</span>冬，十月，關東藩鎭表請車駕還京師。</p>
<p class="em2 strong"><span class="yinwen">10</span>朱全忠之降也，義成節度使王鐸爲都統，承制除官。<span class="jiazhu">事見上卷二年。降，戶江翻。</span>全忠初鎭大梁，事鐸禮甚恭，鐸依以爲援。<span class="jiazhu">汴、滑鄰道，而鐸於全忠有恩，故欲依以爲援。</span>而全忠兵浸強，益驕倨，鐸知不足恃，表請還朝，<span class="jiazhu">朝，直遙翻。</span>徙鐸爲義昌節度使。</p>
<p class="em2 strong"><span class="yinwen">11</span>鹿晏弘之去河中，王建、韓建、張造、晉暉、李師泰各帥其衆與之俱；<span class="jiazhu">見上卷本年。帥，讀曰率。</span>及據興元，以建等爲巡內刺史，不遣之官。晏弘猜忌，衆心不附，王建、韓建素相親善，晏弘尤忌之，數引入臥內，<span class="jiazhu">數，所角翻。</span>待之加厚，二建相謂曰：<span class="yinhao">「僕射甘言厚意，疑我也，禍將至矣！」</span>田令孜密遣人以厚利誘之，十一月，二建與張造、晉暉、李師泰帥衆數千逃奔行在，<span class="jiazhu">誘，音酉。《考異》曰：《實錄》：<span class="yinhao">「九月，山南西道節度使鹿晏弘爲禁軍所討，棄城奔許州。晏弘大將韓建、王建、張造、晉暉、李師泰各帥本軍降。田令孜以建等楊復光故將，薄其賞，皆除諸衞將軍。十一月戊午朔，建等以軍三千至行在，田令孜錄爲假子，統以舊軍，號隨駕五都。」</span>按建等旣降，始遣禁軍討晏弘。《實錄》云九月晏弘棄城去，太早。十一月又云建等降，重複。上云賞薄，下云爲假子，自相違。《新傳》：<span class="yinhao">「帝還，晏弘懼見討，引兵走許州。王建帥義勇四軍迎帝西縣。」</span>按帝尙在成都，云迎帝西縣，亦誤也。今月從《實錄》，事從薛居正《五代史·王建》、《韓建傳》。</span>令孜皆養爲假子，賜與巨萬，拜諸衞將軍，使各將其衆，號隨駕五都。<span class="jiazhu">田令孜先已募新軍五十四都分隸兩神策軍，今得王建、韓建、張造、晉暉、李師泰五將之兵，不敢分其衆隸兩軍，別號隨駕五都。</span>又遣禁兵討晏弘，晏弘棄<span class="jiaozhusup">【章：十二行本「棄」上有「率衆」二字；乙十一行本同；張校同。】</span>興元走。<span class="jiazhu">鹿晏弘得興元，未期年而棄之。</span></p>
<p class="em2 strong"><span class="yinwen">12</span>初，宦者曹知慤，本華原富家子，有膽略。黃巢陷長安，知慤歸鄕里，集壯士，據嵯峨山南，爲堡自固，<span class="jiazhu">嵯峨山在京兆雲陽縣北十五里。</span>巢黨不敢近。<span class="jiazhu">近，其靳翻。</span>知慤數遣壯士變衣服語言，效巢黨，夜入長安攻賊營，<span class="jiazhu">數，所角翻。</span>賊驚以爲鬼神；又疑其下有叛者，由是心不自安。朝廷聞而嘉之，就除內常侍，賜金紫。知慤聞車駕將還，謂人曰：<span class="yinhao">「吾施小術，使諸軍得成大功，<span class="jiazhu">曹知慤自言賊衆病於己之宵攻，已無固志，諸鎭大軍臨之，因得成收復京城之功。</span>從駕羣臣但平步往來，俟至大散關，當閱其可歸者納之。」</span><span class="jiazhu">從，才用翻。</span>行在聞之，恐其爲變；田令孜尤惡之，<span class="jiazhu">惡，烏路翻。</span>密以敕旨諭邠寧節度使王行瑜，使誅之，<span class="jiazhu">按光啓二年，王行瑜斬朱玫，三年，始命爲邠寧節度使，此時蓋爲邠寧將也。</span>行瑜潛師自嵯峨山北乘高攻之，知慤不爲備，舉營盡殪。令孜益驕橫，禁制天子，不得有所主斷。上患其專，時語左右而流涕。<span class="jiazhu">殪，壹計翻。橫，戶孟翻。斷，丁亂翻。語，牛倨翻。</span></p>
<p class="em2 strong"><span class="yinwen">13</span>鹿晏弘引兵東出襄州，秦宗權遣其將秦誥、趙德諲將兵會之，<span class="jiazhu">諲，伊眞翻。</span>共攻襄州，陷之；山南東道節度使劉巨容奔成都。<span class="jiazhu">劉巨容不肯追滅黃巢，欲養寇以自資，自以襄陽爲菟裘也，而地奪於趙德諲，身死於田令孜之手，玩寇而邀君，果何益哉！《考異》曰：《實錄》：<span class="yinhao">「光啓元年四月，蔡賊攻陷襄州，劉巨容死焉。」</span>《新傳》：<span class="yinhao">「晏弘引麾下東出襄、鄧，宗權遣趙德諲合晏弘兵攻襄州，巨容不能守，奔成都。龍紀元年，田令孜殺之。」</span>按晏弘中和四年十一月已據許州，又，巨容所以奔成都，以天子在蜀故也。今從《新傳》。</span>德諲，蔡州人也。晏弘引兵轉掠襄、鄧、均、房、廬、壽，復還許州；<span class="jiazhu">鹿晏弘自許州從楊復光勤王，見二百五十四卷中和元年。宋白曰：均州，漢武當縣地，齊永明七年，於今鄖鄕縣置齊興郡，西魏置興州，尋改豐州，周武成元年，自今鄖鄕城移延岑城，今郡理是也。隋改均州，因均水爲名。</span>忠武節度使周岌聞其至，棄鎭走，晏弘遂據許州，<span class="jiazhu">《考異》曰：《實錄》：<span class="yinhao">「鹿晏弘陷許州，殺節度使周岌，據其鎭。」</span>又曰：<span class="yinhao">「初，晏弘據有興元，都將王建等帥衆歸行在，乃詔禁兵討之。晏弘懼，棄城歸鄕里。周岌聞其至，遁去。晏弘自稱留後，朝廷因以節旄命之。」</span>始云<span class="yinhao">「殺」</span>，後云<span class="yinhao">「遁去」</span>，自相違，今從其後。</span>自稱留後，朝廷不能討，因以爲忠武節度使。</p>
<p class="em2 strong"><span class="yinwen">14</span>十二月，己丑，陳敬瑄表辭三川都指揮、招討、制置、安撫等使；從之。<span class="jiazhu">去年以楊師立舉兵，敬瑄兼三川都指揮等使，師立旣死，故辭之。</span></p>
<p class="em2 strong"><span class="yinwen">15</span>初，黃巢轉掠福建，<span class="jiazhu">見二百五十三卷乾符五年。</span>建州人陳巖聚衆數千保鄕里，號九龍軍，福建觀察使鄭鎰奏爲團練副使。泉州刺史、左廂都虞候李連有罪，亡入溪洞，<span class="jiaozhusup">【章：十二行本「洞」下有「合衆攻福州」五字；乙十一行本同；孔本同；張校同；退齋校同。】</span>巖擊敗之。<span class="jiazhu">敗，補邁翻。</span>鎰畏巖之逼，表巖自代，壬寅，以巖爲福建觀察使。巖爲治有威惠，閩人安之。<span class="jiazhu">治，直吏翻。《考異》曰：《實錄》：<span class="yinhao">「七月，泉州刺史陳巖逐福建觀察使鄭鎰，自知使務。」</span>又曰：<span class="yinhao">「十二月壬寅，以巖爲福建觀察使。巖旣逐鎰，逼鎰薦己爲代，朝廷因命之。」</span>按巖旣逐鎰，則鎰不在福州，巖安能逼之薦己！《新·王潮傳》亦曰：<span class="yinhao">「黃巢將竊有福州，王師不能下，建人陳巖帥衆拔之。又逐觀察使鄭鎰，自領州，詔卽授刺史。」</span>按劉恕《閩錄》：<span class="yinhao">「黃巢陷閩越，巖聚衆千餘人，號九龍軍，福建觀察使鄭鎰奏爲團練副使。左廂都虞候李連驕慢不法，縱其徒爲郡人患，巖將按誅之，連奔豁洞中，合衆攻福州，巖擊破之。鎰表巖自代，拜觀察使。」</span>今從之。</span></p>
<p class="em2 strong"><span class="yinwen">16</span>義昌節度使兼中書令王鐸，厚於奉養，過魏州，侍妾成列，服御鮮華，如承平之態；魏博節度使樂彥禎之子從訓，伏卒數百於漳南高雞泊，圍而殺之，及賓僚從者三百餘人皆死，掠其資裝侍妾而還。<span class="jiazhu">史言王鐸以承平之態處亂世，至於喪身亡家，誨盜誨淫，自取之也。從，才用翻。還，從宣翻，又如字。</span>彥禎奏云爲盜所殺，朝廷不能詰。</p>
<p class="em2 strong"><span class="yinwen">17</span>賜邠寧軍號曰靜難。<span class="jiazhu">難，乃旦翻。</span></p>
<p class="em2 strong"><span class="yinwen">18</span>是歲，餘杭鎭使陳晟逐睦州刺史柳超，潁州都知兵馬使汝陰王敬蕘逐其刺史，<span class="jiazhu">汝陰，漢縣，唐帶潁州。蕘，如招翻。</span>各領州事，朝廷因命爲刺史。</p>
<p class="em2 strong"><span class="yinwen">19</span>均州賊帥孫喜聚衆數千人，謀攻州城，刺史呂燁不知所爲。都將武當馮行襲伏兵江南，<span class="jiazhu">武當，漢縣，唐帶均州。江南，漢江之南也。帥，所類翻。將，卽亮翻。</span>自乘小舟迎喜，謂曰：<span class="yinhao">「州人得良牧，無不歸心，然公所從之卒太多，州人懼於剽掠，<span class="jiazhu">剽，匹妙翻。</span>尙以爲疑。不若置軍江北，獨與腹心輕騎俱進，行襲請爲前道，<span class="jiazhu">道，讀爲導，一讀如字。以請爲前道告諭爲一句，言先路告諭均州之人也。請爲，于僞翻。</span>告諭州人，無不服者矣。」</span>喜以爲然，從之；旣渡江，軍吏迎謁，伏兵發，行襲手擊喜，斬之，從喜者皆死，<span class="jiazhu">從，才用翻。</span>江北軍望之俱潰。山南東道節度使上其功，<span class="jiazhu">上，時掌翻。《考異》曰：薛居正《五代史·行襲傳》曰：<span class="yinhao">「洋州節度使葛佐奏辟爲行軍司馬，請將兵鎭谷口，通秦、蜀道，由是益知名。」</span>《新傳》曰：<span class="yinhao">「行襲乘勝逐刺史呂燁，據均州，劉巨容因表爲刺史。武定節度使楊守忠表爲行軍司馬，使領兵搤谷口以通秦、蜀。」</span>《新紀》：<span class="yinhao">「光啓元年，四月，武當賊馮行襲陷均州，逐刺史呂燁。」</span>在劉巨容奔成都後。《行襲傳》云巨容以功上言，誤也。今從薛《史》。按若以薛《史》爲據，當言洋州節度使上其功。</span>詔以行襲爲均州刺史。州西有長山，當襄、鄧入蜀之道，羣盜據之，抄掠貢賦，<span class="jiazhu">抄，楚交翻。</span>行襲討誅之，蜀道以通。</p>
<p class="em2 strong"><span class="yinwen">20</span>鳳翔節度使李昌言病，表弟昌符知留後。昌言薨，制以昌符爲鳳翔節度使。<span class="jiazhu">《考異》曰：諸書皆無昌言卒年月，惟《實錄》於《李昌符傳》中云：<span class="yinhao">「李昌言病，請昌符權留後，昌言死，詔除節度使。」</span>按《實錄》，中和三年五月，昌言加檢校司徒，光啓元年二月，昌符始見。故以昌言薨附於中和四年之末。</span></p>
<p class="em2 strong"><span class="yinwen">21</span>時黃巢雖平，秦宗權復熾，<span class="jiazhu">復，扶又翻。</span>命將出兵，寇掠鄰道，陳彥侵淮南，秦賢侵江南，秦誥陷襄、唐、鄧，孫儒陷東都、孟、陜、虢，張晊陷汝、鄭，盧瑭攻汴、宋，<span class="jiazhu">自孫儒以下，事皆在是年之後，史槪言之。</span>所至屠翦焚蕩，殆無孑遺。<span class="jiazhu">晊，之日翻。孑，吉列翻。毛萇曰：孑遺，孑然遺失也。按孑，單也，孤也。無孑遺者，言無孤單之遺餘也。</span>其殘暴又甚於巢，軍行未始轉糧，車載鹽尸以從。<span class="jiazhu">以死人尸實之以鹽，以供軍糧。從，才用翻。</span>北至衞、滑，西及關輔，東盡青、齊，南出江、淮，州鎭存者僅保一城，極目千里，無復煙火。上將還長安，畏宗權爲患。</p>
<div class="yeartoc" id="year_toc_1310"><p class="strong"><span class="section" id="title-4"><span data-head-description="僖宗惠聖恭定孝皇帝下之上" data-head-level="h4" data-head-title="光啓元年">光啓元年</span></span><span class="biaozhusup" data-rel="">（乙巳、八八五年）</span><span class="jiazhu">是年三月改元。</span></p></div>
<p class="em2 strong"><span class="yinwen">1</span>春，正月，戊午，下詔招撫之。</p>
<p class="em2 strong"><span class="yinwen">2</span>己卯，車駕發成都，陳敬瑄送至漢州而還。</p>
<p class="em2 strong"><span class="yinwen">3</span>荊南監軍朱敬玫所募忠勇軍暴橫，<span class="jiaozhusup">【章：十二行本「橫」下有「節度使」三字；乙十一行本同；退齋校同。】</span>陳儒患之。鄭紹業之鎭荊南也，<span class="jiazhu">廣明元年，朱敬玫募忠勇軍；鄭紹業鎭荊南，亦是年也。事並見上卷。橫，戶孟翻。</span>遣大將申屠琮將兵五千擊黃巢於長安；軍還，儒告琮，使除之。忠勇將程君從聞之，帥其衆奔朗州，<span class="jiazhu">奔雷滿也。帥，讀曰率。</span>琮追擊之，殺百餘人，<span class="jiaozhusup">【章：十二行本「人」下有「餘衆皆潰」四字；乙十一行本同；退齋校同；孔本有「皆潰」二字，無「餘衆」二字。】</span>自是琮復專軍政。<span class="jiazhu">復，扶又翻。</span></p>
<p class="em2 strong">雷滿屢攻掠荊南，儒重賂以卻之。淮南將張瓌、韓師德叛高騈，據復、岳二州，自稱刺史，儒請瓌攝行軍司馬，師德攝節度副使，將兵擊雷滿。師德引兵上峽大掠，<span class="jiazhu">上，時掌翻。峽，巫峽也。</span>歸于岳州；瓌還兵逐儒而代之。儒將奔行在，瓌劫還，囚之。<span class="jiazhu">中和二年，陳儒代鄭紹業，至是而敗。</span>瓌，渭<span class="jiaozhusup">【嚴：「渭」改「滑」。】</span>州人，性貪暴，荊南舊將夷滅殆盡。</p>
<p class="em2 strong">先是，朱敬玫屢殺大將及富商以致富，<span class="jiazhu">先，悉薦翻。</span>朝廷遣中使楊玄晦代之。敬玫留居荊南，嘗曝衣，瓌見而欲之，遣卒夜攻之，殺敬玫，盡取其財。瓌惡牙將郭禹慓悍，<span class="jiazhu">惡，烏路翻。慓，匹妙翻。悍，下罕翻，又侯旰翻。</span>欲殺之，禹結黨千人亡去，庚申，襲歸州，據之，自稱刺史。禹，青州人成汭也，因殺人亡命，更其姓名。<span class="jiazhu">禹先爲盜，詣陳儒降，以爲將。更，工衡翻。按薛《史》，成汭少年任俠，乘醉殺人，爲讎家所捕，因落髮爲僧，冒姓郭氏。</span></p>
<p class="em2 strong"><span class="yinwen">4</span>南康賊帥盧光稠陷虔州，自稱刺史，以其里人譚全播爲謀主。<span class="jiazhu">南康，漢南野縣地，吳分南野置南安縣，晉改爲南康，唐屬虔州。《九域志》：在州西八十里。《考異》曰：歐陽修《五代史》曰：<span class="yinhao">「盧光稠、譚全播皆南康人。光稠狀貌雄偉，無他材能，而全播勇敢有識略，然全播常奇光稠爲人。唐末羣盜起，全播聚衆，立光稠爲帥。是時王潮攻陷嶺南，全播攻潮，取其虔、韶二州。」</span>《十國紀年》：<span class="yinhao">「全播推光稠爲之謀主，所向克捷，光啓初，據虔州，光稠自稱刺史。天復中，陷韶州，光稠使其子延昌守之。」</span>按《新紀》，光啓元年正月，光稠陷虔州，天復二年，陷韶州。歐陽修以爲同時取虔、韶二州，誤也，今從《新紀》。</span></p>
<p class="em2 strong"><span class="yinwen">5</span>秦宗權責租賦於光州刺史王緒，緒不能給；宗權怒，發兵擊之。緒懼，悉舉光、壽兵五千人，驅吏民渡江，以劉行全爲前鋒，轉掠江、洪、虔州，是月，陷汀、漳二州，然皆不能守也。<span class="jiazhu">王緒之兵自此入閩，爲王潮兄弟割據之資。</span></p>
<p class="em2 strong"><span class="yinwen">6</span>秦宗權寇潁、亳，朱全忠敗之於焦夷。<span class="jiazhu">焦夷在亳州城父縣界。按薛《史·梁紀》，龍德元年，改亳州焦夷縣爲夷父。則焦夷時已爲縣。敗，補邁翻。<span class="yinhao">「夷父」</span>，當作<span class="yinhao">「城父」</span>。</span></p>
<p class="em2 strong"><span class="yinwen">7</span>二月，丙申，車駕至鳳翔。三月，丁卯，至京師；荊棘滿城，狐兔縱橫，<span class="jiazhu">縱，子容翻。</span>上淒然不樂。<span class="jiazhu">樂，音洛。</span>己巳，赦天下，改元。<span class="jiazhu">改元光啓。</span>時朝廷號令所行，惟河西、山南、劍南、嶺南數十州而已。</p>
<p class="em2 strong"><span class="yinwen">8</span>秦宗權稱帝，置百官，<span class="jiazhu">《考異》曰：《舊·宗權傳》，但云巢賊旣誅，僭稱帝號。《實錄》：<span class="yinhao">「明年十月，襄王卽位，宗權已稱帝，不從。」</span>《新》、《舊紀》皆無之，不知宗權以何年月稱帝，今因時溥爲都統書之。</span>詔以武寧節度使時溥爲蔡州四面行營兵馬都統以討之。</p>
<p class="em2 strong"><span class="yinwen">9</span>盧龍節度使李可舉、成德節度使王鎔惡李克用之強，<span class="jiazhu">惡，烏路翻。《考異》曰：《太祖紀年錄》、薛居正《五代史》作<span class="yinhao">「王景崇」</span>，誤也，今從《舊紀》。</span>而義武節度使王處存與克用親善，爲姪鄴娶克用女。<span class="jiazhu">爲，于僞翻。</span>又，河北諸鎭，惟義武尙屬朝廷，可舉等恐其窺伺山東，<span class="jiazhu">此山東，謂恆山以東。伺，相吏翻。</span>終爲己患，乃相與謀曰：<span class="yinhao">「易、定，燕、趙之餘也。」</span><span class="jiazhu">易州之地，本燕南界，中山本屬趙國，故曰燕、趙之餘。</span>約共滅處存而分其地；又說雲中節度使赫連鐸使攻克用之背。<span class="jiazhu">說，式芮翻。</span>可舉遣其將李全忠將兵六萬攻易州，鎔遣將將兵攻無極。<span class="jiazhu">無極，漢古縣，因無極山而名，唐屬定州。《九域志》：在州南九十里。</span>處存告急於克用，克用遣其將康君立等將兵救之。</p>
<p class="em2 strong"><span class="yinwen">10</span>閏月，秦宗權遣其弟宗言寇荊南。</p>
<p class="em2 strong"><span class="yinwen">11</span>初，田令孜在蜀募新軍五十四都，每都千人，分隸兩神策，爲十軍以統之，又南牙、北司官共萬餘員，是時藩鎭各專租稅，河南·北、江、淮無復上供，三司轉運無調發之所，度支惟收京畿、同、華、鳳翔等數州租稅，不能贍，<span class="jiazhu">調，徒弔翻。度，徒洛翻。華，戶化翻。</span>賞賚不時，士卒有怨言。令孜患之，不知所出。先是，安邑、解縣兩池鹽皆隸鹽鐵，置官榷之；<span class="jiazhu">宋白曰：兩池鹽務，舊隸度支，其職是諸道巡院。貞元十六年，史牟以金部郎中主池務，遂奏置榷鹽使。解，戶買翻。榷，訖岳翻。</span>中和以來，河中節度使王重榮專之，<span class="jiazhu">天子幸蜀，內外百司各失其官守，王重榮竊據河中，得專鹽池之利。</span>歲獻三千車以供國用，令孜奏復如舊制隸鹽鐵。夏，四月，令孜自兼兩池榷鹽使，<span class="jiazhu">《唐會要》：元和十五年，改河北稅鹽使爲榷鹽使，其後復失河北，止於安邑、解縣兩池，置榷鹽使。</span>收其利以贍軍。重榮上章論訴不已，<span class="jiazhu">論，盧昆翻，說也，辯也。</span>遣中使往諭之，重榮不可。時令孜多遣親信覘藩鎭，<span class="jiazhu">覘，丑廉翻。</span>有不附己者，輒圖之。令孜養子匡祐使河中，<span class="jiazhu">使，疏吏翻。</span>重榮待之甚厚，而匡祐傲甚，舉軍皆憤怒。重榮乃數令孜罪惡，<span class="jiazhu">數，所具翻。</span>責其無禮，監軍爲講解，<span class="jiazhu">爲，于僞翻。</span>僅得脫去；匡祐歸，以告令孜，勸圖之。五月，令孜徙重榮爲泰寧節度使，以泰寧節度使齊克讓爲義武節度使，以義武節度使王處存爲河中節度使，乃詔李克用以河東兵援處存赴鎭。<span class="jiazhu">爲李克用、王重榮連兵犯闕張本。</span></p>
<p class="em2 strong"><span class="yinwen">12</span>盧龍兵攻易州，裨將劉仁恭穴地入城，遂克之。仁恭，深州人也。李克用自將救無極，敗成德兵；<span class="jiazhu">敗，補邁翻。</span>成德兵退保新城，克用復進擊，大破之，<span class="jiazhu">復，扶又翻；下同。</span>拔新城，成德兵走，追至九門，斬首萬餘級。盧龍兵旣得易州，驕怠，王處存夜遣卒三千蒙羊皮造城下，<span class="jiazhu">造，七到翻。</span>盧龍兵以爲羊也，爭出掠之，處存奪擊，大破之，復取易州，李全忠走。</p>
<p class="em2 strong"><span class="yinwen">13</span>加陜虢節度使王重盈同平章事。</p>
<p class="em2 strong"><span class="yinwen">14</span>李全忠旣喪師，<span class="jiazhu">喪，息浪翻。</span>恐獲罪，收餘衆還襲幽州；六月，李可舉窘急，舉族登樓自焚死，<span class="jiazhu">乾符二年，李茂勳得幽州，二世，十一年而滅。</span>全忠自爲留後。</p>
<p class="em2 strong"><span class="yinwen">15</span>東都留守李罕之與秦宗權將孫儒相拒數月；罕之兵少食盡，棄城，西保澠池，宗權陷東都。<span class="jiazhu">《九域志》：澠池縣在都城西一百五十六里。澠，彌兗翻。孫儒陷東都，而曰宗權者，儒，宗權將也。</span></p>
<p class="em2 strong"><span class="yinwen">16</span>秋，七月，以李全忠爲盧龍留後。</p>
<p class="em2 strong"><span class="yinwen">17</span>乙巳，右補闕常濬上疏，以爲：<span class="yinhao">「陛下姑息藩鎭太甚，是非功過，騈首並足，<span class="jiazhu">言齊是非，一功過，無所差別也。</span>致天下紛紛若此，猶未之寤，豈可不念駱谷之艱危，復懷西顧之計乎！<span class="jiazhu">復，扶又翻；下同。</span>宜稍振典刑以威四方。」</span>田令孜之黨言於上曰：<span class="yinhao">「此疏傳於藩鎭，豈不致其猜忿！」</span>庚戌，貶濬萬州司戶，尋賜死。<span class="jiazhu">宋白曰：萬州，春秋夔國之地，秦、漢爲朐䏰縣地。後魏分朐䏰之地置安鄕及魚泉縣，後周置萬川郡兼立南州；唐置浦州，貞觀初，改萬州，以舊萬川郡爲稱。《考異》曰：《實錄》不言令孜黨爲誰。按蕭遘等《請誅令孜表》云：<span class="yinhao">「韋昭度無致君許國之心，多醜正比頑之迹。」</span>令孜黨，蓋謂昭度也。《續寶運錄》曰：<span class="yinhao">「七月三日，表入，上覽之，不悅，顧謂侍臣曰：『藩鎭若見此表，深爲忿恨。自此猜間，其何可堪！』至二十八日，敕貶濬爲萬州司戶。」</span>疑三日脫誤，當爲二十三日。今從《實錄》。</span></p>
<p class="em2 strong"><span class="yinwen">18</span>滄州軍亂，逐節度使楊全玫，立牙將盧彥威爲留後，全玫奔幽州。以保鑾都將曹誠爲義昌節度使，<span class="jiazhu">保鑾，神策五十四都之一也。</span>以彥威爲德州刺史。</p>
<p class="em2 strong"><span class="yinwen">19</span>孫儒據東都月餘，燒宮室、官寺、民居，大掠席卷而去，<span class="jiazhu">卷，讀曰捲。</span>城中寂無雞犬。李罕之復引其衆入東都，築壘於市西而居之。<span class="jiazhu">城大難守，且無居人，故築壘以自保聚。</span></p>
<p class="em2 strong"><span class="yinwen">20</span>王重榮自以有復京城功，<span class="jiazhu">見上卷中和三年。</span>爲田令孜所擯，不肯之兗州，累表論令孜離間君臣，<span class="jiazhu">間，古莧翻。</span>數令孜十罪；<span class="jiazhu">數，所具翻。</span>令孜結邠寧節度使朱玫、鳳翔節度使李昌符以抗之。王處存亦上言：<span class="yinhao">「幽、鎭兵新退，臣未敢離易、定。<span class="jiazhu">幽、鎭兵，謂李可舉、王鎔之兵。離，力智翻。</span>且王重榮無罪，有大功於國，不宜輕有改易。」</span><span class="jiaozhusup">【章：十二行本「易」下有「搖藩鎭心」四字；乙十一行本同；張校同，云無註本亦無。】</span>詔趣其上道，<span class="jiazhu">趣，讀曰促。上，時掌翻。</span>八月，處存引軍至晉州，刺史冀君武閉城不內而還。<span class="jiazhu">河中節度統晉、絳、慈、隰等州，君武、重榮之巡屬。冀，晉大夫冀芮之後，以采邑爲姓。還，從宣翻，又如字。</span></p>
<p class="em2 strong"><span class="yinwen">21</span>洺州刺史馬爽，與昭義行軍司馬奚忠信不叶，起兵屯邢州南，脅孟方立請誅忠信；旣而衆潰，爽奔魏州，忠信使人賂樂彥禎而殺之。</p>
<p class="em2 strong"><span class="yinwen">22</span>秦宗權攻鄰道二十餘州，陷之；唯陳州距蔡百餘里，兵力甚弱，刺史趙犨日與宗權戰，宗權不能屈。詔以犨爲蔡州節度使。犨德朱全忠之援，<span class="jiazhu">自中和三年以來，黃巢攻陳州，後爲秦宗權所攻逼，惟倚朱全忠爲援。</span>與全忠結婚，凡全忠所調發，無不立至。<span class="jiazhu">調，力釣翻。奉全忠者，趙犨也。蹙梁祚者，趙犨子孫也。</span></p>
<p class="em2 strong"><span class="yinwen">23</span>王緒至漳州，以道險糧少，<span class="jiazhu">少，詩沼翻。</span>令軍中<span class="yinhao">「無得以老弱自隨，犯者斬！」</span>唯王潮兄弟扶其母董氏崎嶇從軍，<span class="jiazhu">崎，丘奇翻。嶇，因區。</span>緒召潮等責之曰：<span class="yinhao">「軍皆有法，未有無法之軍。汝違吾令而不誅，是無法也。」</span>三子曰：<span class="jiazhu">王潮兄弟三人從緒。</span><span class="yinhao">「人皆有母，未有無母之人；將軍柰何使人棄其母！」</span>緒怒，命斬其母。三子曰：<span class="yinhao">「潮等事母如事將軍，旣殺其母，安用其子！請先母死。」</span><span class="jiazhu">先，悉薦翻。</span>將士皆爲之請，乃捨之。<span class="jiazhu">爲，于僞翻；下竊爲、爲之同。</span></p>
<p class="em2 strong">有望氣者謂緒曰：<span class="yinhao">「軍中有王者氣。」</span>於是緒見將卒有勇略踰己及氣質魁岸者皆殺之。劉行全亦死，衆皆自危，曰：<span class="yinhao">「行全親也，<span class="jiazhu">行全，緒妹夫也，故云然。</span>且軍鋒之冠，猶不免，況吾屬乎！」</span>行至南安，<span class="jiazhu">冠，古玩翻。吳置東安縣，晉武帝更名晉安，隋改曰南安，唐屬泉州。《九域志》：南安在州西一十二里。</span>王潮說其前鋒將曰：<span class="jiazhu">說，式芮翻。</span><span class="yinhao">「吾屬違墳墓，捐妻子，羈旅外鄕爲羣盜，<span class="jiazhu">謂棄光、壽而入閩也。</span>豈所欲哉！乃爲緒所迫脅故也。今緒猜刻不仁，妄殺無辜，軍中孑孑者受誅且盡，<span class="jiazhu">孑孑，特立之貌。</span>子須眉若神，騎射絕倫，又爲前鋒，吾竊爲子危之！」</span><span class="jiazhu">竊爲，于僞翻。</span>前鋒將執潮手泣，問計安出。潮爲之謀，伏壯士數十人於篁竹中，伺緒至，挺劍大呼躍出，<span class="jiazhu">挺劍，拔劍也。呼，火故翻。</span>就馬上擒之，反縛以徇，軍中皆呼萬歲。<span class="jiazhu">中和元年，王緒起兵爲盜，至是爲王潮所囚。按《新書·王潮傳》，縛王緒者卽劉行全也，與此小異。《通鑑》所書，本之路振《九國志》。</span>潮推前鋒將爲主，前鋒將曰：<span class="yinhao">「吾屬今日不爲魚肉，皆王君力也。天以王君爲主，誰敢先之！」</span><span class="jiazhu">先，悉薦翻。</span>相推讓數四，<span class="jiazhu">推，吐雷翻。</span>卒奉潮爲將軍。<span class="jiazhu">卒，子恤翻。</span>緒歎曰：<span class="yinhao">「此子在吾網中不能殺，豈非天哉！」</span></p>
<p class="em2 strong">潮引兵將還光州，約其屬，所過秋豪無犯。行及沙縣，<span class="jiazhu">永徽六年，分建安置沙縣，屬汀州。《九域志》：在南劍州西一百二十四里。宋白曰：沙縣，古南平餘跡也。晉爲延平縣，太元四年，改爲沙戍；唐武德初，立爲沙縣。</span>泉州人張延魯等以刺史廖彥若貪暴，<span class="jiazhu">廖，力救翻，今俗音力弔翻，姓也。</span>帥耆老奉牛酒遮道，請潮留爲州將，<span class="jiazhu">帥，讀曰率。將，卽亮翻。</span>潮乃引兵圍泉州。</p>
<p class="em2 strong"><span class="yinwen">24</span>九月，戊申，以陳敬瑄爲三川及峽內諸州都指揮、制置等使。<span class="jiazhu">唐分三川各自爲一鎭，峽內諸州歸、峽，屬荊南節度，今陳敬瑄皆指揮制置之，田令孜右之也。</span></p>
<p class="em2 strong"><span class="yinwen">25</span>蔡軍圍荊南，<span class="jiazhu">蔡軍，秦宗權所遣秦宗言之軍也。</span>馬步使趙匡謀奉前節度使陳儒以出，<span class="jiazhu">是年正月，張瓌囚陳儒。</span>留後張瓌覺之，殺匡及儒。</p>
<p class="em2 strong"><span class="yinwen">26</span>冬，十月，癸丑，秦宗權敗朱全忠于八角。<span class="jiazhu">《九域志》：汴州浚儀縣有八角鎭。敗，補邁翻。</span></p>
<p class="em2 strong"><span class="yinwen">27</span>王重榮求救於李克用，<span class="jiazhu">《考異》曰：《太祖紀年錄》曰：<span class="yinhao">「朱玫、李昌符每連衡入覲於天子，指陳利害，規畫方略，不祐太祖，黨庇逆溫，太祖拗怒滋甚。時田令孜惡太祖與河中膠固，奏云：『王重榮北引太原，其心可見，不可處之近輔。定州王處存忠孝盡心，請授以蒲帥，移重榮於定州。』天子從之。重榮憤憤不悅，告於太祖曰：『主上新返正，大臣播棄，此際無辜遽被斥逐，明公當鑑其深心。今日使僕安歸！』會太祖憤怒朱玫輩，卽報曰：『當與公提鼓出汜水關，誅逆賊之後，則去此鼠輩，如疾風之去鴻毛耳。』重榮曰：『吾地迫邠、岐，公若師出關東，二兇必傅吾城下。不若先滅一兇，去其君側。』」</span>歐陽修《五代史》：<span class="yinhao">「重榮使人紿克用曰：『天子詔重榮，俟克用至，與處存共誅之。』因僞爲詔書示克用曰：『此是朱全忠之謀也。』克用信之。」</span>按時朝廷疏忌重榮，克用亦知之，恐無是事。今從《紀年錄》。</span>克用方怨朝廷不罪朱全忠，<span class="jiazhu">朱全忠攻克用於上源驛，朝廷不能治其罪，故克用以爲怨。</span>選兵市馬，聚結諸胡，議攻汴州，報曰：<span class="yinhao">「待吾先滅全忠，還掃鼠輩如秋葉耳！」</span>重榮曰：<span class="yinhao">「待公自關東還，吾爲虜矣。不若先除君側之惡，退擒全忠易矣。」</span><span class="jiazhu">易，以豉翻。</span>時朱玫、李昌符亦陰附朱全忠，克用乃上言：<span class="yinhao">「玫、昌符與全忠相表裏，欲共滅臣，臣不得不自救，己集蕃、漢兵十五萬，決以來年濟河，自渭北討二鎭；不近京城，保無驚擾。<span class="jiazhu">近，其靳翻。</span>旣誅二鎭，乃旋師滅全忠以雪讎恥。」</span>上遣使者諭釋，<span class="jiazhu">釋，解也。</span>冠蓋相望。</p>
<p class="em2 strong">朱玫欲朝廷討克用，數遣人潛入京城，燒積聚，<span class="jiazhu">數，所角翻。積，子賜翻。聚，從遇翻，又皆如字。</span>或刺殺近侍，<span class="jiazhu">刺，七亦翻。</span>聲云克用所爲，於是京師震恐，日有訛言。令孜遣玫、昌符將本軍及神策鄜、延、靈、夏等軍各<span class="jiaozhusup">【章：十二行本「各」作「合」。】</span>三萬人<span class="jiazhu">刺，七亦翻。按是時諸鎭分裂，如鄜如延，以一州爲一鎭，使掃境出師，一鎭亦恐不及三萬人之數，田令孜張大言之耳。</span>屯沙苑，以討王重榮，<span class="jiazhu">《考異》曰：《新·令孜傳》云：<span class="yinhao">「令孜自將討重榮，帥玫等兵三萬壁沙苑。」</span>今從《實錄》。</span>重榮發兵拒之，告急於李克用，克用引兵赴之。十一月，重榮遣兵攻同州，刺史郭璋出戰，敗死。重榮與玫等相守月餘，克用兵至，與重榮俱壁沙苑，表請誅令孜及玫、昌符；詔和解之，克用不聽。十二月，癸酉，合戰，玫、昌符大敗，<span class="jiazhu">《考異》曰：《新傳》曰：<span class="yinhao">「克用上書請誅令孜、玫，帝和之，不從；大戰沙苑，王師敗。玫走還邠州，與昌符皆恥爲令孜用，還與重榮合。神策兵潰，克用逼京師。令孜計窮，乃劫帝夜啓開遠門出奔。自賊破長安，火宮室、廬舍什七，後京兆王徽葺復粗完，至是，令孜唱曰：『王重榮反。』命火宮城，唯昭陽、蓬萊三宮僅存。」</span>按令孜奉車駕幸近藩避亂，其志亦俟兵退復還，何爲火宮城！殆必不然。《實錄》：<span class="yinhao">「六月，令孜遣邠、岐討重榮，九月，邠、岐始屯沙苑，重榮求援於克用。十一月，克用、重榮對壘于沙苑，表請誅令孜、朱玫。十二月，癸酉，合戰，朱玫敗走。」</span>《太祖紀年錄》：<span class="yinhao">「十一月，重榮遣使乞師，且言二鎭欲加兵於己，太祖欲先討朱溫，重榮請先滅二鎭。太祖表言二鎭黨庇朱溫，請自渭北討之。」</span>亦不言其附令孜，攻河中也。又言重榮與邠、鳳兵對壘月餘，十二月，太祖渡河，與朱玫戰，朱玫敗走。若自九月至十二月，非止月餘矣。疑《實錄》遣邠、岐討河中及邠、岐屯沙苑太近前，今並因十二月戰沙苑見之。</span>各走還本鎭，<span class="jiazhu">玫還邠州，昌符還鳳翔。</span>潰軍所過焚掠。克用進逼京城，乙亥夜，令孜奉天子自開遠門出幸鳳翔。<span class="jiazhu">開遠門，長安城西面北來第一門。</span></p>
<p class="em2 strong">初，黃巢焚長安宮室而去，諸道兵入城縱掠，焚府寺民居什六七，王徽累年補葺，僅完一二，<span class="jiazhu">自中和三年黃巢東走，王徽卽補葺長安宮室。葺，七入翻。</span>至是復爲亂兵焚掠，無孑遺矣。<span class="jiazhu">復，扶又翻。</span></p>
<p class="em2 strong"><span class="yinwen">28</span>是歲，賜河中軍號護國。</p>
<div class="yeartoc" id="year_toc_1311"><p class="strong"><span class="section" id="title-5"><span data-head-description="僖宗惠聖恭定孝皇帝下之上" data-head-level="h4" data-head-title="光啓二年">二年</span></span><span class="biaozhusup" data-rel="">（丙午、八八六年）</span></p></div>
<p class="em2 strong"><span class="yinwen">1</span>春，正月，鎭海牙將張郁作亂，攻陷常州。<span class="jiazhu">《考異》曰：皮光業《見聞錄》曰：<span class="yinhao">「郁，潤州小將也。周寶差郁押兵士三百人戍於海次，因正旦酗酒，殺使府安慰軍將，度不免禍，遂作亂。潤州差拓跋從領兵討之，郁自常熟縣取江陰而入常州。刺史劉革到任方一月，親執牌印於戟門而降。」</span>《新紀》曰：<span class="yinhao">「正月辛巳，郁陷常州。」</span>按皮《錄》但言郁以正旦殺安慰軍將耳，非當日卽陷常州。《新紀》誤也。</span></p>
<p class="em2 strong"><span class="yinwen">2</span>李克用還軍河中，與王重榮同表請大駕還宮，因罪狀田令孜，請誅之。上復以飛龍使楊復恭爲樞密使。<span class="jiazhu">田令孜擯斥楊復恭，見上卷中和三年。</span></p>
<p class="em2 strong">戊子，令孜請上幸興元，上不從。是夜，令孜引兵入宮，<span class="jiazhu">此宮，謂行宮也。</span>劫上幸寶雞，黃門衞士從者纔數百人，<span class="jiazhu">從，才用翻。</span>宰相朝臣皆不知。翰林學士承旨杜讓能宿直禁中，<span class="jiazhu">天子行幸所至，宿次之地，宿衞將士外設環衞，近臣宿直各有其次，與宮禁無異，故行宮內亦謂之禁中。</span>聞之，步追乘輿，<span class="jiazhu">乘，繩證翻。</span>出城十餘里，得人所遺馬，<span class="jiazhu">遺馬棄而不及收者。</span>無羈勒，解帶繫頸而乘之，獨追及上於寶雞；<span class="jiazhu">《九域志》：寶雞縣在鳳翔西南六十五里。</span>明日，乃有太子少保孔緯等數人繼至。讓能，審權之子，<span class="jiazhu">杜審權見二百四十九卷宣宗大中十三年。</span>緯，戣之孫也。<span class="jiazhu">孔戣見《憲宗紀》。</span>宗正奉太廟神主至鄠，<span class="jiazhu">鄠，音戶。《九域志》：鄠縣在長安南六十里。</span>遇盜，皆失之。朝士追乘輿者至盩厔，<span class="jiazhu">《九域志》：盩厔在鳳翔東南二百里，音舟窒。</span>爲亂兵所掠，衣裝殆盡。</p>
<p class="em2 strong">庚寅，上以孔緯爲御史大夫，使還召百官，上留寶雞以待之。</p>
<p class="em2 strong">時田令孜弄權，再致播遷，<span class="jiazhu">帝始焉避黃巢而奔蜀，今又避幷、蒲之兵而出，再致播遷，其禍皆本於田令孜弄權。</span>天下共忿疾之；朱玫、李昌符亦恥爲之用，且憚李克用、王重榮之強，更與之合。</p>
<p class="em2 strong">蕭遘因邠寧奏事判官李松年至鳳翔，<span class="jiazhu">唐末藩鎭遣其屬奏事，皆謂之奏事官。判官，幕府右職也，朱玫遣之奏事行在所，故曰奏事判官，以別於尋常奏事官。蕭遘爲相，天子播越而不扈從，惡得無罪！</span>遣召朱玫亟迎車駕，<span class="jiazhu">朱玫尋有異圖，蕭遘旣不能制，又不能死，爲法受惡，基於此矣。</span>癸巳，玫引步騎五千至鳳翔。孔緯詣宰相，欲宣詔召之；蕭遘、裴澈以令孜在上側，不欲往，辭疾不見。緯令臺吏趣百官詣行在，<span class="jiazhu">趣，讀曰促。</span>皆辭以無袍笏，緯召三院御史，<span class="jiazhu">《唐志》：御史大夫之屬有三院：一曰臺院，侍御史屬焉；二曰殿院，殿中侍御史屬焉；三曰察院，監察御史屬焉。</span>泣謂：<span class="yinhao">「布衣親舊有急，猶當赴之。豈有天子蒙塵，爲人臣子，累召而不往者！」</span>御史請辦裝數日而行，緯拂衣起曰：<span class="yinhao">「吾妻病垂死且不顧，諸君善自爲謀，請從此辭！」</span>乃詣李昌符，請騎衞送至行在，昌符義之，贈裝錢，遣騎送之。</p>
<p class="em2 strong">邠寧、鳳翔兵追逼乘輿，敗神策指揮使楊晟於潘氏，鉦鼓之聲聞於行宮。<span class="jiazhu">敗，補邁翻。聞，音問。</span>田令孜奉上發寶雞，留禁兵守石鼻爲後拒。<span class="jiazhu">潘氏在寶雞東北。石鼻在寶雞西南，亦曰靈壁。蘇軾曰：鳳翔府寶雞縣武城鎭，卽俗所謂石鼻寨也，諸葛武侯所築城，去寶雞三十里。</span>置感義軍於興、鳳二州，以楊晟爲節度使，守散關。<span class="jiazhu">興州，漢武都郡沮縣地，自晉及宋、魏爲武興藩王楊氏之國。魏滅楊氏，爲武興鎭，尋改東益州，唐爲興州，今州城卽古武興城也。鳳州，漢武都郡故道、河池二縣之地，後魏爲仇池鎭，孝昌中置南岐州；廢帝三年，改爲鳳州，以西界有鳳凰山而名。</span>時軍民雜糅，鋒鏑縱橫，<span class="jiazhu">糅，女救翻。縱，子容翻。</span>以神策軍使王建、晉暉爲清道斬斫使，建以長劍五百前驅奮擊，乘輿乃得前。<span class="jiazhu">《考異》曰：毛文錫《王建紀事》云：<span class="yinhao">「光啓二年，正月辛巳，車駕次陳倉。二月辛亥，朱玫遣兵攻逼行在，庚申，陷虢縣。三月甲午，將移幸梁、洋，以上爲清道斬斫使。戊戌，邠師至石鼻，己亥，石鼻不守。庚子，寇逼寶雞。辛丑，車駕南引。」</span>今但取其事，不取其月日。</span>上以傳國寶授建負之以從，登大散嶺。<span class="jiazhu">從，才用翻。大散嶺在鳳州梁泉縣松陵堡南。</span>李昌符焚閣道丈餘，將摧折，<span class="jiazhu">折，而設翻。</span>王建扶掖上自煙焰中躍過；夜，宿板下，上枕建膝而寢，旣覺，始進食，<span class="jiazhu">枕，之酖翻。覺，居效翻。</span>解御袍賜建曰：<span class="yinhao">「以其有淚痕故也。」</span>車駕纔入散關，朱玫已圍寶雞。石鼻軍潰，玫長驅攻散關，不克。嗣襄王熅，肅宗之玄孫也，<span class="jiazhu">熅，肅宗子襄王僙之曾孫，音於云翻，又於問翻。</span>有疾，從上不及，留遵塗驛，<span class="jiazhu">據《熅傳》，遵塗驛在石鼻，亦謂之石鼻驛。</span>爲玫所得，與俱還鳳翔。</p>
<p class="em2 strong">庚戌，李克用還太原。</p>
<p class="em2 strong"><span class="yinwen">3</span>二月，王重榮、朱玫、李昌符復上表請誅田令孜。<span class="jiazhu">復，扶又翻。</span></p>
<p class="em2 strong"><span class="yinwen">4</span>以前東都留守鄭從讜爲守太傅兼侍中。<span class="jiazhu">《考異》曰：《新·宰相表》，從讜入三公門，不爲眞相。按《新傳》，拜司空，復秉政，進太傅兼侍中，從至興元，以太子太保還第。《新表》誤也。</span></p>
<p class="em2 strong"><span class="yinwen">5</span>朱玫、李昌符使山南西道節度使石君涉栅絕險要，燒郵驛，上由他道以進；山谷崎嶇，邠軍迫其後，<span class="jiazhu">邠軍，朱玫之軍。</span>危殆者數四，僅得達山南。三月，壬午，石君涉棄鎭逃歸朱玫。<span class="jiazhu">石君涉黨於邠、岐，車駕猝至，故棄鎭而逃。</span></p>
<p class="em2 strong">癸未，鳳翔百官蕭遘等罪狀田令孜及其黨韋昭度，請誅之。初，昭度因供奉僧澈結宦官，得爲相。<span class="jiazhu">昭度爲相，見二百五十四卷廣明元年。</span>澈師知玄鄙澈所爲，昭度每與同列詣知玄，皆拜之，知玄揖使詣澈啜茶。</p>
<p class="em2 strong">山南西道監軍馮翊嚴遵美迎上于西縣，<span class="jiazhu">節度使旣逃，故監軍自迎車駕。後魏分漢沔陽縣置嶓冢縣，隋大業初，改曰西縣，唐屬興元府。《九域志》：縣在府西一百里。宋白曰：西縣本名白馬城，又曰濜江城，宋於此城僑立華陽郡，後魏置嶓冢縣，隋大業三年改爲西縣。</span>丙申，車駕至興元。<span class="jiazhu">《考異》曰：皮光業《見聞錄》：<span class="yinhao">「正月乙酉，車駕次寶雞。」</span>《王建紀事》：<span class="yinhao">「正月辛巳，次陳倉。二月辛亥，朱玫將𨀙跌師瑀逼行在，破楊晟於潘氏。庚申，陷虢縣。三月甲午，僖宗將移幸梁、洋，戊戌，邠師至石鼻。己亥，石鼻不守。庚子，寇逼寶雞。辛丑，車駕南引。四月庚申，達褒中。」</span>《舊紀》：<span class="yinhao">「正月戊子，田令孜迫乘輿幸興元。庚寅，次寶雞。癸巳，朱玫至鳳翔，令孜聞邠軍至，奉帝入散關。三月丙申，車駕至興元。」</span>《唐年補錄》：<span class="yinhao">「三月十七日，車駕至興元。」</span>卽丙申也。《實錄》：<span class="yinhao">「正月乙酉，車駕次寶雞。」</span>戊子、癸巳、三月丙申，與《舊紀》同。《新紀》：<span class="yinhao">「正月戊子，如興元，癸巳，朱玫叛，寇鳳翔。三月丙申，次興元。」</span>諸書月日不同如此。若依《新》、《舊紀》、《實錄》，則離寶雞六十四日乃至興元，似太緩。若依《紀事》，則寶雞危逼之地，車駕留彼八十日，似太久。要之，僖宗以棧道燒絕，自他道崎嶇至山南，容有六十餘日之久；至於留寶雞八十日，必無此理。今從《新》、《舊紀》。</span></p>
<p class="em2 strong">戊戌，以御史大夫孔緯、翰林學士承旨·兵部尙書杜讓能並爲兵部侍郎、同平章事。</p>
<p class="em2 strong">保鑾都將李鋋等敗邠軍於鳳州。<span class="jiazhu">鋋，音蟬。敗，補邁翻。</span></p>
<p class="em2 strong">詔加王重榮應接糧料使，<span class="jiaozhusup">【章：十二行本「使」下重「使」字；乙十一行本同。】</span>調本道穀十五萬斛以濟國用。<span class="jiazhu">調，徒釣翻。</span>重榮表稱令孜未誅，不奉詔。</p>
<p class="em2 strong">以尙書左丞盧渥爲戶部尙書，充山南西道留後。以嚴遵美爲內樞密使，遣王建帥部兵戍三泉，<span class="jiazhu">武德四年，分利州之綿谷置三泉縣，時屬興元府。宋白曰：三泉縣本漢葭萌縣地，後魏正始中，分置三泉縣，以界內三泉山爲名。《九域志》：在府西南二百一十里。帥，讀曰率。</span>晉暉及神策軍使張造帥四都兵屯黑水，<span class="jiazhu">從駕五都，王建以一都戍三泉，暉、造以四都屯黑水。黑水在興元成固縣西北太白山，南流入漢。諸葛亮牋所謂<span class="yinhao">「朝發南鄭，夕宿黑水」</span>者也。</span>脩棧道以通往來。以建遙領壁州刺史。將帥遙領州鎭自此始。</p>
<p class="em2 strong"><span class="yinwen">6</span>陳敬瑄疑東川節度使高仁厚，欲去之。<span class="jiazhu">去，羌呂翻；下同。</span>遂州刺史鄭君立<span class="jiaozhusup">【嚴：「立」改「雄」。】</span>起兵攻陷漢州，進向成都；敬瑄遣其將李順之逆戰，君立敗死。敬瑄又發維、茂羌軍擊仁厚，殺之。<span class="jiazhu">《考異》曰：張𩇕《耆舊傳》不言仁厚所終，惟數敬瑄六錯云：<span class="yinhao">「太師殺高仁厚，一錯。」</span>又云：<span class="yinhao">「高僕射權謀智勇，累有大功於太師，又極忠孝，若在，王司徒不過梓潼。」</span>《昭宗實錄》，文德元年八月，仁厚、楊師立、羅元杲、王師本俱贈官，云皆先朝以疑似獲罪。今從《新紀》、《新傳》，參以二書，自他仁厚事更無所見。</span></p>
<p class="em2 strong"><span class="yinwen">7</span>朱玫以田令孜在天子左右，終不可去，言於蕭遘曰：<span class="yinhao">「主上播遷六年，中原將士冒矢石，百姓供饋餉，戰死餓死，什減七八，僅得復京城。天下方喜車駕還宮，主上更以勤王之功爲敕使之榮，<span class="jiazhu">勤王之功，楊復光實預有之。田令孜以其出於北司，眩惑人主以爲己榮。</span>委以大權，使墮綱紀，騷擾藩鎭，召亂生禍。<span class="jiazhu">墮，讀曰隳。言田令孜易置王重榮以召亂。</span>玫昨奉尊命來迎大駕，<span class="jiazhu">言遘召玫使迎車駕。</span>不蒙信察，反類脅君。吾輩報國之心極矣，戰賊之力殫矣，安能垂頭弭耳，受制於閹寺之手哉！李氏孫尙多，相公盍改圖以利社稷乎？」</span>遘曰：<span class="yinhao">「主上踐阼十餘年，無大過惡；正以令孜專權肘腋，致坐不安席，上每言之，流涕不已。近日上初無行意，令孜陳兵帳前，迫脅以行，不容俟旦。罪皆在令孜，人誰不知！足下盡心王室，正有引兵還鎭，拜表迎鑾。廢立重事，伊、霍所難，遘不敢聞命！」</span>玫出，宣言曰：<span class="yinhao">「我立李氏一王，敢異議者斬！」</span></p>
<p class="em2 strong">夏，四月，壬子，玫逼鳳翔百官奉襄王熅權監軍國事，承制封拜指揮，仍遣大臣入蜀迎駕，盟百官于石鼻驛。玫使蕭遘爲册文，遘辭以文思荒落；<span class="jiazhu">思，相吏翻。</span>乃使兵部侍郎判戶部鄭昌圖爲之。乙卯，熅受册，玫自兼左、右神策十軍使，<span class="jiazhu">《考異》曰：《實錄》：<span class="yinhao">「玫自補大丞相。」</span>按唐無此官。又下五月，玫自加侍中。蓋唐末著小說者，謂平章事或侍中爲大丞相耳，《實錄》因其文而誤也。</span>帥百官奉熅還京師；<span class="jiazhu">事至於此，蕭遘無所逃於天地之間。帥，讀曰率。</span>以鄭昌圖同平章事、判度支、鹽鐵、戶部，各置副使，三司之事一以委焉。河中百官崔安潛等上襄王牋，賀受册。<span class="jiazhu">上之出長安，百官不扈從而奔河中者，謂之河中百官。</span></p>
<p class="em2 strong"><span class="yinwen">8</span>田令孜自知不爲天下所容，乃薦樞密使楊復恭爲左神策中尉、觀軍容使，自除西川監軍使，<span class="jiazhu">《考異》曰：《舊紀》、《實錄》皆云<span class="yinhao">「二月，以令孜爲西川監軍。」</span>《舊傳》云：<span class="yinhao">「令孜懼，引楊復恭代己，從幸梁州，求爲西川監軍。」</span>《新傳》云：<span class="yinhao">「令孜留不去，及帝病，乃赴成都，表解官求醫。」</span>蓋取張𩇕之說耳。按《王建紀事》：<span class="yinhao">「四月，庚申，達褒中。令孜以罪釁貫盈，且慮禍及，於是自授西川監軍使，以避指斥，復規與敬瑄爲巢窟。」</span>今從之。</span>往依陳敬瑄。<span class="jiazhu">爲敬瑄、令孜併命張本。</span>復恭斥令孜之黨，出王建爲利州刺史，晉暉爲集州刺史，張造爲萬州刺史，李師泰爲忠州刺史。<span class="jiazhu">王建等歸田令孜，見上中和四年十一月。</span></p>
<p class="em2 strong"><span class="yinwen">9</span>五月，朱玫以中書侍郎、同平章事蕭遘爲太子太保，自加侍中、諸道鹽鐵、轉運等使；加裴澈判度支，鄭昌圖判戶部；以淮南節度使高騈兼中書令，充江·淮鹽鐵、轉運等使、諸道行營兵馬都統；淮南右都押牙、和州刺史呂用之爲嶺南東道節度使；大行封拜以悅藩鎭。遣吏部侍郎夏侯潭宣諭河北，戶部侍郎楊陟宣諭江、淮諸藩鎭，受其命者什六七，高騈仍奉牋勸進。<span class="jiazhu">史言僖宗再幸山南，天下已絕望矣，其得還者幸也。</span></p>
<p class="em2 strong">呂用之建牙開幕，一與騈同，凡騈之腹心及將校能任事者，皆逼以從己，諸所施爲，不復咨稟。<span class="jiazhu">復，扶又翻。</span>騈頗疑之，陰欲奪其權，而根蔕已固，無如之何。用之知之，甚懼，訪於其黨前度支巡官鄭𣏌、前知廬州事董瑾，𣏌曰：<span class="yinhao">「此固爲晚矣。」</span><span class="jiazhu">言駢早不知覺。</span>用之問策安出，𣏌曰：<span class="yinhao">「曹孟德有言：『寧我負人，無人負我。』」</span><span class="jiazhu">後漢末，曹操避董卓之難，間行東歸，過故人呂伯奢，伯奢出五子備賓主禮。操聞食器聲，以爲圖己，手劍殺八人而去。旣而悽愴曰：<span class="yinhao">「寧我負人，無人負我。」</span>孟德，曹操字也。鄭𣏌蓋勸用之圖駢。</span>明日，與瑾共爲書一緘授用之，其語祕，人莫有知者。<span class="jiazhu">𣏌、瑾謀見下卷光啓三年。</span></p>
<p class="em2 strong">蕭遘稱疾歸永樂。<span class="jiazhu">按《新書》，遘弟蘧爲永樂令，遘往從之。永樂縣，屬河中府，武德初置。宋白曰：永樂縣本漢河北縣地，周武帝武成二年，改爲永樂，保定二年省，以地屬芮城，唐武德二年，分芮城復置。樂，音洛。</span></p>
<p class="em2 strong">初，鳳翔節度使李昌符與朱玫同謀立襄王，旣而玫自爲宰相專權；昌符怒，不受其官，更通表興元。詔加昌符檢校司徒。</p>
<p class="em2 strong">朱玫遣其將王行瑜將邠寧、河西兵五萬追乘輿，<span class="jiazhu">自代宗時，河西沒于吐蕃，宣宗復河、湟，張義潮收涼州，河西復羈屬於唐。</span>感義節度使楊晟戰數卻，<span class="jiazhu">數，所角翻。</span>棄散關走，行瑜進屯鳳州。</p>
<p class="em2 strong">是時，諸道貢賦多之長安，不之興元，<span class="jiazhu">之，往也。</span>從官衞士皆乏食，<span class="jiazhu">從，才用翻。</span>上涕泣，不知爲計。杜讓能言於上曰：<span class="yinhao">「楊復光與王重榮同破黃巢，復京城，相親善；<span class="jiazhu">事見上卷中和三年。</span>復恭其兄也。若遣重臣往諭以大義，且致復恭之意，宜有回慮歸國之理。」</span>上從之，遣右諫議大夫劉崇望使于河中，齎詔諭重榮，重榮卽聽命，遣使表獻絹十萬匹，且請討朱玫以自贖。</p>
<p class="em2 strong">戊戌，襄王熅遣使至晉陽賜李克用詔，言<span class="yinhao">「上至半塗，六軍變擾，蒼黃晏駕，吾爲藩鎭所推，今已受册。」</span>朱玫亦與克用書，克用聞其謀皆出於玫，大怒。大將蓋寓說克用曰：<span class="yinhao">「鑾輿播遷，天下皆歸咎於我，<span class="jiazhu">蓋，古盍翻。說，式芮翻。寓言上之播越，由克用與王重榮兵逼京城，爲天下之所歸咎。</span>今不誅玫，黜李熅，無以自湔洗。」</span><span class="jiazhu">湔，則前翻。《考異》曰：《實錄》：<span class="yinhao">「楊復恭兄弟，於李克用、王重榮有破賊連衡之舊，乃奏遣劉崇望齎詔宣諭，兼達復恭之意，重榮、克用皆聽命。」</span>按《後唐太祖紀年錄》：<span class="yinhao">「僞使至太原，太祖詰其事狀，曰：『皆朱玫所爲。』將斬之以徇，大將蓋寓等言云云。太祖燔僞詔，械其使，馳檄喻諸鎭曰：『今月二十日，得襄王僞詔及朱玫文字，云：<span class="yinhao">「田令孜脅遷鑾駕，播越梁、洋，行至半塗，六軍變擾，遂至蒼黃而晏駕，不知殺逆者何人。永念丕基不可無主。昨四鎭藩后推朕纂承，已於正殿受册畢，改元大赦者。」</span>李熅出自贅疣，名汙藩邸，智昏菽麥，識昧機權。李符虜之以塞辭，朱玫賣之以爲利；呂不韋之奇貨，可見姦邪，蕭世誠之土囊，期於匪夕。近者當道徑差健步，奉表起居，行朝見駐巴、梁，宿衞比無騷動。而朱玫脅其孤騃，自號台衡，敢首亂階，明言晏駕，熒惑藩鎭，淩弱廟朝』云云。」</span>按《舊·復恭》、《崇望傳》及諸家《五代史》，亦不言克用因復恭、崇望而推戴僖宗，今不取。又於時熅未卽位，改元僞詔，亦恐非也。《編遺錄》：<span class="yinhao">「二年春正月壬午，唐室有襄王之亂，僖宗駐蹕梁、洋，襄王遂下僞命，以檢校太傅，令邸吏左環賷所授僞官告一通。左環至，具事以聞。上怒，切責環，將加其罪，久乃赦之，遂令焚毀於庭。」</span>按正月，朱玫未立襄王。《編遺錄》亦誤也。今從薛居正《五代史·梁紀》。</span>克用從之，燔詔書，囚使者，移檄鄰道，稱：<span class="yinhao">「玫敢欺藩方，明言晏駕。當道已發蕃、漢三萬兵進討凶逆，當共立大功。」</span>寓，蔚州人也。<span class="jiazhu">蔚，紆勿翻。</span></p>
<p class="em2 strong"><span class="yinwen">10</span>秦賢寇宋汴，朱全忠敗之於尉氏南；<span class="jiazhu">敗，補邁翻。</span>癸巳，遣都將郭言將步騎三萬擊蔡州。</p>
<p class="em2 strong"><span class="yinwen">11</span>六月，以扈蹕都將楊守亮爲金商節度、京畿制置使，<span class="jiazhu">扈蹕都，亦神策五十四都之一。</span>將兵二萬出金州，與王重榮、李克用共討朱玫。守亮本姓訾，名亮，<span class="jiazhu">訾，卽移翻。《漢書·功臣表》有樓虛侯訾順。</span>曹州人，與弟信皆爲楊復光假子，更名守亮、守信。<span class="jiazhu">更，工衡翻。</span></p>
<p class="em2 strong">李克用遣使奉表稱：<span class="yinhao">「方發兵濟河，除逆黨，迎車駕，願詔諸道與臣協力。」</span>先是，山南之人皆言克用與朱玫合，<span class="jiazhu">先，悉薦翻。</span>人情恟懼；表至，上出示從官，幷諭山南諸鎭，由是帖然。然克用表猶以朱全忠爲言，上使楊復恭以書諭之云：<span class="yinhao">「俟三輔事寧，<span class="jiazhu">漢以京兆、馮翊、扶風爲三輔，唐京畿之地是也。</span>別有進止。」</span></p>
<p class="em2 strong"><span class="yinwen">12</span>衡州刺史周岳發兵攻潭州，欽化節度使閔勗招淮西將黃皓入城共守，<span class="jiazhu">淮西將，秦宗權將也。</span>皓遂殺勗。<span class="jiazhu">中和元年，閔勗據潭州，至是而敗。</span>岳攻拔州城，擒皓，殺之。</p>
<p class="em2 strong"><span class="yinwen">13</span>鎭海節度使周寶遣牙將丁從實襲常州，<span class="jiazhu">《考異》曰：《新紀》：<span class="yinhao">「武寧軍將丁從實陷常州。」</span>今從《皮氏見聞錄》。</span>逐張郁；郁奔海陵，<span class="jiazhu">是年正月，張郁陷常州。</span>依鎭遏使南昌高霸。霸，高騈將也，鎭海陵，有民五萬戶，兵三萬人。</p>
<p class="em2 strong"><span class="yinwen">14</span>秋，七月，秦宗權陷許州，殺節度使鹿晏弘。<span class="jiazhu">中和四年，晏弘據許州，至是敗亡。</span></p>
<p class="em2 strong"><span class="yinwen">15</span>王行瑜進攻興州，感義節度使楊晟棄鎭走，據文州，詔保鑾都將李鋋、扈蹕都將李茂貞、陳佩屯大唐峯以拒之。茂貞，博野人，本姓宋，名文通，以功賜姓名。<span class="jiazhu">李茂貞始此。</span></p>
<p class="em2 strong"><span class="yinwen">16</span>更命欽化軍曰武安，<span class="jiazhu">湖南觀察升欽化軍見上卷中和三年。更，工衡翻。</span>以衡州刺史周岳爲節度使。</p>
<p class="em2 strong"><span class="yinwen">17</span>八月，盧龍節度使李全忠薨，以其子匡威爲留後。</p>
<p class="em2 strong"><span class="yinwen">18</span>王潮拔泉州，殺廖彥若。<span class="jiazhu">去年八月王潮圍泉州，至是乃拔之。《考異》曰：《新紀》：<span class="yinhao">「八月，王潮陷泉州，刺史劉彥若死之。」</span>按諸書皆云<span class="yinhao">「廖彥若」</span>，《新紀》作<span class="yinhao">「劉」</span>，恐誤。</span>潮聞福建觀察陳巖威名，不敢犯福州境，遣使降之，<span class="jiazhu">使，疏吏翻。降，戶江翻。</span>巖表潮爲泉州刺史。潮沈勇有智略，<span class="jiazhu">沈，持林翻。</span>旣得泉州，招懷離散，均賦繕兵，吏民悅服。幽王緒於別館，緒慚，自殺。</p>
<p class="em2 strong"><span class="yinwen">19</span>九月，朱玫將張行實攻大唐峯，李鋋等擊卻之。金吾將軍滿存與邠軍戰，破之，復取興州，<span class="jiazhu">復，扶又翻。</span>進守萬仞寨。</p>
<p class="em2 strong"><span class="yinwen">20</span>李克脩攻孟方立，甲午，擒其將呂臻於焦岡，拔故鎭、武安、臨洺、邯鄲、沙河；<span class="jiazhu">《九域志》：洺州武安縣有固鎭鎭。</span>以大將安金俊爲邢州刺史。</p>
<p class="em2 strong"><span class="yinwen">21</span>長安百官太子太師裴璩等勸進於襄王熅。<span class="jiazhu">璩，其於翻。</span>冬，十月，熅卽皇帝位，改元建貞，遙尊上爲太上元皇聖帝。</p>
<p class="em2 strong"><span class="yinwen">22</span>董昌謂錢鏐曰：<span class="yinhao">「汝能取越州，吾以杭州授汝。」</span><span class="jiazhu">《考異》曰：《實錄》：<span class="yinhao">「辛未，以杭州刺史董昌爲浙東觀察使。」</span>按此年十一月，鏐始拔越州。十二月擒漢宏，昌始自稱知浙東軍府事。《實錄》誤也。</span>鏐曰：<span class="yinhao">「然，不取終爲後患。」</span>遂將兵自諸曁趨平水，<span class="jiazhu">趨，七喻翻。</span>鑿山開道五百里，出曹娥埭，<span class="jiazhu">《九域志》：越州會稽縣有平水鎭、曹娥鎭。平水，今在越州東南四十餘里，自此南踰山，出小江，沿剡溪而東二十里，至曹娥埭。埭，徒耐翻。</span>浙東將鮑君福帥衆降之。<span class="jiazhu">帥，讀曰率。降，戶江翻。</span>鏐與浙東軍戰，屢破之，進屯豐山。</p>
<p class="em2 strong"><span class="yinwen">23</span>感化牙將張雄、馮弘鐸得罪於節度使時溥，<span class="jiazhu">徐州本號武寧軍，自咸通罷節鎭之後，尋復節鎭，改爲感化軍，中間有書武寧者，誤也。是後時溥旣死，朱梁始復徐州爲武寧軍。</span>聚衆三百，走渡江，襲蘇州，據之。雄自稱刺史，稍聚兵至五萬，戰鑑千餘，自號天成軍。</p>
<p class="em2 strong"><span class="yinwen">24</span>河陽節度使諸葛爽薨，大將劉經、張全義立爽子仲方爲留後。全義，臨濮人也。<span class="jiazhu">武德四年，分雷澤縣置臨濮縣，屬濮州。《九域志》：在州南六十里。濮，博木翻。</span></p>
<p class="em2 strong"><span class="yinwen">25</span>李克脩攻邢州，不克而還。<span class="jiazhu">《考異》曰：《太祖紀年錄》：<span class="yinhao">「邢人出戰，又敗之。孟方立求救於鎭州王鎔，出兵三萬赴援，我軍乃退。」</span>《舊·鎔傳》：<span class="yinhao">「是時天子蒙塵，九有羹沸。河東李克用虎視山東，方謀吞據，鎔以重賂結納，以脩和好。晉軍討孟方立於邢州，鎔常奉以芻糧。」</span>據此，則鎔助克用攻邢州也。未知孰是。今皆不取。</span></p>
<p class="em2 strong"><span class="yinwen">26</span>十一月，丙戌，錢鏐克越州，劉漢宏奔台州。<span class="jiazhu">《考異》曰：《實錄》，漢宏被殺在董昌除浙東前。據范坰《吳越備史》，漢宏敗走至十二月死皆有日，今從之。</span></p>
<p class="em2 strong"><span class="yinwen">27</span>義成節度使安師儒委政於兩廂都虞候夏侯晏、杜標，二人驕恣，軍中忿之；小校張驍潛出，聚衆二千攻州城，師儒斬晏、標首諭之，軍中稍息。天平節度使朱瑄謀取滑州，遣濮州刺史朱裕將兵誘張驍，殺之。朱全忠先遣其將朱珍、李唐賓襲滑州，入境，遇大雪，珍等一夕馳至壁下，百梯並升，遂克之，虜師儒以歸。<span class="jiazhu">《考異》曰：《實錄》：<span class="yinhao">「告於行在，命全忠兼領義成節度使。」</span>按大順元年始以全忠兼宣義節度使，全忠猶辭，以授胡眞，此際未也。《實錄》誤。</span>全忠以牙將江陵胡眞知義成留後。<span class="jiazhu">義成自此屬朱全忠。</span></p>
<p class="em2 strong"><span class="yinwen">28</span>田令孜至成都請尋醫，許之。<span class="jiazhu">解西川監軍使。</span></p>
<p class="em2 strong"><span class="yinwen">29</span>十二月，戊寅，諸軍拔鳳州，以滿存爲鳳州防禦使。</p>
<p class="em2 strong"><span class="yinwen">30</span>楊復恭傳檄關中，稱<span class="yinhao">「得朱玫首者，以靜難節度使賞之。」</span><span class="jiazhu">以朱玫職任授之也。難，乃旦翻。</span>王行瑜戰數敗，<span class="jiazhu">屢爲李鋋、滿存等所破。數，所角翻。</span>恐獲罪於玫，與其下謀曰：<span class="yinhao">「今無功，歸亦死；曷若與汝曹斬玫首，<span class="jiaozhusup">【章：十二行本「首」下有「定京城」三字；乙十一行本同；退齋校同；張校同，云無註本亦無。】</span>迎大駕，取邠寧節鉞乎？」</span>衆從之。甲寅，行瑜自鳳州擅引兵歸京師，<span class="jiazhu">此諸軍所以於戊寅得取鳳州。</span>玫方視事，聞之，怒，召行瑜，責之曰：<span class="yinhao">「汝擅歸，欲反邪？」</span>行瑜曰：<span class="yinhao">「吾不反，欲誅反者朱玫耳！」</span>遂擒斬之，幷殺其黨數百人。諸軍大亂，焚掠京城，士民無衣凍死者蔽地。裴澈、鄭昌圖帥百官二百餘人奉襄王奔河中，<span class="jiazhu">帥，讀曰率。</span>王重榮詐爲迎奉，執熅，殺之，<span class="jiazhu">襄王熅自監國至竊號，涉八月而敗。</span>囚澈、昌圖；百官死者殆半。</p>
<p class="em2 strong"><span class="yinwen">31</span>台州刺史杜雄誘劉漢宏，執送董昌，斬之。<span class="jiazhu">廣明元年，劉漢宏得浙東，至是而亡。《考異》曰：《十國紀年》：<span class="yinhao">「十二月，丙午，杜雄執漢宏。」</span>按十二月丙子朔，無丙午。《紀年》誤。</span>昌徙鎭越州，自稱知浙東軍府事，以錢鏐知杭州事。<span class="jiazhu">爲錢鏐以杭州跨有二浙張本。</span></p>
<p class="em2 strong"><span class="yinwen">32</span>王重榮函襄王熅首至行在，刑部請御興元城南樓獻馘，百官畢賀。太常博士殷盈孫議，以爲：<span class="yinhao">「熅爲賊臣所逼，正以不能死節爲罪耳。禮，公族罪在大辟，君爲之素服不舉。<span class="jiazhu">《記·文王世子》：公族其有死罪者，有司讞于公曰：<span class="yinhao">「某之罪在大辟。」</span>公三宥之，有司不對，走出，致刑于甸人。公又使人追之曰：<span class="yinhao">「雖然，必赦之。」</span>對曰：<span class="yinhao">「無及也。」</span>反命于公。公素服不舉，爲之變，如其倫之喪，無服，親哭之。爲，于僞翻。</span>今熅已就誅，宜廢爲庶人，令所在葬其首。其獻馘稱賀之禮，請俟朱玫首至而行之。」</span>從之。盈孫，侑之孫也。<span class="jiazhu">殷侑見二百四十二卷文宗大和二年。</span></p>
<p class="em2 strong"><span class="yinwen">33</span>河陽大將劉經，畏李罕之難制，自引兵鎭洛陽，襲罕之於澠池，爲罕之所敗；<span class="jiazhu">敗，補邁翻；下同。</span>經棄洛陽走，罕之追殺殆盡。罕之軍于鞏，<span class="jiazhu">鞏，漢古縣，唐屬河南府。《九域志》：在府東一百一十里。</span>將渡河，經遣張全義將兵拒之。時諸葛仲方幼弱，政在劉經，諸將多不附，全義遂與罕之合兵攻河陽，爲經所敗，罕之、全義走保懷州。</p>
<p class="em2 strong"><span class="yinwen">34</span>初，忠武決勝指揮使孫儒與龍驤指揮使朗山劉建鋒戍蔡州，拒黃巢，扶溝馬殷隸軍中，以材勇聞。<span class="jiazhu">扶溝，漢縣，中廢，隋復置，唐屬許州。《陳留風俗傳》：小扶亭有洧水之溝，因以名縣。《九域志》：縣在汴州南一百九十里。馬殷始此。</span>及秦宗權叛，儒等皆屬焉。宗權遣儒<span class="jiaozhusup">【章：十二行本「儒」下有「將兵」二字；乙十一行本同。】</span>攻陷鄭州，刺史李璠奔大梁。<span class="jiazhu">璠，孚袁翻。</span>儒進陷河陽，留後諸葛仲方奔大梁。<span class="jiazhu">廣明元年，諸葛爽得河陽，及子而敗。</span>儒自稱節度使，張全義據懷州，李罕之據澤州以拒之。</p>
<p class="em2 strong">初，長安人張佶爲宣州幕僚，惡觀察使秦彥之爲人，棄官去；過蔡州，宗權留以爲行軍司馬。佶謂劉建鋒曰：<span class="yinhao">「秦公剛鷙而猜忌，亡無日矣，吾屬何以自免！」</span>建鋒方自危，遂與佶善。<span class="jiazhu">佶，其吉翻。惡，烏路翻。爲劉建鋒、張佶協力取湖南張本。</span></p>
<p class="em2 strong"><span class="yinwen">35</span>壽州刺史張翱<span class="jiazhu">《考異》曰：《妖亂志》作<span class="yinhao">「張敖」</span>，《吳錄》作<span class="yinhao">「張滶」</span>。今從《十國紀年》。</span>遣其將魏虔將萬人寇廬州，廬州刺史楊行愍遣其將田頵、李神福、張訓拒之，敗虔于褚城。<span class="jiazhu">敗，補邁翻。</span>滁州刺史許勍襲舒州，刺史陶雅奔廬州。<span class="jiazhu">中和四年，行愍使雅取舒州。</span>高騈命行愍更名行密。<span class="jiazhu">更，工衡翻。</span></p>
<p class="em2 strong"><span class="yinwen">36</span>是歲，天平牙將朱瑾逐泰寧節度使齊克讓，<span class="jiazhu">《考異》曰：薛居正《五代史》云虜克讓。今從《舊傳》。</span>自稱留後。瑾將襲兗州，求婚於克讓，乃自鄆盛飾車服，私藏兵甲以赴之。親迎之夕，甲士竊發，逐克讓而代之。<span class="jiazhu">迎，魚敬翻。</span>朝廷因以瑾爲泰寧節度使。</p>
<p class="em2 strong"><span class="yinwen">37</span>安陸賊帥周通攻鄂州，路審中亡去；<span class="jiazhu">中和四年，路審中據鄂州。帥，所類翻；下同。</span>岳州刺史杜洪乘虛入鄂，自稱武昌留後，朝廷因以授之。湘陰賊帥鄧進思復乘虛陷岳州。<span class="jiazhu">湘陰，漢羅縣地，宋分置湘陰縣，唐武德八年，省羅縣入焉，屬岳州。《九域志》：在州西南二百七十里。復，扶又翻。</span></p>
<p class="em2 strong"><span class="yinwen">38</span>秦宗言圍荊南二年，<span class="jiazhu">去年九月圍荊南。</span>張瓌嬰城自守，城中米斗直錢四十緡，食甲鼓皆盡，擊門扉以警夜，死者相枕。<span class="jiazhu">枕，職任翻。</span>宗言竟不能克而去。</p>
<div class="yeartoc" id="year_toc_1312"><p class="strong"><span class="section" id="title-6"><span data-head-description="僖宗惠聖恭定孝皇帝下之上" data-head-level="h4" data-head-title="光啓三年">三年</span></span><span class="biaozhusup" data-rel="">（丁未、八八七年）</span></p></div>
<p class="em2 strong"><span class="yinwen">1</span>春，正月，以邠州都將王行瑜爲靜難軍節度使，<span class="jiazhu">以朱玫之官賞之。難，乃旦翻。</span>扈蹕都頭李茂貞領武定節度使，<span class="jiazhu">據《舊紀》以洋州爲武定節鎭。</span>扈蹕都頭楊守宗爲金商節度使，右衞大將軍顧彥朗爲東川節度使，金商節度使楊守亮爲山南西道節度使。彥朗，豐縣人也。</p>
<p class="em2 strong"><span class="yinwen">2</span>辛巳，以董昌爲浙東觀察使，錢鏐爲杭州刺史。</p>
<p class="em2 strong"><span class="yinwen">3</span>秦宗權自以兵力十倍於朱全忠，而數爲所敗，恥之，<span class="jiazhu">數，所角翻。敗，補邁翻。</span>欲悉力以攻汴州。全忠患兵少，二月，以諸軍都指揮使朱珍爲淄州刺史，募兵於東道，<span class="jiazhu">淄州本平盧巡屬，全忠欲募兵於東方，輒以刺史授珍。</span>期以初夏而還。<span class="jiazhu">薛居正《五代史》曰：使朱珍募兵於東道，懼蔡人暴其麥，期以夏首迴歸。</span></p>
<p class="em2 strong"><span class="yinwen">4</span>戊辰，削奪三川都監田令孜官爵，長流端州。然令孜依陳敬瑄，竟不行。<span class="jiazhu">《考異》曰：《實錄》載敕曰：<span class="yinhao">「令孜雖已削奪在身官爵，宜剝服色，配端州長流百姓。」</span>《新傳》曰：<span class="yinhao">「削官爵，流儋州，然猶依敬瑄不行。」</span>張𩇕《耆舊傳》曰：<span class="yinhao">「大駕廣明二年春孟到蜀，叟嘗接識北司諸官子弟，有光啓門承旨，似先大夫，爲叟言：去年黃巢淩犯，聖上蒼忙就路，諸王多是徒行。壽王至斜谷，行不得，韈一足，跣一足，偃臥磻石上。田軍容在後收拾，軀壽王。壽王起告軍容：『行不得，與箇馬騎。』軍容云：『山谷間何處得馬！』以鞭一抶之令行，雖迴首無言，衷心深銜此恨。爾後經今八年，僖宗皇帝在寶雞行宮寢疾月餘，彌留，臣下皆知不起于疾，內外屬望在於壽王。壽王仁孝大度，弘寬有斷，衆所歸心。軍容聞，大恐，就御寢問：『識臣否？』帝目瞪不語。軍容大驚，尋時矯制除西川監軍使，仍馳驛赴任，遂將拱宸、奉鑾兩都自衞，星夜倍程。軍容才到西川，僖宗已崩，國朝果册壽王登極皇帝位，於是積年怨恨，今日逞其志矣。」</span>《新·令孜傳》取之。據《實錄》：令孜光啓二年爲西川監軍，此月流端州，在昭宗卽位前，自爲楊復恭所擯耳。《十國紀年》曰：<span class="yinhao">「三月，僖宗東還，詔流令孜儋州，敬瑄端州，皆拒朝命。」</span>此據張𩇕《耆舊傳》致誤耳。今從《實錄》。</span></p>
<p class="em2 strong"><span class="yinwen">5</span>代北節度使李國昌薨。<span class="jiazhu">《考異》曰：薛居正《五代史·武皇紀》：<span class="yinhao">「國昌，中和三年薨。」</span>《唐末見聞錄》：<span class="yinhao">「中和三年，十月，老司徒薨。」</span>《舊書》：<span class="yinhao">「中和三年，十月，國昌卒。」</span>《後唐獻祖紀年錄》：<span class="yinhao">「光啓中，薨於位。」</span>《新·沙陀傳》：<span class="yinhao">「光啓三年，國昌卒。」</span>《太祖紀年錄》光啓三年正月云：<span class="yinhao">「是歲獻祖文皇帝之喪，太祖哀毀行服，不獲專征。」</span>《實錄》置此年二月。今從之。</span></p>
<p class="em2 strong"><span class="yinwen">6</span>三月，癸未，詔僞宰相蕭遘、鄭昌圖、裴澈，於所在集衆斬之，皆死於岐山。<span class="jiazhu">岐山在鳳翔東四十里。按《舊書·帝紀》：<span class="yinhao">「河中械送僞宰相裴澈、鄭昌圖，命斬之於岐山縣，太子少師致仕蕭遘賜死于永樂縣。」</span>與此不同。</span>時朝士受熅官者甚衆，法司皆處以極法；<span class="jiazhu">法司，謂刑部。處，昌呂翻。</span>杜讓能力爭之，免者什七八。</p>
<p class="em2 strong"><span class="yinwen">7</span>壬辰，車駕至鳳翔，節度使李昌符，恐車駕還京雖不治前過，<span class="jiazhu">前過，謂與朱玫迫逐乘輿也。治，直之翻。</span>恩賞必疏，乃以宮室未完，固請駐蹕府舍，從之。</p>
<p class="em2 strong"><span class="yinwen">8</span>太傅兼侍中鄭從讜罷爲太子太保。</p>
<p class="em2 strong"><span class="yinwen">9</span>鎭海節度使周寶募親軍千人，號後樓兵，稟給倍於鎭海軍；鎭海軍皆怨，而後樓兵浸驕不可制。寶溺於聲色，不親政事，築羅城二十餘里，建東第，人苦其役。寶與僚屬宴後樓，有言鎭海軍怨望者，寶曰：<span class="yinhao">「亂則殺之！」</span>度支催勘使薛朗以其言告所善鎭海軍將劉浩，戒之使戢士卒，浩曰：<span class="yinhao">「惟反可以免死耳！」</span>是夕，寶醉，方寢，浩帥其黨作亂，<span class="jiazhu">帥，讀曰率；下同。</span>攻府舍而焚之。寶驚起，徒跣叩芙蓉門呼後樓兵，後樓兵亦反矣。寶帥家人步走出青陽門，遂奔常州，<span class="jiazhu">《考異》曰：《實錄》寶被逐在四月，恐四月奏到耳。《吳越備史》三月壬辰。《新紀》癸巳，今從之。</span>依刺史丁從實。浩殺諸僚佐，癸巳，迎薛朗入府，推爲留後。<span class="jiazhu">爲錢鏐銖薛朗張本。</span>寶先兼租庸副使，城中貨財山積，是日，盡於亂兵之手。</p>
<p class="em2 strong">高騈聞寶敗，列牙受賀，遣使饋以齏粉。<span class="jiazhu">駢與寶爲仇，故幸其敗。爲仇事見二百五十四卷中和元年。齏，子西翻。細切爲齏，碎䃺爲粉。</span>寶怒，擲之地曰：<span class="yinhao">「汝有呂用之在，他日未可知也！」</span>揚州連歲饑，城中餒死者日數千人，坊市爲之寥落，災異數見，騈悉以爲周寶當之。<span class="jiazhu">史言高駢阽於死亡而不悟。爲，于僞翻。數，所角翻。見，賢遍翻。</span></p>
<p class="em2 strong"><span class="yinwen">10</span>山南西道節度使楊守亮忌利州刺史王建驍勇，屢召之；建懼，不往。<span class="jiazhu">利州，山南西道巡屬也，建懼爲守亮所殺，故不敢往。</span>前龍州司倉周庠<span class="jiazhu">路振《九國志》，作<span class="yinhao">「周博雅」</span>。</span>說建曰：<span class="yinhao">「唐祚將終，藩鎭互相吞噬，皆無雄才遠略，不能戡濟多難。<span class="jiazhu">說，式芮翻；下同。難，乃旦翻。</span>公勇而有謀，得士卒心，立大功者非公而誰！然葭萌四戰之地，<span class="jiazhu">利州，古葭萌之地，世傳古蜀王封其弟葭萌於此，因以名邑。</span>難以久安。閬州地僻人富，楊茂實，陳、田之腹心，不脩職貢，若表其罪，興兵討之，可不<span class="jiaozhusup">【章：十二行本「不」作「一」；乙十一行本同；孔本同；張校同。】</span>戰而擒也。」</span>建從之，召募溪洞酋豪，有衆八千，沿嘉陵江而下，襲閬州，<span class="jiazhu">西漢水出秦州嘉陵谷，亦謂之嘉陵水，東南過葭萌，又東南過閬中。閬州，東川巡屬。酋，慈由翻。</span>逐其刺史楊茂實而據之，自稱防禦使，招納亡命，軍勢益盛，守亮不能制。</p>
<p class="em2 strong">部將張虔裕說建曰：<span class="yinhao">「公乘天子微弱，專據方州，若唐室復興，公無種矣。<span class="jiazhu">種，章勇翻。</span>宜遣使奉表天子，杖大義以行師，蔑不濟矣。」</span>部將綦毋諫復說建養士愛民以觀天下之變。<span class="jiazhu">綦毋，姓也。毋，音無。</span>建<span class="jiaozhusup">【章：十二行本「建」下有「皆」字；乙十一行本同；孔本同。】</span>從之。庠、虔裕、諫，皆許州人也。<span class="jiazhu">汝、潁多奇士，自古然也。史言英雄角逐，天必生人才以羽翼之。</span></p>
<p class="em2 strong">初，建與東川節度使顧彥朗俱在神策軍，同討賊；建旣據閬州，彥朗畏其侵暴，數遣使問遺，<span class="jiazhu">數，所角翻。遺，唯季翻。</span>饋以軍食，建由是不犯東川。<span class="jiazhu">豺狼不噬，要非仁也，力未及耳。觀後顧彥暉之事可見已。</span></p>
<p class="em2 strong"><span class="yinwen">11</span>初，周寶聞淮南六合鎭遏使徐約兵精，誘之使擊蘇州。<span class="jiazhu">爲下卷徐約逐張雄始事。</span></p>
</div></body></html>