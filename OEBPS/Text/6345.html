<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百一·唐紀十七·高宗天皇大聖大弘孝皇帝中之上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀十七">唐紀十七</span></span></h1>
<p><span class="jiazhu">起玄黓閹茂<span class="biaozhusup" data-rel="">（壬戌）</span>八月，盡上章敦牂<span class="biaozhusup" data-rel="">（庚午）</span>，凡八年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高宗天皇大聖大弘孝皇帝中之上">高宗天皇大聖大弘孝皇帝中之上</span></span></h5>
<div class="yeartoc" id="year_toc_662"><p class="strong"><span class="section" id="title-3"><span data-head-description="高宗天皇大聖大弘孝皇帝中之上" data-head-level="h4" data-head-title="龍朔二年">龍朔二年</span></span><span class="biaozhusup" data-rel="">（壬戌、六六二年）</span></p></div>
<p class="em2 strong"><span class="yinwen">1</span>八月，壬寅，以許敬宗爲太子少師、同東西臺三品、知西臺事。<span class="jiazhu">同中書門下三品、知中書事。</span></p>
<p class="em2 strong"><span class="yinwen">2</span>九月，戊寅，初令八品、九品衣碧。<span class="jiazhu">衣，於旣翻。</span></p>
<p class="em2 strong"><span class="yinwen">3</span>冬，十月，丁酉，上幸驪山溫湯，太子監國；<span class="jiazhu">監，古銜翻。</span>丁未，還宮。</p>
<p class="em2 strong"><span class="yinwen">4</span>庚戌，西臺侍郎陝人上官儀同東西臺三品。<span class="jiazhu">西臺侍郎，卽中書侍郎。陝，失冉翻。</span></p>
<p class="em2 strong"><span class="yinwen">5</span>癸丑，詔以四年正月有事於泰山，仍以來年二月幸東都。</p>
<p class="em2 strong"><span class="yinwen">6</span>左相許圉師之子奉輦直長自然，遊獵犯人田，<span class="jiazhu">奉輦直長，卽尙輦直長。殿中六局直長，正七品。龍朔改尙輦局爲奉輦局。相，息亮翻。長，知兩翻。</span>田主怒，自然以鳴鏑射之。<span class="jiazhu">射，而亦翻。</span>圉師杖自然一百而不以聞。田主詣司憲訟之，司憲大夫楊德裔不爲治。<span class="jiazhu">治，直之翻。</span>西臺舍人袁公瑜遣人易姓名上封事告之，<span class="jiazhu">西臺舍人，卽中書舍人。爲，于僞翻。上，時掌翻。</span>上曰：<span class="yinhao">「圉師爲宰相，侵陵百姓，匿而不言，豈非作威作福！」</span>圉師謝曰：<span class="yinhao">「臣備位樞軸，以直道事陛下，不能悉允衆心，故爲人所攻訐。<span class="jiazhu">訐，居謁翻。</span>至於作威福者，或手握強兵，或身居重鎭；臣以文吏，奉事聖明，惟知閉門自守，何敢作威福！」</span>上怒曰：<span class="yinhao">「汝恨無兵邪！」</span>許敬宗曰：<span class="yinhao">「人臣如此，罪不容誅。」</span>遽令引出。詔特免官。<span class="jiazhu">《考異》曰：《舊本紀》：<span class="yinhao">「十一月辛未，圉師下獄。」</span>《新本紀》：<span class="yinhao">「十一月辛未，圉師貶虔州刺史。」</span>今據《實錄》，辛未，免官，久之，貶虔州刺史。《舊紀》，貶虔州刺史在三年二月。《新本紀》誤。</span></p>
<p class="em2 strong"><span class="yinwen">7</span>癸酉，立皇子旭輪爲殷王。<span class="jiazhu">旭輪後改名旦，是爲睿宗。</span></p>
<p class="em2 strong"><span class="yinwen">8</span>十二月，戊申，詔以方討高麗、百濟，<span class="jiazhu">麗，力知翻。</span>河北之民，勞於征役，其封泰山、幸東都並停。</p>
<p class="em2 strong"><span class="yinwen">9</span>䫻海道總管蘇海政<span class="jiazhu">䫻，越筆翻。</span>受詔討龜茲，<span class="jiazhu">龜茲，音丘慈。</span>敕興昔亡、繼往絕二可汗發兵與之俱。<span class="jiazhu">可，從刊入聲。汗，音寒。</span>至興昔亡之境，繼往絕素與興昔亡有怨，<span class="jiazhu">事見上卷顯慶二年註。</span>密謂海政曰：<span class="yinhao">「彌射謀反，請誅之。」</span><span class="jiazhu">阿史那彌射是爲興昔亡可汗。</span>時海政兵纔數千，集軍吏謀曰：<span class="yinhao">「彌射若反，我輩無噍類，<span class="jiazhu">噍，才笑翻。</span>不如先事誅之。」</span><span class="jiazhu">先，悉薦翻。</span>乃矯稱敕，令大總管齎帛數萬段賜可汗及諸酋長，興昔亡帥其徒受賜，海政悉收斬之。其鼠尼施、拔塞幹兩部亡走，<span class="jiazhu">鼠尼施啜，咄陸五部之一也；拔塞幹俟斤，弩失畢五部之一也。酋，慈由翻。長，知兩翻。帥，讀曰率。尼，女夷翻。</span>海政與繼往絕追討，平之。軍還，至疏勒南，弓月部復引吐蕃之衆來，欲與唐兵戰；海政以師老不敢戰，以軍資賂吐蕃，約和而還。由是諸部落皆以興昔亡爲寃，各有離心。繼往絕尋卒，<span class="jiazhu">復，扶又翻。卒，子恤翻。</span>十姓無主，有阿史那都支及李遮匐收其餘衆附於吐蕃。<span class="jiazhu">爲都支、遮匐連兵反張本。</span></p>
<p class="em2 strong"><span class="yinwen">10</span>是歲，西突厥寇庭州，刺史來濟將兵拒之，<span class="jiazhu">厥，九勿翻。將，卽亮翻。</span>謂其衆曰：<span class="yinhao">「吾久當死，幸蒙存全以至今日，當以身報國。」</span>遂不釋甲冑，赴敵而死。</p>
<div class="yeartoc" id="year_toc_663"><p class="strong"><span class="section" id="title-4"><span data-head-description="高宗天皇大聖大弘孝皇帝中之上" data-head-level="h4" data-head-title="龍朔三年">三年</span></span><span class="biaozhusup" data-rel="">（癸亥、六六三年）</span></p></div>
<p class="em2 strong"><span class="yinwen">1</span>春，正月，左武衞將軍鄭仁泰討鐵勒叛者餘種，悉平之。<span class="jiazhu">種，章勇翻。</span></p>
<p class="em2 strong"><span class="yinwen">2</span>乙酉，以李義府爲右相，<span class="jiazhu">右相，中書令也。</span>仍知選事。<span class="jiazhu">選，須絹翻。</span></p>
<p class="em2 strong"><span class="yinwen">3</span>二月，徙燕然都護府於回紇，更名瀚海都護；徙故瀚海都護於雲中古城，更名雲中都護。<span class="jiazhu">燕然都護置於貞觀二十一年，見一百九十八卷。瀚海都護置於永徽元年，見一百九十九卷。燕，因肩翻。更，工衡翻。</span>以磧爲境，磧北州府皆隸瀚海，磧南隸雲中。<span class="jiazhu">雲中都護府治金河，卽秦、漢雲中舊城，東北至朔州三百七十里，麟德元年，更名單于大都護府。杜佑曰：單于都護府南至榆林郡百二十里，東南到馬邑郡三百五十里。磧，七逆翻。</span></p>
<p class="em2 strong"><span class="yinwen">4</span>三月，許圉師再貶虔州刺史，<span class="jiazhu">虔州在京師東南四千一十七里，至東都三千四百里。</span>楊德裔以阿黨流庭州，圉師子文思、自然並免官。</p>
<p class="em2 strong"><span class="yinwen">5</span>右相河間郡公李義府典選，<span class="jiazhu">選，須絹翻。</span>恃中宮之勢，專以賣官爲事，銓綜無次，怨讟盈路，上頗聞之，從容謂義府曰：<span class="yinhao">「卿子及壻頗不謹，多爲非法，我尙爲卿掩覆，卿宜戒之！」</span><span class="jiazhu">從，千容翻。爲，于僞翻。覆，敷又翻。</span>義府勃然變色，頸、頰俱張，<span class="jiazhu">張，知亮翻。</span>曰：<span class="yinhao">「誰告陛下？」</span>上曰：<span class="yinhao">「但我言如是，何必就我索其所從得邪！」</span><span class="jiazhu">索，山客翻。</span>義府殊不引咎，緩步而去。上由是不悅。</p>
<p class="em2 strong">望氣者杜元紀謂義府所居第有獄氣，宜積錢二十萬緡以厭之，<span class="jiazhu">厭，於協翻。</span>義府信之，聚斂尤急。<span class="jiazhu">斂，力贍翻。</span>義府居母喪，朔望給哭假，<span class="jiazhu">假，古訝翻。</span>輒微服與元紀出城東，登古塚，候望氣色，或告義府窺覘災眚，陰有異圖。<span class="jiazhu">覘，丑廉翻，又丑豔翻。眚，所景翻。</span>又遣其子右司議郎津召長孫無忌之孫延，受其錢七百緡，除延司津監，<span class="jiazhu">唐東宮，司議郎四人，正六品上，掌啓奏記註。龍朔改司議郎爲左司議郎，太子舍人爲右司議郎。漢官有都水長，屬主爵，掌諸池沼，後改爲使者，後漢改爲河隄謁者。晉置都水臺，有使者一人，掌舟檝之事；梁改爲太舟卿；北齊亦曰都水臺；隋改爲都水監，唐因之，貞觀改爲使者，從六品；龍朔元年，改爲司津監，掌川澤津梁之政令。</span>右金吾倉曹參軍楊行穎告之。夏，四月，乙丑，下義府獄，<span class="jiazhu">下，遐嫁翻。</span>遣司刑太常伯劉祥道與御史、詳刑共鞫之，<span class="jiazhu">司刑太常伯，卽刑部尙書。詳刑，大理也。唐自永徽以後，大獄以尙書刑部、御史臺、大理寺官雜按，謂之三司。</span>仍命司空李勣監焉。<span class="jiazhu">監，古銜翻。</span>事皆有實。戊子，詔義府除名，流巂州；津除名，流振州；諸子及壻並除名，流庭州。朝野莫不稱慶。<span class="jiazhu">巂，音髓。朝，直遙翻。</span></p>
<p class="em2 strong">或作河間道行軍元帥劉祥道破銅山大賊李義府露布，<span class="jiazhu">李義府，河間人，故云然。帥，所類翻。</span>牓之通衢。義府多取人奴婢，及敗，各散歸其家，故其露布云：<span class="yinhao">「混奴婢而亂放，各識家而競入。」</span><span class="jiazhu">此姑述時人快義府之得罪而有是，《通鑑》因采而誌之以爲世鑒。學者爲文類有所祖，漢高帝爲太上皇營新豐，後人誌其事，其辭云：<span class="yinhao">「混雞犬而亂放，各識家而競入。」</span>此語所祖，有自來矣。</span></p>
<p class="em2 strong"><span class="yinwen">6</span>乙未，置雞林大都督府於新羅國，以金法敏爲之。</p>
<p class="em2 strong"><span class="yinwen">7</span>丙午，蓬萊宮含元殿成，上始移仗居之，更命故宮曰西內。<span class="jiazhu">故宮，謂太極宮，自武德以來人主居之，自是以後，謂之西內。更，工衡翻。</span>戊申，始御紫宸殿聽政。<span class="jiazhu">蓬萊宮正殿曰含元殿，含元之後曰宣政殿，宣政殿北曰紫宸門，內有紫宸殿，卽內衙之正殿。</span></p>
<p class="em2 strong"><span class="yinwen">8</span>五月，壬午，柳州蠻酋吳君解反；<span class="jiazhu">柳州，漢潭中縣地，隋置馬平縣，唐武德四年，置南昆州，貞觀八年改曰柳州。</span>遣冀州長史劉伯英、右武衞將軍馮士翽發嶺南兵討之。<span class="jiazhu">翽，呼外翻。</span></p>
<p class="em2 strong"><span class="yinwen">9</span>吐蕃與吐谷渾互相攻，各遣使上表論曲直，更來求援；<span class="jiazhu">吐，從暾入聲。谷，音浴。使，疏吏翻。上，時掌翻。更，工衡翻，迭也。</span>上皆不許。</p>
<p class="em2 strong">吐谷渾之臣素和貴有罪，逃奔吐蕃，具言吐谷渾虛實。吐蕃發兵擊吐谷渾，大破之，吐谷渾可汗曷鉢與弘化公主帥數千帳棄國走依涼州，請徙居內地。<span class="jiazhu">《舊唐書》曰：吐谷渾自永嘉之末，始西度洮水，建國於羣羌之故地，龍朔三年，爲吐蕃所滅，凡三百五十年。帥，讀曰率；下同。</span>上以涼州都督鄭仁泰爲青海道行軍大總管，帥右武衞將軍獨孤卿雲、辛文陵等分屯涼、鄯二州，以備吐蕃。<span class="jiazhu">鄯，時戰翻。涼、鄯相去五百八十里。</span>六月，戊申，又以左武衞大將軍蘇定方爲安集大使，節度諸軍，爲吐谷渾之援。</p>
<p class="em2 strong">吐蕃祿東贊屯青海，遣使者論仲琮入見，<span class="jiazhu">吐蕃立國之初，有大論、小論以統國事，後因以爲貴姓。見，賢遍翻。</span>表陳吐谷渾之罪，且請和親。上不許。遣左衞郎將劉文祥使于吐蕃，降璽書責讓之。<span class="jiazhu">將，卽亮翻。璽，斯氏翻。</span></p>
<p class="em2 strong"><span class="yinwen">10</span>秋，八月，戊申，上以海東累歲用兵，百姓困於征調，<span class="jiazhu">調，徒弔翻。</span>士卒戰溺死者甚衆，<span class="jiazhu">溺，奴狄翻。</span>詔罷三十六州所造船，遣司元太常伯竇德玄等<span class="jiazhu">司元太常伯，卽戶部尙書。</span>分詣十道，問人疾苦，黜陟官吏。德玄，毅之曾孫也。<span class="jiazhu">竇毅，太穆皇后之父。</span></p>
<p class="em2 strong"><span class="yinwen">11</span>九月，戊午，熊津道行軍總管、右威衞將軍孫仁師等破百濟餘衆及倭兵於白江，拔其周留城。<span class="jiazhu">倭，烏禾翻。</span></p>
<p class="em2 strong">初，劉仁願、劉仁軌旣克眞峴城，<span class="jiazhu">克眞峴城，見上卷二年。</span>詔孫仁師將兵，浮海助之。<span class="jiazhu">將，卽亮翻；下同。</span>百濟王豐南引倭人以拒唐兵，仁師與仁願、仁軌合兵，勢大振。諸將以加林城水陸之衝，欲先攻之，仁軌曰：<span class="yinhao">「加林險固，急攻則傷士卒，緩之則曠日持久。周留城，虜之巢穴，羣凶所聚，除惡務本，<span class="jiazhu">《書·泰誓》之言。</span>宜先攻之，若克周留，諸城自下。」</span>於是仁師、仁願與新羅王法敏將陸軍以進，仁軌與別將杜爽、扶餘隆將水軍及糧船自熊津入白江，以會陸軍，同趣周留城。<span class="jiazhu">趣，七喻翻。</span>遇倭兵於白江口，四戰皆捷，焚其舟四百艘，煙炎灼天，<span class="jiazhu">艘，蘇遭翻。炎，讀曰燄。</span>海水皆赤。百濟王豐脫身奔高麗，王子忠勝、忠志等帥衆降，<span class="jiazhu">帥，讀曰率；下之帥、皆帥同。降，戶江翻；下同。</span>百濟盡平，唯別帥遲受信據任存城，不下。<span class="jiazhu">帥，所類翻。尉，紆勿翻。</span></p>
<p class="em2 strong">初，百濟西部人黑齒常之，長七尺餘，驍勇有謀略，<span class="jiazhu">長，直亮翻。驍，堅堯翻。</span>仕百濟爲達率兼郡將，猶中國刺史也。<span class="jiazhu">新羅官有十六品，左平一品，達率二品。五方各有方領一人，以達率爲之；方有十郡，郡有將三人，以德率爲之；德率四品。百濟置官，蓋與新羅略同也。率，所類翻。</span>蘇定方克百濟，常之帥所部隨衆降。定方縶其王及太子，縱兵劫掠，壯者多死。常之懼，與左右十餘人遁歸本部，收集亡散，保任存山，結栅以自固，旬月間歸附者三萬餘人。定方遣兵攻之，常之拒戰，唐兵不利；常之復取二百餘城，<span class="jiazhu">復，扶又翻。</span>定方不能克而還。<span class="jiazhu">還，從宣翻，又如字。</span>常之與別部將沙吒相如<span class="jiazhu">沙吒，夷人複姓。吒，陟加翻。</span>各據險以應福信，百濟旣敗，皆帥其衆降。劉仁軌使常之、相如自將其衆，取任存城，仍以糧仗助之。孫仁師曰：<span class="yinhao">「此屬獸心，何可信也！」</span>仁軌曰：<span class="yinhao">「吾觀二人皆忠勇有謀，敦信重義；但曏者所託，未得其人，今正是其感激立效之時，不用疑也。」</span>遂給其糧仗，分兵隨之，攻拔任存城，遲受信棄妻子，奔高麗。</p>
<p class="em2 strong">詔劉仁軌將兵鎭百濟，召孫仁師、劉仁願還。百濟兵火之餘，比屋彫殘，<span class="jiazhu">比，毗必翻，又毗至翻。</span>僵尸滿野，仁軌始命瘞骸骨，籍戶口，理村聚，署官長，通道塗，立橋梁，補隄堰，復陂塘，課耕桑，賑貧乏，養孤老，立唐社稷，頒正朔及廟諱，<span class="jiazhu">卒如仁軌之志，所謂有志者事竟成也。僵，居良翻。瘞，於計翻。長，知兩翻。賑，津忍翻。</span>百濟大悅，闔境各安其業。然後脩屯田，儲糗糧，訓士卒，以圖高麗。<span class="jiazhu">糗，去九翻。</span></p>
<p class="em2 strong">劉仁願至京師，上問之曰：<span class="yinhao">「卿在海東，前後奏事，皆合機宜，復有文理。<span class="jiazhu">復，扶又翻。</span>卿本武人，何能如是？」</span>仁願曰：<span class="yinhao">「此皆劉仁軌所爲，非臣所及也。」</span>上悅，加仁軌六階，<span class="jiazhu">勳有級，官有階。</span>正除帶方州刺史，爲築第長安，厚賜其妻子，遣使齎璽書勞勉之。<span class="jiazhu">爲，于僞翻。使，疏吏翻。勞，力到翻。</span>上官儀曰：<span class="yinhao">「仁軌遭黜削而能盡忠，<span class="jiazhu">黜削，謂白衣從軍自效也。</span>仁願秉節制而能推賢，皆可謂君子矣！」</span></p>
<p class="em2 strong"><span class="yinwen">12</span>冬，十月，辛巳朔，詔太子每五日於光順門內視諸司奏事，<span class="jiazhu">《唐六典》：大明宮，紫宸殿內朝正殿也，殿之南面曰紫宸門，左曰崇明門，右曰光順門。</span>其事之小者，皆委太子決之。</p>
<p class="em2 strong"><span class="yinwen">13</span>十二月，庚子，詔改來年元。</p>
<p class="em2 strong"><span class="yinwen">14</span>壬寅，以安西都護高賢爲行軍總管，將兵擊弓月以救于闐。</p>
<p class="em2 strong"><span class="yinwen">15</span>是歲，大食擊波斯、拂菻，破之；<span class="jiazhu">拂菻，古大秦國也，居西海上，一曰海西國，去京師四萬里，北直突厥可薩部，西瀕海，東南接波斯。杜佑曰：大秦，前漢犂靬國也。菻，力錦翻，又力鴆翻。《類篇》曰佛菻。</span>南侵婆羅門，吞滅諸胡，勝兵四十餘萬。<span class="jiazhu">勝，音升。</span></p>
<div class="yeartoc" id="year_toc_664"><p class="strong"><span class="section" id="title-5"><span data-head-description="高宗天皇大聖大弘孝皇帝中之上" data-head-level="h4" data-head-title="麟德元年">麟德元年</span></span><span class="biaozhusup" data-rel="">（甲子、六六四年）</span><span class="jiazhu">去年絳州麟見，又含元殿前麟趾見，於是改元。</span></p></div>
<p class="em2 strong"><span class="yinwen">1</span>春，正月，甲子，改雲中都護府爲單于大都護府，以殷王旭輪爲單于大都護。<span class="jiazhu">單，音蟬。</span></p>
<p class="em2 strong">初，李靖破突厥，<span class="jiazhu">見一百九十三卷太宗貞觀四年。厥，九勿翻。</span>遷三百帳于雲中城，阿史德氏爲之長。<span class="jiazhu">長，知兩翻。</span>至是，部落漸衆，阿史德氏詣闕，請如胡法立親王爲可汗以統之。上召見，謂曰：<span class="yinhao">「今之可汗，古之單于也。」</span>故更爲單于都護府，<span class="jiazhu">更，工衡翻，改也。</span>而使殷王遙領之。</p>
<p class="em2 strong"><span class="yinwen">2</span>二月，戊子，上行幸萬年宮。<span class="jiazhu">永徽元年，改九成宮爲萬年宮。</span></p>
<p class="em2 strong"><span class="yinwen">3</span>夏，四月，壬子，衞州刺史道孝王元慶薨。</p>
<p class="em2 strong"><span class="yinwen">4</span>丙午，魏州刺史郇公孝協坐贓，賜死。司宗卿隴西王博乂奏孝協父叔良死王事，<span class="jiazhu">司宗卿，卽宗正卿。叔良，太祖之孫。高祖時，叔良擊突厥，中流矢薨。郇，音荀。</span>孝協無兄弟，恐絕嗣。上曰：<span class="yinhao">「畫一之法，不以親疏異制，<span class="jiazhu">《漢書》云：蕭何爲法，講若畫一。《註》云：畫一，言整齊也。</span>苟害百姓，雖皇太子亦所不赦。孝協有一子，何憂乏祀乎！」</span>孝協竟自盡於第。</p>
<p class="em2 strong"><span class="yinwen">5</span>五月，戊申朔，遂州刺史許悼王孝薨。<span class="jiazhu">孝，上子也，後宮所生。</span></p>
<p class="em2 strong"><span class="yinwen">6</span>乙卯，於昆明之弄棟川置姚州都督府。<span class="jiazhu">劉昫曰：漢益州郡之雲南縣，古滇國，後漢屬永昌郡。蜀劉氏分永昌爲建寧郡，又分永昌、建寧置雲南郡，而治於弄棟。晉改爲晉寧郡，又置寧州。武德四年，安撫大使李英以此州人多姓姚，故置姚州。今陞置都督府，管州三十二。</span></p>
<p class="em2 strong"><span class="yinwen">7</span>秋，七月，丁未朔，詔以三年正月有事於岱宗。</p>
<p class="em2 strong"><span class="yinwen">8</span>八月，丙子，車駕還京師，幸舊宅，<span class="jiazhu">舊宅，帝爲晉王時所居也。</span>留七日；壬午，還蓬萊宮。</p>
<p class="em2 strong"><span class="yinwen">9</span>丁亥，以司列太常伯劉祥道兼右相，<span class="jiazhu">司列太常伯，卽吏部尙書。</span>大司憲竇德玄爲司元太常伯、檢校左相。<span class="jiazhu">大司憲，卽御史大夫。司元太常伯，卽戶部尙書。左相，卽侍中。</span></p>
<p class="em2 strong"><span class="yinwen">10</span>冬，十月，庚辰，檢校熊津都督劉仁軌上言：<span class="jiazhu">上，時掌翻。</span><span class="yinhao">「臣伏覩所存戍兵，疲羸者多，勇健者少，<span class="jiazhu">羸，倫爲翻。少，詩沼翻。</span>衣服貧敝，唯思西歸，無心展効。臣問以『往在海西，見百姓人人應募，爭欲從軍，或請自辦衣糧，謂之<span class="yinhao">「義征」</span>，何爲今日士卒如此？』咸言：『今日官府與曩時不同，人心亦殊。曩時東西征役，身沒王事，並蒙敕使弔祭，<span class="jiazhu">使，疏吏翻。</span>追贈官爵，或以死者官爵回授子弟，凡渡遼海者，皆賜勳一轉。自顯慶五年以來，征人屢經渡海，官不記錄，其死者亦無人誰何。<span class="jiazhu">誰何，問也；問其爲誰，緣何而死也。</span>州縣每發百姓爲兵，其壯而富者，行錢參逐，皆亡匿得免；<span class="jiazhu">謂州縣官發人爲兵，其吏卒之參陪隨逐者，富民行錢與之，相爲掩蔽，得以亡匿。按元和四年，御史臺奏：比來常參官入光範門及中書省，所將參從人數頗多。參從，猶參逐也。</span>貧者身雖老弱，被發卽行。頃者破百濟及平壤苦戰，<span class="jiazhu">破百濟見上卷顯慶五年。平壤苦戰見龍朔二年。被，皮義翻。</span>當時將帥號令，許以勳賞，無所不至；及達西岸，惟聞枷鎖推禁，奪賜破勳，州縣追呼，無以自存，公私困弊，不可悉言。以是昨發海西之日已有逃亡自殘者，非獨至海外而然也。又，本因征役勳級以爲榮寵；而比年出征，皆使勳官挽引，<span class="jiazhu">比，毗至翻；挽引，謂挽引舟車。</span>勞苦與白丁無殊，百姓不願從軍，率皆由此。』臣又問：『曩日士卒留鎭五年，尙得支濟，今爾等始經一年，何爲如此單露？』咸言：『初發家日，惟令備一年資裝；今已二年，未有還期。』臣檢校軍士所留衣，今冬僅可充事，來秋以往，全無準擬。陛下留兵海外，欲殄滅高麗。百濟、高麗，舊相黨援，倭人雖遠，亦共爲影響，若無鎭兵，還成一國。今旣資戍守，又置屯田，所藉士卒同心同德，而衆有此議，何望成功！自非有所更張，厚加慰勞，<span class="jiazhu">董仲舒曰：琴瑟不調，必改而更張之。更，工衡翻。勞，力到翻。</span>明賞重罰以起士心，若止如今日以前處置，恐師衆疲老，立效無日。逆耳之事，或無人爲陛下盡言，<span class="jiazhu">處，昌呂翻。爲，于僞翻。</span>故臣披露肝膽，昧死奏陳。」</span></p>
<p class="em2 strong">上深納其言，遣右威衞將軍劉仁願將兵渡海以代舊鎭之兵，<span class="jiazhu">將，卽亮翻。</span>仍敕仁軌俱還。仁軌謂仁願曰：<span class="yinhao">「國家懸軍海外，欲以經略高麗，其事非易。<span class="jiazhu">易，以豉翻。</span>今收穫未畢，而軍吏與士卒一時代去，軍將又歸。<span class="jiazhu">將，卽亮翻；下軍將同。</span>夷人新服，衆心未安，必將生變。不如且留舊兵，漸令收穫，辦具資糧，節級遣還；<span class="jiazhu">節級，猶今人言節次也。</span>軍將且留鎭撫，未可還也。」</span>仁願曰：<span class="yinhao">「吾前還海西，大遭讒謗，云吾多留兵衆，謀據海東，幾不免禍。<span class="jiazhu">幾，居希翻。</span>今日唯知准敕，<span class="jiazhu">准，與準同。本朝寇準爲相，省吏避其名，凡文書準字皆去<span class="yinhao">「十」</span>，後遂因而不改。</span>豈敢擅有所爲！」</span>仁軌曰：<span class="yinhao">「人臣苟利於國，知無不爲，豈恤其私！」</span>乃上表陳便宜，<span class="jiazhu">上，時掌翻。</span>自請留鎭海東，上從之。仍以扶餘隆爲熊津都尉，<span class="jiazhu">《考異》曰：《實錄》作<span class="yinhao">「熊津都督」</span>。按時劉仁軌檢校熊津都督，豈可復以隆爲之！明年，《實錄》稱熊津都尉扶餘隆與金法敏盟。今從之。</span>使招輯其餘衆。</p>
<p class="em2 strong"><span class="yinwen">11</span>初，武后能屈身忍辱，奉順上意，故上排羣議而立之；及得志，專作威福，上欲有所爲，動爲后所制，上不勝其忿。有道士郭行眞，出入禁中，嘗爲厭勝之術，<span class="jiazhu">勝，音升。厭，於協翻，又於琰翻。</span>宦者王伏勝發之。上大怒，密召西臺侍郎、同東西臺三品上官儀議之。儀因言：<span class="yinhao">「皇后專恣，海內所不與，請廢之。」</span>上意亦以爲然，卽命儀草詔。</p>
<p class="em2 strong">左右奔告于后，后遽詣上自訴。詔草猶在上所，上羞縮不忍，復待之如初；<span class="jiazhu">復，扶又翻。</span>猶恐后怨怒，因紿之曰：<span class="yinhao">「我初無此心，皆上官儀敎我。」</span>儀先爲陳王諮議，與王伏勝俱事故太子忠，<span class="jiazhu">忠自陳王立爲皇太子。王府諮議參軍，正五品上，掌訏謨左右。</span>后於是使許敬宗誣奏儀、伏勝與忠謀大逆。十二月，丙戌，儀下獄，<span class="jiazhu">下，遐嫁翻。</span>與其子庭芝、王伏勝皆死，籍沒其家。戊子，賜忠死于流所。<span class="jiazhu">顯慶五年，忠徙黔州。</span>右相劉祥道坐與儀善，罷政事，爲司禮太常伯，<span class="jiazhu">司禮太常伯，卽禮部尙書。</span>左肅機鄭欽泰等<span class="jiazhu">左肅機，卽尙書左丞。</span>朝士流貶者甚衆，皆坐與儀交通故也。<span class="jiazhu">朝，直遙翻。</span></p>
<p class="em2 strong">自是上每視事，則后垂簾於後，政無大小，皆與聞之。<span class="jiazhu">與，讀曰預。</span>天下大權，悉歸中宮，黜陟、殺生，決於其口，天子拱手而已，中外謂之二聖。<span class="jiazhu">《考異》曰：《唐曆》：<span class="yinhao">「羣臣朝謁，萬方表奏，皆呼爲二聖。帝坐于東間，后坐于西間。后隨其愛憎，生殺在口。」</span>按武后雖悍戾，豈得高宗尙在，與高宗對坐受羣臣朝謁乎！恐不至此。今從《實錄》。</span></p>
<p class="em2 strong"><span class="yinwen">12</span>太子右中護·檢校西臺侍郎樂彥瑋、<span class="jiazhu">龍朔改左、右庶子爲左、右中護。</span>西臺侍郎孫處約並同東西臺三品。</p>
<div class="yeartoc" id="year_toc_665"><p class="strong"><span class="section" id="title-6"><span data-head-description="高宗天皇大聖大弘孝皇帝中之上" data-head-level="h4" data-head-title="麟德二年">二年</span></span><span class="biaozhusup" data-rel="">（乙丑、六六五年）</span></p></div>
<p class="em2 strong"><span class="yinwen">1</span>春，正月，丁卯，吐蕃遣使入見，請復與吐谷渾和親，<span class="jiazhu">見，賢遍翻。復，扶又翻。</span>求赤水地畜牧，<span class="jiazhu">卽河源之赤水也，本吐谷渾地。畜，吁玉翻。</span>上不許。</p>
<p class="em2 strong"><span class="yinwen">2</span>二月，壬午，車駕發京師；丁酉，至合璧宮。</p>
<p class="em2 strong"><span class="yinwen">3</span>上語及隋煬帝，謂侍臣曰：<span class="yinhao">「煬帝拒諫而亡，朕常以爲戒，虛心求諫；而竟無諫者，何也？」</span>李勣對曰：<span class="yinhao">「陛下所爲盡善，羣臣無得而諫。」</span><span class="jiazhu">褚遂良、韓瑗之死，不唯拒諫，且殺諫者矣，羣臣誰敢復諫乎！李勣獻諛以苟祿利，而不知凶于其家。</span></p>
<p class="em2 strong"><span class="yinwen">4</span>三月，甲寅，以兼司戎太常伯姜恪同東西臺三品。恪，寶誼之子也。<span class="jiazhu">司戎太常伯，卽兵部尙書。姜寶誼從高祖起兵於太原。</span></p>
<p class="em2 strong"><span class="yinwen">5</span>辛未，東都乾元殿成。<span class="jiazhu">乾元殿，洛陽宮正殿也，武后垂拱四年，毀爲明堂。</span>閏月，壬申朔，車駕至東都。</p>
<p class="em2 strong"><span class="yinwen">6</span>疏勒弓月引吐蕃侵于闐，敕西州都督崔知辯、左武衞將軍曹繼叔將兵救之。<span class="jiazhu">將，卽亮翻。《考異》曰：《實錄》作<span class="yinhao">「西川都督」</span>。按於時未有西川之名，必西州也。</span></p>
<p class="em2 strong"><span class="yinwen">7</span>夏，四月，戊辰，左侍極陸敦信<span class="jiazhu">龍朔改左、右散騎常侍爲左、右侍極。</span>檢校右相；<span class="jiazhu">句斷。</span>西臺侍郎孫處約、太子右中護·檢校西臺侍郎樂彥瑋並罷政事。<span class="jiazhu">處，昌呂翻。</span></p>
<p class="em2 strong"><span class="yinwen">8</span>祕閣郎中李淳風<span class="jiazhu">龍朔改太史局爲祕閣局，令爲郎中，丞爲郎。</span>以傅仁均《戊寅曆》推步浸疏，乃增損劉焯《皇極曆》，<span class="jiazhu">《戊寅曆》始行，見一百八十七卷高祖武德二年。隋時，劉焯造《甲子元曆》，謂之《皇極曆》，爲張賓所擯，不得行。焯，之若翻。</span>更撰《麟德曆》；五月，辛卯，行之。<span class="jiazhu">更，工衡翻。</span></p>
<p class="em2 strong"><span class="yinwen">9</span>秋，七月，己丑，兗州都督鄧康王元裕薨。</p>
<p class="em2 strong"><span class="yinwen">10</span>上命熊津都尉扶餘隆與新羅王法敏釋去舊怨；<span class="jiazhu">去，羌呂翻。</span>八月，壬子，同盟于熊津城。劉仁軌以新羅、百濟、耽羅、倭國使者浮海西還，<span class="jiazhu">耽羅國，一曰儋羅，居新羅武州南島上，初附百濟，後附新羅。</span>會祠泰山，高麗亦遣太子福男來侍祠。</p>
<p class="em2 strong"><span class="yinwen">11</span>冬，十月，癸丑，皇后表稱：<span class="yinhao">「封禪舊儀，祭皇地祇，太后昭配，而令公卿行事，禮有未安，至日，妾請帥內外命婦奠獻。」</span><span class="jiazhu">內命婦，自三妃至采女，以備古者三夫人、九嬪、二十七世婦、八十一御妻。又有六尙、二十四司、二十四典、二十四掌。龍朔二年，又置贊德、宣議、承閨、承旨、衞仙、供奉、侍櫛、侍巾，亦分爲九品，皆內官也。外命婦，皇姑封大長公主，皇姊妹封長公主，皇女封公主，皇太子之女封郡主，王之女封縣主。王母妻爲妃，一品及國公母妻爲國夫人，三品以上母妻爲郡夫人，五品、勳官三品封母妻爲縣君；散官並同職事；勳官四品封母妻爲鄕君，其母並加太字，各視其夫、子之品。</span>詔：<span class="yinhao">「禪社首以皇后爲亞獻，<span class="jiazhu">兗州博城縣有社首山。</span>越國太妃燕氏爲終獻。」</span><span class="jiazhu">燕氏，越王貞之母，蓋太宗妃嬪此時唯燕氏在也。燕，因肩翻。</span>壬戌，詔：<span class="yinhao">「封禪壇所設上帝、后土位，先用藁秸、陶匏等，<span class="jiazhu">秸，吉黠翻。</span>並宜改用茵褥、罍爵，其諸郊祀亦宜準此。」</span>又詔：<span class="yinhao">「自今郊廟享宴，文舞用《功成慶善之樂》，武舞用《神功破陳之樂》。」</span><span class="jiazhu">陳，讀曰陣。</span></p>
<p class="em2 strong">丙寅，上發東都，從駕文武儀仗，數百里不絕。<span class="jiazhu">從，才用翻。</span>列營置幕，彌亙原野。東自高麗，西至波斯、烏長諸國，<span class="jiazhu">自吐火羅踰五種，至婆羅覩邏，北踰山，行六百里，得烏萇國。長，讀曰萇。</span>朝會者，各帥其屬扈從，穹廬毳幕，牛羊駝馬，塡咽道路。時比歲豐稔，<span class="jiazhu">朝，直遙翻。帥，讀曰率。從，才用翻。比，毗至翻。</span>米斗至五錢，麥、豆不列于市。</p>
<p class="em2 strong">十一月，戊子，上至濮陽，<span class="jiazhu">濮陽，顓頊之墟。春秋衞成公自楚丘徙此。漢爲濮陽縣，帶東郡，晉分爲濮陽郡，隋爲縣，屬滑州，唐屬濮州。濮，搏木翻。</span>竇德玄騎從。<span class="jiazhu">騎，奇寄翻。從，才用翻。</span>上問：<span class="yinhao">「濮陽謂之帝丘，何也？」</span>德玄不能對。許敬宗自後躍馬而前曰：<span class="yinhao">「昔顓頊居此，故謂之帝丘。」</span>上稱善。敬宗退，謂人曰：<span class="yinhao">「大臣不可以無學；吾見德玄不能對，心實羞之。」</span>德玄聞之曰：<span class="yinhao">「人各有能有不能，吾不強對以所不知，此吾所能也。」</span><span class="jiazhu">強，其兩翻。</span>李勣曰：<span class="yinhao">「敬宗多聞，信美矣；德玄之言亦善也。」</span></p>
<p class="em2 strong">壽張人張公藝九世同居，<span class="jiazhu">壽張縣，前漢曰壽良，屬東郡；光武改壽張，屬東平國；隋屬濟州，唐屬鄆州。</span>齊、隋、唐皆旌表其門。上過壽張，幸其宅，問所以能共居之故，公藝書<span class="yinhao">「忍」</span>字百餘以進。上善之，賜以縑帛。</p>
<p class="em2 strong">十二月，丙午，車駕至齊州，留十日。丙辰，發靈巖頓，至泰山下，有司於山南爲圓壇，山上爲登封壇，社首山上爲降禪方壇。</p>
<div class="yeartoc" id="year_toc_666"><p class="strong"><span class="section" id="title-7"><span data-head-description="高宗天皇大聖大弘孝皇帝中之上" data-head-level="h4" data-head-title="乾封元年">乾封元年</span></span><span class="biaozhusup" data-rel="">（丙寅、六六六年）</span></p></div>
<p class="em2 strong"><span class="yinwen">1</span>春，正月，戊辰朔，上祀昊天上帝于泰山南。己巳，登泰山，封玉牒，上帝册藏以玉匱，配帝册藏以金匱，皆纏以金繩，封以金泥，印以玉璽，藏以石䃭。<span class="jiazhu">璽，斯氏翻。䃭，古禫翻。</span>庚午，降禪于社首，祭皇地祇。上初獻畢，執事者皆趨下。宦者執帷，皇后升壇亞獻，帷帟皆以錦繡爲之；<span class="jiazhu">《周禮註》，在旁曰帷，在上曰帟。帟，幄中座上承塵也。帟，音亦。</span>酌酒，實俎豆，登歌，皆用宮人。壬申，上御朝覲壇，受朝賀；<span class="jiazhu">朝，直遙翻；下同。</span>赦天下，改元。文武官三品已上賜爵一等，四品已下加一階。先是階無泛加，皆以勞考敍進，至五品三品，仍奏取進止，<span class="jiazhu">先，悉薦翻。</span>至是始有泛階；比及末年，服緋者滿朝矣。<span class="jiazhu">比，必利翻。</span></p>
<p class="em2 strong">時大赦，惟長流人不聽還，李義府憂憤發病卒。<span class="jiazhu">龍朔三年，李義府流巂州。</span>自義府流竄，朝士日憂其復入，及聞其卒，衆心乃安。<span class="jiazhu">復，扶又翻。卒，子恤翻。</span></p>
<p class="em2 strong">丙戌，車駕發泰山；辛卯，至曲阜，<span class="jiazhu">曲阜，魯侯伯禽所都。應劭云：曲阜在魯城中，委曲長七八里；隋始置曲阜縣，屬兗州。</span>贈孔子太師，以少牢致祭。<span class="jiazhu">少，詩照翻。</span>癸未，至亳州，謁老君廟，<span class="jiazhu">亳州谷陽縣，漢苦縣也，有老子祠，是年，改爲眞源縣。亳州至東都八百九十八里。</span>上尊號曰太上玄元皇帝。丁丑，至東都，留六日；甲申，幸合璧宮；夏，四月，甲辰，至京師，<span class="jiazhu">東都至京師八百五十里。</span>謁太廟。</p>
<p class="em2 strong"><span class="yinwen">2</span>庚戌，左侍極兼檢校右相陸敦信以老疾辭職，拜大司成，兼左侍極，罷政事。<span class="jiazhu">大司成，卽國子祭酒。</span></p>
<p class="em2 strong"><span class="yinwen">3</span>五月，庚寅，鑄乾封泉寶錢，一當十，俟期年盡廢舊錢。<span class="jiazhu">期，讀曰朞。</span></p>
<p class="em2 strong"><span class="yinwen">4</span>高麗泉蓋蘇文卒，長子男生代爲莫離支，<span class="jiazhu">卒，子恤翻。長，知兩翻。</span>初知國政，出巡諸城，使其弟男建、男產知留後事。或謂二弟曰：<span class="yinhao">「男生惡二弟之逼，<span class="jiazhu">惡，烏路翻。</span>意欲除之，不如先爲計。」</span>二弟初未之信。又有告男生者曰：<span class="yinhao">「二弟恐兄還奪其權，欲拒兄不納。」</span>男生潛遣所親往平壤伺之，<span class="jiazhu">伺，相吏翻。</span>二弟收掩，得之，乃以王命召男生。男生懼，不敢歸；男建自爲莫離支，發兵討之。男生走保別城，使其子獻誠詣闕求救。六月，壬寅，以右驍衞大將軍契苾何力爲遼東道安撫大使，將兵救之；以獻誠爲右武衞將軍，使爲鄕導。<span class="jiazhu">驍，堅堯翻。契，欺訖翻。苾，毗必翻。大使，疏吏翻。將，卽亮翻。鄕，讀曰嚮。</span>又以右金吾衞將軍龐同善、營州都督高侃爲行軍總管，同討高麗。</p>
<p class="em2 strong"><span class="yinwen">5</span>秋，七月，乙丑朔，徙殷王旭輪爲豫王。</p>
<p class="em2 strong">以大司憲兼檢校太子左中護劉仁軌爲右相。</p>
<p class="em2 strong">初，仁軌爲給事中，按畢正義事，<span class="jiazhu">事見上卷顯慶元年。</span>李義府怨之，出爲青州刺史。會討百濟，仁軌當浮海運糧，時未可行，<span class="jiazhu">海行非遇順風不可。</span>義府督之，遭風失船，丁夫溺死甚衆，命監察御史袁異式往鞫之。<span class="jiazhu">溺，奴狄翻。監，古銜翻。</span>義府謂異式曰：<span class="yinhao">「君能辦事，不憂無官。」</span>異式至，謂仁軌曰：<span class="yinhao">「君與朝廷何人爲讎，宜早自爲計。」</span>仁軌曰：<span class="yinhao">「仁軌當官不職，國有常刑，公以法斃之，無所逃命。若使遽自引決以快讎人，竊所未甘！」</span>乃具獄以聞。異式將行，仍自掣其鎖。<span class="jiazhu">恐鎖不入簧，行後得私開之也。掣，昌列翻。</span>獄上，<span class="jiazhu">上，時掌翻。</span>義府言於上曰：<span class="yinhao">「不斬仁軌，無以謝百姓。」</span>舍人源直心曰：<span class="yinhao">「海風暴起，非人力所及。」</span>上乃命除名，以白衣從軍自效。<span class="jiazhu">事見上卷顯慶五年。</span>義府又諷劉仁願使害之，仁願不忍殺。及爲大司憲，異式懼，不自安，仁軌瀝觴告之曰：<span class="yinhao">「仁軌若念疇昔之事，有如此觴！」</span>仁軌旣知政事，異式尋遷詹事丞；<span class="jiazhu">詹事丞，正六品上。</span>時論紛然；仁軌聞之，遽薦爲司元大夫。<span class="jiazhu">司元大夫，卽戶部郎中。</span>監察御史杜易簡謂人曰：<span class="jiazhu">易，以豉翻。</span><span class="yinhao">「斯所謂矯枉過正矣！」</span></p>
<p class="em2 strong"><span class="yinwen">6</span>八月，辛丑，司元太常伯兼檢校左相竇德玄薨。</p>
<p class="em2 strong"><span class="yinwen">7</span>初，武士彠娶相里氏，<span class="jiazhu">彠，一虢翻。相，息亮翻。</span>生男元慶、元爽；又娶楊氏，生三女，長適越王府法曹賀蘭越石，<span class="jiazhu">長，知兩翻。</span>次皇后，次適郭孝愼。士彠卒，元慶、元爽及士彠兄子惟良、懷運皆不禮於楊氏，楊氏深銜之。越石、孝愼及孝愼妻並早卒，越石妻生敏之及一女而寡。后旣立，楊氏號榮國夫人，越石妻號韓國夫人，<span class="jiazhu">唐制，國夫人，位一品。</span>惟良自始州長史超遷司衞少卿，<span class="jiazhu">司衞少卿，卽衞尉少卿。</span>懷運自瀛州長史遷淄州刺史，元慶自右衞郎將爲宗正少卿，<span class="jiazhu">此時已改宗正爲司宗。</span>元爽自安州戶曹累遷少府少監。<span class="jiazhu">此時已改少府監爲內府監。</span>榮國夫人嘗置酒，謂惟良等曰：<span class="yinhao">「頗憶疇昔之事乎？今日之榮貴復何如？」</span>對曰：<span class="yinhao">「惟良等幸以功臣子弟，早登宦籍，揣分量才，不求貴達，豈意以皇后之故，曲荷朝恩，夙夜憂懼，不爲榮也。」</span><span class="jiazhu">復，扶又翻。分，扶問翻。荷，下可翻。朝，直遙翻。</span>榮國不悅。皇后乃上疏，請出惟良等爲遠州刺史，<span class="jiazhu">上，時掌翻。</span>外示謙抑，實惡之也。<span class="jiazhu">惡，烏路翻；下后惡同。</span>於是以惟良檢校始州刺史，元慶爲龍州刺史，元爽爲濠州刺史。<span class="jiazhu">龍州，古江油，秦、漢、曹魏爲無人之地。鄧艾伐蜀，由陰平、景谷行無人之地七百里，始至江油。晉置陰平郡，於此置平武縣，至梁有楊、李二姓大豪，分據其地。後魏平蜀，置龍州。濠州，漢鍾離縣地，晉安帝分置鍾離郡，梁置北徐州，後齊曰西楚州，隋開皇二年，改曰豪州，唐曰濠州。始州至京師一千六百六十二里，至東都二千五百六十里。龍州至京師二千六百六十里，東都三千一百一十五里。豪州至京師二千一百五十里，東都一千三百一十三里。</span>元慶至州，以憂卒。<span class="jiazhu">卒，子恤翻；下同。</span>元爽坐事流振州而死。</p>
<p class="em2 strong">韓國夫人及其女以后故出入禁中，皆得幸於上。韓國尋卒，其女賜號魏國夫人。上欲以魏國爲內職，心難后未決，后惡之。會惟良、懷運與諸州刺史詣泰山朝覲，從至京師，惟良等獻食。<span class="jiazhu">朝，直遙翻。從，才用翻。《考異》曰：《舊傳》云：<span class="yinhao">「后諷上幸楊氏宅，惟良等獻食。」</span>今從《實錄》。</span>后密置毒醢中，使魏國食之，暴卒，因歸罪於惟良、懷運，丁未，誅之，改其姓爲蝮氏。懷運兄懷亮早卒，其妻善氏尤不禮於榮國，坐惟良等沒入掖庭，榮國令后以他事朿棘鞭之，肉盡見骨而死。</p>
<p class="em2 strong"><span class="yinwen">8</span>九月，龐同善大破高麗兵，泉男生帥衆與同善合。詔以男生爲特進、遼東大都督，兼平壤道安撫大使，封玄菟郡公。<span class="jiazhu">帥，讀曰率。使，疏吏翻；下同。菟，同都翻。</span></p>
<p class="em2 strong"><span class="yinwen">9</span>戊子，金紫光祿大夫致仕廣平宣公劉祥道薨，子齊賢嗣。齊賢爲人方正，上甚重之，爲晉州司馬。將軍史興宗嘗從上獵苑中，因言晉州產佳鷂，劉齊賢今爲司馬，請使捕之。上曰：<span class="yinhao">「劉齊賢豈捕鷂者邪！<span class="jiazhu">鷂，弋照翻。</span>卿何以此待之！」</span></p>
<p class="em2 strong"><span class="yinwen">10</span>冬，十二月，己酉，以李勣爲遼東道行軍大總管，<span class="jiaozhusup">【章：十二行本「管」下有「兼安撫大使」五字；乙十一行本同；孔本同；張校同；退齋校同。】</span>以司列少常伯安陸郝處俊副之，<span class="jiazhu">安陸縣，漢屬江夏郡，宋分屬安陸郡，隋、唐屬安州。處，昌呂翻。</span>以擊高麗。龐同善、契苾何力並爲遼東道行軍副大總管兼安撫大使如故；其水陸諸軍總管幷運糧使竇義積、獨孤卿雲、郭待封等，並受勣處分。<span class="jiazhu">處，昌呂翻。分，扶問翻。</span>河北諸州租賦悉詣遼東給軍用。待封，孝恪之子也。<span class="jiazhu">郭孝恪事太宗，戰死於龜茲。</span></p>
<p class="em2 strong">勣欲與其壻京兆杜懷恭偕行，以求勳效。懷恭辭以貧，勣贍之；復辭以無奴馬，<span class="jiazhu">贍，昌豔翻；下同。復，扶又翻。</span>又贍之。懷恭辭窮，乃亡匿岐陽山中，謂人曰：<span class="yinhao">「公欲以我立法耳。」</span>勣聞之，流涕曰：<span class="yinhao">「杜郎疏放，<span class="jiazhu">今人猶呼壻爲郎。</span>此或有之。」</span>乃止。</p>
<div class="yeartoc" id="year_toc_667"><p class="strong"><span class="section" id="title-8"><span data-head-description="高宗天皇大聖大弘孝皇帝中之上" data-head-level="h4" data-head-title="乾封二年">二年</span></span><span class="biaozhusup" data-rel="">（丁卯、六六七年）</span></p></div>
<p class="em2 strong"><span class="yinwen">1</span>春，正月，上耕藉田，有司進耒耜，加以彫飾。上曰：<span class="yinhao">「耒耜農夫所執，豈宜如此之麗！」</span>命易之。<span class="jiazhu">耒，盧對翻。</span>旣而耕之，九推乃止。<span class="jiazhu">耕藉之制，《月令》及鄭玄註《周禮》，皆云天子三推，盧植註《禮記》曰：天子耕藉，一發九推耒。此用盧說也。推，吐雷翻。</span></p>
<p class="em2 strong"><span class="yinwen">2</span>自行乾封泉寶錢，穀帛踊貴，商賈不行；<span class="jiazhu">賈，音古。</span>癸未，詔罷之。</p>
<p class="em2 strong"><span class="yinwen">3</span>二月，丁酉，涪陵悼王愔薨。<span class="jiazhu">愔，上弟也。涪，音浮。愔，於今翻。</span></p>
<p class="em2 strong"><span class="yinwen">4</span>辛丑，復以萬年宮爲九成宮。<span class="jiazhu">永徽二年，改九成宮爲萬年宮。復，扶又翻，又如字。</span></p>
<p class="em2 strong"><span class="yinwen">5</span>生羌十二州爲吐蕃所破，三月，戊寅，悉罷之。</p>
<p class="em2 strong"><span class="yinwen">6</span>上屢責侍臣不進賢，衆莫敢對。司列少常伯李安期對曰：<span class="yinhao">「天下未嘗無賢，亦非羣臣敢蔽賢也。<span class="jiazhu">司列少常伯，卽吏部侍郎。少，始照翻。</span>比來公卿有所薦引，爲讒者已指爲朋黨，滯淹者未獲伸而在位者先獲罪，是以各務杜口耳！陛下果推至誠以待之，其誰不願舉所知！此在陛下，非在羣臣也。」</span>上深以爲然。安期，百藥之子也。<span class="jiazhu">李百藥，德林之子。比，毗至翻。</span></p>
<p class="em2 strong"><span class="yinwen">7</span>夏，四月，乙卯，西臺侍郎楊弘武、戴至德、正諫大夫兼東臺侍郎李安期、東臺舍人昌樂張文瓘、司列少常伯兼正諫大夫河北趙仁本並同東西臺三品。<span class="jiazhu">龍朔改給事中爲東臺舍人，諫議大夫爲正諫大夫。樂，音洛。</span>弘武，素之弟子；<span class="jiazhu">楊素仕隋貴顯。</span>至德，冑之兄子也。<span class="jiazhu">戴冑相太宗。</span>時造蓬萊、上陽、合璧等宮，<span class="jiazhu">上陽宮在洛陽宮城之西南隅，南臨洛水，西距穀水，東卽宮城，北連禁苑。宮內正門正殿皆東向，正門曰提象，正殿曰觀風，其內別殿亭觀九所。上陽之西，隔穀水，有西上陽宮，虹梁跨穀，行幸往來。</span>頻征伐四夷，廏馬萬匹，倉庫漸虛，張文瓘諫曰：<span class="yinhao">「隋鑒不遠，願勿使百姓生怨。」</span>上納其言，減廏馬數千匹。</p>
<p class="em2 strong"><span class="yinwen">8</span>秋，八月，己丑朔，日有食之。</p>
<p class="em2 strong"><span class="yinwen">9</span>辛亥，東臺侍郎同東西臺三品李安期出爲荊州長史。<span class="jiazhu">荊州，京師東南一千七百三十里，至東都一千三百三十五里。宋白曰：荊州，秦南郡地，漢爲臨江國，江左置荊州以爲重鎭，擬周之分陝；唐爲大都督府。</span></p>
<p class="em2 strong"><span class="yinwen">10</span>九月，庚申，上以久疾，命太子弘監國。<span class="jiazhu">監，古銜翻。</span></p>
<p class="em2 strong"><span class="yinwen">11</span>辛未，李勣拔高麗之新城，使契苾何力守之。勣初度遼，謂諸將曰：<span class="yinhao">「新城，高麗西邊要害，不先得之，餘城未易取也。」</span><span class="jiazhu">易，以豉翻。</span>遂攻之，城人師夫仇等縛城主開門降。<span class="jiazhu">降，戶江翻。</span>勣引兵進擊，一十六城皆下之。</p>
<p class="em2 strong">龐同善、高侃尙在新城，泉男建遣兵襲其營，左武衞將軍薛仁貴擊破之。侃進至金山，與高麗戰，不利，高麗乘勝逐北，仁貴引兵橫擊，大破之，斬首五萬餘級，<span class="jiazhu">《新書》作斬馘五千。</span>拔南蘇、木底、蒼巖三城，<span class="jiazhu">三城後皆置爲州。</span>與泉男生軍合。</p>
<p class="em2 strong">郭待封以水軍自別道趣平壤，勣遣別將馮師本載糧仗以資之。<span class="jiazhu">趣，七喻翻。將，卽亮翻。</span>師本船破，失期，待封軍中飢窘，欲作書與勣，恐爲虜所得，知其虛實，乃作離合詩以與勣。<span class="jiazhu">離合詩，離析字畫，合之成文，以見其意。</span>勣怒曰：<span class="yinhao">「軍事方急，何以詩爲？必斬之！」</span>行軍管記通事舍人元<span class="jiaozhusup">【章：十二行本「元」上有「河南」二字；乙十一行本同；張校同，云無註本亦無。】</span>萬頃爲釋其義，<span class="jiazhu">管記，掌軍中書檄。爲，于僞翻。</span>勣乃更遣糧仗赴之。</p>
<p class="em2 strong">萬頃作《檄高麗文》曰：<span class="yinhao">「不知守鴨綠之險。」</span>泉男建報曰：<span class="yinhao">「謹聞命矣！」</span>卽移兵據鴨綠津，唐兵不得渡。上聞之，流萬頃於嶺南。</p>
<p class="em2 strong">郝處俊在高麗城下，未及成列，高麗奄至，軍中大駭，處俊據胡床，方食乾糒，<span class="jiazhu">胡床，卽今之交床。乾，音干。糒，音備。</span>潛簡精銳，擊敗之，<span class="jiazhu">敗，補邁翻。</span>將士服其膽略。</p>
<p class="em2 strong"><span class="yinwen">12</span>冬，十二月，甲午，詔：<span class="yinhao">「自今祀昊天上帝、五帝、皇地祇、神州地祇，並以高祖、太宗配，仍合祀昊天上帝、五帝於明堂。」</span><span class="jiazhu">此兼用貞觀、顯慶之禮。</span></p>
<p class="em2 strong"><span class="yinwen">13</span>是歲，海南獠陷瓊州。<span class="jiazhu">瓊州本隋朱崖郡之瓊山縣，貞觀五年置瓊州。獠，魯皓翻。</span></p>
<div class="yeartoc" id="year_toc_668"><p class="strong"><span class="section" id="title-9"><span data-head-description="高宗天皇大聖大弘孝皇帝中之上" data-head-level="h4" data-head-title="總章元年">總章元年</span></span><span class="biaozhusup" data-rel="">（戊辰、六六八年）</span><span class="jiazhu">以將作明堂改元。是年三月方改元。</span></p></div>
<p class="em2 strong"><span class="yinwen">1</span>春，正月，壬子，以右相劉仁軌爲遼東道副大總管。</p>
<p class="em2 strong"><span class="yinwen">2</span>二月，壬午，李勣等拔高麗扶餘城。<span class="jiazhu">扶餘國之故墟，故城存其名。</span>薛仁貴旣破高麗於金山，乘勝將三千人將攻扶餘城，諸將以其兵少，止之。仁貴曰：<span class="yinhao">「兵不在多，顧用之何如耳。」</span>遂爲前鋒以進，與高麗戰，大破之，殺獲萬餘人，遂拔扶餘城。扶餘川中四十餘城皆望風請服。</p>
<p class="em2 strong">侍御史洛陽賈言忠奉使自遼東還，<span class="jiazhu">使，疏吏翻。</span>上問以軍事，言忠對曰：<span class="yinhao">「高麗必平。」</span>上曰：<span class="yinhao">「卿何以知之？」</span>對曰：<span class="yinhao">「隋煬帝東征而不克者，人心離怨故也；<span class="jiazhu">事見《隋煬帝紀》。</span>先帝東征而不克者，高麗未有釁也。<span class="jiazhu">事見《太宗紀》。釁，許覲翻。</span>今高藏微弱，權臣擅命，蓋蘇文死，男建兄弟內相攻奪，男生傾心內附，爲我鄕導，<span class="jiazhu">鄕，讀曰嚮。</span>彼之情僞，靡不知之。以陛下明聖，國家富強，將士盡力，以乘高麗之亂，其勢必克，不俟再舉矣。且高麗連年饑饉，妖異屢降，<span class="jiazhu">妖，於喬翻。</span>人心危駭，其亡可翹足待也。」</span>上又問：<span class="yinhao">「遼東諸將孰賢？」</span><span class="jiazhu">謂征遼東之諸將也。</span>對曰：<span class="yinhao">「薛仁貴勇冠三軍；龐同善雖不善鬬，而持軍嚴整；高侃勤儉自處，忠果有謀；契苾何力沈毅能斷，雖頗忌前，<span class="jiazhu">冠，古玩翻。處，昌呂翻。沈，持林翻。斷，丁亂翻。忌前，忌人在己前也。</span>而有統御之才；然夙夜小心，忘身憂國，皆莫及李勣也。」</span>上深然其言。</p>
<p class="em2 strong">泉男建復遣兵五萬人救扶餘城，<span class="jiazhu">復，扶又翻。</span>與李勣等遇於薛賀水，<span class="jiazhu">《新書》作<span class="yinhao">「薩賀水」</span>。</span>合戰，大破之，斬獲三萬餘人，進攻大行城，拔之。</p>
<p class="em2 strong"><span class="yinwen">3</span>朝廷議明堂制度略定，三月，庚寅，赦天下，改元。</p>
<p class="em2 strong"><span class="yinwen">4</span>戊寅，上幸九成宮。</p>
<p class="em2 strong"><span class="yinwen">5</span>夏，四月，丙辰，彗星見于五車。<span class="jiazhu">五車，五星，五帝車舍也，五帝坐也，主天子五兵；一曰：主五穀豐耗。西北大星曰天庫，主太白，主秦；次東北曰獄，主辰星，主燕、趙；次東星曰天倉，主歲星，主魯、衞；次東南曰司空，主塡星，主楚；次西南曰卿星，主熒惑，主魏。五星有變，皆以其所占之。據《舊紀》，五車在昴、畢間。見，賢遍翻；下同。彗，祥歲翻。</span>上避正殿，減常膳，撤樂。許敬宗等奏請復常，曰：<span class="yinhao">「彗見東北，高麗將滅之兆也。」</span>上曰：<span class="yinhao">「朕之不德，謫見于天，豈可歸咎小夷！且高麗百姓，亦朕之百姓也。」</span>不許。戊辰，彗星滅。</p>
<p class="em2 strong"><span class="yinwen">6</span>辛巳，西臺侍郎、同東西臺三品楊弘武薨。</p>
<p class="em2 strong"><span class="yinwen">7</span>八月，辛酉，卑列道行軍總管、右威衞將軍劉仁願坐征高麗逗留，流姚州。</p>
<p class="em2 strong"><span class="yinwen">8</span>癸酉，車駕還京師。</p>
<p class="em2 strong"><span class="yinwen">9</span>九月，癸巳，李勣拔平壤。勣旣克大行城，諸軍出他道者皆與勣會，進至鴨綠栅，高麗發兵拒戰，勣等奮擊，大破之，追奔二百餘里，拔辱夷城，諸城遁逃及降者相繼。<span class="jiazhu">降，戶江翻，下同。</span>契苾何力先引兵至平壤城下，勣軍繼之，圍平壤月餘，高麗王藏遣泉男產帥首領九十八人，持白幡詣勣降，勣以禮接之。<span class="jiazhu">帥，讀曰率。</span>泉男建猶閉門拒守，頻遣兵出戰，皆敗。男建以軍事委僧信誠，信誠密遣人詣勣，請爲內應。後五日，信誠開門，勣縱兵登城鼓譟，焚城四月，<span class="jiazhu"><span class="yinhao">「月」</span>，當作<span class="yinhao">「角」</span>，否則作<span class="yinhao">「周」</span>。</span>男建自刺，不死，<span class="jiazhu">刺，七亦翻。</span>遂擒之。高麗悉平。</p>
<p class="em2 strong"><span class="yinwen">10</span>冬，十月，戊午，以烏荼國婆羅門盧迦逸多爲懷化大將軍。<span class="jiazhu">烏荼國，一曰烏萇，直天竺南，東距勃律六百里，西罽賓四百里。婆羅門，僧也。唐置懷化大將軍，從三品，以授蕃官。</span>逸多自言能合不死藥，<span class="jiazhu">合，音閤。</span>上將餌之。東臺侍郎郝處俊諫曰：<span class="yinhao">「脩短有命，非藥可延。貞觀之末，<span class="jiazhu">觀，古玩翻。</span>先帝服那羅邇娑婆寐藥，竟無效；大漸之際，名醫不知所爲，議者歸罪娑婆寐，將加顯戮，恐取笑戎狄而止。<span class="jiazhu">娑婆寐事見上卷顯慶二年。</span>前鑒不遠，願陛下深察。」</span>上乃止。</p>
<p class="em2 strong"><span class="yinwen">11</span>李勣將至，上命先以高藏等獻于昭陵，具軍容，奏凱歌，入京師，獻干太廟。十二月，丁巳，上受俘于含元殿。<span class="jiazhu">東內正殿曰含元殿。《唐六典》曰：含元殿卽龍首山之東趾，階上高於平地四十餘尺，南去丹鳳門四百餘步，東西廣五百步，殿前玉階三級，每級引出一螭頭，其下爲龍尾道，委蛇屈曲，凡七轉。</span>以高藏政非己出，赦以爲司平太常伯、員外同正。<span class="jiazhu">司平太常伯，卽工部尙書。按《舊書》，永徽五年，尙藥奉御蔣孝璋員外特置，仍同正員。員外同正，自此始。</span>以泉男產爲司宰少卿，<span class="jiazhu">司宰少卿，卽光祿少卿。</span>僧信誠爲銀青光祿大夫，泉男生爲右衞大將軍。李勣以下，封賞有差。泉男建流黔中，<span class="jiazhu">黔，音琴。</span>扶餘豐流嶺南。分高麗五部、百七十六城、六十九萬餘戶，爲九都督府，四十二州，<span class="jiazhu">新城州、遼城州、哥勿州、衞樂州、舍利州、居素州、越喜州，去旦州、建安州，凡有九都督府。四十二州，存於《志》者，南蘇、蓋牟、代那、倉巖、磨米、積利、黎山、延津、木底、安市、諸北、識利、拂湼、拜漢十四州而已。</span>百縣，置安東都護府於平壤以統之，擢其酋帥有功者爲都督、刺史、縣令，與華人參理。<span class="jiazhu">酋，慈由翻。帥，所類翻。理，猶治也，時避上名，以<span class="yinhao">「治」</span>爲<span class="yinhao">「理」</span>，《通鑑》因唐史成文。</span>以右威衞大將軍薛仁貴檢校安東都護，總兵二萬人以鎭撫之。</p>
<p class="em2 strong">丁卯，上祀南郊，告平高麗，以李勣爲亞獻。己巳，謁太廟。</p>
<p class="em2 strong"><span class="yinwen">12</span>渭南尉劉延祐，弱冠登進士第，<span class="jiazhu">渭南縣，屬雍州，後魏之渭南郡，後周廢爲縣。冠，古玩翻。</span>政事爲畿縣最。<span class="jiazhu">唐雍州諸縣，萬年、長安赤縣，餘縣爲畿縣。《六典》曰：城內爲京縣，城外爲畿縣。</span>李勣謂之曰：<span class="yinhao">「足下春秋甫爾，遽擅大名，宜稍自貶抑，無爲獨出人右也。」</span><span class="jiazhu">史言李勣愛人以德。</span></p>
<p class="em2 strong"><span class="yinwen">13</span>時有敕，征遼軍士逃亡，限內不首及首而更逃者，身斬，<span class="jiazhu">首，式又翻。</span>妻子籍沒。太子上表，<span class="jiazhu">上，時掌翻。</span>以爲：<span class="yinhao">「如此之比，其數至多：或遇病不及隊伍，怖懼而逃；<span class="jiazhu">怖，普布翻。</span>或因樵採爲賊所掠；或渡海漂沒；或深入賊庭，爲所傷殺。軍法嚴重，同隊恐幷獲罪，卽舉以爲逃，軍旅之中，不暇勘當，<span class="jiazhu">當，丁浪翻。</span>直據隊司通狀關移所屬，妻子沒官，情實可哀。《書》曰：『與其殺不辜，寧失不經。』<span class="jiazhu">《書·大禹謨》之言。《註》云：經，常也。寧失不常之罪，不枉不辜之善。</span>伏願逃亡之家，免其配沒。」</span>從之。</p>
<p class="em2 strong"><span class="yinwen">14</span>甲戌，司戎太常伯姜恪兼檢校左相，司平太常伯閻立本守右相。</p>
<p class="em2 strong"><span class="yinwen">15</span>是歲，京師及山東、江、淮旱，饑。</p>
<div class="yeartoc" id="year_toc_669"><p class="strong"><span class="section" id="title-10"><span data-head-description="高宗天皇大聖大弘孝皇帝中之上" data-head-level="h4" data-head-title="總章二年">二年</span></span><span class="biaozhusup" data-rel="">（己巳、六六九年）</span></p></div>
<p class="em2 strong"><span class="yinwen">1</span>春，二月，辛酉，以張文瓘爲東臺侍郎，以右肅機、檢校太子中護譙人李敬玄爲西臺侍郎，<span class="jiazhu">譙縣帶亳州。</span>並同東西臺三品。先是同三品不入銜，至是始入銜。<span class="jiazhu">先，悉薦翻。《考異》曰：《陳<span class="jiazhu">統</span>紀》在乾封二年，文瓘始同三品時。今從《舊本紀》。<span class="yinhao">「陳」</span>字必誤。</span></p>
<p class="em2 strong"><span class="yinwen">2</span>癸亥，以雍州長史盧承慶爲司刑太常伯。<span class="jiazhu">雍，於用翻。</span>承慶常考內外官，有一官督運，遭風失米，承慶考之曰：<span class="yinhao">「監運損糧，考中下。」</span><span class="jiazhu">監，古銜翻。</span>其人容色自若，無言而退。承慶重其雅量，改註曰：<span class="yinhao">「非力所及，考中中。」</span>旣無喜容，亦無愧詞。又改曰：<span class="yinhao">「寵辱不驚，考中上。」</span></p>
<p class="em2 strong"><span class="yinwen">3</span>三月，丙戌，東臺侍郎郝處俊同東西臺三品。</p>
<p class="em2 strong"><span class="yinwen">4</span>丁亥，詔定明堂制度：其基八觚，<span class="jiazhu">觚，攻乎翻，方稜也。</span>其宇上圓，覆以清陽玉葉，<span class="jiazhu">覆，敷又翻。時按《淮南子》，清陽爲天，故覆明堂以清陽之色。玉葉，非必以玉爲之，蓋亦瓦之類。謂之葉者，尙朴之意，猶茨之以茅也；曰玉者，示寶貴之耳。</span>其門牆階級，窗櫺楣柱，枊楶枅栱，<span class="jiazhu">《說文》曰：在牆曰牖，在屋曰窗。《釋名》：窗，聰也，於內見外之聰明也。櫺，盧經翻，楯間于窗隔也。楣，屋梠。《說文》曰：楣，屋櫋。毛晃曰：棟下橫木曰楣。柱，楹也。枊，魚剛翻。斜桷謂之飛枊。楶，子結翻，梁上欂櫨。枅，堅奚翻，屋櫨，所以承桁。栱，居竦翻，大杙，又栱科。</span>皆法天地陰陽律曆之數。詔下之後，衆議猶未決，又會饑饉，竟不果立。</p>
<p class="em2 strong"><span class="yinwen">5</span>夏，四月，己酉朔，上幸九成宮。</p>
<p class="em2 strong"><span class="yinwen">6</span>高麗之民多離叛者，敕徙高麗戶三萬八千二百於江、淮之南，及山南、京西諸州空曠之地，留其貧弱者，使守安東。</p>
<p class="em2 strong"><span class="yinwen">7</span>六月，戊申朔，日有食之。</p>
<p class="em2 strong"><span class="yinwen">8</span>秋，八月，丁未朔，詔以十月幸涼州。時隴右虛耗，議者多以爲未宜遊幸。上聞之，辛亥，御延福殿，<span class="jiazhu">九成宮中有延福殿。</span>召五品已上謂曰：<span class="yinhao">「自古帝王，莫不巡守，<span class="jiazhu">守，手又翻。</span>故朕欲巡視遠俗。若果爲不可，何不面陳，而退有後言，何也？」</span>自宰相以下莫敢對。詳刑大夫來公敏獨進曰：<span class="jiazhu">詳刑大夫，卽大理少卿。</span><span class="yinhao">「巡守雖帝王常事，然高麗新平，餘寇尙多，西邊經略，亦未息兵。隴右戶口彫弊，鑾輿所至，供億百端，誠爲未易。<span class="jiazhu">易，以豉翻。</span>外間實有竊議，但明制已行，故羣臣不敢陳論耳。」</span>上善其言，爲之罷西巡。<span class="jiazhu">爲，于僞翻。</span>未幾，擢公敏爲黃門侍郎。<span class="jiazhu">幾，居豈翻。</span></p>
<p class="em2 strong"><span class="yinwen">9</span>甲戌，改瀚海都護府爲安北都護府。<span class="jiazhu">瀚海都護府，見上龍朔三年。</span></p>
<p class="em2 strong"><span class="yinwen">10</span>九月，丁丑朔，詔徙吐谷渾部落就涼州南山。議者恐吐蕃侵暴，使不能自存，欲先發兵擊吐蕃。右相閻立本以爲去歲饑歉，未可興師。議久不決，竟不果徙。</p>
<p class="em2 strong"><span class="yinwen">11</span>庚寅，大風，海溢，漂永嘉、安固六千餘家。<span class="jiazhu">漢順帝永建四年，分章安東甌鄕立永寧縣，江左改曰永豐。隋平陳，改曰永嘉縣。又，孫吳立羅陽縣，孫晧改曰安陽縣。晉平吳，改曰安固縣，並屬永嘉郡。唐初，屬東嘉州，貞觀元年，州廢，二縣屬栝州。</span></p>
<p class="em2 strong"><span class="yinwen">12</span>冬，十月，丁巳，車駕還京師。</p>
<p class="em2 strong"><span class="yinwen">13</span>十一月，丁亥，徙豫王旭輪爲冀王，更名輪。<span class="jiazhu">更，工衡翻。</span></p>
<p class="em2 strong"><span class="yinwen">14</span>司空、太子太師、英貞武公李勣寢疾，<span class="jiazhu">英者，封國名；貞武，其諡也。</span>上悉召其子弟在外者，使歸侍疾。上及太子所賜藥，勣則餌之；子弟爲之迎醫，<span class="jiazhu">爲，于僞翻；下親爲、非爲、久爲同。</span>皆不聽進，曰：<span class="yinhao">「吾本山東田夫，遭值聖明，致位三公，年將八十，<span class="jiazhu">《考異》曰：《舊傳》云<span class="yinhao">「勣年七十六」</span>，臨終語弟弼云<span class="yinhao">「年將八十」</span>，《新傳》改云<span class="yinhao">「年踰八十」</span>。按《新》《舊傳》、《實錄》皆云，<span class="yinhao">「大業末，翟讓聚衆爲盜，勣年十七，往從之。」</span>自大業十三年至此五十二年。若據《新傳》年八十六，則年十七當在開皇時，不得云大業末也。總章元年，賈言忠對高宗云：<span class="yinhao">「勣年登八十。」</span>去此止一年。若據《新傳》，勣滅高麗時年已八十五，亦不得云年登八十。今從《實錄》。</span>豈非命邪！脩短有期，豈能復就醫工求活！」</span><span class="jiazhu">復，扶又翻；下不復同。</span>一旦，忽謂其弟司衞少卿弼曰：<span class="yinhao">「吾今日少愈，可共置酒爲樂。」</span><span class="jiazhu">日少，詩沼翻。樂，音洛。</span>於是子孫悉集，酒闌，謂弼曰：<span class="yinhao">「吾自度必不起，<span class="jiazhu">度，徒洛翻。</span>故欲與汝曹爲別耳。汝曹勿悲泣，聽我約束。我見房、杜平生勤苦，僅能立門戶，遭不肖子蕩覆無餘。<span class="jiazhu">謂房遺愛、杜荷也。</span>吾有此子孫，今悉付汝。葬畢，汝卽遷入我堂，撫養孤幼，謹察視之。其有志氣不倫，交遊非類者，皆先撾殺，然後以聞。」</span><span class="jiazhu">以勣之智，蓋知敬業必爲變也，豈知敬業乃忠於唐室邪！撾，則瓜翻。</span>自是不復更言。十二月，戊申，薨。上聞之悲泣，葬日，幸未央宮，登樓望轜車慟哭。起冢象陰山、鐵山、烏德鞬山，<span class="jiazhu">轜，音而。轜車，喪車也，所以載柩。烏德鞬山在回紇牙帳西南。</span>以旌其破突厥、薛延陀之功。<span class="jiazhu">勣破突厥見一百九十三卷貞觀四年。破薛延陀見一百九十八卷二十年。厥，九勿翻。</span></p>
<p class="em2 strong">勣爲將，有謀善斷；<span class="jiazhu">將，卽亮翻。斷，丁亂翻。</span>與人議事，從善如流。戰勝則歸功於下，所得金帛，悉散之將士，故人思致死，所向克捷。臨事選將，必訾相其狀貌豐厚者遣之。<span class="jiazhu">訾，卽移翻。訾之爲言量也。相，息亮翻。</span>或問其故，勣曰：<span class="yinhao">「薄命之人，不足與成功名。」</span></p>
<p class="em2 strong">閨門雍睦而嚴。其姊嘗病，勣已爲僕射，親爲之煑粥，風回，爇其須鬢。<span class="jiazhu">爇，如悅翻。</span>姊曰：<span class="yinhao">「僕妾幸多，何自苦如是！」</span>勣曰：<span class="yinhao">「非爲無人使令也，顧姊老，勣亦老，雖欲久爲姊煑粥，其可得乎！」</span></p>
<p class="em2 strong">勣常謂人：<span class="yinhao">「我年十二三時爲亡賴賊，<span class="jiazhu">亡，讀曰無。</span>逢人則殺。十四五爲難當賊，有所不愜則殺人。<span class="jiazhu">愜，苦叶翻。</span>十七八爲佳賊，臨陳乃殺之。<span class="jiazhu">陳，讀曰陣。</span>二十爲大將，用兵以救人死。」</span></p>
<p class="em2 strong">勣長子震早卒，<span class="jiazhu">長，知兩翻。卒，子恤翻。</span>震子敬業襲爵。<span class="jiazhu">《考異》曰：劉餗《小說》云：<span class="yinhao">「高宗時羣蠻爲寇，討之輒不利，乃除徐敬業爲刺史。發卒郊迎，敬業盡放令還，單騎至府。賊聞新刺史至，皆繕理以待，敬業一無所問，處置他事已畢，方曰：『賊安在？』曰：『在南岸。』乃從二佐吏而往觀之，莫不駭愕。賊初持兵覘望，及見船中無人及兵仗，更閉營藏隱。敬業直入其營內，告云：『國家知汝等爲貪吏所害，非有他惡，可悉歸田，後去者爲賊。』唯召其帥，責以不早降之意，各杖數十而遣之，境內肅然。其祖英公壯其膽略，曰：『吾不辦此。然破我家必此兒也！』」</span>按敬業，武后時舉兵，旋踵敗亡，若有智勇，何至如此！今不取。</span></p>
<p class="em2 strong"><span class="yinwen">15</span>時承平旣久，選人益多，<span class="jiazhu">選，須絹翻；下同。</span>是歲，司列少常伯裴行儉始與員外郎張仁禕<span class="jiazhu">唐制：尙書二十四司，各司有郎中二員，從五品上；員外郎二員，從六品上。禕，吁韋翻。</span>設長名姓歷牓，引銓注之法。又定州縣升降、官資高下。其後遂爲永制，無能革之者。</p>
<p class="em2 strong">大略唐之選法，取人以身、言、書、判，<span class="jiazhu">唐擇人之法有四：一曰身，取其體貌豐偉；二曰言，取其言辭辯正；三曰書，取其楷法遒美；四曰判，取其文理優長。</span>計資量勞而擬官。始集而試，觀其書、判；已試而銓，察其身、言；已銓而注，詢其便利；已注而唱，集衆告之。然後類以爲甲，先簡僕射，乃上門下，給事中讀，侍郎省，侍中審之，不當者駮下。<span class="jiazhu">上，時掌翻。省，悉景翻。當，丁浪翻。駮，北角翻。</span>旣審，然後上聞，主者受旨奉行，各給以符，謂之告身。兵部武選亦然。<span class="jiazhu">武選，兵部主之。</span>課試之法，以騎射及翹關、負米。<span class="jiazhu">翹關，長丈七尺，徑二寸半，凡十舉後，手持關距，出處無過一尺。負米者，負米五斛，行二十步，皆爲中第。騎，奇寄翻。</span>人有格限未至，而能試文三篇，謂之宏詞，試判三條，謂之拔萃，入等者得不限而授。其黔中、嶺南、閩中州縣官，不由吏部，委都督選擇土人補授。<span class="jiazhu">黔，音琴。閩，眉巾翻。選，如字。</span>凡居官以年爲考，六品以下，四考爲滿。</p>
<div class="yeartoc" id="year_toc_670"><p class="strong"><span class="section" id="title-11"><span data-head-description="高宗天皇大聖大弘孝皇帝中之上" data-head-level="h4" data-head-title="咸亨元年">咸亨元年</span></span><span class="biaozhusup" data-rel="">（庚午、六七○年）</span><span class="jiazhu">是年三月始改元。</span></p></div>
<p class="em2 strong"><span class="yinwen">1</span>春，正月，丁丑，右相劉仁軌請致仕；許之。</p>
<p class="em2 strong"><span class="yinwen">2</span>三月，甲戌朔，以旱，赦天下，改元。</p>
<p class="em2 strong"><span class="yinwen">3</span>丁丑，改蓬萊宮爲含元宮。<span class="jiazhu">卽含元殿，以爲宮名。</span></p>
<p class="em2 strong"><span class="yinwen">4</span>壬辰，太子少師許敬宗請致仕；許之。</p>
<p class="em2 strong"><span class="yinwen">5</span>敕突厥酋長子弟事東宮。<span class="jiazhu">酋，慈由翻。長，知兩翻。</span>西臺舍人徐齊耼上疏，<span class="jiazhu">耼，他酣翻。上，時掌翻。</span>以爲：<span class="yinhao">「皇太子當引文學端良之士置左右，豈可使戎狄醜類入侍軒闥！」</span>又奏：<span class="yinhao">「齊獻公卽陛下外祖，雖子孫有犯，豈應上延祖禰！今周忠孝公廟甚修，而齊獻公廟毁廢，<span class="jiazhu">齊獻公，文德皇后父長孫晟也。周忠孝公，皇后父武士彠也。禰，乃禮翻。</span>不審陛下何以垂示海內，彰孝理之風！」</span><span class="jiazhu">孝理卽孝治，避上名，改<span class="yinhao">「治」</span>爲<span class="yinhao">「理」</span>。</span>上皆從之。齊耼，充容之弟也。<span class="jiazhu">齊耼姊入宮爲充容，列於九嬪。</span></p>
<p class="em2 strong"><span class="yinwen">6</span>夏，四月，吐蕃陷西域十八州，又與于闐襲龜茲撥換城，陷之。罷龜茲、于闐、焉耆、疏勒四鎭。<span class="jiazhu">闐，徒賢翻。龜茲，音丘慈。</span>辛亥，以右威衞大將軍薛仁貴爲邏娑道行軍大總管，<span class="jiazhu">邏娑川，吐蕃贊普牙在焉，有邏些城。</span>左衞員外大將軍阿史那道眞、左衞將軍郭待封副之，以討吐蕃，且援送吐谷渾還故地。</p>
<p class="em2 strong"><span class="yinwen">7</span>庚午，上幸九成宮。</p>
<p class="em2 strong"><span class="yinwen">8</span>高麗酋長劍牟岑反，立高藏外孫安舜爲主。以左監門大將軍高侃爲東州道行軍總管，<span class="jiazhu">高麗在東，時已列置州府，故曰東州道。監，古銜翻。</span>發兵討之。安舜殺劍牟岑，奔新羅。</p>
<p class="em2 strong"><span class="yinwen">9</span>六月，壬寅朔，日有食之。</p>
<p class="em2 strong"><span class="yinwen">10</span>秋，八月，丁巳，車駕還京師。</p>
<p class="em2 strong"><span class="yinwen">11</span>郭待封先與薛仁貴並列，及征吐蕃，恥居其下，仁貴所言，待封多違之。軍至大非川，<span class="jiazhu">自鄯州鄯城縣西行三百餘里，至大非川。</span>將趣烏海，<span class="jiazhu">烏海在漢哭山西，隋屬河源郡界。杜佑曰：吐蕃國出鄯城五百里，過烏海，暮春之月，山有積雪，地有冷瘴，令人氣急，不甚爲害。趣，七喻翻。</span>仁貴曰：<span class="yinhao">「烏海險遠，軍行甚難，輜重自隨，難以趨利；<span class="jiazhu">重，直用翻；下同。趨，七喻翻。</span>宜留二萬人，爲兩栅於大非嶺上，輜重悉置栅內，吾屬帥輕銳，倍道兼行，掩其未備，破之必矣。」</span>仁貴帥所部前行，擊吐蕃於河口，大破之，<span class="jiazhu">河口，積石河口也。帥，讀曰率。</span>斬獲甚衆，進屯烏海以俟待封。待封不用仁貴策，將輜重徐進。未至烏海，遇吐蕃二十餘萬，待封軍大敗，還走，悉棄輜重。仁貴退屯大非川，吐蕃相論欽陵將兵四十餘萬就擊之，<span class="jiazhu">將，卽亮翻；下同。杜佑曰：祿東贊、論欽陵本姓薛氏，世爲大論，後遂以官爲氏。大論，吐蕃統理國事之官也。相，息亮翻。</span>唐兵大敗，死傷略盡。仁貴、待封與阿史那道眞並脫身免，與欽陵約和而還。<span class="jiazhu">還，音旋，又如字。</span>敕大司憲樂彥瑋卽軍按其敗狀，械送京師，三人皆免死除名。</p>
<p class="em2 strong">欽陵，祿東贊之子也，<span class="jiazhu">祿東贊事始一百九十五卷太宗貞觀十四年。</span>與弟贊婆、悉多于<span class="jiaozhusup">【張：「于」作「干」。】</span>勃論皆有才略。祿東贊卒，<span class="jiazhu">卒，子恤翻；下氏卒同。</span>欽陵代之，<span class="jiaozhusup">【章：十二行本「之」下有「秉政」二字；乙十一行本同；退齋校同；張校同，云無註本亦無。】</span>三弟將兵居外，鄰國畏之。</p>
<p class="em2 strong"><span class="yinwen">12</span>關中旱，饑，九月，丁丑，詔以明年正月幸東都。</p>
<p class="em2 strong"><span class="yinwen">13</span>甲申，皇后母魯國忠烈夫人楊氏卒，敕文武九品以上及外命婦並詣宅弔哭。</p>
<p class="em2 strong"><span class="yinwen">14</span>閏月，癸卯，皇后以久旱，請避位，不許。</p>
<p class="em2 strong"><span class="yinwen">15</span>壬子，加贈司徒周忠孝公武士彠爲太尉、太原王，夫人爲王妃。</p>
<p class="em2 strong"><span class="yinwen">16</span>甲寅，以左相姜恪爲涼州道行軍大總管，以禦吐蕃。</p>
<p class="em2 strong"><span class="yinwen">17</span>冬，十月，乙未，太子右中護、同東西臺三品趙仁本爲左肅機，罷政事。<span class="jiazhu">龍朔二年，改左、右庶子爲左、右中護。</span></p>
<p class="em2 strong"><span class="yinwen">18</span>庚寅，詔官名皆復舊。<span class="jiazhu">改官名見上卷龍朔二年。按《新書·帝紀》係十二月庚寅。</span></p>
</div></body></html>