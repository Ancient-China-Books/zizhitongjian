<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第八·秦紀三·二世皇帝下</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="秦紀三">秦紀三</span></span></h1>
<p><span class="jiazhu">起昭陽大荒落<span class="biaozhusup" data-rel="">（癸巳）</span>，盡閼逢敦牂<span class="biaozhusup" data-rel="">（甲午）</span>，凡二年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="二世皇帝下">二世皇帝下</span></span></h5>
<p class="strong" id="year_toc_180"><span class="section" id="title-3"><span data-head-description="秦二世" data-head-level="h4" data-head-title="二年">二年</span></span><span class="biaozhusup" data-rel="">（癸巳、前二○八年）</span></p>
<p class="em2 strong"><span class="yinwen">1</span>冬，十月，泗川監平將兵圍沛公於豐，<span class="jiazhu">泗川郡卽泗水郡。秦，郡置守、尉、監。文穎曰：秦時御史監郡，若今刺史。平，人名。</span>沛公出與戰，破之；令雍齒守豐。<span class="jiazhu">雍，於用翻，姓也。《風俗通》：雍姓，周文王子雍伯之後。</span>十一月，沛公引兵之薛。泗川守壯兵敗於薛，走至戚；沛公左司馬得殺之。<span class="jiazhu">壯者，泗川守之名。班《志》，戚縣屬東海郡。《括地志》：沂州臨沂縣有戚縣故城。戚，如字，如淳將毒翻。余以地理考之，沛郡之與東海相去頗遠，壯兵敗而走，未必能至東海之戚。班《志》，沛郡有廣戚縣。章懷太子賢曰：廣戚故城在今徐州沛縣東，恐是走至廣戚之戚也。師古曰：得者，司馬之名。貢父曰：得殺之者，得而殺之；《漢書》多以獲爲得。司馬掌兵，周之夏卿。春秋之時，晉置三軍及新軍，各有卿、佐，復置司馬以掌軍中刑戮之事；後復分爲左、右；又其後也，軍行有軍司馬、假司馬；下至部曲，有候，有司馬。</span></p>
<p class="em2 strong"><span class="yinwen">2</span>周章出關，止屯曹陽，<span class="jiazhu">晉灼曰：曹陽亭在弘農東十三里，魏武改曰好陽。師古曰：曹水之陽也。其水出陝縣西峴頭山而北流入河，今謂之好陽澗，在陝縣西四十五里。《括地志》：在陝州桃林縣東十四里。</span>二月餘，章邯追敗之；復走澠池，<span class="jiazhu">敗，補邁翻。復，扶又翻。</span>十餘日，章邯擊，大破之。周文自刎，軍遂不戰。<span class="jiazhu">刎，扶粉翻。</span></p>
<p class="em2 strong">吳叔圍滎陽；李由爲三川守，守滎陽，<span class="jiazhu">秦滅周置三川郡，其治所當在洛陽；由蓋守滎陽以扞楚。宋白曰：秦立三川郡，初理洛陽，後徙滎陽。</span>叔弗能下。楚將軍田臧等相與謀曰：<span class="yinhao">「周章軍已破矣，<span class="jiazhu">周章，卽周文。</span>秦兵旦暮至。我圍滎陽城弗能下，秦兵至，必大敗，不如少遺兵守滎陽，<span class="jiazhu">遺兵，留兵也。少，詩沼翻。</span>悉精兵迎秦軍。今假王驕，<span class="jiazhu">陳涉之自王也，以吳叔爲假王。</span>不知兵權，不足與計事，恐敗。」</span>因相與矯王令以誅吳叔，<span class="jiazhu">師古曰：矯，託也，託言受王令也。</span>獻其首於陳王。陳王使使賜田臧楚令尹印，以爲上將。</p>
<p class="em2 strong">田臧乃使諸將李歸等守滎陽，自以精兵西迎秦軍於敖倉，<span class="jiazhu">周宣王狩于敖。《左傳》：晉師在敖、鄗之間。《後漢志》：滎陽有敖亭，秦立敖倉。孟康曰：敖，地名，在滎陽西北山上，臨河有大倉。</span>與戰；田臧死，軍破。章邯進兵擊李歸等滎陽下，破之，李歸等死。陽城人鄧說將兵居郯，<span class="jiazhu">師古曰：郯，東海縣，音談。《索隱》曰：非也。此時章邯軍未至東海，此郯別是地名；或恐<span class="yinhao">「郯」</span>當作<span class="yinhao">「郟」</span>，郟是郟鄏之地。《史記正義》曰：郟是春秋時郟地，楚郟敖葬之，今汝州郟縣城是。鄧說，陽城人。陽城，河南府縣，與郟縣相近，又近陳。余按《索隱》以爲河南之郟鄏，《正義》以爲汝州之郟；時章邯兵至滎陽，則已過郟鄏而東矣，《正義》之說近之。</span>章邯別將擊破之。銍人伍逢將兵居許，<span class="jiazhu">伍，姓也。春秋時，楚有伍舉、伍奢。許，春秋許子之國，班《志》屬潁川；魏文帝改曰許昌；唐爲許州。</span>章邯擊破之。兩軍皆散，走陳，陳王誅鄧說。</p>
<p class="em2 strong"><span class="yinwen">3</span>二世數誚讓李斯：<span class="yinhao">「居三公位，如何令盜如此！」</span><span class="jiazhu">數，所角翻。誚，七笑翻，責也。秦以丞相、太尉、御史大夫爲三公，漢因之。</span>李斯恐懼，重爵祿，不知所出，乃阿二世意，以書對曰：<span class="yinhao">「夫賢主者，必能行督責之術者也。<span class="jiazhu">《索隱》曰：督者，察也；察其罪，責之以刑罰也。</span>故申子曰：『有天下而不恣睢，<span class="jiazhu">恣，資二翻；睢，香萃翻，謂肆情放縱也。</span>命之曰<span class="yinhao">「以天下爲桎梏」</span>者，無他焉，不能督責，而顧以其身勞於天下之民，若堯、禹然，故謂之桎梏也。』<span class="jiazhu">桎梏，械也；在足曰桎，在手曰梏。桎，職日翻。梏，姑沃翻。</span>夫不能修申、韓之明術，行督責之道，專以天下自適也；而徒務苦形勞神，以身徇百姓，則是黔首之役，非畜天下者也，何足貴哉！故明主能行督責之術以獨斷於上，<span class="jiazhu">斷，丁亂翻。</span>則權不在臣下，然後能滅仁義之塗，絕諫說之辯，犖然行恣睢之心<span class="jiazhu">犖，呂角翻。</span>而莫之敢逆。如此，羣臣、百姓救過不給，何變之敢圖！」</span>二世說，<span class="jiazhu">說，讀曰悅。</span>於是行督責益嚴，稅民深者爲明吏，殺人衆者爲忠臣，刑者相半於道，而死人日成積於市；秦民益駭懼思亂。</p>
<p class="em2 strong"><span class="yinwen">4</span>趙李良已定常山，<span class="jiazhu">去年，趙王使李良略常山。</span>還報趙王。趙王復使良略太原；至石邑，秦兵塞井陘，未能前。<span class="jiazhu">班《志》，石邑縣屬常山郡，井陘山在西。塞，悉則翻。陘，音刑。</span>秦將詐爲二世書以招良。良得書未信，還之邯鄲，益請兵。未至，道逢趙王姊出飲，<span class="jiaozhusup">【章：十二行本「飲」下有「從百餘騎」四字；乙十一行本同；孔本同；張校同；退齋校同。】</span>良望見，以爲王，伏謁道旁。王姊醉，不知其將，<span class="jiazhu">將，卽亮翻。</span>使騎謝李良。李良素貴，起，慚其從官。<span class="jiazhu">拜謁而起，顧從官而慚也。從，才用翻。</span>從官有一人曰：<span class="yinhao">「天下畔秦，能者先立。且趙王素出將軍下，今女兒乃不爲將軍下車，請追殺之！」</span>李良已得秦書，固欲反趙，未決；因此怒，遣人追殺王姊，因將其兵襲邯鄲。邯鄲不知，竟殺趙王、邵騷。趙人多爲張耳、陳除耳目者，以故二人獨得脫。<span class="jiazhu">以故者，以此故也。</span></p>
<p class="em2 strong"><span class="yinwen">5</span>陳人秦嘉、符離人朱雞石等起兵，圍東海守於郯。<span class="jiazhu"><span class="yinhao">「陳」</span>當作<span class="yinhao">「凌」</span>；《陳勝傳》作<span class="yinhao">「凌人秦嘉」</span>。秦，姓也；春秋時，魯有秦堇父。班《志》曰：東海郡，漢高帝置；應劭《註》曰：卽秦郯郡。余按裴駰所云三十六郡，本亦無郯郡，漢東海郡則治郯耳。</span>陳王聞之，使武平君畔爲將軍，監郯下軍。秦嘉不受命，自立爲大司馬；惡屬武平君，<span class="jiazhu">惡，烏路翻。</span>告軍吏曰：<span class="yinhao">「武平君年少，不知兵事，勿聽！」</span>因矯以王命殺武平君畔。</p>
<p class="em2 strong"><span class="yinwen">6</span>二世益遣長史司馬欣、董翳佐章邯擊盜。<span class="jiazhu">時章邯爲上將，將兵東討，故使欣爲長史以佐之。據《項籍傳》，翳爲都尉。《姓譜》：飂叔安裔子董父好龍，帝舜嘉焉，因賜姓董。</span>章邯已破伍逢，擊陳柱國房君，殺之；又進擊陳西張賀軍。陳王出監戰。張賀死。<span class="jiazhu">監，古銜翻。</span></p>
<p class="em2 strong">臘月，<span class="jiazhu">張晏曰：秦之臘月，夏之九月。臣瓚曰：建丑之月也。師古曰：《史記》云：胡亥二年十月，誅葛嬰；十一月，周文死；十二月，陳涉死：瓚說是也。</span>陳王之汝陰，<span class="jiazhu">之，往也。</span>還，至下城父，<span class="jiazhu">師古曰：下城父，地名，在沛郡城父縣東。劉昭曰：汝南山桑縣，故屬沛，有下城父聚。父，音甫。</span>其御莊賈殺陳王以降。<span class="jiazhu">降，戶江翻。</span>初，陳涉旣爲王，其故人皆往依之。妻之父亦往焉，陳王以衆賓待之，長揖不拜。妻之父怒曰：<span class="yinhao">「怙亂僭號，而傲長者，不能久矣！」</span>不辭而去。陳王跪謝，遂不爲顧。客出入愈益發舒，言陳王故情。或說陳王曰：<span class="yinhao">「客愚無知，顓妄言，輕威。」</span>陳王斬之。諸故人皆自引去，由是無親陳王者。陳王以朱防爲中正，胡武爲司過，主司羣臣。諸將徇地至，令之不是，<span class="jiaozhusup">【章：十二行本「是」下有「者」字；乙十一行本同；孔本同。】</span>輒繫而罪之。以苛察爲忠；其所不善者，弗下吏，輒自治之。諸將以其故不親附，此其所以敗也。<span class="jiazhu">史言陳王棄其親故，遂死於莊賈之手，故先以故人二字發其端，乃及慢其妻父事，次及客事。客先與陳王傭耕，及其據陳而王，遮道求見，陳王載與俱歸；後以客言其故情，遂殺之。輕威者，言輕其爲君之威重也。顓，與專同。</span></p>
<p class="em2 strong">陳王故涓人將軍呂臣爲蒼頭軍，<span class="jiazhu">魏有蒼頭二十萬，蓋前乎此時已有蒼頭軍矣。應劭曰：時軍皆著青巾，故曰蒼頭。服虔曰：蒼頭，謂士卒青帛巾，若赤眉之號以相識別也。</span>起新陽，<span class="jiazhu">班《志》，新陽縣屬汝南郡；應劭曰：在新水之陽。《括地志》：新陽故城，在豫州眞陽縣西南四十二里。</span>攻陳，下之，殺莊賈，復以陳爲楚；葬陳王於碭，諡曰隱王。</p>
<p class="em2 strong">初，陳王令銍人宋留將兵定南陽，入武關。留已徇南陽，聞陳王死，南陽復爲秦；宋留以軍降，二世車裂留以徇。</p>
<p class="em2 strong"><span class="yinwen">7</span>魏周巿將兵略<span class="jiaozhusup">【章：十二行本「略」下有「地」字；乙十一行本同；孔本同。】</span>豐、沛，使人招雍齒。雍齒雅不欲屬沛公，卽以豐降魏。<span class="jiazhu">雅，素也。</span>沛公攻之，不克。</p>
<p class="em2 strong"><span class="yinwen">8</span>趙張耳、陳餘收其散兵，得數萬人，擊李良；良敗，走歸章邯。</p>
<p class="em2 strong">客有說耳、餘曰：<span class="yinhao">「兩君羇旅，而欲附趙，難可獨立；立趙後，輔以誼，可就功。」</span>乃求得趙歇。春，正月，耳、餘立歇爲趙王，居信都。<span class="jiazhu">項羽改信都曰襄國；漢復爲信都縣，屬信都國；後漢復曰襄國。</span></p>
<p class="em2 strong"><span class="yinwen">9</span>東陽甯君、秦嘉<span class="jiazhu">文穎曰：秦嘉，東陽郡人，爲甯縣君。臣瓚曰：《陳勝傳》：<span class="yinhao">「凌人秦嘉」</span>，然則嘉非東陽人。嘉起於郯，號大司馬，又不爲甯縣君。東陽甯君自一人，秦嘉又一人。師古曰：瓚說是。東陽者，爲所屬縣；甯君者，姓甯，時號爲君。《姓譜》：衞卿甯氏之後；又晉有甯嬴，以邑爲姓。</span>聞陳王軍敗，迺立景駒爲楚王，引兵之方與，欲擊秦軍定陶下；<span class="jiazhu">班《志》，方與縣屬山陽郡，定陶縣屬濟陰郡。《史記正義》曰：方與，今濟州縣；定陶，今曹州縣。方與，音房預。</span>使公孫慶使齊，欲與之幷力俱進。<span class="jiazhu">幷，必正翻。</span>齊王曰：<span class="yinhao">「陳王戰敗，不知其死生，楚安得不請而立王！」</span>公孫慶曰：<span class="yinhao">「齊不請楚而立王，楚何故請齊而立王！且楚首事，當令於天下。」</span><span class="jiazhu">首事，謂最先起兵伐秦。</span>田儋殺公孫慶。</p>
<p class="em2 strong">秦左、右校復攻陳，下之。<span class="jiazhu">《索隱》曰：左、右校，卽左、右校尉。校，戶敎翻。</span>呂將軍走，徼兵復聚，<span class="jiazhu">如淳曰：徼，要也，徼散卒復相聚也。師古曰：徼，工堯翻。余謂從如氏之說，當音於堯翻。</span>與番盜黥布相遇，<span class="jiazhu">番，卽番陽縣，漢屬豫章郡。英布爲盜於江中，番陽令吳芮妻之以女，故謂番盜。番，蒲何翻。</span>攻擊秦左、右校，破之青波，復以陳爲楚。</p>
<p class="em2 strong">黥布者，六人也，<span class="jiazhu">六，春秋之六國也；秦爲縣，屬九江郡；漢屬六安國。《括地志》：六故城，在壽州安豐縣南百三十里。宋白曰：今蘄州東廣濟縣卽秦、漢之六縣。英布都六，古城猶存。</span>姓英氏，<span class="jiazhu">《姓譜》：英出自偃姓，皋陶之後封於英，因以爲氏。</span>坐法黥，以刑徒論輸驪山。驪山之徒數十萬人，布皆與其徒長豪桀交通，<span class="jiazhu">長，知兩翻。</span>乃率其曹耦<span class="jiazhu">曹，輩也。</span>亡之江中爲羣盜。番陽令吳芮，甚得江湖間民心，號曰番君。布往見之，其衆已數千人。番君迺以女妻之，<span class="jiazhu">妻，七細翻。</span>使將其兵擊秦。</p>
<p class="em2 strong"><span class="yinwen">10</span>楚王景駒在留，<span class="jiazhu">班《志》，留縣屬楚國。《括地志》：留城在徐州沛縣東南五十里，卽張良封處。</span>沛公往從之。張良亦聚少年百餘人欲往從景駒，道遇沛公，遂屬焉；沛公拜良爲廐將。<span class="jiazhu">廐將蓋掌馬。</span>良數以《太公兵法》說沛公；沛公善之，常用其策；良爲他人言，皆不省。<span class="jiazhu">說，輸芮翻。爲，于僞翻；下平爲同。省，悉井翻，察也；後以義推。</span>良曰：<span class="yinhao">「沛公殆天授！」</span>故遂留不去。<span class="jiazhu">張良從沛公始此。</span></p>
<p class="em2 strong">沛公與良俱見景駒，欲請兵以攻豐。時章邯司馬𡰥將兵北定楚地，<span class="jiazhu">師古曰：𡰥，古夷字。《類篇》曰：古仁字；又延知翻。</span>屠相，至碭。<span class="jiazhu">班《志》，相縣爲沛郡治所。《括地志》：故相城，在徐州符離縣西九十里。相，息亮翻。碭，徒郎翻。</span>東陽甯君、沛公引兵西，與戰蕭西，<span class="jiazhu">班《志》，蕭縣屬沛郡；唐屬徐州。蕭西，謂在蕭縣之西。</span>不利，還，收兵聚留。二月，攻碭，三日，拔之；收碭兵得六千人，與故合九千人。三月，攻下邑，拔之；<span class="jiazhu">班《志》，下邑縣屬梁國。</span>還擊豐，不下。</p>
<p class="em2 strong"><span class="yinwen">11</span>廣陵人召平爲陳王徇廣陵，未下。<span class="jiazhu">廣陵縣屬九江郡。班《志》爲廣陵國都；唐爲揚州。《姓譜》：召姓，周文王子召公奭之後。召，寔照翻。</span>聞陳王敗走，章邯且至，迺渡江，矯陳王令，拜項梁爲楚上柱國，曰：<span class="yinhao">「江東已定，急引兵西擊秦！」</span>梁迺以八千人渡江而西。聞陳嬰已下東陽，<span class="jiazhu">班《志》，東陽縣屬臨淮郡；明帝分屬下邳；後復分屬廣陵。《括地志》：東陽故城，在楚州盱眙縣東七十里。《水經註》曰：淮陰縣，楚、漢之間爲東陽郡。</span>遣使欲與連和俱西。陳嬰者，故東陽令史，<span class="jiazhu">蘇林曰：令史，曹史也。晉灼曰：《漢儀註》：令吏曰令史，丞吏曰丞史。師古曰：晉說是。</span>居縣中，素信謹，稱爲長者。東陽少年殺其令，相聚得二萬人，欲立嬰爲王。嬰母謂嬰曰：<span class="yinhao">「自我爲汝家婦，未嘗聞汝先世之有貴者，今暴得大名，不祥；不如有所屬。事成，猶得封侯；事敗，易以亡，非世所指名也。」</span><span class="jiazhu">易，以豉翻。</span>嬰乃不敢爲王，謂其軍吏曰：<span class="yinhao">「項氏世世將家，有名於楚；今欲舉大事，將非其人不可。<span class="jiazhu">將，卽亮翻。</span>我倚名族，亡秦必矣！」</span>其衆從之，乃以兵屬梁。</p>
<p class="em2 strong">英布旣破秦軍，引兵而東；聞項梁西渡淮，布與蒲將軍皆以其兵屬焉。項梁衆凡六七萬人，軍下邳。<span class="jiazhu">班《志》，下邳縣屬東海郡。應劭曰：邳在薛，其後徙此，故曰下邳。臣瓚曰：有上邳，故曰下邳。《史記正義》曰：下邳，泗水縣也。</span></p>
<p class="em2 strong">景駒、秦嘉軍彭城東，欲以距梁。梁謂軍吏曰：<span class="yinhao">「陳王先首事，戰不利，未聞所在。今秦嘉倍陳王而立景駒，大逆無道！」</span><span class="jiazhu">倍，蒲妹翻。</span>乃進兵擊秦嘉，秦嘉軍敗走。追之，至胡陵，<span class="jiazhu">胡陵卽湖陸，班《志》屬山陽郡，漢章帝改曰湖陵。</span>嘉還戰。一日，嘉死，軍降；景駒走死梁地。<span class="jiazhu">梁地，故魏地也。</span></p>
<p class="em2 strong">梁已幷秦嘉軍，軍胡陵，將引軍而西。章邯軍至栗，<span class="jiazhu">班《志》，栗縣屬沛郡。</span>項梁使別將朱雞石、餘樊君與戰。餘樊君死；朱雞石軍敗，亡走胡陵。梁乃引兵入薛，誅朱雞石。<span class="jiazhu">《括地志》曰：故薛城，古薛侯國也，在今徐州滕縣界。</span></p>
<p class="em2 strong">沛公從騎百餘往見梁；梁與沛公卒五千人，五大夫將十人。沛公還，引兵攻豐，拔之。雍齒奔魏。</p>
<p class="em2 strong">項梁使項羽別攻襄城，<span class="jiazhu">班《志》，襄城縣屬潁川郡。《史記正義》曰：今許州縣。</span>襄城堅守不下；已拔，皆阬之，還報。</p>
<p class="em2 strong">梁聞陳王定死，召諸別將會薛計事，沛公亦往焉。居鄛人范增，年七十，<span class="jiazhu">班《志》，居巢縣屬廬江郡。《春秋》<span class="yinhao">「楚人圍巢」</span>，巢，國也。《史記正義》曰：卽夏桀所奔地。晉灼曰：鄛，音勦絕之剿。師古音巢。</span>素居家，好奇計，往說項梁曰：<span class="yinhao">「陳勝敗，固當。夫秦滅六國，楚最無罪。自懷王入秦不反，楚人憐之<span class="jiazhu">事見四卷周赧王十九年。</span>至今。<span class="jiazhu">當屬上句。</span>故楚南公曰：『楚雖三戶，亡秦必楚。』<span class="jiazhu">服虔曰：南公，南方之老人。虞喜《志林》曰：南公者，道士，識廢興之數，知亡秦者必楚。《漢書·藝文志》：《南公》十三篇，六國時人，在陰陽家流。臣瓚曰：楚人怨秦，雖三戶足以亡秦。</span>今陳勝首事，不立楚後而自立，其勢不長。今君起江東，楚蠭起之將皆爭附君者，<span class="jiazhu">師古曰：蠭，古蜂字；蠭起，如蠭之起，言其衆也。一說：蠭，與鋒同，言鋒銳而起者。《爾雅翼》曰：蠭，近其房，輒羣起攻人，故曰蠭起之將。</span>以君世世楚將，爲能復立楚之後也。」</span>於是項梁然其言，乃求得楚懷王孫心於民間，爲人牧羊；夏，六月，立以爲楚懷王，從民望也。<span class="jiazhu">徐廣曰：順民望，以其祖諡爲號。</span>陳嬰爲上柱國，封五縣，與懷王都盱眙。<span class="jiazhu">班《志》，盱眙縣屬臨淮郡。《史記正義》曰：今楚州縣。阮勝之《南兗州記》：盱眙，本春秋善道地；宋屬泗州。音吁怡。</span>項梁自號爲武信君。</p>
<p class="em2 strong">張良說項梁曰：<span class="yinhao">「君已立楚後，而韓諸公子橫陽君成最賢，可立爲王，益樹黨。」</span>項梁使良求韓成，立以爲韓王。以良爲司徒，與韓王將千餘人西略韓地，得數城，秦輒復取之；往來爲游兵潁川。<span class="jiazhu">潁川，故韓地，秦置郡。</span></p>
<p class="em2 strong"><span class="yinwen">12</span>章邯已破陳王，乃進兵擊魏王於臨濟。<span class="jiazhu">《後漢志》，陳留郡平丘縣有臨濟亭。《水經註》曰：田儋死處。《史記正義》曰：今齊州臨濟縣。又曰：故城在淄州高苑縣北二里。余按《正義》所云臨濟，乃田儋所起狄縣地也，非魏王咎所居臨濟也。《後漢志》及《水經註》爲是。</span>魏王使周巿出，請救於齊、楚；齊王儋及楚將項它皆將兵隨巿救魏。<span class="jiazhu">它，徒河翻，</span>章邯夜銜枚擊，大破齊、楚軍於臨濟下，<span class="jiazhu">師古曰：銜枚者，止言語讙囂，欲令敵人不知其來也。《周官》有銜枚氏。枚狀如箸，橫銜之，繣結於項。繣結，礙也，絜繞也，蓋爲結紐而繞項也。銜，戶緘翻。繣，音獲。絜，音頡。</span>殺齊王及周巿。魏王咎爲其民約降；約定，自燒殺。其弟豹亡走楚，楚懷王予魏豹數千人，復徇魏地。<span class="jiazhu">爲，于僞翻。予，讀曰與。</span>齊田榮收其兄儋餘兵，東走東阿；<span class="jiazhu">班《志》，東阿縣屬東郡。《括地志》：東阿故城，在濟州東阿縣西南二十五里。</span>章邯追圍之。齊人聞田儋死，乃立故齊王建之弟假爲王，田角爲相，角弟間爲將，以距諸侯。</p>
<p class="em2 strong">秋，七月，大霖雨。<span class="jiazhu">雨三日以往爲霖。</span>武信君引兵攻亢父，<span class="jiazhu">亢父，音抗甫。</span>聞田榮之急，迺引兵擊破章邯軍東阿下；章邯走而西。田榮引兵東歸齊。武信君獨追北，使項羽、沛公別攻城陽，屠之。<span class="jiazhu">《括地志》：濮州雷澤縣，本漢城陽，在州東九十一里。余按班《志》，濟陰成陽縣有雷澤。此成陽與定陶、濮陽皆相近，非城陽國之城陽。</span>楚軍軍濮陽東，<span class="jiazhu">班《志》，濮陽縣屬東郡。《括地志》：濮陽縣在濮州西八十六里。濮，音卜。</span>復與章邯戰，又破之。章邯復振，<span class="jiazhu">李奇曰：振，整也。如淳曰：振，起也；收散卒，自振迅而起。</span>守濮陽，環水。<span class="jiazhu">文穎曰：決水以自環守爲固。環，音宦。</span>沛公、項羽去，攻定陶。</p>
<p class="em2 strong">八月，田榮擊逐齊王假，假亡走楚。<span class="jiaozhusup">【章：十二行本「楚」下有「田角亡走趙」五字；乙十一行本同；孔本同；張校同；退齋校同。】</span>田間前救趙，因留不敢歸。田榮迺立儋子巿爲齊王，榮相之。田橫爲將，平齊地。章邯兵益盛，項梁數使使告齊、趙發兵共擊章邯。田榮曰：<span class="yinhao">「楚殺田假，趙殺角、間，乃出兵。」</span>楚、趙不許。田榮怒，終不肯出兵。</p>
<p class="em2 strong"><span class="yinwen">13</span>郎中令趙高<span class="jiazhu">班《表》：郎中令，秦官，掌宮殿掖門戶。臣瓚曰：掌郎內諸臣，故曰郎中令；武帝改光祿勳。</span>恃恩專恣，以私怨誅殺人衆多；恐大臣入朝奏事言之，乃說二世曰：<span class="yinhao">「天子之所以貴者，但以聞聲，羣臣莫得見其面故也。且陛下富於春秋，<span class="jiazhu">謂少年，此云春秋多也。</span>未必盡通諸事；今坐朝廷，譴舉有不當者，<span class="jiazhu">譴，去戰翻，責也。當，丁浪翻。</span>則見短於大臣，非所以示神明於天下也。<span class="jiazhu">見，賢遍翻。</span>陛下不如深拱禁中，<span class="jiazhu">蔡邕曰：本爲禁中，門閣有禁，非侍御之臣不得妄入；行道豹尾中亦爲禁中。</span>與臣及侍中習法者待事，事來有以揆之。如此，則大臣不敢奏疑事，天下稱聖主矣。」</span>二世用其計，乃不坐朝廷見大臣，常居禁中；趙高侍中用事，<span class="jiazhu">班《表》：秦制：侍中、左·右曹、諸吏、散騎、中常侍皆加官，所加或列侯、卿、大夫、將軍、將、都尉、尙書、太醫、太官令，至郎中亡員，多至數十人；侍中、中常侍得入禁中。應劭曰：入侍天子，故曰侍中。《後漢志》：侍中，比二千石，掌侍左右，贊導衆事，顧問應對。</span>事皆決於趙高。</p>
<p class="em2 strong">高聞李斯以爲言，乃見丞相曰：<span class="yinhao">「關東羣盜多，今上急益發繇，<span class="jiazhu">繇，讀曰徭，役也；古字借用。</span>治阿房宮，<span class="jiazhu">治，直之翻。</span>聚狗馬無用之物。臣欲諫，爲位賤，<span class="jiazhu">爲，于僞翻；下同。</span>此眞君侯之事；君可不諫？」</span>李斯曰：<span class="yinhao">「固也，吾欲言之久矣。今時上不坐朝廷，常居深宮。吾所言者，不可傳也；欲見，無閒。」</span><span class="jiazhu">閒，古莧翻，隙也；又讀曰閑，餘暇也。</span>趙高曰：<span class="yinhao">「君誠能諫，請爲君候上閒，語君。」</span>於是趙高侍<span class="jiaozhusup">【章：十二行本「侍」作「待」；乙十一行本同；孔本同；張校同。】</span>二世方燕樂，婦女居前，使人告丞相：<span class="yinhao">「上方閒，可奏事。」</span>丞相至宮門上謁。如此者三。二世怒曰：<span class="yinhao">「吾常多閒日，丞相不來；吾方燕私，丞相輒來請事！丞相豈少我哉，且固我哉？」</span><span class="jiazhu">少我，謂輕我以爲幼少也。固我，謂輕我以爲固陋也。</span>趙高因曰：<span class="yinhao">「夫沙丘之謀，丞相與焉。<span class="jiazhu">事見上卷始皇三十七年。與，讀曰預。</span>今陛下已立爲帝，而丞相貴不益，此其意亦望裂地而王矣。且陛下不問臣，臣不敢言。丞相長男李由爲三川守，楚盜陳勝等皆丞相傍縣之子，<span class="jiazhu">傍縣，近縣也。李斯，汝南上蔡人；陳勝，潁川陽城人：汝南、潁川相近也。</span>以故楚盜公行，過三川城，守<span class="jiaozhusup">【章：十二行本「守」作「皆」。】</span>不肯擊。高聞其文書相往來，未得其審，故未敢以聞。且丞相居外，權重於陛下。」</span>二世以爲然，欲案丞相；恐其不審，乃先使人按驗三川守與盜通狀。</p>
<p class="em2 strong">李斯聞之，因上書言趙高之短曰：<span class="yinhao">「高擅利擅害，與陛下無異。昔田常相齊簡公，竊其恩威，下得百姓，上得羣臣，卒弑簡公而取齊國，<span class="jiazhu">事見《左傳》。卒，子恤翻。</span>此天下所明知也。今高有邪佚之志，危反之行，<span class="jiazhu">行，下孟翻。</span>私家之富，若田氏之於齊矣，而又貪欲無厭，<span class="jiazhu">厭，於鹽翻；後以義推。</span>求利不止，列勢次主，<span class="jiazhu">言趙高居中用事，其位列權勢次於人主也。</span>其欲無窮，劫陛下之威信，其志若韓玘爲韓安相也。<span class="jiazhu">《索隱》曰：<span class="yinhao">「玘」</span>，一作<span class="yinhao">「起」</span>，並音怡，韓大夫，弑其君悼公者。然韓無悼公，或鄭之嗣君。按《表》：韓玘事昭侯，昭侯以下四世至王安，斯說非也。余觀李斯書意，正以胡亥亡國之禍近在旦夕，故指韓安以其用韓玘而亡韓之事警動之。韓安之時，其臣必有韓玘者，特史逸其事耳。李斯與韓安同時，而韓安亡國之事接乎胡亥之耳目，所謂<span class="yinhao">「殷鑒不遠」</span>也。《索隱》於數百載之下議其說爲非，可乎！信，讀曰伸。</span>陛下不圖，臣恐其必爲變也。」</span>二世曰：<span class="yinhao">「何哉！夫高，故宦人也；然不爲安肆志，不以危易心，潔行脩善，自使至此，以忠得進，以信守位，朕實賢之；<span class="jiazhu">所謂臨亂之君，各賢其臣也。行，下孟翻。</span>而君疑之，何也？且朕非屬趙君，當誰任哉！<span class="jiazhu">屬，之欲翻。</span>且趙君爲人，精廉強力，下知人情，上能適朕；君其勿疑！」</span>二世雅愛趙<span class="jiaozhusup">【章：十二行本「趙」作「信」；乙十一行本同。】</span>高，恐李斯殺之，乃私告趙高。高曰：<span class="yinhao">「丞相所患者獨高；高已死，丞相卽欲爲田常所爲。」</span></p>
<p class="em2 strong">是時，盜賊益多，而關中卒發東擊盜者無已。右丞相馮去疾、左丞相李斯、將軍馮劫進諫曰：<span class="yinhao">「關東羣盜並起，秦發兵誅<span class="jiaozhusup">【章：十二行本「誅」作「追」；乙十一本同。】</span>擊，所殺亡甚衆，然猶不止。盜多，皆以戍、漕、轉、作事苦，<span class="jiazhu">戍，征戍也；漕，水運也；轉，陸運也；作，役作也。事苦，言其事勞苦也。</span>賦稅大也。請且止阿房宮作者，減省四邊戍、轉。」</span>二世曰：<span class="yinhao">「凡所爲貴有天下者，得肆意極欲，主重明法，<span class="jiazhu">謂君臣之勢，上之所主者重則下之勢輕，主重，猶言居重也。重，如字；康直龍切，非也。</span>下不敢爲非，以制御四海矣。夫虞、夏之主，貴爲天子，親處窮苦之實以徇百姓，尙何於法！<span class="jiazhu">言尙何事於法也。處，昌呂翻。</span>且先帝起諸侯，兼天下，天下已定，外攘四夷以安邊境，作宮室以章得意；而君觀先帝功業有緒。今朕卽位，二年之間，羣盜並起，君不能禁，又欲罷先帝之所爲，是上無以報先帝，次不爲朕盡忠力，何以在位！」</span>下去疾、斯、劫吏，<span class="jiazhu">下，遐嫁翻。</span>案責他罪。去疾、劫自殺；獨李斯就獄。二世以屬趙高治之，<span class="jiazhu">屬，之欲翻。</span>責斯與子由謀反狀，皆收捕宗族、賓客。趙高治斯，榜掠千餘，<span class="jiazhu">榜，音彭，笞擊也。掠，音亮，考箠也。</span>不勝痛，自誣服。<span class="jiazhu">自誣以反而服其罪也。勝，音升。</span></p>
<p class="em2 strong">斯所以不死者，自負其辯，有功，實無反心，欲上書自陳，幸二世寤而赦之。乃從獄中上書曰：<span class="yinhao">「臣爲丞相治民，三十餘年矣。<span class="jiazhu">治，直之翻。</span>逮秦地之陿隘，不過千里，兵數十萬。臣盡薄材，陰行謀臣，資之金玉，使游說諸侯；陰脩甲兵，飭政敎，官鬬士，尊功臣；故終以脅韓，弱魏，破燕、趙，夷齊、楚，卒兼六國，虜其王，立秦爲天子。又北逐胡、貉，<span class="jiazhu">卒，子恤翻。貉，莫客翻，北方國，豸種。</span>南定百越，以見秦之強。<span class="jiazhu">見，賢遍翻。</span>更剋畫平斗斛、度量、文章，布之天下，以樹秦之名。此皆臣之罪也，臣當死久矣！上幸盡其能力，乃得至今。願陛下察之！」</span>書上，趙高使吏棄去不奏，曰：<span class="yinhao">「囚安得上書！」</span></p>
<p class="em2 strong">趙高使其客十餘輩詐爲御史、謁者、侍中，更往覆訊斯，<span class="jiazhu">御史之名，《周官》有之；戰國亦有御史，秦、趙澠池之會，各命書其事，則皆記事之職；至秦、漢爲糾察之任。更，迭也。覆，審也。訊，問也。更，工衡翻。</span>斯更以其實對，輒使人復榜之。後二世使人驗斯，斯以爲如前，終不敢更言。辭服，奏當上。<span class="jiazhu">奏當者，獄具而奏當處其罪也。漢路溫舒曰：奏當之成，雖咎繇聽之，猶以爲死有餘辜。上，時掌翻。</span>二世喜曰：<span class="yinhao">「微趙君，幾爲丞相所賣！」</span><span class="jiazhu">幾，居依翻。</span>及二世所使案三川守由者至，則楚兵已擊殺之。使者來，會丞相下吏，高皆妄爲反辭以相傅會，<span class="jiazhu">傅，讀曰附；凡傅會之傅皆同音。</span>遂具斯五刑論，<span class="jiazhu">班《志》：秦法：當三族者，皆先黥、劓、斬左右止，笞殺之，梟其首，葅具骨肉於市；其誹謗、詈詛者，又先斷舌：謂之其五刑。</span>腰斬咸陽市。斯出獄，與其中子俱執。<span class="jiazhu">中，讀曰仲，</span>顧謂其中子曰：<span class="yinhao">「吾欲與若復牽黃犬，俱出上蔡東門逐狡兔，豈可得乎！」</span>遂父子相哭而夷三族。二世乃以趙高爲丞相，事無大小皆決焉。</p>
<p class="em2 strong"><span class="yinwen">14</span>項梁已破章邯於東阿，引兵西，北<span class="jiaozhusup">【章：十二行本「北」作「比」；孔本同。】</span>至定陶，再破秦軍。項羽、沛公又與秦軍戰於雍丘，<span class="jiazhu">班《志》，雍丘縣屬陳留郡，故杞國也。《史記正義》曰：雍丘，今汴州縣。</span>大破之，斬李由。項梁益輕秦，有驕色。宋義諫曰：<span class="yinhao">「戰勝而將驕卒惰者，敗。今卒少惰矣，秦兵日益，臣爲君畏之！」</span>項梁弗聽。乃使宋義使於齊，道遇齊使者高陵君顯，<span class="jiazhu">晉灼曰：高陵縣屬琅邪郡。</span>曰：<span class="yinhao">「公將見武信君乎？」</span>曰：<span class="yinhao">「然。」</span>曰：<span class="yinhao">「臣論武信君必敗；公除行卽免死，疾行則及禍。」</span>二世悉起兵益章邯擊楚軍，大破之定陶，項梁死。</p>
<p class="em2 strong">時連雨，自七月至九月。項羽、沛公攻外黃未下，<span class="jiazhu">班《志》，外黃縣屬陳留郡。張晏曰：魏郡有內黃，故曰外。《括地志》曰：故周城卽外黃之地，在雍丘縣之東。</span>去，攻陳留；<span class="jiazhu">班《志》，陳留縣屬陳留郡。孟康曰：留，鄭邑也，後爲陳所幷，故曰陳留。臣瓚曰：宋亦有留，彭城留是也；留屬陳者稱陳留。《括地志》：陳留，汴州縣，在州東五十里。</span>聞武信君死，士卒恐，乃與將軍呂臣引兵而東，徙懷王自盱眙都彭城。<span class="jiazhu">班《志》，彭城縣屬楚國。《彭門記》：彭祖，顓頊之玄孫，至商末壽及七百六十七歲，今墓猶存，故邑號彭城。</span>呂臣軍彭城東；項羽軍彭城西；沛公軍碭。</p>
<p class="em2 strong"><span class="yinwen">15</span>魏豹下魏二十餘城；楚懷王立豹爲魏王。</p>
<p class="em2 strong"><span class="yinwen">16</span>後九月，<span class="jiazhu">文潁曰：卽閏九月。時律曆廢，不知閏，故謂之後九月。如淳曰：時因秦以十月爲歲首，至九月則歲終；後九月卽閏月。師古曰：文說非也。若以律曆廢不知閏者，則當徑謂之十月，不應有後九月。蓋秦之曆法，應置閏者總置於歲末，此意當取《左傳》歸餘於終耳。何以明之？據《漢表》及《史記》，漢未改秦曆之前，迄至高后、文帝，屢書後九月；是知固然，非曆廢也。貢父曰：予謂顏說後九月亦爲未盡。秦知置曆有閏，何故皆以爲九月乎？蓋司馬氏爲《史記》，旣以秦正月稱十月，遂以閏月轉爲後九月。是司馬氏如此敍之，非秦法也。</span>楚懷王幷呂臣、項羽軍，自將之；以沛公爲碭郡長，<span class="jiazhu">蘇林曰：長，如郡守也。</span>封武安侯，將碭郡兵；封項羽爲長安侯，號爲魯公；呂臣爲司徒，其父呂青爲令尹。</p>
<p class="em2 strong"><span class="yinwen">17</span>章邯已破項梁，以爲楚地兵不足憂，乃渡河，北擊趙，大破之；引兵至邯鄲，皆徙其民河內，夷其城郭。張耳與趙王歇走入鉅鹿城，<span class="jiazhu">班《志》，鉅鹿縣屬鉅鹿郡。應劭曰：鹿，林之大者。臣瓚曰：山足曰鹿。《括地志》曰：今邢州平鄕城本鉅鹿。宋白曰：《十三州志》：鉅鹿，堯時大麓之地；禹爲大陸之野；秦滅趙，置鉅鹿郡。鉅，亦大稱也。</span>王離圍之。陳餘北收常山兵，得數萬人，軍鉅鹿北；章邯軍鉅鹿南棘原。趙數請救於楚。<span class="jiazhu">數，所角翻；下同。</span></p>
<p class="em2 strong">高陵君顯在楚，見楚王曰：<span class="yinhao">「宋義論武信君之軍必敗；居數日，軍果敗。兵未戰而先見敗徵，<span class="jiazhu">徵，讀曰證。</span>此可謂知兵矣！」</span>王召宋義與計事而大說之，<span class="jiazhu">說，讀曰悅。</span>因置以爲上將軍，項羽爲次將，范增爲末將，以救趙。諸別將皆屬宋義，號爲<span class="yinhao">「卿子冠軍」</span>。<span class="jiazhu">如淳曰：卿者，大夫之號；子者，子男之爵；冠軍，人之首也。文穎曰：卿子，人相褒尊之稱，猶言公子也；上將，故言冠軍。劉伯莊曰：公之子爲公子，卿子，謂卿之子也。師古曰：冠軍，言其在諸軍之上。</span></p>
<p class="em2 strong">初，楚懷王與諸將約：<span class="yinhao">「先入定關中者王之。」</span><span class="jiazhu">秦地西有隴關，東有函谷關，南有武關，北有臨晉關，西南有散關：秦地居其中，故謂之關中。註已見前。</span>當是時，秦兵強，常乘勝逐北，諸將莫利先入關；<span class="jiazhu">言莫有以入關爲利者，蓋畏秦也。</span>獨項羽怨秦之殺項梁，奮<span class="jiaozhusup">【章：乙十一行本「奮」下有「勢」字；孔本同；張校同。】</span>願與沛公西入關。懷王諸老將皆曰：<span class="yinhao">「項羽爲人，慓悍猾賊，<span class="jiazhu">慓，疾也；悍，勇也；猾，狡也；賊，殘害也。慓，頻妙翻，又匹妙翻。悍，下旦翻，又下罕翻。</span>嘗攻襄城，襄城無遺類，皆阬之；諸所過無不殘滅。且楚數進取，前陳王、項梁皆敗，不如更遣長者，扶義而西，<span class="jiazhu">師古曰：扶，助也，以義自助也。余謂扶義，猶言杖義也。</span>告諭秦父兄。秦父兄苦其主久矣，今誠得長者往，無侵暴，宜可下。項羽不可遣；獨沛公素寬大長者，可遣。」</span>懷王乃不許項羽，而遣沛公西略地，收陳王、項梁散卒以伐秦。</p>
<p class="em2 strong">沛公道碭，至陽城與杠里，<span class="jiazhu">道碭，自碭取道而西也。此據班《書》書之。<span class="yinhao">「陽城」</span>，《史記》作<span class="yinhao">「成陽」</span>。韋昭《註》曰：在潁川，則是謂陽城也。《索隱》曰：在濟陰，則是謂成陽也。杠里，孟康、服虔皆以爲縣名，而班《志》無之。余按沛公之兵自碭而攻秦，道成陽與杠里，而後破東郡尉於成武。成陽縣屬濟陰，成武縣屬山陽。濟陰，唐爲曹州，成武屬焉。若取道潁川之陽城，當自此西趨洛、陝，安得復至成武耶！書成陽爲是。杠里之地，蓋在成陽、成武之間。杠，音江。</span>攻秦壁，破其二軍。</p>
<p class="strong" id="year_toc_181"><span class="section" id="title-4"><span data-head-description="秦二世" data-head-level="h4" data-head-title="三年">三年</span></span><span class="biaozhusup" data-rel="">（甲午、前二○七年）</span></p>
<p class="em2 strong"><span class="yinwen">1</span>冬，十月，齊將田都畔田榮，助楚救趙。<span class="jiazhu">爲項羽封田都張本。</span></p>
<p class="em2 strong"><span class="yinwen">2</span>沛公攻破東郡尉於成武。<span class="jiazhu">秦滅衞，置東郡。尉，郡尉也。班《志》，成武卽衞楚丘地。《括地志》：今曹州縣。</span></p>
<p class="em2 strong"><span class="yinwen">3</span>宋義行至安陽，<span class="jiazhu">師古曰：今相州安陽縣。《索隱》曰：《傅寬傳》云<span class="yinhao">「從攻安陽、杠里」</span>，則當俱在河南；師古以爲相州縣，按此兵猶未渡河，不應卽至相州安陽。《後魏書·地形志》：己氏有安陽城，後改己氏爲楚丘，今宋州楚丘西北四十里有安陽故城是也。</span>留四十六日不進。項羽曰：<span class="yinhao">「秦圍趙急，宜疾引兵渡河；楚擊其外，趙應其內，破秦軍必矣！」</span>宋義曰：<span class="yinhao">「不然。夫搏牛之蝱，不可以破蟣蝨。<span class="jiazhu">蘇林曰：蝱喻秦，蝨喻章邯等，小大不同勢，欲滅秦當先寬邯等也。如淳曰：言本欲以大力伐秦而不可以救趙也。師古曰：搏，擊也；言以手擊牛之背，可以殺其上蝱而不能破蝨。今將兵力欲滅秦，不可盡力與邯戰，卽未能禽，徒費力也。如說近之。搏，音博。蝱，音盲。蟣，居喜翻。蝨，音瑟。</span>今秦攻趙，戰勝則兵疲，我承其敝；不勝，則我引兵鼓行而西，必舉秦矣。<span class="jiazhu">鼓行者，擊鼓而行，堂堂之陳也。</span>故不如先鬬秦、趙。夫被堅執銳，義不如公；坐運籌策，公不如義。」</span>因下令軍中曰：<span class="yinhao">「有猛如虎，狠如羊，<span class="jiazhu">狠，何墾翻。此併下三語，指項羽也。</span>貪如狼，強不可使者，皆斬之！」</span></p>
<p class="em2 strong">乃遣其子宋襄相齊，身送之至無鹽，<span class="jiazhu">班《志》，東平國有無鹽縣。《索隱》曰：在今鄆州之東。</span>飲酒高會。<span class="jiazhu">師古曰：高會者，大會也。</span>天寒，大雨，士卒凍飢。項羽曰：<span class="yinhao">「將勠力而攻秦，久留不行。今歲饑民貧，士卒食半菽，<span class="jiazhu">菽，豆也。臣瓚曰：士卒食蔬菜，以菽雜半之。</span>軍無見糧，<span class="jiazhu">言軍無見在之糧。見，賢遍翻。</span>乃飲酒高會。不引兵渡河，因趙食，與趙幷力攻秦，乃曰『承其敝』。夫以秦之強，攻新造之趙，其勢必舉。趙舉秦強，何敝之承！且國兵新破，王坐不安席，掃境內而專屬於將軍，<span class="jiazhu">屬，之欲翻；下道屬同。</span>國家安危，在此一舉。今不恤士卒而徇其私，非社稷之臣也！」</span><span class="jiazhu">徇其私，謂身送其子相齊也。</span></p>
<p class="em2 strong">十一月，項羽晨朝上將軍宋義，<span class="jiazhu">朝，直遙翻。</span>卽其帳中斬宋義頭。出令軍中曰：<span class="yinhao">「宋義與齊謀反楚，楚王陰令籍誅之！」</span>當是時，諸將皆慴服，莫敢枝梧，<span class="jiazhu">如淳曰：枝梧，猶枝扞也。臣瓚曰：小柱爲枝，邪柱爲梧，今屋極邪柱也。</span>皆曰：<span class="yinhao">「首立楚者，將軍家也；今將軍誅亂。」</span>乃相與共立羽爲假上將軍。<span class="jiazhu">以未得懷王之命，故且爲假。</span>使人追宋義子，及之齊，殺之。使桓楚報命於懷王。懷王因使羽爲上將軍。</p>
<p class="em2 strong"><span class="yinwen">4</span>十二月，沛公引兵至栗，遇剛武侯，<span class="jiazhu">應劭曰：剛武侯，楚懷王將。《功臣表》：<span class="yinhao">「棘蒲剛侯陳武」</span>，武，一姓柴，宜爲<span class="yinhao">「剛侯武」</span>，魏將也。孟康曰：《功臣表》：<span class="yinhao">「以將軍起薛，至霸上，入漢中」</span>，非懷王將，又非魏將，例未有稱諡者。師古曰：史失其姓名，惟識其爵號，不知誰也。不當改<span class="yinhao">「剛武侯」</span>爲<span class="yinhao">「剛侯武」</span>；應說非也。</span>奪其軍四千餘人，幷之；與魏將皇欣、武滿軍合攻秦軍，破之。<span class="jiazhu">皇，姓也。《左傳》，鄭有大夫皇頡。</span></p>
<p class="em2 strong"><span class="yinwen">5</span>故齊王建孫安下濟北，<span class="jiazhu">濟水以北之地，聊城、博陽諸城是也。</span>從項羽救趙。<span class="jiazhu">爲項羽王田安張本。</span></p>
<p class="em2 strong"><span class="yinwen">6</span>章邯築甬道屬河，餉王離。<span class="jiazhu">恐敵抄其糧運，故夾築垣牆以通餉道。屬，之欲翻。餉，式亮翻。</span>王離兵食多，急攻鉅鹿。鉅鹿城中食盡、兵少，張耳數使人召前陳餘。<span class="jiazhu">召前者，召陳餘使前救鉅鹿也。</span>陳餘度兵少，不敵秦，不敢前。<span class="jiazhu">度，徒洛翻；下同。</span>數月，張耳大怒，怨陳餘，使張黶、陳澤往讓陳餘曰：<span class="jiazhu">《史記正義》：澤，音釋。</span><span class="yinhao">「始吾與公爲刎頸交，今王與耳旦暮且死，而公擁兵數萬，不肯相救，安在其相爲死！<span class="jiazhu">相爲，于僞翻；下欲爲同。</span>苟必信，胡不赴秦軍俱死；且有十一二相全。」</span><span class="jiazhu">言十分之中冀有一二分得以勝秦而相保全也。</span>陳餘曰：<span class="yinhao">「吾度前終不能救趙，徒盡亡軍。<span class="jiazhu">度，徒洛翻。</span>且餘所以不俱死，欲爲趙王、張君報秦。今必俱死，如以肉委餓虎，何益！」</span>張黶、陳澤要以俱死。餘乃使黶、澤將五千人先嘗秦軍，<span class="jiazhu">嘗，試也。</span>至，皆沒。當是時，齊師、燕師皆來救趙，張敖亦北收代兵，得萬餘人，來，<span class="jiazhu">張敖，耳之子也。</span>皆壁餘旁，未敢擊秦。</p>
<p class="em2 strong">項羽已殺卿子冠軍，威震楚國，乃遣當陽君、蒲將軍將卒二萬渡河救鉅鹿。戰少利，<span class="jiazhu">言其戰略有利也。</span>絕章邯甬道，王離軍乏食。陳餘復請兵。<span class="jiazhu">復，扶又翻。</span>項羽乃悉引兵渡河，皆沈船，破釜、甑，燒廬舍，持三日糧，以示士卒必死，無一還心。於是至則圍王離，與秦軍遇，九戰，大破之；章邯引兵卻。諸侯兵乃敢進擊秦軍，遂殺蘇角，虜王離；涉閒不降，自燒殺。<span class="jiazhu">涉，姓也；閒，名也。</span>當是時，楚兵冠諸侯；<span class="jiazhu">冠，古玩翻。</span>軍救鉅鹿者十餘壁，莫敢縱兵。及楚擊秦，諸侯將<span class="jiaozhusup">【章：十二行本「將」下有「皆」字；乙十一行本同；孔本同；張校同。】</span>從壁上觀。楚戰士無不一當十，呼聲動天地，<span class="jiazhu">將，卽亮翻。呼，火故翻。</span>諸侯軍無不人人惴恐。<span class="jiazhu">惴，之睡翻。</span>於是已破秦軍，項羽召見諸侯將；諸侯將入轅門，<span class="jiazhu">張晏曰：軍行，以車爲陳，轅相向爲門。師古曰：《周禮》掌舍：王行則設車宮、轅門。杜佑曰：昂車，以其轅表門。</span>無不膝行而前，莫敢仰視。項羽由是始爲諸侯上將軍，諸侯皆屬焉。</p>
<p class="em2 strong">於是趙王歇及張耳乃得出鉅鹿城謝諸侯。張耳與陳餘相見，責讓陳餘以不肯救趙；及問張黶、陳澤所在，疑陳餘殺之，數以問餘。<span class="jiazhu">數，所角翻。</span>餘怒曰：<span class="yinhao">「不意君之望臣深也！<span class="jiazhu">望，怨望也，又責望也。《爾雅翼》曰：怨者必望，故以望爲怨，<span class="yinhao">「不意君之望臣深」</span>是也。</span>豈以臣爲重去將印哉？」</span><span class="jiazhu">重，難也；言豈以去將印爲難也。豈，疑辭。重，如字。</span>乃脫解印綬，推與張耳；<span class="jiazhu">推，通回翻。</span>張耳亦愕不受。陳餘起如廁。客有說張耳曰：<span class="yinhao">「臣聞『天與不取，反受其咎。』<span class="jiazhu">《索隱》曰：此辭出《國語》。</span>今陳將軍與君印，君不受；反天不祥。急取之！」</span>張耳乃佩其印，收其麾下。而陳餘還，亦望張耳不讓，遂趨出，獨與麾下所善數百人之河上澤中漁獵。<span class="jiazhu">爲張耳、陳餘相攻殺張本。</span>趙王歇還信都。</p>
<p class="em2 strong">春，二月，沛公北擊昌邑，<span class="jiazhu">班《志》，昌邑縣屬山陽郡。《括地志》曰：曹州成武縣東北三十二里有梁丘故城，是也。賢曰：昌邑故城，在兗州金鄕縣西北。</span>遇彭越；彭越以其兵從沛公。<span class="jiazhu">《姓譜》：彭姓，大彭之後。</span>越，昌邑人，常漁鉅野澤中，爲羣盜。<span class="jiazhu">班《志》：山陽郡鉅野縣有大野澤。鉅野縣，唐屬鄆州。</span>陳勝、項梁之起，澤間少年相聚百餘人，往從彭越曰：<span class="yinhao">「請仲爲長。」</span><span class="jiazhu">彭越，字仲。長，知兩翻；下同。</span>越謝曰：<span class="yinhao">「臣不願也。」</span>少年強請，乃許；<span class="jiazhu">強，其兩翻。</span>與期旦日日出會，<span class="jiazhu">《索隱》曰：旦日，謂明日之朝日出時也。</span>後期者斬。旦日日出，十餘人後，後者至日中。於是越謝曰：<span class="yinhao">「臣老，諸君強以爲長。今期而多後，不可盡誅，誅最後者一人。」</span>令校長斬之。<span class="jiazhu">校長，一校之長。</span>皆笑曰：<span class="yinhao">「何至於<span class="jiaozhusup">【章：十二行本無「於」字；乙十一行本同；孔本同。】</span>是！請後不敢。」</span>於是越引一人斬之，設壇祭，令徒屬，<span class="jiaozhusup">【章：乙十一行本重「徒屬」二字。】</span>皆大驚，莫敢仰視。乃略地，收諸侯散卒，得千餘人，遂助沛公攻昌邑。</p>
<p class="em2 strong">昌邑未下，沛公引兵西過高陽。<span class="jiazhu">文穎曰：高陽，聚邑名，屬陳留圉縣。臣瓚曰：《陳留傳》：高陽在雍丘西南。《水經註》：睢水首受陳留浚儀浪蕩水，東逕高陽故亭北。</span>高陽人酈食其，家貧落魄，<span class="jiazhu">酈，音歷；《姓譜》：黃帝之支孫封於酈，後以爲氏。食其，音異基。鄭氏曰：魄，音薄。應劭曰：落魄，志行衰薄之貌。師古曰：落魄，失業無次也。</span>爲里監門。沛公麾下騎士適食其里中人，食其見，謂曰：<span class="yinhao">「諸侯將過高陽者數十人，吾問其將皆握齪，好苛禮，<span class="jiazhu">握齪，急促貌。苛，細也。齪，初角翻。</span>自用，不能聽大度之言。吾聞沛公慢而易人，多大略，<span class="jiazhu">易，以豉翻。</span>此眞吾所願從游，莫爲我先。<span class="jiazhu">《索隱》曰：先，謂先容，言無人爲我作紹介也。</span>若見沛公，<span class="jiazhu">若，汝也。</span>謂曰：『臣里中有酈生，年六十餘，長八尺，人皆謂之狂生。生自謂<span class="yinhao">「我非狂生」</span>。』」</span>騎士曰：<span class="yinhao">「沛公不好儒，諸客冠儒冠來者，<span class="jiazhu">客冠，古玩翻。</span>沛公輒解其冠，溲溺其中，<span class="jiazhu">溲，所由翻。溺，乃弔翻。溲，卽溺也。</span>與人言，常大罵；未可以儒生說也。」</span>酈生曰：<span class="yinhao">「第言之。」</span><span class="jiazhu">第，但也。</span>騎士從容言，如酈生所誡者。<span class="jiazhu">從，千容翻。</span></p>
<p class="em2 strong">沛公至高陽傳舍，<span class="jiazhu">師古曰：傳置之舍，人所止息，前人已去，後人復來，轉相傳也。傳，張戀翻。</span>使人召酈生。酈生至，入謁。沛公方倨牀，使兩女子洗足而見酈生。<span class="jiazhu">倨，與踞同。洗，先典翻。樂彥曰：牀邊曰倨。</span>酈生入，則長揖不拜，曰：<span class="yinhao">「足下欲助秦攻諸侯乎，且欲率諸侯破秦也？」</span>沛公罵曰：<span class="yinhao">「豎儒！天下同共<span class="jiaozhusup">【章：十二行本無「共字」；乙十一行本同；孔本同。】</span>苦秦久矣，故諸侯相率而攻秦，何謂助秦攻諸侯乎！」</span>酈生曰：<span class="yinhao">「必聚徒、合義兵誅無道秦，不宜倨見長者！」</span>於是沛公輟洗，起，攝衣，<span class="jiazhu">《史記正義》曰：攝，斂著也。余謂攝衣，起而持其衣也。</span>延酈生上坐，謝之。酈生因言六國從橫時。沛公喜，賜酈生食，問曰：<span class="yinhao">「計將安出？」</span>酈生曰：<span class="yinhao">「足下起糾合之衆，收散亂之兵，不滿萬人；欲以徑入強秦，此所謂探虎口者也。<span class="jiazhu">探，吐南翻。</span>夫陳留，天下之衝，四通五達之郊也；<span class="jiazhu">如淳曰：四面往來通之，幷數中央爲五達也。臣瓚曰：四通五達，言無險阻。</span>今其城中又多積粟。臣善其令，請得使之令下足下；<span class="jiazhu">令下之令，力丁翻，使也。下，降也。</span>卽不聽，足下引兵攻之，臣爲內應。」</span>於是遣酈生行，沛公引兵隨之，遂下陳留；號酈食其爲廣野君。酈生言其弟商。時商聚少年得四千人，來屬沛公，沛公以爲將，將陳留兵以從。酈生常爲說客，使諸侯。</p>
<p class="em2 strong"><span class="yinwen">7</span>三月，沛公攻開封，未拔；<span class="jiazhu">班《志》，開封縣屬河南郡。宋白曰：今縣南五十里開封古城，是漢理所。</span>西與秦將楊熊會戰白馬，又戰曲遇東，<span class="jiazhu">《後漢志》，河南中牟縣有曲遇聚。蘇林曰：曲，音齲。遇，音顒。師古曰：齲，音丘羽翻。</span>大破之。楊熊走之滎陽，二世使使者斬之以徇。</p>
<p class="em2 strong">夏，四月，沛公南攻潁川，屠之。<span class="jiazhu">潁川郡治陽翟。</span>因張良，遂略韓地。<span class="jiazhu">文穎曰：河南新鄭南至潁川，皆韓地也。張良家世相韓，故因之。</span>時趙別將司馬卬方欲渡河入關，沛公乃北攻平陰，<span class="jiazhu">班《志》，平陰縣屬河南郡。《史記正義》曰：今河陰是。</span>絕河津南，戰洛陽東。軍不利，南出轘轅，<span class="jiazhu">《後漢志》：河南緱氏縣有轘轅關。臣瓚曰：險道名也，在緱氏縣東南。《索隱》曰：轘轅爲九十二曲，是險道也。轘，音環。</span>張良引兵從沛公；沛公令韓王成留守陽翟，與良俱南。</p>
<p class="em2 strong">六月，與南陽守齮戰犨東，破之，<span class="jiazhu">齮，魚豈翻。班《志》，犨縣屬南陽郡。《水經註》：滍水出魯陽縣西，逕犨縣故城北。犨，昌牛翻。</span>略南陽郡；南陽守走保城，守宛。<span class="jiazhu">宛，南陽郡治所。《括地志》曰：宛故城，在宛大城之南隅，其西南有二面是。師古曰：宛，於元翻。</span>沛公引兵過宛，西；張良諫曰：<span class="yinhao">「沛公雖欲急入關，秦兵尙衆，距險；<span class="jiazhu">依險以距敵也。</span>今不下宛，宛從後擊，強秦在前，此危道也！」</span>於是沛公乃夜引軍從他道還，偃旗幟，<span class="jiazhu">旗，旂之屬。幟，卽幖也。或曰：旗幟，總稱。幟，昌志翻。</span>遲明，圍宛城三匝。<span class="jiazhu">文穎曰：遲，未也，天未明之頃已圍其城矣。師古曰：文說得其大意耳。此言圍城事畢，然後天明。明遲於事，故曰遲明；變爲去聲，音丈二翻。</span>南陽守欲自剄，其舍人陳恢曰：<span class="yinhao">「死未晚也。」</span>乃踰城見沛公曰：<span class="yinhao">「臣聞足下約先入咸陽者王之。今足下留守宛，宛郡縣連城數十，其吏民自以爲降必死，故皆堅守乘城。今足下盡日止<span class="jiaozhusup">【章：十二行本「止」作「上」；乙十一行本同。】</span>攻，士死傷者必多；引兵去宛，宛必隨足下後。足下前則失咸陽之約，後有強宛之患。爲足下計，莫若約降封其守；因使止守，引其甲卒與之西。諸城未下者，聞聲爭開門而待足下，足下通行無所累。」</span><span class="jiazhu">累，力瑞翻。</span>沛公曰：<span class="yinhao">「善！」</span>秋，七月，南陽守齮降，封爲殷侯；封陳恢千戶。</p>
<p class="em2 strong">引兵西，無不下者。至丹水，<span class="jiazhu">班《志》，丹水縣屬弘農郡。《括地志》曰：故丹城，在鄧州內鄕縣西南百二十里，南去丹水二百步。《汲冢紀年》曰：后稷放帝子丹朱於丹水。《輿地志》云：卽秦時丹水縣。</span>高武侯鰓、襄侯王陵降。<span class="jiazhu">鰓，音魚鰓之鰓，先才翻；人名也，史失其姓。韋昭曰：漢封王陵爲安國侯。陵初起兵在南陽，南陽有穰縣，疑<span class="yinhao">「襄」</span>當爲<span class="yinhao">「穰」</span>，而無<span class="yinhao">「禾」</span>，字省耳。臣瓚曰：時韓成封穰侯。江夏有襄，是陵所封也。師古曰：王陵亦非安國者；韋昭改<span class="yinhao">「襄」</span>爲<span class="yinhao">「穰」</span>，蓋亦穿鑿。《索隱》曰：王陵封安國侯，是定天下爲丞相時封耳；此言襄侯，當如臣瓚解，蓋初封江夏之襄也。</span>還攻胡陽，遇番君別將梅鋗，<span class="jiazhu">《姓譜》：梅本自子姓，殷有梅伯，爲紂所醢。</span>與偕攻析、酈，皆降。<span class="jiazhu">班《志》，南陽郡有湖陽縣，故廖國。析縣屬弘農郡，本楚之白羽也。酈縣屬南陽郡。師古曰：析，今內鄕縣；酈，今菊潭縣。鋗，呼玄翻。析，先歷翻。酈，直益翻，又郎益翻。廖，力救翻。</span>所過亡得鹵掠，<span class="jiazhu">亡，古毋、無二字通。鹵，與虜同。</span>秦民皆喜。</p>
<p class="em2 strong"><span class="yinwen">8</span>王離軍旣沒，章邯軍棘原，項羽軍漳南，<span class="jiazhu">《括地志》：濁漳水一名漳水，今俗名柳河，在邢州平鄕縣南。</span>相持未戰。秦軍數卻，<span class="jiazhu">數，所角翻。</span>二世使人讓章邯。章邯恐，使長史欣請事；至咸陽，留司馬門<span class="jiazhu">師古曰：凡言司馬門者，宮垣之內，兵衞所在，四面皆有司馬主武事；總言之，外門爲司馬門。</span>三日，趙高不見，有不信之心。長史欣恐，還走其軍，<span class="jiazhu">走，音奏。</span>不敢出故道。趙高果使人追之，不及。欣至軍，報曰：<span class="yinhao">「趙高用事於中，下無可爲者。今戰能勝，高必疾妬吾功；不能勝，不免於死。願將軍孰計之！」</span><span class="jiazhu">孰，古熟字通；後以義推。</span></p>
<p class="em2 strong">陳餘亦遺章邯書曰：<span class="yinhao">「白起爲秦將，南征鄢郢，北阬馬服，攻城掠地，不可勝計，而竟賜死。<span class="jiazhu">馬服，謂趙括也。白起事，並見五卷《赧王紀》。遺，于季翻。勝，音升。</span>蒙恬爲秦將，北逐戎人，開榆中地數千里，竟斬陽周。<span class="jiazhu">事見上卷《始皇紀》。</span>何者？功多，秦不能盡封，因以法誅之。今將軍爲秦將三歲矣，所亡失以十萬數；而諸侯並起滋益多。彼趙高素諛日久，今事急，亦恐二世誅之，故欲以法誅將軍以塞責，使人更代將軍以脫其禍。夫將軍居外久，多內郤，<span class="jiazhu">塞，悉則翻。更，工衡翻。郤，讀曰隙。</span>有功亦誅，無功亦誅。且天之亡秦，無愚智皆知之。今將軍內不能直諫，外爲亡國將，孤特獨立而欲常存，豈不哀哉！將軍何不還兵與諸侯爲從，<span class="jiazhu">從，子容翻。</span>約共攻秦，分王其地，南面稱孤！此孰與身伏鈇質，妻子爲戮乎？」</span><span class="jiazhu">何休曰：伏鈇質，要斬之罪。崔浩曰：質，斬人椹也。師古曰：質，謂鍖也。古者斬人，加於鍖上而斫之。鈇，音夫，又匪父翻。</span></p>
<p class="em2 strong">章邯狐疑，<span class="jiazhu">狐性多疑，每渡河，聽冰，且聽且渡；故以喻人之懷疑不決者。</span>陰使候始成使項羽，<span class="jiazhu">鄭氏曰：候，軍候也。始，姓也；成，名也。</span>欲約。約未成，項羽使蒲將軍日夜引兵渡三戶，<span class="jiazhu">服虔曰：三戶，漳水津也。孟康曰：在鄴西三十里。《水經註》曰：漳水東逕三戶峽，爲三戶津。《括地志》：三戶津，在相州滏陽縣界。</span>軍漳南，與秦軍戰，再破之。項羽悉引兵擊秦軍汙水上，<span class="jiazhu">《水經註》：汙水出武安山東南，逕汙城北入漳。《郡國志》：鄴縣有汙城。師古曰：汙水在鄴西南。《史記正義》曰：汙水源出懷州河內縣太行山。又云：故邘城在河內縣西北二十七里，古邘國地也。余據此時章邯與項羽相持于邢、相之間，《正義》以爲河內汙水，非也。汙，音于。</span>大破之。章邯使人見項羽，欲約。項羽召軍吏謀曰：<span class="yinhao">「糧少，欲聽其約。」</span>軍吏皆曰：<span class="yinhao">「善！」</span>項羽乃與期洹水南殷虛上。<span class="jiazhu">應劭曰：洹水在湯陰界。殷虛，故殷都也。臣瓚曰：洹水在今安陽縣北，去朝歌殷都一百五十里，然則此殷虛非朝歌也。《汲冢古文》曰：昔殷盤庚遷於北冢，曰殷虛，南去鄴三十里。是舊殷乎！然則朝歌非盤庚所遷者。《索隱》曰：按《釋例》，洹水出汲郡林慮縣，東北至長樂入清水，是也。《汲冢古文》曰：盤庚自奄遷于北冢，曰殷虛，南去鄴三十里。是殷虛舊地名號北冢也。宋白曰：相州安陽縣，其地卽紂之都。《戰國策》云：紂聚兵百萬，左飲淇水竭，右飲洹水不流。按邑地在淇、洹二水之間，本殷墟；所謂北冢，卽此地。七國時爲魏寧新中邑。《史記》曰：秦昭襄王拔魏寧新中邑，更名安陽。虛，讀與墟字同。</span>已盟，章邯見項羽而流涕，爲言趙高。項羽乃立章邯爲雍王，<span class="jiazhu">爲言之爲，于僞翻。雍，於用翻。</span>置楚軍中；使長史欣爲上將軍，將秦軍爲前行。<span class="jiazhu">行，戶剛翻。</span></p>
<p class="em2 strong"><span class="yinwen">9</span>瑕丘申陽下河南，引兵從項羽。<span class="jiazhu">服虔曰：瑕丘，縣名；申，姓；陽，名也。班《志》，山陽郡有瑕丘縣。瑕，音遐。河南，卽漢河南郡地。《姓譜》：四岳之後封於申，周有申伯。《左傳》，齊有申鮮虞，楚有申叔。</span></p>
<p class="em2 strong"><span class="yinwen">10</span>初，中丞相趙高<span class="jiazhu">《史記》，李斯旣死，二世拜趙高爲中丞相，蓋以其宦人，得入禁中。</span>欲專秦權，恐羣臣不聽，乃先設驗，持鹿獻於二世曰：<span class="yinhao">「馬也。」</span>二世笑曰：<span class="yinhao">「丞相誤邪，謂鹿爲馬？」</span>問左右，<span class="jiaozhusup">【章：十二行本重「左右」二字；乙十一行本同。】</span>或默，或言馬以阿順趙高，或言鹿者。高因陰中諸言鹿者以法。<span class="jiazhu">中，竹仲翻。</span>後羣臣皆畏高，莫敢言其過。</p>
<p class="em2 strong">高前數言<span class="yinhao">「關東盜無能爲也」</span>；及項羽虜王離等，而章邯等軍數敗，<span class="jiazhu">數，所角翻。</span>上書請益助。自關以東，大抵盡畔秦吏，應諸侯；諸侯咸率其衆西鄕。<span class="jiazhu">鄕，讀曰嚮。</span>八月，沛公將數萬攻武關，屠之。高恐二世怒，誅及其身，乃謝病，不朝見。</p>
<p class="em2 strong">二世夢白虎齧其左驂馬，殺之，<span class="jiazhu">以馬駕車夾轅曰服，兩旁曰驂。驂，七含翻。</span>心不樂，<span class="jiazhu">樂，音洛。</span>怪問占夢。<span class="jiazhu">《周禮》：春官之屬有占夢，掌其歲時，觀天地之會，辨陰陽之氣，以日、月、星、辰占六夢之吉凶：一曰正夢，二曰噩夢，三曰思夢，四曰寤夢，五曰喜夢，六曰懼夢。</span>卜曰：<span class="yinhao">「涇水爲祟。」</span><span class="jiazhu">祟，雖遂翻，人禍也，鬼厲也。</span>二世乃齋於望夷宮，<span class="jiazhu">張晏曰：望夷宮在長陵西北，長平觀道東故亭處是也；臨涇水作之，以望北夷。《括地志》曰：在雍州咸陽縣東南八里。</span>欲祠涇水，沈四白馬。<span class="jiazhu">沈，持林翻。</span>使使責讓高以盜賊事。高懼，乃陰與其壻咸陽令閻樂<span class="jiazhu">《姓譜》：太伯曾孫仲奕封於閻鄕。又曰：唐叔虞之後，晉成公子懿食采於閻。《左傳》，齊有閻職，晉有閻嘉。</span>及弟趙成謀曰：<span class="yinhao">「上不聽諫；今事急，欲歸禍於吾。欲易置上，更立子嬰。子嬰仁儉，百姓皆載其言。」</span>乃使郎中令爲內應，詐爲有大賊，令樂召吏發卒追，劫樂母置高舍。遣樂將吏卒千餘人至望夷宮殿門，縛衞令僕射，曰：<span class="jiazhu">衞尉掌宮門屯兵，其屬有衞士令。秦官自侍中、尙書、博士、郎及軍屯吏騶、永巷皆有僕射，取其領事之號。</span><span class="yinhao">「賊入此，何不止？」</span>衞令曰：<span class="yinhao">「周廬設卒甚謹，<span class="jiazhu">胡廣曰：周廬者，衞士於周垣內爲區廬。師古曰：區廬者，今之仗宿屋。薛綜曰：士傅宮外，內爲廬舍，晝則巡行非常，夜則警備不虞。</span>安得賊，敢入宮！」</span>樂遂斬衞令，直將吏入，行射郎、宦者。<span class="jiazhu">射，而亦翻。郎屬郎中令，宦者屬少府。</span>郎、宦者大驚，或走，或格；格者輒死，死者數十人。郎中令與樂俱入，射上幄坐幃。<span class="jiazhu">《三禮圖》曰：上下四旁悉周曰幄。幄，乙角翻。幃，羽非翻，單帳也。</span>二世怒，召左右；左右皆惶擾不鬬。旁有宦者一人侍，不敢去。二世入內，謂曰：<span class="yinhao">「公何不早告我，乃至於此！」</span>宦者曰：<span class="yinhao">「臣不敢言，故得全；使臣早言，皆已誅，安得至今！」</span>閻樂前卽二世，<span class="jiazhu">卽，就也。</span>數曰：<span class="yinhao">「足下驕恣，誅殺無道，天下共畔足下；足下其自爲計！」</span>二世曰：<span class="yinhao">「丞相可得見否？」</span>樂曰：<span class="yinhao">「不可！」</span>二世曰：<span class="yinhao">「吾願得一郡爲王。」</span>弗許。又曰：<span class="yinhao">「願爲萬戶侯。」</span>弗許。曰：<span class="yinhao">「願與妻子爲黔首，比諸公子。」</span>閻樂曰：<span class="yinhao">「臣受命於丞相，爲天下誅足下；<span class="jiazhu">爲，不僞翻。</span>足下雖多言，臣不敢報！」</span>麾其兵進。二世自殺。閻樂歸報趙高。趙高乃悉召諸大臣、公子，告以誅二世之狀，曰：<span class="yinhao">「秦故王國；始皇君天下，故稱帝。今六國復自立，秦地益小，乃以空名爲帝，不可；宜<span class="jiaozhusup">【章：十二行本「宜」下有「爲王」二字；乙十一行本同；孔本同。】</span>如故，便。」</span>乃立子嬰爲秦王。以黔首葬二世杜南宜春苑中。<span class="jiazhu">宜春苑在杜縣南，漢起宜春觀於此地。</span></p>
<p class="em2 strong">九月，趙高令子嬰齋戒，<span class="jiaozhusup">【章：十二行本無「戒」字；乙十一行本同。】</span>當廟見，受玉璽；<span class="jiazhu">玉璽，卽以卞和玉所刻傳國璽。見，賢遍翻。</span>齋五日。子嬰與其子二人謀曰：<span class="yinhao">「丞相高殺二世望夷宮，恐羣臣誅之，乃詐<span class="jiaozhusup">【章：十二行本「詐」作「詳」；孔本同。乙十一行本作「佯」。張校作「徉」。】</span>以義立我。我聞趙高乃與楚約，滅秦宗室而分王關中。今使我齋、見廟，此欲因廟中殺我。我稱病不行，丞相必自來；來則殺之。」</span>高使人請子嬰數輩，子嬰不行。高果自往，曰：<span class="yinhao">「宗廟重事，王柰何不行？」</span>子嬰遂刺殺高於齋宮，<span class="jiazhu">刺，七亦翻。</span>三族高家以徇。
遣將兵距嶢關，<span class="jiazhu">應劭曰：嶢山之關。李奇曰：在上洛北，藍田南，武關之西。《土地記》：嶢關，地名；嶢柳道通荊州。《晉·地道記》曰：嶢關當上洛西北。嶢，音堯。</span>沛公欲擊之。張良曰：<span class="yinhao">「秦兵尙強，未可輕。願先遣人益張旗幟於山上爲疑兵，使酈食其、陸賈往說秦將，啗以利。」</span><span class="jiazhu">師古曰：啗者，本爲食啗耳，音徒敢翻；以食餧人，令其啗食，音則改變爲徒濫翻。今言以利誘之，取食爲譬。</span>秦將果欲連和；沛公欲許之。張良曰：<span class="yinhao">「此獨其將欲叛，恐其士卒不從；不如因其懈怠擊之。」</span>沛公引兵繞嶢關，踰蕢山，<span class="jiazhu">宋敏求《長安志》曰：嶢關卽藍田關，在縣東南九十里。蕢山在縣東南二十五里。蕢，鄭氏音匱；師古從蘇林音蒯。</span>擊秦軍，大破之藍田南。遂至藍田，又戰其北，秦兵大敗。</p>
</div></body></html>
