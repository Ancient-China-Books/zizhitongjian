<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百八十八・唐紀四・高祖神堯大聖光孝皇帝中之上</title><meta content="width=device-width" initial-scale="1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀四">唐紀四</span></span></h1>
<p id="online_toc_0"><a class="gg-link" href="#online_toc_0" onclick="return changeColor(this);"></a><span class="jiazhu">起屠維單閼<span class="biaozhusup" data-rel="">（己卯）</span>十一月，盡重光大荒落<span class="biaozhusup" data-rel="">（辛巳）</span>二月，凡一年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高祖神堯大聖光孝皇帝中之上">高祖神堯大聖光孝皇帝中之上</span></span></h5>
<div class="yeartoc" id="year_toc_619"><p class="strong" id="online_toc_1"><a class="gg-link" href="#online_toc_1" onclick="return changeColor(this);"></a><span class="section" id="title-3"><span data-head-description="高祖神堯大聖光孝皇帝中之上" data-head-level="h4" data-head-title="武德二年">武德二年</span></span><span class="biaozhusup" data-rel="">（己卯、六一九年）</span></p></div>
<p class="em2 strong" id="online_toc_2"><a class="gg-link" href="#online_toc_2" onclick="return changeColor(this);"></a><span class="yinwen">1</span>十一月，己卯，劉武周寇浩州。<span class="jiazhu">武周復寇西河。</span></p>
<p class="em2 strong" id="online_toc_3"><a class="gg-link" href="#online_toc_3" onclick="return changeColor(this);"></a><span class="yinwen">2</span>秦王世民引兵自龍門乘冰堅渡河，屯柏壁，<span class="jiazhu">柏壁在龍門關東北。宋白曰：柏壁在正平縣西南二十里。正平，絳州治所。</span>與宋金剛相持。時河東州縣，<span class="jiazhu">此河東，通言大河以東，非專指河東一郡。</span>俘掠之餘，未有倉廩，人情恇擾，<span class="jiazhu">恇，去王翻。恇，懼也。</span>聚入城堡，徵斂無所得，<span class="jiazhu">斂，力贍翻。</span>軍中乏食。世民發敎諭民，民聞世民爲帥而來，莫不歸附，<span class="jiazhu">此豈可以聲音笑貌致之。帥，所類翻。</span>自近及遠，至者日多，然後漸收其糧食，軍食以充。<span class="jiazhu">孔子曰：<span class="yinhao">「足食足兵，民信之矣。」</span>民已信之，足食足兵，當知所先後也。</span>乃休兵秣馬，唯令偏裨乘間抄掠，<span class="jiazhu">間，古莧翻。抄，楚交翻。</span>大軍堅壁不戰，由是賊勢日衰。</p>
<p class="em2 strong" id="online_toc_4"><a class="gg-link" href="#online_toc_4" onclick="return changeColor(this);"></a>世民嘗自帥輕騎覘敵，<span class="jiazhu">帥，讀曰率。騎，奇寄翻；下同。覘，丑廉翻，又丑豔翻；下同。</span>騎皆四散，世民獨與一甲士登丘而寢。俄而賊兵四合，初不之覺，會有蛇逐鼠，觸甲士之面，甲士驚寤，遂白世民俱上馬，<span class="jiazhu">史言世民之有天命。上，時掌翻。</span>馳百餘步，爲賊所及，世民以大羽箭射殪其驍將，<span class="jiazhu">史言世民不惟有天命，亦武藝絕人。射，而亦翻。殪，一計翻。驍，堅堯翻；下同。將，卽亮翻；下同。</span>賊騎乃退。</p>
<p class="em2 strong" id="online_toc_5"><a class="gg-link" href="#online_toc_5" onclick="return changeColor(this);"></a><span class="yinwen">3</span>李世勣欲歸唐，恐禍及其父，謀於郭孝恪。孝恪曰：<span class="yinhao">「吾新事竇氏，動則見疑，宜先立效以取信，然後可圖也。」</span>世勣從之。襲王世充獲嘉，破之，<span class="jiazhu">是年閏二月，王世充殺李育德，取獲嘉。</span>多所俘獲，以獻建德，建德由是親之。</p>
<p class="em2 strong" id="online_toc_6"><a class="gg-link" href="#online_toc_6" onclick="return changeColor(this);"></a>初，漳南人劉黑闥，少驍勇狡獪，<span class="jiazhu"><span class="shu-ming">舊志</span>：貝州漳南縣，漢東陽縣地；後魏省東陽縣；隋開皇六年，分棗強、清平二縣地，復置東陽縣於東陽古城，十八年，改爲漳南。宋白曰：取地居漳水之南爲名。少，詩照翻。驍，堅堯翻。獪，古外翻。</span>與竇建德善，後爲羣盜，轉事郝孝德、李密、王世充。世充以爲騎將，每見世充所爲，竊笑之。世充使黑闥守新鄕，<span class="jiazhu"><span class="shu-ming">舊志</span>：隋分汲、獲嘉二縣地，於古新樂城置新鄕縣，時屬義州，後屬殷州。宋白曰：<span class="shu-ming">漢書</span>，武帝將幸緱氏，至汲縣之新中鄕，卽此地。新樂城，十六國時，燕樂安王臧所築。</span>李世勣擊虜之，獻於建德。建德署爲將軍，賜爵漢東公，常使將奇兵東西掩襲，或潛入敵境覘視虛實，黑闥往往乘間奮擊，克獲而還。<span class="jiazhu">間，古莧翻。還，從宣翻。</span></p>
<p class="em2 strong" id="online_toc_7"><a class="gg-link" href="#online_toc_7" onclick="return changeColor(this);"></a><span class="yinwen">4</span>十二月，庚申，上獵于華山。<span class="jiazhu">華，戶化翻。</span></p>
<p class="em2 strong" id="online_toc_8"><a class="gg-link" href="#online_toc_8" onclick="return changeColor(this);"></a><span class="yinwen">5</span>于筠說永安王孝基急攻呂崇茂，<span class="jiazhu">說，輸芮翻。</span>獨孤懷恩請先成攻具，然後進，孝基從之。崇茂求救於宋金剛，金剛遣其將善陽尉遲敬德、尋相將兵奄至夏縣。孝基表裏受敵，軍遂大敗，<span class="jiazhu">將，卽亮翻。<span class="shu-ming">舊志</span>：朔州善陽縣，漢定襄縣地，有秦時馬邑城、武周塞，後魏置桑乾郡，隋大業初，置善陽縣。尉，紆勿翻。尋，姓也。<span class="shu-ming">姓苑</span>，晉有尋曾。相，息亮翻。是年十月，呂崇茂據夏縣。夏，戶雅翻。<span class="shu-ming">考異</span>曰：<span class="shu-ming">高祖實錄</span>云：<span class="yinhao">「戰于下邽縣。」</span>按下邽乃在關中，去夏縣殊遠，<span class="shu-ming">實錄</span>之誤也，今從<span class="shu-ming">舊書·孝基傳</span>。</span>孝基、懷恩、筠、唐儉及行軍總管劉世讓皆爲所虜。敬德名恭，以字行。</p>
<p class="em2 strong" id="online_toc_9"><a class="gg-link" href="#online_toc_9" onclick="return changeColor(this);"></a>上徵裴寂入朝，責其敗軍，下吏，<span class="jiazhu">朝，直遙翻。敗，補邁翻。下，遐嫁翻。</span>旣而釋之，寵待彌厚。</p>
<p class="em2 strong" id="online_toc_10"><a class="gg-link" href="#online_toc_10" onclick="return changeColor(this);"></a>尉遲敬德、尋相將還澮州，<span class="jiazhu">澮，古外翻。</span>秦王世民遣兵部尙書殷開山、總管秦叔寶等邀之於美良川，大破之，斬首二千餘級。頃之，敬德、尋相潛引精騎援王行本於蒲反，<span class="jiazhu">騎，奇寄翻；下同。</span>世民自將步騎三千從間道夜趨安邑，<span class="jiazhu">安邑，古縣，時屬虞州。將，卽亮翻。間，古莧翻。趨，七喻翻。</span>邀擊，大破之。敬德、相僅以身免，悉俘其衆，復歸柏壁。</p>
<p class="em2 strong" id="online_toc_11"><a class="gg-link" href="#online_toc_11" onclick="return changeColor(this);"></a>諸將咸請與宋金剛戰，世民曰：<span class="yinhao">「金剛懸軍深入，精兵猛將，咸聚於是，<span class="jiazhu">將，卽亮翻；下同。</span>武周據太原，倚金剛爲扞蔽。軍<span class="jiaozhusup">【章：十二行本「軍」上有「金剛」二字；乙十一行本同；孔本同；張校同。】</span>無蓄積，以虜掠爲資，利在速戰。我閉營養銳以挫其鋒，分兵汾、隰，衝其心腹，<span class="jiazhu">汾、隰，隋龍泉、西河二郡之地也。孫愐曰：汾州，本漢西河郡茲氏縣地，魏於茲氏置西河郡，今州城是也。<span class="shu-ming">左傳</span>曰：重耳居蒲，卽隰川縣故蒲城是也。漢爲蒲子縣，後魏、齊、周之間爲汾州，隋爲隰州。<span class="shu-ming">爾雅</span>曰：下濕曰隰。以州帶泉泊下濕，故以隰名。</span>彼糧盡計窮，自當遁走。當待此機，未宜速戰。」</span></p>
<p class="em2 strong" id="online_toc_12"><a class="gg-link" href="#online_toc_12" onclick="return changeColor(this);"></a>永安壯王孝基謀逃歸，劉武周殺之。</p>
<p class="em2 strong" id="online_toc_13"><a class="gg-link" href="#online_toc_13" onclick="return changeColor(this);"></a><span class="yinwen">6</span>李世勣復遣人說竇建德曰：<span class="yinhao">「曹、戴二州，戶口完實，<span class="jiazhu">隋置曹州於濟陰，戴州於成武；大業初，廢二州，併爲濟陰郡；大業亂，復爲州。復，扶又翻。說，式芮翻。</span>孟海公竊有其地，與鄭人外合內離；<span class="jiazhu">王世充國號鄭。</span>若以大軍臨之，指期可取。旣得海公，以臨徐、兗，<span class="jiazhu">王世充時遣王世辯據徐州，徐圓朗據兗州。</span>河南可不戰而定也。」</span>建德以爲然，欲自將徇河南，先遣其行臺曹旦等將兵五萬濟河，<span class="jiazhu"><span class="shu-ming">考異</span>曰：<span class="shu-ming">實錄</span>在來年正月。今從<span class="shu-ming">革命記</span>。</span>世勣引兵三千會之。</p>
<div class="yeartoc" id="year_toc_620"><p class="strong" id="online_toc_14"><a class="gg-link" href="#online_toc_14" onclick="return changeColor(this);"></a><span class="section" id="title-4"><span data-head-description="高祖神堯大聖光孝皇帝中之上" data-head-level="h4" data-head-title="武德三年">三年</span></span><span class="biaozhusup" data-rel="">（庚辰、六二〇年）</span></p></div>
<p class="em2 strong" id="online_toc_15"><a class="gg-link" href="#online_toc_15" onclick="return changeColor(this);"></a><span class="yinwen">1</span>春，正月，將軍秦武通攻王行本於蒲反。行本出戰而敗，糧盡援絕，欲突圍走，無隨之者，戊寅，開門出降。<span class="jiazhu">降，戶江翻。</span>辛巳，上幸蒲州，斬行本。<span class="jiazhu">蒲州治蒲反。宋白曰：蒲州，漢之河東郡蒲反縣，本舜都，周爲虞、虢、耿、揚、芮之地，戰國時魏地，漢置河東郡，後魏初置雍州，延和元年，改泰州，後周改蒲州。</span>秦王世民輕騎謁上於蒲州。<span class="jiazhu">騎，奇寄翻；下同。</span>宋金剛圍絳州。<span class="jiazhu">絳州治正平。</span>癸巳，上還長安。</p>
<p class="em2 strong" id="online_toc_16"><a class="gg-link" href="#online_toc_16" onclick="return changeColor(this);"></a><span class="yinwen">2</span>李世勣謀俟竇建德至河南，掩襲其營，殺之，冀得其父幷建德土地以歸唐。會建德妻產，久之不至。</p>
<p class="em2 strong" id="online_toc_17"><a class="gg-link" href="#online_toc_17" onclick="return changeColor(this);"></a>曹旦，建德之妻兄也，在河南，多所侵擾，諸賊羈屬者皆怨之。賊帥魏郡李文相，號李商胡，<span class="jiazhu">帥，所類翻。相，息亮翻。<span class="shu-ming">考異</span>曰：<span class="shu-ming">革命記</span>作<span class="yinhao">「傷胡」</span>。今從<span class="shu-ming">河洛記</span>。</span>聚五千餘人，據孟津中潬；<span class="jiazhu">此卽河陽中潬城也。宋白曰：中潬城，東魏所築，仍置河陽關。潬，徒旱翻。</span>母霍氏，亦善騎射，自稱霍總管。<span class="jiazhu"><span class="shu-ming">考異</span>曰：<span class="shu-ming">革命記</span>，商胡母張氏，號<span class="yinhao">「女將軍」</span>。今從<span class="shu-ming">河洛記</span>。</span>世勣結商胡爲昆弟，入拜商胡之母。母泣謂世勣曰：<span class="yinhao">「竇氏無道，如何事之！」</span>世勣曰：<span class="yinhao">「母無憂，不過一月，當殺之，相與歸唐耳！」</span>世勣辭去，母謂商胡曰：<span class="yinhao">「東海公許我共圖此賊，事久變生，何必待其來，不如速決。」</span>是夜，商胡召曹旦偏裨二十三人，飲之酒，盡殺之。<span class="jiazhu">飲，於鴆翻。</span>旦別將高雅賢、阮君明尙在河北未濟，商胡以巨舟四艘濟河北之兵三百人，至中流，悉殺之。有獸醫游水得免，<span class="jiazhu">獸醫，以能醫牛馬從軍。將，卽亮翻。艘，蘇遭翻。</span>至南岸，告曹旦，旦嚴警爲備。商胡旣舉事，始遣人告李世勣。世勣與曹旦連營，郭孝恪勸世勣襲旦，世勣未決，聞旦已有備，遂與孝恪帥數十騎來奔。<span class="jiazhu">帥，讀曰率。</span>商胡復引精兵二千<span class="jiazhu">復，扶又翻。</span>北襲阮君明，破之。高雅賢收衆去，商胡追之，不及而還。<span class="jiazhu">還，從宣翻，又如字。</span></p>
<p class="em2 strong" id="online_toc_18"><a class="gg-link" href="#online_toc_18" onclick="return changeColor(this);"></a>建德羣臣請誅李蓋，建德曰：<span class="yinhao">「世勣，唐臣，爲我所虜，不忘本朝，乃忠臣也，<span class="jiazhu">朝，直遙翻。</span>其父何罪！」</span>遂赦之。</p>
<p class="em2 strong" id="online_toc_19"><a class="gg-link" href="#online_toc_19" onclick="return changeColor(this);"></a>甲午，世勣、孝恪至長安。曹旦遂取濟州，<span class="jiazhu">武德之初，張青特據濟北。濟北郡卽濟州。是後建德與唐相持於虎牢，張青特運糧爲唐所獲，蓋先以濟州降曹旦也。濟，子禮翻。</span>復還洺州。<span class="jiazhu">復，扶又翻；下同，又音如字。</span></p>
<p class="em2 strong" id="online_toc_20"><a class="gg-link" href="#online_toc_20" onclick="return changeColor(this);"></a><span class="yinwen">3</span>二月，庚子，上幸華陰。<span class="jiazhu">華，戶化翻。</span></p>
<p class="em2 strong" id="online_toc_21"><a class="gg-link" href="#online_toc_21" onclick="return changeColor(this);"></a><span class="yinwen">4</span>劉武周遣兵寇潞州，陷長子、壺關。<span class="jiazhu">二縣皆屬潞州。宋白曰：潞州，春秋潞子國，秦、漢爲上黨郡；後周立潞州，以其浸汾潞爲名。</span>潞州刺史郭子武不能禦，上以將軍河東王行敏助之。<span class="jiazhu">河東縣帶蒲州，卽蒲反也。隋開皇十六年，析蒲反置縣，大業初，幷蒲反入焉。</span>行敏與子武不叶，或言子武將叛，行敏斬子武以徇。乙巳，武周復遣兵寇潞州，行敏擊破之。</p>
<p class="em2 strong" id="online_toc_22"><a class="gg-link" href="#online_toc_22" onclick="return changeColor(this);"></a><span class="yinwen">5</span>壬子，開州蠻冉肇則陷通州。<span class="jiazhu"><span class="shu-ming">舊志</span>：開州，隋巴東郡之盛山縣；盛山，漢巴郡之朐䏰縣也。義寧二年，析巴東之盛山、新浦，通川之萬世、西流，置萬州。武德元年，改開州。通州，漢宕渠縣地，梁置萬州，元魏改通州，隋爲通川郡，武德元年復爲通州。孫愐曰：通州本漢宕渠縣，內有地萬餘頃，因名爲萬州；後魏以萬州居四達之路，改爲通州；宋爲達州。</span></p>
<p class="em2 strong" id="online_toc_23"><a class="gg-link" href="#online_toc_23" onclick="return changeColor(this);"></a><span class="yinwen">6</span>甲寅，遣將軍桑顯和等攻呂崇茂於夏縣。<span class="jiazhu">夏，戶雅翻。</span></p>
<p class="em2 strong" id="online_toc_24"><a class="gg-link" href="#online_toc_24" onclick="return changeColor(this);"></a><span class="yinwen">7</span>初，工部尙書獨孤懷恩攻蒲反，久不下，失亡多，上數以敕書誚讓之，<span class="jiazhu">數，所角翻。誚，才笑翻。</span>懷恩由是怨望。上嘗戲謂懷恩曰：<span class="yinhao">「姑之子皆已爲天子，<span class="jiazhu">謂隋煬帝及上也。</span>次應至舅之子乎？」</span>懷恩亦頗以此自負，或時扼腕曰：<span class="yinhao">「我家豈女獨貴乎？」</span><span class="jiazhu">周明帝后、隋文帝后及上母皆獨孤氏。腕，烏貫翻。</span>遂與麾下元君寶謀反。會懷恩、君寶與唐儉皆沒於尉遲敬德，<span class="jiazhu">尉，紆勿翻。</span>君寶謂儉曰：<span class="yinhao">「獨孤尙書近謀大事，若能早決，豈有此辱哉！」</span>及秦王世民敗敬德於美良川，<span class="jiazhu">敗，補邁翻。</span>懷恩逃歸，上復使之將兵攻蒲反。<span class="jiazhu">復，扶又翻；下同。將，卽亮翻；下同。</span>君寶又謂儉曰：<span class="yinhao">「獨孤尙書遂拔難得還，<span class="jiazhu">難，乃旦翻。</span>復在蒲反，可謂王者不死！」</span>儉恐懷恩遂成其謀，乃說尉遲敬德，<span class="jiazhu">說，輸芮翻。尉，紆勿翻。</span>請使劉世讓還與唐連和，敬德從之，遂以懷恩反狀聞。時王行本已降，<span class="jiazhu">降，戶江翻；下同。</span>懷恩入據其城，上方濟河幸懷恩營，已登舟矣，世讓適至。上大驚曰：<span class="yinhao">「吾得免，豈非天也！」</span>乃使召懷恩，懷恩未知事露，輕舟來至，卽執以屬吏，<span class="jiazhu">屬，之欲翻。</span>分捕黨與。甲寅，誅懷恩及其黨。</p>
<p class="em2 strong" id="online_toc_25"><a class="gg-link" href="#online_toc_25" onclick="return changeColor(this);"></a><span class="yinwen">8</span>竇建德攻李商胡，殺之。建德<span class="jiaozhusup">【張：「德」下脫「至」字。】</span>洺州勸課農桑，境內無盜，商旅野宿。</p>
<p class="em2 strong" id="online_toc_26"><a class="gg-link" href="#online_toc_26" onclick="return changeColor(this);"></a><span class="yinwen">9</span>突厥處羅可汗迎楊政道，立爲隋王。<span class="jiazhu">楊政道，齊王暕遺腹之子。厥，九勿翻。處，昌呂翻。可，從刊入聲。汗，音寒。</span>中國士民在北者，處羅悉以配之，有衆萬人。置百官，皆依隋制，居于定襄。<span class="jiazhu">此蓋隋之定襄郡也，治大利城。</span></p>
<p class="em2 strong" id="online_toc_27"><a class="gg-link" href="#online_toc_27" onclick="return changeColor(this);"></a><span class="yinwen">10</span>三月，乙丑，劉武周遣其將張萬歲寇浩州，<span class="jiazhu">將，卽亮翻。</span>李仲文擊走之，俘斬數千人。</p>
<p class="em2 strong" id="online_toc_28"><a class="gg-link" href="#online_toc_28" onclick="return changeColor(this);"></a><span class="yinwen">11</span>改納言爲侍中，內史令爲中書令，給事郎爲給事中。<span class="jiazhu">復舊官名也。杜佑曰：漢制，給事中，日上朝謁、平尙書奏事，以有事殿中，故曰給事中。東漢省，魏復置，南北朝因之。後周天官之屬有給事中，掌治<span class="shu-ming">六經</span>，給事左右；其後別置給事中，在六官之外。隋初，於吏部置給事郎，至煬帝，移爲門下之職，置員四人，以省讀奏章，至是，改爲給事中。龍朔二年，改東臺舍人；咸亨元年，復舊。掌侍從讀署奏抄，較正違失，分判省事。給事中蓋因漢之名，行周、隋之職。</span></p>
<p class="em2 strong" id="online_toc_29"><a class="gg-link" href="#online_toc_29" onclick="return changeColor(this);"></a><span class="yinwen">12</span>甲戌，以內史侍郎封德彝爲中書令。</p>
<p class="em2 strong" id="online_toc_30"><a class="gg-link" href="#online_toc_30" onclick="return changeColor(this);"></a><span class="yinwen">13</span>王世充將帥、州縣來降者，時月相繼。<span class="jiazhu">帥，所類翻。降，戶江翻。</span>世充乃峻其法，一人亡叛，舉家無少長就戮，<span class="jiazhu">少，詩照翻。長，知兩翻。</span>父子、兄弟、夫婦許相告而免之。又使五家爲保，有舉家亡者，四鄰不覺，皆坐誅。殺人益多而亡者益甚，至於樵采之人，出入皆有限數；公私愁窘，<span class="jiazhu">窘，渠隕翻。</span>人不聊生。又以宮城爲大獄，意所忌者，幷其家屬收繫宮中；諸將出討，亦質其家屬於宮中，<span class="jiazhu">將，卽亮翻。質，音致。</span>禁止者常不減萬口，餒死者日有數十。世充又以臺省官爲司、鄭、管、原、伊、殷、梁、湊、嵩、谷、懷、德等十二州營田使，<span class="jiazhu">世充以洛州爲司州，汜水爲鄭州，管城爲管州，沁水爲原州，襄城爲伊州，獲嘉爲殷州，睢陽爲梁州。湊州，闕；<span class="shu-ming">九域志</span>：鄭州古跡有湊水，當置湊州於此。嵩陽爲嵩州，大谷爲谷州，河內爲懷州，武德爲德州。</span>丞、郎得爲此行者，喜若登仙。<span class="jiazhu">丞、郎，尙書左右丞及諸曹郎也。史言王世充將敗。</span></p>
<p class="em2 strong" id="online_toc_31"><a class="gg-link" href="#online_toc_31" onclick="return changeColor(this);"></a><span class="yinwen">14</span>甲申，行軍副總管張綸敗劉武周於浩州，<span class="jiazhu">敗，補邁翻。</span>俘斬千餘人。</p>
<p class="em2 strong" id="online_toc_32"><a class="gg-link" href="#online_toc_32" onclick="return changeColor(this);"></a><span class="yinwen">15</span>西河公張綸、<span class="jiazhu">此張綸卽上張綸，上書其官，此書其爵。</span>眞鄕公李仲文引兵臨石州，<span class="jiazhu">石州，隋之離石郡。</span>劉季眞懼而詐降。乙酉，以季眞爲石州總管，賜姓李氏，封彭山郡王。</p>
<p class="em2 strong" id="online_toc_33"><a class="gg-link" href="#online_toc_33" onclick="return changeColor(this);"></a><span class="yinwen">16</span>蠻酋冉肇則寇信州，<span class="jiazhu">按<span class="shu-ming">新志</span>：信州，隋之巴東郡，武德二年改爲夔州，史以舊州名書之。杜佑曰：夔州，春秋時爲魚國，梁置信州。唐武德二年，避皇外祖獨孤信諱，改爲奉節縣。酋，慈由翻。</span>趙郡公孝恭與戰，不利。李靖將兵八百，襲擊，斬之，<span class="jiazhu">將，卽亮翻。</span>俘五千餘人；己丑，復開、通二州。孝恭又擊蕭銑東平王闍提，斬之。<span class="jiazhu">闍，視遮翻。<span class="shu-ming">考異</span>曰：<span class="shu-ming">舊書·蕭銑傳</span>云：<span class="yinhao">「孝恭討之，拔其開、通二州，斬其僞東平王蕭闍提。」</span>按<span class="shu-ming">實錄</span>云：<span class="yinhao">「冉肇則陷我通州。」</span>又云：<span class="yinhao">「孝恭復開、通二州。」</span>若二州本屬銑，不當云<span class="yinhao">「我」</span>與<span class="yinhao">「復」</span>，蓋肇則先據開州，又陷通州，以地附銑，銑使闍提助之耳。</span></p>
<p class="em2 strong" id="online_toc_34"><a class="gg-link" href="#online_toc_34" onclick="return changeColor(this);"></a><span class="yinwen">17</span>夏，四月，丙申，上祠華山；壬寅，還長安。<span class="jiazhu">華，戶化翻。從，還宣翻。</span></p>
<p class="em2 strong" id="online_toc_35"><a class="gg-link" href="#online_toc_35" onclick="return changeColor(this);"></a><span class="yinwen">18</span>置益州道行臺，以益、利、會、鄜、涇、遂六總管隸焉。<span class="jiazhu">益州，隋之蜀郡。利州，隋之義城郡，梁之黎州，晉之晉壽，蜀之漢壽，漢之葭萌也。會州，隋之涼川縣會寧鎭，西魏之會州也。鄜州，隋之上郡，西魏之敷州，後魏之北華州中部敷城郡也，太和中爲東秦州。涇州，隋之安定郡。遂州，隋之遂寧郡，漢之廣漢縣也。是時益州行臺所統，起蜀，跨隴而東北。</span></p>
<p class="em2 strong" id="online_toc_36"><a class="gg-link" href="#online_toc_36" onclick="return changeColor(this);"></a><span class="yinwen">19</span>劉武周數攻浩州，爲李仲文所敗。<span class="jiazhu">數，所角翻。敗，補邁翻。</span>宋金剛軍中食盡；丁未，金剛北走，秦王世民追之。</p>
<p class="em2 strong" id="online_toc_37"><a class="gg-link" href="#online_toc_37" onclick="return changeColor(this);"></a><span class="yinwen">20</span>羅士信圍慈澗，<span class="jiazhu"><span class="shu-ming">隋志</span>：河南郡壽安縣有慈澗。<span class="shu-ming">水經註</span>：新安有孝水，孝水東十里有水，世謂之慈澗。</span>王世充使太子玄應救之，<span class="jiaozhusup">【章：十二行本「救」作「拒」；乙十一行本同；孔本同。】</span>士信刺玄應墜馬，<span class="jiazhu">刺，七亦翻。</span>人救之，得免。</p>
<p class="em2 strong" id="online_toc_38"><a class="gg-link" href="#online_toc_38" onclick="return changeColor(this);"></a><span class="yinwen">21</span>壬子，以顯州道行臺楊士林爲行臺尙書令。<span class="jiazhu">去年正月，楊士林降。</span></p>
<p class="em2 strong" id="online_toc_39"><a class="gg-link" href="#online_toc_39" onclick="return changeColor(this);"></a><span class="yinwen">22</span>甲寅，加秦王世民益州道行臺尙書令。</p>
<p class="em2 strong" id="online_toc_40"><a class="gg-link" href="#online_toc_40" onclick="return changeColor(this);"></a><span class="yinwen">23</span>秦王世民追及尋相於呂州，<span class="jiazhu"><span class="shu-ming">新志</span>：義寧元年，以晉州之霍邑、趙城、汾西，汾州之靈石，置霍山郡，武德元年，曰呂州，呂州蓋治霍邑也。相，息亮翻。</span>大破之，乘勝逐北，一晝夜行二百餘里，戰數十合。至高壁嶺，總管劉弘基執轡諫曰：<span class="yinhao">「大王破賊，逐北至此，功亦足矣，深入不已，不愛身乎！且士卒飢疲，宜留壁於此，俟兵糧畢集，然後復進，未晚也。」</span><span class="jiazhu">復，扶又翻；下同。</span>世民曰：<span class="yinhao">「金剛計窮而走，衆心離沮；功難成而易敗，機難得而易失，<span class="jiazhu">沮，在呂翻。易，以豉翻。</span>必乘此勢取之。若更淹留，使之計立備成，不可復攻矣。吾竭忠徇國，豈顧身乎！」</span>遂策馬而進，將士不敢復言飢。<span class="jiazhu">將，卽亮翻。</span>追及金剛於雀鼠谷，一日八戰，皆破之，俘斬數萬人。夜，宿於雀鼠谷西原，世民不食二日，不解甲三日矣，軍中止有一羊，世民與將士分而食之。<span class="jiazhu">將，卽亮翻。</span>丙辰，陝州總管于筠自金剛所逃來。<span class="jiazhu">陝，失冉翻。去年十二月，筠爲金剛將所擒。</span>世民引兵趣介休，<span class="jiazhu">介休，介州治所。趣，七喻翻，又逡須翻。</span>金剛尙有衆二萬，出<span class="jiaozhusup">【章：十二行本「出」上有「戊午」二字；乙十一行本同；孔本同；張校同；退齋校同。】</span>西門，背城布陳，<span class="jiazhu">背，蒲妹翻。陳，讀曰陣。</span>南北七里。世民遣總管李世勣與戰，小卻，爲賊所乘，世民帥精騎擊之，<span class="jiazhu">帥，讀曰率。騎，奇寄翻。</span>出其陳後，金剛大敗，斬首三千級。金剛輕騎走，世民追之數十里，至張難堡。<span class="jiazhu">張難，蓋人姓名，築堡自守，因以名之。</span>浩州行軍總管樊伯通、張德政據堡自守，世民免冑示之，堡中喜譟且泣，左右告以王不食，獻濁酒、脫粟飯。</p>
<p class="em2 strong" id="online_toc_41"><a class="gg-link" href="#online_toc_41" onclick="return changeColor(this);"></a>尉遲敬德收餘衆守介休，<span class="jiazhu">尉，紆勿翻。</span>世民遣任城王道宗、宇文士及往諭之，<span class="jiazhu">任，音壬。</span>敬德與尋相舉介休及永安降。<span class="jiazhu">永安，漢中陽縣也。後魏更名，時屬浩州。雀鼠谷，在永安、介休二縣間。</span>世民得敬德，甚喜，以爲右一府統軍，使將其舊衆八千，與諸營相參。<span class="jiazhu">將，卽亮翻；下同。</span>屈突通慮其變，驟以爲言，世民不聽。</p>
<p class="em2 strong" id="online_toc_42"><a class="gg-link" href="#online_toc_42" onclick="return changeColor(this);"></a>劉武周聞金剛敗，大懼，棄幷州走突厥。金剛收其餘衆，欲復戰，衆莫肯從，亦與百餘騎走突厥。<span class="jiazhu">秦王之破劉武周、宋金剛，與破薛仁杲、宗羅睺方略一也。復，扶又翻。走，音奏；下同。厥，九勿翻。</span></p>
<p class="em2 strong" id="online_toc_43"><a class="gg-link" href="#online_toc_43" onclick="return changeColor(this);"></a>世民至晉陽，武周所署僕射楊伏念以城降。<span class="jiazhu">降，戶江翻。</span>唐儉封府庫以待世民，<span class="jiazhu">唐儉與于筠同被禽。</span>武周所得州縣皆入于唐。</p>
<p class="em2 strong" id="online_toc_44"><a class="gg-link" href="#online_toc_44" onclick="return changeColor(this);"></a>未幾，金剛謀走上谷，突厥追獲，腰斬之。<span class="jiazhu">金剛本起於上谷。幾，居豈翻。</span>嵐州總管劉六兒從宋金剛在介休，秦王世民擒斬之。其兄季眞，棄石州，奔劉武周將馬邑高滿政，滿政殺之。<span class="jiazhu">去年五月，劉六兒降，今年三月，季眞降，而實附金剛、武周，今皆誅死。</span></p>
<p class="em2 strong" id="online_toc_45"><a class="gg-link" href="#online_toc_45" onclick="return changeColor(this);"></a>武周之南寇也，其內史令苑君璋諫曰：<span class="yinhao">「唐主舉一州之衆，直取長安，所向無敵，此乃天授，非人力也。晉陽以南，道路險隘，縣軍深入，<span class="jiazhu">縣，讀曰懸。</span>無繼於後，若進戰不利，何以自還！<span class="jiazhu">還，從宣翻。</span>不如北連突厥，南結唐朝，<span class="jiazhu">厥，九勿翻。朝，直遙翻。</span>南面稱孤，足爲長策。」</span>武周不聽，留君璋守朔州。及敗，泣謂君璋曰：<span class="yinhao">「不用君言，以至於此。」</span>久之，武周謀亡歸馬邑，事泄，突厥殺之。突厥又以君璋爲大行臺，統其餘衆，仍令郁射設督兵助鎭。</p>
<p class="em2 strong" id="online_toc_46"><a class="gg-link" href="#online_toc_46" onclick="return changeColor(this);"></a><span class="yinwen">24</span>庚申，懷州總管黃君漢擊王世充太子玄應於西濟州，大破之；<span class="jiazhu"><span class="shu-ming">新志</span>：武德二年，王世充將丁伯德以濟源縣來降，置西濟州。曰<span class="yinhao">「西」</span>者，以別濟北之濟州。濟，子禮翻。</span>熊州行軍總管史萬寶邀之於九曲，又破之。</p>
<p class="em2 strong" id="online_toc_47"><a class="gg-link" href="#online_toc_47" onclick="return changeColor(this);"></a><span class="yinwen">25</span>辛酉，王世充陷鄧州。</p>
<p class="em2 strong" id="online_toc_48"><a class="gg-link" href="#online_toc_48" onclick="return changeColor(this);"></a><span class="yinwen">26</span>上聞幷州平，大悅。壬戌，宴羣臣，賜繒帛，使自入御府，盡力取之。<span class="jiazhu">唐御府蓋屬內侍省內府局。<span class="shu-ming">六典</span>：內府令掌中宮府藏寶貨、給納名數，凡朝會，五品已上賜絹及雜綵、金銀器於殿庭者，並供之。今使各稱力自取繒帛。繒，慈陵翻。</span>復唐儉官爵，仍以爲幷州道安撫大使；<span class="jiazhu">使，疏吏翻。</span>所籍獨孤懷恩田宅資財，悉以賜之。<span class="jiazhu">賞其發懷恩反謀也。</span></p>
<p class="em2 strong" id="online_toc_49"><a class="gg-link" href="#online_toc_49" onclick="return changeColor(this);"></a>世民留李仲文鎭幷州，劉武周數遣兵入寇，<span class="jiazhu">此言武周未死之前。數，所角翻。</span>仲文輒擊破之，下城堡百餘所。<span class="jiazhu">謂馬邑郡界城堡也。</span>詔仲文檢校幷州總管。<span class="jiazhu">檢校官未爲眞。</span></p>
<p class="em2 strong" id="online_toc_50"><a class="gg-link" href="#online_toc_50" onclick="return changeColor(this);"></a><span class="yinwen">27</span>五月，竇建德遣高士興擊李藝於幽州，不克，退軍籠火城。藝襲擊，大破之，斬首五千級。建德大將軍王伏寶，勇略冠軍中，<span class="jiazhu">冠，古玩翻。</span>諸將疾之，<span class="jiazhu">將，卽亮翻；下同。</span>言其謀反，建德殺之，伏寶曰：<span class="yinhao">「大王柰何聽讒言，自斬左右手乎！」</span></p>
<p class="em2 strong" id="online_toc_51"><a class="gg-link" href="#online_toc_51" onclick="return changeColor(this);"></a><span class="yinwen">28</span>初，尉遲敬德將兵助呂崇茂守夏縣，上潛遣使赦崇茂罪，拜夏州刺史，<span class="jiazhu">蓋以夏縣爲夏州。使，疏吏翻。夏，戶雅翻。尉，紆勿翻。</span>使圖敬德，事泄，敬德殺之。敬德去，崇茂餘黨復據夏縣拒守。<span class="jiazhu">復，扶又翻。</span>秦王世民引軍自晉州還攻夏縣，壬午，屠之。<span class="jiazhu"><span class="shu-ming">考異</span>曰：<span class="shu-ming">高祖實錄</span>：<span class="yinhao">「帝曰：『平薛舉之初，不殺奴賊，致生叛亂，若不盡誅，必爲後患。』詔勝兵者悉斬之。」</span>疑作<span class="shu-ming">實錄</span>者歸太宗之過於高祖，今不取。</span></p>
<p class="em2 strong" id="online_toc_52"><a class="gg-link" href="#online_toc_52" onclick="return changeColor(this);"></a><span class="yinwen">29</span>辛卯，秦王世民至長安。</p>
<p class="em2 strong" id="online_toc_53"><a class="gg-link" href="#online_toc_53" onclick="return changeColor(this);"></a><span class="yinwen">30</span>是月，突厥遣阿史那揭多獻馬千匹於王世充，<span class="jiazhu">厥，九勿翻。揭，居謁翻。</span>且求婚，世充以宗女妻之，<span class="jiazhu">妻，七細翻。</span>幷與之互市。</p>
<p class="em2 strong" id="online_toc_54"><a class="gg-link" href="#online_toc_54" onclick="return changeColor(this);"></a><span class="yinwen">31</span>六月，壬辰，詔以和州總管、東南道行臺尙書令楚王杜伏威爲使持節、總管江·淮以南諸軍事、揚州刺史、東南道行臺尙書令、淮南道安撫使，進封吳王，賜姓李氏。<span class="jiazhu">使，疏吏翻；下同。</span>以輔公祏爲行臺左僕射，封舒國公。<span class="jiazhu">祏，音石。</span></p>
<p class="em2 strong" id="online_toc_55"><a class="gg-link" href="#online_toc_55" onclick="return changeColor(this);"></a><span class="yinwen">32</span>丙午，立皇子元景爲趙王，元昌爲魯王，元亨爲酆王。</p>
<p class="em2 strong" id="online_toc_56"><a class="gg-link" href="#online_toc_56" onclick="return changeColor(this);"></a><span class="yinwen">33</span>顯州行臺尙書令楚公楊士林，雖受唐官爵，而北結王世充，南通蕭銑，詔廬江王瑗與安撫使李弘敏討之。<span class="jiazhu">瑗，于眷翻。</span>兵未行，長史田瓚爲士林所忌，甲寅，瓚殺士林，降於世充，世充以瓚爲顯州總管。<span class="jiazhu">長，知兩翻。瓚，藏旱翻。降，戶江翻。</span></p>
<p class="em2 strong" id="online_toc_57"><a class="gg-link" href="#online_toc_57" onclick="return changeColor(this);"></a><span class="yinwen">34</span>秦王世民之討劉武周也，突厥處羅可汗遣其弟步利設帥二千騎助唐。<span class="jiazhu">厥，九勿翻。處，昌呂翻。可，從刊入聲。汗，音寒。帥，讀曰率。騎，奇寄翻。</span>武周旣敗，是月，處羅至晉陽，總管李仲文不能制；又留倫特勒，使將數百人，云助仲文鎭守，自石嶺以北，皆留兵戍之而去。<span class="jiazhu">石嶺關在代州。杜佑曰：忻州定襄縣、漢陽曲縣，有石嶺關，甚嶮固。</span></p>
<p class="em2 strong" id="online_toc_58"><a class="gg-link" href="#online_toc_58" onclick="return changeColor(this);"></a><span class="yinwen">35</span>上議擊王世充，世充聞之，選諸州鎭驍勇皆集洛陽，<span class="jiazhu">驍，堅堯翻。</span>置四鎭將軍，募人分守四城。<span class="jiazhu">謂洛陽四城也。</span>秋，七月，壬戌，詔秦王世民督諸軍擊世充。陝東道行臺屈突通二子在洛陽，<span class="jiazhu">時命通判陝東道行臺左僕射，從秦王東征。屈，區勿翻。</span>上謂通曰：<span class="yinhao">「今欲使卿東征，如卿二子何？」</span>通曰：<span class="yinhao">「臣昔爲俘囚，分當就死，陛下釋縛，加以恩禮。<span class="jiazhu">事見一百八十四卷義寧元年十二月。分，扶問翻。</span>當是之時，臣心口相誓，期以更生餘年爲陛下盡節，<span class="jiazhu">爲，于僞翻。</span>但恐不獲死所耳。今得備先驅，二兒何足顧乎！」</span>上歎曰：<span class="yinhao">「徇義之士，一至此乎！」</span></p>
<p class="em2 strong" id="online_toc_59"><a class="gg-link" href="#online_toc_59" onclick="return changeColor(this);"></a><span class="yinwen">36</span>癸亥，突厥遣使潛詣王世充，潞州總管李襲譽邀擊，敗之，<span class="jiazhu">使，疏吏翻。敗，補邁翻。</span>虜牛羊萬計。</p>
<p class="em2 strong" id="online_toc_60"><a class="gg-link" href="#online_toc_60" onclick="return changeColor(this);"></a><span class="yinwen">37</span>驃騎大將軍可朱渾定遠<span class="jiazhu">可朱渾，虜三字姓。驃，匹妙翻。騎，奇寄翻。</span>告<span class="yinhao">「幷州總管李仲文與突厥通謀，欲俟洛陽兵交，引胡騎直入長安。」</span>甲戌，命皇太子鎭蒲反以備之，又遣禮部尙書唐儉安撫幷州，蹔廢幷州總管府，<span class="jiazhu">蹔，與暫同。</span>徵仲文入朝。<span class="jiazhu">朝，直遙翻。</span></p>
<p class="em2 strong" id="online_toc_61"><a class="gg-link" href="#online_toc_61" onclick="return changeColor(this);"></a><span class="yinwen">38</span>壬午，秦王世民至新安；<span class="jiazhu"><span class="shu-ming">九域志</span>：新安在洛州西七十里。<span class="shu-ming">考異</span>曰：<span class="shu-ming">高祖實錄</span>：<span class="yinhao">「丙戌，至新安。」</span>蓋據奏到之日。今從<span class="shu-ming">河洛記</span>。</span>王世充遣魏王弘烈鎭襄陽，<span class="jiazhu">襄陽，襄州。</span>荊王行本鎭虎牢，宋王泰鎭懷州，齊王世惲檢校南城，楚王世偉守寶城，太子玄應守東城，漢王玄恕守含嘉城，魯王道徇守曜儀城，<span class="jiazhu"><span class="shu-ming">六典</span>：東都皇城在都城之西北隅，東城在皇城之東，皇城在東城之內，皇宮在皇城之北。以地望準之，南城蓋在皇城之南，端門之外。曜儀城蓋在東城之東，含嘉城則含嘉倉城，寶城卽寶城朝堂，蓋皇城也。惲，於粉翻。</span>世充自將戰兵，<span class="jiazhu">將，卽亮翻；下同。</span>左輔大將軍楊公卿帥左龍驤二十八府騎兵，右游擊大將軍郭善才帥內軍二十八府步兵，左游擊大將軍跋野綱<span class="jiazhu">跋野，虜複姓。帥，讀曰率。驤，思將翻。騎，奇寄翻；下同。</span>帥外軍二十八府步兵，總三萬人，以備唐。弘烈、行本，世偉之子；泰，世充之兄子也。</p>
<p class="em2 strong" id="online_toc_62"><a class="gg-link" href="#online_toc_62" onclick="return changeColor(this);"></a><span class="yinwen">39</span>梁師都引突厥、稽胡兵入寇，<span class="jiazhu">厥，九勿翻。</span>行軍總管段德操擊破之，斬首千餘級。</p>
<p class="em2 strong" id="online_toc_63"><a class="gg-link" href="#online_toc_63" onclick="return changeColor(this);"></a><span class="yinwen">40</span>羅士信將前軍圍慈澗，世充自將兵三萬救之。己丑，秦王<span class="jiaozhusup">【章：十二行本「王」下有「世民」二字；乙十一行本同；張校同，云無註本亦無。】</span>將輕騎前覘世充，<span class="jiazhu">覘，丑廉翻，又丑豔翻。</span>猝與之遇，衆寡不敵，道路險阨，爲世充所圍。<span class="jiazhu"><span class="shu-ming">考異</span>曰：<span class="shu-ming">太宗實錄</span>云：<span class="yinhao">「師次穀州，王充以精兵三萬來拒戰，太宗帥輕騎挑之，衆寡不敵，被圍數重。太宗引弓馳射，皆應弦而倒，獲其大將燕頎，賊乃退。」</span><span class="shu-ming">舊書·太宗紀</span>云：<span class="yinhao">「太宗命左右先歸，獨留後殿。世充驍將單雄信數百騎夾道來逼，交槍競進，太宗幾爲所敗。太宗左右射之，無不應弦而倒，獲其大將燕頎。」</span><span class="shu-ming">單雄信傳</span>云：<span class="yinhao">「太宗圍逼東都，雄信出軍拒戰，援槍而至，幾及太宗。徐世勣呵止之曰：『此秦王也！』雄信惶懼，遂退。太宗由是獲免。」</span>按劉餗<span class="shu-ming">小說</span>：<span class="yinhao">「英公勣與海陵王元吉圍洛陽，元吉恃膂力，每親行圍。王世充召雄信告之，酌以金椀，雄信盡飲，馳馬而出，槍不及海陵者一尺。勣惶遽連呼曰：『阿兄，此是勣主！』雄信乃攬轡而止，顧笑曰：『胡兒不緣你，且竟！』」</span><span class="shu-ming">舊書</span>蓋承此致誤耳。雄信若知是秦王，則取之尤切，安肯惶懼而退！借如<span class="shu-ming">小說</span>所云，雄信旣受世充之命，指取元吉，亦安肯以勣故而捨之。況元吉之圍東都，勣乃從太宗在武牢。今不取。</span>世民左右馳射，<span class="jiaozhusup">【章：十二行本「射」下有「皆應弦而斃」五字；乙十一行本同；孔本同；張校同；退齋校同。】</span>獲其左建威將軍燕琪，<span class="jiazhu">燕，因肩翻。<span class="shu-ming">考異</span>曰：<span class="shu-ming">高祖實錄</span>作<span class="yinhao">「燕頃」</span>，<span class="shu-ming">太宗實錄</span>作<span class="yinhao">「燕傾」</span>，<span class="shu-ming">舊·太宗紀</span>作<span class="yinhao">「燕頎」</span>。今從<span class="shu-ming">河洛記</span>。</span>世充乃退。世民還營，塵埃覆面，<span class="jiazhu">覆，敷又翻。</span>軍不復識，欲拒之，<span class="jiazhu">復，扶又翻。</span>世民免冑自言，乃得入。旦日，帥步騎五萬進軍慈澗；<span class="jiazhu">帥，讀曰率。騎，奇寄翻。</span>世充拔慈澗之戍，歸于洛陽。世民遣行軍總管史萬寶自宜陽南據龍門，<span class="jiazhu">此伊闕之龍門也。酈道元曰：伊水北入伊闕。昔大禹疏以通水，兩山相對，望之若闕，故謂之伊闕。<span class="shu-ming">春秋</span>，昭公二十六年，趙鞅使女寬守闕塞，卽此。傅毅<span class="shu-ming">東都賦</span>曰：因龍門以暢化，開伊闕以達聰。是後武后居東都，數遊龍門，正此地也。</span>將軍劉德威自太行東圍河內，<span class="jiazhu">行，戶剛翻。</span>上谷公王君廓自洛口斷其餉道，<span class="jiazhu">斷，丁管翻。</span>懷州總管黃君漢自河陰攻迴洛城；大軍屯于北邙，連營以逼之。世充洧州長史繁水張公謹與刺史崔樞以州城來降。<span class="jiazhu">世充蓋以扶溝、鄢陵置洧州。<span class="shu-ming">隋志</span>，繁水縣屬武陽郡，唐貞觀十八年，併入昌樂縣，屬魏州。洧，音于軌翻。降，戶江翻；下同。</span></p>
<p class="em2 strong" id="online_toc_64"><a class="gg-link" href="#online_toc_64" onclick="return changeColor(this);"></a><span class="yinwen">41</span>八月，丁酉，南寧西爨蠻遣使入貢。初，隋末蠻酋爨翫反，誅，諸子沒爲官奴，棄其地。<span class="jiazhu">爨翫見一百七十八卷隋文帝開皇十七年、十八年。使，疏吏翻。酋，慈由翻。</span>帝卽位，以翫子弘達爲昆州刺史，<span class="jiazhu"><span class="shu-ming">新志</span>：昆州，本隋置，隋亂廢。武德元年，開南中復置，領晉寧、秦臧等縣。</span>令持其父尸歸葬；益州刺史段綸因遣使招諭其部落，皆來降。</p>
<p class="em2 strong" id="online_toc_65"><a class="gg-link" href="#online_toc_65" onclick="return changeColor(this);"></a><span class="yinwen">42</span>己亥，竇建德共州縣令唐綱殺刺史，以州來降。<span class="jiazhu"><span class="shu-ming">新志</span>：衞州共城縣，武德元年置共州。去年竇建德破降李世勣，取衞州，故共州亦附建德。唐綱當是共城縣令也。共，讀曰恭。降，戶江翻。</span></p>
<p class="em2 strong" id="online_toc_66"><a class="gg-link" href="#online_toc_66" onclick="return changeColor(this);"></a><span class="yinwen">43</span>鄧州土豪執王世充所署刺史來降。<span class="jiazhu">是年五月，王世充陷鄧州。</span></p>
<p class="em2 strong" id="online_toc_67"><a class="gg-link" href="#online_toc_67" onclick="return changeColor(this);"></a><span class="yinwen">44</span>癸卯，梁師都石堡留守張舉帥千餘人來降。<span class="jiazhu">此石堡蓋在夏州東，非開元、天寶間與吐蕃爭之石堡城也。守，式又翻。帥，讀曰率；下同。</span></p>
<p class="em2 strong" id="online_toc_68"><a class="gg-link" href="#online_toc_68" onclick="return changeColor(this);"></a><span class="yinwen">45</span>甲辰，黃君漢遣校尉張夜叉以舟師襲迴洛城，克之，<span class="jiazhu">以舟師自懷州渡河，襲破迴洛。</span>獲其將達奚善定，斷河陽南橋而還，降其堡聚二十餘。<span class="jiazhu">將，卽亮翻。斷，丁管翻。還，從宣翻。聚，才喻翻。</span>世充使太子玄應帥楊公卿等攻迴洛，不克，<span class="jiazhu"><span class="shu-ming">考異</span>曰：<span class="shu-ming">革命記</span>作<span class="yinhao">「公鄕」</span>。<span class="shu-ming">河洛記</span>、<span class="shu-ming">唐書</span>作<span class="yinhao">「公卿」</span>，今從之。</span>乃築月城於其西，留兵戍之。</p>
<p class="em2 strong" id="online_toc_69"><a class="gg-link" href="#online_toc_69" onclick="return changeColor(this);"></a>世充陳於青城宮，秦王世民亦置陳當之。<span class="jiazhu">今世以郊天齋宿大次爲青城宮，其地當在都城之南。此青城宮若在洛城西北。按<span class="shu-ming">六典</span>，洛城西禁苑，北拒北邙，西至孝水，南帶洛水，支渠穀、洛二水會于其間，中有合壁、翠微、宿羽、青城等十一宮。陳，讀曰陣。</span>世充隔水謂世民曰：<span class="yinhao">「隋室傾覆，唐帝關中，鄭帝河南，世充未嘗西侵，王忽舉兵東來，何也？」</span>世民使宇文士及應之曰：<span class="yinhao">「四海皆仰皇風，唯公獨阻聲敎，爲此而來！」</span><span class="jiazhu">爲，于僞翻。</span>世充曰：<span class="yinhao">「相與息兵講好，不亦善乎！」</span>又應之曰：<span class="yinhao">「奉詔取東都，不令講好也。」</span><span class="jiazhu">好，呼到翻。</span>至暮，各引兵還。</p>
<p class="em2 strong" id="online_toc_70"><a class="gg-link" href="#online_toc_70" onclick="return changeColor(this);"></a><span class="yinwen">46</span>上遣使與竇建德連和，建德遣同安長公主隨使者俱還。<span class="jiazhu">同安長公主，上同母媦，黎陽之破，沒於竇建德。使，疏吏翻。長，知兩翻。</span></p>
<p class="em2 strong" id="online_toc_71"><a class="gg-link" href="#online_toc_71" onclick="return changeColor(this);"></a><span class="yinwen">47</span>乙卯，劉德威襲懷州，入其外郭，下其堡聚。</p>
<p class="em2 strong" id="online_toc_72"><a class="gg-link" href="#online_toc_72" onclick="return changeColor(this);"></a><span class="yinwen">48</span>九月，庚午，梁師都將劉旻以華池來降，以爲林州總管。<span class="jiazhu">慶州華池縣，西魏之蔚州也。後周州廢，隋仁壽初，置華池縣，今置林州。將，卽亮翻。降，戶江翻。</span></p>
<p class="em2 strong" id="online_toc_73"><a class="gg-link" href="#online_toc_73" onclick="return changeColor(this);"></a><span class="yinwen">49</span>癸酉，王世充顯州總管田瓚以所部二十五州來降；<span class="jiazhu">是年六月，田瓚降世充。瓚，藏旱翻。</span>自是襄陽聲問與世充絕。<span class="jiazhu">世充使王弘烈鎭襄陽。自襄陽至洛，路出南陽。鄧州旣屬唐，南陽之路不可由矣，則自顯州出蔡、汝以至洛，顯州今又降唐，故襄陽聲問絕。</span></p>
<p class="em2 strong" id="online_toc_74"><a class="gg-link" href="#online_toc_74" onclick="return changeColor(this);"></a><span class="yinwen">50</span>史萬寶進軍甘泉宮。<span class="jiazhu">漢甘泉宮在京兆醴泉縣。史萬寶自新安進軍逼洛陽，不應至漢之甘泉宮。<span class="shu-ming">隋志</span>：河南壽安縣，後魏之甘棠縣，有顯仁宮。或者以顯仁宮爲甘棠宮也。<span class="yinhao">「泉」</span>，恐當作<span class="yinhao">「棠」</span>。</span>丁丑，秦王世民遣右武衞將軍王君廓攻轘轅，拔之。<span class="jiazhu"><span class="shu-ming">新志</span>：洛州緱氏縣東南有轘轅故關。轘，音環。</span>王世充遣其將魏隱等擊君廓，君廓僞遁，設伏，大破之，遂東徇地，至管城而還。<span class="jiazhu"><span class="shu-ming">隋志</span>：滎陽郡管城縣，舊曰中牟，開皇十六年，析置管城縣，十八年，省內牟入焉。隋改中牟曰內牟，時爲管州治所。將，卽亮翻；下同。還，從宣翻。</span>先是，王世充將郭士衡、許羅漢掠唐境，<span class="jiazhu">先，悉薦翻。</span>君廓以策擊卻之，詔勞之曰：<span class="jiazhu">勞，力到翻。</span><span class="yinhao">「卿以十三人破賊一萬，自古以少制衆，未之有也。」</span><span class="jiazhu">少，詩沼翻。</span></p>
<p class="em2 strong" id="online_toc_75"><a class="gg-link" href="#online_toc_75" onclick="return changeColor(this);"></a>世充尉州刺史時德叡帥所部𣏌、夏、陳、隨、許、潁、尉七州來降。<span class="jiazhu">王世充蓋置𣏌州於雍丘，夏州於陽夏，陳州於宛丘；隨州無所考，意洧州之誤也；許州於長社，潁州於汝陰，尉州於尉氏。帥，讀曰率。降，戶江翻；下同。</span>秦王世民以便宜命州縣官並依世充所署，無所變易，改尉州爲南汴州，於是河南郡縣相繼來降。</p>
<p class="em2 strong" id="online_toc_76"><a class="gg-link" href="#online_toc_76" onclick="return changeColor(this);"></a>劉武周降將尋相等多叛去。諸將疑尉遲敬德，囚之軍中，<span class="jiazhu">相，息亮翻。尉，紆勿翻。</span>行臺左僕射屈突通、尙書殷開山言於世民曰：<span class="yinhao">「敬德驍勇絕倫，<span class="jiazhu">屈，九勿翻。驍，堅堯翻。</span>今旣囚之，心必怨望，留之恐爲後患，不如遂殺之。」</span>世民曰：<span class="yinhao">「不然，敬德若叛，豈在尋相之後邪！」</span><span class="jiazhu">邪，音耶。</span>遽命釋之，引入臥內，賜之金，曰：<span class="yinhao">「丈夫意氣相期，勿以小嫌介意，吾終不信讒言以害忠良，公宜體之。必欲去者，以此金相資，表一時共事之情也。」</span>辛巳，世民以五百騎行戰地，<span class="jiazhu">騎，奇寄翻；下同。行視地形，可置陳處。行，下孟翻。</span>登魏宣武陵。<span class="jiazhu">魏宣武陵曰景陵，在北邙山。魏世宗，諡宣武帝。</span>王世充帥步騎萬餘猝至，圍之，單雄信引槊直趨世民，<span class="jiazhu">帥，讀曰率；下同。槊，所角翻。趨，七喻翻。</span>敬德躍馬大呼，橫刺雄信墜馬，<span class="jiazhu">呼，火故翻。刺，七亦翻。</span>世充兵稍卻，敬德翼世民出圍。世民、敬德更帥騎兵還戰，出入世充陳，往反無所礙。屈突通引大兵繼至，世充兵大敗，僅以身免；擒其冠軍大將軍陳智略，<span class="jiazhu">陳，讀曰陣；下同。冠，古玩翻。<span class="shu-ming">考異</span>曰：<span class="shu-ming">實錄</span>：<span class="yinhao">「丙戌，太宗與世充相遇於魏宣武陵，擊大破之，斬數千級，獲陳智略。」</span><span class="shu-ming">舊書·敬德傳</span>：<span class="yinhao">「太宗旣釋之，是日從獵於榆窠，世充引步騎數萬來戰，單雄信直趨太宗，敬德刺雄信墜馬，翼太宗出圍，更帥騎兵交戰，擒陳智略。」</span>據擒智略，則宣武、榆窠之戰，共是一事也。<span class="shu-ming">實錄</span>據奏到日。<span class="shu-ming">河洛記</span>在二十一日，今從之。</span>斬首千餘級，獲排矟兵六千。<span class="jiazhu">排矟，言執排執矟者也。矟，與槊同。</span>世民謂敬德曰：<span class="yinhao">「公何相報之速也！」</span>賜敬德金銀一篋，<span class="jiazhu">篋，苦協翻。</span>自是寵遇日隆。</p>
<p class="em2 strong" id="online_toc_77"><a class="gg-link" href="#online_toc_77" onclick="return changeColor(this);"></a>敬德善避矟，每單騎入敵陳中，敵叢矟刺之，終莫能傷，又能奪敵矟返刺之。<span class="jiazhu">刺，七亦翻。</span>齊王元吉以善馬矟自負，聞敬德之能，請各去刃相與校勝負，敬德曰：<span class="yinhao">「敬德謹當去之，王勿去也。」</span>旣而元吉刺之，終不能中。<span class="jiazhu">去，羌呂翻。中，竹仲翻。</span>秦王世民問敬德曰：<span class="yinhao">「奪矟與避矟，孰難？」</span>敬德曰：<span class="yinhao">「奪矟難。」</span>乃命敬德奪元吉矟。元吉操矟躍馬，志在刺之，<span class="jiazhu">操，七刀翻。</span>敬德須臾三奪其矟；元吉雖面相歎異，內甚恥之。</p>
<p class="em2 strong" id="online_toc_78"><a class="gg-link" href="#online_toc_78" onclick="return changeColor(this);"></a><span class="yinwen">51</span>叛胡陷嵐州。<span class="jiazhu">嵐，盧含翻。</span></p>
<p class="em2 strong" id="online_toc_79"><a class="gg-link" href="#online_toc_79" onclick="return changeColor(this);"></a><span class="yinwen">52</span>初，王世充以邴元眞爲滑州行臺僕射。濮州刺史杜才幹，<span class="jiazhu"><span class="shu-ming">隋志</span>：東平郡鄄城縣，舊置濮陽郡，開皇十六年置濮州，大業初廢州，以鄄城縣屬東平，蓋李密復置州也。濮，博木翻。</span>李密故將也，<span class="jiazhu">將，卽亮翻。</span>恨元眞叛密，<span class="jiazhu">叛密事見一百八十六卷元年九月。</span>詐以其衆降之。<span class="jiazhu">降，戶江翻；下同。</span>元眞恃其官勢，自往招慰，才幹出迎，延入就坐，<span class="jiazhu">坐，徂臥翻。</span>執而數之曰：<span class="jiazhu">數，所具翻，又所主翻。</span><span class="yinhao">「汝本庸才，魏公置汝元僚，<span class="jiazhu">謂李密以爲長史。</span>不建亳髮之功，乃構滔天之禍，今來送死，是汝之分！」</span><span class="jiazhu">分，扶問翻。</span>遂斬之，遣人齎其首至黎陽祭密墓。壬午，以濮州來降。</p>
<p class="em2 strong" id="online_toc_80"><a class="gg-link" href="#online_toc_80" onclick="return changeColor(this);"></a><span class="yinwen">53</span>突厥莫賀咄設寇涼州，總管楊恭仁擊之，爲所敗，<span class="jiazhu">厥，九勿翻。咄，當沒翻。敗，補邁翻。</span>掠男女數千人而去。</p>
<p class="em2 strong" id="online_toc_81"><a class="gg-link" href="#online_toc_81" onclick="return changeColor(this);"></a><span class="yinwen">54</span>丙戌，以田瓚爲顯州總管，賜爵蔡國公。<span class="jiazhu">瓚，藏旱翻。</span></p>
<p class="em2 strong" id="online_toc_82"><a class="gg-link" href="#online_toc_82" onclick="return changeColor(this);"></a><span class="yinwen">55</span>冬，十月，甲午，王世充大將軍張鎭周來降。</p>
<p class="em2 strong" id="online_toc_83"><a class="gg-link" href="#online_toc_83" onclick="return changeColor(this);"></a><span class="yinwen">56</span>甲辰，行軍總管羅士信襲王世充硤石堡，拔之。<span class="jiazhu"><span class="shu-ming">水經註</span>：穀水自新安縣東流逕千秋亭，又東逕雍谷溪，迴岫縈紆，石路阻峽，故亦有峽石之稱。<span class="shu-ming">考異</span>曰：<span class="shu-ming">河洛記</span>作<span class="yinhao">「峽山堡。」</span>今從<span class="shu-ming">實錄</span>。</span>士信又圍千金堡，<span class="jiazhu">此於古千金堨築堡也。<span class="shu-ming">水經註</span>：穀水逕周乾祭門北，東至千金堨。<span class="shu-ming">河南境簿</span>曰：河南縣城東十五里有千金堨。<span class="shu-ming">洛陽記</span>曰：千金堨，舊堨穀水，魏時更修此堨，謂之千金堨。</span>堡中人罵之。士信夜遣百餘人抱嬰兒數十至堡下，使兒啼呼，詐云<span class="yinhao">「從東都來歸羅總管」</span>。旣而相謂曰：<span class="yinhao">「此千金堡也，吾屬誤矣。」</span>卽去。堡中以爲士信已去，來者洛陽亡人，出兵追之。士信伏兵於道，伺其門開，突入，屠之。<span class="jiazhu">伺，相吏翻。</span></p>
<p class="em2 strong" id="online_toc_84"><a class="gg-link" href="#online_toc_84" onclick="return changeColor(this);"></a><span class="yinwen">57</span>竇建德之圍幽州也，<span class="jiazhu">是年五月，建德兵攻幽州。</span>李藝告急于高開道，開道帥二千騎救之，建德兵引去，開道因藝遣使來降。<span class="jiazhu">帥，讀曰率。騎，奇寄翻。使，疏吏翻。降，下江翻。</span>戊申，以開道爲蔚州總管，<span class="jiazhu">蔚州，隋鴈門郡之靈丘、上谷郡之飛狐縣地。蔚，紆勿翻。</span>賜姓李姓，封北平郡王。開道有矢鏃在頰，召醫出之，醫曰：<span class="yinhao">「鏃深，不可出。」</span>開道怒，斬之。別召一醫，曰：<span class="yinhao">「出之恐痛。」</span>又斬之。更召一醫，醫曰：<span class="yinhao">「可出。」</span>乃鑿骨，置楔其間，<span class="jiazhu">楔，先結翻。</span>骨裂寸餘，竟出其鏃；開道奏妓進膳不輟。<span class="jiazhu">妓，渠綺翻。</span></p>
<p class="em2 strong" id="online_toc_85"><a class="gg-link" href="#online_toc_85" onclick="return changeColor(this);"></a><span class="yinwen">58</span>竇建德帥衆二十萬復攻幽州。建德兵已攀堞，<span class="jiazhu">復，扶又翻。堞，達協翻。</span>薛萬均、萬徹帥敢死士百人從地道出其背，掩擊之，建德兵潰走，斬首千餘級。李藝兵乘勝薄其營，建德陳於營中，<span class="jiazhu">陳，讀曰陣。</span>塡塹而出，奮擊，大破之，<span class="jiazhu">塹，七豔翻。</span>建德逐北，至其城下，攻之不克而還。<span class="jiazhu">還，從宣翻，又音如字。</span></p>
<p class="em2 strong" id="online_toc_86"><a class="gg-link" href="#online_toc_86" onclick="return changeColor(this);"></a><span class="yinwen">59</span>李密之敗也，<span class="jiazhu">見一百八十六卷元年九月。</span>楊慶歸洛陽，復姓楊氏。<span class="jiazhu">楊慶歸密改姓，事見一百八十四卷義寧元年十一月。</span>及王世充稱帝，<span class="jiazhu">見上卷本年四月。</span>慶復姓郭氏，世充以爲管州總管，妻以兄女。<span class="jiazhu">妻，七細翻。</span>秦王世民逼洛陽，慶潛遣人請降，<span class="jiazhu">降，戶江翻。</span>世民遣總管李世勣將兵往據其城。<span class="jiazhu">將，卽亮翻；下四將、其將同。</span>慶欲與其妻偕來，妻曰：<span class="yinhao">「主上使妾侍巾櫛者，<span class="jiazhu">櫛，阻瑟翻，梳也。</span>欲結君之心也。今君旣辜付託，<span class="jiazhu">辜，負也。</span>徇利求全，妾將如君何！若至長安，則君家一婢耳，君何用爲！願送至洛陽，君之惠也。」</span>慶不許。慶出，妻謂侍者曰：<span class="yinhao">「若唐遂勝鄭，則吾家必滅；鄭若勝唐，則吾夫必死。人生至此，何用生爲！」</span>遂自殺。庚戌，慶來降，復姓楊氏，拜上柱國、郇國公。<span class="jiazhu">郇，音荀。</span></p>
<p class="em2 strong" id="online_toc_87"><a class="gg-link" href="#online_toc_87" onclick="return changeColor(this);"></a>時世充太子玄應鎭虎牢，軍于榮、汴之間，<span class="jiazhu"><span class="yinhao">「榮」</span>，當作<span class="yinhao">「滎」</span>。言軍于滎澤、汴水之間。</span><span class="jiaozhusup">【章：十二行本正作「滎」；張校同。】</span>聞之，引兵趣管城，<span class="jiazhu">趣，七喻翻，又逡須翻。</span>李世勣擊卻之。使郭孝恪爲書說榮州刺史魏陸，<span class="jiazhu">王世充蓋以滎陽縣置滎州；作<span class="yinhao">「榮」</span>亦誤也。</span><span class="jiaozhusup">【章：十二行本正作「滎」；孔本同。】</span>陸密請降。玄應遣大將軍張志就陸徵兵，丙辰，陸擒志等四將，舉州來降。陽城令王雄帥諸堡來降，秦王世民使李世勣引兵應之，以雄爲嵩州刺史，<span class="jiazhu"><span class="shu-ming">新志</span>：陽城縣屬洛州。又云：武德四年，王世充僞令王雄來降，以陽城、嵩陽、陽翟置嵩州。與此所書稍差二三月。</span>嵩南之路始通。<span class="jiazhu">嵩南，謂嵩山以南。</span>魏陸使張志詐爲玄應書，停其東道之兵，令其將張慈寶且還汴州，又密告汴州刺史王要漢使圖慈寶，要漢斬慈寶以降。玄應聞諸州皆叛，大懼，奔還洛陽。詔以要漢爲汴州總管，賜爵郳國公。<span class="jiazhu">郳，五稽翻。</span></p>
<p class="em2 strong" id="online_toc_88"><a class="gg-link" href="#online_toc_88" onclick="return changeColor(this);"></a><span class="yinwen">60</span>王弘烈據襄陽，上令金州總管府司馬涇陽李大亮安撫樊、鄧以圖之。十一月，庚申，大亮攻樊城鎭，拔之，<span class="jiazhu"><span class="shu-ming">隋志</span>：西城郡，梁置梁州，尋改曰南梁州，西魏改東梁州，尋改金州，置總管府，府置長史、司馬。<span class="shu-ming">舊志</span>：襄州鄧城縣，漢鄧縣，屬南陽郡，古樊城也。宋改安養縣。此時樊城鎭當在安養縣界。</span>斬其將國大安，下其城栅十四。<span class="jiazhu">將，卽亮翻。</span></p>
<p class="em2 strong" id="online_toc_89"><a class="gg-link" href="#online_toc_89" onclick="return changeColor(this);"></a><span class="yinwen">61</span>蕭銑性褊狹，多猜忌。諸將恃功恣橫，好專誅殺，<span class="jiazhu">橫，戶孟翻。好，呼到翻。</span>銑患之，乃宣言罷兵營農，實欲奪諸將之權。大司馬董景珍弟爲將軍，怨望，謀作亂；事泄，伏誅。景珍時鎭長沙，<span class="jiazhu">長沙，潭州治所。</span>銑下詔赦之，召還江陵。景珍懼，甲子，以長沙來降，<span class="jiazhu">降，戶江翻。</span>詔峽州刺史許紹出兵應之。</p>
<p class="em2 strong" id="online_toc_90"><a class="gg-link" href="#online_toc_90" onclick="return changeColor(this);"></a><span class="yinwen">62</span>雲州總管郭子和，<span class="jiazhu"><span class="shu-ming">隋志</span>：定襄郡，開皇五年置雲州總管府，治大利城。</span>先與突厥、梁師都相連結，旣而襲師都寧朔城，克之。<span class="jiazhu"><span class="shu-ming">新志</span>：寧朔縣屬夏州，後周置。先，悉薦翻。厥，九勿翻。</span>又詗得突厥釁隙，<span class="jiazhu">詗，休正翻。釁，許覲翻。</span>遣使以聞，爲突厥候騎所獲。<span class="jiazhu">使，疏吏翻。騎，奇寄翻。</span>處羅可汗大怒，囚其弟子升。子和自以孤危，請帥其民南徙，<span class="jiazhu">處，昌呂翻。可，從刊入聲。汗，音寒。帥，讀曰率。<span class="shu-ming">考異</span>曰：<span class="shu-ming">子和傳</span>云：<span class="yinhao">「四年，拔戶口南徙。」</span>按處羅可汗以今年卒，故置此。</span>詔以延州故城處之。<span class="jiazhu">處，昌呂翻。</span></p>
<p class="em2 strong" id="online_toc_91"><a class="gg-link" href="#online_toc_91" onclick="return changeColor(this);"></a><span class="yinwen">63</span>張舉、劉旻之降也，<span class="jiazhu">是年八月，張舉降。九月，劉旻降。</span>梁師都大懼，遣其尙書陸季覽說突厥處羅可汗曰：<span class="yinhao">「比者中原喪亂，<span class="jiazhu">說，輸芮翻。比，毗至翻。喪，息浪翻。</span>分爲數國，勢均力弱，故皆北面歸附突厥。今定楊可汗旣亡，<span class="jiazhu">是年四月，劉武周敗亡。</span>天下將悉爲唐有。師都不辭灰滅，亦恐次及可汗，不若及其未定，南取中原，如魏道武所爲，<span class="jiazhu">事見<span class="shu-ming">晉孝武帝紀</span>。</span>師都請爲鄕導。」</span><span class="jiazhu">鄕，讀曰嚮。</span>處羅從之，謀使莫賀咄設入自原州，<span class="jiazhu">平涼郡置原州。處，昌呂翻。咄，當沒翻。</span>泥步設與師都入自延州，<span class="jiaozhusup">【章：十二行本「州」下有「處羅入自幷州」六字；乙十一行本同；孔本同；張校同；退齋校同。】</span>突利可汗與奚、霫、契丹、靺鞨入自幽州，<span class="jiazhu">可，從刊入聲。汗，音寒。奚與契丹本皆東胡種，保烏丸山者，其後爲奚，保鮮卑山者，其後爲契丹。霫與突厥同俗，保冷陘山，南契丹，東靺鞨，西拔野古。靺鞨居肅愼地，亦曰挹婁，元魏時曰勿吉。霫，而立翻。契，欺訖翻，又音喫。靺，莫撥翻。鞨，戶割翻。<span class="shu-ming">考異</span>曰：<span class="shu-ming">舊·突厥傳</span>：<span class="yinhao">「大業中，突利年數歲，始畢遣領東牙之兵，號泥步設，頡利嗣位，以爲突利可汗。」</span>按<span class="shu-ming">梁師都傳</span>，此際有泥步設，又有突利可汗。然則突利處羅時已爲小可汗，非頡利嗣位後也。<span class="shu-ming">高祖實錄</span>云：<span class="yinhao">「處羅欲分兵大掠中國，於懷戎、鴈門、靈武、涼州四道俱入。」</span>今從<span class="shu-ming">舊書·梁師都傳</span>。</span>會竇建德之師自滏口西入，會于晉、絳。<span class="jiazhu">滏口，滏水之口，在磁州滏陽縣界。晉州，隋之臨汾郡。絳州，隋之絳郡。滏，音釜。</span>莫賀咄者，處羅之弟咄苾也；突利者，始畢之子什鉢苾也。<span class="jiazhu">咄，當沒翻。苾，毗必翻。</span></p>
<p class="em2 strong" id="online_toc_92"><a class="gg-link" href="#online_toc_92" onclick="return changeColor(this);"></a>處羅又欲取幷州以居楊政道，<span class="jiazhu">楊政道時居定襄。</span>其羣臣多諫，處羅曰：<span class="yinhao">「我父失國，賴隋得立，<span class="jiazhu">事見一百七十八卷隋開皇十九年。</span>此恩不可忘。」</span>將出師而卒。<span class="jiazhu">卒，子恤翻。</span>義成公主以其子奧射設醜弱，廢之，更立莫賀咄設，<span class="jiazhu">更，工衡翻。</span>號頡利可汗。乙酉，頡利遣使告處羅之喪，<span class="jiazhu">使，疏吏翻。</span>上禮之如始畢之喪。<span class="jiazhu">去年四月始畢卒。</span></p>
<p class="em2 strong" id="online_toc_93"><a class="gg-link" href="#online_toc_93" onclick="return changeColor(this);"></a><span class="yinwen">64</span>戊子，安撫大使李大亮取王世充沮、華二州。<span class="jiazhu">襄州南漳縣，後周置沮州。南漳，漢之臨沮縣也。隋廢沮州。蓋王世充復置。漢南縣，宋置華山郡，西魏廢郡，王世充蓋取宋郡名而置華州也。漢南縣，唐貞觀八年省併入宜城。沮，子魚翻。華，戶化翻。</span></p>
<p class="em2 strong" id="online_toc_94"><a class="gg-link" href="#online_toc_94" onclick="return changeColor(this);"></a><span class="yinwen">65</span>是月，竇建德濟河擊孟海公。<span class="jiazhu"><span class="shu-ming">考異</span>曰：<span class="shu-ming">實錄</span>在十二月丙午。蓋於時唐始聞之，遣劉世讓攻洺州之日也。今從<span class="shu-ming">革命記</span>。</span></p>
<p class="em2 strong" id="online_toc_95"><a class="gg-link" href="#online_toc_95" onclick="return changeColor(this);"></a>初，王世充侵建德黎陽，建德襲破殷州以報之。<span class="jiazhu">殷州治獲嘉，此皆去年冬事。</span>自是二國交惡，信使不通。及唐兵逼洛陽，世充遣使求救於建德。<span class="jiazhu">使，疏吏翻。<span class="shu-ming">考異</span>曰：<span class="shu-ming">隋季革命記</span>曰：<span class="yinhao">「世充亦自遣使求救於建德云：『夏王或率領軍師來相救援。王取東都、河、洛之地，北收幷、汾，南盡揚、越，充乃取京師、蒲、絳以西，通蜀、荊、襄之境，並據山河之險，長爲弟兄之國。』」</span>按世充止有河、洛之地，豈肯遽以賂建德！借有是言，建德亦何由肯信！今從<span class="shu-ming">河洛記</span>。</span>建德中書侍郎劉彬說建德曰：<span class="yinhao">「天下大亂，唐得關西，鄭得河南，夏得河北，共成鼎足之勢。今唐舉兵臨鄭，自秋涉冬，唐兵日增，鄭地日蹙，唐強鄭弱，勢必不支，鄭亡，則夏不能獨立矣。<span class="jiazhu">說，輸芮翻。夏，戶雅翻。</span>不如解仇除忿，發兵救之，夏擊其外，鄭攻其內，破唐必矣。唐師旣退，徐觀其變，若鄭可取則取之，幷二國之兵，乘唐師之老，天下可取也！」</span>建德從之，遣使詣世充，許以赴援。又遣其禮部侍郎李大師等詣唐，請罷洛陽之兵，秦王世民留之，不答。</p>
<p class="em2 strong" id="online_toc_96"><a class="gg-link" href="#online_toc_96" onclick="return changeColor(this);"></a><span class="yinwen">66</span>十二月，辛卯，王世充許、亳等十一州皆請降。<span class="jiazhu">許州，隋之潁川郡。亳州，隋之譙郡。亳，蒲博翻。降，戶江翻。</span></p>
<p class="em2 strong" id="online_toc_97"><a class="gg-link" href="#online_toc_97" onclick="return changeColor(this);"></a><span class="yinwen">67</span>壬辰，燕郡王李藝又擊竇建德軍於籠火城，破之。<span class="jiazhu">燕，因肩翻。</span></p>
<p class="em2 strong" id="online_toc_98"><a class="gg-link" href="#online_toc_98" onclick="return changeColor(this);"></a><span class="yinwen">68</span>辛丑，王世充隨州總管徐毅舉州降。<span class="jiazhu">隨州，隋之漢東郡。</span></p>
<p class="em2 strong" id="online_toc_99"><a class="gg-link" href="#online_toc_99" onclick="return changeColor(this);"></a><span class="yinwen">69</span>癸卯，峽州刺史許紹攻蕭銑荊門鎭，拔之。<span class="jiazhu">荊門，在荊州長林縣。</span>紹所部與梁、鄭鄰接，<span class="jiazhu">峽州北境接鄭之襄州，東境接梁之荊門。</span>二境得紹士卒，皆殺之，紹得二境士卒，皆資給遣之。敵人愧感，不復侵掠，境內以安。<span class="jiazhu">復，扶又翻。</span></p>
<p class="em2 strong" id="online_toc_100"><a class="gg-link" href="#online_toc_100" onclick="return changeColor(this);"></a><span class="yinwen">70</span>蕭銑遣其齊王張繡攻長沙，董景珍謂繡曰：<span class="yinhao">「『前年醢彭越，往年殺韓信』，卿不見之乎，何爲相攻！」</span><span class="jiazhu">引漢高祖殺功臣事，以恐動繡。</span>繡不應，進兵圍之，景珍欲潰圍走，爲麾下所殺；銑以繡爲尙書令。繡恃功驕橫，<span class="jiazhu">橫，戶孟翻。</span>銑又殺之。由是功臣諸將皆有離心，兵勢益弱。<span class="jiazhu">史言蕭銑將亡。</span></p>
<p class="em2 strong" id="online_toc_101"><a class="gg-link" href="#online_toc_101" onclick="return changeColor(this);"></a><span class="yinwen">71</span>王世充遣其兄子代王琬、長孫安世詣竇建德報聘，且乞師。<span class="jiazhu">長，知兩翻。</span></p>
<p class="em2 strong" id="online_toc_102"><a class="gg-link" href="#online_toc_102" onclick="return changeColor(this);"></a><span class="yinwen">72</span>突厥倫特勒在幷州，大爲民患，<span class="jiazhu">是年六月，突厥留倫特勒於幷州。厥，九勿翻。</span>幷州總管劉世讓設策擒之。上聞之，甚喜。張道源從竇建德在河南，<span class="jiazhu">去年九月，道源爲建德所執。</span>密遣人詣長安，請出兵攻洺州以震山東。<span class="jiazhu">竇建德都洺州。洛，音名。</span>丙午，詔世讓爲行軍總管，使將兵出土門，趣洺州。<span class="jiazhu"><span class="shu-ming">新志</span>：恆州鹿泉縣有故井陘關，一名土門關。鹿泉，漢之石邑也。</span></p>
<p class="em2 strong" id="online_toc_103"><a class="gg-link" href="#online_toc_103" onclick="return changeColor(this);"></a><span class="yinwen">73</span>己酉，瓜州刺史賀拔行威執驃騎將軍達奚暠，<span class="jiazhu">瓜州，隋之敦煌郡。騎，奇寄翻。驃，匹妙翻。暠，古老翻。</span>舉兵反。</p>
<p class="em2 strong" id="online_toc_104"><a class="gg-link" href="#online_toc_104" onclick="return changeColor(this);"></a><span class="yinwen">74</span>是歲，李子通渡江攻沈法興，取京口。<span class="jiazhu">京口時屬揚州延陵縣。</span>法興遣其僕射蔣元超拒之，戰於庱亭，<span class="jiazhu">庱亭在毗陵西北。庱，丑拯翻，又恥陵翻。</span>元超敗死，法興棄毗陵，奔吳郡。<span class="jiazhu">毗陵至吳郡百八十里。</span>於是丹陽、毗陵等郡皆降於子通。<span class="jiazhu">降，戶江翻。</span>子通以法興府掾李百藥爲內史侍郎、國子祭酒。<span class="jiazhu">掾，于絹翻。</span></p>
<p class="em2 strong" id="online_toc_105"><a class="gg-link" href="#online_toc_105" onclick="return changeColor(this);"></a>杜伏威遣行臺左僕射輔公祏<span class="jiazhu">祏，音石。</span>將卒數千攻子通，<span class="jiazhu">將，卽亮翻。</span>以將軍闞稜、王雄誕爲之副。公祏渡江攻丹陽，克之，進屯溧水，<span class="jiazhu"><span class="shu-ming">隋志</span>：丹陽郡治江寧；溧水以縣屬焉，本溧陽縣，開皇十八年更名。自丹陽至溧水二百四十里。溧，音栗。</span>子通帥衆數萬拒之。<span class="jiazhu">帥，讀曰率。</span>公祏簡精甲千人，執長刀爲前鋒，<span class="jiazhu">簡，選也，分別也。</span>又使千人踵其後，曰：<span class="yinhao">「有退者卽斬之。」</span>自帥餘衆，復居其後。<span class="jiazhu">帥，讀曰率。復，扶又翻；下同。</span>子通爲方陳而前，<span class="jiazhu">陳，讀曰陣。</span>公祏前鋒千人殊死戰，公祏復張左右翼以擊之，子通敗走，公祏逐之，反爲所敗，<span class="jiazhu">敗，補邁翻。</span>還，閉壁不出。王雄誕曰：<span class="yinhao">「子通無壁壘，又狃於初勝，<span class="jiazhu">狃，女九翻。</span>乘其無備，擊之可破也。」</span>公祏不從。雄誕以其私屬數百人夜出擊之，<span class="jiazhu">私屬親兵不在大軍名籍者。</span>因風縱火，子通大敗，降其卒數千人。<span class="jiazhu">降，戶江翻。</span>子通食盡，棄江都，保京口，江西之地盡入於伏威，<span class="jiazhu">廬、和等州皆江西也。</span>伏威徙居丹陽。</p>
<p class="em2 strong" id="online_toc_106"><a class="gg-link" href="#online_toc_106" onclick="return changeColor(this);"></a>子通復東走太湖，<span class="jiazhu">太湖在蘇州吳縣東南五十里。</span>收合亡散，得二萬人，襲沈法興於吳郡，大破之。法興帥左右數百人棄城走，吳郡賊帥聞人遂安遣其將葉孝辯迎之，<span class="jiazhu">聞人，複姓，今吳中亦以爲著姓。賊帥，所類翻。將，卽亮翻。</span>法興中塗而悔，欲殺孝辯，更向會稽。<span class="jiazhu">會稽，越州。會，古外翻。</span>考辯覺之，法興窘迫，赴江溺死。子通軍勢復振，<span class="jiaozhusup">【章：十二行本「振」下有「帥其羣臣」四字；乙十一行本同；孔本同；張校同；退齋校同。】</span>徙都餘杭，<span class="jiazhu">餘杭，杭州。</span>盡收法興之地，北自太湖，南至嶺，<span class="jiazhu">嶺，五嶺也。</span>東包會稽，西距宣城，<span class="jiazhu">按子通之地，西距宣城耳，南境安能至嶺哉！史大而言之耳。會，古外翻。</span>皆有之。</p>
<p class="em2 strong" id="online_toc_107"><a class="gg-link" href="#online_toc_107" onclick="return changeColor(this);"></a><span class="yinwen">75</span>廣、新二州賊帥高法澄、沈寶徹殺隋官，據州，附於林士弘，<span class="jiazhu"><span class="shu-ming">隋志</span>：南海郡，廣州。信安郡新興縣，梁置新州。宋白曰：新州，秦始皇所取陸梁地，漢爲合浦臨元縣，晉置新寧郡，梁置新州。</span>漢陽太守馮盎擊破之。<span class="jiazhu">馮盎自大業之亂歸嶺南，未受朝命，故書隋官。守，式又翻。</span>旣而寶徹兄子智臣復聚兵於新州，盎引兵擊之。賊始合，盎免冑大呼曰：<span class="jiazhu">呼，火故翻。</span><span class="yinhao">「爾識我乎？」</span>賊多棄仗肉袒而拜，<span class="jiazhu">馮盎自其祖母洗夫人以來，威令行於嶺南，故然。</span>遂潰，擒寶徹、智臣等，嶺外遂定。</p>
<p class="em2 strong" id="online_toc_108"><a class="gg-link" href="#online_toc_108" onclick="return changeColor(this);"></a><span class="yinwen">76</span>竇建德行臺尙書令恆山胡大恩請降。<span class="jiazhu">恆山，恆州。恆，戶登翻。降，戶江翻。</span></p>
<div class="yeartoc" id="year_toc_621"><p class="strong" id="online_toc_109"><a class="gg-link" href="#online_toc_109" onclick="return changeColor(this);"></a><span class="section" id="title-5"><span data-head-description="高祖神堯大聖光孝皇帝中之上" data-head-level="h4" data-head-title="武德四年">四年</span></span><span class="biaozhusup" data-rel="">（辛巳、六二一年）</span></p></div>
<p class="em2 strong" id="online_toc_110"><a class="gg-link" href="#online_toc_110" onclick="return changeColor(this);"></a><span class="yinwen">1</span>春，正月，癸酉，以大恩爲代州總管，<span class="jiazhu">代州，隋之鴈門郡。</span>封定襄郡王，賜姓李氏。代州石嶺之北，自劉武周之亂，寇盜充斥，大恩徙鎭鴈門，<span class="jiazhu">鴈門，漢廣武縣，隋更名。隋、唐代州皆治鴈門，漢鴈門郡治陰館。李大恩豈徙鎭漢鴈門邪？宋白曰：句注在代州西北三十五里，鴈門界西陘山也。始皇十三年移樓煩於善無縣，今句注山北下館城是也，故<span class="shu-ming">續漢書</span>云：鴈門郡理陰館。建安立新興郡，陘北悉棄之，其地荒廢。魏文帝移鴈門郡，南渡句注，置廣武城，卽今州西廣武故城是也。後魏明帝又移置廣武東占上館城內，卽今州城是也。或曰李大恩自恆山請降，授代州總管，故自恆山徙鎭鴈門。</span>討擊，悉平之。</p>
<p class="em2 strong" id="online_toc_111"><a class="gg-link" href="#online_toc_111" onclick="return changeColor(this);"></a><span class="yinwen">2</span>稽胡酋帥劉仚成部落數萬，爲邊寇；<span class="jiazhu">酋，慈由翻。帥，所類翻。仚，許延翻。</span>辛巳，詔太子建成統諸軍討之。</p>
<p class="em2 strong" id="online_toc_112"><a class="gg-link" href="#online_toc_112" onclick="return changeColor(this);"></a><span class="yinwen">3</span>王世充梁州總管程嘉會以所部來降。<span class="jiazhu">後魏置梁州於浚儀，因古大梁城以名州也。此時以浚儀爲汴州，而隋之梁郡治宋城縣。宋城，古睢陽也，漢梁國都之，後魏以來，以睢陽爲梁郡，王世充當於此置梁州。</span></p>
<p class="em2 strong" id="online_toc_113"><a class="gg-link" href="#online_toc_113" onclick="return changeColor(this);"></a><span class="yinwen">4</span>杜伏威遣其將陳正通、徐紹宗帥精兵二千來，會秦王世民擊王世充，<span class="jiazhu">將，卽亮翻。帥，讀曰率。<span class="shu-ming">考異</span>曰：<span class="shu-ming">舊書·杜伏威傳</span>：<span class="yinhao">「太宗之圍王世充，遣使招之，伏威請降，高祖遣使就拜東南道行臺尙書令、江·淮以南安撫大使、上柱國，封吳王，賜姓李氏。」</span>按伏威封吳王在太宗討王世充前。今從<span class="shu-ming">高祖</span>、<span class="shu-ming">太宗實錄</span>。</span>甲申，攻梁，克之。<span class="jiazhu">梁縣屬伊州。杜佑曰：汝州梁縣，漢舊縣，戰國時謂之南梁，以別大梁、少梁也。</span></p>
<p class="em2 strong" id="online_toc_114"><a class="gg-link" href="#online_toc_114" onclick="return changeColor(this);"></a><span class="yinwen">5</span>丙戌，黔州刺史田世康<span class="jiazhu">黔州，隋之黔安郡，古黔中也。黔，音琴。</span>攻蕭銑五州、四鎭，皆克之。</p>
<p class="em2 strong" id="online_toc_115"><a class="gg-link" href="#online_toc_115" onclick="return changeColor(this);"></a><span class="yinwen">6</span>秦王世民選精銳千餘騎，皆皂衣玄甲，分爲左右隊，使秦叔寶、程知節、尉遲敬德、翟長孫分將之。<span class="jiazhu">騎，奇寄翻；下同。尉，紆勿翻。翟，萇伯翻。長，知兩翻。將，卽亮翻；下同。</span>每戰，世民親被玄甲帥之爲前鋒，<span class="jiazhu">被，皮義翻。帥，讀曰率；下同。</span>乘機進擊，所向無不摧破，敵人畏之。行臺僕射屈突通、贊皇公竇軌<span class="jiazhu">屈，九勿翻。軌封贊皇縣公。贊皇縣屬趙州，隋開皇十六年置。劉昫曰：取贊皇山爲名。</span>引兵按行營屯，<span class="jiazhu">行，下孟翻。</span>猝與王世充遇，戰不利。秦王世民帥玄甲救之，世充大敗，獲其騎將葛彥璋，<span class="jiazhu"><span class="shu-ming">考異</span>曰：<span class="shu-ming">太宗實錄</span>云：<span class="yinhao">「初，羅士信取千金堡，太宗令屈突通守之。王充自來攻堡，通懼，舉烽請救。太宗度通力堪自守，且緩救以驕世充，通舉三烽以告急，太宗方出援之，左右未獲從，以兩騎而進，遇賊騎將葛彥璋，射之，應弦而墜，擒之於陳，後軍亦繼至，通軍復振，表裏奮擊，王充大敗，俘斬六千餘人，幾獲世充。」</span>今從<span class="shu-ming">河洛記</span>。</span>俘斬六千餘人。世充遁歸。</p>
<p class="em2 strong" id="online_toc_116"><a class="gg-link" href="#online_toc_116" onclick="return changeColor(this);"></a><span class="yinwen">7</span>李靖說趙郡王孝恭以取蕭銑十策，孝恭上之。<span class="jiazhu">說，輸芮翻。上，時掌翻。<span class="shu-ming">考異</span>曰：<span class="shu-ming">高祖實錄</span>：<span class="yinhao">「孝恭獻平銑之策，帝嘉納之。」</span><span class="shu-ming">太宗實錄</span>、<span class="shu-ming">李靖傳</span>：<span class="yinhao">「靖說趙郡王孝恭，陳伐蕭銑之計，獻以十策。高祖以孝恭未更戎旅，三軍之任，一以委靖，授靖行軍總管，兼攝孝恭長史事。」</span><span class="shu-ming">孝恭傳</span>：<span class="yinhao">「時李靖亦奉使江南，以策干孝恭，孝恭善之，委以軍事。」</span>蓋靖畫策使孝恭上之耳。</span>二月，辛卯，改信州爲夔州，以孝恭爲總管，使大造舟艦，習水戰。<span class="jiazhu">艦，戶黯翻。</span>以孝恭未更軍旅，<span class="jiazhu">更，工衡翻。</span>以靖爲行軍總管，兼孝恭長史，委以軍事。靖說孝恭悉召巴、蜀酋長子弟，<span class="jiazhu">長，知兩翻。酋，才由翻。</span>量才授任，置之左右，外示引擢，實以爲質。<span class="jiazhu">量，音良。質，音致。</span></p>
<p class="em2 strong" id="online_toc_117"><a class="gg-link" href="#online_toc_117" onclick="return changeColor(this);"></a><span class="yinwen">8</span>王世充太子玄應將兵數千人，自虎牢運糧入洛陽，秦王世民遣將軍李君羨邀擊，大破之，玄應僅以身免。</p>
<p class="em2 strong" id="online_toc_118"><a class="gg-link" href="#online_toc_118" onclick="return changeColor(this);"></a>世民使宇文士及奏請進圍東都，上謂士及曰：<span class="yinhao">「歸語爾王：<span class="jiazhu">語，牛倨翻。</span>今取洛陽，止於息兵，克城之日，乘輿法物，圖籍器械，<span class="jiazhu">乘，繩證翻。</span>非私家所須者，委汝收之；其餘子女玉帛，並以分賜將士。」</span><span class="jiazhu">將，卽亮翻。</span></p>
<p class="em2 strong" id="online_toc_119"><a class="gg-link" href="#online_toc_119" onclick="return changeColor(this);"></a>辛丑，世民移軍青城宮，壁壘未立，王世充帥衆二萬自方諸門出，憑故馬坊垣塹，臨穀水以拒唐兵，<span class="jiazhu">東都城西連禁苑，方諸門蓋自都城出禁苑之門也。青城宮在禁苑中，穀、洛二水會于禁苑之中。帥，讀曰率；下同。塹，七豔翻。</span>諸將皆懼。世民以精騎陳於北邙，登魏宣武陵以望之，謂左右曰：<span class="yinhao">「賊勢窘矣，悉衆而出，徼幸一戰，<span class="jiazhu">騎，奇寄翻；下同。陳，讀曰陣；下同。徼，古堯翻。</span>今日破之，後不敢復出矣！」</span><span class="jiazhu">復，扶又翻；下同。</span>命屈突通帥步卒五千渡水擊之，<span class="jiazhu">屈，居勿翻。</span>戒通曰：<span class="yinhao">「兵交則縱煙。」</span>煙作，世民引騎南下，身先士卒，<span class="jiazhu">先，悉薦翻。</span>與通合勢力戰。世民欲知世充陳厚薄，與精騎數十衝之，直出其背，衆皆披靡，<span class="jiazhu">披，普彼翻。</span>殺傷甚衆。旣而限以長堤，與諸騎相失，將軍丘行恭獨從世民，世充數騎追及之，世民馬中流矢而斃。行恭回騎射追者，發無不中，<span class="jiazhu">中，竹仲翻。射，而亦翻。</span>追者不敢前。乃下馬以授世民，行恭於馬前步執長刀，距躍大呼，<span class="jiazhu">距躍，超距而跳躍也。杜預曰：距躍，超越也。呼，火故翻。</span>斬數人，突陳而出，得入大軍。世充亦帥衆殊死戰，散而復合者數四，自辰至午，世充兵始退。世民縱兵乘之，直抵城下，俘斬七千人，遂圍之。驃騎將軍段志玄與世充兵力戰，深入，馬倒，爲世充兵所擒，兩騎夾持其髻，<span class="jiazhu">驃，匹妙翻。騎，奇寄翻。髻，古詣翻。</span>將渡洛水，志玄踴身而奮，二人俱墜馬，志玄馳歸，追者數百騎，不敢逼。</p>
<p class="em2 strong" id="online_toc_120"><a class="gg-link" href="#online_toc_120" onclick="return changeColor(this);"></a>初，驃騎將軍王懷文爲唐軍斥候，爲世充所獲，世充欲慰悅之，引置左右。壬寅，世充出右掖門，<span class="jiazhu">東都城南面三門，中曰端門，左曰左掖門，右曰右掖門，洛水逕其前，有天津、永濟、中橋三橋。</span>臨洛水爲陳，懷文忽引槊刺世充，世充衷甲，槊折不能入，<span class="jiazhu">刺，七亦翻。折，而設翻。</span>左右猝出不意，皆愕眙不知所爲。懷文走趣唐軍，<span class="jiazhu">眙，丑吏翻。趣，七喻翻，又逡須翻。</span>至寫口，<span class="jiazhu">洛城中水於此寫放以流其惡，因名之爲寫口。</span>追獲，殺之。世充歸，解去衷甲，<span class="jiazhu">去，羌呂翻。</span>袒示羣臣曰：<span class="yinhao">「懷文以槊刺我，卒不能傷，<span class="jiazhu">卒，子恤翻。</span>豈非天所命乎！」</span></p>
<p class="em2 strong" id="online_toc_121"><a class="gg-link" href="#online_toc_121" onclick="return changeColor(this);"></a>先是御史大夫鄭頲不樂仕世充，多稱疾不預事，<span class="jiazhu">鄭頲，李密之臣，爲世充所獲，疾其多詐，故不樂仕焉。先，悉薦翻。頲，他鼎翻。樂，音洛。</span>至是謂世充曰：<span class="yinhao">「臣聞佛有金剛不壞身，陛下眞是也。臣實多幸，得生佛世，願棄官削髮爲沙門，服勤精進，以資陛下之神武。」</span><span class="jiazhu">詭辭以求去。</span>世充曰：<span class="yinhao">「國之大臣，聲望素重，一旦入道，將駭物聽。俟兵革休息，當從公志。」</span>頲固請，不許。退謂其妻曰：<span class="yinhao">「吾束髮從官，志慕名節，<span class="jiazhu">束髮，謂幼小總角時也。</span>不幸遭遇亂世，流離至此，側身猜忌之朝，累足危亡之地，<span class="jiazhu">朝，直遙翻。累，力委翻。</span>智力淺薄，無以自全，人生會有死，早晚何殊，姑從吾所好，<span class="jiazhu">好，呼到翻。</span>死亦無憾。」</span>遂削髮被僧服。<span class="jiazhu">被，皮義翻。</span>世充聞之，大怒曰：<span class="yinhao">「爾以我爲必敗，欲茍免邪？<span class="jiazhu">邪，音耶。</span>不誅之，何以制衆！」</span>遂斬頲於市。頲言笑自若，觀者壯之。</p>
<p class="em2 strong" id="online_toc_122"><a class="gg-link" href="#online_toc_122" onclick="return changeColor(this);"></a>詔贈王懷文上柱國、朔州刺史。<span class="jiazhu">朔州，隋之馬邑郡。</span></p>
<p class="em2 strong" id="online_toc_123"><a class="gg-link" href="#online_toc_123" onclick="return changeColor(this);"></a><span class="yinwen">9</span>幷州安撫使唐儉密奏：<span class="yinhao">「眞鄕公李仲文與妖僧志覺有謀反語，<span class="jiazhu">眞鄕縣公也。西魏置眞鄕縣，時屬綏州。使，疏吏翻。妖，於驕翻。</span>又娶陶氏之女以應桃李之謠。諂事可汗，甚得其意，可汗許立爲南面可汗；<span class="jiazhu">可，從刊入聲。汗，音寒。</span>及在幷州，贓賄狼藉。」</span>上命裴寂、陳叔達、蕭瑀雜鞫之。<span class="jiazhu">瑀，音禹。</span>乙巳，仲文伏誅。</p>
<p class="em2 strong" id="online_toc_124"><a class="gg-link" href="#online_toc_124" onclick="return changeColor(this);"></a><span class="yinwen">10</span>庚戌，王泰棄河陽走，<span class="jiazhu">去年七月，世充使泰守河陽。</span>其將趙敻等以城來降。<span class="jiazhu">將，卽亮翻。敻，休正翻。降，戶江翻。</span>別將單雄信、裴孝達與總管王君廓相持於洛口，<span class="jiazhu">單，慈淺翻。</span>秦王世民帥步騎五千援之，至轘轅，雄信等遁去，君廓追敗之。<span class="jiazhu">轘，音環。敗，補邁翻。</span></p>
<p class="em2 strong" id="online_toc_125"><a class="gg-link" href="#online_toc_125" onclick="return changeColor(this);"></a><span class="yinwen">11</span>壬子，延州總管段德操擊劉仚成，破之，<span class="jiazhu">仚，許延翻。</span>斬首千餘級。</p>
<p class="em2 strong" id="online_toc_126"><a class="gg-link" href="#online_toc_126" onclick="return changeColor(this);"></a><span class="yinwen">12</span>乙卯，王世充懷州刺史陸善宗以城降。</p>
<p class="em2 strong" id="online_toc_127"><a class="gg-link" href="#online_toc_127" onclick="return changeColor(this);"></a><span class="yinwen">13</span>秦王世民圍洛陽宮城，城中守禦甚嚴，大礮飛石重五十斤，擲二百步，<span class="jiazhu">礮，與砲同，匹貌翻。</span>八弓弩箭如車輻，鏃如巨斧，射五百步。<span class="jiazhu">八弓弩，八弓共一絭也，如古連弩，今之划車弩，亦其類也。輻，音福。</span>世民四面攻之，晝夜不息，旬餘不克。城中欲翻城者凡十三輩，皆不果發而死。唐將士皆疲弊思歸，總管劉弘基等請班師，世民曰：<span class="yinhao">「今大舉而來，當一勞永逸。東方諸州已望風款服，唯洛陽孤城，勢不能久，功在垂成，柰何棄之而去！」</span>乃下令軍中曰：<span class="yinhao">「洛軍未破，師必不還，<span class="jiazhu">還，從宣翻。</span>敢言班師者斬！」</span>衆乃不敢復言。<span class="jiazhu">復，扶又翻。</span>上聞之，亦密敕世民使還，世民表稱洛陽必可克，又遣參謀軍事封德彝入朝面論形勢。<span class="jiazhu">參謀之官，蓋始於此。朝，直遙翻。</span>德彝言於上曰：<span class="yinhao">「世充得地雖多，率皆羈屬，<span class="jiazhu">言羈縻屬之而已。</span>號令所行，唯洛陽一城而已，智盡力窮，克在朝夕。今若旋師，賊勢復振，<span class="jiazhu">復，扶又翻，又音如字。</span>更相連結，後必難圖！」</span>上乃從之。世民遺世充書，<span class="jiazhu">遺，于季翻。</span>諭以禍福；世充不報。</p>
<p class="em2 strong" id="online_toc_128"><a class="gg-link" href="#online_toc_128" onclick="return changeColor(this);"></a><span class="yinwen">14</span>戊午，王世充鄭州司兵沈悅遣使詣左武候大將軍李世勣請降。<span class="jiazhu">李世勣時屯管城。使，疏吏翻。降，戶江翻。</span>左衞將軍王君廓夜引兵襲虎牢，<span class="jiazhu">王君廓時屯洛口。</span>悅爲內應，遂拔之，獲其荊王行本及長史戴冑。<span class="jiazhu">長，知兩翻。</span>悅，君理之孫也。<span class="jiazhu">沈君理仕陳爲僕射。</span></p>
<p class="em2 strong" id="online_toc_129"><a class="gg-link" href="#online_toc_129" onclick="return changeColor(this);"></a><span class="yinwen">15</span>竇建德克周橋，虜孟海公。</p>
</div></body></html>