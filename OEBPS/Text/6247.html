<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百三・晉紀二十五・太宗簡文皇帝・烈宗孝武皇帝上之上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="晉紀二十五">晉紀二十五</span></span></h1>
<p><span class="jiazhu">起重光協洽<span class="biaozhusup" data-rel="">（辛未）</span>，盡旃蒙大淵獻<span class="biaozhusup" data-rel="">（乙亥）</span>，凡五年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="太宗簡文皇帝">太宗簡文皇帝</span></span></h5>
<p class=""><span class="jiazhu">諱昱，字道萬，元帝之少子也；封琅邪王，後徙封會稽王。海西卽位，琅邪絕嗣，復徙封琅邪，固讓；故雖封琅邪而不去會稽之號。《諡法》：一德不懈曰簡；道德博聞曰文。</span></p>
<div class="yeartoc" id="year_toc_371"><p class="strong"><span class="section" id="title-3"><span data-head-description="太宗簡文皇帝" data-head-level="h4" data-head-title="咸安元年">咸安元年</span></span><span class="biaozhusup" data-rel="">（辛未、三七一年）</span><span class="jiazhu">是年十一月，海西廢，帝卽位，始改元咸安。《通鑑》編年，因以新元繫之。</span></p></div>
<p class="em2 strong"><span class="yinwen">1</span>春，正月，袁瑾、朱輔求救於秦，秦王堅以瑾爲揚州刺史，<span class="jiazhu">瑾，渠吝翻。</span>輔爲交州刺史，遣武衞將軍武都王鑒、前將軍張蚝帥步騎二萬救之。<span class="jiazhu">蚝，七吏翻。帥，讀曰率。騎，奇寄翻。</span>大司馬溫遣淮南太守桓伊、南頓太守桓石虔等擊鑒、蚝於石橋，<span class="jiazhu">據《桓溫傳》，石橋在肥水北。守，式又翻。</span>大破之，秦兵退屯愼城。<span class="jiazhu">愼縣，漢屬汝南郡，晉分屬汝陰郡。唐廬州之愼縣，則梁、魏之間南梁郡之愼縣，漢九江逡遒縣之地，非此愼城。</span>伊，宣之子也。<span class="jiazhu">桓宣佐祖逖，拒祖約，守襄陽，皆有功。</span>丁亥，溫拔壽春，擒瑾及輔，幷其宗族送建康，斬之。</p>
<p class="em2 strong"><span class="yinwen">2</span>秦王堅徙關東豪傑及雜夷十五萬戶于關中，處烏桓于馮翊、北地，丁零翟斌于新安、澠池。<span class="jiazhu">爲翟斌乘秦亂起兵張本。處，昌呂翻。澠，彌兗翻。斌，音彬。</span>諸因亂流移，欲還舊業者，悉聽之。</p>
<p class="em2 strong"><span class="yinwen">3</span>二月，秦以魏郡太守韋鍾爲青州刺史，<span class="jiazhu">青州刺史治廣固。</span>中壘將軍梁成爲兗州刺史，射聲校尉徐成爲幷州刺史，武衞將軍王鑒爲豫州刺史，左將軍彭越爲徐州刺史，太尉司馬皇甫覆爲荊州刺史，<span class="jiazhu">《晉志》曰：秦旣滅燕，以兗州刺史鎭倉垣，幷州刺史鎭晉陽，豫州刺史鎭洛陽，徐州刺史鎭彭城。秦初以荊州刺史鎭豐陽，後移襄陽。余按此時秦未得襄陽，蓋仍燕之舊鎭魯陽也。</span>屯騎校尉天水姜宇爲涼州刺史，扶風內史王統爲益州刺史，<span class="jiazhu">涼州屬張天錫。益州，晉土也。秦蓋置涼州於天水界，置益州於扶風界。校，戶敎翻。</span>秦州刺史、西縣侯雅爲使持節、都督秦·晉·涼·雍州諸軍事、秦州牧，<span class="jiazhu">雅，苻氏也。前此未有晉州；涼之張氏分西平界置晉興郡，秦蓋於此置晉州也。雍，於用翻。</span>吏部尙書楊安爲使持節、都督益·梁州諸軍事、梁州刺史。<span class="jiazhu">堅欲進圖梁、益，故置梁、益二州刺史。楊安旣克仇池，始加督南秦州，鎭仇池。使，疏吏翻。</span>復置雍州，治蒲阪；<span class="jiazhu">秦省雍州見上卷上年。復，扶又翻。雍，於用翻。阪，音反。</span>以長樂公丕爲使持節、征東大將軍、雍州刺史。<span class="jiazhu">樂，音洛。使，疏吏翻。</span>成，平老之子；統，擢之子也。<span class="jiazhu">穆帝永和十年，王擢降秦。</span>堅以關東初平，守令宜得人，令王猛以便宜簡召英俊，補六州守令，授訖，言臺除正。<span class="jiazhu">奏上秦朝，除爲正官也。嗚呼！荀卿子有言：兼幷易也，堅凝之難。以苻堅之明，王猛之略，簡召六州英俊以補守令，然鮮卑乘亂一呼，翕然爲燕，以此知天下之勢，但觀人心向背何如耳。</span></p>
<p class="em2 strong"><span class="yinwen">4</span>三月，壬辰，益州刺史建成定公周楚卒。<span class="jiazhu">《諡法》：大慮靜民曰定。</span></p>
<p class="em2 strong"><span class="yinwen">5</span>秦後將軍金城俱難攻蘭陵太守張閔子于桃山，<span class="jiazhu">俱，姓；難，名。魏收《地形志》：蘭陵昌慮縣有桃山。</span>大司馬溫遣兵擊卻之。</p>
<p class="em2 strong"><span class="yinwen">6</span>秦西縣侯雅、楊安、王統、徐成及羽林左監朱肜、揚武將軍姚萇帥步騎七萬伐仇池公楊纂。<span class="jiazhu">肜，余中翻。萇，仲良翻。帥，讀曰率。騎，奇寄翻。</span></p>
<p class="em2 strong"><span class="yinwen">7</span>代將長孫斤謀弒代王什翼犍，世子寔格之，傷脅，遂執斤，殺之。<span class="jiazhu">代之先拓跋鄰，以次兄爲拔跋氏，後改爲長孫氏。將，卽亮翻。犍，居言翻。</span></p>
<p class="em2 strong"><span class="yinwen">8</span>夏，四月，戊午，大赦。</p>
<p class="em2 strong"><span class="yinwen">9</span>秦兵至鷲峽；<span class="jiazhu">鷲峽在仇池北，亦謂之塞峽。鷲，音就。</span>楊纂帥衆五萬拒之。梁州刺史弘農楊亮遣督護郭寶、卜靖帥千餘騎助纂，與秦兵戰于峽中；纂兵大敗，死者什三、四，寶等亦沒，纂收散兵遁還。西縣侯雅進攻仇池，楊統帥武都之衆降秦。<span class="jiazhu">統與纂爭國，見上卷上年。降，戶江翻；下同。</span>纂懼，面縛出降，雅送于長安。以統爲南秦州刺史；<span class="jiazhu">秦置秦州於上邽，仇池在其南，故置南秦州。</span>加楊安都督南秦州諸軍事，鎭仇池。</p>
<p class="em2 strong">王猛之破張天錫於枹罕也，<span class="jiazhu">事見一百一卷海西公太和元年。枹，音膚。</span>獲其將敦煌陰據及甲士五千人。<span class="jiazhu">敦，徒門翻。</span>秦王堅旣克楊纂，遣據帥其甲士還涼州，使著作郎梁殊、閻負送之，<span class="jiazhu">穆帝永和十二年，秦遣殊、負使涼，今復遣之。</span>因命王猛爲書諭天錫曰：<span class="yinhao">「昔貴先公稱藩劉、石者，惟審於強弱也。<span class="jiazhu">張茂稱藩於劉曜，事見九十二卷明帝太寧元年。張駿稱藩於石勒，事見九十四卷成帝咸和五年。</span>今論涼土之力，則損於往時；語大秦之德，則非二趙之匹；而將軍翻然自絕，<span class="jiazhu">絕秦見一百卷太和元年。</span>無乃非宗廟之福也歟！以秦之威，旁振無外，可以回弱水使東流，返江、河使西注，<span class="jiazhu">禹之治水，高高下下，因天地之性，弱水西流，江、河東注。今言能反之回之，喻秦威力之強也。</span>關東旣平，將移兵河右，恐非六郡士民所能抗也。<span class="jiazhu">涼州六郡，以張軌初鎭河西之時，統治武威、張掖、酒泉、敦煌、西郡、西海六郡言之也。元康以後，張氏所分置，其爲郡多矣。</span>劉表謂漢南可保，<span class="jiazhu">事見《漢獻帝紀》。</span>將軍謂西河可全，吉凶在身，元龜不遠，宜深算妙慮，自求多福，無使六世之業一旦而墜地也！」</span><span class="jiazhu">自張軌保據河西，至天錫凡九主。今言六世者，不以曜靈、祚、玄靚爲世數。</span>天錫大懼，遣使謝罪稱藩。堅拜天錫使持節、都督河右諸軍事、驃騎大將軍、開府儀同三司、涼州刺史、西平公。<span class="jiazhu">使，疏吏翻；下同。驃，匹妙翻。騎，奇寄翻。</span></p>
<p class="em2 strong">吐谷渾王辟奚聞楊纂敗，五月，遣使獻馬千匹、金銀五百斤于秦。<span class="jiazhu">吐，從暾入聲。谷，音浴。</span>秦以辟奚爲安遠將軍、漒川侯。辟奚，葉延之子也，<span class="jiazhu">葉延見九十四卷成帝咸和四年。漒，其良翻。</span>好學，仁厚無威斷，<span class="jiazhu">好，呼到翻。斷，丁亂翻；下無斷同。</span>三弟專恣，國人患之。長史鍾惡地，西漒羌豪也，<span class="jiazhu">漒，渠良翻。羌人據漒川之地，分爲東西。</span>謂司馬乞宿雲曰：<span class="yinhao">「三弟縱橫，勢出王右，<span class="jiazhu">橫，戶孟翻。右，上也。</span>幾亡國矣。<span class="jiazhu">幾，居希翻。</span>吾二人位爲元輔，<span class="jiazhu">長史、司馬，府之元僚。</span>豈得坐而視之！詰朝月望，<span class="jiazhu">日行遲，一年一周天；月行速，一月一周天而與日會。日月之會，謂之合朔。自合朔之後，月又先日而行，至十五日，日月相望，謂之月望。詰，去吉翻。</span>文武並會，吾將討焉。王之左右皆吾羌子，轉目一顧，立可擒也。」</span>宿雲請先白王，惡地曰：<span class="yinhao">「王仁而無斷，白之必不從；萬一事泄，吾屬無類矣。事已出口，何可中變！」</span>遂於坐收三弟，殺之。<span class="jiazhu">坐，徂臥翻。</span>辟奚驚怖，<span class="jiazhu">怖，普布翻。</span>自投床下，惡地、宿雲趨而扶之曰：<span class="yinhao">「臣昨夢先王敕臣云：『三弟將爲逆，不可不討。』故誅之耳。」</span>辟奚由是發病恍惚，<span class="jiazhu">人無精爽，謂之恍惚。</span>命世子視連曰：<span class="yinhao">「吾禍及同生，何以見之於地下！國事大小，任汝治之，吾餘年殘命，寄食而已。」</span>遂以憂卒。<span class="jiazhu">卒，子恤翻；下同。</span></p>
<p class="em2 strong">視連立，不飲酒遊畋者七年，軍國之事，委之將佐。<span class="jiazhu">將，卽亮翻。</span>鍾惡地諫，以爲人主當自娛樂，<span class="jiazhu">樂，音洛。</span>建威布德。視連泣曰：<span class="yinhao">「孤自先世以來，以仁孝忠恕相承。先王念友愛之不終，悲憤而亡。孤雖纂業，尸存而已，聲色遊娛，豈所安也！威德之建，當付之將來耳。」</span><span class="jiazhu">辟奚之死，視連之立，其事非皆在是年。《通鑑》因辟奚入貢于秦，遂連而書之，以見辟奚父子天性仁孝，不可以夷狄異類視之也。</span></p>
<p class="em2 strong"><span class="yinwen">10</span>代世子寔病傷而卒。<span class="jiazhu">格長孫斤而被傷也。</span></p>
<p class="em2 strong"><span class="yinwen">11</span>秋，七月，秦王堅如洛陽。</p>
<p class="em2 strong"><span class="yinwen">12</span>代世子寔娶東部大人賀野干之女，<span class="jiazhu">據《北史》，賀野干，卽賀蘭部酋長。《魏書·官氏志》，北方賀蘭，後改爲賀氏。</span>有遺腹子，甲戌，生男，代王什翼犍爲之赦境內，<span class="jiazhu">爲，于僞翻。</span>名曰涉圭。<span class="jiazhu">拓跋珪造魏事始此。</span></p>
<p class="em2 strong"><span class="yinwen">13</span>大司馬溫以梁、益多寇，周氏世有威名，<span class="jiazhu">周訪、周撫、周楚皆著威名於梁、益。</span>八月，以寧州刺史周仲孫監益、梁二州諸軍事，領益州刺史。<span class="jiazhu">監，工銜翻。</span>仲孫，光之子也。<span class="jiazhu">周光見九十三卷明帝太寧三年。</span></p>
<p class="em2 strong"><span class="yinwen">14</span>秦以光祿勳李儼爲河州刺史，鎭武始。<span class="jiazhu">河西張駿以興晉、金城、武始、南安、永晉、大夏、武城、漢中爲河州。武始郡，治狄道，亦張駿所置。</span></p>
<p class="em2 strong"><span class="yinwen">15</span>王猛以潞川之功，<span class="jiazhu">見上卷上年。</span>請以鄧羌爲司隸。秦王堅下詔曰：<span class="yinhao">「司隸校尉，董牧皇畿，吏責甚重，非所以優禮名將。光武不以吏事處功臣，<span class="jiazhu">見四十三卷漢光武建武十三年。處，昌呂翻。</span>實貴之也。羌有廉、李之才，<span class="jiazhu">廉、李，謂廉頗、李牧。</span>朕方委以征伐之事，北平匈奴，南蕩揚、越，羌之任也，司隸何足以嬰之！其進號鎭軍將軍，位特進。」</span></p>
<p class="em2 strong"><span class="yinwen">16</span>九月，秦王堅還長安。歸安元侯李儼卒于上邽，<span class="jiazhu">《諡法》：能思辨衆曰元；行義說民曰元。晉武受禪，當時之臣死，多有諡元者，固非以行定諡也。</span>堅復以儼子辯爲河州刺史。<span class="jiazhu">復，扶又翻。</span></p>
<p class="em2 strong"><span class="yinwen">17</span>冬，十月，秦王堅如鄴，獵于西山，旬餘忘返。伶人王洛叩馬諫曰：<span class="jiazhu">鄭玄曰：伶官，樂官也。伶氏世掌樂官而善焉，故後世多號樂官爲伶官。</span><span class="yinhao">「陛下羣生所繫，今久獵不歸，一旦患生不虞，柰太后、天下何！」</span>堅爲之罷獵還宮。<span class="jiazhu">爲，于僞翻。</span>王猛因進言曰：<span class="yinhao">「畋獵誠非急務，王洛之言，不可忘也。」</span>堅賜洛帛百匹，拜官箴左右，<span class="jiazhu">《左傳》：昔周辛甲之爲太史，命百官官箴王闕，於《虞人之箴》曰：<span class="yinhao">「芒芒禹迹，畫爲九州，經啓九道。民有寢廟，獸有茂草，各有攸處，德用不擾。在帝夷羿，冒于原獸，忘其國恤而思其麀牡。武不可重，用不恢于夏家。獸臣司原，敢告僕夫。」</span>《虞箴》如是，以戒獵也。堅倣其意拜洛爲官箴左右。</span>自是不復獵。<span class="jiazhu">復，扶又翻。</span></p>
<p class="em2 strong"><span class="yinwen">18</span>大司馬溫恃其材略位望，陰蓄不臣之志，嘗撫枕歎曰：<span class="yinhao">「男子不能流芳百世，亦當遺臭萬年！」</span><span class="jiazhu">桓溫心迹，固不畏人之知之也，然而不獲逞者，制於命也，孰謂天位可以智力奸邪！</span>術士杜炅<span class="jiazhu">炅，古迥翻。</span>能知人貴賤，溫問炅以祿位所至。炅曰：<span class="yinhao">「明公勳格宇宙，<span class="jiazhu">據孔安國《尙書註》，格，至也。</span>位極人臣。」</span>溫不悅。<span class="jiazhu">其志願不止於此，故不悅。</span>溫欲先立功河朔以收時望，還受九錫。及枋頭之敗，威名頓挫。<span class="jiazhu">枋頭之敗，事見上卷太和四年。</span>旣克壽春，謂參軍郗超曰：<span class="jiazhu">郗，丑之翻。</span><span class="yinhao">「足以雪枋頭之恥乎？」</span>超曰：<span class="yinhao">「未也。」</span>久之，超就溫宿，中夜，謂溫曰：<span class="yinhao">「明公都無所慮乎？」</span>溫曰：<span class="yinhao">「卿欲有言邪？」</span>超曰：<span class="yinhao">「明公當天下重任，今以六十之年，敗於大舉，不建不世之勳，不足以鎭愜民望！」</span><span class="jiazhu">愜，苦叶翻。</span>溫曰：<span class="yinhao">「然則柰何？」</span>超曰：<span class="yinhao">「明公不爲伊、霍之舉者，無以立大威權，鎭壓四海。」</span>溫素有心，深以爲然，遂與之定議。<span class="jiazhu">超知溫心而迎合之，溫遂與定議。</span>以帝素謹無過，而床笫易誣，<span class="jiazhu">笫，側里翻，又壯士翻，床簀也。易，以豉翻。</span>乃言<span class="yinhao">「帝早有痿疾，<span class="jiazhu">楊正衡曰：《字林》：痿，痹也，人垂翻，又於隹翻。余謂此蓋言陰痿也。</span>嬖人相龍、計好、朱靈寶等，<span class="jiazhu">相與計，皆姓也。何承天《姓苑》，相，悉良翻。范曄《後漢書》有計子勳。</span>參侍內寢，二美人田氏、孟氏生三男，將建儲立王，傾移皇基。」</span>密播此言於民間，時人莫能審其虛實。</p>
<p class="em2 strong">十一月，癸卯，溫自廣陵將還姑孰，屯于白石。<span class="jiazhu">此白石蓋在牛渚西南桓玄破譙王尙之處，非陶侃令庾亮所守白石壘也。</span>丁未，詣建康，諷褚太后，請廢帝立丞相會稽王昱，幷作令草呈之。<span class="jiazhu">先草定太后令而呈之於太后。會，工外翻。</span>太后方在佛屋燒香，<span class="jiazhu">建屋於宮中以奉佛，故謂之佛屋。</span>內侍啓云：<span class="yinhao">「外有急奏。」</span>太后出，倚戶視奏數行，<span class="jiazhu">行，戶剛翻；下數十行同。</span>乃曰：<span class="yinhao">「我本自疑此！」</span>至半，便止，索筆益之曰：<span class="jiazhu">索，山客翻。</span><span class="yinhao">「未亡人不幸罹此百憂，感念存沒，心焉如割！」</span><span class="jiazhu">杜預曰：婦人旣寡，自稱未亡人。</span></p>
<p class="em2 strong">己酉，溫集百官於朝堂。<span class="jiazhu">朝，直遙翻；下同。</span>廢立旣曠代所無，莫有識其故典者，百官震慄。溫亦色動，不知所爲。尙書左僕射王彪之知事不可止，乃謂溫曰：<span class="yinhao">「公阿衡皇家，<span class="jiazhu">伊尹曰阿衡，放太甲于桐。喻溫廢立，行伊尹之事也。孔安國曰：阿，倚；衡，平。</span>當倚傍先代。」</span><span class="jiazhu">傍，蒲浪翻。</span>乃命取《漢書·霍光傳》，禮度儀制，定於須臾。<span class="jiazhu">用霍光廢昌邑王故事。傳，直戀翻。</span>彪之朝服當階，神彩毅然，曾無懼容，文武儀準，莫不取定，朝廷以此服之。<span class="jiazhu">晉朝以此服王彪之，余甚恨彪之得此名於晉朝也。彪之父彬，不畏死以折王敦，此爲可服耳。</span>於是宣太后令，廢帝爲東海王，以丞相、錄尙書事、會稽王昱統承皇極。<span class="jiazhu">會，工外翻。</span>百官入太極前殿，溫使督護竺瑤、散騎侍郎劉亨收帝璽綬。<span class="jiazhu">散，悉亶翻。騎，奇寄翻。璽，斯氏翻。綬，音受。《考異》曰：《帝紀》、《三十國春秋》，<span class="yinhao">「亨」</span>皆作<span class="yinhao">「享」</span>。《後魏書·僭晉傳》作<span class="yinhao">「亨」</span>，今從之。</span>帝著白帢單衣，<span class="jiazhu">著，側略翻。帢，苦洽翻。</span>步下西堂，乘犢車出神虎門，<span class="jiazhu">晉制，諸公給朝車、安車、皁輪犢車各一乘。東漢都雒陽，宮有廣義、神虎門。賢《註》曰：廣義、神虎，洛陽宮西門也，在金商門外。然則神虎門亦建康宮西門乎？</span>羣臣拜辭，莫不歔欷。<span class="jiazhu">歔，音虛。欷，許旣翻，又音希。</span>侍御史、殿中監將兵百人衞送東海第。<span class="jiazhu">殿中監，掌監天子服御之事。將，卽亮翻。</span>溫帥百官具乘輿法駕，迎會稽王于會稽邸。<span class="jiazhu">帥，讀曰率。乘，繩證翻。會，工外翻。</span>王於朝堂變服，著平巾幘、單衣，東向流涕，拜受璽綬，<span class="jiazhu">平巾幘，蓋卽平上幘。單衣，江左諸人所以見尊者之服，所謂巾褠也。</span>是日，卽皇帝位，改元。<span class="jiazhu">改元咸安。</span>溫出次中堂，分兵屯衞。溫有足疾，詔乘輿入殿。<span class="jiazhu">乘，如字。</span>溫撰辭，欲陳述廢立本意，<span class="jiazhu">撰，雛免翻。預撰辭，欲入見而陳之。</span>帝引見，<span class="jiazhu">見，賢遍翻。</span>便泣下數十行，<span class="jiazhu">行，戶剛翻。</span>溫兢懼，竟不能一言而出。</p>
<p class="em2 strong">太宰武陵王晞，好習武事，<span class="jiazhu">好，呼到翻。</span>爲溫所忌，欲廢之，以事示王彪之。彪之曰：<span class="yinhao">「武陵親尊，<span class="jiazhu">武陵王晞，亦元帝子，出繼武陵王喆後。</span>未有顯罪，不可以猜嫌之間便相廢徙。公建立聖明，當崇獎王室，與伊、周同美；此大事，宜更深詳！」</span>溫曰：<span class="yinhao">「此已成事，卿勿復言！」</span><span class="jiazhu">王彪之能全晞於會稽輔政之時，而不能全之於會稽纘服之日，會稽可以理喻，而習武者桓溫之所忌也。復，扶又翻。</span>乙卯，溫表<span class="yinhao">「晞聚納輕剽，<span class="jiazhu">剽，匹妙翻。</span>息綜矜忍；<span class="jiazhu">息，子也。</span>袁眞叛逆，事相連染。頃日猜懼，將成亂階。<span class="jiazhu">溫以此誣晞。</span>請免晞官，以王歸藩。」</span>從之。幷免其世子綜、梁王㻱等官。<span class="jiazhu">㻱，與璡同，音津。</span>溫使魏郡太守毛安之帥所領宿衞殿中。<span class="jiazhu">沈約曰：南徐州備有徐、兗、幽、冀、青、幷、揚七州郡邑。</span>安之，虎生之弟也。</p>
<p class="em2 strong">庚戌，尊褚太后曰崇德太后。</p>
<p class="em2 strong">初，殷浩卒，大司馬溫使人齎書弔之。浩子涓不答，<span class="jiazhu">涓，圭淵翻。</span>亦不詣溫，而與武陵王晞遊。廣州刺史庾蘊，希之弟也，素與溫有隙。溫惡殷、庾宗強，欲去之。<span class="jiazhu">惡，烏路翻。去，羌呂翻。</span>辛亥，使其弟祕逼新蔡王晃<span class="jiazhu">晃父邈，本汝南王祐之子也，嗣新蔡王後。</span>詣西堂叩頭自列，<span class="jiazhu">西堂，太極殿西堂也。自列，自陳列其事。</span>稱與晞及子綜、著作郎殷涓、太宰長史庾倩、掾曹秀、舍人劉彊、散騎常侍庾柔等謀反；帝對之流涕，溫皆收付廷尉。倩、柔，皆蘊之弟也。<span class="jiazhu">倩，千甸翻。掾，于絹翻。</span>癸丑，溫殺東海王三子及其母。<span class="jiazhu">卽田氏、孟氏及所生三男也。</span>甲寅，御史中丞譙王恬承溫旨，請依律誅武陵王晞。詔曰：<span class="yinhao">「悲惋惶怛，<span class="jiazhu">惋，烏貫翻。</span>非所忍聞，況言之哉！其更詳議！」</span>恬，承之孫也。<span class="jiazhu">譙王氶死於王敦之難。<span class="yinhao">「承」</span>，當作<span class="yinhao">「氶」</span>，音註見前。</span>乙卯，溫重表固請誅晞，詞甚酷切。帝乃賜溫手詔曰：<span class="yinhao">「若晉祚靈長，公便宜奉行前詔；如其大運去矣，請避賢路。」</span>溫覽之，流汗變色，乃奏廢晞及其三子，家屬皆徙新安郡。<span class="jiazhu">吳孫權分丹楊立新都郡，武帝太康元年，更名新安郡，唐爲歙州，今之徽州。</span>丙辰，免新蔡王晃爲庶人，徙衡陽，<span class="jiazhu">吳孫亮分長沙西部都尉置衡陽郡，今之衡州。</span>殷涓、庾倩、曹秀、劉彊、庾柔皆族誅，庾蘊飲酖死。蘊兄東陽太守友子婦，桓豁之女也，故溫特赦之。庾希聞難，<span class="jiazhu">難，乃旦翻。</span>與弟會稽<span class="jiaozhusup">【章：十二行本「稽」下有「王」字；乙十一行本同；孔本同。】</span>參軍邈及子攸之逃于海陵陂澤中。<span class="jiazhu">海陵縣，前漢屬臨淮郡，後漢、晉屬廣陵郡，今泰州卽其地。</span></p>
<p class="em2 strong">溫旣誅殷、庾，威勢翕赫，<span class="jiazhu">翕，盛也。赫，炎之極也。</span>侍中謝安見溫遙拜。溫驚曰：<span class="yinhao">「安石，卿何事乃爾？」</span>安曰：<span class="yinhao">「未有君拜於前，臣揖於後。」</span><span class="jiazhu">當是時，晉之君臣，蓋可知矣。《春秋》之義所謂微而顯者也。</span></p>
<p class="em2 strong">戊午，大赦，增文武位二等。</p>
<p class="em2 strong">己未，溫如白石，上書求歸姑孰。庚申，詔進溫丞相，大司馬如故，留京師輔政；溫固辭，乃請還鎭。辛酉，溫自白石還姑孰。</p>
<p class="em2 strong">秦王堅聞溫廢立，謂羣臣曰：<span class="yinhao">「溫前敗灞上，<span class="jiazhu">見九十九卷穆帝太和十年。</span>後敗枋頭，<span class="jiazhu">見上卷太和四年。</span>不能思愆自貶以謝百姓，方更廢君以自說，<span class="jiazhu"><span class="yinhao">「說」</span>，《載記》作<span class="yinhao">「悅」</span>，讀當從悅。一曰：說，讀如字，謂自解說也。</span>六十之叟，舉動如此，將何以自容於四海乎！諺曰：『怒其室而作色於父，』其桓溫之謂矣。」</span></p>
<p class="em2 strong"><span class="yinwen">19</span>秦車騎大將軍王猛，以六州任重，言於秦王堅，請改授親賢；及府選便宜，輒已停寢，<span class="jiazhu">騎，奇寄翻。堅先是命猛以便宜選賢俊補六州郡縣守令。</span>別乞一州自效。堅報曰：<span class="yinhao">「朕之於卿，義則君臣，親踰骨肉，雖復桓、昭之有管、樂，<span class="jiazhu">齊桓公有管仲，燕昭王有樂毅。</span>玄德之有孔明，自謂踰之。夫人主勞於求才，逸於得士。<span class="jiazhu">王褒《聖主得賢人頌》曰：君人者，勤於求賢，而逸於得人。</span>旣以六州相委，則朕無東顧之憂，非所以爲優崇，乃朕自求安逸也。夫取之不易，守之亦難，<span class="jiazhu">易，以豉翻。</span>苟任非其人，患生慮表，<span class="jiazhu">表，外也。孔穎達曰：界外之畔爲表。</span>豈獨朕之憂，亦卿之責也，故虛位台鼎而以分陝爲先。<span class="jiazhu">陝，式冉翻。</span>卿未照朕心，殊乖素望。新政俟才，宜速銓補；俟東方化洽，當袞衣西歸。」</span><span class="jiazhu">周公東征，周大夫爲作《九罭》之詩，其辭曰：<span class="yinhao">「九罭之魚鱒魴，我覯之子，袞衣繡裳。」</span>又曰：<span class="yinhao">「是以有袞衣兮，無以我公歸兮，無使我心悲兮。」</span>《箋》云：王迎周公當以上公之服。</span>仍遣侍中梁讜詣鄴諭旨，猛乃視事如故。<span class="jiazhu">史言苻堅、王猛君臣相與之至，所以猛得展其才。讜，多朗翻。</span></p>
<p class="em2 strong"><span class="yinwen">20</span>十二月，大司馬溫奏：<span class="yinhao">「廢放之人，屛之以遠，<span class="jiazhu">屛，必政翻，又必郢翻。</span>不可以臨黎元。東海王宜依昌邑故事，<span class="jiazhu">昌邑事見二十四卷漢昭帝元平元年。</span>築第吳郡。」</span>太后詔曰：<span class="yinhao">「使爲庶人，情有不忍，可特封王。」</span>溫又奏：<span class="yinhao">「可封海西縣侯。」</span>庚寅，封海西縣公。<span class="jiazhu">《考異》曰：《海西公紀》云：<span class="yinhao">「咸安二年，正月，降封，」</span>今從《簡文帝紀》。</span></p>
<p class="em2 strong">溫威振內外，帝雖處尊位，<span class="jiazhu">處，昌呂翻。</span>拱默而已，常懼廢黜。先是，熒惑守太微端門，<span class="jiazhu">《天文志》：太微南蕃中二星間曰端門。先，悉薦翻。</span>踰月而海西廢。辛卯，熒惑逆行入太微，帝甚惡之。<span class="jiazhu">惡，烏路翻。</span>中書侍郎郗超在直，<span class="jiazhu">入直省中也。</span>帝謂超曰：<span class="yinhao">「命之脩短，本所不計，故當無復近日事邪？」</span><span class="jiazhu">帝之爲撫軍也，辟超爲掾，故於今敢以情問之。復，扶又翻。</span>超曰：<span class="yinhao">「大司馬臣溫，方內固社稷，外恢經略，非常之事，臣以百口保之。」</span>及超請急省其父，<span class="jiazhu">《晉令》：急假者，五日一急，一歲以六十日爲限。史書所稱取急、請急，皆謂假也。省，悉景翻。</span>帝曰：<span class="yinhao">「致意尊公，家國之事，遂至於此，由吾不能以道匡衞，愧歎之深，言何能諭！」</span>因詠庾闡詩云：<span class="yinhao">「志士痛朝危，忠臣哀主辱。」</span>遂泣下霑襟。<span class="jiazhu">此亦清談，但情溢於言外耳。朝，直遙翻；下同。</span>帝美風儀，善容止，留心典籍，凝塵滿席，湛如也。雖神識恬暢，然無濟世大略，謝安以爲惠帝之流，但清談差勝耳。<span class="jiazhu">清談無益於國事；謝安當此之時，能立此論，可謂拔乎流俗者也。</span></p>
<p class="em2 strong">郗超以溫故，朝中皆畏事之。謝安嘗與左衞將軍王坦之共詣超，日旰未得前，<span class="jiazhu">旰，古案翻。</span>坦之欲去，安曰：<span class="yinhao">「獨不能爲性命忍須臾邪？」</span><span class="jiazhu">史言謝安於風流之中，能處事應物。又郗超勢燄如此，桓溫旣死之後，超得終於牖下，蓋以智免也。爲，于僞翻。</span></p>
<p class="em2 strong"><span class="yinwen">21</span>秦以河州刺史李辯領興晉太守，還鎭枹罕。<span class="jiazhu">興晉、枹罕，河西張氏皆置爲郡。興晉亦當近枹罕界。</span>徙涼州治金城。<span class="jiazhu">自天水徙治金城。</span>張天錫聞秦有兼幷之志，大懼，<span class="jiazhu">以秦徙鎭逼之，故懼。</span>立壇於姑臧西，刑三牲，帥其官屬，遙與晉三公盟。<span class="jiazhu">帥，讀曰率；下同。</span>遣從事中郎韓博奉表送盟文，幷獻書於大司馬溫，期以明年夏會<span class="jiaozhusup">【章：十二行本「會」上有「同大舉」三字；乙十一行本同；孔本同。】</span>于上邽。<span class="jiazhu">欲使晉起兵攻蜀而出會于上邽也。</span></p>
<p class="em2 strong"><span class="yinwen">22</span>是歲，秦益州刺史王統攻隴西鮮卑乞伏司繁於度堅山，司繁帥騎三萬拒統于苑川。統潛襲度堅山，<span class="jiazhu">乞伏氏先自漠北南出、屯高平川，又自高平西南遷麥田山，司繁又自麥田遷于度堅山。《水經註》：苑川在天水勇士縣界。杜佑曰：在蘭州五泉縣界。以下文乞伏吐雷爲勇士護軍觀之，則《水經註》爲是。</span>司繁部落五萬餘皆降於統；其衆聞妻子已降秦，不戰而潰。司繁無所歸，亦詣統降。<span class="jiazhu">降，戶江翻。</span>秦王堅以司繁爲南單于，留之長安；以司繁從叔吐雷爲勇士護軍，<span class="jiazhu">勇士，漢縣，晉省。此因漢縣名而置護軍。</span>撫其部衆。<span class="jiazhu">爲後乞伏步頹以鮮卑叛秦張本。</span></p>
<div class="yeartoc" id="year_toc_372"><p class="strong"><span class="section" id="title-4"><span data-head-description="太宗簡文皇帝" data-head-level="h4" data-head-title="咸安二年">二年</span></span><span class="biaozhusup" data-rel="">（壬申、三七二年）</span></p></div>
<p class="em2 strong"><span class="yinwen">1</span>春，二月，秦以清河房曠爲尙書左丞，徵曠兄默及清河崔逞、燕國韓胤爲尙書郎，北平陽陟、田勰、陽瑤爲著作佐郎，<span class="jiazhu">《晉志》：著作郎一人，謂之大著作，專掌史任。又置佐著作郎八人。勰，音協。</span>郝略爲清河相：皆關東士望，王猛所薦也。瑤，騖之子也。<span class="jiazhu">陽騖仕燕，歷事三朝。騖，音務。</span></p>
<p class="em2 strong">冠軍將軍慕容垂言於秦王堅曰：<span class="yinhao">「臣叔父評，燕之惡來輩也，<span class="jiazhu">惡來以多力事紂，紂嬖之以亡國。<span class="yinhao">「惡來輩」</span>，一作<span class="yinhao">「惡來革」</span>。《史記》曰：惡來善毀讒，諸侯以此益疏。<span class="yinhao">「輩」</span>，當作<span class="yinhao">「革」</span>。</span>不宜復汚聖朝，<span class="jiazhu">復，扶又翻。汚，烏故翻。</span>願陛下爲燕戮之。」</span><span class="jiazhu">爲，于僞翻；下爲人同。</span>堅乃出評爲范陽太守，燕之諸王悉補邊郡。</p>
<p class="margin2">臣光曰：古之人，滅人之國而人悅，何哉？爲人除害故也。<span class="jiazhu">此惟湯、武足以當之，下此則漢高帝猶庶幾焉。爲，于僞翻。</span>彼慕容評者，蔽君專政，忌賢疾功，愚闇貪虐以喪其國，<span class="jiazhu">喪，息浪翻。</span>國亡不死，逃遁見禽。<span class="jiazhu">事見上卷海西公太和五年。</span>秦王堅不以爲誅首，又從而寵秩之，<span class="jiazhu">秩，序也，官也。寵秩，謂寵而序其官，使不失次也。</span>是愛一人而不愛一國之人也，其失人心多矣。是以施恩於人而人莫之恩，盡誠於人而人莫之誠，卒於功名不遂，容身無所，<span class="jiazhu">卒，子恤翻。</span>由不得其道故也。</p>
<p class="em2 strong"><span class="yinwen">2</span>三月，戊午，遣侍中王坦之徵大司馬溫入輔；溫復辭。<span class="jiazhu">復，扶又翻。</span></p>
<p class="em2 strong"><span class="yinwen">3</span>秦王堅詔：<span class="yinhao">「關東之民學通一經、才成一藝者，在所以<span class="jiaozhusup">【章：十二行本「以」上有「郡縣」二字；乙十一行本同；孔本同；退齋校同。】</span>禮送之。在官百石以上，學不通一經、才不成一藝者，罷遣還民。」</span><span class="jiazhu">苻堅之政如此而猶不能終，況不及苻堅者乎！</span></p>
<p class="em2 strong"><span class="yinwen">4</span>夏，四月，徙海西公於吳縣西柴里，敕吳國內史刁彝防衞，又遣御史顧允監察之。<span class="jiazhu">監，工衡翻。</span>彝，協之子也。<span class="jiazhu">刁協，元帝信用之。</span></p>
<p class="em2 strong"><span class="yinwen">5</span>六月，癸酉，秦以王猛爲丞相、中書監、尙書令、太子太傅、司隸校尉，特進、常侍、持節、將軍、侯如故；<span class="jiazhu">仍帶特進、散騎常侍、使持節、車騎大將軍、清河郡侯印綬也。</span>陽平公融爲使持節、都督六州諸軍事、鎭東大將軍、冀州牧。<span class="jiazhu">代王猛鎭鄴。使，疏吏翻。</span></p>
<p class="em2 strong"><span class="yinwen">6</span>庾希、庾邈與故青州刺史武沈之子遵聚衆夜入京口城，<span class="jiazhu">沈，持林翻。</span>晉陵太守卞眈踰城奔曲阿。<span class="jiazhu">眈，丁含翻。沈約曰：吳時分無錫以西爲毗陵郡，治丹徒，後復還毗陵。東海王越世子名毗。東海國故食毗陵，永嘉五年，改爲晉陵；太興初，郡及丹徒縣悉治京口。</span>希詐稱受海西公密旨誅大司馬溫。建康震擾，內外戒嚴。卞眈發諸縣兵二千人擊希，希敗，閉城自守。溫遣東海內史周少孫討之。<span class="jiazhu">元帝割吳郡海虞縣之北境爲東海郡。</span>秋，七月，壬辰，拔其城，擒希、邈及其親黨，皆斬之。<span class="jiazhu">庾亮之後滅矣。</span>眈，壼之子也。<span class="jiazhu">卞壼事元、明二帝，死於蘇峻之難。</span></p>
<p class="em2 strong"><span class="yinwen">7</span>甲寅，帝不豫，急召大司馬溫入輔，一日一夜發四詔；溫辭不至。初，帝爲會稽王，娶王述從妹爲妃，生世子道生及弟俞生。道生疏躁無行，<span class="jiazhu">從，才用翻。行，下孟翻。</span>母子皆以幽廢死。餘三子，郁、朱生、天流，皆早夭。<span class="jiazhu">夭，於紹翻。</span>諸姬絕孕將十年，王使善相者視之，<span class="jiazhu">孕，以證翻。相，息亮翻；下同。</span>皆曰：<span class="yinhao">「非其人。」</span>又使視諸婢媵，<span class="jiazhu">媵，以證翻。卑女爲婢。婢，女之下者。送女從嫁曰媵。</span>有李陵容者，在織坊中，黑而長，宮人謂之<span class="yinhao">「崑崙」</span>，<span class="jiazhu">謂其人如崑崙也。崑崙國，在南海外。崙，盧昆翻。</span>相者驚曰：<span class="yinhao">「此其人也！」</span>王召之侍寢，生子昌明及道子。<span class="jiazhu">《晉書》曰：初，簡文帝見讖曰：<span class="yinhao">「晉祚盡昌明。」</span>及孝武帝之在孕也，李太后夢神人謂之曰：汝生男，以昌明爲字。及產，東方始明，因以爲名焉。帝後悟，乃流涕。及孝武帝崩，晉自此傾矣。</span>己未，立昌明爲皇太子，生十年矣。以道子爲琅邪王，領會稽國，以奉帝母鄭太妃之祀。<span class="jiazhu">帝封琅邪王，所生母鄭夫人薨，固請服重，徙封會稽王，追號鄭夫人爲會稽太妃。會，工外翻。</span>遺詔：<span class="yinhao">「大司馬溫依周公居攝故事。」</span>又曰：<span class="yinhao">「少子可輔者輔之，如不可，君自取之。」</span><span class="jiazhu">用漢昭烈屬諸葛亮之言。少，詩照翻。</span>侍中王坦之自持詔入，於帝前毀之。帝曰：<span class="yinhao">「天下，儻來之運，卿何所嫌！」</span>坦之曰：<span class="yinhao">「天下，宣、元之天下，<span class="jiazhu">宣帝肇基帝業，元帝中興，故云然。</span>陛下何得專之！」</span>帝乃使坦之改詔曰：<span class="yinhao">「家國事一稟大司馬，如諸葛武侯、王丞相故事。」</span><span class="jiazhu">王丞相，導也。</span>是日，帝崩。<span class="jiazhu">年五十三。</span></p>
<p class="em2 strong">羣臣疑惑，未敢立嗣，或曰：<span class="yinhao">「當須大司馬處分。」</span><span class="jiazhu">處，昌呂翻。分，扶問翻。</span>尙書僕射王彪之正色曰：<span class="yinhao">「天子崩，太子代立，大司馬何容得異！若先面諮，必反爲所責。」</span>朝議乃定。<span class="jiazhu">朝，直遙翻。</span>太子卽皇帝位，大赦。崇德太后令，<span class="jiazhu">康獻褚太后旣歸政于穆帝，居崇德宮，及哀帝、海西公之世，復臨朝稱制。海西旣廢，簡文卽位，尊后爲崇德太后。</span>以帝沖幼，加在諒闇，<span class="jiazhu">闇，音陰。</span>令溫依周公居攝故事。事已施行，王彪之曰：<span class="yinhao">「此異常大事，大司馬必當固讓，使萬機停滯，稽廢山陵，未敢奉令，謹具封還。」</span>事遂不行。<span class="jiazhu">此事卽封還詔書之始也。</span></p>
<p class="em2 strong">溫望簡文臨終禪位於己，不爾便當居攝。旣不副所望，甚憤怨，與弟沖書曰：<span class="yinhao">「遺詔使吾依武侯、王公故事耳。」</span>溫疑王坦之、謝安所爲，心銜之。詔謝安徵溫入輔；溫又辭。</p>
<p class="em2 strong"><span class="yinwen">8</span>八月，秦丞相猛至長安，復加都督中外諸軍事。<span class="jiazhu">復，扶又翻。</span>猛辭曰：<span class="yinhao">「元相之重，儲傅之尊，端右事繁，京牧任大，總督戎機，出納帝命，<span class="jiazhu">元相，丞相也。儲傅，太子太傅也。端右，尙書令也。京牧，司隸校尉也。總督戎機，都督中外諸軍事也。出納帝命，中書監、常侍之職也。</span>文武兩寄，巨細並關，以伊、呂、蕭、鄧之賢，尙不能兼，<span class="jiazhu">謂伊尹、呂望、蕭何、鄧禹也。</span>況臣猛之無似！」</span><span class="jiazhu">無似，猶言不肖也。</span>章三四上，<span class="jiazhu">上，時掌翻。</span>秦王堅不許，曰：<span class="yinhao">「朕方混壹四海，非卿無可委者；卿之不得辭宰相，猶朕不得辭天下也。」</span></p>
<p class="em2 strong">猛爲相，堅端拱於上，百官總己於下，軍國內外之事，無不由之。猛剛明清肅，善惡著白，放黜尸素，<span class="jiazhu">尸素，尸位素餐者也。</span>顯拔幽滯，勸課農桑，練習軍旅，官必當才，刑必當罪。由是國富兵強，戰無不克，秦國大治。<span class="jiazhu">治，直吏翻。</span>堅敕太子宏及長樂公丕等曰：<span class="yinhao">「汝事王公，如事我也。」</span><span class="jiazhu">樂，音洛。</span></p>
<p class="em2 strong">陽平公融在冀州，高選綱紀，<span class="jiazhu">綱紀，謂官屬綱紀衆事者也。</span>以尙書郎房默、河間相申紹爲治中別駕，<span class="jiazhu">《姓譜》：房姓本自丹朱，舜封爲房邑侯，子陵以父封爲氏。</span>清河崔宏爲州從事，管記室。融年少，爲政好新奇，貴苛察；申紹數規正，<span class="jiazhu">少，詩照翻。好，呼到翻。數，所角翻；下同。</span>導以寬和，融雖敬之，未能盡從。後紹出爲濟北太守，<span class="jiazhu">濟，子禮翻。</span>融屢以過失聞，數致譴讓，乃自恨不用紹言。</p>
<p class="em2 strong">融嘗坐擅起學舍爲有司所糾，遣主簿李纂詣長安自理；纂憂懼，道卒。<span class="jiazhu">卒，子恤翻。</span>融問申紹：<span class="yinhao">「誰可使者？」</span>紹曰：<span class="yinhao">「燕尙書郎高泰，清辯有膽智，可使也。」</span>先是丞相猛及融屢辟，泰不起，<span class="jiazhu">先，悉薦翻。</span>至是，融謂泰曰：<span class="yinhao">「君子救人之急，卿不得復辭！」</span><span class="jiazhu">復，扶又翻。</span>泰乃從命。至長安，猛見之，笑曰：<span class="yinhao">「高子伯於今乃來，何其遲也！」</span><span class="jiazhu">高泰，字子伯。</span>泰曰：<span class="yinhao">「罪人來就刑，何問遲速！」</span>猛曰：<span class="yinhao">「何謂也？」</span>泰曰：<span class="yinhao">「昔魯僖公以泮宮發頌，<span class="jiazhu">《詩·魯頌·泮水》，頌僖公能脩泮宮也。</span>齊宣王以稷下垂聲，<span class="jiazhu">《史記》：齊宣王喜文學遊說之士，騶衍、淳于髡、田騈、愼到、接子、環淵之徒七十六人，皆賜列第，稷下學士且數百千人。劉向《別錄》曰：齊有稷門，城門也。談說之士，期會於稷下也。虞喜曰：齊有稷山，立館其下以待遊士。</span>今陽平公開建學宮，追蹤齊、魯，未聞明詔褒美，乃更煩有司舉劾。<span class="jiazhu">劾，戶槪翻，又戶得翻。</span>明公阿衡聖朝，懲勸如此，下吏何所逃其罪乎！」</span>猛曰：<span class="yinhao">「是吾過也。」</span>事遂得釋。猛因歎曰：<span class="yinhao">「高子伯豈陽平所宜吏乎！」</span>言於秦王堅。堅召見，悅之，問以爲治之本。對曰：<span class="yinhao">「治本在得人，得人在審舉，審舉在核眞，未有官得其人而國家不治者也。」</span><span class="jiazhu">治，直吏翻。</span>堅曰：<span class="yinhao">「可謂辭簡而理博矣。」</span>以爲尙書郎；泰固請還州，<span class="jiazhu">還冀州也。</span>堅許之。</p>
<p class="em2 strong"><span class="yinwen">9</span>九月，<span class="jiaozhusup">【章：十二行本「月」下有「甲寅」二字；乙十一行本同；孔本同；張校同；退齋校同。】</span>追尊故會稽王妃王氏曰順皇后，<span class="jiazhu">卽王述從妹也。會，工外翻。</span>尊帝母李氏爲淑妃。</p>
<p class="em2 strong"><span class="yinwen">10</span>冬，十月，丁卯，葬簡文帝于高平陵。</p>
<p class="em2 strong"><span class="yinwen">11</span>彭城妖人盧悚<span class="jiazhu">晉氏南渡，僑置彭城郡於晉陵界。妖，於驕翻。</span>自稱大道祭酒，事之者八百餘家。十一月，遣弟子許龍如吳，晨，到海西公門，稱太后密詔，奉迎興復；公初欲從之，納保母諫而止。龍曰：<span class="yinhao">「大事垂捷，焉用兒女子言乎！」</span><span class="jiazhu">焉，於虔翻。</span>公曰：<span class="yinhao">「我得罪於此，幸蒙寬宥，豈敢妄動！且太后有詔，便應官屬來，何獨使汝也？汝必爲亂！」</span>因叱左右縛之，龍懼而走。甲午，悚帥衆三百人，晨攻廣莫門，<span class="jiazhu">廣莫門，建康城北門也。帥，讀曰率；下同。</span>詐稱海西公還，由雲龍門突入殿庭，<span class="jiazhu">雲龍門，建康宮門也。</span>略取武庫甲仗，門下吏士駭愕不知所爲。<span class="jiazhu">吏士守衞雲龍門者也。</span>游擊將軍毛安之聞難，帥衆直入雲龍門，<span class="jiazhu">難，乃旦翻。帥，讀曰率。</span>手自奮擊；左衞將軍殷康、中領軍桓祕入止車門，與安之幷力討誅之，幷黨與死者數百人。海西公深慮橫禍，<span class="jiazhu">橫，戶孟翻。</span>專飲酒，恣聲色，有子不育，時人憐之。朝廷知其安於屈辱，故不復爲虞。<span class="jiazhu">虞，防也，備也。復，扶又翻。</span></p>
<p class="em2 strong"><span class="yinwen">12</span>秦都督北蕃諸軍事、鎭北大將軍、開府儀同三司、朔方桓侯梁平老卒。平老在鎭十餘年，鮮卑、匈奴憚而愛之。<span class="jiazhu">平老鎭朔方，始一百卷穆帝升平三年。</span></p>
<p class="em2 strong"><span class="yinwen">13</span>三吳大旱，<span class="jiaozhusup">【章：十二行本「旱」下有「饑」字；乙十一行本同。】</span>人多餓死。<span class="jiazhu">吳郡、吳興、義興爲三吳，註已見前。</span></p>
<h5><span class="section" id="title-5"><span data-head-description="" data-head-level="h3" data-head-title="烈宗孝武皇帝上之上">烈宗孝武皇帝上之上</span></span></h5>
<p class=""><span class="jiazhu">諱曜，字昌明，簡文帝第三子。《諡法》：五宗安之曰孝；克定禍亂曰武。</span></p>
<div class="yeartoc" id="year_toc_373"><p class="strong"><span class="section" id="title-6"><span data-head-description="烈宗孝武皇帝上之上" data-head-level="h4" data-head-title="寧康元年">寧康元年</span></span><span class="biaozhusup" data-rel="">（癸酉、三七三年）</span></p></div>
<p class="em2 strong"><span class="yinwen">1</span>春，正月，己卯<span class="jiaozhusup">【嚴：「卯」改「丑」。】</span>朔，大赦，改元。</p>
<p class="em2 strong"><span class="yinwen">2</span>二月，大司馬溫來朝；<span class="jiazhu">朝，直遙翻。</span>辛巳，詔吏部尙書謝安、侍中王坦之迎于新亭。是時，都下人情恟恟，<span class="jiazhu">恟，許勇翻。</span>或云欲誅王、謝，因移晉室。坦之甚懼，安神色不變，曰：<span class="yinhao">「晉祚存亡，決於此行。」</span>溫旣至，百官拜於道側。溫大陳兵衞，延見朝士；<span class="jiazhu">朝，直遙翻。</span>有位望者皆戰慴失色；<span class="jiazhu">位，列位也；中庭左右謂之位。孟子曰：賢者在位，能者在職，則有位者公卿大臣也。望，名望也。慴，質涉翻。</span>坦之流汗沾衣，倒執手版。<span class="jiazhu">沈約曰：手版則古笏矣。尙書令、僕射、尙書，手版頭復有白筆，以紫皮裹之，名笏。</span>安從容就席，<span class="jiazhu">從，千容翻。</span>坐定，謂溫曰：<span class="yinhao">「安聞諸侯有道，守在四鄰，<span class="jiazhu">《左傳》：楚沈尹戌曰：天子守在四夷，諸侯守在四鄰。</span>明公何須壁後置人邪！」</span>溫笑曰：<span class="yinhao">「正自不能不爾。」</span>遂命左右撤之，與安笑語移日。<span class="jiazhu">史言王坦之雖忠於晉室而識度劣於謝安。移日，言笑語之久，不覺日晷之移。</span>郗超常爲溫謀主，<span class="jiazhu">郗，丑之翻。</span>安與坦之見溫，溫使超臥帳中聽其言。風動帳開，安笑曰：<span class="yinhao">「郗生可謂入幕之賓矣。」</span>時天子幼弱，外有強臣，安與坦之盡忠輔衞，卒安晉室。<span class="jiazhu">卒，子恤翻。</span></p>
<p class="em2 strong">溫治盧悚入宮事，<span class="jiazhu">治，直之翻。</span>收尙書陸始付廷尉，免桓祕官，連坐者甚衆；遷毛安之爲左衞將軍。桓祕由是怨溫。</p>
<p class="em2 strong">三月，溫有疾，停建康十四日，甲午，還姑孰。</p>
<p class="em2 strong"><span class="yinwen">3</span>夏，代王什翼犍使燕鳳入貢于秦。<span class="jiazhu">犍，居言翻。燕，於賢翻，姓也。</span></p>
<p class="em2 strong"><span class="yinwen">4</span>秋，七月，己亥，南郡宣武公桓溫薨。</p>
<p class="em2 strong">初，溫疾篤，諷朝廷求九錫，屢使人趣之。<span class="jiazhu">趣，讀曰促。</span>謝安、王坦之故緩其事，<span class="jiazhu">有心爲之謂之故。</span>使袁宏具草。宏以示王彪之，彪之歎其文辭之美，因曰：<span class="yinhao">「卿固大才，安可以此示人！」</span><span class="jiazhu">言不當爲此文也。</span>謝安見其草，輒改之，由是歷旬不就。宏密謀於彪之，彪之曰：<span class="yinhao">「聞彼病日增，亦當不復支久，自可更小遲迴。」</span><span class="jiazhu">安晉之功，人皆歸之謝安、王坦之，彪之實預有力於其間。復，扶又翻。</span></p>
<p class="em2 strong">溫<span class="jiaozhusup">【章：十二行本「溫」上有「宏從之」三字；乙十一行本同；孔本同；張校同；退齋校同。】</span>弟江州刺史沖，問溫以謝安、王坦之所任，溫曰：<span class="yinhao">「渠等不爲汝所處分。」</span><span class="jiazhu">吳俗謂他人爲渠儂。處，昌呂翻。分，扶問翻。</span>其意以爲，己存，彼必不敢立異，死則非沖所制；若害之，無益於沖，更失時望故也。<span class="jiazhu">觀桓溫所以待安、坦之者如此，二人者豈易及哉！</span></p>
<p class="em2 strong">溫以世子熙才弱，使沖領其衆。於是桓祕與熙弟濟謀共殺沖，沖密知之，不敢入。俄頃，溫薨，沖先遣力士拘錄熙、濟而後臨喪。<span class="jiazhu">錄，收也。</span>祕遂被廢棄，熙、濟俱徙長沙。詔葬溫依漢霍光及安平獻王故事。沖稱溫遺命，以少子玄爲嗣，<span class="jiazhu">爲桓玄篡晉張本。少，詩照翻。</span>時方五歲，襲封南郡公。</p>
<p class="em2 strong">庚戌，加右將軍荊州刺史桓豁征西將軍、督荊·揚·雍·交·廣五州諸軍事。<span class="jiazhu"><span class="yinhao">「楊」</span>，恐當作<span class="yinhao">「梁」</span>。雍，於用翻。</span>桓<span class="jiaozhusup">【章：十二行本「桓」上有「以江州刺史」五字；乙十一行本同；孔本同；張校同；退齋校同。】</span>沖爲中軍將軍、都督揚·豫·江三州諸軍事、揚·豫二州刺史，鎭姑孰；竟陵太守桓石秀爲寧遠將軍、江州刺史，鎭尋陽。<span class="jiazhu">三分溫所統以授其弟姪。</span>石秀，豁之子也。沖旣代溫居任，盡忠王室；或勸沖誅除時望，專執時權；沖不從。始，溫在鎭，死罪皆專決不請。沖以爲生殺之重，當歸朝廷，凡大辟皆先上，<span class="jiazhu">辟，毗亦翻。上，時掌翻。</span>須報，然後行之。<span class="jiazhu">史言桓沖事晉朝忠順。</span></p>
<p class="em2 strong">謝安以天子幼沖，新喪元輔，<span class="jiazhu">喪，息浪翻。</span>欲請崇德太后臨朝。王彪之曰：<span class="yinhao">「前世人主幼在襁褓，母子一體，故可臨朝；<span class="jiazhu">朝，直遙翻；下同。</span>太后亦不能決事，要須顧問大臣。今上年出十歲，垂及冠婚，<span class="jiazhu">冠，古玩翻。</span>反令從嫂臨朝，<span class="jiazhu">帝元帝之孫，於康帝爲從弟，故太后爲從嫂。從，才用翻。</span>示人主幼弱，豈所以光揚聖德乎！諸公必欲行此，豈僕所制，所惜者大體耳。」</span>安不欲委任桓沖，故使太后臨朝，己得以專獻替裁決，遂不從彪之之言。<span class="jiazhu">史言彪之所陳者正義，謝安所行者時宜。</span>八月，壬子，太后復臨朝攝政。<span class="jiazhu">復，扶又翻。</span></p>
<p class="em2 strong"><span class="yinwen">5</span>梁州刺史楊亮遣其子廣襲仇池，<span class="jiazhu">簡文帝咸安元年，秦取仇池。</span>與秦梁州刺史楊安戰，廣兵敗，沮水諸戍皆委城奔潰。<span class="jiazhu">班《志》，沮水出武都沮縣東狼谷，東流合爲漢水。晉蓋阻沮水列戍以備秦。沮，子余翻。</span>亮懼，退守磬險。九月，安進攻漢川。<span class="jiazhu">漢川卽漢中郡之地。</span></p>
<p class="em2 strong"><span class="yinwen">6</span>丙申，以王彪之爲尙書令，謝安爲僕射，領吏部，共掌朝政。<span class="jiazhu">朝，直遙翻。</span>安每歎曰：<span class="yinhao">「朝廷大事，衆所不能決者，以諮王公，無不立決！」</span></p>
<p class="em2 strong"><span class="yinwen">7</span>以吳國內史刁彝爲徐、兗二州刺史，鎭廣陵。</p>
<p class="em2 strong"><span class="yinwen">8</span>冬，秦王堅使益州刺史王統、祕書監朱肜帥卒二萬出漢川，<span class="jiazhu">肜，余沖翻。帥，讀曰率；下同。</span>前禁將軍毛當、<span class="jiazhu">秦置左、右、前、後四禁將軍。</span>鷹揚將軍徐成帥卒三萬出劍門，入寇梁、益；梁州刺史楊亮帥巴獠萬餘拒之，<span class="jiazhu">蜀先無獠，李勢之時，始自山出。獠，盧皓翻。</span>戰于青谷。<span class="jiazhu">《新唐志》：洋州眞符縣，本華陽縣，開元十八年，析興道置。天寶八載，開清水谷路。興道縣，卽興勢之地。</span>亮兵敗，奔固西城。<span class="jiazhu">西城縣，漢屬漢中郡，魏、晉屬魏興郡。奔固者，奔西城以自固也。</span>肜遂拔漢中。徐成攻劍閣，<span class="jiaozhusup">【章：十二行本「閣」作「門」；乙十一行本同。】</span>克之。楊安進攻梓潼，梓潼太守周虓固守涪城，遣步騎數千送母、妻自漢水趣江陵，朱肜邀而獲之，<span class="jiazhu">此漢水，蓋蜀人所謂西漢水也，與涪水會，至渝州入江，順江而下，則達江陵。然朱肜克漢中，因得邀虓母、妻，則又似自漢中之漢水趣江陵。但秦兵已至梓潼，自涪以北，皆爲秦有，虓母、妻安能越劍閣，取漢水路而趣江陵乎！意謂當以此漢水爲西漢水。虓，虛交翻。涪，音浮。趣，七喻翻。</span>虓遂降於安。<span class="jiazhu">降，戶江翻；下同。</span>十一月，安克梓潼。<span class="jiazhu">梓潼縣，漢屬廣漢郡。劉蜀分爲梓潼郡，治涪。潼，音同。</span>荊州刺史桓豁遣江夏相竺瑤救梁、益；瑤聞廣漢太守趙長戰死，引兵退。益州刺史周仲孫勒兵拒朱肜于緜竹，聞毛當將至成都，仲孫帥騎五千奔于南中。秦遂取梁、益二州，邛、莋、夜郎皆附於秦。<span class="jiazhu">邛，渠容翻。莋，才各翻。</span>秦王堅以楊安爲益州牧，鎭成都；毛當爲梁州刺史，鎭漢中；姚萇爲寧州刺史，屯墊江；<span class="jiazhu">墊，音疊。</span>王統爲南秦州刺史，鎭仇池。</p>
<p class="em2 strong">秦王堅欲以周虓爲尙書郎，虓曰：<span class="yinhao">「蒙晉厚恩，但老母見獲，失節於此。母子獲全，秦之惠也。雖公侯之貴，不以爲榮，況郎官乎！」</span>遂不仕。每見堅，或箕踞而坐，呼爲氐賊。<span class="jiazhu">堅本氐也，故以氐賊呼之。此必虓母死後事。</span>嘗值元會，<span class="jiazhu">正月一日爲元日，是日朝會爲元會。</span>儀衞甚盛，堅問之曰：<span class="yinhao">「晉朝元會，與此何如？」</span>虓攘袂厲聲曰：<span class="yinhao">「犬羊相聚，何敢比擬天朝！」</span><span class="jiazhu">秦之君臣，皆六夷也，故詆之爲犬羊。天朝，謂晉也。朝，直遙翻。</span>秦人以虓不遜，屢請殺之；堅待之彌厚。</p>
<p class="em2 strong">周仲孫坐失守免官。桓沖以冠軍將軍毛虎生爲益州刺史，領建平太守，<span class="jiazhu">冠，古玩翻。</span>以虎生子球爲梓潼太守。虎生與球伐秦，至巴西，以糧乏，退屯巴東。</p>
<p class="em2 strong"><span class="yinwen">9</span>以侍中王坦之爲中書令，領丹楊尹。</p>
<p class="em2 strong"><span class="yinwen">10</span>是歲，鮮卑勃寒掠隴右，<span class="jiazhu">勃寒，亦隴西鮮卑也。</span>秦王堅使乞伏司繁討之，勃寒請降；遂使司繁鎭勇士川。<span class="jiazhu">勇士川卽漢天水勇士縣之地。</span></p>
<p class="em2 strong"><span class="yinwen">11</span>有彗星出于尾箕，長十餘丈，<span class="jiazhu">彗，祥歲翻，又旋芮翻，又徐醉翻。長，直亮翻。</span>經太微，掃東井；自四月始見，及秋冬不滅。秦太史令張孟<span class="jiaozhusup">【嚴：「孟」改「猛」。】</span>言於秦王堅曰：<span class="yinhao">「尾、箕，燕分；東井，秦分。<span class="jiazhu">《天文志》：尾九星，箕四星，燕、幽州分。東井八星，秦、雍州分。見，賢遍翻。分，扶問翻。</span>今彗起尾、箕而掃東井，十年之後，燕當滅秦；二十年之後，代當滅燕。<span class="jiazhu">按《天文志》，雲中入東井一度，定襄入東井八度，鴈門入東井十六度，代郡入東井二十八度，是皆拓跋氏所有之地也。所以知代當滅燕者，天道好還，彗起燕分而掃秦分，此燕滅秦之徵。秦已滅矣，代乘天道好還之運，反而滅燕，自然之大數也。太元十年，慕容沖破長安，距是歲僅十一年。安帝隆安元年，拓跋珪克中山，距是歲二十三年。</span>慕容暐父子兄弟，我之仇敵，而布列朝廷，貴盛莫二，臣竊憂之，宜翦其魁桀者以消天變。」</span>堅不聽。</p>
<p class="em2 strong">陽平公融上疏曰：<span class="yinhao">「東胡跨據六州，<span class="jiazhu">鮮卑，東胡之餘種也。</span>南面稱帝，陛下勞師累年，然後得之，<span class="jiazhu">事見上卷海西公太和四年、五年。</span>本非慕義而來。今陛下親而幸之，使其父兄子弟森然滿朝，<span class="jiazhu">木多爲森。森然，猶林然也。朝，直遙翻。</span>執權履職，勢傾勳舊。臣愚以爲狼虎之心，終不可養，星變如此，願少留意！」</span>堅報曰：<span class="yinhao">「朕方混六合爲一家，視夷狄爲赤子，汝宜息慮，勿懷耿介。<span class="jiazhu">《詩》曰：憂心耿耿。賢曰：介介，猶耿耿也。</span>夫惟修德可以禳災，苟能內求諸己，何懼外患乎！」</span><span class="jiazhu">史言苻堅養虎自遺患，爲悔不用融言張本。</span></p>
<div class="yeartoc" id="year_toc_374"><p class="strong"><span class="section" id="title-7"><span data-head-description="烈宗孝武皇帝上之上" data-head-level="h4" data-head-title="寧康二年">二年</span></span><span class="biaozhusup" data-rel="">（甲戌、三七四年）</span></p></div>
<p class="em2 strong"><span class="yinwen">1</span>春，正月，癸未朔，大赦。</p>
<p class="em2 strong"><span class="yinwen">2</span>己酉，刁彝卒。二月，癸丑，以王坦之爲都督徐·兗·青三州諸軍事、徐·兗二州刺史，鎭廣陵。詔謝安總中書。<span class="jiazhu">王坦之出鎭，安兼總中書。</span>安好聲律，期功之慘，不廢絲竹，<span class="jiazhu">期功，期及大功、小功之喪也。好，呼到翻。</span>士大夫效之，遂以成俗。王坦之屢以書苦諫之曰：<span class="yinhao">「天下之寶，當爲天下惜之。」</span><span class="jiazhu">爲，于僞翻。言禮法爲天下之寶。</span>安不能從。</p>
<p class="em2 strong"><span class="yinwen">3</span>三月，秦太尉建寧烈公李威卒。</p>
<p class="em2 strong"><span class="yinwen">4</span>夏，五月，蜀人張育、楊光起兵擊秦，有衆二萬，遣使來請兵。<span class="jiazhu">使，疏吏翻。</span>秦王堅遣鎭軍將軍鄧羌帥甲士五萬討之。<span class="jiazhu">帥，讀曰率。</span>益州刺史竺瑤、威遠將軍桓石虔帥衆三萬攻墊江，姚萇兵敗，退屯五城。<span class="jiazhu">《晉志》，廣漢郡有五城縣，武帝咸寧四年立，唐梓州之玄武縣也。《華陽國志》云：漢時立倉於此，發五縣人尉部主之，後因以爲五城縣，有五城山。</span>瑤、石虔屯巴東。張育自號蜀王，與巴獠酋帥張重、尹萬萬餘人進圍成都。<span class="jiazhu">獠，魯皓翻。酋，慈由翻。帥，所類翻。</span>六月，育改元黑龍。秋，七月，張育與張重等爭權，舉兵相攻，秦楊安、鄧羌襲育，敗之，<span class="jiazhu">敗，補邁翻；下同。</span>育與楊光退屯緜竹。八月，鄧羌敗晉兵于涪西。九月，楊安敗張重、尹萬于成都南，<span class="jiazhu">敗，補邁翻。</span>重死，斬首二萬三千級。鄧羌擊張育、楊光于緜竹，皆斬之。益州復入于秦。<span class="jiazhu">復，扶又翻。</span></p>
<p class="em2 strong"><span class="yinwen">5</span>冬，十二月，有人入秦明光殿大呼曰：<span class="yinhao">「甲申、乙酉，魚羊食人，悲哉無復遺！」</span><span class="jiazhu"><span class="yinhao">「魚羊」</span>合成<span class="yinhao">「鮮」</span>人，謂鮮卑也。是後慕容起兵攻秦，果在甲申、乙酉之歲。呼，火到翻。</span>秦王堅命執之，不獲。祕書監朱肜、祕書侍郎略陽趙整<span class="jiazhu">晉祕書省有丞、有郎，無侍郎。秦以整爲祕書郎，內侍左右，故曰侍郎。</span>固請誅鮮卑，堅不聽。整，宦官也，博聞強記，能屬文；<span class="jiazhu">屬，之欲翻。</span>好直言，上書及面諫，前後五十餘事。<span class="jiazhu">好，呼到翻。上，時掌翻。</span>慕容垂夫人得幸於堅，<span class="jiazhu">卽段夫人也。</span>堅與之同輦游于後庭，整歌曰：<span class="yinhao">「不見雀來入燕室，但見浮雲蔽白日。」</span>堅改容謝之，命夫人下輦。</p>
<p class="em2 strong"><span class="yinwen">6</span>是歲，代王什翼犍擊劉衞辰，南走。<span class="jiazhu"><span class="yinhao">「衞辰」</span>之下更有<span class="yinhao">「衞辰」</span>字，文意乃足。爲下衞辰求救於秦張本。犍，居言翻。</span></p>
<div class="yeartoc" id="year_toc_375"><p class="strong"><span class="section" id="title-8"><span data-head-description="烈宗孝武皇帝上之上" data-head-level="h4" data-head-title="寧康三年">三年</span></span><span class="biaozhusup" data-rel="">（乙亥、三七五年）</span></p></div>
<p class="em2 strong"><span class="yinwen">1</span>春，正月，辛亥，大赦。</p>
<p class="em2 strong"><span class="yinwen">2</span>夏，五月，丙午，藍田獻侯王坦之卒；臨終與謝安、桓沖書，惟以國家爲憂，言不及私。</p>
<p class="em2 strong"><span class="yinwen">3</span>桓沖以謝安素有重望，欲以揚州讓之，自求外出。桓氏族黨皆以爲非計，莫不扼腕固諫，<span class="jiazhu">腕，烏貫翻。</span>郗超亦深止之，<span class="jiazhu">揚州統攝京畿，權任要重，故皆止沖。</span>沖皆不聽，處之澹然。<span class="jiazhu">處，昌呂翻。澹，徒覽翻。</span>甲寅，詔以沖都督徐·豫·兗·青·揚五州諸軍事、徐州刺史，鎭京口；以安領揚州刺史，並加侍中。</p>
<p class="em2 strong"><span class="yinwen">4</span>六月，秦清河武侯王猛寢疾，秦王堅親爲之祈南、北郊及宗廟、社稷，<span class="jiazhu">爲，于僞翻；下同。</span>分遣侍臣徧禱河、嶽諸神。<span class="jiazhu">蓋黃河及華嶽諸神，不盡徧四嶽也。</span>猛疾少瘳，爲之赦殊死以下。<span class="jiazhu">身首橫分爲殊死。少，詩沼翻。</span>猛上疏曰：<span class="yinhao">「不圖陛下以臣之命而虧天地之德，威烈振乎八荒，<span class="jiazhu">八方之外爲八荒。《爾雅》：觚竹、北戶、西王母、日下，謂之四荒。</span>聲敎光乎六合，<span class="jiazhu">六合，天、地、東、西、南、北。</span>九州百郡，十居其七，平燕定蜀，有如拾芥。<span class="jiazhu">師古曰：草芥之橫在地上者，俛而拾之，言易而必得也。</span>夫善作者不必善成，善始者不必善終，<span class="jiazhu">樂毅《答燕惠王書》之言。</span>是以古先哲王，知功業之不易，戰戰兢兢，如臨深谷。<span class="jiazhu">《詩·小宛》：惴惴小心，如臨于谷；戰戰兢兢，如履薄冰。易，以豉翻。</span>伏惟陛下，追蹤前聖，天下幸甚。」</span>堅覽之悲慟。秋，七月，堅親至猛第視疾，訪以後事。猛曰：<span class="yinhao">「晉雖僻處江南，然正朔相承，<span class="jiazhu">王猛事秦，亦知正統之在江南。徐光之論非矣。處，昌呂翻。</span>上下安和，臣沒之後，願勿以晉爲圖。鮮卑、西羌，我之仇敵，終爲人患，<span class="jiazhu">後卒如猛言。</span>宜漸除之，以便社稷。」</span>言終而卒。堅比斂，三臨哭，<span class="jiazhu">比，必寐翻，及也。斂，力贍翻。臨，如字。</span>謂太子宏曰：<span class="yinhao">「天不欲使吾平壹六合邪，何奪吾景略之速也？」</span>葬之如漢霍光故事。</p>
<p class="em2 strong"><span class="yinwen">5</span>八月，癸巳，立皇后王氏，大赦。后，濛之孫也。<span class="jiazhu">王濛善清談，與劉惔齊名。</span>以后父晉陵太守蘊爲光祿大夫，領五兵尙書，<span class="jiazhu">魏始置五兵尙書，謂總錄中兵、外兵、別兵、都兵、騎兵事也。</span>封建昌<span class="jiaozhusup">【章：十二行本「昌」下有「縣」字；乙十一行本同。】</span>侯；蘊固辭不受。</p>
<p class="em2 strong"><span class="yinwen">6</span>九月，帝講《孝經》，始覽典籍，延儒士。謝安薦東莞徐邈補中書舍人，<span class="jiazhu">晉初，中書置通事、舍人各一人，掌呈奏案及掌詔命。沈約曰：晉置中書侍郎，又置舍人一人，通事一人。江左初合舍人、通事，謂之通事舍人，掌呈案奏章；後省通事。莞，音官。</span>每被顧問，多所匡益。帝或宴集，酣樂之後，好爲手詔詩章以賜侍臣，或文詞率爾，所言穢雜；邈應時收斂還省<span class="jiazhu">謂中書省。被，皮義翻。樂，音洛。好，呼到翻。</span>刊削，皆使可觀，經帝重覽，<span class="jiazhu">重，直龍翻。</span>然後出之。時議以此多邈。</p>
<p class="em2 strong"><span class="yinwen">7</span>冬，十月，癸酉朔，日有食之。</p>
<p class="em2 strong"><span class="yinwen">8</span>秦王堅下詔曰：<span class="yinhao">「新喪賢輔，百司或未稱朕心，可置聽訟觀於未央南，<span class="jiazhu">喪，息浪翻。稱，尺證翻；下同。觀，古玩翻。</span>朕五日一臨，以求民隱。今天下雖未大定，權可偃武脩文，以稱武侯雅旨。其增崇儒敎；禁老、莊、圖讖之學，犯者棄市。」</span><span class="jiazhu">王猛諡武侯。稱，尺證翻。讖，楚譖翻。</span>妙簡學生，太子及公侯百僚之子皆就學受業；中外四禁、二衞、四軍長上將士，皆令受學。<span class="jiazhu">秦有中軍、外軍將軍。前禁、後禁、左禁、右禁將軍，是爲四禁。左衞、右衞將軍，是爲二衞。衞軍、撫軍、鎭軍、冠軍將軍，是爲四軍。長上者，長上宿衞將士也。上，時掌翻。將，卽亮翻。</span>二十人給一經生，敎讀音句，後宮置典學以敎掖庭，選閹人及女隸敏慧者詣博士授經。<span class="jiazhu">女隸，沒入爲官婢者，奚官女是也。</span>尙書郎王佩讀讖，堅殺之；學讖者遂絕。</p>
</div></body></html>