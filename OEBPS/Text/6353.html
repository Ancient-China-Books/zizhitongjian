<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百九·唐紀二十五·中宗大和大聖大昭孝皇帝下·睿宗玄眞大聖大興孝皇帝上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀二十五">唐紀二十五</span></span></h1>
<p><span class="jiazhu">起著雍涒灘<span class="biaozhusup" data-rel="（戊申）"></span>，盡上章閹茂<span class="biaozhusup" data-rel="（庚戌）"></span>七月，凡二年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="中宗大和大聖大昭孝皇帝下">中宗大和大聖大昭孝皇帝下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="景龍二年">景龍二年</span></span><span class="biaozhusup" data-rel="（戊申、七○八年）"></span></p>
<p class="em2 strong"><span class="yinwen">1</span>春，二月，庚寅，<span class="jiaozhusup">【嚴：「寅」改「辰」。】</span>宮中言皇后衣笥裙上有五色雲起，上令圖以示百官。韋巨源請布之天下，從之，仍赦天下。</p>
<p class="em2 strong"><span class="yinwen">2</span>迦葉志忠奏：<span class="yinhao">「昔神堯皇帝未受命，天下歌《桃李子》；<span class="jiazhu">《桃李子》見一百八十卷隋煬帝大業十三年。迦，居伽翻。</span>文武皇帝未受命，天下歌《秦王破陣樂》；<span class="jiazhu">《破陣樂》見一百九十二卷太宗貞觀元年。</span>天皇大帝未受命，天下歌《堂堂》；<span class="jiazhu">調露初，京城民謠有<span class="yinhao">「側堂堂，撓堂堂」</span>之言，太常丞李嗣眞曰：<span class="yinhao">「側者不正，撓者不安。自隋以來，樂府有《堂堂曲》，再言堂者，唐再受命之象。」</span>鄭樵曰：《堂堂》，陳後主所作，唐高宗常歌之。</span>則天皇后未受命，天下歌《娬媚娘》；<span class="jiazhu">永徽後，民歌《娬媚娘曲》，蓋隋時已有此曲矣。娬，音武。</span>應天皇帝未受命，天下歌《英王石州》；<span class="jiazhu">其歌不見於史志。忠以上初封英王，遂傅會以爲受命之符。</span>順天皇后未受命，天下歌《桑條韋》，<span class="jiazhu">永徽末，里歌有《桑條韋也》、《女時韋也》。《樂志》：忠遂傅會以爲后妃之德，專蠶桑，供宗廟事，上《桑韋歌》十二篇。</span>蓋天意爲順天皇后宜爲國母，主蠶桑之事，謹上《桑韋歌》十二篇，<span class="jiazhu">上，時掌翻；下同。</span>請編之樂府，皇后祀先蠶則奏之。」</span>太常卿鄭愔又引而申之。<span class="jiazhu">愔，於今翻。</span>上悅，皆受厚賞。</p>
<p class="em2 strong"><span class="yinwen">3</span>右補闕趙延禧上言：<span class="yinhao">「周、唐一統，符合同歸，故高宗封陛下爲周王；<span class="jiazhu">顯慶二年，帝封周王，儀鳳二年，徙封英王。</span>則天時，唐同泰獻《洛水圖》。<span class="jiazhu">見二百四卷武后垂拱三年。</span>孔子曰：『其或繼周者，雖百代可知也。』陛下繼則天，子孫當百代王天下。」</span><span class="jiazhu">王，于況翻。</span>上悅，擢延禧爲諫議大夫。</p>
<p class="em2 strong"><span class="yinwen">4</span>丁亥，蕭至忠上疏，以爲：<span class="yinhao">「恩倖者止可富之金帛，食以粱肉，<span class="jiazhu">上，時掌翻。疏，所去翻。食，讀曰飤，祥吏翻。</span>不可以公器爲私用。今列位已廣，宂員倍之，干求未厭，日月增數，陛下降不貲之澤，近戚有無涯之請，賣官利己，鬻法徇私。臺寺之內，朱紫盈滿，忽事則不存職務，恃勢則公違憲章，徒忝官曹，無益時政。」</span>上雖嘉其意，竟不能用。</p>
<p class="em2 strong"><span class="yinwen">5</span>三月，丙辰，朔方道大總管張仁愿築三受降城於河上。<span class="jiazhu">中受降城在黃河北岸，南去朔方千三百餘里，安北都護府治焉。東受降城在勝州東北二百里，西南去朔方千六百餘里。西受降城在豐州北黃河外八十里，東南去朔方千餘里。宋祁曰：中城南直朔方，西城南直靈武，東城南直榆關。宋白曰：東受降城東北至單于都護府百二十里，東南至朔州四百里，西南渡河至勝州八里，西至中受降城三百里，本漢雲中郡地。中受降城西北至天德軍二百里，南至麟州四百里，北至磧口五百里，本秦九原郡地，在榆林，漢更名五原，開元十年於此置安北大都護府。西受降城東南渡河至豐州八十里，西南至定遠城七百里，東北至磧口三百里。降，戶江翻。</span></p>
<p class="em2 strong">初，朔方軍與突厥以河爲境，河北有拂雲祠，<span class="jiazhu">祠在拂雲堆，因以爲名。厥，九勿翻。</span>突厥將入寇，必先詣祠祈禱，牧馬料兵而後渡河。時默啜悉衆西擊突騎施，<span class="jiazhu">騎，奇寄翻。</span>仁愿請乘虛奪取漠南地，於河北築三受降城，首尾相應，以絕其南寇之路。太子少師唐休璟以爲<span class="yinhao">「兩漢以來皆北阻大河，今築城寇境，恐勞人費功，終爲虜有。」</span><span class="jiazhu">璟，俱永翻。</span>仁愿固請不已，上竟從之。</p>
<p class="em2 strong">仁愿表留歲滿鎭兵以助其功，<span class="jiazhu">戍邊歲滿當歸者，留以助城築之功。</span>咸陽兵二百餘人逃歸，仁愿悉擒之，斬於城下，軍中股慄，六旬而成。以拂雲祠爲中城，距東西兩城各四百餘里，皆據津要，<span class="jiazhu">宋白曰：東受降城本漢雲中郡地，中受降城本秦九原郡地，西受降城蓋漢臨河縣舊理處。</span>拓地三百餘里。於牛頭朝那山北，<span class="jiazhu">朝那山，註見二百三卷高宗弘道元年。</span>置烽候千八百所，以左玉鈐衞將軍論弓仁爲朔方軍前鋒遊弈使，戍諾眞水爲邏衞。<span class="jiazhu">遊弈使，領遊兵以巡弈者也。中受降城西二百里至大同川，北行二百四十餘里至步越多山，又東北三百餘里至帝割達城，又東北至諾眞水。杜佑曰：遊弈，於軍中選驍勇諳山川、泉井者充，日夕邏候於亭障之外，捉生問事；其副使、子將，並久軍行人，取善騎射人。使，疏吏翻。</span>自是突厥不敢渡山畋牧，朔方無復寇掠，<span class="jiazhu">復，扶又翻。</span>減鎭兵數萬人。</p>
<p class="em2 strong">仁愿建三城，不置壅門及備守之具。<span class="jiazhu">壅門，卽古之懸門也。或曰：門外築垣以遮壅城門，今之甕城是也。壅城之外，又有八卦牆、萬人敵，皆以遮壅城門。范祖禹曰：張仁愿築三受降城，不置壅門、曲敵、戰格。</span>或問之，仁愿曰：<span class="yinhao">「兵貴進取，不利退守。寇至，當倂力出戰，回首望城者，猶應斬之，安用守備，生其退恧之心也！」</span><span class="jiazhu">恧，女六翻。</span>其後常元楷爲朔方軍總管，始築壅門。人是以重仁愿而輕元楷。</p>
<p class="em2 strong"><span class="yinwen">6</span>夏，四月，癸未，置修文館大學士四員，直學士八員，學士十二員，選公卿以下善爲文者李嶠等爲之。<span class="jiazhu">武德四年，置修文館于門下省，九年，改曰弘文館。五品已上曰學士，六品已上曰直學士，又有文學直館，皆他官領之。武后垂拱後，以宰相兼領館事，號曰館主。神龍元年，避孝敬皇帝諱，改曰昭文館，二年改曰修文館。上官昭容勸帝置大學士四人以象四時，直學士八人以象八節，學士十二人以象十二時。</span>使上官昭容第其甲乙，<span class="jiazhu">北齊《河清新令》有昭容，八十一御女之一也。唐昭容位亞昭儀，於九品之次第二。是年冬，方以上官婕妤爲昭容。</span>優者賜金帛；同預宴者，惟中書、門下及長參王公、親貴數人而已，至大宴，方召八座、九列、諸司五品以上預焉。於是天下靡然爭以文華相尙，儒學忠讜之士莫得進矣。<span class="jiazhu">讜，音黨。</span></p>
<p class="em2 strong"><span class="yinwen">7</span>秋，七月，癸巳，以左屯衞大將軍、朔方道大總管張仁愿同中書門下三品。</p>
<p class="em2 strong"><span class="yinwen">8</span>甲午，清源尉呂元泰上疏，<span class="jiazhu">上，時掌翻。疏，所去翻；下同。</span>以爲：<span class="yinhao">「邊境未寧，鎭戍不息，士卒困苦，轉輸疲弊，而營建佛寺，日廣月茲，勞人費財，無有窮極。昔黃帝、堯、舜、禹、湯、文、武，惟以儉約仁義立德垂名，晉、宋以降，塔廟競起，而喪亂相繼，由其好尙失所，奢靡相高，人不堪命故也。伏願回營造之資，充疆埸之費，使烽燧永息，羣生富庶，則如來慈悲之施，<span class="jiazhu">喪，息浪翻。好，呼到翻。施，式豉翻。</span>平等之心，孰過於此！」</span>疏奏，不省。<span class="jiazhu">省，悉景翻。</span></p>
<p class="em2 strong"><span class="yinwen">9</span>安樂、長寧公主及皇后妹郕國夫人、上官婕妤、婕妤母沛國夫人鄭氏、尙宮柴氏、賀婁氏，<span class="jiazhu">唐宮有六尙，職掌如六尙書。尙宮二人，正五品，掌導引中宮，總司記、司言、司薄、司闈四司之官。賀婁氏後爲臨淄王所誅。樂，音洛。婕妤，音接予。</span>女巫第五英兒、隴西夫人趙氏，皆依勢用事，請謁受賕，雖屠沽臧獲，<span class="jiazhu">臧獲，奴婢也。《方言》曰：陑、岱之間，罵奴曰臧，罵婢曰獲；燕之北郊，民而壻婢謂之臧，女而婦奴謂之獲。</span>用錢三十萬，則別降墨敕除官，斜封付中書，時人謂之<span class="yinhao">「斜封官」</span>；錢三萬則度爲僧尼。其員外、同正、試、攝、檢校、判、知官凡數千人。<span class="jiazhu">時有員外置之官，有員外同正之官，有試官，有攝官，有檢校官。判，謂判某官事；知，謂知某官事也。</span>西京、東都各置兩吏部侍郎，爲四銓，選者歲數萬人。<span class="jiazhu">選，須絹翻。</span></p>
<p class="em2 strong">上官婕妤及後宮多立外第，出入無節，朝士往往從之遊處，以求進達。安樂公主尤驕橫，<span class="jiazhu">朝，直遙翻。處，昌呂翻。橫，下孟翻。</span>宰相以下多出其門。與長寧公主競起第舍，<span class="jiazhu">長寧公主，上女也，下嫁楊愼交。</span>以侈麗相高，擬於宮掖，而精巧過之。安樂公主請昆明池，上以百姓蒲魚所資，不許。公主不悅，乃更奪民田作定昆池，延袤數里，<span class="jiazhu">《新書》曰：定，言可抗訂之也。《朝野僉載》：定昆池方四十九里，直抵南山。《考異》曰：《新傳》云，四十九里，直抵南山，蓋併主田言之。今從《舊傳》。</span>累石象華山，<span class="jiazhu">華，戶化翻。</span>引水象天津，<span class="jiazhu">天津，謂天河也。《河圖括地象》曰：河精上爲天漢。鄭玄曰：天河，水氣，精光運轉於天。楊泉《物理論》曰：星者，元氣之英也；漢，水之精也。氣發而著，精華浮上，宛轉隨流，名曰天河，一曰雲漢。</span>欲以勝昆明，故名定昆。安樂有織成裙，直錢一億，花卉鳥獸，皆如粟粒，正視旁視，日中影中，各爲一色。</p>
<p class="em2 strong">上好擊毬，<span class="jiazhu">好，呼到翻。</span>由是風俗相尙，駙馬武崇訓、楊愼交灑油以築毬場。愼交，恭仁曾孫也。<span class="jiazhu">恭仁，楊師道之兄也。</span></p>
<p class="em2 strong">上及皇后、公主多營佛寺。左拾遺京兆辛替否上疏諫，略曰：<span class="yinhao">「臣聞古之建官，員不必備，士有完行，<span class="jiazhu">行，下孟翻。</span>家有廉節，朝廷有餘俸，百姓有餘食。伏惟陛下百倍行賞，十倍增官，金銀不供其印，束帛不充於錫，<span class="jiazhu">錫，賜也，予也。</span>遂使富商豪賈，盡居纓冕之流；鬻伎行巫，或涉膏腴之地。」</span><span class="jiazhu">賈，音古。伎，渠綺翻。</span>又曰：<span class="yinhao">「公主，陛下之愛女，然而用不合於古義，行不根於人心，將恐變愛成憎，翻福爲禍。何者？竭人之力，費人之財，奪人之家；愛數子而取三怨，使邊疆之士不盡力，朝廷之士不盡忠，人之散矣，獨持所愛，何所恃呼！君以人爲本，本固則邦寧，<span class="jiazhu">《書·五子之歌》曰：民惟邦本，本固邦寧。</span>邦寧則陛下之夫婦母子長相保也。」</span>又曰：<span class="yinhao">「若以造寺必爲理體，<span class="jiazhu">理體，猶言治體也，避高宗諱，以<span class="yinhao">「治」</span>爲<span class="yinhao">「理」</span>。</span>養人不足經邦，則殷、周已往皆暗亂，漢、魏已降皆聖明，殷、周已往爲不長，漢、魏已降爲不短矣。陛下緩其所急，急其所緩，親未來而疏見在，<span class="jiazhu">見，賢遍翻。</span>失眞實而冀虛無，重俗人之爲，輕天子之業，雖以陰陽爲炭，萬物爲銅，役不食之人，使不衣之士，猶尙不給，<span class="jiazhu">用漢劉陶語意。</span>況資於天生地養，風動雨潤，而後得之乎！一旦風塵再擾，霜雹荐臻，沙彌不可操干戈，寺塔不足攘饑饉，臣竊惜之。」</span>疏奏，不省。<span class="jiazhu">操，千高翻。省，悉景翻。</span></p>
<p class="em2 strong">時斜封官皆不由兩省而授，兩省莫敢執奏，卽宣示所司。吏部員外郎李朝隱前後執破一千四百餘人，怨謗紛然，朝隱一無所顧。<span class="jiazhu">朝，直遙翻。</span></p>
<p class="em2 strong"><span class="yinwen">10</span>冬，十月，己酉，修文館直學士、起居舍人武平一上表請抑損外戚權寵；不敢斥言韋氏，但請抑損己家。上優制不許。平一名甄，以字行；載德之子也。<span class="jiazhu">武氏之盛，載德封潁川郡王。</span></p>
<p class="em2 strong"><span class="yinwen">11</span>十一月，庚申，突騎施酋長娑葛自立爲可汗，殺唐使者御史中丞馮嘉賓，遣其弟遮努等帥衆犯塞。<span class="jiazhu">騎，奇寄翻。酋，慈由翻。長，知兩翻。娑，素何翻。可，從刊入聲。汗，音寒。使，疏吏翻。帥，讀曰率。</span></p>
<p class="em2 strong">初，娑葛旣代烏質勒統衆，<span class="jiazhu">見上卷神龍二年。</span>父時故將闕啜忠節不服，<span class="jiazhu">將，卽亮翻。啜，陟劣翻。《考異》曰：《郭元振傳》作<span class="yinhao">「阿史那闕啜忠節」</span>，《突厥傳》止謂之<span class="yinhao">「闕啜忠節」</span>，《文館記》謂之<span class="yinhao">「阿史那忠節」</span>。元振疏皆云<span class="yinhao">「忠節」</span>，乃其名也。突厥有五啜，其一曰胡祿居闕啜。或者忠節官爲闕啜歟？今從《突厥傳》。今按西突厥亦姓阿史那氏；闕，部落之名；啜，官名也；忠節，人名也。諸家有書阿史那闕啜忠節者，詳書之也；或書官以綴其名，或書姓以綴其名者，約文也。</span>數相攻擊。忠節衆弱不能支，金山道行軍總管郭元振奏追忠節入朝宿衞。</p>
<p class="em2 strong">忠節行至播仙城，經略使、右威衞將軍周以悌說之曰：<span class="jiazhu">唐置四鎭經略使於安西府。數，所角翻。朝，直遙翻；下同。使，疏吏翻；下間使同。說，輸芮翻。</span><span class="yinhao">「國家不愛高官顯爵以待君者，以君有部落之衆故也。今脫身入朝，一老胡耳，豈惟不保寵祿，死生亦制於人手。方今宰相宗楚客、紀處訥用事，不若厚賂二公，請留不行，發安西兵及引吐蕃以擊娑葛，<span class="jiazhu">相，息亮翻。處，昌呂翻。訥，內骨翻。吐，從暾入聲。</span>求阿史那獻爲可汗以招十姓，<span class="jiazhu">獻，阿史那彌射之孫，元慶之子。</span>使郭虔瓘發拔汗那兵以自助；<span class="jiazhu">杜環《經行記》：拔汗那國在怛邏斯南千里，東隔山，去疏勒二千餘里，西去石國千餘里。</span>旣不失部落，又得報仇，比於入朝，豈可同日語哉！」</span>郭虔瓘者，歷城人，<span class="jiazhu">歷城縣，漢、晉屬濟南郡，後魏以來帶齊州。</span>時爲西邊將。忠節然其言，遣間使賂楚客、處訥，請如以悌之策。<span class="jiazhu">將，卽亮翻。間，古莧翻。</span></p>
<p class="em2 strong">元振聞其謀，上疏，以爲：<span class="yinhao">「往歲吐蕃所以犯邊，正爲求十姓、四鎭之地不獲故耳。<span class="jiazhu">求十姓、四鎭事，始二百五卷武后萬歲通天元年。爲，于僞翻；下能爲同。</span>比者息兵請和，<span class="jiazhu">謂入貢而金城公主下嫁也。比，毗至翻。</span>非能慕悅中國之禮義也，直以國多內難，<span class="jiazhu">謂贊普南征而死，國中大亂，嫡庶競立，將相爭權，自相屠滅。難，乃旦翻。</span>人畜疫癘，恐中國乘其弊，故且屈志求自昵。<span class="jiazhu">昵，尼質翻。</span>使其國小安，豈能忘取十姓、四鎭之地哉！今忠節不論國家大計，直欲爲吐蕃鄕導，<span class="jiazhu">畜，許救翻。鄕，讀曰嚮。</span>恐四鎭危機，將從此始。頃緣默啜憑陵，所應者多，兼四鎭兵疲弊，勢未能爲忠節經略，非憐突騎施也。忠節不體國家中外之意而更求吐蕃；吐蕃得志，則忠節在其掌握，豈得復事唐也！<span class="jiazhu">復，扶又翻。</span>往年吐蕃無恩於中國，猶欲求十姓、四鎭之地；<span class="jiazhu">卽謂萬歲通天元年事。</span>今若破娑葛有功，請分于闐、疏勒，不知以何理抑之！又，其所部諸蠻及婆羅門等方不服，若借唐兵助討之，亦不知以何詞拒之！是以古之智者皆不願受夷狄之惠，蓋豫憂其求請無厭，<span class="jiazhu">厭，於鹽翻。</span>終爲後患故也。又，彼請阿史那獻者，豈非以獻爲可汗子孫，欲依之以招懷十姓呼！按獻父元慶，叔父僕羅，兄俀子及斛瑟羅、懷道等，皆可汗子孫也。往者唐及吐蕃徧曾立之以爲可汗，欲以招撫十姓，<span class="jiazhu">武后垂拱元年册元慶爲可汗，見二百三卷。册斛瑟羅，按《舊書》亦在是卷二年。俀子見二百五卷延載元年。長安四年册懷道爲可汗，見二百七卷。僕羅、俀子，蓋皆吐蕃所立。俀，吐猥翻。</span>皆不能致，尋自破滅。何則？此屬非有過人之才，恩威不足以動衆，雖復可汗舊種，<span class="jiazhu">復，扶又翻。種，章勇翻。</span>衆心終不親附，況獻又疏遠於其父兄乎？若使忠節兵力自能誘脅十姓，<span class="jiazhu">誘，音酉。</span>則不必求立可汗子孫也。又，欲令郭虔瓘入拔汗那，發其兵。虔瓘前此已嘗與忠節擅入拔汗那發兵，不能得其片甲匹馬，而拔汗那不勝侵擾，<span class="jiazhu">勝，音升。</span>南引吐蕃，奉俀子，還侵四鎭。時拔汗那四旁無強寇爲援，虔瓘等恣爲侵掠，如獨行無人之境，猶引俀子爲患。今北有娑葛，急則與之幷力，內則諸胡堅壁拒守，外則突厥伺隙邀遮。<span class="jiazhu">伺，相吏翻。</span>臣料虔瓘等此行，必不能如往年之得志；內外受敵，自陷危亡，徒與虜結隙，令四鎭不安。以臣愚揣之，實爲非計。」</span><span class="jiazhu">揣，初委翻。</span></p>
<p class="em2 strong">楚客等不從，建議<span class="yinhao">「遣馮嘉賓持節安撫忠節，侍御史呂守素處置四鎭，<span class="jiazhu">處，昌呂翻。</span>以將軍牛師獎爲安西副都護，發甘、涼以西兵，兼徵吐蕃，以討娑葛。」</span>娑葛遣使娑臘獻馬在京，聞其謀，馳還報娑葛。於是娑葛發五千騎出安西，五千騎出撥換，五千騎出焉耆，五千騎出疏勒，入寇。<span class="jiazhu">騎，奇寄翻。</span>元振在疏勒，栅於河口，不敢出。忠節逆嘉賓於計舒河口，娑葛遣兵襲之，生擒忠節，殺嘉賓，擒呂守素於僻城，縛於驛柱，咼而殺之。<span class="jiazhu">咼，古瓦翻。《考異》曰：《御史臺記》云：<span class="yinhao">「嘉賓爲中丞，神龍中，起復，持節甘、涼。時郭元振都督涼州，奏中書令宗楚客受娑葛金兩石，請紹封爲可汗。楚客憾之，旣用事，時議云委嘉賓與侍御史呂守素按元振。元振竊知之，乃諷番落害嘉賓于驛中，獲函中敕，云：『元振父亡，匿不發喪，至是爲發之，仍按其不臣之狀，便誅之。』元振以爲僞敕，具以聞。」</span>今從《舊傳》。</span></p>
<p class="em2 strong"><span class="yinwen">12</span>上以安樂公主將適左衞中郎將武延秀，遣使召太子賓客武攸緒於嵩山。<span class="jiazhu">郎將，卽亮翻。使，疏吏翻。</span>攸緒將至，上敕禮官於兩儀殿設別位，欲行問道之禮，聽以山服葛巾入見，不名不拜。<span class="jiazhu">見，賢遍翻；下辭見同。</span>仗入，<span class="jiazhu">自太極殿前喚仗從東、西上閤門入，立於兩儀殿前。</span>通事舍人引攸緒就位；<span class="jiazhu">引就問道之位。</span>攸緒趨立辭見班中，再拜如常儀。<span class="jiazhu">凡百官自中朝出爲外官赴朝辭，自外官入朝覲者引入見，其辭見者不與百官序班，自爲班立，謂之辭見班。杜佑曰：唐制，供奉官（左右散騎常侍，門下、中書侍郎，諫議大夫，給事中，中書舍人，左、右遺補，通事舍人在橫班。）辭見者，各從兼官，班在正官之次。《品式令》，前官被召見，及赴朝參，致仕者在本品見任上，以理解官者在同品下。</span>上愕然，竟不成所擬之禮。上屢延之內殿，頻煩寵錫，皆謝不受；親貴謁候，寒溫之外，不交一言。</p>
<p class="em2 strong">初，武崇訓之尙公主也，<span class="jiazhu">帝蓋自房陵還，始以公主適崇訓。</span>延秀數得侍宴。<span class="jiazhu">數，所角翻。</span>延秀美姿儀，善歌舞，公主悅之。及崇訓死，<span class="jiazhu">見上卷元年。</span>遂以延秀尙焉。</p>
<p class="em2 strong">己卯，成禮，假皇后仗，<span class="jiazhu">《唐六典》，宮官六尙，尙服局有司仗、典仗、掌仗之官，掌羽儀仗衞之事。又按唐制，皇后乘重翟、厭翟、翟車、安車、四望車、金根車，而公主乘厭翟車，則下皇后一等。此時蓋以重翟及皇后儀衞假之也。</span>分禁兵以盛其儀衞，命安國相王障車。<span class="jiazhu">相，息亮翻。</span>庚辰，赦天下。<span class="jiazhu">《考異》曰：《實錄》、《新》《舊紀》皆云<span class="yinhao">「己卯大赦」</span>。今從《景龍文館記》，成禮之明日。</span>以延秀爲太常卿，兼右衞將軍。辛巳，宴羣臣于兩儀殿，命公主出拜公卿，公卿皆伏地稽首。<span class="jiazhu">稽，音啓。</span></p>
<p class="em2 strong"><span class="yinwen">13</span>癸未，牛師獎與突騎施娑葛戰于火燒城，師獎兵敗沒。娑葛遂陷安西，<span class="jiazhu">安西都護府，時在龜茲。</span>斷四鎭路，<span class="jiazhu">斷，音短。</span>遣使上表，求宗楚客頭。<span class="jiazhu">使，疏吏翻。上，時掌翻。</span>楚客又奏以周以悌代郭元振統衆，徵元振入朝；<span class="jiazhu">朝，直遙翻。</span>以阿史那獻爲十姓可汗，置軍焉耆以討娑葛。</p>
<p class="em2 strong">娑葛遺元振書，<span class="jiazhu">遺，于季翻。</span>稱：<span class="yinhao">「我與唐初無惡，但讎闕啜。宗尙書受闕啜金，欲枉破奴部落，馮中丞、牛都護相繼而來，<span class="jiazhu">宗尙書謂楚客，馮中丞謂嘉賓，牛都護謂師獎，各稱其官也。</span>奴豈得坐而待死！又聞史獻欲來，<span class="jiazhu">史獻卽阿史那獻，約言之。</span>徒擾軍州，恐未有寧日。乞大使商量處置。」</span>元振奏娑葛書。楚客怒，奏言元振有異圖，召，將罪之。元振使其子鴻間道具奏其狀，乞留定西土，不敢歸。周以悌竟坐流白州，復以元振代以悌，<span class="jiazhu">處，昌呂翻。間，古莧翻。復，扶又翻。《考異》曰：元載《玄宗實錄》、《舊傳》皆云<span class="yinhao">「復以元振代以悌，元振奏稱西土未寧，逗留不敢歸京師。」</span>按旣代以悌，則復留居西邊矣，何所逗留！今從《新傳》。</span>赦娑葛罪，册爲十四姓可汗。<span class="jiazhu">西突厥先有十姓，今倂咽麪、葛邏祿、莫賀達干、都摩支爲十四姓。</span></p>
<p class="em2 strong"><span class="yinwen">14</span>以婕妤上官氏爲昭容。</p>
<p class="em2 strong"><span class="yinwen">15</span>十二月，御史中丞姚廷筠奏稱：<span class="yinhao">「比見諸司不遵律令格式，事無大小皆悉聞奏。臣聞爲君者任臣，爲臣者奉法。萬機叢委，不可徧覽，豈有脩一水竇，伐一枯木，皆取斷宸衷！<span class="jiazhu">比，毗至翻。斷，丁亂翻。</span>自今若軍國大事及條式無文者，聽奏取進止，自餘各準法處分。<span class="jiazhu">處，昌呂翻。分，扶問翻。</span>其有故生疑滯，致有稽失，望令御史糾彈。」</span>從之。</p>
<p class="em2 strong"><span class="yinwen">16</span>丁巳晦，敕中書、門下與學士、諸王、駙馬入閤守歲，設庭燎，置酒，奏樂。<span class="jiazhu">閤，內殿也。守歲之宴，古無之。梁瘐肩吾《除夕詩》：<span class="yinhao">「聊傾柏葉酒，試奠五辛盤。」</span>蓋江左已有此矣，然未至君臣相與酣適也。隋煬帝淫侈，每除夜，殿前諸院設火山數十，盡沈香木根，每一山皆焚沈香數車，火光暗則以甲煎沃之，焰起數丈，香聞數十里，一夜之間，用沈香二百餘乘，甲煎過二百餘石。歐陽修詩：<span class="yinhao">「隋宮守夜沈香火」</span>，謂此也。帝之爲此，亡隋之續耳。</span>酒酣，上謂御史大夫竇從一曰：<span class="yinhao">「聞卿久無伉儷，<span class="jiazhu">酣，戶甘翻。伉，苦浪翻。儷，力計翻。</span>朕甚憂之。今夕歲除，爲卿成禮。」</span>從一但唯唯拜謝。<span class="jiazhu">爲，于僞翻。唯，于癸翻。</span>俄而內侍引燭籠、步障、金縷羅扇自西廊而上，<span class="jiazhu">內侍之官，唐從四品上，掌在內侍奉、出入宮掖宣傳之事。後魏曰長秋卿，北齊曰中侍中，後周曰司內上士，隋曰內侍，唐因之；中官之貴，極于此矣。若有殊勳懋績，則有拜大將軍，仍兼內侍之官。上，時掌翻。</span>扇後有人衣禮衣，花釵，<span class="jiazhu">唐制，命婦之服有翟衣，內命婦受册、從蠶、朝會、外命婦嫁及受册、從蠶、大朝會之服也，青質，繡翟，編次於衣及裳，重爲九等。一品翟九等，花釵九樹；二品翟八等，花釵八樹；三品至五品皆降殺以一。禮衣者，內命婦常參、外命婦朝參、辭見禮會之服也，制同翟衣，加雙佩、小綬，去舃加履。人衣，於旣翻。</span>令與從一對坐。上命從一誦《卻扇詩》數首。<span class="jiazhu">唐人成婚之夕，有《催妝詩》、《卻扇詩》。李商隱《代董秀才卻扇詩》云：<span class="yinhao">「莫將畫扇出帷來，遮掩春山滯上才。若道團圓是明月，此中須放桂花開。」</span></span>扇卻，去花易服而出，<span class="jiazhu">去，羌呂翻。</span>徐視之，乃皇后老乳母王氏，本蠻婢也。上與侍臣大笑。詔封莒國夫人，嫁爲從一妻。俗謂乳母之壻曰<span class="yinhao">「阿㸙」</span>，從一每謁見及進表狀，自稱<span class="yinhao">「翊聖皇后阿㸙」</span>，時人謂之<span class="yinhao">「國㸙」</span>，<span class="jiazhu">阿，烏葛翻。㸙，正奢翻。見，賢遍翻。</span>從一欣然有自負之色。</p>
<p class="strong"><span class="section" id="title-4"><span data-head-description="" data-head-level="h4" data-head-title="景龍三年">三年</span></span><span class="biaozhusup" data-rel="（己酉、七○九年）"></span></p>
<p class="em2 strong"><span class="yinwen">1</span>春，正月，丁卯，制廣東都聖善寺，<span class="jiazhu">按西京已有聖善寺，東都亦有聖善寺，皆帝所建，爲武后追福。</span>居民失業者數十家。</p>
<p class="em2 strong"><span class="yinwen">2</span>長寧、安樂諸公主多縱僮奴掠百姓子女爲奴婢，侍御史袁從之收繫獄，治之。<span class="jiazhu">樂，音洛。治，直之翻。</span>公主訴於上，上手制釋之。從之奏稱：<span class="yinhao">「陛下縱奴掠良人，何以理天下！」</span>上竟釋之。</p>
<p class="em2 strong"><span class="yinwen">3</span>二月，己丑，上幸玄武門，與近臣觀宮女拔河。<span class="jiazhu">以麻絚巨竹分朋而挽水，謂之拔河，以定勝負。《考異》曰：《唐紀》云：<span class="yinhao">「觀宮女大酺。」</span>今從《實錄》。</span>又命宮女爲市肆，公卿爲商旅，與之交易，因爲忿爭，言辭褻慢，上與后臨觀爲樂。<span class="jiazhu">褻，息列翻。樂，音洛。</span></p>
<p class="em2 strong"><span class="yinwen">4</span>丙申，監察御史崔琬對仗彈宗楚客、紀處訥潛通戎狄，受其貨賂，致生邊患。<span class="jiazhu">謂受闕啜忠節賂，以致娑葛畔換也。《考異》曰：《景龍文館記》曰：<span class="yinhao">「監察御史崔琬具衣冠，對仗彈大學士、兵部尙書郢國公宗楚客及侍中紀處訥。時楚客在列，奏言：『臣以庸妄，叨居樞密，中外朋結謀臣，臣先奏聞，計垂天鑒。』上頷之，謂琬曰：『楚客事朕知，且去，待仗下來。』至仗下後，琬方續奏；敕令於西省對問。中書門下奏無狀；有進止卽令復位。初，娑葛父子與阿史那忠節代爲仇讎，娑葛頻乞國家爲除忠節，安西都護郭元振表請如其奏。宗楚客固執，言：『忠節竭誠於國，作扞玉關，若許娑葛除之，恐非威強拯弱之義。』上由是不許。無何，娑葛擅殺御史中丞馮嘉賓、殿中侍御史呂守素，破滅忠節，侵擾四鎭。時碎葉鎭守使中郎周以悌率鎭兵數百人大破之，奪其所侵忠節及于闐部衆數萬口。奏到，上大悅，拜以悌左屯衞將軍，仍以元振四鎭經略使授之；敕書簿責元振。宗議發勁卒，令以悌及郭虔瓘北討，仍邀吐蕃及西域諸部計會同擊娑葛；右臺御史大夫解琬議稱不可。後竟與之和。娑葛聞前議，大怨，乃付元振狀，稱宗先取忠節金。上以問之，宗具以前事奏。時太平、安樂二公主以親貴權寵，各立黨與，陰相傾奪，爰自要官宰臣皆分爲兩。時太平尤與宗不善，故諷琬以彈之；外傳取娑葛金，非也。」</span>今從《實錄》、《記》。</span>故事，大臣被彈，<span class="jiazhu">被，皮義翻。</span>俯僂趨出，<span class="jiazhu">俛首爲俯；傴背爲僂。僂，力主翻。</span>立於朝堂待罪。<span class="jiazhu">朝，直遙翻。</span>至是，楚客更憤怒作色，自陳忠鯁，爲琬所誣。上竟不窮問，命琬與楚客結爲兄弟以和解之，時人謂之<span class="yinhao">「和事天子」</span>。</p>
<p class="em2 strong"><span class="yinwen">5</span>壬寅，韋巨源爲左僕射，楊再思爲右僕射，並同中書門下三品。</p>
<p class="em2 strong"><span class="yinwen">6</span>上數與近臣學士宴集，令各效伎藝以爲樂。<span class="jiazhu">數，所角翻。伎，渠綺翻。樂，音洛。</span>工部尙書張錫舞《談容娘》，將作大匠宗晉卿舞《渾脫》，<span class="jiazhu">長孫無忌以烏羊毛爲渾脫氈帽，人多效之，謂之趙公渾脫，因演以爲舞。</span>左衞將軍張洽舞《黃麞》，<span class="jiazhu">如意初，里歌曰：<span class="yinhao">「黃麞黃麞草裏藏，彎弓射爾傷。」</span>亦演之爲舞。</span>左金吾將軍杜元談誦《婆羅門呪》，<span class="jiazhu">今所謂天竺神呪也。</span>中書舍人盧藏用效道士上章。國子司業河東郭山惲獨曰：<span class="yinhao">「臣無所解，<span class="jiazhu">上，時掌翻。惲，於粉翻。解，戶買翻，曉也。</span>請歌古詩。」</span>上許之。山惲乃歌《鹿鳴》、《蟋蟀》。<span class="jiazhu">《鹿鳴》，宴羣臣、嘉賓；《蟋蟀》，取好樂無荒之意。然山惲欲以所業自見，以附於儒學而已，非能納君於善。</span>明日，上賜山惲敕，嘉美其意，賜時服一襲。</p>
<p class="em2 strong">上又嘗宴侍臣，使各爲《迴波辭》，<span class="jiazhu">時內宴酒酣，侍臣率起爲《迴波舞》，故使爲《迴波辭》。</span>衆皆爲諂語，或自求榮祿，諫議大夫李景伯曰：<span class="yinhao">「迴波爾時酒巵。微臣職在箴規。侍宴旣過三爵，<span class="jiazhu">《左傳》曰：臣侍君，宴不過三爵；過三爵，非禮也。</span>諠譁竊恐非儀！」</span>上不悅。蕭至忠曰：<span class="yinhao">「此眞諫官也。」</span></p>
<p class="em2 strong"><span class="yinwen">7</span>三月，戊午，以宗楚客爲中書令，蕭至忠爲侍中，太府卿韋嗣立爲中書侍郎、同中書門下三品。<span class="jiazhu">《考異》曰：《新表》云：<span class="yinhao">「嗣立守兵部尙書。」</span>今從《實錄》。</span>中書侍郎崔湜、趙彥昭並同平章事。崔湜通於上官昭容，故昭容引以爲相。<span class="jiazhu">湜，常職翻。相，息亮翻。</span>彥昭，張掖人也。<span class="jiazhu">張掖，故匈奴渾邪王地，漢武帝開置張掖郡及觻得縣。應劭曰：張國臂掖，故曰張掖。觻得，郡所治，匈奴王號也。晉改觻得爲永平。後魏置張掖軍。隋開皇十七年，改永平爲酒泉，大業初改爲張掖縣。其地自西魏以來，爲甘州治所，取州甘峻山爲名。觻，音祿。</span></p>
<p class="em2 strong">時政出多門，濫官充溢，人以爲三無坐處，謂宰相、御史及員外官也。韋嗣立上疏，以爲：<span class="yinhao">「比者造寺極多，<span class="jiazhu">比，毗至翻。</span>務取崇麗，大則用錢百數十萬，小則三五萬，無慮所費千萬以上，人力勞弊，怨嗟盈路。佛之爲敎，要在降伏身心，<span class="jiazhu">降，戶江翻。</span>豈彫畫土木，相誇壯麗！萬一水旱爲災，戎狄構患，雖龍象如雲，將何救哉！又，食封之家，其數甚衆，昨問戶部，云用六十餘萬丁；一丁絹二匹，凡百二十餘萬匹。<span class="jiazhu">唐初之制，一丁歲輸絹二匹。</span>臣頃在太府，每歲庸絹，多不過百萬，少則六七十萬匹，<span class="jiazhu">少，詩沼翻；下同。</span>比之封家，所入殊少。夫有佐命之勳，始可分茅胙土。國初，功臣食封者不過三二十家，今以恩澤食封者乃踰百數；國家租賦，太半私門，私門有餘，徒益奢侈，公家不足，坐致憂危，制國之方，豈謂爲得！封戶之物，諸家自徵，僮僕依勢，陵轢州縣，多索裹頭，<span class="jiazhu">轢，郎狄翻。裹頭，謂之行橐齎裹以自資者，今謂答頭。裹，古臥翻。</span>轉行貿易，煩擾驅迫，不勝其苦。不若悉計丁輸之太府，使封家於左藏受之，<span class="jiazhu">勝，音升。藏，徂浪翻。</span>於事爲愈。<span class="jiazhu">謂猶勝於封家自徵也。</span>又，員外置官，數倍正闕，曹署典吏，困於祗承，府庫倉儲，竭於資奉。又，刺史、縣令，近年以來，不存簡擇，京官有犯及聲望下者方遣刺州，吏部選人，衰耄無手筆者方補縣令，<span class="jiazhu">選，須絹翻；下選法同。</span>以此理人，何望率化！望自今應除三省、兩臺及五品以上清望官，<span class="jiazhu">兩臺，謂左、右御史臺。</span>皆先於刺史、縣令中選用，則天下理矣。」</span>上弗聽。</p>
<p class="em2 strong"><span class="yinwen">8</span>戊寅，以禮部尙書韋溫爲太子少保、同中書門下三品，太常卿鄭愔爲吏部尙書、同平章事。<span class="jiazhu">按下書<span class="yinhao">「吏部侍郎同平章事鄭愔」</span>。又考《新書·本紀》，是年是月是日書<span class="yinhao">「太常少卿鄭愔守吏部侍郎同中書門下平章事」</span>。則知傳寫《通鑑》者誤以侍郎爲尙書也。</span>溫，皇后之兄也。</p>
<p class="em2 strong"><span class="yinwen">9</span>太常博士唐紹以武氏昊陵、順陵置守戶五百，與昭陵數同，梁宣王、魯忠王墓守戶多於親王五倍，<span class="jiazhu">梁宣王，武三思；魯忠王，武崇訓。</span>韋氏褒德廟衞兵多於太廟，<span class="jiazhu">立褒德廟見上卷元年。</span>上疏請量裁減，不聽。<span class="jiazhu">量，音良。</span>紹，臨之孫也。<span class="jiazhu">唐臨歷事高祖、太宗、高宗。</span></p>
<p class="em2 strong"><span class="yinwen">10</span>中書侍郎兼知吏部侍郎、同平章事崔湜、吏部侍郎同平章事鄭愔俱掌銓衡，傾附勢要，贓賄狼籍，數外留人，授擬不足，逆用三年闕，<span class="jiazhu">選法之壞，至於我宋極矣。吏部注擬，率一官而三人共之，居之者一人，未至者一人，伺之者又一人；稍有美闕，伺之者又不特一人也，豈止逆用三年闕哉！</span>選法大壞。湜父挹爲司業，受選人錢，湜不之知，長名放之。<span class="jiazhu">高宗總章二年，裴行儉始設長名牓，凡選人之集于吏部者，得者留，不得者放。宋白曰：長名牓定留放，留者入選，放者不得入選。</span>其人訴曰：<span class="yinhao">「公所親受某賂，柰何不與官？」</span>湜怒曰：<span class="yinhao">「所親爲誰，當擒取杖殺之！」</span>其人曰：<span class="yinhao">「公勿杖殺，將使公遭憂。」</span>湜大慚。侍御史靳恆與監察御史李尙隱對仗彈之，<span class="jiazhu">靳，居焮翻。恆，戶登翻。監，古銜翻。彈，徒丹翻。</span>上下湜等獄，命監察御史裴漼按之。<span class="jiazhu">漼，七罪翻。</span>安樂公主諷漼寬其獄，漼復對仗彈之。夏，五月，丙寅，愔免死，流吉州，湜貶江州司馬。<span class="jiazhu">《舊志》：江州，京師東南二千九百四十八里，至東都二千一百九十七里。</span>上官昭容密與安樂公主、武延秀曲爲申理，<span class="jiazhu">復，扶又翻。爲，于僞翻。</span>明日，以湜爲襄州刺史。<span class="jiazhu">《舊志》：襄州，京師［東南］一千一百八十三里，至東都八百五十三里。</span>愔爲江州司馬。</p>
<p class="em2 strong"><span class="yinwen">11</span>六月，右僕射、同中書門下三品楊再思薨。</p>
<p class="em2 strong"><span class="yinwen">12</span>秋，七月，突騎施娑葛遣使請降；<span class="jiazhu">騎，奇寄翻。娑，素何翻。使，疏吏翻。降，戶江翻。</span>庚辰，拜欽化<span class="jiaozhusup">【嚴：「欽化」改「歸化」。】</span>可汗，賜名守忠。</p>
<p class="em2 strong"><span class="yinwen">13</span>八月，己<span class="jiaozhusup">【嚴：「己」改「乙」。】</span>酉，以李嶠同中書門下三品，韋安石爲侍中，蕭至忠爲中書令。</p>
<p class="em2 strong">至忠女適皇后舅子崔無詖，<span class="jiazhu">詖，彼義翻。</span>成昏日，上主蕭氏，后主崔氏，時人謂之<span class="yinhao">「天子嫁女，皇后娶婦」</span>。</p>
<p class="em2 strong"><span class="yinwen">14</span>上將祀南郊，丁酉，國子祭酒祝欽明、國子司業郭山惲建言：<span class="yinhao">「古者大祭祝，后祼獻以瑤爵。皇后當助祭天地。」</span>太常博士唐紹、蔣欽緒駮之，以爲：<span class="yinhao">「鄭玄註《周禮·內司服》，惟有助祭先王先公，無助祭天地之文。皇后不當助祭南郊。」</span><span class="jiazhu">《周禮·內宰》：大祭祀，后祼獻則贊，瑤爵亦如之。《註》云：謂祭宗廟，王旣祼而出迎牲，后乃從後祼也。獻，謂薦腥薦熟，后亦從後獻也。瑤爵，謂尸卒食，王旣酳尸，后亞獻之，其爵以瑤爲飾。又《內司服》：掌王后之六服：褘衣、揄狄、闕狄、鞠衣、展衣、褖衣素沙。《註》云：褘衣、揄狄、闕狄，三者皆祭服，從王祭先王則服褘衣，祭先公則服揄狄，祭羣小祀則服闕狄。今世有圭衣者，蓋三狄之遺俗。據《周禮》，則《內宰》所謂大祭祀，指言祭宗廟也。祝欽明等因唐制以天地、宗廟並爲大祀，遂以《周禮》大祭祀傅會其說以諂韋后。而《周禮》鄭義所謂祼也、獻也、瑤爵也，乃祭時行禮之三節；今欽明言后裸獻以瑤爵，亦背鄭義，自爲之說也。祼，古玩翻。駮，北角翻。</span>國子司業鹽官褚無量議，<span class="jiazhu">鹽官，漢海鹽地，舊有鹽官，吳因立爲縣名，唐屬杭州。</span>以爲：<span class="yinhao">「祭天惟以始祖爲主，不配以祖妣，故皇后不應預祭。」</span>韋巨源定儀注，請依欽明議。上從之，以皇后爲亞獻，仍以宰相女爲齋娘，助執豆籩。欽明又欲以安樂公主爲終獻，紹、欽緒固爭，乃止；以巨源攝太尉爲終獻。欽緒，膠水人也。<span class="jiazhu">膠水，漢膠東國地，晉武帝置長廣郡，後魏爲光州治所，隋仁壽元年，改長廣爲膠水縣，屬萊州。</span></p>
<p class="em2 strong"><span class="yinwen">15</span>己<span class="jiaozhusup">【張：「己」作「乙」。】</span>巳，上幸定昆池，命從官賦詩。黃門侍郎李日知詩曰：<span class="yinhao">「所願蹔思居者逸，勿使時稱作者勞。」</span><span class="jiazhu">從，才用翻。蹔，與暫同。</span>及睿宗卽位，謂日知曰：<span class="yinhao">「當是時，朕亦不敢言之。」</span><span class="jiazhu">睿宗之言，蓋謂當時畏安樂公主之勢也。</span></p>
<p class="em2 strong"><span class="yinwen">16</span>九月，戊辰，以蘇瓌爲右僕射、同中書門下三品。<span class="jiazhu">瓌，古回翻。</span></p>
<p class="em2 strong"><span class="yinwen">17</span>太平、安樂公主各樹朋黨，更相譖毀，<span class="jiazhu">更，工衡翻。</span>上患之。冬，十一月，癸亥，上謂修文館直學士武平一曰：<span class="yinhao">「比聞內外親貴多不輯睦，以何法和之？」</span>平一以爲：<span class="yinhao">「此由讒諂之人陰爲離間，<span class="jiazhu">比，毗至翻。間，古莧翻。</span>宜深加誨諭，斥逐姦險。若猶未已，伏願捨近圖遠，抑慈存嚴，示以知禁，無令積惡。」</span>上賜平一帛而不能用其言。</p>
<p class="em2 strong"><span class="yinwen">18</span>上召前修文館學士崔湜、鄭愔入陪大禮。乙丑，上祀南郊，赦天下，幷十惡咸赦除之；<span class="jiazhu">十惡恩赦之所不原。</span>流人並放還；齋娘有壻者，皆改官。</p>
<p class="em2 strong"><span class="yinwen">19</span>甲戌，開府儀同三司、平章軍國重事豆盧欽望薨。<span class="jiazhu">平章軍國重事，蓋自豆盧欽望始。</span></p>
<p class="em2 strong"><span class="yinwen">20</span>乙亥，吐蕃贊普遣其大臣尙贊咄等千餘人逆金城公主。<span class="jiazhu">咄，當沒翻。《考異》曰：《實錄》：<span class="yinhao">「乙亥，吐蕃大臣尙贊吐等來逆女。」</span>《文館記》云：<span class="yinhao">「吐蕃使其大首領瑟瑟、告身贊咄金、告身尙欽藏以下來迎金城公主。」</span>譯者云：<span class="yinhao">「贊咄，猶此左僕射；欽藏，猶此侍中。」</span>蓋贊咄卽贊吐也。今從《文館記》。</span></p>
<p class="em2 strong"><span class="yinwen">21</span>河南道巡察使、監察御史宋務光，<span class="jiazhu">使，疏吏翻；下同。</span>以<span class="yinhao">「於時食實封者凡一百四十餘家，<span class="jiazhu">唐制，食實封者，得眞戶，戶皆三丁以上，一分入國。開元定制，以三丁爲限，租賦全入封家。</span>應出封戶者凡五十四州，皆割上腴之田，或一封分食數州；而太平、安樂公主又取高貲多丁者，刻剝過苦，應充封戶者甚於征役；滑州地出綾縑，<span class="jiazhu">《唐六典》，滑州貢方紋綾。</span>人多趨射，<span class="jiazhu">趨，七喻翻。射，而亦翻。</span>尤受其弊，人多流亡；請稍分封戶散配餘州。又，徵封使者煩擾公私，請附租庸，每年送納。」</span>上弗聽。</p>
<p class="em2 strong"><span class="yinwen">22</span>時流人皆放還，均州刺史譙王重福獨不得歸，<span class="jiazhu">重福徙均州，見上卷神龍元年。重，直龍翻。</span>乃上表自陳曰：<span class="yinhao">「陛下焚柴展禮，郊祀上玄，蒼生並得赦除，赤子偏加擯棄，<span class="jiazhu">赤子，重福自謂也。</span>皇天平分之道，固若此乎！天下之人聞者爲臣流涕。<span class="jiazhu">爲，于僞翻。</span>況陛下慈念，豈不愍臣栖遑！」</span><span class="jiazhu">栖遑者，離索憂迫之意。</span>表奏，不報。</p>
<p class="em2 strong"><span class="yinwen">23</span>前右僕射致仕唐休璟，年八十餘，進取彌銳，娶賀婁尙宮養女爲其子婦。十二月，壬辰，以休璟爲太子少師、同中書門下三品。<span class="jiazhu">璟，俱永翻。《考異》曰：《舊紀》誤作<span class="yinhao">「壬戌」</span>，今從《實錄》。</span></p>
<p class="em2 strong"><span class="yinwen">24</span>甲午，上幸驪山溫湯；庚子，幸韋嗣立莊舍。<span class="jiazhu">別業爲莊。</span>以嗣立與周高士韋敻同族，賜爵逍遙公。<span class="jiazhu">韋敻事見一百六十七卷陳高祖永定三年。敻，休正翻。</span>嗣立，皇后之疏屬也。由是顧賞尤重。乙巳，還宮。</p>
<p class="em2 strong"><span class="yinwen">25</span>是歲，關中饑，米斗百錢。運山東、江、淮穀輸京師，牛死什八九。羣臣多請車駕復幸東都，韋后家本杜陵，不樂東遷，乃使巫覡彭君卿等說上云：<span class="yinhao">「今歲不利東行。」</span>後復有言者，<span class="jiazhu">復，扶又翻。樂，音洛。覡，刑狄翻。說，輸芮翻。</span>上怒曰：<span class="yinhao">「豈有逐糧天子邪！」</span>乃止。</p>
<h5><span class="section" id="title-5"><span data-head-description="" data-head-level="h3" data-head-title="睿宗玄眞大聖大興孝皇帝上">睿宗玄眞大聖大興孝皇帝上</span></span></h5>
<p class=""><span class="jiazhu">諱旦，高宗第八子也。初名旭輪，後去旭名輪，後改名旦，初諡大聖眞皇帝，廟號睿宗；天寶八載，追尊玄眞大聖皇帝；十三載，加尊玄眞大聖大興孝皇帝。</span></p>
<p class="strong"><span class="section" id="title-6"><span data-head-description="" data-head-level="h4" data-head-title="景雲元年">景雲元年</span></span><span class="biaozhusup" data-rel="（庚戌、七○一年）"></span><span class="jiazhu">是年六月改元唐隆，七月始改元景雲。</span></p>
<p class="em2 strong"><span class="yinwen">1</span>春，正月，丙寅夜，中宗與韋后微行觀燈於市里，又縱宮女數千人出遊，多不歸者。</p>
<p class="em2 strong"><span class="yinwen">2</span>上命紀處訥送金城公主適吐蕃，處訥辭；又命趙彥昭，彥昭亦辭。丁丑，命左驍衞大將軍楊矩送之。<span class="jiazhu">驍，堅堯翻。</span>己卯，上自送公主至始平；二月，癸未，還宮。公主至吐蕃，贊普爲之別築城以居之。</p>
<p class="em2 strong"><span class="yinwen">3</span>庚戌，上御棃園毬場，<span class="jiazhu">程大昌曰：棃園在光化門北。光化門者，禁苑南面西頭第一門，在芳林、景曜門之西也。中宗令學士自芳林門入，集於棃園，分朋拔河；則棃園在太極宮西，禁苑之內矣。開元二年，玄宗置敎坊於蓬萊宮，上自敎法曲，謂之棃園弟子。至天寶中，卽東宮置宜春北苑，命宮女數百人爲棃園弟子卽是。棃園者按樂之地，而預敎者名爲弟子耳。凡蓬萊宮、宜春院，皆不在棃園之內也。</span>命文武三品以上拋毬及分朋拔河，韋巨源、唐休璟衰老，隨絚踣地，<span class="jiazhu">絚，古登翻。踣，蒲北翻。</span>久之不能興；上及皇后、妃、主臨觀，大笑。</p>
<p class="em2 strong"><span class="yinwen">4</span>夏，四月，丙戌，上遊芳林園，<span class="jiazhu">按唐禁苑廣矣，漢長安都城，盡入唐苑之內，而漕渠首受豐水，北流矩折入于禁苑而東流，又矩折北流而入于渭。苑地自漕渠之東，大安宮垣之西，南出與宮城齊，南列三門，中曰芳林。自芳林門而入禁苑，其地以芳林園爲稱。</span>命公卿馬上摘櫻桃。<span class="jiazhu">櫻桃，按《爾雅》名楔荊桃。樹多陰，先百果熟，大如拇指，圓而色朱，味甜。每一朶率一二十顆，核如豆大。以鶯所含，亦名含桃。</span></p>
<p class="em2 strong"><span class="yinwen">5</span>初，則天之世，長安城東隅民王純家井溢，浸成大池數十頃，號隆慶池。<span class="jiazhu">池在隆慶坊南。程大昌曰：帝王之興，若符瑞，理固有之，然而傅會者多。《六典》所記，隆慶坊有井，忽湧爲小池，周袤十數丈，常有雲氣，或黃龍出其中。至景雲間，潛復出水，其沼浸廣，里人悉移居，遂澒洞爲龍池。然予詳而考之，《長安志》曰：龍池在躍龍門南，本是平地，自垂拱初載後，因雨水流潦爲小流；後又引龍首渠水分漑之，日以滋廣。至景龍中，彌亙數頃，深至數丈，常有雲龍之祥，後因謂之龍池。《志》又曰：隋城外東南角有龍首堰，自此堰分滻水北流至長樂坡，分爲二渠，其西渠自永嘉坊西南流經興慶宮。則是興慶之能變平地爲龍池者，實引滻之力也。至《六典》所紀，則全沒導滻之實，乃言初時井溢，已乃泉生，合二水以成此池，專以歸諸變化也。</span>相王子五王列第於其北，<span class="jiazhu">壽春王成器，臨淄王隆基，衡陽王成義，巴陵王隆範，彭城王隆業。五王皆相王子。</span>望氣者言，<span class="yinhao">「常鬱鬱有帝王氣，比日尤盛。」</span><span class="jiazhu">比，毗至翻。</span>乙未，上幸隆慶池，<span class="jiazhu">《考異》曰：《景龍文館記》以爲其月十二日。按《長曆》，是月壬午朔。今從《實錄》、《本紀》。</span>結綵爲樓，宴侍臣，泛舟獻象以厭之。<span class="jiazhu">厭，於葉翻。時人以爲玄宗受命之祥。</span></p>
<p class="em2 strong"><span class="yinwen">6</span>定州人郎岌上言，<span class="yinhao">「韋后、宗楚客將爲逆亂，」</span><span class="jiazhu">岌，魚及翻。上，時掌翻。</span>韋后白上杖殺之。</p>
<p class="em2 strong">五月，丁卯，許州司兵參軍偃師燕欽融復上言，<span class="yinhao">「皇后淫亂，干預國政，<span class="jiazhu">唐諸州兵曹司兵參軍事掌武官選、兵甲、器仗、門禁管籥、軍防烽候、傳驛、畋獵。燕，因肩翻。復，扶又翻。上，時掌翻。</span>宗族強盛；安樂公主、武延秀、宗楚客圖危宗社。」</span>上召欽融面詰之。欽融頓首抗言，神色不橈；上默然。宗楚客矯制令飛騎撲殺之，<span class="jiazhu">詰，去吉翻。橈，奴敎翻。騎，奇寄翻。撲，弼角翻。</span>投於殿庭石上，折頸而死，楚客大呼稱快。<span class="jiazhu">折，而設翻。呼，火故翻。</span>上雖不窮問，意頗怏怏不悅；<span class="jiazhu">怏，於兩翻。</span>由是韋后及其黨始憂懼。<span class="jiazhu">爲韋后弒逆張本。</span></p>
<p class="em2 strong"><span class="yinwen">7</span>己卯，上宴近臣，國子祭酒祝欽明自請作《八風舞》，搖頭轉目，備諸醜態；<span class="jiazhu">祝欽明所謂《八風舞》，非春秋魯大夫衆仲所謂舞者所以節八音行八風者也，借八風之名而備諸淫醜之態耳。今人謂淫放不返爲風，此則欽明所謂八風也。</span>上笑。欽明素以儒學著名，吏部侍郎盧藏用私謂諸學士曰：<span class="yinhao">「祝公《五經》掃地盡矣！」</span><span class="jiazhu">諸學士者，修文館學士及直學士也。</span></p>
<p class="em2 strong"><span class="yinwen">8</span>散騎常侍馬秦客以醫術，光祿少卿楊均以善烹調，皆出入宮掖，得幸於韋后，恐事泄被誅；<span class="jiazhu">散，悉亶翻。騎，奇寄翻。被，皮義翻。</span>安樂公主欲韋后臨朝，自爲皇太女；乃相與合謀，於餅餤中進毒，六月，壬午，中宗崩於神龍殿。<span class="jiazhu">年五十五。神龍殿，以年號名；自兩儀殿東入神龍門至神龍殿。《六典》：兩儀殿之北曰甘露門，其內甘露殿；左曰神龍門，其內則神龍殿。樂，音洛。朝，直遙翻。餤，弋廉翻，又徒甘翻。</span></p>
<p class="em2 strong">韋后祕不發喪，自總庶政。癸未，召諸宰相入禁中，徵諸府兵五萬人屯京城，使駙馬都尉韋捷、韋灌、<span class="jiazhu">韋捷尙中宗女成安公主；韋灌尙定安公主。</span>衞尉卿韋璿、左千牛中郎將韋錡、長安令韋播、郎將高嵩分領之。<span class="jiazhu">璿，似宣翻。將，卽亮翻。《考異》曰：《景龍文館記》：<span class="yinhao">「徵諸兵士二千人，屯皇城左右衞，令韋捷、韋濯押當；又令韋錡押羽林軍，韋播、高嵩分押左右營萬騎，韋元巡六街。」</span>《實錄》，<span class="yinhao">「兵五萬人」</span>，<span class="yinhao">「韋濯」</span>作<span class="yinhao">「韋灌」</span>，今從之。</span>璿，溫之族弟；播，從子；嵩，其甥也。<span class="jiazhu">從，才用翻；下同。</span>中書舍人韋元徼巡六街。<span class="jiazhu">長安城中左、右六街，金吾街使主之；左、右金吾將軍，掌晝夜巡警之法，以執禦非違。徼，吉弔翻。</span>又命左監門大將軍兼內侍薛思簡等將兵五百人馳驛戍均州，以備譙王重福。<span class="jiazhu">等將，卽亮翻。重，直龍翻；下同。</span>以刑部尙書裴談、工部當書張錫並同中書門下三品，仍充東都留守。<span class="jiazhu">守，式又翻。</span>吏部尙書張嘉福、中書侍郎岑羲、吏部侍郎崔湜並同平章事。羲，長倩之從子也。</p>
<p class="em2 strong">太平公主與上官昭容謀草遺制，立溫王重茂爲皇太子，皇后知政事，相王旦參謀政事。宗楚客密謂韋溫曰：<span class="yinhao">「相王輔政，於理非宜；且於皇后，嫂叔不通問，<span class="jiazhu">引《記·曲禮》之言。相，息亮翻。</span>聽朝之際，何以爲禮！」</span>遂帥諸宰相表請皇后臨朝，罷相王政事。<span class="jiazhu">朝，直遙翻。帥，讀曰率。</span>蘇瓌曰：<span class="yinhao">「遺詔豈可改邪！」</span>溫、楚客怒，瓌懼而從之，乃以相王爲太子太師。</p>
<p class="em2 strong">甲申，梓宮遷御太極殿，<span class="jiazhu">西內正殿曰太極殿。</span>集百官發喪，皇后臨朝攝政，赦天下，改元唐隆。進相王旦太尉，雍王守禮爲豳王，<span class="jiazhu">雍，於用翻。</span>壽春王成器爲宋王，以從人望。命韋溫總知內外守捉兵馬事。</p>
<p class="em2 strong">丁亥，殤帝卽位，時年十六。尊皇后爲皇太后；立妃陸氏爲皇后。</p>
<p class="em2 strong">壬辰，命紀處訥持節巡撫關內道，岑羲河南道，张嘉福河北道。</p>
<p class="em2 strong">宗楚客與太常卿武延秀、司農卿趙履溫、國子祭酒葉靜能及諸韋共勸韋后遵武后故事，<span class="jiazhu">欲遵武后易姓事也。</span>南北衞軍、<span class="jiazhu">南軍，十六衞軍；北軍，羽林及萬騎也。</span>臺閣要司<span class="jiazhu">臺閣，尙書諸司也。</span>皆以韋氏子弟領之，廣聚黨衆，中外連結。楚客又密上書稱引圖讖，謂韋氏宜革唐命。<span class="jiazhu">讖，楚譖翻。《考異》曰：《舊傳》：<span class="yinhao">「安樂府倉曹苻鳳說武延秀曰：『天下之心，未忘武氏。讖云：<span class="yinhao">「黑衣神孫披天裳。」</span>公，神皇之孫也。大周之業，可以再興。』勸延秀常衣皁袍以應之。」</span>《中宗實錄》云：<span class="yinhao">「宗楚客與弟將作大匠晉卿、太常少卿李𢘽、將作少監李守貞日夜潛圖令延秀速起事。」</span>《太上皇實錄》云：<span class="yinhao">「楚客，神龍初爲太僕卿，與武三思潛謀篡逆，累遷同三品。及三思誅，附安樂，而韋氏尤信任之。楚客嘗謂所親曰：『始吾在卑位，尤愛宰相；及居之，又思太極，南面一日足矣。』雖附韋氏，志窺宸極。」</span>此所謂天下之惡皆歸焉者也，今所不取。</span>謀害殤帝，深忌相王及太平公主，密與韋溫、安樂公主謀去之。<span class="jiazhu">去，羌呂翻。</span></p>
<p class="em2 strong">相王子臨淄王隆基，先罷潞州別駕，<span class="jiazhu">唐制，上州別駕從四品下，中州正五品下，下州從五品上。</span>在京師，陰聚才勇之士，謀匡復社稷。初，太宗選官戶及蕃口驍勇者，著虎文衣，跨豹文韉，<span class="jiazhu">驍，堅堯翻。著，則略翻。韉，則前翻，馬被具也。</span>從遊獵，於馬前射禽獸，謂之百騎；<span class="jiazhu">射，而亦翻。騎，奇寄翻；下同。</span>則天時稍增爲千騎，隸左右羽林；中宗謂之萬騎，置使以領之。<span class="jiazhu">使，疏吏翻。</span>隆基皆厚結其豪傑。</p>
<p class="em2 strong">兵部侍郎崔日用素附韋、武，與宗楚客善，知楚客謀，恐禍及己，遣寶昌寺僧普潤密詣隆基告之，勸其速發。隆基乃與太平公主及公主子衞尉卿薛崇暕、<span class="jiaozhusup">【嚴：「暕」改「簡」；下同。】</span><span class="jiazhu">暕，古限翻。</span>苑總監贛人鍾紹京，<span class="jiazhu">鍾紹京，西京苑總監也。唐京都苑各有總監一人，從五品下，掌宮苑內館、園池之事，凡禽魚果木皆總而司之。贛縣，漢屬豫章郡，吳、晉屬廬陵郡，宋以下爲南康郡治所，唐帶虔州。贛，師古古暗翻，劉昫古濫翻。</span>尙衣奉御王崇曄、前朝邑尉劉幽求、<span class="jiazhu">朝，直遙翻。</span>利仁府折衝麻嗣宗<span class="jiazhu">唐雍州有府百三十一，其逸者百二十；利仁府必屬雍州。</span>謀先事誅之。韋播、高嵩數榜捶萬騎，欲以立威，<span class="jiazhu">先，悉薦翻。數，所角翻。榜，音彭。捶，止橤翻。</span>萬騎皆怨。果毅葛福順、陳玄禮見隆基訴之，隆基諷以誅諸韋，皆踴躍請以死自效。萬騎果毅李仙鳧亦預其謀。或謂隆基當啓相王，隆基曰：<span class="yinhao">「我曹爲此以徇社稷，事成福歸於王，不成以身死之，不以累王也。<span class="jiazhu">累，力瑞翻。</span>今啓而見從，則王預危事；不從，將敗大計。」</span>遂不啓。<span class="jiazhu">史言隆基有大决，所以能平內難。敗，補遭翻。</span></p>
<p class="em2 strong">庚子，晡時，隆基微服與幽求等入苑中，<span class="jiazhu">唐禁苑在皇城之北，苑城東西二十七里，南北三十里，東抵霸水，西連故長安城，南連京城，北枕渭水。苑內離宮亭觀二十四所，漢長安故城東西十三里，皆隸入苑中。</span>會鍾紹京廨舍；<span class="jiazhu">廨，古隘翻。</span>紹京悔，欲拒之，其妻許氏曰：<span class="yinhao">「忘身徇國，神必助之。且同謀素定，今雖不行，庸得免呼！」</span>紹京乃趨出拜謁，隆基執其手與坐。<span class="jiazhu">紹京趨出拜謁者，示尊奉隆基也；隆基執手與坐，示不敢當，且以結其心也。</span>時羽林將士皆屯玄武門，逮夜，葛福順、李仙鳧皆至隆基所，請號而行。<span class="jiazhu">凡用兵下營及攻襲，就主帥取號以備緩急，相照應。</span>向二鼓，天星散落如雪，劉幽求曰：<span class="yinhao">「天意如此，時不可失！」</span>福順拔劍直入羽林營，斬韋璿、韋播、高嵩以徇，曰：<span class="yinhao">「韋后酖殺先帝，謀危社稷，今夕當共誅諸韋，馬鞭以上皆斬之；<span class="jiazhu">言諸韋男女長及馬鞭以上者皆斬。</span>立相王以安天下。敢有懷兩端助逆黨者，罪及三族。」</span>羽林之士皆欣然聽命。乃送璿等首於隆基，隆基取火視之，遂與幽求等出苑南門，<span class="jiazhu">禁苑南門，直宮城之玄武門。</span>紹京帥丁匠二百餘人，執斧鋸以從，<span class="jiazhu">帥，讀曰率；下同。從，才用翻。</span>使福順將左萬騎攻玄德門，仙鳧將右萬騎攻白獸門，<span class="jiazhu">白獸門卽白獸闥，卽杜甫《北征詩》所謂<span class="yinhao">「寂莫白獸闥」</span>者是也，與玄德門皆通內諸門之數。將，卽亮翻；下同。</span>約會於凌煙閣前，卽大譟，<span class="jiazhu">譟，蘇到翻。</span>福順等共殺守門將，斬關而入。隆基勒兵玄武門外，三鼓，聞譟聲，帥總監及羽林兵而入，諸衞兵在太極殿宿衞梓宮者，<span class="jiazhu">此南牙諸衞兵也。</span>聞譟聲，皆被甲應之。<span class="jiazhu">被，皮義翻。</span>韋后惶惑走入飛騎營，有飛騎斬其首獻於隆基。安樂公主方照鏡畫眉，軍士斬之。斬武延秀於肅章門外，斬內將軍賀婁氏於太極殿西。<span class="jiazhu">時韋氏以婦人爲內將軍，蓋卽賀婁尙宮爲之也。</span></p>
<p class="em2 strong">初，上官昭容引其從母之子王昱爲左拾遺，<span class="jiazhu">母之姊妹謂之從母。從，才用翻。</span>昱說昭容母鄭氏曰：<span class="jiazhu">說，輸芮翻。</span><span class="yinhao">「武氏，天之所廢，不可興也。今婕妤附於三思，此滅族之道也，願姨思之！」</span>鄭氏以戒昭容，昭容弗聽。及太子重俊起兵討三思，索昭容，<span class="jiazhu">事見上卷景龍元年。索，山客翻；下同。</span>昭容始懼，思昱言；自是心附帝室，與安樂公主各樹朋黨。及中宗崩，昭容草遺制立溫王，以相王輔政；宗、韋改之。及隆基入宮，昭容執燭帥宮人迎之，以制草示劉幽求。幽求爲之言，<span class="jiazhu">爲，于僞翻。</span>隆基不許，斬於旗下。</p>
<p class="em2 strong">時少帝在太極殿，<span class="jiazhu">少，詩照翻。</span>劉幽求曰：<span class="yinhao">「衆約今夕共立相王，何不早定！」</span>隆基遽止之，捕索諸韋在宮中及守諸門，幷素爲韋后所親信者皆斬之。比曉，內外皆定。辛巳，隆基出見相王，<span class="jiazhu">比，必利翻。見，賢遍翻。</span>叩頭謝不先啓之罪。相王抱之泣曰：<span class="yinhao">「社稷宗廟不墜於地，汝之力也。」</span>遂迎相王入輔少帝。</p>
<p class="em2 strong">閉宮門及京城門，分遣萬騎收捕諸韋親黨。斬太子少保、同中書門下三品韋溫於東市之北。中書令宗楚客衣斬衰、乘青驢逃出，至通化門，<span class="jiazhu">衣，於旣翻。衰，倉回翻。通化門，京城東面北來第一門。</span>門者曰：<span class="yinhao">「公，宗尙書也。」</span>去布帽，執而斬之，幷斬其弟晉卿。<span class="jiazhu">《考異》曰：《太上實錄》云：<span class="yinhao">「斬楚客于春明門外。」</span>今從《僉載》。《太上錄》，<span class="yinhao">「殺晉卿于定陵」</span>。按定陵，中宗陵也，於時未有；今不取。去，羌呂翻。</span>相王奉少帝御安福門，慰諭百姓。<span class="jiazhu">《唐六典》曰：皇城西面二門，北曰安福，南曰順義。安福門西直開遠門。</span>初，趙履溫傾國資以奉安樂公主，爲之起第舍，築臺穿池無休已，擫紫衫，以項挽公主犢車。<span class="jiazhu">爲，于僞翻。擫，益涉翻。</span>公主死，履溫馳詣安福樓下舞蹈稱萬歲；聲未絕，相王令萬騎斬之。百姓怨其勞役，爭割其肉立盡。祕書監汴王邕娶韋后妹崇國夫人，<span class="jiazhu">崇，古國名。</span>與御史大夫竇從一各手斬其妻首以獻。邕，鳳之孫也。<span class="jiazhu">鳳，高祖之子。</span>左僕射、同中書門下三品韋巨源聞亂，家人勸之逃匿，巨源曰：<span class="yinhao">「吾位大臣，豈可聞難不赴！」</span><span class="jiazhu">射，寅謝翻。難，乃旦翻。</span>出至都街，爲亂兵所殺，時年八十。於是梟馬秦客、楊均、葉靜能等首，尸韋后於市。崔日用將兵誅諸韋於杜曲，<span class="jiazhu">唐京城南，韋、杜二族居之，謂之韋曲、杜曲。語云：<span class="yinhao">「城南韋、杜，去天尺五。」</span>時諸韋門宗強盛，侵杜曲而居之。梟，堅堯翻。將，知亮翻，又音如字。</span>襁褓兒無免者，<span class="jiazhu">襁，居兩翻。褓，音保。</span>諸杜濫死非一。</p>
<p class="em2 strong">是日，赦天下，云：<span class="yinhao">「逆賊魁首已誅，自餘支黨，一無所問。」</span>以臨淄王隆基爲平王，兼知內外閑廐，<span class="jiazhu">平王固以平州爲國名，實以平內難，褒以此名。《六典》：尙乘奉御，掌內外閑廐之馬，一曰左、右飛黃閑，二曰左、右吉良閑，三曰左、右龍媒閑，四曰左、右騊駼閑，五曰左、右駃騠閑，六曰左、右天苑閑。開元時，仗內六閑曰飛龍、翔麟、鳳苑、鵷鸞、吉良、六羣等六廐，奔星、內駒等兩閑；仗外有左飛、右飛、左萬、右萬等四閑，東南內、西南內等兩廐。</span>押左右廂萬騎。<span class="jiazhu">左右廂，卽前所謂左萬騎、右萬騎也。</span>薛崇暕賜爵立節王。以鍾紹京守中書侍郎，劉幽求守中書舍人，並參知機務。麻嗣宗行右金吾衞中郎將。武氏宗屬，誅死流竄殆盡。<span class="jiazhu">武氏宗屬至是時誅竄宜盡矣，而史曰殆盡者，攸緒、平一能避權遠勢，而武惠妃者猶足以成殺三子之禍也。</span>侍中紀處訥行至華州，吏部尙書同平章事張嘉福行至懷州，皆收斬之。<span class="jiazhu">《舊志》：華州，京師東百八十里。懷州，京師東九百六十九里。華，戶化翻。</span></p>
<p class="em2 strong">壬寅，劉幽求在太極殿，有宮人與宦官令幽求作制書立太后，幽求曰：<span class="yinhao">「國有大難，<span class="jiazhu">難，乃旦翻。</span>人情不安，山陵未畢，遽立太后，不可！」</span>平王隆基曰：<span class="yinhao">「此勿輕言。」</span></p>
<p class="em2 strong">遣十道使齎璽書宣撫，及詣均州宣慰譙王重福。<span class="jiazhu">使，疏吏翻。璽，斯氏翻。重，直龍翻。</span>貶竇從一爲濠州司馬。<span class="jiazhu">《舊志》：濠州，京師東南二千一百五十里。</span>罷諸公主府官。<span class="jiazhu">中宗時，太平、安樂等七公主皆開府置官屬。</span></p>
<p class="em2 strong">癸卯，太平公主傳少帝命，請讓位於相王，相王固辭。以平王隆基爲殿中監、同中書門下三品，以宋王成器爲左衞大將軍，衡陽王成義爲右衞大將軍，巴陵王隆範爲左羽林大將軍，彭城王隆業爲右羽林大將軍，光祿少卿嗣道王微檢校右金吾衞大將軍。微，元慶之孫也。<span class="jiazhu">道王元慶，高祖之子。</span>以黃門侍郎李日知、中書侍郎鍾紹京並同中書門下三品。太平公主之子薛崇訓爲右千牛衞將軍。隆基有二奴，王毛仲、李守德，皆趫勇善騎射，<span class="jiazhu">趫，巨嬌翻，善走也。</span>常侍衞左右。隆基之入苑中也，毛仲避匿不從，<span class="jiazhu">從，才用翻。</span>事定數日方歸，隆基不之責，仍超拜將軍。毛仲，本高麗也。<span class="jiazhu">爲王毛仲貴寵致禍張本。麗，力知翻。</span>汴王邕貶沁州刺史，<span class="jiazhu">《舊志》：沁州，京師東北一千二十五里。沁，七鴆翻。</span>左散騎常侍、駙馬都尉楊愼交貶巴州刺史，中書令蕭至忠貶許州刺史，<span class="jiazhu">《舊志》：許州，京師東一千二百里。</span>兵部尙書、同中書門下三品韋嗣立貶宋州刺史，中書侍郎、同平章事趙彥昭貶絳州刺史，吏部侍郎、同平章事崔湜貶華州刺史。</p>
<p class="em2 strong">劉幽求言於宋王成器、平王隆基曰：<span class="yinhao">「相王疇昔已居宸極，羣望所屬。<span class="jiazhu">嗣聖元年，則天廢中宗而立相王，及革命，以王爲皇嗣。屬，之欲翻。</span>今人心未安，家國事重，相王豈得尙守小節，不早卽位以鎭天下乎！」</span>隆基曰：<span class="yinhao">「王性恬淡，不以代事嬰懷。<span class="jiazhu">代事卽世事，避太宗諱云爾。</span>雖有天下，猶讓於人，<span class="jiazhu">謂旣讓武后，又讓中宗也。</span>況親兄之子，安肯代之乎！」</span>幽求曰：<span class="yinhao">「衆心不可違，王雖欲高居獨善，其如社稷何！」</span>成器、隆基入見相王，<span class="jiazhu">見，賢遍翻。</span>極言其事，相王乃許之。甲辰，少帝在太極殿東隅西向，相王立於梓宮旁，太平公主曰：<span class="yinhao">「皇帝欲以此位讓叔父，可乎？」</span>幽求跪曰：<span class="yinhao">「國家多難，皇帝仁孝，追蹤堯、舜，誠合至公；相王代之任重，慈愛尤厚矣。」</span><span class="jiazhu">難，乃旦翻。任，音壬。</span>乃以少帝制傳位相王。時少帝猶在御座，太平公主進曰：<span class="yinhao">「天下之心已歸相王，此非兒座！」</span>遂提下之。<span class="jiazhu">下，遐嫁翻。</span>睿宗卽位，御承天門，赦天下。<span class="jiazhu">京城西內正門曰承天門。</span>復以少帝爲溫王。</p>
<p class="em2 strong">以鍾紹京爲中書令。鍾紹京少爲司農錄事，<span class="jiazhu">唐九寺皆有錄事，官九品，蓋流外也。少，詩照翻。</span>旣典朝政，<span class="jiazhu">朝，直遙翻；下同。</span>縱情賞罰，衆皆惡之。<span class="jiazhu">惡，烏路翻。</span>太常少卿薛稷勸其上表禮讓，<span class="jiazhu">上，時掌翻。</span>紹京從之。稷入言於上曰：<span class="yinhao">「紹京雖有勳勞，素無才德，出自胥徒，一旦超居元宰，恐失聖朝具瞻之美。」</span><span class="jiazhu">《詩》云：赫赫師尹，民具爾瞻。</span>上以爲然。丙午，改除戶部尙書，尋出爲蜀州刺史。<span class="jiazhu">《舊志》：蜀州去京師三千三百二十里。</span></p>
<p class="em2 strong"><span class="yinwen">9</span>上將立太子，以宋王成器嫡長，而平王隆基有大功，疑不能決。成器辭曰：<span class="yinhao">「國家安則先嫡，國家危則先有功；苟違其宜，<span class="jiazhu">長，知兩翻。先，悉薦翻。</span>四海失望。臣死不敢居平王之上。」</span>涕泣固請者累日。大臣亦多言平王功大宜立。劉幽求曰：<span class="yinhao">「臣聞除天下之禍者，當享天下之福。平王拯社稷之危，救君親之難，<span class="jiazhu">難，乃旦翻。</span>論功莫大，語德最賢，無可疑者。」</span>上從之。丁未，立平王隆基爲太子。<span class="jiazhu">《考異》曰：劉子玄先撰《太上皇實錄》，盡傳位；後又撰《睿宗實錄》，終橋陵；文字頗不同。《睿宗錄》及《舊紀》皆云<span class="yinhao">「丙午，立太子」</span>。今從《太上皇錄》。</span>隆基復表讓成器，不許。<span class="jiazhu">復，扶又翻。</span></p>
<p class="em2 strong"><span class="yinwen">10</span>則天大聖皇后復舊號爲天后。追諡雍王賢曰章懷太子。<span class="jiazhu">賢廢見二百二卷高宗永隆元年。雍，於用翻；下同。</span></p>
<p class="em2 strong"><span class="yinwen">11</span>戊申，以宋王成器爲雍州牧、揚州大都督、太子太師。</p>
<p class="em2 strong"><span class="yinwen">12</span>置溫王重茂於內宅。<span class="jiazhu">恐羣不逞挾之以爲變也。</span></p>
<p class="em2 strong"><span class="yinwen">13</span>以太常少卿薛稷爲黃門侍郎，參知機務。稷以工書，事上於藩邸，其子伯陽尙仙源公主，<span class="jiazhu">仙源公主，帝女也，後封荊山公主。</span>故爲相。</p>
<p class="em2 strong"><span class="yinwen">14</span>追削武三思、武崇訓爵諡，斲棺暴尸，平其墳墓。</p>
<p class="em2 strong"><span class="yinwen">15</span>以許州刺史姚元之爲兵部尙書、同中書門下三品，宋州刺史韋嗣立、許州刺史蕭至忠爲中書令，絳州刺史趙彥昭爲中書侍郎，華州刺史崔湜爲吏部侍郎，並同平章事。</p>
<p class="em2 strong"><span class="yinwen">16</span>越州長史宋之問、饒州刺史冉祖雍，坐諂附韋、武，皆流嶺表。</p>
<p class="em2 strong"><span class="yinwen">17</span>己酉，立衡陽王成義爲申王，巴陵王隆範爲岐王，彭城王隆業爲薛王；加太平公主實封滿萬戶。</p>
<p class="em2 strong">太平公主沈敏多權略，<span class="jiazhu">沈，持林翻。</span>武后以爲類己，故於諸子中獨愛幸，頗得預密謀，然尙畏武后之嚴，未敢招權勢；及誅張易之，公主有力焉。<span class="jiazhu">誅張易之見二百七卷中宗神龍元年。</span>中宗之世，韋后、安樂公主皆畏之，又與太子共誅韋氏。旣屢立大功，益尊重，上常與之圖議大政，每入奏事，坐語移時；或時不朝謁，<span class="jiazhu">朝，直遙翻。</span>則宰相就第咨之。每宰相奏事，上輒問：<span class="yinhao">「嘗與太平議否？」</span>又問：<span class="yinhao">「與三郎議否？」</span>然後可之。三郎，謂太子也。公主所欲，上無不聽，自宰相以下，進退繫其一言，其餘薦士驟歷清顯者不可勝數，權傾人主，趨附其門者如市。<span class="jiazhu">勝，音升。趨，七喻翻。</span>子薛崇行、崇敏、崇簡皆封王，田園遍於近甸，收市營造諸器玩，遠至嶺、蜀，輸送者相屬於路，<span class="jiazhu">屬，之欲翻。</span>居處奉養，擬於宮掖。<span class="jiazhu">處，昌呂翻。</span></p>
<p class="em2 strong"><span class="yinwen">18</span>追贈郎岌、燕欽融諫議大夫。</p>
<p class="em2 strong"><span class="yinwen">19</span>秋，七月，庚戌朔，贈韋月將宣州刺史。<span class="jiazhu">韋月將死見上卷中宗神龍二年。</span></p>
<p class="em2 strong"><span class="yinwen">20</span>癸丑，以兵部侍郎崔日用爲黃門侍郎，參知機務。</p>
<p class="em2 strong"><span class="yinwen">21</span>追復故太子重俊位號；<span class="jiazhu">太子重俊死見上卷中宗景龍元年。</span>雪敬暉、桓彥範、崔玄暐、張柬之、袁恕己、成王千里、李多祚等罪，復其官爵。<span class="jiazhu">五王事見上卷神龍二年。千里、多祚與重俊同死，見景龍元年。</span></p>
<p class="em2 strong"><span class="yinwen">22</span>丁巳，以洛州長史宋璟檢校吏部尙書、同中書門下三品；岑羲罷爲右散騎常侍，兼刑部尙書。璟與姚元之協心革中宗弊政，進忠良，退不肖，賞罰盡公，請託不行，綱紀脩舉，當時翕然以爲復有貞觀、永徽之風。<span class="jiazhu">復，扶又翻，又如字。</span></p>
<p class="em2 strong"><span class="yinwen">23</span>壬戌，崔湜罷爲尙書左丞，張錫爲絳州刺史，蕭至忠爲晉州刺史，<span class="jiazhu">《舊志》：晉州，京師東北七百二十五里。</span>韋嗣立爲許州刺史，趙彥昭爲宋州刺史。丙寅，姚元之兼中書令，兵部尙書、同中書門下三品李嶠貶懷州刺史。</p>
<p class="em2 strong">丁卯，太子少師、同中書門下三品唐休璟致仕，右武衞大將軍、同中書門下三品張仁愿罷爲左衞大將軍。</p>
<p class="em2 strong"><span class="yinwen">24</span>黃門侍郎、參知機務崔日用與中書侍郎、參知機務薛稷爭於上前，稷曰：<span class="yinhao">「日用傾側，曏附武三思，非忠臣；賣友邀功，非義士。」</span>日用曰：<span class="yinhao">「臣往雖有過，今立大功。<span class="jiazhu">立大功，謂誅韋氏之謀，日用發之。</span>稷外託國姻，<span class="jiazhu">謂稷子伯陽尙主。</span>仕附張易之、宗楚客，非傾側而何！」</span>上由是兩罷之，戊辰，以日用爲雍州長史，稷爲左散騎常侍。</p>
<p class="em2 strong"><span class="yinwen">25</span>己巳，赦天下，改元；<span class="jiazhu">改元景雲。</span>凡韋氏餘黨未施行者，咸赦之。</p>
<p class="em2 strong"><span class="yinwen">26</span>乙亥，廢武氏崇恩廟及昊陵、順陵，<span class="jiazhu">中宗景龍元年復武氏陵廟。</span>追廢韋后爲庶人，安樂公主爲悖逆庶人。<span class="jiazhu">悖，蒲內翻，又蒲沒翻。</span></p>
<p class="em2 strong"><span class="yinwen">27</span>韋后之臨朝也，吏部侍郎鄭愔貶江州司馬，<span class="jiazhu">朝，直遙翻。愔，於今翻。</span>潛過均州，與刺史譙王重福及洛陽人張靈均謀舉兵誅韋氏，未發而韋氏敗。重福遷集州刺史，未行，靈均說重福曰：<span class="yinhao">「大王地居嫡長，當爲天子。<span class="jiazhu">長，知兩翻。</span>相王雖有功，不當繼統。東都士庶，皆願王來。若潛入洛陽，發左右屯營兵，<span class="jiazhu">東都置左、右屯營兵以衞宮城。</span>襲殺留守，據東都，如從天而下也。然後西取陝州，東取河南北，天下指麾可定。」</span><span class="jiazhu">守，式又翻。陝，式冉翻。</span>重福從之。</p>
<p class="em2 strong">靈均乃密與愔結謀，聚徒數十人。時愔自祕書少監左遷沅州刺史，<span class="jiazhu">武后天授二年，改巫州爲沅州。《舊志》：沅州，京師南四千一百九十七里，至東都三千九百里。</span>遲留洛陽以俟重福，<span class="jiaozhusup">【章：十二行本「福」下有「爲重福」三字；乙十一行本同；孔本同；張校同。】</span>草制，立重福爲帝，改元爲中元克復。<span class="jiazhu">《考異》曰：《太上皇實錄》云：<span class="yinhao">「改元爲中宗克復元年。」</span>今從《新書》。</span>尊上爲皇季叔，以溫王爲皇太弟，愔爲左丞相知內外文事，靈均爲右丞相、天柱大將軍知武事，右散騎常侍嚴善思爲禮部尙書知吏部事。重福與靈均詐乘驛詣東都，愔先供張駙馬都尉裴巽第以待重福。<span class="jiazhu">供，居用翻。張，知亮翻。</span>洛陽縣官微聞其謀。</p>
</div></body></html>