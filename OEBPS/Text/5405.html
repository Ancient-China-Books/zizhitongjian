<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二十六·漢紀十八·中宗孝宣皇帝中</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀十八">漢紀十八</span></span></h1>
<p><span class="jiazhu">起上章涒灘<span class="biaozhusup" data-rel="">（庚申）</span>，盡玄黓閹茂<span class="biaozhusup" data-rel="">（壬戌）</span>，凡三年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="中宗孝宣皇帝中">中宗孝宣皇帝中</span></span></h5>
<p class="strong"><span class="section" id="title-3"><span data-head-description="漢宣帝神爵" data-head-level="h4" data-head-title="神爵元年">神爵元年</span></span><span class="biaozhusup" data-rel="">（庚申、前六一年）</span><span class="jiazhu">以神爵降集紀元。</span></p>
<p class="em2 strong"><span class="yinwen">1</span>春，正月，上始行幸甘泉，郊泰畤；三月，行幸河東，祠后土。上頗脩武帝故事，謹齋祀之禮，以方士言增置神祠；<span class="jiazhu">時以方士言，爲隨侯劍、寶玉、寶璧、周康寶鼎立四祠於未央宮中。又祠大室山於卽墨，三戶山於下密；祠天封苑火井於鴻門；又立歲星、辰星、太白、熒惑、南斗祠於長安城旁；又祠參山八神於曲城，蓬山石社、石鼓於臨朐，之罘山於腄，成山於不夜，萊山於黃；成山祠日，萊山祠月，又祠四時於琅邪，蚩尤於壽良。京師近縣，鄠則有勞谷、五牀山、日、月、五帝、仙人、玉女祠；雲陽有徑路神祠；又立五龍山仙人祠及黃帝、天神帝、原水凡四祠於膚施。</span>聞益州有金馬、碧雞之神，可醮祭而致，<span class="jiazhu">《後漢志》：越巂郡青蛉縣禺同山，俗謂有金馬、碧雞。如淳曰：金形似馬，碧形似雞。《水經註》曰：禺同山神有金馬、碧雞，光景儵忽。醮，卽召翻。</span>於是遣諫大夫蜀郡王褒使持節而求之。<span class="jiazhu">使，疏吏翻。</span></p>
<p class="em2 strong">初，上聞褒有俊才，召見，<span class="jiazhu">見，賢遍翻。</span>使爲《聖主得賢臣頌》。其辭曰：<span class="yinhao">「夫賢者，國家之器用也。所任賢，則趨舍省而功施普；<span class="jiazhu">師古曰：趨，讀曰趣。普，博也。趨，七喻翻。舍，讀曰捨。施，式智翻。</span>器用利，則用力少而就效衆。故工人之用鈍器也，勞筋苦骨，終日矻矻；<span class="jiazhu">應劭曰：矻矻，勞極皃；如淳曰：健作皃。師古曰：如說是也。矻，口骨翻。</span>及至巧冶鑄干將，<span class="jiazhu">干將，吳寶劍名，闔廬所鑄。</span>使離婁督繩，公輸削墨，<span class="jiazhu">張晏曰：離婁，黃帝時明目者也。應劭曰：公輸，魯般，性巧者也。師古曰：督，察視也。</span>雖崇臺五層、延袤百丈而不溷者，工用相得也。<span class="jiazhu">師古曰：溷，亂也，音胡頓翻。</span>庸人之御駑馬，亦傷吻、敝策而不進於行；<span class="jiazhu">師古曰：吻，口角也。策，所以擊馬。</span>及至駕齧膝、驂乘旦，<span class="jiazhu">孟康曰：良馬低頭，口至膝，故曰齧膝。張晏曰：駕則旦至，故曰乘旦。乘，食證翻。</span>王良執靶，<span class="jiazhu">張晏曰：王良，郵無恤，字伯樂。晉灼曰：靶，音霸；謂轡也。師古曰：參驗《左氏傳》及《國語》、《孟子》，郵無恤、郵良、劉無止、王良，總一人也。《楚辭》云：驥躊躇於敝輦，遇孫陽而得代。王逸云：孫陽，伯樂姓名也。《列子》云：伯樂，秦穆公時人。考其年代，不相當。張說云良字伯樂，斯失之矣。</span>韓哀附輿，<span class="jiazhu">應劭曰：《世本》：韓哀作御。師古曰：宋衷云：韓哀，韓哀侯也。時已有御，此復言作者，加其精巧也。然則善御者耳，非始作也。</span>周流八極，萬里一息，何其遼哉？人馬相得也。故服絺綌之涼者，不苦盛暑之鬱燠；襲貂狐之煗者，不憂至寒之悽愴。<span class="jiazhu">師古曰：鬱，熱氣也。燠，溫也。悽愴，寒冷也。燠，於六翻。煗，乃短翻。</span>何則？有其具者易其備。賢人、君子，亦聖王之所以易海內也。<span class="jiazhu">易，以豉翻。</span>昔周公躬吐捉之勞，故有圉空之隆；<span class="jiazhu">師古曰：一飯三吐食，一沐三捉髮，以賓賢士，故能成太平之化，而刑措不用，故囹圄空虛也。圉，音圄，同。</span>齊桓設庭燎之禮，故有匡合之功。<span class="jiazhu">應劭曰：有以九九求見桓公，桓公不內。其人曰：<span class="yinhao">「九九小術，而君不內之，況大於九九者乎！」</span>於是桓公設庭燎之禮而見之。居無幾，隰朋自遠而至，齊遂以霸。師古曰：九九，計數之書，若今《算經》也。匡，謂一匡天下。合，謂九合諸侯。</span>由此觀之，君人者勤於求賢而逸於得人。人臣亦然。昔賢者之未遭遇也，圖事揆策，則君不用其謀，陳見悃誠，<span class="jiazhu">王逸曰：悃愊，志純一也，亦猶實也。</span>則上不然其信；進仕不得施効，斥逐又非其愆。是故伊尹勤於鼎俎，太公困於鼓刀，<span class="jiazhu">師古曰：勤於鼎俎，謂負鼎俎以干湯也。鼓刀者，謂太公屠牛於朝歌也。</span>百里自鬻，甯子飯牛，<span class="jiazhu">師古曰：鬻，賣也。《呂氏春秋》曰：百里奚之未遇時也，虞亡而虜縛，鬻以五羊之皮，公孫枝得而悅之，獻諸穆公。應劭曰：齊桓公夜出迎客，甯戚疾擊其牛角，高歌曰：<span class="yinhao">「南山矸，白石爛，生不逢堯與舜禪！短布單衣適至骭，從昏飯牛薄夜半，長夜曼曼何時旦！」</span>桓公遂召與語，悅之，以爲大夫。飯，扶晚翻。</span>離此患也。<span class="jiazhu">師古曰：離，遭也。</span>及其遇明君、遭聖主也，運籌合上意，諫諍卽見聽，進退得關其忠，任職得行其術，剖符錫壤而光祖考。故世必有聖知之君，<span class="jiazhu">知，讀曰智。</span>而後有賢明之臣。故虎嘯而風冽，<span class="jiazhu">師古曰：冽冽，風皃也；音列。</span>龍興而致雲，蟋蟀竢秋唫，蜉蝤出以陰。<span class="jiazhu">孟康曰：蜉蝤，渠略也。師古曰：蟋蟀，今之促織也。蜉蝤，甲蟲也，好叢聚而生也，朝生而夕死。舍人曰：南陽以東曰蜉蝤，梁、宋之間曰渠略。郭璞曰：似蛣蜣，身狹而長，有角，黃黑色，聚生糞土中，朝生暮死，猪好噉之。陸璣《疏》云：蜉蝣有角，大如指，長三四寸，甲下有翅，能飛，夏月陰雨時地中出。竢，卽俟字。蝤，音由。</span>《易》曰：『飛龍在天，利見大人。』<span class="jiazhu">師古曰：《乾卦》九五《爻辭》也。言王者居正陽之位，賢才見之，則利用也。</span>《詩》曰：『思皇多士，生此王國。』<span class="jiazhu">師古曰：《大雅·文王》之詩也。思，語辭也。皇，美也。言美哉衆多賢士，生此周王之國也。</span>故世平主聖，俊艾將自至；<span class="jiazhu">師古曰：艾，讀曰乂。</span>明明在朝，穆穆布列，聚精會神，相得益章，<span class="jiazhu">師古曰：章，明也。</span>雖伯牙操遞鍾，<span class="jiazhu">晉灼曰：遞，音遞送之遞。二十四鍾各有節奏，擊之不常，故曰遞。臣瓚曰：《楚辭》云：<span class="yinhao">「奏伯牙之號鍾。」</span>號鍾，琴名也。馬融《笛賦》曰：號鍾，高調。伯牙以善鼓琴，不聞其能擊鍾也。師古曰：琴名，是也。字旣作遞，則與《楚辭》不同，不得卽讀爲號，當依晉音耳。</span>逢門子彎烏號，<span class="jiazhu">師古曰：逢門，善射者，卽逢蒙也。應劭曰：楚有柘桑，烏栖其上，枝下著地，不得飛，欲墮，號呼，故曰烏號。張揖曰：黃帝乘龍上天，小臣不得上，挽持龍𩑞；𩑞拔，墮黃帝弓；臣下抱弓而號，故名弓烏號。師古曰：應、張二說皆有據。逢，皮江翻。</span>猶未足以喻其意也。故聖主必待賢臣而弘功業，俊士亦俟明主以顯其德。上下俱欲，驩然交欣，千載壹合，論說無疑，翼乎如鴻毛遇順風，沛乎如巨魚縱大壑；其得意若此，則胡禁不止，曷令不行，<span class="jiazhu">師古曰：胡、曷，皆何也。</span>化溢四表，橫被無窮。<span class="jiazhu">被，皮義翻。</span>是以聖主不徧窺望而視已明，不殫傾耳而聽已聰，<span class="jiazhu">師古曰：殫，盡也。</span>太平之責塞，<span class="jiazhu">師古曰：塞，滿也。塞，悉則翻。</span>優游之望得，休徵自至，壽考無疆，何必偃仰屈伸若彭祖，呴噓呼吸如僑、松，<span class="jiazhu">如淳曰：《五帝紀》：彭祖，堯、舜時人。《列仙傳》：彭祖，殷大夫也；歷夏至商末，號年七百。師古曰：呴、噓，皆開口出氣也。僑，王僑；松，赤松子；皆仙人也。呴，吁于翻。噓，音虛。</span>眇然絕俗離世哉！」</span><span class="jiazhu">師古曰：眇然，高遠之意。離，力智翻。</span>是時上頗好神仙，故褒對及之。<span class="jiazhu">好，呼到翻；下同。</span></p>
<p class="em2 strong">京兆尹張敞亦上疏諫曰：<span class="yinhao">「願明主時忘車馬之好，斥遠方士之虛語，游心帝王之術，太平庶幾可興也。」</span><span class="jiazhu">遠，于願翻。幾，居希翻。</span>上由是悉罷尙方待詔。<span class="jiazhu">此尙方，非作器物之尙方。尙，主也，主方藥也。司馬相如《大人賦》：詔岐伯使尙方，是也。</span>初，趙廣漢死後，爲京兆尹者皆不稱職，<span class="jiazhu">稱，尺證翻。</span>唯敞能繼其迹；其方略、耳目不及廣漢，然頗以經術儒雅文之。</p>
<p class="em2 strong"><span class="yinwen">2</span>上頗脩飾，宮室、車服盛於昭帝時；外戚許、史、王氏貴寵。諫大夫王吉上疏曰：<span class="yinhao">「陛下躬聖質，總萬方，惟思世務，將興太平，詔書每下，民欣然若更生。臣伏而思之，可謂至恩，未可謂本務也。<span class="jiazhu">師古曰：言天子如此，雖於百姓爲至恩，然未盡政務之本也。</span>欲治之主不世出，<span class="jiazhu">師古曰：言有時遇之不常值。治，直吏翻。</span>公卿幸得遭遇其時，言聽諫從，然未有建萬世之長策，舉明主於三代之隆也。其務在於期會、簿書、斷獄、聽訟而已，<span class="jiazhu">斷，丁亂翻。</span>此非太平之基也。臣聞民者，弱而不可勝，愚而不可欺也。聖主獨行於深宮，得則天下稱誦之，失則天下咸言之，故宜謹選左右，審擇所使。左右所以正身，所使所以宣德，此其本也。孔子曰：『安上治民，莫善於禮，』非空言也。<span class="jiazhu">師古曰：《孝經》載孔子之言。治，直之翻。</span>王者未制禮之時，引先王禮宜於今者而用之。臣願陛下承天心，發大業，與公卿大臣延及儒生，述舊禮，明王制，敺一世之民躋之仁壽之域，<span class="jiazhu">師古曰：以仁撫下，則羣生安逸而壽考。余謂此以仁、壽二字並言，仁者不鄙詐，壽者不夭折也。敺，與驅同。</span>則俗何以不若成、康，壽何以不若高宗！<span class="jiazhu">師古曰：高宗，殷王武丁也，享國百年。</span>竊見當世趨務不合於道者，謹條奏，<span class="jiazhu">師古曰：趨，讀曰趣。趣，嚮也。</span>唯陛下財擇焉。」</span>吉意以爲：<span class="yinhao">「世俗聘妻、送女無節，則貧人不及，故不舉子。又，漢家列侯尙公主，諸侯則國人承翁主，<span class="jiazhu">晉灼曰：娶天子女，則曰尙公主。國人娶諸侯女，則曰承翁主。尙、承，皆卑下之名也。</span>使男事女，夫屈於婦，逆陰陽之位，故多女亂。古者衣服、車馬，貴賤有章；今上下僭差，人人自制，<span class="jiazhu">師古曰：言無節度。</span>是以貪財誅利，不畏死亡。<span class="jiazhu">誅，責也，求也。</span>周之所以能致治刑措而不用者，以其禁邪於冥冥，絕惡於未萌也。」</span><span class="jiazhu">師古曰：冥冥，言未有端緒也。治，直吏翻。</span>又言：<span class="yinhao">「舜、湯不用三公、九卿之世而舉皋陶、伊尹，<span class="jiazhu">李奇曰：不繼世而爵也。言皋陶、伊尹非三公、九卿之世。陶，音遙。</span>不仁者遠。<span class="jiazhu">師古曰：任用賢人，放黜讒佞。</span>今使俗吏得任子弟，<span class="jiazhu">張晏曰：子弟以父兄任爲郎。</span>率多驕驁，不通古今，無益於民，宜明選求賢，除任子之令；外家及故人，可厚以財，不宜居位。去角抵，減樂府，省尙方，明示天下以儉。古者工不造琱瑑，<span class="jiazhu">師古曰：瑑者，刻鏤爲文。瑑，音篆。</span>商不通侈靡，非工、商之獨賢，政敎使之然也。」</span>上以其言爲迂闊，<span class="jiazhu">師古曰：迂，遠也，音于。</span>不甚寵異也。吉遂謝病歸。</p>
<p class="em2 strong"><span class="yinwen">3</span>義渠安國至羌中，召先零諸豪三十餘人，以尤桀黠者皆斬之；<span class="jiazhu">師古曰：桀，堅也，言不順從也。黠，惡也，爲惡堅也。零，音憐。黠，戶八翻。</span>縱兵擊其種人，<span class="jiazhu">種，章勇翻；下同。</span>斬首千餘級。於是諸降羌及歸義羌侯楊玉等怨怒，無所信鄕，<span class="jiazhu">師古曰：恐中國汎怒，不信其心而納嚮之。仲馮曰：恐怒，且恐且怒也。羌未有變，而漢吏無故誅殺其人，故楊玉等謂漢無所信鄕，於是與他族皆叛也。余謂恐怒，仲馮說是。無所信嚮，不信漢、不嚮漢也。作<span class="yinhao">「怨怒」</span>者，《通鑑》略改班《書》之文，成一家言。降，戶江翻。</span>遂劫略小種，背畔犯塞，攻城邑，殺長吏。<span class="jiazhu">背，蒲妹翻。</span>安國以騎都尉將騎二<span class="jiaozhusup">【章：乙十一行本「二」作「三」；孔本同：張校同。】</span>千屯備羌；至浩亹，<span class="jiazhu">浩亹縣，屬金城郡；有浩亹水，出西塞外，東至允吾，入湟水。孟康曰：浩亹，音合門。師古曰：浩，音誥。浩，水名也。亹者，水流峽山，岸深若門也。《詩·大雅》曰：鳧鷖在亹，亦其義也。今俗呼此水爲閤門河，蓋疾言之，浩爲閤耳。杜佑曰：浩亹縣卽今金城郡廣武縣地。又曰：廣武縣西南有漢浩亹縣故城。</span>爲虜所擊，失亡車重、兵器甚衆。<span class="jiazhu">師古曰：重，音直用翻。</span>安國引還，至令居，以聞。<span class="jiazhu">令，音零。</span></p>
<p class="em2 strong">時趙充國年七十餘，上老之，使丙吉問誰可將者。<span class="jiazhu">將，卽亮翻；下同。</span>充國對曰：<span class="yinhao">「無踰於老臣者矣！」</span>上遣問焉，曰：<span class="yinhao">「將軍度羌虜何如？<span class="jiazhu">師古曰：度，計也，音大各翻；下同。</span>當用幾人？」</span>充國曰：<span class="yinhao">「百聞不如一見。兵難遙度，臣願馳至金城，<span class="jiazhu">昭帝元始六年，置金城郡；唐蘭、鄯、廓州地。</span>圖上方略。<span class="jiazhu">師古曰：圖其地形，幷爲攻討方略，俱奏上也。上，時掌翻；下兵上同。</span>羌戎小夷，逆天背畔，滅亡不久，<span class="jiazhu">背，蒲妹翻。</span>願陛下以屬老臣，<span class="jiazhu">師古曰：屬，委也。屬，音之欲翻。</span>勿以爲憂！」</span>上笑曰：<span class="yinhao">「諾。」</span>乃大發兵詣金城。夏，四月，遣充國將之，以擊西羌。<span class="jiazhu">將，卽亮翻。</span></p>
<p class="em2 strong"><span class="yinwen">4</span>六月，有星孛于東方。<span class="jiazhu">孛，蒲內翻。</span></p>
<p class="em2 strong"><span class="yinwen">5</span>趙充國至金城，須兵滿萬騎，欲渡河，恐爲虜所遮，卽夜遣三校銜枚先渡，<span class="jiazhu">師古曰：銜枚者，欲其無聲，使虜不覺。校，戶敎翻；下同。</span>渡，輒營陳；<span class="jiazhu">立營陳，則虜不得而犯，諸軍可以相繼而渡河。陳，讀曰陣。</span>會明畢，遂以次盡渡。虜數十百騎來，出入軍傍，充國曰：<span class="yinhao">「吾士馬新倦，不可馳逐，此皆驍騎難制，又恐其爲誘兵也。<span class="jiazhu">驍，堅堯翻。誘，音酉。</span>擊虜以殄滅爲期，小利不足貪！」</span>令軍勿擊。遣騎候四望陿中無虜，<span class="jiazhu">文穎曰：金城有三陿，在南六百里。師古曰：山峭而夾水曰陿，四望者，陿名也。陿，音狹。</span>夜，引兵上至落都，<span class="jiazhu">服虔曰。落都，山名也。據《水經註》，破羌縣之西有樂都城。《後漢志》，浩亹縣有雒都谷。劉昫曰：唐鄯州，治故樂都城。</span>召諸校司馬謂曰：<span class="yinhao">「吾知羌虜不能爲兵矣！使虜發數千人守杜四望陿中，<span class="jiazhu">師古曰：杜，塞也。</span>兵豈得入哉！」</span></p>
<p class="em2 strong">充國常以遠斥候爲務，行必爲戰備，止必堅營壁，尤能持重，愛士卒，先計而後戰，遂西至西部都尉府，<span class="jiazhu">孟康曰：在金城。</span>日饗軍士，<span class="jiazhu">師古曰：饗，飲。</span>士皆欲爲用。虜數挑戰，<span class="jiazhu">數，所角翻。挑，徒了翻。</span>充國堅守。捕得生口，言羌豪相數責曰：<span class="yinhao">「語汝無反，<span class="jiazhu">數，所具翻。語，牛倨翻。</span>今天子遣趙將軍來，年八九十矣，善爲兵；今請欲壹鬬而死，可得邪！」</span><span class="jiazhu">言充國持重不戰，羌欲一鬬而死，不可得也。</span>初，䍐、幵豪靡當兒使弟雕庫來告都尉曰：<span class="yinhao">「先零欲反。」</span>後數日，果反。雕庫種人頗在先零中，都尉卽留雕庫爲質。<span class="jiazhu">金城西部都尉也。種，章勇翻。質，音致。</span>充國以爲無罪，乃遣歸告種豪：<span class="yinhao">「大兵誅有罪者，明白自別，毋取幷滅。<span class="jiazhu">師古曰：言勿相和同，幷取滅亡。別，彼列翻。</span>天子告諸羌人：犯法者能相捕斬，除罪，仍以功大小賜錢有差；<span class="jiazhu">時募能斬大豪有罪者一人，賜錢四十萬；中豪十五萬；下豪二萬；女子及老、弱千錢。</span>又以其所捕妻子、財物盡與之。」</span>充國計欲以威信招降䍐、幵及劫略者，解散虜謀，徼其疲劇，乃擊之。<span class="jiazhu">師古曰：徼，要也，音工堯翻。</span></p>
<p class="em2 strong">時上已發內郡兵屯邊者合六萬人矣。酒泉太守辛武賢<span class="jiazhu">《姓譜》：夏啓封支子於莘；莘、辛相近，遂爲辛氏。漢初申蒲爲趙、魏名將，及徙家隴西，遂爲隴西人。余按此敍辛武賢之世，然旣以莘爲辛，而又以申牽合之，以其聲相近也。然周自有太史辛甲。</span>奏言：<span class="yinhao">「郡兵皆屯備南山，北邊空虛，勢不可久。若至秋冬乃進兵，此虜在境外之册。今虜朝夕爲寇，土地寒苦，漢馬不耐冬，不如以七月上旬齎三十日糧，分兵出張掖、酒泉，合擊䍐、幵在鮮水上者。<span class="jiazhu">劉昫曰：漢金城郡之金城縣，䍐羌所處也；後漢置西海郡；晉乞伏乾歸都於此；唐爲蘭州五泉縣。余據《漢書》，羌豪獻鮮水海地於王莽，置西海郡，卽此。《山海經》云：北鮮之山，鮮水出焉，北流注于徐吾。非此鮮水也。</span>雖不能盡誅，但奪其畜產，虜其妻子，復引兵還，冬復擊之，<span class="jiazhu">復，扶又翻。</span>大兵仍出，虜必震壞。」</span><span class="jiazhu">師古曰：仍，頻也。</span>天子下其書充國，<span class="jiazhu">下，遐稼翻；下同。</span>令議之。充國以爲：<span class="yinhao">「一馬自負三十日食，爲米二斛四斗，麥八斛，又有衣裝、兵器，難以追逐。虜必商軍進退，<span class="jiazhu">師古曰：商，計度也。</span>稍引去，逐水草，入山林。隨而深入，虜卽據前險，守後阨，以絕糧道，必有傷危之憂，爲夷狄笑，千載不可復。<span class="jiazhu">復，報也。載，子亥翻。</span>而武賢以爲可奪其畜產，虜其妻子，此殆空言，非至計也。<span class="jiazhu">師古曰：殆，僅也。《韻略》云：近也。</span>先零首爲畔逆，他種劫略，<span class="jiazhu">師古曰：言被劫略而反畔，非其本心。</span>故臣愚册，<span class="jiazhu">册，謀也，籌也。</span>欲捐䍐、幵闇昧之過，隱而勿章，先行先零之誅以震動之，宜悔過反善，因赦其罪，選擇良吏知其俗者，拊循和輯。<span class="jiazhu">師古曰：拊，古撫字。輯，與集同。</span>此全師保勝安邊之册。」</span></p>
<p class="em2 strong">天子下其書，公卿議者咸以爲<span class="yinhao">「先零兵盛而負䍐、幵之助，<span class="jiazhu">師古曰：負，恃也。</span>不先破䍐、幵，則先零未可圖也。」</span>上乃拜侍中許延壽爲強弩將軍，卽拜酒泉太守武賢爲破羌將軍，<span class="jiazhu">師古曰：卽，就也。就其郡而拜之。</span>賜璽書嘉納其册。以書敕讓充國曰：<span class="yinhao">「今轉輸並起，百姓煩擾，將軍將萬餘之衆，不早及秋共水草之利，爭其畜食，<span class="jiazhu">師古曰：此畜，謂畜產牛羊之屬；食，謂穀麥之屬也。或曰：畜食，畜之所食，卽謂草也。</span>欲至冬，虜皆當畜食，<span class="jiazhu">師古曰：此畜讀曰蓄。蓄，聚積也。</span>多臧匿山中，依險阻，<span class="jiazhu">臧，古藏字。</span>將軍士寒，手足皸瘃，<span class="jiazhu">師古曰：皸，坼裂也。瘃，寒創也。皸，音軍。瘃，竹足翻。</span>寧有利哉！將軍不念中國之費，欲以歲數而勝敵，<span class="jiazhu">師古曰：久歷年歲，乃勝小敵也。數，音所具翻。</span>將軍誰不樂此者！<span class="jiazhu">師曰古：言爲將軍者皆樂此。樂，音洛。</span>今詔破羌將軍武賢等將兵，以七月擊䍐羌；將軍其引兵並進，勿復有疑！」</span><span class="jiazhu">復，扶又翻。</span></p>
<p class="em2 strong">充國上書曰：<span class="yinhao">「陛下前幸賜書，欲使人諭䍐，以大軍當至，漢不誅䍐，以解其謀。臣故遣幵豪雕庫宣天子至德；䍐、幵之屬皆聞知明詔。今先零羌楊玉阻石山木，候便爲寇，<span class="jiazhu">師古曰：謂阻依山之木石以自保固。</span>䍐羌未有所犯，乃置先零，先擊䍐，釋有罪，誅無辜，<span class="jiazhu">師古曰：釋，置也，放也。</span>起壹難，就兩害，誠非陛下本計也！臣聞兵法：『攻不足者守有餘。』又曰：『善戰者致人，不致於人。』<span class="jiazhu">師古曰：致人者，引致而取之。致於人，爲人所引也。</span>今䍐羌欲爲敦煌、酒泉寇，<span class="jiazhu">敦，徒門翻。</span>宜飭兵馬，練戰士，以須其至。<span class="jiazhu">師古曰：須，待也。</span>坐得致敵之術，以逸擊勞，取勝之道也。今恐二郡兵少，不足以守，而發之行攻，釋致虜之術而從爲虜所致之道，<span class="jiazhu">師古曰：釋，廢也。</span>臣愚以爲不便。先零羌虜欲爲背畔，故與䍐、幵解仇結約，然其私心不能無恐漢兵至而䍐、幵背之也。<span class="jiazhu">背，蒲妹翻。</span>臣愚以爲其計常欲先赴䍐、幵之急以堅其約。先擊䍐羌，先零必助之。今虜馬肥、糧食方饒，擊之恐不能傷害，適使先零得施德於䍐羌，<span class="jiazhu">師古曰：施德，自樹恩德也。</span>堅其約，合其黨。虜交堅黨，合精兵二萬餘人，迫脅諸小種，附著者稍衆，<span class="jiazhu">著，直略翻。</span>莫須之屬不輕得離也。<span class="jiazhu">服虔曰：莫須，小種羌名也。</span>如是，虜兵寖多，誅之用力數倍。臣恐國家憂累，<span class="jiazhu">累，力瑞翻；下累重同。</span>由十年數，不二三歲而已。於臣之計，先誅先零已，則䍐、幵之屬不煩兵而服矣。先零已誅而䍐、幵不服，涉正月擊之，得計之理，又其時也。以今進兵，誠不見其利！」</span>戊申，充國上奏。<span class="jiazhu">上，時掌翻。</span>秋，七月，甲寅，璽書報，從充國計焉。</p>
<p class="em2 strong">充國乃引兵至先零在所。虜久屯聚，懈弛，<span class="jiazhu">師古曰：弛，放也。</span>望見大軍，棄車重，欲渡湟水，<span class="jiazhu">重，直用翻。</span>道阨陿；充國徐行驅之。或曰：<span class="yinhao">「逐利行遲。」</span><span class="jiazhu">師古曰：逐利宜速，今行太遲。</span>充國曰：<span class="yinhao">「此窮寇，不可迫也。緩之則走不顧，急之則還致死。」</span><span class="jiazhu">師古曰：謂更迴還盡力而死戰。</span>諸校皆曰：<span class="yinhao">「善。」</span>虜赴水溺死者數百，降及斬首五百餘人。<span class="jiazhu">降，戶江翻。</span>虜馬、牛、羊十萬餘頭，車四千餘兩。<span class="jiazhu">兩，音亮。</span>兵至䍐地，令軍毋燔聚落、芻牧田中。<span class="jiazhu">師古曰：不得燔燒人居，及於田畝之中刈芻放牧也。</span>䍐羌聞之，喜曰：<span class="yinhao">「漢果不擊我矣！」</span>豪靡忘使人來言：<span class="yinhao">「願得還復故地。」</span><span class="jiazhu">服虔曰：靡忘，羌帥名也。</span>充國以聞，未報。靡忘來自歸，充國賜飲食，遣還諭種人。護軍以下皆爭之曰：<span class="yinhao">「此反虜，不可擅遣！」</span>充國曰：<span class="yinhao">「諸君但欲便文自營，<span class="jiazhu">師古曰：苟取文墨之便，以自營衞。</span>非爲公家忠計也！」</span>語未卒，<span class="jiazhu">爲，于僞翻。卒，子恤翻。</span>璽書報，令靡忘以贖論。後䍐竟不煩兵而下。</p>
<p class="em2 strong">上詔破羌、強弩將軍詣屯所，以十二月與充國合，進擊先零。時羌降者萬餘人矣，充國度其必壞，<span class="jiazhu">度，徒洛翻。</span>欲罷騎兵；屯田以待其敝。作奏未上，<span class="jiazhu">上，時掌翻。</span>會得進兵璽書，充國子中郎將卬懼，使客諫充國曰：<span class="yinhao">「誠令兵出，破軍殺將，以傾國家，<span class="jiazhu">將，卽亮翻。</span>將軍守之可也。卽利與病，又何足爭！一旦不合上意，遣繡衣來責將軍，<span class="jiazhu">師古曰：繡衣，謂御史。</span>將軍之身不能自保，何國家之安！」</span>充國歎曰：<span class="yinhao">「是何言之不忠也！本用吾言，羌虜得至是邪！<span class="jiazhu">師古曰：言豫防之，可無今日之寇也。</span>往者舉可先行羌者，<span class="jiazhu">行，下孟翻。</span>吾舉辛武賢；丞相御史復白遣義渠安國，竟沮敗羌。<span class="jiazhu">復，扶又翻。敗，補邁翻。</span>金城、湟中穀斛八錢，吾謂耿中丞：<span class="jiazhu">服虔曰：耿壽昌也，爲司農中丞。《姓譜》：耿，古國名，爲晉所滅，子孫以爲氏。謂，告語也。</span>『糴三百萬斛穀，羌人不敢動矣！』<span class="jiazhu">師古曰：言豫儲糧食可以制敵。</span>耿中丞請糴百萬斛，乃得四十萬斛耳；義渠再使，<span class="jiazhu">使，疏吏翻。</span>且費其半。失此二册，羌人致敢爲逆。失之豪釐，差以千里，是旣然矣。今兵久不決，四夷卒有動搖，<span class="jiazhu">卒，讀曰猝；下可卒同，又卒死同。</span>相因而起，雖有知者不能善其後，<span class="jiazhu">知，讀曰智。</span>羌獨足憂邪！<span class="jiazhu">師古曰：言儻如此，則所憂不獨在羌。</span>吾固以死守之，明主可爲忠言。」</span></p>
<p class="em2 strong">遂上屯田奏曰：<span class="yinhao">「臣所將吏士、馬牛食所用糧穀、茭稾，調度甚廣，難久不解，<span class="jiazhu">調，徒弔翻。難，乃旦翻。</span>傜役不息，恐生他變，爲明主憂，誠非素定廟勝之册。<span class="jiazhu">師古曰：廟勝，謂謀於廟堂而勝敵也。</span>且羌易以計破，難用兵碎也，<span class="jiazhu">易，以豉翻。</span>故臣愚心以爲擊之不便！計度臨羌東至浩亹，羌虜故田及公田，民所未墾，可二千頃以上，<span class="jiazhu">度，徒洛翻。</span>其間郵亭多壞敗者。臣前部士入山，伐林木六萬餘枚，在水次。臣願罷騎兵，留步兵萬二百八十一人，分屯要害處，冰解漕下，繕鄕亭，浚溝渠，<span class="jiazhu">師古曰：漕下，以水運木而下也。繕，補也。浚，深治也。</span>治湟陿以西道橋七十所，令可至鮮水左右。田事出，賦人三<span class="jiaozhusup">【章：甲十五行本「三」作「二」；乙十一行本同；孔本同；張校同。】</span>十畮；<span class="jiazhu">師古曰：田事出，謂至春，人出營田也。賦，謂班與之也。畮，古畝字。</span>至四月草生，發郡騎及屬國胡騎各千，就草爲田者遊兵，以充入金城郡，益積畜，省大費。今大司農所轉穀至者，足支萬人一歲食，謹上田處及器用簿。」</span><span class="jiazhu">上，時掌翻。</span></p>
<p class="em2 strong">上報曰：<span class="yinhao">「卽如將軍之計，虜當何時伏誅？兵當何時得決？孰計其便，復奏！」</span><span class="jiazhu">孰，與熟同。復，扶又翻。</span></p>
<p class="em2 strong">充國上狀曰：<span class="yinhao">「臣聞帝王之兵，以全取勝，是以貴謀而賤戰。『百戰而百勝，非善之善者也，故先爲不可勝以待敵之可勝。』<span class="jiazhu">師古曰：此兵法之辭，言先自完堅，令敵不能勝我，乃可以勝敵也。余據此言本之《孫子》。</span>蠻夷習俗雖殊於禮義之國，然其欲避害就利，愛親戚，畏死亡，一也。今虜亡其美地薦草，<span class="jiazhu">師古曰：薦，稠草。</span>愁於寄託，遠遯，骨肉心離，人有畔志。而明主班師罷兵，<span class="jiazhu">鄧展曰：班，還也。</span>萬人留田，順天時，因地利，以待可勝之虜，雖未卽伏辜，兵決可期月而望。羌虜瓦解，前後降者萬七百餘人，及受言去者凡七十輩，<span class="jiazhu">如淳曰：羌胡言欲降，受其言遣去者。師古曰：如說非也。謂羌受充國之言，歸相告喻者也。羌虜，卽羌賊耳，無預於胡。</span>此坐支解羌虜之具也。臣謹條不出兵留田便宜十二事：步兵九校、<span class="jiazhu">師古曰：一部爲一校。校，戶敎翻。</span>吏士萬人留屯，以爲武備，因田致穀，威德並行，一也。又因排折羌虜，令不得歸肥饒之地，貧破其衆，以成羌虜相畔之漸，二也。居民得並田作，<span class="jiazhu">師古曰：並，且，讀如本字，又音步浪翻。仲馮曰：並，亦俱也。</span>不失農業，三也。軍馬一月之食，度支田士一歲，罷騎兵以省大費，四也。<span class="jiazhu">度，徒洛翻。</span>至春，省甲士卒，循河、湟漕穀至臨羌，<span class="jiazhu">臨羌縣，屬金城郡，其西北卽塞外。</span>以示羌虜，揚威武，傳世折衝之具，五也。以閒暇時，下先所伐材，繕治郵亭，充入金城，六也。<span class="jiazhu">閒，與閑同。治，直之翻。</span>兵出，乘危徼幸；<span class="jiazhu">師古曰：言不可必勝。徼，堅堯翻，又一遙翻。</span>不出，令反畔之虜竄於風寒之地，離霜露、疾疫、瘃墮之患，<span class="jiazhu">師古曰：墮，謂困寒瘃而墮指者。</span>坐得必勝之道，七也。無經阻、遠追、死傷之害，八也。內不損威武之重，外不令虜得乘間之勢，九也。<span class="jiazhu">師古曰：間，謂軍之間隙者也。間，古莧翻。</span>又亡驚動河南大幵<span class="jiazhu">服虔曰：皆羌種，在河西之河南也。亡，古無字通。</span>使生他變之憂，十也。治隍陿中道橋，令可至鮮水以制西域，伸威千里，從枕席上過師，十一也。<span class="jiazhu">鄭氏曰：橋成，軍行安易，若於枕席上過也。</span>大費旣省，繇役豫息，以戒不虞，十二也。<span class="jiazhu">繇，古傜字通。</span>留屯田得十二便，出兵失十二利，唯明詔采擇！」</span></p>
<p class="em2 strong">上復賜報曰：<span class="yinhao">「兵決可期月而望者，<span class="jiazhu">復，扶又翻；下同。期，讀曰朞。</span>謂今冬邪，謂何時也？將軍獨不計虜聞兵頗罷，且丁壯相聚，攻擾田者及道上屯兵，復殺略人民，將何以止之？將軍孰計復奏！」</span></p>
<p class="em2 strong">充國復奏曰：<span class="yinhao">「臣聞兵以計爲本，故多算勝少算。<span class="jiazhu">《孫子》曰：多算勝，少算不勝。</span>先零羌精兵，今餘不過七八千人，失地遠客分散，飢凍畔還者不絕。臣愚以爲虜破壞可日月冀，遠在來春，故曰兵決可期月而望。竊見北邊自敦煌至遼東萬一千五百餘里，乘塞列地有吏卒數千人，虜數以大衆攻之而不能害。<span class="jiazhu">敦，徒門翻。數，所角翻。</span>今騎兵雖罷，虜見屯田之士精兵萬人，從今盡三月，虜馬羸瘦，<span class="jiazhu">羸，倫爲翻。</span>必不敢捐其妻子於他種中，<span class="jiazhu">種，章勇翻。</span>遠涉河山而來爲寇；亦不敢將其累重，還歸故地。<span class="jiazhu">師古曰：累重，謂妻子也。累，力瑞翻。重，直用翻。</span>是臣之愚計所以度虜且必瓦解其處，<span class="jiazhu">師古曰：各於其處自瓦解。度，徒洛翻。</span>不戰而自破之册也。<span class="jiazhu">册，與策同。</span>至於虜小寇盜，時殺人民，其原未可卒禁。<span class="jiazhu">卒，讀曰猝。</span>臣聞戰不必勝，不苟接刃；攻不必取，不苟勞衆。誠令兵出，雖不能滅先零，但能令虜絕不爲小寇，則出兵可也。卽今同是，<span class="jiazhu">師古曰：言俱不能止小寇盜。</span>而釋坐勝之道，從乘危之勢，往終不見利，空內自罷敝，<span class="jiazhu">罷，讀曰疲。</span>貶重以自損，<span class="jiazhu">貶重，謂貶中國之威重也。</span>非所以示蠻夷也。又大兵一出，還不可復留，<span class="jiazhu">言大兵出塞而還，人有歸志，不可使復留屯以備羌。</span>湟中亦未可空，如是，徭役復更發也。<span class="jiazhu">復，扶又翻；下同。</span>臣愚以爲不便。臣竊自惟念：奉詔出塞，引軍遠擊，窮天子之精兵，散車甲於山野，雖亡尺寸之功，<span class="jiazhu">亡，古無字通；下同。</span>媮得避嫌之便，<span class="jiazhu">師古曰：媮，苟且也。</span>而亡後咎餘責，此人臣不忠之利，非明主社稷之福也！」</span></p>
<p class="em2 strong">充國奏每上，輒下公卿議臣。<span class="jiazhu">上，時掌翻。下，遐稼翻。</span>初是充國計者什三；中什五；最後什八。有詔詰前言不便者，皆頓首服。<span class="jiazhu">詰，去吉翻。</span>魏相曰：<span class="yinhao">「臣愚不習兵事利害。後將軍數畫軍册，<span class="jiazhu">數，所角翻；下同。</span>其言常是，臣任其計必可用也。」</span><span class="jiazhu">師古曰：任，保也。</span>上於是報充國，嘉納之；亦以破羌、強弩將軍數言當擊，以是兩從其計，詔兩將軍與中郎將卬出擊。強弩出，降四千餘人；破羌斬首二千級；中郎將卬斬首降者亦二千餘級；而充國所降復得五千餘人。詔罷兵，獨充國留屯田。</p>
<p class="em2 strong"><span class="yinwen">6</span>大司農朱邑卒。上以其循吏，閔惜之，詔賜其子黃金百斤，以奉其祭祀。</p>
<p class="em2 strong"><span class="yinwen">7</span>是歲，<span class="jiaozhusup">【張：「歲」下脫「以」字。】</span>前將軍、龍雒侯韓增爲大司馬、車騎將軍。<span class="jiazhu">龍雒侯國，屬平原郡。師古曰：今書本<span class="yinhao">「雒」</span>字或作<span class="yinhao">「額」</span>，而崔浩云有龍雒村，作<span class="yinhao">「額」</span>者非。雒，音洛。</span></p>
<p class="em2 strong"><span class="yinwen">8</span>丁令比三歲鈔盜匈奴，<span class="jiazhu">令，音零。比，毗至翻。鈔，楚交翻。</span>殺略數千人。匈奴遣萬餘騎往擊之，無所得。<span class="jiazhu">史言匈奴漸衰。</span></p>
<p class="strong"><span class="section" id="title-4"><span data-head-description="漢宣帝神爵" data-head-level="h4" data-head-title="神爵二年">二年</span></span><span class="biaozhusup" data-rel="">（辛酉、前六○年）</span></p>
<p class="em2 strong"><span class="yinwen">1</span>春，正月，以鳳皇、甘露降集京師，赦天下。</p>
<p class="em2 strong"><span class="yinwen">2</span>夏，五月，趙充國奏言：<span class="yinhao">「羌本可五萬人軍，凡斬首七千六百級，降者三萬一千二百人，溺河湟、餓死者五六千人，定計遺脫與煎鞏、黃羝俱亡者不過四千人。<span class="jiazhu">定計，以定數計算也。</span>羌靡忘等自詭必得，<span class="jiazhu">師古曰：詭，責也。自以爲憂，責言必能得之。</span>請罷屯兵！」</span>奏可。充國振旅而還。<span class="jiazhu">《書》：班師振旅。孔安國《註》曰：兵入曰振旅。振，整也。杜預曰：振，整也；旅，衆也；言整衆而還也。</span></p>
<p class="em2 strong">所善浩星賜迎說充國曰：<span class="jiazhu">鄧展曰：浩星，姓；賜，名也。孫愐曰：漢又有浩星公，治《穀梁》。說，輸芮翻。</span><span class="yinhao">「衆人皆以破羌、強弩出擊，多斬首、生降，虜以破壞。然有識者以爲虜勢窮困，兵雖不出，卽<span class="jiaozhusup">【章：甲十五行本「卽」作「必」；乙十一行本同；孔本同；張校同。】</span>自服矣。將軍卽見，<span class="jiazhu">見，賢遍翻。</span>宜歸功於二將軍出擊，非愚臣所及。如此，將軍計未失也。」</span>充國曰：<span class="yinhao">「吾年老矣，爵位已極，豈嫌伐一時事以欺明主哉！<span class="jiazhu">言一時用兵之事，當以實敷奏，豈可以自矜伐爲嫌。</span>兵勢，國之大事，當爲後法。老臣不以餘命壹爲陛下明言兵之利害，卒死，誰當復言之者！」</span>卒以其意對。<span class="jiazhu">爲，于僞翻。卒，子恤翻。復，扶又翻。</span>上然其計，罷遣辛武賢歸酒泉太守，官充國復爲後將軍。</p>
<p class="em2 strong">秋，羌若零、離留、且種、兒庫<span class="jiazhu">師古曰：且，音子閭翻。</span>共斬先零大豪猶非、楊玉首，<span class="jiazhu">文穎曰：猶非，人名也。師古曰：猶非及楊玉二人也。</span>及諸豪弟澤、陽雕、良兒、靡忘皆帥煎鞏、黃羝之屬四千餘人降。<span class="jiazhu">帥，讀曰率；下同。《考異》曰：《宣紀》：<span class="yinhao">「五月，羌斬猶非、楊玉降。」</span>《充國傳》：<span class="yinhao">「五月，奏罷屯兵。秋，羌斬猶非、楊玉降。」</span>今從《傳》。</span>漢封若零、弟澤二人爲帥衆王，餘皆爲侯、爲君。<span class="jiazhu">離留、且種二人爲侯；兒庫爲君；陽雕爲言兵侯；良兒爲君；靡忘爲獻牛君。</span>初置金城屬國以處降羌。<span class="jiazhu">處，昌呂翻。</span></p>
<p class="em2 strong">詔舉可護羌校尉者。<span class="jiazhu">護羌校尉之官，始見於此。范曄曰：漢武帝時，諸羌與匈奴通，攻令居、安故，圍枹罕，遣李息、徐自爲擊定之，始置護羌校尉。</span>時充國病，四府舉辛武賢小弟湯。<span class="jiazhu">四府，丞相、御史、車騎將軍、前將軍府也；併後將軍府，爲五府。</span>充國遽起，奏：<span class="yinhao">「湯使酒，不可典蠻夷。<span class="jiazhu">師古曰：使酒，因酒而使氣，若今言惡酒者。使，如字。</span>不如湯兄臨衆。」</span>時湯已拜受節，<span class="jiazhu">拜者，拜官護羌校尉，持節護諸羌。</span>有詔更用臨衆。<span class="jiazhu">更，改也，音工衡翻。</span>後臨衆病免，五府復舉湯。湯數醉䣱羌人，<span class="jiazhu">復，扶又翻。數，所角翻；下同。師古曰：䣱，況務翻，卽酗字也。醉怒曰䣱。</span>羌人反畔，卒如充國之言。<span class="jiazhu">史終言其事。卒，子恤翻。</span>辛武賢深恨充國，<span class="jiazhu">以破羌希賞，而格不行也。</span>上書告中郎<span class="jiaozhusup">【章：甲十五行本「郎」下有「將」字；乙十一行本同；孔本同。】</span>卬泄省中語，<span class="jiazhu">辛武賢在軍中時，與卬宴語。卬言，張安世始不快上，上欲誅之；卬家將軍以爲安世宜全度之，由此安世得免。武賢恨充國，告卬以此罪。</span>下吏，自殺。<span class="jiazhu">下，遐稼翻。</span></p>
<p class="em2 strong"><span class="yinwen">3</span>司隸校尉魏郡蓋寬饒，<span class="jiazhu">《百官表》：司隸校尉，周官；武帝征和四年初置，持節，從中都官徒千二百人，捕巫蠱，督大姦猾；後罷其兵，察三輔、三河、弘農。師古曰：以掌徒隸而巡察，故云司隸。蓋，音古盍翻。齊大夫陳戴食采於蓋，其後以爲氏。至漢初，齊有蓋公。</span>剛直公清，數干犯上意。時上方用刑法，任中書官，<span class="jiazhu">武帝游宴後庭，用宦者爲中書官。宣帝因之，遂基恭、顯之禍。賢曰：中書，內中之書也。</span>寬饒奏封事曰：<span class="yinhao">「方今聖道浸微，儒術不行，以刑餘爲周、召，<span class="jiazhu">師古曰：言使奄人當權軸也。召，讀曰邵。</span>以法律爲《詩》、《書》。」</span><span class="jiazhu">師古曰：言以刑法成敎化也。</span>又引《易傳》<span class="jiazhu">傳，直戀翻。</span>言：<span class="yinhao">「五帝官天下，三王家天下。家以傳子孫，官以傳賢聖。」</span>書奏，上以爲寬饒怨謗，下其書中二千石。<span class="jiazhu">下，遐稼翻；下同。</span>時執金吾議，<span class="jiazhu">據《公卿表》，是歲也，南陽太守賢爲執金吾。</span>以爲<span class="yinhao">「寬饒旨意欲求禪，大逆不道！」</span><span class="jiazhu">師古曰：言欲使天子傳位於己。</span>諫大夫鄭昌愍傷寬饒忠直憂國，以言事不當意而爲文吏所詆挫，<span class="jiazhu">師古曰：詆，毀也。挫，折也。</span>上書訟寬饒曰：<span class="jiazhu">訟者，訟其冤也。</span><span class="yinhao">「臣聞山有猛獸，藜藿爲之不采；國有忠臣，姦邪爲之不起。<span class="jiazhu">爲，于僞翻。</span>司隸校尉寬饒，居不求安，食不求飽；<span class="jiazhu">師古曰：《論語》稱孔子曰：<span class="yinhao">「君子食無求飽，居無求安。」</span>故引之。</span>進有憂國之心，退有死節之義；上無許、史之屬，下無金、張之託；<span class="jiazhu">應劭曰：許伯，宣帝皇后父。史高，宣帝外家也。金，金日磾也。張，張安世也。此四家屬託無不聽。師古曰：此說非也。許氏、史氏，有外屬之恩；金氏、張氏，自託於近侍也。屬，讀如本字。</span>職在司察，直道而行，多仇少與。<span class="jiazhu">師古曰：仇，怨讎也。與，黨與也。</span>上書陳國事，有司劾以大辟。<span class="jiazhu">劾，戶槪翻。辟，毗亦翻。</span>臣幸得從大夫之後，官以諫爲名，不敢不言！」</span>上不聽。九月，下寬饒吏；寬饒引佩刀自剄北闕下，<span class="jiazhu">剄，古鼎翻。</span>衆莫不憐之。</p>
<p class="em2 strong"><span class="yinwen">4</span>匈奴虛閭權渠單于將十餘萬騎旁塞獵，<span class="jiazhu">旁，步浪翻。</span>欲入邊爲寇。未至，會其民題除渠堂亡降漢言狀，漢以爲言兵鹿奚鹿盧<span class="jiaozhusup">【章：甲十五行本無「鹿盧」「鹿」字；乙十一行本同；退齋校同。】</span>侯，<span class="jiazhu">此侯不見表，蓋無食邑，猶前羌陽雕爲言兵侯之類也。</span>而遣後將軍趙充國將兵四萬餘騎屯緣邊九郡<span class="jiazhu">文穎曰：五原、朔方之屬也。師古曰：九郡者，五原、朔方、雲中、代郡、鴈門、定襄、北平、上谷、漁陽也。四萬餘騎分屯之，而充國總統領之。據《充國傳》，書此事於征羌之前；《通鑑》因匈奴內亂，書於此以先事。</span>備虜。月餘，單于病歐血，因不敢入，還去，卽罷兵。乃使題王都犂胡次等入漢請和親，未報，會單于死。虛閭權渠單于始立，而黜顓渠閼氏。<span class="jiazhu">事見二十四卷地節二年。閼氏，音煙支。</span>顓渠閼氏卽與右賢王屠耆堂私通，右賢王會龍城而去。顓渠閼氏語以單于病甚，且勿遠。<span class="jiazhu">語，牛倨翻。</span>後數日，單于死，用事貴人郝宿王刑未央使人召諸王，未至，<span class="jiazhu">師古曰：郝，音呼各翻。</span>顓渠閼氏與其弟左大將<span class="jiaozhusup">【章：甲十五行本無「將」字；乙十一行本同。】</span>且渠都隆奇謀，立右賢王爲握衍朐鞮單于。<span class="jiazhu">且，子余翻。朐，音劬。鞮，丁奚翻。</span>握衍朐鞮單于者，烏維單于耳孫也。<span class="jiazhu">應劭曰：耳孫，玄孫之子也；言去其高、曾益遠，但耳聞之也。李斐曰：耳孫，曾孫也。晉灼曰：耳孫，玄孫之曾孫也。《諸侯王表》，在八世。師古曰：耳孫，諸說不同。據《平紀》及《諸侯王表》說，梁孝王玄孫之子耳孫，音仍，又《匈奴傳》說握衍朐鞮單于，云烏維單于耳孫；以此參之，李云曾孫是也。然《漢書》諸處又皆云曾孫非一，不應雜兩稱而言。據《爾雅》，<span class="yinhao">「曾孫之子爲玄孫，玄孫之子爲來孫，來孫之子爲昆孫，昆孫之子爲仍孫。」</span>從己之數，是爲八葉，則與晉說相同。仍、耳聲相近，蓋一號也。但班氏唯存古名，而計其葉數則錯也。</span></p>
<p class="em2 strong">握衍朐鞮單于立，凶惡，殺刑未央等而任用都隆奇，又盡免虛閭權渠子弟近親而自以其子弟代之。虛閭權渠單于子稽侯狦旣不立，<span class="jiazhu">師古曰：狦，音先安翻，又音所姦翻；杜佑山諫翻。</span>亡歸妻父烏禪幕。<span class="jiazhu">師古曰：禪，音蟬。</span>烏禪幕者，本康居、烏孫間小國，數見侵暴，<span class="jiazhu">數，所角翻。</span>率其衆數千人降匈奴，狐鹿姑單于以其弟子日逐王姊妻之，使長其衆，居右地。<span class="jiazhu">師古曰：長其衆，爲之長帥。妻，七細翻。長，知兩翻。</span>日逐王先賢撣，<span class="jiazhu">鄭氏曰：撣，音纏束之纏。晉灼曰：音田。師古曰：晉音是也。</span>其父左賢王當爲單于，讓狐鹿姑單于，狐鹿姑單于許立之。<span class="jiazhu">事見二十二卷武帝太初元年。</span>國人以故頗言日逐王當爲單于。日逐王素與握衍朐鞮單于有隙，卽帥其衆欲降漢，<span class="jiazhu">帥，讀曰率。降，戶江翻；下同。</span>使人至渠犂，與騎都尉鄭吉相聞。吉發渠犂、龜茲諸國五萬人迎日逐王口萬二千人、小王將十二人，<span class="jiazhu">小王將者，以裨小王將兵者。一曰匈奴左、右賢王，左、右蠡王，左、右大將以下，凡二十四長爲大王將；其餘爲小王將。將，卽亮翻。</span>隨吉至河曲，<span class="jiazhu">黃河千里一曲，此當在金城郡界。</span>頗有亡者，吉追斬之，遂將詣京師。<span class="jiazhu">將，如字，領也，挾也。</span>漢封日逐王爲歸德侯。<span class="jiazhu">《功臣表》：歸德侯食邑於汝南。</span></p>
<p class="em2 strong">吉旣破車師，<span class="jiazhu">事見上卷地節三年。</span>降日逐，威震西域，遂幷護車師以西北道，故號都護。都護之置，自吉始焉。<span class="jiazhu">師古曰：並護南北二道，故謂之都。都，猶大也，總也。</span>上封吉爲安遠侯。<span class="jiazhu">《功臣侯表》：安遠侯，食邑於汝南之愼縣。</span>吉於是中西域而立莫府，<span class="jiazhu">師古曰：中西域者，言最處諸國之中，遠近均也。中，音竹仲翻。《考異》曰：《百官表》曰：<span class="yinhao">「西域都護，加官，地節二年初置。」</span>蓋誤以神爵爲地節也。《西域傳》又云<span class="yinhao">「神爵三年」</span>，亦誤。</span>治烏壘城，去陽關二千七百餘里。<span class="jiazhu">烏壘城，與渠犂田官相近。陽關，在敦煌龍勒縣西。宋白曰：伊州伊吾郡，漢伊吾盧地；宣帝時，鄭吉爲西域都護，治烏壘城，卽此。永平末，取此地置宜禾都尉。</span>匈奴益弱，不敢爭西域，僮僕都尉由此罷。<span class="jiazhu">西域諸國故皆役屬匈奴，匈奴西邊日逐王置僮僕都尉，使領西域，常居焉耆、危須、尉犂間，賦稅諸國，取富給焉。匈奴蓋以僮僕視西域也。今日逐王旣降，西域諸國咸服於漢，故僮僕都尉罷。</span>都護督察烏孫、康居等三十六國動靜，有變以聞，可安輯，安輯之，不可者誅伐之，漢之號令班西域矣。<span class="jiazhu">師古曰：班，布也。</span></p>
<p class="em2 strong">握衍朐鞮單于更立其從兄薄胥堂爲日逐王。<span class="jiazhu">爲薄胥堂立爲屠耆單于張本。從，才用翻。</span></p>
<p class="em2 strong"><span class="yinwen">5</span>烏孫昆彌翁歸靡因長羅侯常惠上書：<span class="yinhao">「願以漢外孫元貴靡爲嗣，<span class="jiazhu">元貴靡，楚主解憂長男也。</span>得令復尙漢公主，結婚重親，<span class="jiazhu">復，扶又翻；下同。重，直龍翻。</span>畔絕匈奴。」</span>詔下公卿議。<span class="jiazhu">下，遐稼翻；下同。</span>大鴻臚蕭望之以爲<span class="yinhao">「烏孫絕域，變故難保，不可許。」</span><span class="jiazhu">臚，陵如翻。</span>上美烏孫新立大功，<span class="jiazhu">謂本始二年破匈奴也。</span>又重絕故業，<span class="jiazhu">師古曰：重，難也。故業，謂先與匈奴婚親也。</span>乃以烏孫主解憂弟相夫爲公主，盛爲資送而遣之，使常惠送之至敦煌。<span class="jiazhu">敦，音屯。</span>未出塞，聞翁歸靡死，烏孫貴人共從本約立岑娶子泥靡爲昆彌，號狂王。<span class="jiazhu">本約見二十四卷本始二年。<span class="yinhao">「岑娶」</span>，《漢書》作<span class="yinhao">「岑陬」</span>。</span>常惠上書：<span class="yinhao">「願留少主敦煌。」</span><span class="jiazhu">少，詩照翻；下同。敦，徒門翻。</span>惠馳至烏孫，責讓不立元貴靡爲昆彌，還迎少主。事下公卿，望之復以<span class="yinhao">「烏<span class="jiaozhusup">【章：甲十五行本「烏」上有「爲」字；乙十一行本同；孔本同。】</span>孫持兩端，難約結。<span class="jiazhu">復，扶又翻。</span>今少主以元貴靡不立而還，信無負於夷狄，中國之福也。少主不止，繇役將興。」</span><span class="jiazhu">繇，古傜字通。</span>天子從之，徵還少主。<span class="jiazhu">《考異》曰：《烏孫傳》，請昏在元康二年。《望之傳》云<span class="yinhao">「神爵二年」</span>。按元康二年，望之未爲鴻臚。蓋誤以神爵爲元康也。</span></p>
<p class="strong"><span class="section" id="title-5"><span data-head-description="漢宣帝神爵" data-head-level="h4" data-head-title="神爵三年">三年</span></span><span class="biaozhusup" data-rel="">（壬戌、前五九年）</span></p>
<p class="em2 strong"><span class="yinwen">1</span>春，三月，丙辰，高平憲侯魏相薨。<span class="jiazhu">《恩澤侯表》，高平侯食邑於淮陽柘縣。《諡法》：博聞多能曰憲。</span>夏，四月，戊辰，丙吉爲丞相。吉上寬大，好禮讓，<span class="jiazhu">好，呼到翻。</span>不親小事；時人以爲知大體。</p>
<p class="em2 strong"><span class="yinwen">2</span>秋，七月，甲子，大鴻臚蕭望之爲御史大夫。</p>
<p class="em2 strong"><span class="yinwen">3</span>八月，詔曰：<span class="yinhao">「吏不廉平，則治道衰。<span class="jiazhu">治，直吏翻；下同。</span>今小吏皆勤事而俸祿薄，<span class="jiazhu">俸，扶用翻。</span>欲無侵漁百姓，難矣！<span class="jiazhu">如淳曰：漁，奪也；謂奪其利便也。晉灼曰：許愼云：捕魚之字也。師古曰：漁者，若言漁獵也。晉說是也。</span>其益吏百石已下俸十五。」</span><span class="jiazhu">如淳曰：律：百石，奉月六百。韋昭曰：若食一石，則益五斗。《考異》曰：《宣紀》云：<span class="yinhao">「益吏百石以下俸十五」</span>。韋昭曰：若食一石，則益五斗。荀《紀》云：<span class="yinhao">「益吏百石以下俸五十斛。」</span>蓋以十五難曉，故改之。然詔云以下，恐難指五十斛也。</span></p>
<p class="em2 strong"><span class="yinwen">4</span>是歲，東郡太守韓延壽爲左馮翊。始，延壽爲潁川太守，潁川承趙廣漢構會吏民之後，<span class="jiazhu">構會吏民事見二十四卷本始三年。師古曰：構，結也。</span>俗多怨讎。延壽改更，敎以禮讓；<span class="jiazhu">更，工衡翻。</span>召故老，與議定嫁娶、喪祭儀品，略依古禮，不得過法。百姓遵用其敎。賣偶車馬、下里僞物者，棄之市道。<span class="jiazhu">張晏曰：下里，地下蒿里僞物也。師古曰：偶，謂土木爲之，象眞車馬之形也。偶，對也。棄其物於市之道上也。</span>黃霸代延壽居潁川，霸因其迹而大治。延壽爲吏，上禮義，好古敎化，<span class="jiazhu">好，呼到翻。</span>所至必聘其賢士，以禮待，用廣謀議，納諫爭；表孝弟有行，<span class="jiazhu">爭，讀曰諍。行，下孟翻。</span>修治學官，<span class="jiazhu">師古曰：學官，謂庠序之舍也。治，直之翻。</span>春秋鄕射，陳鍾鼓、管弦，盛升降、揖讓；<span class="jiazhu">《周禮》地官：鄕大夫以鄕射之禮五物詢衆庶：一曰和，二曰容，三曰主皮，四曰和容，五曰興舞。</span>及都試講武，設斧鉞、旌旗，習射、御之事；<span class="jiazhu">漢諸郡以八月都試，講武事也。如淳曰：太守、都尉、令、長、丞、尉會都試，課殿最也。</span>治城郭，收賦租，先明布告其日，以期會爲大事。吏民敬畏，趨鄕之。<span class="jiazhu">師古曰：趨，讀曰趣。鄕，讀曰嚮。趣，七喻翻。</span>又置正、五長，<span class="jiazhu">師古曰：正，若今之鄕正、里正也。伍長，同伍之中置一人爲長也。長，知兩翻。</span>相率以孝弟；<span class="jiazhu">弟，讀曰悌；下孝弟同。</span>不得舍姦人，<span class="jiazhu">師古曰：舍，止也。</span>閭里阡陌有非常，吏輒聞知，姦人不敢入界。其始若煩，後吏無追捕之苦，民無箠楚之憂，<span class="jiazhu">師古曰：箠，杖也。楚，荊木也；卽今之荊子也。箠，止橤翻。</span>皆便安之。接待下吏，恩施甚厚而約誓明。<span class="jiazhu">施，式豉翻。</span>或欺負之者，延壽痛自刻責：<span class="yinhao">「豈其負之，何以至此！」</span><span class="jiazhu">師古曰：言豈我負之，其人何以爲此事。</span>吏聞者自傷悔，其縣尉至自刺死。<span class="jiazhu">刺，七亦翻。</span>及門下掾自剄，人救不殊，<span class="jiazhu">掾，于絹翻。師古曰：殊，絕也。以人救之，故身首不相絕也。剄，古頂翻。</span>延壽涕泣，遣吏醫治視，<span class="jiazhu">治，直之翻。</span>厚復其家。<span class="jiazhu">復，方目翻。</span>在東郡三歲，令行禁止，<span class="jiazhu">令之必行，禁之必止，無違者也。</span>斷獄大減，<span class="jiazhu">斷，丁亂翻。</span>由是入爲馮翊。</p>
<p class="em2 strong">延壽出行縣至高陵，<span class="jiazhu">高陵縣屬左馮翊。行，下孟翻。</span>民有昆弟相與訟田，自言。延壽大傷之，曰：<span class="yinhao">「幸得備位，爲郡表率，不能宣明敎化，至令民有骨肉爭訟，旣傷風化，重使賢長吏、嗇夫、三老、孝弟受其恥，<span class="jiazhu">重，直用翻。賢長吏，謂縣令、丞也。《續漢志》：縣有嗇夫，皆主知民善惡、爲役先後，知民貧富、爲賦多少，平其差品。三老，掌敎化，凡有孝子、順孫、貞女、義婦、讓財、救患及學士爲民法式者，皆扁表其門，以興善行。賢曰：三老、孝弟、力田，三者皆鄕官之名。三老，高帝置，孝弟、力田，高后置，所以勸導鄕里，助成風化也。</span>咎在馮翊，當先退！」</span>是日，移病不聽事，因入臥傳舍，閉閤思過。<span class="jiazhu">傳，知戀翻；下傳相同。</span>一縣莫知所爲，令、丞、嗇夫、三老亦皆自繫待罪。於是訟者宗族傳相責讓；此兩昆弟深自悔，皆自髡，肉袒謝，願以田相移，終死不敢復爭。<span class="jiazhu">師古曰：移，猶傳也。一說：兄以讓弟，弟又讓兄，故云相移。復，扶又翻。</span>郡中歙然，莫不傳相敕厲，不敢犯。<span class="jiazhu">歙，與翕同，許及翻。</span>延壽恩信周徧二十四縣，<span class="jiazhu">馮翊統高陵、櫟陽、翟道、池陽、夏陽、衙、粟邑、谷口、蓮勺、鄜、頻陽、臨晉、重泉、郃陽、祋祤、武城、沈陽、褱德、徵、雲陵、萬年、長陵、陽陵、雲陽二十四縣。</span>莫敢以辭訟自言者。推其至誠，吏民不忍欺紿。<span class="jiazhu">師古曰：紿，誑也，音蕩亥翻。</span></p>
<p class="em2 strong"><span class="yinwen">5</span>匈奴單于又殺先賢撣兩弟；烏禪幕請之，不聽，心恚。<span class="jiazhu">師古曰：恚，恨也，音於避翻。</span>其後左奧鞬王死，單于自立其小子爲奧鞬王，留庭。<span class="jiazhu">留單于庭也。</span>奧鞬貴人共立故奧鞬王子爲王，<span class="jiazhu">師古曰：奧，音郁。鞬，音居言翻。</span>與俱東徙。單于右丞相將萬騎往擊之，失亡數千人，不勝。</p>
</div></body></html>