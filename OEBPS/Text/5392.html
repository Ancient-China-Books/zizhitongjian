<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第十三·漢紀五·高皇后·太宗孝文皇帝上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀五">漢紀五</span></span></h1>
<p><span class="jiazhu">起閼逢攝提格<span class="biaozhusup" data-rel="">（甲寅）</span>，昭陽大淵獻<span class="biaozhusup" data-rel="">（癸亥）</span>，凡十年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高皇后">高皇后</span></span></h5>
<p class=""><span class="jiazhu">荀悅曰：諱<span class="yinhao">「雉」</span>之字曰<span class="yinhao">「野雞」</span>。《索隱》曰：字娥姁。應劭曰：禮，婦人從夫諡，故稱<span class="yinhao">「高」</span>也。師古曰：諱雉，故臣下諱雉也。姁，許于翻。</span></p>
<div class="yeartoc" id="year_toc_0187"><p class="strong"><span class="section" id="title-3"><span data-head-description="高皇后" data-head-level="h4" data-head-title="元年">元年</span></span><span class="biaozhusup" data-rel="">（甲寅、前一八七年）</span></p></div>
<p class="em2 strong"><span class="yinwen">1</span>冬，太后議欲立諸呂爲王，問右丞相陵，陵曰：<span class="yinhao">「高帝刑白馬盟曰：<span class="jiazhu">高祖刑白馬與羣臣盟曰：<span class="yinhao">「非劉氏不王，非有功不侯。」</span></span>『非劉氏而王，天下共擊之。』今王呂氏，非約也。」</span>太后不說，<span class="jiazhu">說，讀曰悅。</span>問左丞相平、太尉勃，對曰：<span class="yinhao">「高帝定天下，王子弟；今太后稱制，王諸呂，無所不可。」</span><span class="jiazhu">王，于況翻。</span>太后喜。罷朝，<span class="jiazhu">朝，直遙翻。</span>王陵讓陳平、絳侯曰：<span class="yinhao">「始與高帝啑血盟，諸君不在邪！<span class="jiazhu">啑，所由翻，小啜也。《索隱》引鄒氏，音使接翻。</span>今高帝崩，太后女主，欲王呂氏；諸君縱欲阿意背約，<span class="jiazhu">背，蒲妹翻。</span>何面目見高帝於地下乎？」</span>陳平、絳侯曰：<span class="yinhao">「於今，面折廷爭，<span class="jiazhu">謂當朝廷而諫諍。</span>臣不如君；全社稷，定劉氏之後，君亦不如臣。」</span>陵無以應之。十一月，甲子，太后以王陵爲帝太傅，實奪之相權；陵遂病免歸。</p>
<p class="em2 strong">乃以左丞相平爲右丞相；<span class="jiazhu">此時尙右，故陳平自左丞相遷右丞相。</span>以辟陽侯審食其爲左丞相，不治事，<span class="jiazhu">治，直之翻。</span>令監宮中，如郎中令。<span class="jiazhu">言食其不董丞相職事，常監宮中若郎中令。監，古銜翻。</span>食其故得幸於太后，公卿皆因而決事。</p>
<p class="em2 strong">太后怨趙堯爲趙隱王謀，乃抵堯罪。<span class="jiazhu">堯爲趙王謀，事見上卷高祖十年。趙王如意，諡隱。《諡法》：隱拂不成曰隱；不顯尸國曰隱；見美堅長曰隱。爲，于僞翻。</span></p>
<p class="em2 strong">上黨守任敖嘗爲沛獄吏，有德於太后；乃以爲御史大夫。<span class="jiazhu">任敖，沛人，少爲獄吏。高祖常避吏，吏繫呂后，遇之不謹，敖擊傷主呂后吏，故后德之。</span></p>
<p class="em2 strong">太后又追尊其父臨泗侯呂公爲宣王，兄周呂令武侯澤爲悼武王，欲以王諸呂爲漸。<span class="jiazhu">臨泗侯，班《表》：以后父賜號。《索隱》曰：應劭云：周呂，國也，按周及呂皆國名。濟陰有呂都縣，晉灼曰：呂，縣名，以爲侯國。予據班《志》，呂縣屬楚國。令武，諡也。</span></p>
<p class="em2 strong"><span class="yinwen">2</span>春，正月，除三族罪、妖言令。<span class="jiazhu">秦爲威虐，罪之重者，戮及三族；過誤之語，以爲妖言；故皆除之。</span></p>
<p class="em2 strong"><span class="yinwen">3</span>夏，四月，魯元公主薨；封公主子張偃爲魯王，諡公主曰魯元太后。</p>
<p class="em2 strong"><span class="yinwen">4</span>辛卯，封所名孝惠子山爲襄城侯，<span class="jiazhu">班《志》，襄城縣屬潁川郡。</span>朝爲軹侯，<span class="jiazhu">軹縣屬河內郡。</span>武爲壺關侯。<span class="jiazhu">壺關縣屬上黨郡。</span></p>
<p class="em2 strong">太后欲王呂氏，乃先立所名孝惠子彊爲淮陽王，不疑爲恆山王；<span class="jiazhu">惠帝元年，淮陽王友徙王趙，今以封彊。恆山郡本屬趙國，今割以封不疑。恆，戶登翻。</span>使大謁者張釋風大臣。<span class="jiazhu">風，讀曰諷。［《考異》曰：《史記·文帝本紀》］及《惠景間侯者表》、《漢書·匈奴傳》皆作<span class="yinhao">「澤」</span>。《史記·呂后本紀》：<span class="yinhao">「八年，中大謁者張釋」</span>，《漢書·紀》作<span class="yinhao">「釋卿」</span>，《恩澤侯表》及《周勃傳》皆云<span class="yinhao">「張釋」</span>。顏師古《註》曰：《荊燕吳傳》云<span class="yinhao">「張擇」</span>。今從《史記·呂后本紀》、《漢書·恩澤侯［表］》。</span>大臣乃請立悼武王長子酈侯台爲呂王，<span class="jiazhu">蘇林曰：台，音胞胎之胎。《索隱》曰：鄭、鄒並音怡。《考異》曰：《漢書·外戚侯表》及《高五王傳》皆作<span class="yinhao">「鄜侯」</span>。今從《史記·本紀》、《功臣侯表》。</span>割齊之濟南郡爲呂國。<span class="jiazhu">濟，子禮翻。</span></p>
<p class="em2 strong"><span class="yinwen">5</span>五月，丙申，趙王宮叢臺災。<span class="jiazhu">劉昭《志》：趙國邯鄲縣有叢臺。</span></p>
<p class="em2 strong"><span class="yinwen">6</span>秋，桃、李華。</p>
<div class="yeartoc" id="year_toc_0186"><p class="strong"><span class="section" id="title-4"><span data-head-description="高皇后" data-head-level="h4" data-head-title="二年">二年</span></span><span class="biaozhusup" data-rel="">（乙卯、前一八六年）</span></p></div>
<p class="em2 strong"><span class="yinwen">1</span>冬，十一月，呂肅王台薨。<span class="jiazhu">《考異》曰：《史記·本紀》：<span class="yinhao">「高后元年，立孝惠子不疑爲恆山王，呂台爲呂王。」</span><span class="yinhao">「二年，恆山王薨。」</span><span class="yinhao">「十一月，呂王台薨。」</span>《年表》，二人皆以元年薨。《漢書·本紀》：<span class="yinhao">「元年，立不疑、呂台、產、祿通爲王。二年，不疑薨。」</span>《年表》，元年，不疑及呂台爲王，二年皆薨。蓋《史記·年表》<span class="yinhao">「薨」</span>字應在二年，誤書於元年耳。其實二人皆以二年薨；《漢書·本紀》云<span class="yinhao">「產、祿通爲王」</span>，亦誤也。</span></p>
<p class="em2 strong"><span class="yinwen">2</span>春，正月，乙卯，地震；羌道、武都道山崩。<span class="jiazhu">羌道，班《志》，縣，屬隴西郡。武都，時爲縣。《漢志》：縣雜蠻夷曰道。武帝置武都郡。</span></p>
<p class="em2 strong"><span class="yinwen">3</span>夏，五月，丙申，封楚元王子郢客爲上邳侯，齊悼惠王子章爲朱虛侯，<span class="jiazhu">班《志》，東海下邳縣。應劭曰：邳在薛，其後徙此，故曰下邳。臣瓚曰：有上邳，故曰下邳。師古曰：瓚說是也。班《志》，朱虛縣屬琅邪郡。《括地志》：朱虛故城，在青州臨朐縣東六十里，漢朱虛也。《十三州志》：丹朱遊故虛，故云朱虛也。虛，猶丘也；朱，猶丹也。《索隱》：虛，音墟。《考異》曰：《史記·高后紀》在元年，今從《漢書·王子侯表》。</span>令入宿衞；又以呂祿女妻章。<span class="jiazhu">妻，千細翻。</span></p>
<p class="em2 strong"><span class="yinwen">4</span>六月，丙戌晦，日有食之。</p>
<p class="em2 strong"><span class="yinwen">5</span>秋，七月，恆山哀王不疑薨。<span class="jiazhu">恆，戶登翻。</span></p>
<p class="em2 strong"><span class="yinwen">6</span>行八銖錢。<span class="jiazhu">應劭曰：本秦錢，質如周錢，文曰半兩，重如其文，卽八銖也。漢以其太重，更鑄莢錢，今民間名榆莢錢是也。民患其太輕，至是復行八銖錢。</span></p>
<p class="em2 strong"><span class="yinwen">7</span>癸丑，立襄成侯山爲恆山王，更名義。<span class="jiazhu">更，工衡翻。</span></p>
<div class="yeartoc" id="year_toc_0185"><p class="strong"><span class="section" id="title-5"><span data-head-description="高皇后" data-head-level="h4" data-head-title="三年">三年</span></span><span class="biaozhusup" data-rel="">（丙辰、前一八五年）</span></p></div>
<p class="em2 strong"><span class="yinwen">1</span>夏，江水、漢水溢，流四千餘家。<span class="jiazhu">班《志》：江水出蜀郡湔氐道徼外㟭山，東南至江都入海。《禹貢》：嶓冢導漾，東流爲漢。孔安國《註》曰：泉始出山爲漾水，東南流爲沔水，至漢中東行爲漢水。班《志》：隴西氐道縣，《禹貢》漾水所出；至武都爲漢。又於武都《註》曰：東漢水受氐道水，一名沔，過江夏，謂之夏水，入江。又，漢中郡有沔陽縣。如淳《註》曰：此方人謂漢水爲沔水。師古曰：漢上曰沔。《水經》則以爲沔、漾異源。漾出隴西氐道嶓冢山，東至武都沮縣爲漢水。其流，東南歷白水、葭萌，又東南過巴郡閬中至江津縣而入于江；涪水注之；庾仲雍所謂內水者也。沔水出武都沮縣東狼谷中，一名沮水，東逕漢中郡沔陽、南鄭、成固等縣，又東逕西城、錫縣，又東逕南郡襄陽、中廬，卽宜城郡當陽縣，又東逕江夏雲杜縣，又南至沙羨縣入江。予據《禹貢》，導漾東流爲漢，又東爲滄浪之水，過三澨，至大別南入于江，則漢水源出於漾。據《水經》，則漾會於涪，沔入于江，所出異源，所入異派。據班《志》，則漾出隴西氐道，至武都爲漢水；而東漢水受氐道水，通謂之沔，過江夏而入于江。則漾、沔似合爲一矣，然又言沮水出沮縣南至沙羨入江，與《水經》所謂沔水卽沮水說似不合而實合也。</span></p>
<p class="em2 strong"><span class="yinwen">2</span>秋，星晝見。<span class="jiazhu">見，賢遍翻。</span></p>
<p class="em2 strong"><span class="yinwen">3</span>伊水、洛水溢，流千六百餘家。<span class="jiazhu">班《志》：伊水出弘農郡熊耳山，東北入洛水。《水經》：伊水出南陽縣蔓渠山。酈道元《註》：卽麓大同，陵巒互別耳。又班《志》：洛水出弘農上洛縣，東北至河南鞏縣入河。</span>汝水溢，流八百餘家。<span class="jiazhu">應劭曰：汝水出弘農縣，入淮。《水經》：汝水出南陽魯陽縣之大盂山，東南逕潁川之郟、定陵、郾，又東南過汝南之上蔡、平輿，南入于淮。</span></p>
<div class="yeartoc" id="year_toc_0184"><p class="strong"><span class="section" id="title-6"><span data-head-description="高皇后" data-head-level="h4" data-head-title="四年">四年</span></span><span class="biaozhusup" data-rel="">（丁巳、前一八四年）</span></p></div>
<p class="em2 strong"><span class="yinwen">1</span>春，二月，癸未，立所名孝惠子太爲昌平侯。<span class="jiazhu">班《志》，昌平縣屬上谷郡。</span></p>
<p class="em2 strong"><span class="yinwen">2</span>夏，四月，丙申，太后封女弟𡡓爲臨光侯。<span class="jiazhu">𡡓，音須。</span></p>
<p class="em2 strong"><span class="yinwen">3</span>少帝寖長，自知非皇后子，<span class="jiazhu">惠帝張皇后，魯元公主之女。太后以其無子，使陽爲有身，取後宮美人子名之，而殺其母。少帝及義、朝、彊、不疑皆是也。長，知兩翻。</span>乃出言曰：<span class="yinhao">「后安能殺吾母而名我！我壯，卽爲變！」</span>太后聞之，幽之永巷中，言帝病。左右莫得見。太后語羣臣曰：<span class="jiazhu">語，牛倨翻。</span><span class="yinhao">「今皇帝病久不已，失惑昏亂，不能繼嗣治天下；<span class="jiazhu">治，直之翻。</span>其代之。」</span>羣臣皆頓首言：<span class="yinhao">「皇太后爲天下齊民計，所以安宗廟、社稷甚深；羣臣頓首奉詔。」</span>遂廢帝，幽殺之。五月，丙辰，立恆山王義爲帝，更名曰弘；<span class="jiazhu">更，工衡翻。</span>不稱元年，以太后制天下事故也。以軹侯朝爲恆山王。<span class="jiazhu">恆，戶登翻。</span></p>
<p class="em2 strong"><span class="yinwen">4</span>是歲，以平陽侯曹窋爲御史大夫。<span class="jiazhu">窋，張律翻。</span></p>
<p class="em2 strong"><span class="yinwen">5</span>有司請禁南越關市、鐵器。<span class="jiazhu">漢於邊關與蠻夷通市，謂之關市。</span>南越王佗曰：<span class="yinhao">「高帝立我，通使物。今高后聽讒臣，別異蠻夷，隔絕器物；此必長沙王計，欲倚中國擊滅南越而幷王之，自爲功也。」</span><span class="jiazhu">使，疏吏翻。別，彼列翻。幷王，于況翻。</span></p>
<div class="yeartoc" id="year_toc_0183"><p class="strong"><span class="section" id="title-7"><span data-head-description="高皇后" data-head-level="h4" data-head-title="五年">五年</span></span><span class="biaozhusup" data-rel="">（戊午、前一八三年）</span></p></div>
<p class="em2 strong"><span class="yinwen">1</span>春，佗自稱南越武帝，<span class="jiazhu">韋昭曰：生以武爲號，不稽古也。師古曰：此說非也。湯曰：<span class="yinhao">「吾武甚，自號曰武王」</span>。佗言武帝，亦猶是耳，何謂其不稽古乎！貢父曰：顏雖引成湯之言，然未知湯自號武王乎？聖人者，人與之名耳。《詩》謂湯爲武王，亦猶《書》謂文王爲寧王耳。《史記》之言，未可信也。</span>發兵攻長沙，敗數縣而去。<span class="jiazhu">敗，補邁翻。</span></p>
<p class="em2 strong"><span class="yinwen">2</span>秋，八月，淮陽懷王彊薨；以壺關侯武爲淮陽王。</p>
<p class="em2 strong"><span class="yinwen">3</span>九月，發河東、上黨騎屯北地。</p>
<p class="em2 strong"><span class="yinwen">4</span>初令戍卒歲更。<span class="jiazhu">秦虐用其民，南戍五嶺，北築長城，戍卒連年不歸而死者多矣。至此，始令一歲而更。更，工衡翻。</span></p>
<div class="yeartoc" id="year_toc_0182"><p class="strong"><span class="section" id="title-8"><span data-head-description="高皇后" data-head-level="h4" data-head-title="六年">六年</span></span><span class="biaozhusup" data-rel="">（己未、前一八二年）</span></p></div>
<p class="em2 strong"><span class="yinwen">1</span>冬，十月，太后以呂王嘉居處驕恣，廢之。<span class="jiazhu">嘉，台之子也。二年，台薨，嘉嗣。處，昌呂翻。</span>十一月，立肅王弟產爲呂王。<span class="jiazhu">台，諡曰肅。</span></p>
<p class="em2 strong"><span class="yinwen">2</span>春，星晝見。<span class="jiazhu">見，賢遍翻。</span></p>
<p class="em2 strong"><span class="yinwen">3</span>夏，四月，丁酉，赦天下。</p>
<p class="em2 strong"><span class="yinwen">4</span>封朱虛侯章弟興居爲東牟侯，<span class="jiazhu">班《志》，東牟縣屬東萊郡。賢曰：東牟故城，在今萊州文登縣西北。</span>亦入宿衞。</p>
<p class="em2 strong"><span class="yinwen">5</span>匈奴寇狄道，攻阿陽。<span class="jiazhu">班《志》，狄道縣屬隴西郡；阿陽縣屬天水郡。</span></p>
<p class="em2 strong"><span class="yinwen">6</span>行五分錢。<span class="jiazhu">應劭曰：所謂莢錢者。</span></p>
<p class="em2 strong"><span class="yinwen">7</span>宣平侯張敖卒，<span class="jiazhu">《考異》曰：《史記·呂后本紀》，敖卒在明年六月。按《史記·功臣表》：<span class="yinhao">「高后六年，敖卒」</span>；《漢書·功臣表》，敖以高祖九年封，十七年薨；蓋《本紀》之誤。</span>賜諡曰魯元王。<span class="jiazhu">張敖本嗣父耳爵爲趙王。貫高之謀發，敖廢爲宣平侯，仍尙魯元公主。及惠帝之世，齊悼惠王獻城陽郡以奉魯元。敖之卒也，因公主而賜諡曰魯元王。</span></p>
<div class="yeartoc" id="year_toc_0181"><p class="strong"><span class="section" id="title-9"><span data-head-description="高皇后" data-head-level="h4" data-head-title="七年">七年</span></span><span class="biaozhusup" data-rel="">（庚申、前一八一年）</span></p></div>
<p class="em2 strong"><span class="yinwen">1</span>冬，十二月，匈奴寇狄道，略二千餘人。</p>
<p class="em2 strong"><span class="yinwen">2</span>春，正月，太后召趙幽王友。<span class="jiazhu">惠帝元年，友自淮陽徙王趙。</span>友以諸呂女爲后，弗愛，愛他姬。諸呂女怒，去，讒之於太后曰：<span class="yinhao">「王言『呂氏安得王！太后百歲後，吾必擊之。』」</span>太后以故召趙王。趙王至，置邸，不得見，<span class="jiazhu">言置之趙邸也。師古曰：郡國朝宿之舍在京師者率名邸。邸，至也，言所歸至也。邸，丁禮翻。</span>令衞圍守之，弗與食；其羣臣或竊饋，輒捕論之。<span class="jiazhu">捕其饋者，以罪論之。</span>丁丑，趙王餓死，以民禮葬之長安民冢次。</p>
<p class="em2 strong"><span class="yinwen">3</span>己丑，日食，晝晦。太后惡之，謂左右曰：<span class="yinhao">「此爲我也！」</span><span class="jiazhu">惡，烏路翻。爲，于僞翻；下爲之同。</span></p>
<p class="em2 strong"><span class="yinwen">4</span>二月，徙梁王恢爲趙王，呂王產梁王。梁王不之國，爲帝太傅。</p>
<p class="em2 strong"><span class="yinwen">5</span>秋，七月，丁巳，立平昌侯太爲濟川王。<span class="jiazhu">四年，封太爲昌平侯；班《表》亦作<span class="yinhao">「昌平」</span>，此誤以<span class="yinhao">「平」</span>字在上。濟川，卽濟南、濟北之地，蓋割齊封之。時太年幼，未嘗之國。濟，子禮翻。</span></p>
<p class="em2 strong"><span class="yinwen">6</span>呂𡡓女爲將軍、營陵侯劉澤妻。<span class="jiazhu">班《志》，營陵縣屬北海郡，或曰營丘。應劭曰：師尙父封於營丘。陵，亦丘也。臣瓚曰：營丘，卽臨淄、營陵，《春秋》謂之緣陵。師古曰：臨菑、營陵皆故營丘地。《括地志》：營陵故城，在青州北海縣南三十里。</span>澤者，高祖從祖昆弟也。<span class="jiazhu">從，才用翻；下後從同。</span>齊人田生爲之說大謁者張卿曰：<span class="jiazhu">張卿，卽前大謁者張釋也。說，式芮翻。</span><span class="yinhao">「諸呂之王也，諸大臣未大服。今營陵侯澤，諸劉最長；今卿言太后王之，<span class="jiazhu">長，知兩翻。王，于況翻。</span>呂氏王益固矣。」</span>張卿入言太后，太后然之，乃割齊之琅邪郡封澤爲琅邪王。<span class="jiazhu">秦滅齊，以瀕海之地置琅邪郡；漢因之。《考異》曰：《史記·世家》、《漢書·列傳》，皆云田生先說張卿令風大臣立呂產爲呂王，然後說令王澤。按太后自以呂王嘉驕恣廢之，以產代爲呂王，非始封於呂；又諸呂之王已久，何必待田生之謀！以此不取。</span></p>
<p class="em2 strong"><span class="yinwen">7</span>趙王恢之徙趙，心懷不樂。<span class="jiazhu">樂，音洛。</span>太后以呂產女爲王后，王后從官皆諸呂，擅權，微伺趙王，<span class="jiazhu">從，才用翻。</span>趙王不得自恣。王有所愛姬，王后使酖殺之。六月，王不勝悲憤，自殺。<span class="jiazhu">勝，音升。</span>太后聞之，以爲王用婦人棄宗廟禮，<span class="jiazhu">諸侯王有國，所以奉宗廟也。今恢以愛姬之故，至於自殺，故以棄宗廟禮罪之。</span>廢其嗣。</p>
<p class="em2 strong"><span class="yinwen">8</span>是時，諸呂擅權用事；朱虛侯章，年二十，有氣力，忿劉氏不得職。嘗入侍太后燕飲，太后令章爲酒吏。章自請曰：<span class="yinhao">「臣將種也，<span class="jiazhu">將，卽亮翻。種，章勇翻；下其種同。</span>請得以軍法行酒。」</span>太后曰：<span class="yinhao">「可。」</span>酒酣，章請爲《耕田歌》；太后許之。章曰：<span class="yinhao">「深耕穊種，立曲欲疏；非其種者，鋤而去之！」</span><span class="jiazhu">師古曰：穊，稠也。穊種，言多生子孫也。疏立者，四散置之，令爲藩輔也。非其種者鋤而去之，以斥諸呂也。穊，音冀。去，羌呂翻。</span>太后默然。頃之，諸呂有一人醉，亡酒，章追，拔劍斬之而還，報曰：<span class="yinhao">「有亡酒一人，臣謹行法斬之！」</span><span class="jiazhu">師古曰：亡酒，避酒而逃亡也。</span>太后左右皆大驚，業已許其軍法，無以罪也；因罷。自是之後，諸呂憚朱虛侯，雖大臣皆依朱虛侯，劉氏爲益強。<span class="jiazhu">爲，于僞翻；下因爲同。</span></p>
<p class="em2 strong">陳平患諸呂，力不能制，恐禍及己；嘗燕居深念，<span class="jiazhu">師古曰：以國家不安，故靜居獨慮其方策。</span>陸賈往，直入坐；而陳丞相不見。<span class="jiazhu">師古曰：言不因門人將命而徑自入座，平方深思，不覺其至。坐，徂臥翻。</span>陸生曰：<span class="yinhao">「何念之深也！」</span>陳平曰：<span class="yinhao">「生揣我何念？」</span><span class="jiazhu">揣，初委翻，度也。</span>陸生曰：<span class="yinhao">「足下極富貴，無欲矣；然有憂念，不過患諸呂、少主耳。」</span>陳平曰：<span class="yinhao">「然。爲之柰何？」</span>陸生曰：<span class="yinhao">「天下安，注意相；天下危，注意將。將相和調，則士豫附；<span class="jiazhu">師古曰：豫，素也。余謂豫，順也。</span>天下雖有變，權不分。爲社稷計，在兩軍<span class="jiaozhusup">【章：甲十五行本「軍」作「君」；乙十一行本同；孔本同；退齋校同。】</span>掌握耳。臣嘗<span class="jiaozhusup">【章：甲十五行本「嘗」作「常」；乙十一行本同；孔本同。】</span>欲謂太尉絳侯；絳侯與我戲，易吾言。<span class="jiazhu">謂，告語也。言絳侯素與之戲狎，輕易其言也。周勃封絳侯。班《志》，絳縣屬河東郡，晉之舊都。</span>君何不交驩太尉，深相結！」</span>因爲陳平畫呂氏數事。陳平用其計，乃以五百金爲絳侯壽，厚具樂飲；<span class="jiazhu">師古曰：厚爲其具而與太尉樂飲。樂，音洛。</span>太尉報亦如之。兩人深相結，呂氏謀益衰。陳平以奴婢百人、車馬五十乘、錢五百萬遺陸生爲飲食費。<span class="jiazhu">遺，于季翻。</span></p>
<p class="em2 strong"><span class="yinwen">9</span>太后使使告代王，<span class="jiazhu">高祖七年，立子恆爲代王。</span>欲徙王趙。<span class="jiazhu">王，于況翻。</span>代王謝之，願守代邊。太后乃立兄子呂祿爲趙王，追尊祿父建成康侯釋之爲趙昭王。</p>
<p class="em2 strong"><span class="yinwen">10</span>九月，燕靈王建薨；有美人子，太后使人殺之。國除。<span class="jiazhu">高祖初封盧綰於燕，綰入匈奴，乃立建爲燕王。美人子，美人所生之子也。</span></p>
<p class="em2 strong"><span class="yinwen">11</span>遣隆慮侯周竈將兵擊南越。<span class="jiazhu">班《志》，隆慮縣屬河內郡；至後漢，避殤帝諱，改曰林慮。慮，音閭。</span></p>
<div class="yeartoc" id="year_toc_0180"><p class="strong"><span class="section" id="title-10"><span data-head-description="高皇后" data-head-level="h4" data-head-title="八年">八年</span></span><span class="biaozhusup" data-rel="">（辛酉、前一八○年）</span></p></div>
<p class="em2 strong"><span class="yinwen">1</span>冬，十月，辛丑，立呂肅王子東平侯通爲燕王；<span class="jiazhu">東平，地名，在濟東；宣帝甘露二年爲東平國。</span>封通弟莊爲東平侯。</p>
<p class="em2 strong"><span class="yinwen">2</span>三<span class="jiaozhusup">【張：「三」上脫「春」字。】</span>月，太后祓，還，過軹道，<span class="jiazhu">師古曰：祓者，除惡之祭。祓，音廢，又敷勿翻。</span>見物如蒼犬，撠太后掖，<span class="jiazhu">師古曰：撠，謂拘持之也。撠，音戟。拘，居足翻。掖，與腋同。</span>忽不復見。卜之，云<span class="yinhao">「趙王如意爲祟」</span>。<span class="jiazhu">祟，雖遂翻，神禍也，鬼厲也。</span>太后遂病掖傷。</p>
<p class="em2 strong">太后爲外孫魯王偃年少孤弱，<span class="jiazhu">偃，張敖子。爲，于僞翻。</span>夏，四月，丁酉，封張敖前姬兩子侈爲新都侯，<span class="jiazhu">班《志》，新都縣屬南陽郡。</span>壽爲樂昌侯，<span class="jiazhu">徐廣曰：樂昌，今細陽之池陽鄕。余據班《志》，細陽縣屬汝南郡；又東郡有樂昌縣。《考異》曰：《史記·惠景間侯者表》<span class="yinhao">「新都」</span>作<span class="yinhao">「信都」</span>；<span class="yinhao">「壽」</span>作<span class="yinhao">「受」</span>。今從《本紀》。</span>以輔魯王。又封中大謁者張釋爲建陵侯，<span class="jiazhu">如淳曰：灌嬰爲中謁者，後常以閹人爲之；諸官加中者，多閹人也。班《志》，建陵縣屬東海郡。</span>以其勸王諸呂，賞之也。</p>
<p class="em2 strong"><span class="yinwen">3</span>江、漢水溢，流萬餘家。</p>
<p class="em2 strong"><span class="yinwen">4</span>秋，七月，太后病甚，乃令趙王祿爲上將軍，居北軍；呂王產居南軍。<span class="jiazhu">班《表》：中壘校尉掌北軍壘門外。又有中尉掌徼循京師，屬官有中壘、寺互等令、丞。至後漢始置北軍中候，掌監五營。劉昭《註》曰：舊有中壘校尉，領北軍營壘之事；中興，省中壘，但置中候以監五營。又據班《表》：中壘以下八校尉，皆武帝置。意者武帝以前，北軍屬中尉，故領中壘令、丞等官；南軍蓋衞尉所統。班《表》：衞尉掌宮門衞屯兵。周勃之入北軍也，尙有南軍。乃先使曹窋告衞尉毋入呂產殿門，然後使朱虛侯逐產，殺之未央宮郎中府吏廁中，以此知南軍屬衞尉也。</span>太后誡產、祿曰：<span class="yinhao">「呂氏之王，大臣弗平。我卽崩，帝年少，大臣恐爲變。必據兵衞宮，愼毋送喪，爲人所制！」</span>辛巳，太后崩，遺詔：大赦天下，以呂王產爲相國，以呂祿女爲帝后。高后已葬，以左丞相審食其爲帝太傅。<span class="jiazhu">《考異》曰：《史記·將相表》：<span class="yinhao">「八年七月辛巳，食其爲太傅；」</span><span class="yinhao">「九月丙戌，復爲丞相；後九月免。」</span>《漢書·公卿表》：<span class="yinhao">「七年七月辛巳，食其爲太傅；」</span><span class="yinhao">「八年九月，復爲丞相；後九月免。」</span>以《長曆》推之：八年七月無辛巳，九月無丙戌，閏月羣臣代邸上議，無食其名。二《表》皆誤，今從《史記·本紀》，免相在此月。《本紀》又云：<span class="yinhao">「八月壬戌，食其復爲左丞相。」</span>亦誤。</span></p>
<p class="em2 strong"><span class="yinwen">3</span>諸呂欲爲亂，畏大臣絳、灌等，未敢發。朱虛侯以呂祿女爲婦，故知其謀，乃陰令人告其兄齊王，欲令發兵西，朱虛侯、東牟侯爲內應，以誅諸呂，立齊王爲帝。齊王乃與其舅駟鈞、郎中令祝午、中尉魏勃陰謀發兵。齊相召平弗聽。<span class="jiazhu">班《表》：諸侯王，高祖初置，有太傅輔王，內史治國民，中尉掌武職，丞相統衆官，如漢朝。景帝中五年，令諸侯王不得復治國，天子爲置吏，改丞相曰相。武帝分漢內史爲左右，後又更右爲京兆尹，左爲馮翊，中尉爲執金吾，郎中令爲光祿勳；故王國如故，損其郎中令秩千石；改太僕曰僕，秩亦千石。成帝綏和元年，更令相治民如郡太守，中尉如郡都尉。康曰：廣陵人召平與東陵侯召平及此召平，凡三人。此召平之子奴，以平死事封黎侯，見《功臣表》。召，與邵同。《姓譜》：駟，鄭七穆駟氏之後。祝，周武王封黃帝之後於祝，後以爲氏。</span>八月，丙午，齊王欲使人誅相；相聞之，乃發卒衞王宮。魏勃紿邵<span class="jiaozhusup">【章：甲十五行本「邵」作「召」；乙十一行本同；孔本同。】</span>平曰：<span class="yinhao">「王欲發兵，非有漢虎符驗也。<span class="jiazhu">應劭曰：銅虎符第一至第五，國家當發兵，遣使者至郡合符，符合乃聽受之。張晏曰：符以代古之圭璋，從簡易也。予據《史記·文帝紀》：<span class="yinhao">「三年九月，初與郡國守相銅虎符。」</span>旣有<span class="yinhao">「初」</span>字，則前乎文帝之時當未有銅虎符也。召平、魏勃事在三年之前，何緣有虎符發兵！班《史》於《文紀》三年，只書<span class="yinhao">「初與郡守爲銅虎符」</span>，汰去<span class="yinhao">「國相」</span>二字。溫公則但書勃語於此，而《文紀》不復書，豈亦有疑於此邪？</span>而相君圍王固善，勃請爲君將兵衞王。」</span><span class="jiazhu">爲，于僞翻。</span>召平信之。勃旣將兵，遂圍相府；召平自殺。於是齊王以駟鈞爲相，魏勃爲將軍，祝午爲內史，悉發國中兵。</p>
<p class="em2 strong">使祝午東詐琅邪王曰：<span class="jiazhu">琅邪王，劉澤也。三年，割齊琅邪封之。</span><span class="yinhao">「呂氏作亂，齊王發兵欲西誅之。齊王自以年少，不習兵革之事，願舉國委大王。大王，自高帝將也；<span class="jiazhu">言澤自高帝時爲將。</span>請大王幸之臨菑，見齊王計事。」</span><span class="jiazhu">臨菑，卽古營丘，齊國所都。</span>琅邪王信之，西馳見齊王。齊王因留琅邪王，而使祝午盡發琅邪國兵，幷將之。<span class="jiazhu">《考異》曰：《史記·澤世家》、《漢書·傳》，皆以爲澤與齊王合謀；蓋誤。今從《史記·呂后本紀》、《齊王世家》、《漢書·呂后紀》、《齊王傳》。</span>琅邪王說齊王曰：<span class="yinhao">「大王，高皇帝適長孫也，當立；<span class="jiazhu">適，讀曰嫡。齊王襄，悼惠王之子，高帝之長孫也。長，知兩翻；下同。</span>今諸大臣狐疑未有所定；而澤於劉氏最爲長年，大臣固待澤決計。今大王留臣，無爲也，不如使我入關計事。」</span>齊王以爲然，乃益具車送琅邪王。琅邪王旣行，齊遂舉兵西攻濟南；<span class="jiazhu">濟南本屬齊，元年割以封呂台；台卒，產嗣封。</span>遺諸侯王書，<span class="jiazhu">遺，于季翻。</span>陳諸呂之罪，欲舉兵誅之。</p>
<p class="em2 strong">相國呂產等聞之，乃遣潁陰侯灌嬰將兵擊之。<span class="jiazhu">班《志》，潁陰縣屬潁川郡。</span>灌嬰至滎陽，謀曰：<span class="yinhao">「諸呂擁兵關中，欲危劉氏而自立。今我破齊還報，此益呂氏之資也。」</span>乃留屯滎陽，使使諭齊王及諸侯與連和，以待呂氏變，共誅之。齊王聞之，乃還兵西界待約。</p>
<p class="em2 strong">當是時，濟川王太、淮陽王武、常山王朝及魯王張偃皆年少，未之國，居長安；趙王祿、梁王產各將兵居南、北軍；皆呂氏之人也。列侯羣臣莫自堅其命。</p>
<p class="em2 strong">太尉絳侯勃不得主兵。曲周侯酈商老病，<span class="jiazhu">班《志》，曲周縣屬廣平國。</span>其子寄與呂祿善。絳侯乃與丞相陳平謀，使人劫酈商，令其子寄往紿說呂祿曰：<span class="yinhao">「高帝與呂后共定天下，劉氏所立九王，<span class="jiazhu">楚王交，高祖弟。代王恆、淮南王長，高祖子。吳王濞，高祖姪。琅邪王澤，劉氏疏屬。齊王襄，高祖孫。常山王朝、淮陽武、濟川王太，惠帝子。說，式芮翻。</span>呂氏所立三王，<span class="jiazhu">梁王呂產、趙王呂祿、燕王呂通也。</span>皆大臣之議，事已布告諸侯，<span class="jiaozhusup">【章：甲十五行本重「諸侯」二字；乙十一行本同；孔本同；張校同。】</span>皆以爲宜。今太后崩，帝少，而足下佩趙王印，不急之國守藩，乃爲上將，將兵留此，爲大臣諸侯所疑。足下何不歸將印，以兵屬太尉；<span class="jiazhu">屬，之欲翻；下同。</span>請梁王歸相國印，與大臣盟而之國。齊兵必罷，大臣得安，足下高枕而王千里，此萬世之利也。」</span><span class="jiazhu">而王，于況翻。</span>呂祿信然其計，欲以兵屬太尉；使人報呂產及諸呂老人，或以爲便，或曰不便，計猶豫未有所決。</p>
<p class="em2 strong">呂祿信酈寄，時與出游獵，過其姑呂𡡓。𡡓大怒曰：<span class="jiazhu">𡡓，呂后之妹，樊噲之妻；於祿，姑也。過，工禾翻。</span><span class="yinhao">「若爲將而棄軍，呂氏今無處矣！」</span>乃悉出珠玉、寶器散堂下，曰：<span class="yinhao">「毋爲他人守也！」</span></p>
<p class="em2 strong">九月，庚申旦，<span class="jiazhu">《考異》曰：《史記·本紀》，<span class="yinhao">「八月庚申旦」</span>上有<span class="yinhao">「八月丙午」</span>。《漢書·高后紀》亦云<span class="yinhao">「八月庚申」</span>。今以《長曆》推之，下<span class="yinhao">「八月」</span>當爲<span class="yinhao">「九月」</span>。</span>平陽侯窋行御史大夫事，見相國產計事。郎中令賈壽使從齊來，<span class="jiazhu">《姓譜》：周康王封唐叔虞少子公明於賈城，子孫以國爲氏。又，晉大夫賈季食邑於賈，其後以邑爲氏。</span>因數產曰：<span class="yinhao">「王不早之國；今雖欲行，尙可得耶！」</span><span class="jiazhu">數，所具翻。</span>具以灌嬰與齊、楚合從欲誅諸呂告產，<span class="jiazhu">師古曰：齊、楚俱在山東，連兵西鄕，欲誅諸呂，亦猶六國爲從以敵秦，故謂之合從也。從，子容翻。</span>且趣產急入宮。<span class="jiazhu">趣，讀曰促。</span>平陽侯頗聞其語，馳告丞相、太尉。</p>
<p class="em2 strong">太尉欲入北軍，不得入。襄平侯紀通尙符節，乃令持節矯內太尉北軍。<span class="jiazhu">班《志》，襄平縣屬遼東郡。張晏曰：紀通，紀信子也。尙，主也；今符節令也。晉灼曰：紀信焚死，不見其後。《功臣表》云：通，紀成之子，以成死事故封侯。貢父曰：漢祖以善用人得天下，豈忘紀信之功哉！疑成者，卽信之一名也。通尙符節，故使持節矯以帝命內勃北軍。內，讀曰納。</span>太尉復令酈寄與典客劉揭先說呂祿曰：<span class="jiazhu">復，扶又翻。班《志》：典客，秦官，掌諸侯、歸義蠻夷；景帝中六年，更名大行令；武帝太初元年，更名大鴻臚。揭，音竭。</span><span class="yinhao">「帝使太尉守北軍，欲足下之國。急歸將印，辭去！不然，禍且起。」</span>呂祿以爲酈況不欺己，遂解印屬典客，而以兵授太尉。太尉至軍，呂祿已去。太尉入軍門，行令軍中曰：<span class="yinhao">「爲呂氏右袒，爲劉氏左袒！」</span><span class="jiazhu">師古曰：袒者，脫衣袖而肉袒也；左、右袒者，偏脫其一耳。袒，徒旱翻。鄭氏註《覲禮》云：凡爲禮事者左袒；若請罪待刑則右袒。</span>軍中皆左袒。太尉遂將北軍；然尙有南軍。丞相平乃召朱虛侯章佐太尉；太尉令朱虛侯監軍門，<span class="jiazhu">監，古銜翻。</span>令平陽侯告衞尉：<span class="yinhao">「毋入相國產殿門！」</span><span class="jiazhu">衞尉，掌宮門衞屯兵。平陽侯時爲御史大夫，蓋將丞相之命以告衞尉，使毋納產也。</span></p>
<p class="em2 strong">呂產不知呂祿已去北軍，乃入未央宮，欲爲亂。至殿門，弗得入，徘徊往來。平陽侯恐弗勝，馳語太尉。<span class="jiazhu">語，牛倨翻。</span>太尉尙恐不勝諸呂，未敢公言誅之，乃謂朱虛侯曰：<span class="yinhao">「急入宮衞帝！」</span>朱虛侯請卒，太尉予卒千餘人。<span class="jiazhu">予，讀曰與。</span>入未央宮門，見產廷中。日餔時，<span class="jiazhu">申時食爲餔。餔，奔謨翻。</span>遂擊產；產走。天風大起，以故其從官亂，莫敢鬬；逐產，殺之郎中府吏廁中。<span class="jiazhu">如淳曰：郎中令，掌宮殿門戶，故府在宮中。從，才用翻。</span>朱虛侯已殺產，帝命謁者持節勞朱虛侯。<span class="jiazhu">勞，力到翻。</span>朱虛侯欲奪其節，謁者不肯。朱虛侯則從與載，因節信馳走，<span class="jiazhu">師古曰：因謁者所持之節，用爲信也。章與謁者同車，故爲門者所信，得入長樂宮。</span>斬長樂衞尉呂更始。<span class="jiazhu">更，工衡翻。</span>還，馳入北軍報太尉，太尉起拜賀。朱虛侯曰：<span class="yinhao">「所患獨呂產；今已誅，天下定矣！」</span>遂遣人分部悉捕諸呂男女，無少長皆斬之。<span class="jiazhu">分，扶問翻。</span>辛酉，捕斬呂祿而笞殺呂𡡓，使人誅燕王呂通而廢魯王張偃。戊辰，徙濟川王王梁。<span class="jiazhu">呂產旣誅，故徙太王梁。</span>遣朱虛侯章以誅諸呂事告齊王，令罷兵。</p>
<p class="em2 strong">灌嬰在滎陽，聞魏勃本敎齊王舉兵，使使召魏勃至，責問之。勃曰：<span class="yinhao">「失火之家，豈暇先言丈人而後救火乎！」</span>因退立，股戰而栗，<span class="jiazhu">師古曰：言以社稷將危，故舉兵而正之，不暇待有詔命也。股，脚也。戰者，懼之甚也。栗，與慄同。</span>恐不能言者，終無他語。灌將軍熟視笑曰：<span class="yinhao">「人謂魏勃勇；妄庸人耳，何能爲乎！」</span>乃罷魏勃。灌嬰兵亦罷滎陽歸。</p>
<p class="margin2">班固贊曰：孝文時，天下以酈寄爲賣友。<span class="jiazhu">言寄與祿友善，詭說之出游，因奪其兵而誅之，是寄賣友也。</span>夫賣友者，謂見利而忘義也。若寄父爲功臣而又執劫；雖摧呂祿以安社稷，誼存君親可也。<span class="jiazhu">師古曰：周勃劫其父，令其子行說。予謂劫者，劫質也。蓋劫寄父商爲質，諭以不行說祿將殺之也。蓋當時皆以寄爲賣友，故固發明父子、朋友各有其倫，爲人臣子者當知所緩急先後也。</span></p>
<p class="em2 strong"><span class="yinwen">6</span>諸大臣相與陰謀曰：<span class="yinhao">「少帝及梁、淮陽、恆山王，皆非眞孝惠子也；呂后以計詐名他人子，殺其母養後宮，令孝惠子之，立以爲後及諸王，以強呂氏。今皆已夷滅諸呂，而所立卽長，用事，吾屬無類矣！<span class="jiazhu">長，知兩翻；下同。</span>不如視諸王最賢者立之。」</span>或言：<span class="yinhao">「齊王，高帝長孫，可立也。」</span>大臣皆曰：<span class="yinhao">「呂氏以外家惡而幾危宗廟，亂功臣。<span class="jiazhu">幾，居衣翻。</span>今齊王舅駟鈞，虎而冠；<span class="jiazhu">言駟鈞惡戾，如虎而著冠。</span>卽立齊王，復爲呂氏矣。代王方今高帝見子最長，仁孝寬厚；太后家薄氏謹良。<span class="jiazhu">言高帝見在諸子惟代王爲最長也。見，賢遍翻。代王，高帝姬薄氏所生。薄姓，戰國已有之；《風俗通》：衞有賢人薄疑。</span>且立長固順，況以仁孝聞天下乎！」</span>乃相與共陰使人召代王。</p>
<p class="em2 strong">代王問左右，郎中令張武等曰：<span class="yinhao">「漢大臣皆故高帝時大將，習兵，多謀詐。此其屬意非止此也，<span class="jiazhu">師古曰：言常有異志也。屬意，猶言注意也。屬，音之欲翻。</span>特畏高帝、呂太后威耳。今已誅諸呂，新啑血京師，<span class="jiazhu">《索隱》曰：《漢書》作<span class="yinhao">「喋」</span>，音跕，丁牒翻。陳湯、杜業皆言<span class="yinhao">「喋血」</span>，無盟歃事。《廣雅》曰：喋，履也。予據《類篇》：啑字有色甲、色洽二翻。旣從啑字音義，當與歃同；若從喋字，則有履之義。《公羊傳》曰：京，大也；師，衆也：天子之居，必以衆大之辭言之。</span>此以迎大王爲名，實不可信。願大王稱疾毋往，以觀其變。」</span>中尉宋昌進曰：<span class="yinhao">「羣臣之議皆非也。夫秦失其政，諸侯、豪桀並起，人人自以爲得之者以萬數，然卒踐天子之位者，劉氏也；<span class="jiazhu">卒，子恤翻；下問。</span>天下絕望，一矣。高帝封王子弟，地犬牙相制，此所謂磐石之宗也；<span class="jiazhu">師古曰：言地形如犬之牙，交而相入也。石大而下平，磐據地面，不可得而移動，故以爲喻也。王，于況翻。</span>天下服其強，二矣。漢興，除秦苛政，約法令，施德惠，人人自安，難動搖，三矣。夫以呂太后之嚴，立諸呂爲三王，擅權專制；然而太尉以一節入北軍一呼，<span class="jiazhu">呼，火故翻。</span>士皆左袒，爲劉氏，叛諸呂，卒以滅之。此乃天授，非人力也。今大臣雖欲爲變，百姓弗爲使，<span class="jiazhu">爲，于僞翻。使，如字。</span>其黨寧能專一邪！方今內有朱虛、東牟之親，外畏吳、楚、淮陽、琅邪、齊、代之強。<span class="jiazhu"><span class="yinhao">「淮陽」</span>，《史記》作<span class="yinhao">「淮南」</span>，當從之。</span>方今高帝子，獨淮南王與大王；大王又長，<span class="jiazhu">長，知兩翻。</span>賢聖仁孝聞於天下，<span class="jiazhu">聞，音問。</span>故大臣因天下之心而欲迎立大王。大王勿疑也！」</span>代王報太后計之，猶豫未定。卜之，兆得大橫，<span class="jiazhu">應劭曰：龜曰兆，筮曰卦。卜者以荊灼龜，文正橫也。</span>占曰：<span class="yinhao">「大橫庚庚，余爲天王，夏啓以光。」</span><span class="jiazhu">服虔曰：庚庚，橫貌。李奇曰：庚庚，其繇文也。占，謂其繇也。張晏曰：先是五帝官天下，老則嬗賢；至夏啓始傳嗣，能光先君之業。文帝亦襲父迹，言似啓也。師古曰：繇，丈救翻，本作<span class="yinhao">「籀」</span>。籀，書也。謂讀卜詞。孔穎達曰：兆者，龜之亹坼；繇者，卜之文辭。</span>代王曰：<span class="yinhao">「寡人固已爲王矣，又何王？」</span>卜人曰：<span class="yinhao">「所謂天王者，乃天子也。」</span>於是代王遣太后弟薄昭往見絳侯，絳侯等具爲昭言所以迎立王意。<span class="jiazhu">爲，于僞翻。</span>薄昭還報曰：<span class="yinhao">「信矣，毋可疑者。」</span><span class="jiazhu">毋，與無通。</span>代王乃笑謂宋昌曰：<span class="yinhao">「果如公言。」</span></p>
<p class="em2 strong">乃命宋昌參乘，<span class="jiazhu">師古曰：戎事則稱車右，其餘則曰參乘。參者，三也，蓋取三人爲義。乘，繩證翻。</span>張武等六人乘傳，從詣長安。至高陵，休止，<span class="jiazhu">傳，株戀翻。班《志》，高陵縣屬左馮翊。《括地志》：高陵故城在雍州高陵縣西一里。從，才用翻。</span>而使宋昌先馳之長安觀變。昌至渭橋，<span class="jiazhu">蘇林曰：渭橋，在長安北三里。《索隱》曰：咸陽宮在渭北，興樂宮在渭南，秦昭王通兩宮之間作渭橋，長三百八十步。《關中記》云：石柱以北屬扶風，石柱以南屬京兆。</span>丞相以下皆迎。昌還報。代王馳至渭橋，羣臣拜謁稱臣，代王下車答拜。太尉勃進曰：<span class="yinhao">「願請閒。」</span><span class="jiazhu">包愷曰：閒，音閑；言欲向空閑處。師古曰：閒，容也，猶今言中閒也；請容暇之頃，當有所陳，不欲於衆中顯論也。他皆類此。</span>宋昌曰：<span class="yinhao">「所言公，公言之；所言私，王者無私。」</span>太尉乃跪上天子璽、符。<span class="jiazhu">上，時掌翻。</span>代王謝曰：<span class="yinhao">「至代邸而議之。」</span></p>
<p class="em2 strong">後九月，己酉晦，代王至長安，舍代邸，羣臣從至邸。丞相陳平等皆再拜言曰：<span class="yinhao">「子弘等皆非孝惠子，不當奉宗廟。大王，高帝長子，宜爲嗣。<span class="jiazhu">長，知兩翻。</span>願大王卽天子位！」</span>代王西鄕讓者三，南鄕讓者再，<span class="jiazhu">如淳曰：讓羣臣也。或曰：賓主位東西面，君臣位南北面；故西鄕坐三讓不受，羣臣猶稱宜，乃更南鄕坐，示變卽君位之漸也。余謂如說以代王南鄕坐爲卽君位之漸，恐非代王所以再讓之意。蓋王入代邸而漢廷羣臣繼至，王以賓主禮接之，故西鄕；羣臣勸進，王凡三讓，羣臣遂扶王正南之位，王又讓者再；則南鄕非王之得已也，羣臣扶之使南鄕耳。遽以爲南鄕坐，可乎！鄕，讀曰嚮。</span>遂卽天子位；羣臣以禮次侍。</p>
<p class="em2 strong">東牟侯興居曰：<span class="yinhao">「誅呂氏，臣無功，請得除宮。」</span><span class="jiazhu">除宮，清宮也。應劭曰：舊典，天子行幸，所至必遣靜室令先按行清淨殿中，以備非常。余謂此時羣臣雖奉帝卽位，而少帝猶居禁中，蓋有所屛除也。</span>乃與太僕汝陰侯滕公入宮，前謂少帝曰：<span class="yinhao">「足下非劉氏子，不當立！」</span>乃顧麾左右執戟者掊兵罷去；<span class="jiazhu">掊，芳遇翻。《類篇》曰：頓也。</span>有數人不肯去兵，宦者令張釋諭告，亦去兵。<span class="jiazhu">班《表》：宦者令屬少府。張釋，卽大謁者、封建陵侯者，釋本宦者，故兼是官。去，羌呂翻。</span>滕公乃召乘輿車載少帝出。<span class="jiazhu">康曰：天子以天下爲家，不以宮室爲常處。當乘輿以行天下，故託乘輿言。余謂康說乘輿本不與古義相悖；但此所謂乘輿車，不當以此解之。漢乘輿之制：輪，朱班，重牙，貳轂，兩轄。金薄繆龍爲輿倚較，文虎伏軾，龍首銜軛。左右吉陽筩，鸞雀立衡。𣝛文畫輈，羽蓋華蚤。建大旗十二斿，畫日月升龍。駕六馬，象鑣鏤錫金鍐方釳。插翟尾，朱兼繁纓，赤罽易茸，金就十有二。左纛以犛牛尾爲之，在左騑馬軛上，大如斗。此卽法駕。文帝已立，少帝安得乘此出宮乎！沈約《禮志》云：魏、晉御小出，多乘輿車。輿車，今之小輿。滕公職爲太僕，與東牟侯除宮，亦無緣召乘輿、金根以載少帝。意者此輿車蓋天子常所乘輿車，卽魏、晉間小輿也。</span>少帝曰：<span class="yinhao">「欲將我安之乎？」</span>滕公曰：<span class="yinhao">「出就舍。」</span>舍少府。乃奉天子法駕迎代王於邸，<span class="jiazhu">《漢官儀》：天子鹵簿有大駕、法駕、小駕。大駕，公卿奉引，大將軍驂乘，屬車八十一乘。法駕，公卿不在鹵簿中，惟京兆尹、執金吾、長安令奉引，侍中驂乘，屬車三十六乘。蔡邕曰：法駕，乘金根車，駕六馬，有五時副車，駕四馬；侍中驂乘，屬車三十六乘。沈約《禮志》：漢制：乘輿金根車，輪皆朱班、重轂、兩轄、飛軨。轂外復有轂，施轄，其外復設轄，銅貫其中。飛軨以赤油爲之，廣八寸，長注地，繫軸頭，謂之飛軨。金，金薄繆龍爲輿倚較。較在箱上，𣝛文畫藩；藩，箱也。文虎伏軾，鸞雀立衡，𣝛文畫轅。翠羽蓋，黃裹，所謂黃屋也。金華施橑末，建太常十二斿，畫日月升龍，駕六黑馬，施十二鸞、金爲叉髦，插以翟尾。又加左纛，所謂左纛輿也。路，如周玉路之制。應劭《漢官鹵簿圖》：乘輿大駕，則御鳳凰車，以金根爲副，又五色安車、五色立車各五乘，建龍旗，駕四車，施八鸞，餘如金根之制，猶周金路也。車各如方色，所謂五時副車。白馬者，朱其鬣。安車者、坐乘。又有建華蓋九重甘泉鹵簿者，道車五乘，游車九乘，在乘輿車前。又有象車，最在前、試橋道。宋明帝時，建安王休仁議曰：秦改周輅制爲金根，通以金薄周匝四面；漢、魏、二晉，因循莫改。</span>報曰：<span class="yinhao">「宮謹除。」</span>代王卽夕入未央宮。有謁者十人持戟衞端門，<span class="jiazhu">郎、謁者皆執戟以宿衞宮殿。前所書少帝左右執戟者，亦中郎、郎中、謁者之官也。端門，未央宮前殿之正南門也。</span>曰：<span class="yinhao">「天子在也，足下何爲者而入！」</span>代王乃謂太尉。太尉往諭，謁者十人皆掊兵而去，代王遂入。夜，拜宋昌爲衞將軍，<span class="jiazhu">班《表》：前、後、左、右將軍，皆周末官，秦因之，漢不常置。蔡質《漢儀》：漢興，置大將軍、驃騎將軍，位次丞相；車騎將軍、衞將軍、左、右、前、後將軍，皆金紫，位次上卿。余據大將軍始於灌嬰，驃騎、車騎、左、右、前、後將軍，景、武之後方有其官；衞將軍則始置於此。</span>鎭撫南北軍；以張武爲郎中令，行殿中。<span class="jiazhu">行，謂案行也。行，下更翻。</span>有司分部誅滅梁、淮陽、恆山王及少帝於邸。<span class="jiazhu">分，扶問翻。</span>文帝還坐前殿，夜，下詔書赦天下。</p>
<h5><span class="section" id="title-11"><span data-head-description="" data-head-level="h3" data-head-title="太宗孝文皇帝上">太宗孝文皇帝上</span></span></h5>
<p class=""><span class="jiazhu">荀悅曰：諱<span class="yinhao">「恆」</span>之字曰<span class="yinhao">「常」</span>，高祖中子也。母曰薄姬。禮，祖有功而宗有德。漢之子孫，以爲功莫盛於高帝，故爲帝者太祖之廟；德莫盛於文帝，故爲帝者太宗之廟。自唐以來，諸帝廟號莫不稱宗，而此義泯矣。《諡法》：經緯天地曰文。</span></p>
<div class="yeartoc" id="year_toc_0179"><p class="strong"><span class="section" id="title-12"><span data-head-description="太宗孝文皇帝上" data-head-level="h4" data-head-title="元年">元年</span></span><span class="biaozhusup" data-rel="">（壬戌、前一七九年）</span></p></div>
<p class="em2 strong"><span class="yinwen">1</span>冬，十月，庚戌，徙琅邪王澤爲燕王；封趙幽王子遂爲趙王。<span class="jiazhu">澤以呂后七年自營陵侯封琅邪王。齊王起兵誅諸呂，澤失國，西至京師，與大臣共立帝，以功徙封燕王。趙王友幽死於呂后七年，徙梁王恢王趙，恢尋以逼死，以其國封呂祿。祿誅，乃復封友長子遂爲趙王。</span></p>
<p class="em2 strong"><span class="yinwen">2</span>陳平謝病；上問之，平曰：<span class="yinhao">「高祖時，勃功不如臣，及誅諸呂，臣功亦不如勃；願以右丞相讓勃。」</span>十一月，辛巳，上徙平爲左丞相，太尉勃爲右丞相，大將軍灌嬰爲太尉。諸呂所奪齊、楚故地，皆復與之。<span class="jiazhu">呂后封呂台爲呂王，得梁地，奪齊、楚之地以傅益之。</span></p>
<p class="em2 strong"><span class="yinwen">3</span>論誅諸呂功，右丞相勃以下益戶、賜金各有差。絳侯朝罷趨出，意得甚；上禮之恭，常目送之。<span class="jiazhu">上禮勃恭甚，其罷朝也，常目送之；待其旣出，然後肆體自如。朝，直翻；下同。</span>郎中安陵袁盎諫曰：<span class="jiazhu">安陵屬右扶風，惠帝所起陵邑。按《姓譜》：轅、袁、爰三姓皆出陳轅濤塗之後。按《史記》作<span class="yinhao">「爰盎」</span>，《漢書》作<span class="yinhao">「袁盎」</span>，則<span class="yinhao">「袁」</span>、<span class="yinhao">「爰」</span>通也。</span><span class="yinhao">「諸呂悖逆，大臣相與共誅之。<span class="jiazhu">悖，蒲內翻。</span>是時丞相爲太尉，本兵柄，適會其成功。今丞相如有驕主色，<span class="jiazhu">如，似也。</span>陛下謙讓；臣主失禮，竊爲陛下弗取也！」</span><span class="jiazhu">爲，于僞翻；下同。</span>後朝，上益莊，丞相益畏。</p>
<p class="em2 strong"><span class="yinwen">4</span>十二月，詔曰：<span class="yinhao">「法者，治之正也。<span class="jiazhu">治，直吏翻。</span>今犯法已論，而使無罪之父母、妻子、同產坐之，及爲收帑，朕甚不取！其除收帑諸相坐律令！」</span><span class="jiazhu">應劭曰：帑，子也。秦法：一人有罪，幷坐其室家。今除此律。帑，音奴。</span></p>
<p class="em2 strong"><span class="yinwen">5</span>春，正月，有司請蚤建太子。上曰：<span class="yinhao">「朕旣不德，縱不能博求天下賢聖有德之人而禪天下焉，而曰豫建太子，是重吾不德也；其安之！」</span><span class="jiazhu">師古曰：重，謂增益也。安，猶徐也；言不宜汲汲耳。重，直用翻；他皆類此。</span>有司曰：<span class="yinhao">「豫建太子，所以重宗廟、社稷，不忘天下也。」</span>上曰：<span class="yinhao">「楚王，季父也；吳王，兄也；淮南王，弟也：豈不豫哉？今不選舉焉，而曰必子；人其以朕爲忘賢有德者而專於子，非所以優<span class="jiaozhusup">【章：甲十五行本「優」作「憂」；乙十一行本同；孔本同；退齋校同。】</span>天下也！」</span>有司固請曰：<span class="yinhao">「古者殷、周有國，治安皆千餘歲，用此道也；<span class="jiazhu">師古曰：所以能爾者，以承嗣相傳故也。治，直吏翻。</span>立嗣必子，所從來遠矣。高帝平天下爲太祖，子孫繼嗣世世不絕，今釋宜建<span class="jiazhu">釋，舍也。宜建，謂嗣也。</span>而更選於諸侯及宗室，非高帝之志也。更議不宜。<span class="jiazhu">師古曰：不當更議。</span>子啓最長，<span class="jiazhu">啓，景帝名。長，知兩翻。</span>純厚慈仁，請建以爲太子。」</span>上乃許之。</p>
<p class="em2 strong"><span class="yinwen">6</span>三月，立太子母竇氏爲皇后。<span class="jiazhu">《春秋》之法，母以子貴。《風俗通》：夏帝相遭有窮氏之難，其妃方娠，逃出自竇而生少康，其後氏焉。</span>皇后，清河觀津人。<span class="jiazhu">班《志》，觀津縣屬信都國，清河郡無觀津。蓋信都、清河本皆趙地，景帝二年爲廣川國，四年爲信都郡，而清河郡則高帝置；此在未分置之前，故繫之清河。杜佑曰：漢觀津縣在德州蓨縣東北。</span>有弟廣國，字少君，幼爲人所略賣，傳十餘家，<span class="jiazhu">傳，直戀翻。</span>聞竇后立，乃上書自陳。召見，驗問，得實，乃厚賜田宅、金錢，與兄長君家於長安。絳侯、灌將軍等曰：<span class="yinhao">「吾屬不死，命乃且縣此兩人。<span class="jiazhu">縣，讀曰懸。</span>兩人所出微，不可不爲擇師傅、賓客；又復效呂氏，大事也！」</span>於是乃選士之有節行者與居。<span class="jiazhu">爲，于僞翻。行，下孟翻。</span>竇長君、少君由此爲退讓君子，不敢以尊貴驕人。<span class="jiazhu">觀絳、灌所以處二竇，後世大臣以文義自持者，其智識及此乎！</span></p>
<p class="em2 strong"><span class="yinwen">7</span>詔振貸鰥、寡、孤、獨、窮困之人。<span class="jiazhu">師古曰：振，起也，爲給貸之，令其存立也。諸振救、振贍，其義皆同。今流俗作字從<span class="yinhao">「貝」</span>者，非也，自別有訓。貸，吐戴翻。</span>又令：<span class="yinhao">「八十已上，月賜米、肉、酒；九十已上，加賜帛、絮。賜物當稟鬻米者，<span class="jiazhu">稟，給也。鬻，讀曰粥，之六翻，糜也。</span>長吏閱視，丞若尉致；<span class="jiazhu">師古曰：長吏，縣之令、長也。若者，豫及之辭；致者，送至也；或丞、或尉自致之也。班《表》：縣令、長皆秦官，掌治其縣。萬戶以上爲令，秩千石至六百石；減萬戶爲長，秩五百石至三百石；皆有丞、尉，秩四百石至二百石；是爲長吏。長，知兩翻。</span>不滿九十，嗇夫、令史致；<span class="jiazhu">漢制：十里一亭，十亭一鄕。鄕有嗇夫，職聽訟、收賦稅。《風俗通》曰：嗇者，省也；夫，賦也；言消息百姓，均其賦役。又漢制：縣長吏百石以下有所謂斗食佐史。《漢官》云：斗食佐史，卽斗食令史。</span>二千石遣都吏循行，不稱者督之。」</span><span class="jiazhu">蘇林曰：取其都吏有德也。如淳曰：《律說》：都吏，今督郵是也。閑惠曉事，卽爲文無害都吏。師古曰：如說是。其循行有不如詔意者，二千石察視責罰之。行，下孟翻。稱，尺證翻。</span></p>
<p class="em2 strong"><span class="yinwen">8</span>楚元王交薨。</p>
<p class="em2 strong"><span class="yinwen">9</span>夏，四月，齊、楚地震，二十九山同日崩，大水潰出。</p>
<p class="em2 strong"><span class="yinwen">10</span>時有獻千里馬者。帝曰：<span class="yinhao">「鸞旗在前，<span class="jiazhu">劉昭《志》：乘輿大駕、法駕，前驅有九斿、雲䍐、鳳凰闟戟、皮軒、鸞旗，皆大夫載。鸞旗者，編羽毛，列繫幢旁；民或謂之雞翹，非也。胡廣曰：鸞旗，以銅作鸞鳥車衡上。與本《志》不同。《晉志》曰：鸞旗車，駕四馬，先輅所載也。</span>屬車在後，<span class="jiazhu">漢制：大駕，屬車八十一乘，備千乘萬騎。劉昭曰：古者諸侯貳車九乘。秦滅六國，兼其車服。古大駕屬車八十一乘；法駕半之。沈約曰：屬車皆皂蓋、黃裏。師古曰：屬，之欲翻。</span>吉行日五十里，師行三十里；朕乘千里馬，獨先安之？」</span>於是還其馬，與道里費；而下詔曰：<span class="yinhao">「朕不受獻也。其令四方毋求來獻。」</span></p>
<p class="em2 strong"><span class="yinwen">11</span>帝旣施惠天下，諸侯、四夷遠近驩洽；乃脩代來功，封宋昌爲壯武侯。<span class="jiazhu">班《志》，壯武屬膠東國。《括地志》：壯武故城，在萊州卽墨縣西六十里，古萊夷之國。</span></p>
<p class="em2 strong"><span class="yinwen">12</span>帝益明習國家事。朝而問右丞相勃曰：<span class="yinhao">「天下一歲決獄幾何？」</span><span class="jiazhu">朝，直遙翻。</span>勃謝不知；又問：<span class="yinhao">「一歲錢穀入<span class="jiaozhusup">【章：乙十一行本「入」上有「出」字；並刊一格。】</span>幾何？」</span>勃又謝不知；惶愧，汗出沾背。上問左丞相平。平曰：<span class="yinhao">「有主者。」</span>上曰：<span class="yinhao">「主者謂誰？」</span>曰：<span class="yinhao">「陛下卽問決獄，責廷尉；<span class="jiazhu">廷尉，掌刑辟；故決獄當問之。</span>問錢穀，責治粟內史。」</span><span class="jiazhu">班《表》：治粟內史，秦官，掌穀貨；故錢穀出入當問之。武帝太初元年，改爲大司農。</span>上曰：<span class="yinhao">「苟各有主者，而君所主者何事也？」</span>平謝曰：<span class="yinhao">「陛下不知其駑下，<span class="jiazhu">師古曰：駑，凡馬之稱，非駿者也，故以自喻。駑，音奴。</span>使待罪宰相。宰相者，上佐天子，理陰陽，順四時；下遂萬物之宜；外鎭撫四夷諸侯；內親附百姓，使卿大夫各得任其職焉。」</span>帝乃稱善。右丞相大慚，出而讓陳平曰：<span class="yinhao">「君獨不素敎我對！」</span>陳平笑曰：<span class="yinhao">「君居其位，不知其任邪？且陛下卽問長安中盜賊數，君欲強對邪？」</span><span class="jiazhu">強，其兩翻。</span>於是絳侯自知其能不如平遠矣。居頃之，人或說勃曰：<span class="yinhao">「君旣誅諸呂，立代王，威震天下。而君受厚賞，處尊位，<span class="jiazhu">說，式芮翻。處，昌呂翻。</span>久之，卽禍及身矣。」</span>勃亦自危，乃謝病，請歸相印，上許之。秋，八月，辛未，右丞相勃免，左丞相平專爲丞相。</p>
<p class="em2 strong"><span class="yinwen">13</span>初，隆慮侯竈擊南越，<span class="jiazhu">事見高后七年。</span>會暑濕，士卒大疫，兵不能隃領。<span class="jiazhu">師古曰：隃，與踰同。</span>歲餘，高后崩，卽罷兵。趙佗因此以兵威財物賂遺閩越、西甌、駱，役屬焉。<span class="jiazhu">遺，于季翻；下同。劉昫曰：唐黨州，古西甌所居也；漢屬鬱林郡界。駱，越也；唐貴州鬱平縣，古西甌、駱越所居，漢爲鬱林廣鬱縣地。又，潘州亦西甌、駱越地，漢合浦郡地也。又，高州茂名縣及鬱林軍，亦古西甌之地。宋白曰：秦象林郡皆西甌地。師古曰：西甌者，卽駱越也；言西者，以別東甌也。《廣州記》曰：交趾有駱田，仰潮水上下；人食其田，名爲駱侯，諸縣自名爲駱將，銅印青綬，卽今之令。後蜀王子將兵討駱侯，自稱爲安陽王，治封溪縣。南越王尉佗攻破安陽王，令二使典主交趾、九眞二郡，卽甌駱也。</span>東西萬餘里，乘黃屋左纛，稱制與中國侔。</p>
<p class="em2 strong">帝乃爲佗親冢在眞定者置守邑，<span class="jiazhu">爲，于僞翻。</span>歲時奉祀；召其昆弟，尊官、厚賜寵之。復使陸賈使南越，<span class="jiazhu">復，扶又翻。</span>賜佗書曰：<span class="yinhao">「朕，高皇帝側室之子也，<span class="jiazhu">師古曰：言非正嫡所生。</span>棄外，奉北藩于代。道里遼遠，壅蔽樸愚，未嘗致書。高皇帝棄羣臣，孝惠皇帝卽世；高后自臨事，不幸有疾，諸呂爲變，賴功臣之力，誅之已畢。朕以王、侯、吏不釋之故，<span class="jiazhu">孟康曰：辭讓帝位，不見置也。</span>不得不立；今卽位。乃者聞王遺將軍隆慮侯書，求親昆弟，請罷長沙兩將軍。<span class="jiazhu">佗，眞定人，親昆弟皆在眞定，故來求之。呂后七年，佗反，攻長沙，故遣兩將軍屯於長沙以備之。遺，于季翻。</span>朕以王書罷將軍博陽侯；<span class="jiazhu">博陽，齊地。《高祖功臣表》有博陽侯陳濞，蓋於此時爲將軍也。《索隱》曰：博陽縣在汝南。</span>親昆弟在眞定者，已遣人存問，脩治先人冢。<span class="jiazhu">治，直之翻。</span>前日聞王發兵於邊，爲寇災不止。當其時，長沙苦之，南郡尤甚；雖王之國，庸獨利乎！<span class="jiazhu">師古曰：言越兵寇邊，長沙、南郡皆厭苦之，而漢兵亦當拒戰，其於越亦非利也。</span>必多殺士卒，傷良將吏，寡人之妻，孤人之子，獨人父母，得一亡十，朕不忍爲也。朕欲定地犬牙相入者；以問吏，吏曰：『高皇帝所以介長沙土也，』<span class="jiazhu">介，隔也。</span>朕不得擅變焉。今得王之地，不足以爲大；得王之財，不足以爲富。服領以南，<span class="jiazhu">蘇林曰：山領名也。如淳曰：長沙南界。予謂服領者，自五嶺以南，荒服之外，因以稱之。</span>王自治之。雖然，王之號爲帝。兩帝並立，亡一乘之使以通其道，<span class="jiazhu">亡，與無同。乘，繩證翻。</span>是爭也；爭而不讓，仁者不爲也。願與王分棄前惡，<span class="jiazhu">師古曰：彼此共棄，故曰分。</span>終今以來，通使如故。」</span><span class="jiazhu">師古曰：從今通使至於終久，故曰<span class="yinhao">「終今以來」</span>也。</span></p>
<p class="em2 strong">賈至南越。南越王恐，頓首謝罪；願奉明詔，長爲藩臣，奉貢職。於是下令國中曰：<span class="yinhao">「吾聞兩雄不俱立，兩賢不並世。漢皇帝，賢天子。自今以來，去帝制、黃屋、左纛。」</span><span class="jiazhu">去，羌呂翻。</span>因爲書，稱：<span class="yinhao">「蠻夷大長、老夫臣佗昧死再拜上書皇帝陛下<span class="jiazhu">長，知兩翻；下同。</span>曰：<span class="jiaozhusup">【章：甲十五行本無「曰」字；乙十一行本同；孔本同。】</span>老夫，故越吏也，高皇帝幸賜臣佗璽，以爲南越王。孝惠皇帝卽位，義不忍絕，所以賜老夫者厚甚。高后用事，別異蠻夷，<span class="jiazhu">別，彼列翻。</span>出令曰：『毋與蠻夷越金鐵、田器、馬、牛、羊；<span class="jiazhu">以越爲蠻夷，故曰蠻夷越。</span>卽予，予牡，毋予牝。』<span class="jiazhu">予，讀曰與。牡，雄也；牝，雌也。恐其蕃息，故不予牝。</span>老夫處僻，馬、牛、羊齒已長。<span class="jiazhu">師古曰：齒已長，謂老也。處，昌呂翻；下同。</span>自以祭祀不脩，有死罪，使內史藩、中尉高、御史平凡三輩上書謝過，皆不反。又風聞老夫父母墳墓已壞削，兄弟宗族已誅論。<span class="jiazhu">師古曰：風聞，謂風聲傳聞也。誅論者，以罪論死也。壞，音怪。</span>吏相與議曰：『今內不得振於漢，<span class="jiazhu">言爲漢所貶削，不得振起也。</span>外亡以自高異，』<span class="jiazhu">亡，讀曰無。</span>故更號爲帝，自帝其國，非敢有害於天下。<span class="jiazhu">更，工衡翻。</span>高皇后聞之，大怒，削去南越之籍，使使不通。<span class="jiazhu">去，羌呂翻。使使，上如字；下疏吏翻。</span>老夫竊疑長沙王讒臣，故發兵以伐其邊。老夫處越四十九年，于今抱孫焉。然夙興夜寐，寢不安席，食不甘味，目不視靡曼之色，<span class="jiazhu">張揖曰：靡，細也。曼，澤也。</span>耳不聽鍾鼓之音者，以不得事漢也。今陛下幸哀憐，復故號，通使漢如故；老夫死，骨不腐。改號，不敢爲帝矣！」</span></p>
<p class="em2 strong"><span class="yinwen">14</span>齊哀王襄薨。<span class="jiazhu">《諡法》：恭仁短折曰哀。</span></p>
<p class="em2 strong"><span class="yinwen">15</span>上聞河南守吳公治平爲天下第一，<span class="jiazhu">守，式又翻。治，直吏翻。</span>召以爲廷尉。吳公薦洛陽人賈誼，<span class="jiazhu">班《志》，洛陽縣屬河南郡。</span>帝召以爲博士。<span class="jiazhu">班《表》：博士，秦官，掌通古今，秩比六百石，員多至數十人。武帝建元五年，初置《五經》博士；宣帝黃龍元年，增員十二人；屬奉常。</span>是時賈生年二十餘。帝愛其辭博，<span class="jiazhu">言其贍於文辭而博識也。</span>一歲中，超遷至太中大夫。<span class="jiazhu">班《表》：太中大夫，掌論議，無員，多至數十人，秩比千石；屬郎中令。</span>賈生請改正朔，易服色，定官名，興禮樂，以立漢制，更秦法；<span class="jiazhu">正朔，謂夏建寅爲人正，商建丑爲地正，周建子爲天正。秦之建亥，非三統也，而漢因之，此當改也。周以火德王，色尙赤。漢繼周者也，以土繼火，色宜尙黃，此當易也。唐、虞官百，夏、商官倍，周官則備矣，六卿各率其屬，凡三百六十。秦立百官之職名，漢因循而不革，此當定也。高祖之時，叔孫通采秦儀以制朝廷之禮，因秦樂人以作宗廟之樂，此當興也。誼之說雖未爲盡醇，而其志則可尙矣。</span>帝謙讓未遑也。</p>
<div class="yeartoc" id="year_toc_0178"><p class="strong"><span class="section" id="title-13"><span data-head-description="太宗孝文皇帝上" data-head-level="h4" data-head-title="二年">二年</span></span><span class="biaozhusup" data-rel="">（癸亥、前一七八年）</span></p></div>
<p class="em2 strong"><span class="yinwen">1</span>冬，十月，曲逆獻侯陳平薨。</p>
<p class="em2 strong"><span class="yinwen">2</span>詔列侯各之國；爲吏及詔所止者，遣太子。<span class="jiazhu">李奇曰：爲吏，謂爲卿、大夫者；詔所止，謂特以恩愛見留。余謂當時如周勃者是也。</span></p>
<p class="em2 strong"><span class="yinwen">3</span>十一月，乙亥，周勃復爲丞相。</p>
<p class="em2 strong"><span class="yinwen">4</span>癸卯晦，日有食之。詔：<span class="yinhao">「羣臣悉思朕之過失及知見之所不及，匄以啓告朕。<span class="jiazhu">匄，音丐，乞也。</span>及舉賢良、方正、能直言極諫者，<span class="jiazhu">賢良方正之舉昉此。</span>以匡朕之不逮。」</span>因各敕以職任，務省繇費以便民；<span class="jiazhu">省，所景翻，減也。繇，讀曰徭，役也。</span>罷衞將軍；<span class="jiazhu">按班《紀》，詔曰：<span class="yinhao">「朕旣不能遠德，故憪然念外人之有非，是以設備未息。今縱不能罷邊屯戍，又飭兵厚衞，其罷衞將軍軍。」</span>《通鑑》傳寫逸一<span class="yinhao">「軍」</span>字耳。</span>太僕見馬遺財足，餘皆以給傳置。<span class="jiazhu">班《表》：太僕掌輿馬。見馬，見在之馬也。遺，留也。財，與纔同，少也，僅也。言減見在之馬，所留財足充事而已。置者，置傳驛之所，因名置也。傳，張戀翻。</span></p>
<p class="em2 strong">潁陰侯騎賈山<span class="jiazhu">潁陰侯，灌嬰也。騎者，蓋在侯家爲騎從也。</span>上書言治亂之道曰：<span class="yinhao">「臣聞雷霆之所擊，無不摧折者；<span class="jiazhu">折，而設翻。</span>萬鈞之所壓，無不糜滅者。今人主之威，非特雷霆也；埶重，非特萬鈞也。開道而求諫，和顏色而受之，用其言而顯其身，士猶恐懼而不敢自盡；又況於縱欲恣暴、惡聞其過乎！<span class="jiazhu">惡，烏路翻。</span>震之以威，壓之以重，雖有堯、舜之智，孟賁之勇，豈有不摧折者哉！<span class="jiazhu">賁，音奔。</span>如此，則人主不得聞其過，社稷危矣。</span></p>
<p class="em2 strong"><span class="yinhao">昔者周蓋千八百國，<span class="jiazhu">周爵五等而土三等：公、侯百里，伯七十里，子、男五十里；不滿爲附庸。九州，州方千里。八州，州二百一十國；天子之縣內九十三國，凡九州，千七百七十三國。曰千八百國者，舉成數也。</span>以九州之民<span class="jiazhu">周改《禹貢》徐、梁二州合之於青、雍，分冀州之地以爲幽、幷。職方氏所掌曰揚州、荊州、豫州、青州、兗州、雍州、幽州、冀州、幷州。</span>養千八百國之君，君有餘財，民有餘力，而頌聲作。<span class="jiazhu">頌者，美盛德之形容也。</span>秦皇帝以千八百國之民自養，力罷不能勝其役，財盡不能勝其求。<span class="jiazhu">罷，讀曰疲。勝，音升。</span>一君之身耳，所自養者馳騁弋獵之娛，<span class="jiazhu">弋，羊職翻，繳射也。</span>天下弗能供也。秦皇帝計其功德，度其後嗣世世無窮；<span class="jiazhu">度，徒洛翻。</span>然身死纔數月耳，天下四面而攻之，宗廟滅絕矣。秦皇帝居滅絕之中而不自知者，何也？天下莫敢告也。其所以莫敢告者，何也？亡養老之義，亡輔弼之臣；<span class="jiazhu">亡，古無字通。</span>退誹謗之人，殺直諫之士。是以道諛、媮合苟容，<span class="jiazhu">道，讀曰導；言爲諂諛，導迎主意，納之於邪也。媮，與偷同。</span>比其德則賢於堯、舜，課其功則賢於湯、武；天下已潰<span class="jiazhu">師古曰：潰，水旁決也；言天下已壞，如水之潰也。</span>而莫之告也。</span></p>
<p class="em2 strong"><span class="yinhao">今陛下使天下舉賢良方正之士，天下皆訢訢焉<span class="jiazhu">訢，讀曰欣。</span>曰：『將興堯舜之道、三王之功矣。』天下之士，莫不精白以承休德。<span class="jiazhu">師古曰：厲精而爲潔白也。</span>今方正之士皆在朝廷矣；又選其賢者，使爲常侍、諸使，<span class="jiazhu">班《表》：左·右曹、諸吏、散騎常侍、中常侍，皆加官。</span>與之馳驅射獵，一日再三出。臣恐朝廷之解弛，百官之墮於事也。<span class="jiazhu">解，讀曰懈。弛，式氏翻，放也。墮，與惰同。</span>陛下卽位，親自勉以厚天下，節用愛民，平獄緩刑；天下莫不說喜。<span class="jiazhu">說，讀曰悅。</span>臣聞山東吏布詔令，民雖老羸癃疾，<span class="jiazhu">癃，音隆；病也，老也，疲病也。</span>扶杖而往聽之，願少須臾毋死，思見德化之成也。<span class="jiazhu">少，詩沼翻。</span>今功業方就，名聞方昭，<span class="jiazhu">聞，音問；後以義推。</span>四方鄕風<span class="jiazhu">鄕，讀曰嚮。</span>而從；豪俊之臣，方正之士，直與之日日射獵，擊兔、伐狐，以傷大業，絕天下之望，臣竊悼之！古者大臣不得與宴游，<span class="jiazhu">師古曰：安息曰宴。與，讀曰豫。</span>使皆務其方而高其節，<span class="jiazhu">師古曰：方，道也；一曰：方，謂廉隅也。</span>則羣臣莫敢不正身脩行，<span class="jiazhu">行，下孟翻。</span>盡心以稱大禮。夫士，脩之於家而壞之於天子之廷，<span class="jiazhu">稱，尺證翻。壞，音怪。</span>臣竊愍之。陛下與衆臣宴游，與大臣、方正朝廷論議，游不失樂，朝不失禮，<span class="jiazhu">樂，音洛。朝，直遙翻；下同。</span>軌<span class="jiaozhusup">【章：甲十五本「軌」上有「議不失計」四字；乙十一行本同；孔本同；張校同；退齋校同。】</span>事之大者也。」</span><span class="jiazhu">師古曰：軌，謂法度也。軌，居洧翻。</span>上嘉納其言。</p>
<p class="em2 strong">上每朝，郎、從官上書疏，<span class="jiazhu">從，才用翻。</span>未嘗不止輦受其言。言不可用置之，言可用采之，未嘗不稱善。</p>
<p class="em2 strong">帝從霸陵上<span class="jiazhu">班《志》，霸陵縣屬京兆。故芷陽也；帝起陵邑，因更名。</span>欲西馳下峻阪。中郎將袁盎騎，並車擥轡。<span class="jiazhu">並，蒲浪翻。擥，與攬同，魯敢翻。</span>上曰：<span class="yinhao">「將軍怯邪？」</span>盎曰：<span class="yinhao">「臣聞『千金之子，坐不垂堂』。<span class="jiazhu">師古曰：言富人之子則自愛也。垂堂，謂坐堂外邊，恐墜墮也。</span>聖主不乘危，不徼幸。<span class="jiazhu">徼，工堯翻。</span>今陛下騁六飛馳下峻山，有如馬驚車敗，陛下縱自輕，柰高廟、太后何！」</span>上乃止。</p>
<p class="em2 strong">上所幸愼夫人，在禁中常與皇后同席坐。及坐郎署，袁盎引卻愼夫人坐。<span class="jiazhu">蘇林曰：郎署，上林中直衞之署也。如淳曰：盎時爲中郎將，天子幸署，豫設供張待之，故得引卻愼夫人坐也。坐，徂臥翻。愼，姓也。古有愼到。</span>愼夫人怒，不肯坐；上亦怒，起，入禁中。盎因前說曰：<span class="yinhao">「臣聞『尊卑有序，則上下和』。今陛下旣已立后，愼夫人乃妾；妾、主豈可與同坐哉！且陛下幸之，卽厚賜之；陛下所以爲愼夫人，適所以禍之也。<span class="jiazhu">爲，于僞翻。</span>陛下獨不見『人彘』乎！」</span><span class="jiazhu">人彘事見上卷惠帝元年。</span>於是上乃說，<span class="jiazhu">說，讀曰悅。</span>召語愼夫人，<span class="jiazhu">語，牛倨翻。</span>愼夫人賜盎金五十斤。</p>
<p class="em2 strong">賈誼說上曰：<span class="yinhao">「《管子》曰：<span class="jiazhu">《管子》，管仲之書。</span>『倉廩實而知禮節，衣食足而知榮辱。』民不足而可治者，自古及今，未之嘗聞。<span class="jiazhu">治，直之翻；下同。</span>古之人曰：『一夫不耕，或受之飢；一女不織，或受之寒。』生之有時而用之無度，<span class="jiazhu">亡，古無字通。</span>則物力必屈。<span class="jiazhu">屈，其必翻，盡也；下大屈同。</span>古之治天下，至纖，至悉，故其畜積足恃。今背本而趨末者甚衆，是天下之大殘也；<span class="jiazhu">師古曰：本，農業也；末，工、商也。言人棄農業而務工、商者甚衆。殘，謂傷害天下也。背，蒲妹翻。</span>淫侈之俗，日日以長，<span class="jiazhu">長，知兩翻。</span>是天下之大賊也。殘、賊公行，莫之或止；大命將泛，莫之振救。<span class="jiazhu">孟康曰：泛，方勇翻，覆也。師古曰：字本作<span class="yinhao">「覂」</span>，此通用。振，舉也。</span>生之者甚少而靡之者甚多，<span class="jiazhu">靡，讀曰糜，散也。</span>天下財產何得不蹷！<span class="jiazhu">蹷，音厥，傾竭也。</span></span></p>
<p class="em2 strong"><span class="yinhao">漢之爲漢，幾四十年矣，<span class="jiazhu">幾，居衣翻。</span>公私之積，猶可哀痛。失時不雨，民且狼顧；<span class="jiazhu">鄭氏曰：民欲有畔意，若狼之顧望也。李奇曰：狼性怯，走喜還顧。言民見天不雨，心亦恐也。師古曰：李說是。</span>歲惡不入，請賣爵子；<span class="jiazhu">如淳曰：賣爵級又賣子也。余謂請賣爵子，猶言請爵、賣子也。入粟得以拜爵，故曰請爵。富者有粟以徼上之急，至於請爵；貧者無以自活，至於賣子。</span>旣聞耳矣。<span class="jiazhu">如淳曰：聞於天子之耳。</span>安有爲天下阽危者若是而上不驚者！<span class="jiazhu">阽危，欲墜之意。阽，音閻，又丁念翻。</span></span></p>
<p class="em2 strong"><span class="yinhao">世之有饑、穰，天之行也；<span class="jiazhu">李奇曰：天之行氣，不能常熟也。或曰：行，道也；師古曰：穰，豐也；人羊翻。</span>禹、湯被之矣。<span class="jiazhu">被，皮義翻。</span>卽不幸有方二三千里之旱，國胡以相恤？卒然邊境有急，<span class="jiazhu">卒，讀曰猝。</span>數十百萬之衆，國胡以餽之？兵、旱相乘，天下大屈，有勇力者聚徒而衡擊，<span class="jiazhu">衡，讀曰橫。</span>罷夫、羸老，易子齩其骨。<span class="jiazhu">罷，讀曰疲。齩，五巧翻，齧也。</span>政治未畢通也，<span class="jiazhu">治，直吏翻。</span>遠方之能僭擬者並舉而爭起矣；乃駭而圖之，豈將有及乎！夫積貯者，天下之大命也；<span class="jiazhu">貯，丁呂翻。</span>苟粟多而財有餘，何爲而不成！以攻則取，以守則固，以戰則勝，懷敵附遠，何招而不至！</span></p>
<p class="em2 strong"><span class="yinhao">今敺民而歸之農，皆著於本，<span class="jiazhu">敺，與驅同。著，直略翻。</span>使天下各食其力，末技、游食之民轉而緣南畮，則畜積足而人樂其所矣。<span class="jiazhu">樂，音洛。</span>可以爲富安天下，而直爲此廩廩也，<span class="jiazhu">廩，與凜同；廩廩，危懼之意。師古曰：言務耕農，厚畜積，則天下富安，何乃不爲而常不足，直廩廩若此也。</span>竊爲陛下惜之！」</span><span class="jiazhu">爲，于僞翻。</span></p>
<p class="em2 strong">上感誼言，春，正月，丁亥，詔開藉田，上親耕以率天下之民。<span class="jiazhu">應劭曰：古者天子耕藉田千畝，爲天下先。藉者，典藉之常也。韋昭曰：藉，借也；借民以治之，以奉宗廟，且以勸率天下使務農也。臣瓚曰：景帝詔曰：<span class="yinhao">「朕親耕，后親桑，爲天下先。」</span>本以躬親爲義，不得以假借爲稱也。藉，謂蹈藉也。師古曰：《國語》云：宣王卽位，不藉千畝。虢文公諫。則藉非假借明矣。瓚說是也。陸德明《經典釋文》：藉，在亦翻。</span></p>
<p class="em2 strong"><span class="yinwen">5</span>三月，有司請立皇子爲諸侯王。詔先立趙幽王少子辟彊爲河間王，<span class="jiazhu">師古曰：辟彊，言辟禦彊梁，亦猶辟兵、辟非耳。辟，必亦翻。彊，其良翻。一說，辟，讀曰闢，彊，讀曰疆；闢疆，言開土地也。賈誼《書》曰：衞侯朝于周，周行人問其名。衞侯曰：<span class="yinhao">「辟彊。」</span>行人還之曰：<span class="yinhao">「啓彊、辟彊，天子之號也，諸侯弗得用。」</span>更其名曰燬。其義兩說並通；他皆倣此。河間本屬趙國；元年以幽王子遂爲趙王，至是又分河間以王遂之弟辟彊。</span>朱虛侯章爲城陽王，東牟侯興居爲濟北王；<span class="jiazhu">城陽、濟北本皆屬齊，今分以王章、興居，二人皆悼惠王子。濟，子禮翻。</span>然後立皇子武爲代王，參爲太原王，揖爲梁王。</p>
<p class="em2 strong"><span class="yinwen">6</span>五月，詔曰：<span class="yinhao">「古之治天下，朝有進善之旌，<span class="jiazhu">應劭曰：旌，幡也；堯設之五達之道，令民進善也。如淳曰：欲有進者，於旌下言之。</span>誹謗之木，<span class="jiazhu">服虔曰：堯作之，橋梁交午柱頭也。應劭曰：橋梁邊版，所以書政治之愆失也；至秦去之，今乃復施也。《索隱》曰：《尸子》云：堯立誹謗之木。誹，音非，音沸。韋昭曰：慮政有闕失，使書於木。此堯時然也，後代因以爲飾；今宮外橋頭四柱木是。鄭玄註《禮》云：一縱一橫爲午；謂以木貫表柱四出，卽今之華表。崔浩以爲木貫柱四出名桓，陳、楚俗桓聲近和，又云和表，則華又與和相訛也。</span>所以通治道而來諫者也。今法有誹謗、訞言之罪，<span class="jiazhu">師古曰：高后元年，詔除訞言令。今猶有訞言罪，則是中間重設此條。訞，與妖同。</span>是使衆臣不敢盡情而上無由聞過失也，將何以來遠方之賢良！其除之！」</span></p>
<p class="em2 strong"><span class="yinwen">7</span>九月，詔曰：<span class="yinhao">「農，天下之大本也，民所恃以生也；而民或不務本而事末，故生不遂。朕憂其然，故今茲親率羣臣農以勸之；其賜天下民今年田租之半。」</span></p>
<p class="em2 strong"><span class="yinwen">8</span>燕敬王澤薨。<span class="jiazhu">《諡法》：合善典法曰敬。</span></p>
</div></body></html>