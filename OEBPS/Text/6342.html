<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百九十八·唐紀十四·太宗文武大聖大廣孝皇帝下之上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀十四">唐紀十四</span></span></h1>
<p><span class="jiazhu">起旃蒙大荒落<span class="biaozhusup" data-rel="">（乙巳）</span>六月，盡著雍涒灘<span class="biaozhusup" data-rel="">（戊申）</span>三月，凡二年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="太宗文武大聖大廣孝皇帝下之上">太宗文武大聖大廣孝皇帝下之上</span></span></h5>
<div class="yeartoc" id="year_toc_645"><p class="strong"><span class="section" id="title-3"><span data-head-description="太宗文武大聖大廣孝皇帝下之上" data-head-level="h4" data-head-title="貞觀十九年">貞觀十九年</span></span><span class="biaozhusup" data-rel="">（乙巳、六四五年）</span><span class="jiazhu">觀，古玩翻。</span></p></div>
<p class="em2 strong"><span class="yinwen">1</span>六月，丁酉，李世勣攻白巖城西南，上臨其西北。城主孫代音潛遣腹心請降，<span class="jiazhu">降，戶江翻；下同。</span>臨城，投刀鉞爲信，且曰：<span class="yinhao">「奴願降，城中有不從者。」</span>上以唐幟與其使，<span class="jiazhu">幟，昌志翻。使，疏吏翻。</span>曰：<span class="yinhao">「必降者，宜建之城上。」</span>代音建幟，城中人以爲唐兵已登城，皆從之。</p>
<p class="em2 strong">上之克遼東也，白巖城請降，旣而中悔。上怒其反覆，令軍中曰：<span class="yinhao">「得城當悉以人物賞戰士。」</span><span class="jiazhu">言以其男女及財物爲賞也。</span>李世勣見上將受其降，帥甲士數十人請曰：<span class="yinhao">「士卒所以爭冒矢石，不顧其死者，貪虜獲耳；<span class="jiazhu">帥，讀曰率；下同。冒，莫比翻；下同。</span>今城垂拔，柰何更受其降，孤戰士之心！」</span><span class="jiazhu">觀世勣此言，蓋少年爲盜之氣習未除耳。</span>上下馬謝曰：<span class="yinhao">「將軍言是也。然縱兵殺人而虜其妻孥，<span class="jiazhu">孥，音奴。</span>朕所不忍。將軍麾下有功者，朕以庫物賞之，庶因將軍贖此一城。」</span>世勣乃退。得城中男女萬餘口，上臨水設幄受其降，仍賜之食，八十以上賜帛有差。他城之兵在白巖者悉慰諭，給糧仗，任其所之。</p>
<p class="em2 strong">先是，遼東城長史爲部下所殺，其省事奉妻<span class="jiaozhusup">【章：十二行本「妻」上有「其」字；乙十一行本同；張校同。】</span>子奔白巖。<span class="jiazhu">省事，吏職也，自後魏以來有之，賀拔岳之攻尉遲菩薩也，菩薩使省事傳語是也。先，悉薦翻。省，悉景翻。</span>上憐其有義，賜帛五匹；爲長史造靈輿，歸之平壤。<span class="jiazhu">爲，于僞翻；下自爲、彼爲、汝爲、當爲同。</span>以白巖城爲巖州，以孫代音爲刺史。</p>
<p class="em2 strong">契苾何力瘡重，<span class="jiazhu">契，欺訖翻。苾，毘必翻。</span>上自爲傅藥，推求得刺何力者高突勃，付何力使自殺之。何力奏稱：<span class="yinhao">「彼爲其主冒白刃刺臣，乃忠勇之士也，<span class="jiazhu">刺，七亦翻。</span>與之初不相識，非有怨讎。」</span>遂捨之。<span class="jiazhu">怨，於元翻。</span></p>
<p class="em2 strong">初，莫離支遣加尸城七百人戍蓋牟城，李世勣盡虜之，其人請從軍自效，上曰：<span class="yinhao">「汝家皆在加尸，汝爲我戰，莫離支必殺汝妻子，得一人之力而滅一家，吾不忍也。」</span>戊戌，皆廩賜遣之。</p>
<p class="em2 strong">己亥，以蓋牟城爲蓋州。</p>
<p class="em2 strong">丁未，車駕發遼東，丙辰，至安市城，<span class="jiazhu">安市，漢古縣，屬遼東郡；《舊書·薛仁貴傳》作<span class="yinhao">「安地城」</span>。</span>進兵攻之。丁巳，高麗北部耨薩延壽、惠眞帥高麗、靺鞨兵十五萬救安市。<span class="jiazhu">《後漢書·東夷傳》：高句驪有五族：有消奴部、絕奴部、順奴部、灌奴部、桂婁部。賢曰：按今高麗五部：一曰內部，一名黃部，卽桂婁部也；二曰北部，一名後部，卽絕奴部也；三曰東部，一名左部，卽順奴部也；四曰南部，一名前部，卽灌奴部也；五曰西部，一名右部，卽消奴部也。據《北史》，高麗五部各有耨薩，蓋其酋長之稱也。耨，奴屋翻。《新書》：高麗大城置耨薩一，比都督也。麗，力知翻。靺鞨，音末曷。</span>上謂侍臣曰：<span class="yinhao">「今爲延壽策有三：引兵直前，連安市城爲壘，據高山之險，食城中之粟，縱靺鞨掠吾牛馬，攻之不可猝下，欲歸則泥潦爲阻，坐困吾軍，上策也。<span class="jiazhu">若高延壽出於上策，不知太宗何以應之！唯有江夏王道宗之計策耳。</span>拔城中之衆，與之宵遁，中策也。不度智能，來與吾戰，下策也。<span class="jiazhu">度，徒洛翻。</span>卿曹觀之，必出下策，成擒在吾目中矣！」</span></p>
<p class="em2 strong">高麗有對盧，年老習事，<span class="jiazhu">《東夷傳》：高句驪置官，有相加、對盧、沛者。陳壽曰：其置官有對盧則不置沛者，有沛者則不置對盧。薛居正曰：高麗官，其大者號大對盧，比一品，總知國事。對盧以下官，總十一級。列置州縣六十餘，大城置耨薩，比都督；小城置運使，比刺史。</span>謂延壽曰：<span class="yinhao">「秦王內芟羣雄，<span class="jiazhu">芟，所銜翻。</span>外服戎狄，獨立爲帝，此命世之材，今舉海內之衆而來，不可敵也。爲吾計者，莫若頓兵不戰，曠日持久，分遣奇兵斷其運道，<span class="jiazhu">斷，丁管翻。</span>糧食旣盡，求戰不得，欲歸無路，乃可勝也。」</span><span class="jiazhu">此卽帝所謂上策也。</span>延壽不從，引軍直進，去安市城四十里。上猶恐其低徊不至，命左衞大將軍阿史那社爾將突厥千騎以誘之，<span class="jiazhu">厥，九勿翻。騎，奇寄翻。誘，音酉。</span>兵始交而僞走。高麗相謂曰：<span class="yinhao">「易與耳！」</span>競進乘之，至安市城東南八里，依山而陳。<span class="jiazhu">易，以豉翻。陳，讀曰陣；下爲陳、陳於、布陳、其陳同。</span></p>
<p class="em2 strong">上悉召諸將問計，長孫無忌對曰：<span class="yinhao">「臣聞臨敵將戰，必先觀士卒之情。臣適行經諸營，見士卒聞高麗至，皆拔刀結旆，喜形於色，此必勝之兵也。陛下未冠，<span class="jiazhu">冠，古玩翻。</span>身親行陣，<span class="jiazhu">行，戶剛翻。</span>凡出奇制勝，皆上稟聖謀，諸將奉成算而已。今日之事，乞陛下指蹤！」</span><span class="jiazhu">以獵爲喻，指示獸蹤，則狗得以追殺。</span>上笑曰：<span class="yinhao">「諸公以此見讓，朕當爲諸公商度。」</span><span class="jiazhu">度，徒洛翻。</span>乃與無忌等從數百騎乘高望之，觀山川形勢，可以伏兵及出入之所。高麗、靺鞨合兵爲陳，長四十里。<span class="jiazhu">長，直亮翻。</span>江夏王道宗曰：<span class="yinhao">「高麗傾國以拒王師，平壤之守必弱，願假臣精卒五千，覆其本根，則數十萬之衆可不戰而降。」</span>上不應。<span class="jiazhu">爲上悔不用道宗策張本。夏，戶雅翻。</span>遣使紿延壽曰：<span class="yinhao">「我以爾國強臣弒其主，故來問罪，至於交戰，非吾本心。入爾境，芻粟不給，故取爾數城，俟爾國脩臣禮，則所失必復矣。」</span>延壽信之，不復設備。<span class="jiazhu">使，疏吏翻。紿，蕩亥翻。復，扶又翻。</span></p>
<p class="em2 strong">上夜召文武計事，命李世勣將步騎萬五千陳於西嶺；長孫無忌將精兵萬一千爲奇兵，自山北出於狹谷以衝其後；上自將步騎四千，挾鼓角，偃旗幟，登北山上；敕諸軍聞鼓角齊出奮擊。因命有司張受降幕於朝堂之側。<span class="jiazhu">降，戶江翻。朝，直遙翻。行營備宮省之制，故亦有朝堂。</span>戊午，延壽等獨見李世勣布陳，勒兵欲戰。上望見無忌軍塵起，命作鼓角，舉旗幟，諸軍鼓譟並進，延壽等大懼，欲分兵禦之，而其陳已亂。會有雷電，<span class="jiazhu">方合戰而雷電皆至。</span>龍門人薛仁貴<span class="jiazhu">龍門，漢皮氏縣地；後魏曰龍門縣，幷置龍門郡；隋廢郡，以縣屬蒲州。唐武德初，爲泰州治所；貞觀十七年州廢，屬絳州。薛仁貴自編戶應募。</span>著奇服，大呼陷陳，<span class="jiazhu">著，陟略翻。呼，火故翻。</span>所向無敵；高麗兵披靡，<span class="jiazhu">披，普彼翻。</span>大軍乘之，高麗兵大潰，斬首二萬餘級。上望見仁貴，召拜游擊將軍。<span class="jiazhu">唐制，武散階，游擊將軍，從五品下。</span>仁貴，安都之六世孫，<span class="jiazhu">薛安都爲將，以勇聞於宋、魏之間。</span>名禮，以字行。</p>
<p class="em2 strong">延壽等將餘衆依山自固，上命諸軍圍之，長孫無忌悉撤橋梁，斷其歸路。<span class="jiazhu">斷，丁管翻。</span>己未，延壽、惠眞帥其衆三萬六千八百人請降，<span class="jiazhu">《考異》曰：《實錄》云：<span class="yinhao">「李勣奏曰：『向若陛下不自親行，臣與道宗將數萬人攻安市城未克，延壽等十餘萬抽戈齊至，城內兵士復應開門而出，臣救首救尾，旋踵卽敗，必爲延壽等縛送向平壤，爲莫離支等所笑；今日臣敢謝陛下性命恩澤。』帝素狎勣，笑而頷之。」</span>按勣後獨將兵取高麗，豈必太宗親行邪！此非史官虛美，乃勣諛辭耳。今不取。</span>入軍門，膝行而前，拜伏請命。上語之曰：<span class="yinhao">「東夷少年，跳梁海曲，至於摧堅決勝，故當不及老人，自今復敢與天子戰乎？」</span><span class="jiazhu">語，牛倨翻。少，詩照翻。復，扶又翻；下無復同。</span>皆伏地不能對。上簡耨薩以下酋長三千五百人，授以戎秩，遷之內地，<span class="jiazhu">酋，慈由翻。長，知兩翻。</span>餘皆縱之，使還平壤；皆雙舉手以顙頓地，歡呼聞數十里外。<span class="jiazhu">聞，音問。</span>收靺鞨三千三百人，悉阬之，<span class="jiazhu">以靺鞨犯陣也。</span>獲馬五萬匹，牛五萬頭，鐵甲萬領，他器械稱是。<span class="jiazhu">稱，尺證翻。</span>高麗舉國大駭，後黃城、銀城皆自拔遁去，數百里無復人煙。</p>
<p class="em2 strong">上驛書報太子，仍與高士廉等書曰：<span class="yinhao">「朕爲將如此，何如？」</span><span class="jiazhu">史言太宗有矜功之心。將，卽亮翻。</span>更名所幸山曰駐驆山。<span class="jiazhu">據《舊史》，其山本名六山。更，工衡翻。</span></p>
<p class="em2 strong">秋，七月，辛未，上徙營安市城東嶺。己卯，詔標識戰死者尸，<span class="jiazhu">識，音志。</span>俟軍還與之俱歸。戊子，以高延壽爲鴻臚卿，<span class="jiazhu">臚，陵如翻。</span>高惠眞爲司農卿。</p>
<p class="em2 strong">張亮軍過建安城下，壁壘未固，士卒多出樵牧，高麗兵奄至，軍中駭擾。亮素怯，踞胡床，直視不言，將士見之，更以爲勇。總管張金樹等鳴鼓勒兵擊高麗，破之。</p>
<p class="em2 strong">八月，甲辰，候騎獲莫離支諜者高竹離，反接詣軍門，<span class="jiazhu">反接兩手縛之也。騎，奇寄翻。諜，達協翻；下同。</span>上召見，解縛問曰：<span class="yinhao">「何瘦之甚？」</span>對曰：<span class="yinhao">「竊道間行，<span class="jiazhu">間，古莧翻；下同。</span>不食數日矣。」</span>命賜之食，謂曰：<span class="yinhao">「爾爲諜，宜速反命。爲我寄語莫離支：<span class="jiazhu">語，牛倨翻；下語爾同。</span>欲知軍中消息，可遣人徑詣吾所，何必間行辛苦也！」</span>竹離徒跣，上賜屩而遣之。<span class="jiazhu">屩，居灼翻，草履也。</span></p>
<p class="em2 strong">丙午，徙營於安市城南。上在遼外，凡置營，但明斥候，不爲塹壘，雖逼其城，高麗終不敢出爲寇抄，<span class="jiazhu">塹，七豔翻。</span>軍士單行野宿如中國焉。<span class="jiazhu">史言帝威懾絕域，所謂善師者不陳。</span></p>
<p class="em2 strong">上之<span class="jiaozhusup">【章：十二行本「之」下有「將」字；乙十一行本同；孔本同；張校同。】</span>伐高麗也，薛延陀遣使入貢，<span class="jiazhu">使，疏吏翻。</span>上謂之曰：<span class="yinhao">「語爾可汗：<span class="jiazhu">可，從刊入聲。汗，音寒。</span>今我父子東征高麗，汝能爲寇，宜亟來！」</span>眞珠可汗惶恐，遣使致謝，且請發兵助軍；上不許。及高麗敗於駐驆山，莫離支使靺鞨說眞珠，啗以厚利，眞珠懾服不敢動。<span class="jiazhu">說，輸芮翻。啗，徒覽翻，又徒濫翻。懾，之涉翻。《考異》曰：《實錄》：<span class="yinhao">「上謂近臣曰：『以我量之，延陀其死矣。』聞者莫能測。」</span>按太宗雖明，安能料薛延陀之死！今不取。</span>九月，壬申，眞珠卒，<span class="jiazhu">卒，子恤翻。</span>上爲之發哀。<span class="jiazhu">爲，于僞翻。</span></p>
<p class="em2 strong">初，眞珠請以其庶長子曳莽爲突利失可汗，居東方，統雜種；<span class="jiazhu">長，知兩翻。種，章勇翻。</span>嫡子拔灼爲肆葉護可汗，居西方，統薛延陀；詔許之，皆以禮册命。曳莽性躁擾，<span class="jiazhu">躁，則到翻。</span>輕用兵，與拔灼不協。眞珠卒，來會喪。旣葬，曳莽恐拔灼圖己，先還所部，拔灼追襲殺之，自立爲頡利俱利薛沙多彌可汗。<span class="jiazhu">爲薛延陀亂亡張本。</span></p>
<p class="em2 strong"><span class="yinwen">2</span>上之克白巖也，謂李世勣曰：<span class="yinhao">「吾聞安市城險而兵精，其城主材勇，莫離支之亂，城守不服，莫離支擊之不能下，因而與之。建安兵弱而糧少，<span class="jiazhu">少，詩沼翻。</span>若出其不意，攻之必克。公可先攻建安，建安下，則安市在吾腹中，此《兵法》所謂『城有所不攻』者也。」</span><span class="jiazhu">《孫子兵法》之言。</span>對曰：<span class="yinhao">「建安在南，安市在北，吾軍糧皆在遼東；今踰安市而攻建安，若賊斷吾運道，將若之何？<span class="jiazhu">斷，丁管翻。</span>不如先攻安市，安市下，則鼓行而取建安耳。」</span>上曰：<span class="yinhao">「以公爲將，<span class="jiazhu">將，卽亮翻。</span>安得不用公策。勿誤吾事！」</span>世勣遂攻安市。</p>
<p class="em2 strong">安市人望見上旗蓋，輒乘城鼓譟，上怒，世勣請克城之日，男女皆阬之，安市人聞之，益堅守，攻久不下。高延壽、高惠眞請於上曰：<span class="yinhao">「奴旣委身大國，不敢不獻其誠，欲天子早成大功，奴得與妻子相見。安市人顧惜其家，人自爲戰，未易猝拔。<span class="jiazhu">易，以豉翻。</span>今奴以高麗十餘萬衆，望旗沮潰，<span class="jiazhu">沮，在呂翻。</span>國人膽破，烏骨城耨薩老耄，不能堅守，移兵臨之，朝至夕克。其餘當道小城，必望風奔潰。然後收其資糧，鼓行而前，平壤必不守矣。」</span>羣臣亦言：<span class="yinhao">「張亮兵在沙城，<span class="jiazhu">沙城卽卑沙城。</span>召之信宿可至，乘高麗兇懼，<span class="jiazhu">兇，許拱翻。</span>倂力拔烏骨城，渡鴨綠水，直取平壤，在此舉矣。」</span>上將從之，獨長孫無忌以爲：<span class="yinhao">「天子親征，異於諸將，不可乘危徼幸。<span class="jiazhu">徼，古堯翻。</span>今建安、新城之虜，衆猶十萬，若向烏骨，皆躡吾後，不如先破安市，取建安，然後長驅而進，此萬全之策也。」</span>上乃止。<span class="jiazhu">太宗之定天下，多以出奇取勝，獨遼東之役，欲以萬全制敵，所以無功。</span></p>
<p class="em2 strong">諸軍急攻安市，上聞城中雞彘聲，謂李世勣曰：<span class="yinhao">「圍城積久，城中煙火日微，今雞彘甚喧，此必饗士，欲夜出襲我，宜嚴兵備之。」</span>是夜，高麗數百人縋城而下。<span class="jiazhu">縋，馳僞翻。</span>上聞之，自至城下，召兵急擊，斬首數十級，高麗退走。</p>
<p class="em2 strong">江夏王道宗督衆築土山於城東南隅，浸逼其城，城中亦增高其城以拒之。士卒分番交戰，日六、七合，衝車礮石，壞其樓堞，<span class="jiazhu">礮，與砲同，匹皃翻。壞，音怪。</span>城中隨立木栅以塞其缺。道宗傷足，上親爲之針。<span class="jiazhu">塞，悉則翻。爲，于僞翻。</span>築山晝夜不息，凡六旬，用功五十萬，山頂去城數丈，下臨城中，道宗使果毅傅伏愛將兵屯山頂以備敵。山頹，壓城，城崩；會伏愛私離所部，<span class="jiazhu">離，力智翻。</span>高麗數百人從城缺出戰，遂奪據土山，塹而守之。<span class="jiazhu">塹，七豔翻。</span>上怒，斬伏愛以徇，命諸將攻之，三日不能克。道宗徒跣詣旗下請罪，上曰：<span class="yinhao">「汝罪當死，但朕以漢武殺王恢，<span class="jiazhu">見十八卷元光二年。</span>不如秦穆用孟明，<span class="jiazhu">秦穆公使孟明帥師東伐，再爲晉師所敗，穆公復用孟明。孟明增脩其政，帥師伐晉，晉人不敢出，遂霸西戎。</span>且有破蓋牟、遼東之功，故特赦汝耳。」</span></p>
<p class="em2 strong">上以遼左早寒，草枯水凍，士馬難久留，且糧食將盡，癸未，敕班師。先拔遼、蓋二州戶口渡遼，乃耀兵於安市城下而旋，城中皆屛迹不出。<span class="jiazhu">屛，必郢翻。</span>城主登城拜辭，上嘉其固守，賜縑百匹，<span class="jiazhu">縑，幷絲繒也。</span>以勵事君。命李世勣、江夏王道宗將步騎四萬爲殿。<span class="jiazhu">殿，丁練翻。</span></p>
<p class="em2 strong">乙酉，至遼東。丙戌，渡遼水。遼澤泥潦，車馬不通，命長孫無忌將萬人，翦草塡道，水深處以車爲梁，上自繫薪於馬鞘以助役。<span class="jiazhu">將，卽亮翻。鞘，所交翻，鞭鞘也。按孔穎達《禮記正義》曰：弓頭爲鞘。此所謂馬鞘，蓋馬鞍頭也。</span>冬，十月，丙申朔，上至蒲溝駐馬，督塡道諸軍渡渤錯水，<span class="jiazhu">蒲溝、渤錯水，皆在遼澤中。</span>暴風雪，士卒沾濕多死者，敕然火於道以待之。</p>
<p class="em2 strong">凡征高麗，拔玄菟、橫山、蓋牟、磨米、遼東、白巖、卑沙、麥谷、銀山、後黃十城，<span class="jiazhu">菟，同都翻。磨，莫臥翻。</span>徙遼、蓋、巖三州戶口入中國者七萬人。<span class="jiazhu">《考異》曰：《實錄》上云，<span class="yinhao">「徙三州戶口入內地者，前後七萬人」</span>；下癸丑詔書云，<span class="yinhao">「獲戶十萬，口十有八萬」</span>。蓋幷不徙者言之耳。</span>新城、建安、駐驆三大戰，斬首四萬餘級，戰士死者幾二千人，<span class="jiazhu">幾，音祁，近也。</span>戰馬死者什七、八。上以不能成功，深悔之，歎曰：<span class="yinhao">「魏徵若在，不使我有是行也！」</span>命馳驛祀徵以少牢，<span class="jiazhu">少，詩照翻。</span>復立所製碑，<span class="jiazhu">踣碑見上卷十七年。</span>召其妻子詣行在，勞賜之。<span class="jiazhu">勞，力到翻。</span></p>
<p class="em2 strong">丙午，至營州。<span class="jiazhu">營州至洛陽二千九百一十里。</span>詔遼東戰亡士卒骸骨並集柳城東南，命有司設太牢，上自作文以祭之，臨哭盡哀。其父母聞之，曰：<span class="yinhao">「吾兒死而天子哭之，死何所恨！」</span>上謂薛仁貴曰：<span class="yinhao">「朕諸將皆老，思得新進驍勇者將之，<span class="jiazhu">將，卽亮翻。驍，堅堯翻。</span>無如卿者，朕不喜得遼東，喜得卿也。」</span></p>
<p class="em2 strong">丙辰，上聞太子奉迎將至，從飛騎三千人馳入臨渝關，<span class="jiazhu">漢遼西郡有臨渝縣。《唐志》，營州有渝關守捉城。杜佑曰：臨渝關在平州盧龍縣城東百八十里。騎，奇寄翻。師古曰：渝，音喻。</span>道逢太子。上之發定州也，指所御褐袍謂太子曰：<span class="yinhao">「俟見汝，乃易此袍耳。」</span>在遼左，雖盛暑流汗，弗之易。及秋，穿敗，左右請易之，上曰：<span class="yinhao">「軍士衣多弊，吾獨御新衣，可乎？」</span>至是，太子進新衣，乃易之。</p>
<p class="em2 strong">諸軍所虜高麗民萬四千口，先集幽州，將以賞軍士，上愍其父子夫婦離散，命有司平其直，悉以錢布贖爲民，讙呼之聲，三日不息。<span class="jiazhu">讙，許爰翻。</span>十一月，辛未，車駕至幽州，高麗民迎於城東，拜舞呼號，<span class="jiazhu">號，戶高翻。</span>宛轉於地，塵埃彌望。</p>
<p class="em2 strong">庚辰，過易州境，司馬陳元璹使民於地室蓄火種蔬而進之；上惡其諂，免元璹官。<span class="jiazhu">璹，殊玉翻。惡，烏路翻。</span></p>
<p class="em2 strong">丙戌，車駕至定州。</p>
<p class="em2 strong">丁亥，吏部尙書楊師道坐所署用多非其才，左遷工部尙書。</p>
<p class="em2 strong">壬辰，車駕發定州。十二月，辛丑，上病癰，御步輦而行。戊申，至幷州，太子爲上吮癰，扶輦步從者數日。<span class="jiazhu">爲，于僞翻。吮，徐兗翻。從，才用翻。</span>辛亥，上疾瘳，百官皆賀。<span class="jiazhu">瘳，丑留翻。</span></p>
<p class="em2 strong">上之征高麗也，使右領軍大將軍執失思力將突厥屯夏州之北以備薛延陀。<span class="jiazhu">力將，卽亮翻；下同。夏，戶雅翻。</span>薛延陀多彌可汗旣立，以上出征未還，引兵寇河南，<span class="jiazhu">河南者，北河之南，卽朔方、新秦之地。</span>上遣左武候中郎將長安田仁會與思力合兵擊之。思力羸形僞退，誘之深入，及夏州之境，整陳以待之。<span class="jiazhu">羸，倫爲翻。誘，音酉。陳，讀曰陣。</span>薛延陀大敗，追奔六百里，耀威磧北而還。<span class="jiazhu">磧，七迹翻。還，從宣翻，又如字。《考異》曰：《高宗實錄》云：<span class="yinhao">「會延陀死，耀威漠北而還。」</span>其意指眞珠爲延陀也。按眞珠憚太宗威靈，不敢入寇，又死在九月；而此云冬來寇，必非眞珠也。《田仁會傳》作十八年，亦誤也。</span>多彌復發兵寇夏州；<span class="jiazhu">武德三年，分幷州之樂平、遼山、平城、石艾置遼州樂平郡；八年，改曰箕州。後周置蔚州於漢代郡之靈丘，隋廢州，以靈丘縣屬肆州；唐武德六年，分肆州之靈丘、易州之飛狐地置蔚州。雲州，雲中郡，貞觀十四年自朔州北定襄城徙治定襄縣，其地實隋馬邑郡之雲內縣恆安鎭，卽漢魏所都平城也。開元十八年，改定襄縣爲雲中縣。蔚，紆勿翻。</span>右衞大將軍代州都督薛萬徹，左驍衞大將軍阿史那社爾，發勝、夏、銀、綏、丹、延、鄜、坊、石、隰十州兵鎭勝州；<span class="jiazhu">勝州，隋之榆林郡。後魏舊有銀州，隋廢爲儒林縣，屬綏州；貞觀二年，分綏州之儒林、眞鄕縣復置銀州銀川郡，漢西河之圁陰、圁陽縣地也。圁，音銀。杜佑曰：銀州，春秋白狄地，治儒林縣，漢圁陰縣地。丹州，古孟門河西之地；西魏置汾州義川郡，後改州爲丹州。隋廢州及郡，以義川縣屬延州。義寧元年，分延州之義川、咸寧、汾川置丹州咸寧郡。坊州，春秋白狄之地；姚興置中部縣，後魏置中部郡。隋廢郡，以中部縣屬敷州。武德二年分鄜州，置坊州中部郡，以周天和七年，元皇帝放牧鄜州，於此置馬坊也。鄜，音膚。</span>勝州都督宋君明，左武候將軍薛孤吳，發靈、原、寧、鹽、慶五州兵鎭靈州；<span class="jiazhu">西魏於五原置西安州，後改爲鹽州，隋廢州爲鹽川郡，貞觀二年復置鹽州。</span>又令執失思力發靈、勝二州突厥兵，與道宗等相應。薛延陀至塞下，知有備，不敢進。</p>
<p class="em2 strong"><span class="yinwen">3</span>初，上留侍中劉洎輔皇太子於定州，仍兼左庶子、檢校民部尙書，總吏、禮、戶部三尙書事。<span class="jiazhu">劉洎旣檢校民部尙書，又總吏、禮，是爲三尙書事，民部之外，安得復有戶部哉！《唐六典》：貞觀二十三年，始改民部爲戶部。洎，其冀翻。</span>上將行，謂洎曰：<span class="yinhao">「我今遠征，爾輔太子，安危所寄，宜深識我意。」</span>對曰：<span class="yinhao">「願陛下無憂，大臣有罪者，臣謹卽行誅。」</span>上以其言妄發，頗怪之，戒曰：<span class="yinhao">「卿性疏而太健，必以此敗，深宜愼之！」</span>及上不豫，洎從內出，色甚悲懼，謂同列曰：<span class="yinhao">「疾勢如此，聖躬可憂！」</span>或譖於上曰：<span class="yinhao">「洎言國家事不足憂，但當輔幼主行伊、霍故事，大臣有異志者誅之，自定矣。」</span>上以爲然，<span class="jiazhu">因洎於上前先有誅有罪大臣之言，遂信譖者之言爲然。</span>庚申，下詔稱：<span class="yinhao">「洎與人竊議，窺窬萬一，謀執朝衡，自處伊、霍，<span class="jiazhu">朝，直遙翻。處，昌呂翻。</span>猜忌大臣，皆欲夷戮。宜賜自盡，<span class="jiazhu">賜自盡，卽賜死也，令自盡其命。《考異》曰：《實錄》云：<span class="yinhao">「黃門侍郎褚遂良誣奏之曰：『國家之事不足慮也，正當輔少主行伊、霍，大臣有異志者誅之，自然定矣。』太宗疾愈，詔問其故，洎以實對。遂良執證之不已。洎引中書令馬周以自明，太宗問周，周對與洎所陳不異。帝以詰遂良；又證，周諱之，洎遂及罪。」</span>按此事中人所不爲，遂良忠直之臣，且素無怨仇，何至如此！蓋許敬宗惡遂良，故修《實錄》時以洎死歸咎於遂良耳。今不取。</span>免其妻孥。」</span><span class="jiazhu">孥，音奴。</span></p>
<p class="em2 strong">中書令馬周攝吏部尙書，以四時選爲勞，<span class="jiazhu">四時選始一百九十二卷元年。選，須絹翻。</span>請復以十一月選，至三月畢；從之。<span class="jiazhu">復，扶又翻。</span></p>
<p class="em2 strong"><span class="yinwen">4</span>是歲，右親衞中郎將裴行方<span class="jiazhu">《六典》曰：隋氏左·右親衞、左·右勳衞、左·右翊衞各置開府一人，武德七年改開府，各置中郎將一人，正四品下，掌各領其屬以宿衞，而各總其府事。將，卽亮翻。</span>討茂州叛羌黃郎弄，大破之，<span class="jiazhu">貞觀八年，改會州汶山郡曰茂州，取界內茂滋山爲名。《後書》：冉駹，其山有六夷、七羌、九氐各部落。</span>窮其餘黨，西至乞習山，臨弱水而歸。<span class="jiazhu">蜀之西山有弱水。</span></p>
<div class="yeartoc" id="year_toc_646"><p class="strong"><span class="section" id="title-4"><span data-head-description="太宗文武大聖大廣孝皇帝下之上" data-head-level="h4" data-head-title="貞觀二十年">二十年</span></span><span class="biaozhusup" data-rel="">（丙午、六四六年）</span></p></div>
<p class="em2 strong"><span class="yinwen">1</span>春，正月，辛未，夏州都督喬師望、右領軍大將軍執失思力等擊薛延陀，大破之，虜獲二千餘人。多彌可汗輕騎遁去，<span class="jiazhu">騎，奇寄翻。</span>部內騷然矣。</p>
<p class="em2 strong"><span class="yinwen">2</span>丁丑，遣大理卿孫伏伽等二十二人以六條巡察四方，<span class="jiazhu">用漢六條也。</span>刺史、縣令以下多所貶黜，其人詣闕稱冤者，前後相屬。<span class="jiazhu">屬，之欲翻。</span>上令褚遂良類狀以聞，上親臨決，以能進擢者二十人，以罪死者七人，流以下除免者數百千人。</p>
<p class="em2 strong"><span class="yinwen">3</span>二月，乙未，上發幷州。三月，己巳，車駕還京師。<span class="jiazhu">幷州至京師一千三百六十里。</span>上謂李靖曰：<span class="yinhao">「吾以天下之衆困於小夷，何也？」</span>靖曰：<span class="yinhao">「此道宗所解。」</span><span class="jiazhu">解，戶買翻。</span>上顧問江夏王道宗，具陳在駐驆時乘虛取平壤之言。上悵然曰：<span class="yinhao">「當時匆匆，吾不憶也。」</span><span class="jiazhu">是役也，不唯不用乘虛取平壤之策，乘勝取烏骨之策亦不用也。</span></p>
<p class="em2 strong"><span class="yinwen">4</span>上疾未全平，欲專保養，庚午，詔軍國機務並委皇太子處決。於是太子間日聽政於東宮，旣罷，則入侍藥膳，不離左右。<span class="jiazhu">處，昌呂翻。間，古莧翻。離，力智翻。</span>上命太子暫出遊觀，太子辭不願出；上乃置別院於寢殿側，使太子居之。褚遂良請遣太子旬日一還東宮，與師傅講道義；從之。</p>
<p class="em2 strong">上嘗幸未央宮，辟仗已過，<span class="jiazhu">辟仗者，衞士在駕前攘辟左右，止行人，所謂陳兵清道而後行也。辟，音闢。</span>忽於草中見一人帶橫刀，<span class="jiazhu">橫刀者，用皮襻帶之，刀橫掖下。</span>詰之，<span class="jiazhu">詰，去吉翻。</span>曰：<span class="yinhao">「聞辟仗至，懼不敢出，辟仗者不見，遂伏不敢動。」</span>上遽引還，顧謂太子：<span class="yinhao">「茲事行之，則數人當死，汝於後速縱遣之。」</span>又嘗乘腰輿，<span class="jiazhu">腰輿，令人舉之，其高至腰。</span>有三衞誤拂御衣，<span class="jiazhu">親衞、勳衞、翊衞，謂之三衞。</span>其人懼，色變。上曰：<span class="yinhao">「此間無御史，吾不汝罪也。」</span></p>
<p class="em2 strong"><span class="yinwen">5</span>陝人常德玄告刑部尙書張亮養假子五百人，與術士公孫常語，云<span class="yinhao">「名應圖讖」</span>，<span class="jiazhu">陝，失冉翻。讖，楚譖翻。</span>又問術士程公穎曰：<span class="yinhao">「吾臂有龍鱗起，欲舉大事，可乎？」</span>上命馬周等按其事，亮辭不服。上曰：<span class="yinhao">「亮有假子五百人，養此輩何爲？正欲反耳！」</span>命百官議其獄，皆言亮反，當誅。獨將作少匠李道裕言：<span class="yinhao">「亮反形未具，<span class="jiazhu">將作少匠，從四品下。</span>罪不當死。」</span>上遣長孫無忌、房玄齡就獄與亮訣曰：<span class="yinhao">「法者天下之平，與公共之。公自不謹，與凶人往還，陷入於法，今將柰何！公好去。」</span><span class="jiazhu">好去者，與之決別之辭。</span>己丑，亮與公穎俱斬西市，籍沒其家。</p>
<p class="em2 strong">歲餘，刑部侍郎缺，上命執政妙擇其人，擬數人，皆不稱旨，旣而曰：<span class="yinhao">「朕得其人矣。往者李道裕議張亮獄云『反形未具』，此言當矣，<span class="jiazhu">稱，尺證翻。當，丁浪翻。</span>朕雖不從，至今悔之。」</span>遂以道裕爲刑部侍郎。</p>
<p class="em2 strong"><span class="yinwen">6</span>閏月，癸巳朔，日有食之。</p>
<p class="em2 strong"><span class="yinwen">7</span>戊戌，罷遼州都督府及巖州。<span class="jiazhu">伐高麗所得二州。</span></p>
<p class="em2 strong"><span class="yinwen">8</span>夏，四月，甲子，太子太保蕭瑀解太保，仍同中書門下三品。</p>
<p class="em2 strong"><span class="yinwen">9</span>五月，甲寅，高麗王藏及莫離支蓋金遣使謝罪；<span class="jiazhu">使，疏吏翻；下同。</span>幷獻二美女，上還之。金，卽蘇文也。</p>
<p class="em2 strong"><span class="yinwen">10</span>六月，丁卯，西突厥乙毗射匱可汗遣使入貢，且請婚；上許之，且使割龜茲、于闐、疏勒、朱俱波、葱嶺五國以爲聘禮。<span class="jiazhu">于闐時兼有漢戎盧、扜彌、渠勒、皮山五國故地。疏勒在葱嶺東北。判汗國，治葱嶺中都城。杜佑曰：朱俱波亦曰朱俱槃，漢子合國也，去疏勒八九百里。</span></p>
<p class="em2 strong"><span class="yinwen">11</span>薛延陀多彌可汗，性褊急，猜忌無恩，廢棄父時貴臣，專用己所親昵，<span class="jiazhu">昵，尼質翻。</span>國人不附；多彌多所誅殺，人不自安。回紇酋長吐迷度與僕骨、同羅共擊之，<span class="jiazhu">紇，下沒翻。酋，慈由翻。長，知兩翻。</span>多彌大敗。乙亥，詔以江夏王道宗、左衞大將軍阿史那社爾爲瀚海安撫大使；又遣右領衞大將軍執失思力將突厥兵，右驍衞大將軍契苾何力將涼州及胡兵，代州都督薛萬徹、營州都督張儉各將所部兵，分道並進，以擊薛延陀。</p>
<p class="em2 strong">上遣校尉宇文法詣烏羅護、靺鞨，<span class="jiazhu">烏羅護直京師東北六千里，一曰烏羅渾，卽後魏之烏洛侯也。東鄰靺鞨，大抵風俗皆靺鞨也。將，卽亮翻。驍，堅堯翻。契，欺訖翻。苾，毗必翻。校，戶敎翻。靺鞨，音末曷。</span>遇薛延陀阿波設之兵於東境，法帥靺鞨擊破之。薛延陀國中驚擾，曰：<span class="yinhao">「唐兵至矣！」</span>諸部大亂。多彌引數千騎奔阿史德時健部落，<span class="jiazhu">頡利滅，李靖徙突厥羸破數百帳於雲中，以阿史德爲之長，衆稍盛。</span>回紇攻而殺之，幷其宗族殆盡，遂據其地。諸俟斤互相攻擊，爭遣使來歸命。<span class="jiazhu">俟，渠之翻。</span></p>
<p class="em2 strong">薛延陀餘衆西走，猶七萬餘口，共立眞珠可汗兄子咄摩支爲伊特勿失可汗，歸其故地。尋去可汗之號，<span class="jiazhu">咄，當沒翻。去，羌呂翻。</span>遣使奉表，請居鬱督軍山之北；使兵部尙書崔敦禮就安集之。</p>
<p class="em2 strong">敕勒九姓酋長，以其部落素服薛延陀種，聞咄摩支來，皆恐懼，朝議恐其爲磧北之患，乃更遣李世勣與九姓敕勒共圖之。上戒世勣曰：<span class="yinhao">「降則撫之，叛則討之。」</span><span class="jiazhu">種，章勇翻。朝，直遙翻。磧，七迹翻。降，戶江翻；下同。《考異》曰：《舊·李勣傳》云：<span class="yinhao">「詔勣以二百騎發突厥兵討擊。」</span>今從《鐵勒傳》。</span>乙丑，上手詔，以<span class="yinhao">「薛延陀破滅，其敕勒諸部，或來降附，或未歸服，今不乘機，恐貽後悔，朕當自詣靈州招撫。其去歲征遼東兵，皆不調發。」</span><span class="jiazhu">調，徒釣翻。</span></p>
<p class="em2 strong">時太子當從行，少詹事張行成上疏，以爲：<span class="yinhao">「皇太子從幸靈州，不若使之監國，<span class="jiazhu">上，時掌翻。監，古銜翻。</span>接對百寮，明習庶政，旣爲京師重鎭，且示四方盛德。宜割私愛，俯從公道。」</span>上以爲忠，進位銀青光祿大夫。</p>
<p class="em2 strong"><span class="yinwen">12</span>李世勣至鬱督軍山，<span class="jiazhu">《考異》曰：《勣傳》作<span class="yinhao">「烏德犍山」</span>。《唐曆》云卽<span class="yinhao">「鬱督軍山」</span>；虜語兩音也。《鐵勒傳》云：<span class="yinhao">「至于天山。」</span>今從《唐曆》。</span>其酋長梯眞達官帥衆來降。<span class="jiazhu">帥，讀曰率。</span>薛延陀咄摩支南奔荒谷，世勣遣通事舍人蕭嗣業往招慰，咄摩支詣嗣業降。其部落猶持兩端，世勣縱兵追擊，前後斬五千餘級，虜男女三萬餘人。秋，七月，咄摩支至京師，拜右武衞大將軍。</p>
<p class="em2 strong"><span class="yinwen">13</span>八月，甲子，立皇孫忠爲陳王。</p>
<p class="em2 strong"><span class="yinwen">14</span>己巳，上行幸靈州。</p>
<p class="em2 strong"><span class="yinwen">15</span>江夏王道宗兵旣渡磧，遇薛延陀阿波達官衆數萬拒戰，道宗擊破之，斬首千餘級，追奔二百里。道宗與薛萬徹各遣使招諭敕勒諸部，其酋長皆喜，頓首請入朝。<span class="jiazhu">朝，直遙翻。</span>庚午，車駕至浮陽。<span class="jiazhu">浮陽，《舊書》作<span class="yinhao">「涇陽」</span>，當從之。涇陽縣，前漢屬安定郡，後漢、晉省，後魏屬隴東郡，隋、唐屬京兆。杜佑曰：京兆涇陽縣，乃秦封涇陽君之地。漢涇陽縣在今平涼郡界涇陽故城是。此時車駕蓋至京兆之涇陽。</span>回紇、拔野古、同羅、僕骨、多濫葛、思結、阿跌、契苾、跌結、渾、斛薛等十一姓各遣使入貢，<span class="jiazhu">跌，徒結翻。《考異》曰：《舊·回紇》《鐵勒傳》作<span class="yinhao">「多覽葛」</span>，今從《實錄》及《本紀》、《唐曆》。又《回紇傳》、陳彭年《唐紀》作<span class="yinhao">「斛薩」</span>，《鐵勒傳》作<span class="yinhao">「解薛」</span>。今從《實錄》。《實錄》又有契丹、奚，云十三姓。按契丹、奚本非薛延陀所統，又內附已久，嘗從征遼，非至此乃降。今從《舊本紀》。</span>稱：<span class="yinhao">「薛延陀不事大國，暴虐無道，不能與奴等爲主，自取敗死，部落鳥散，不知所之。奴等各有分地，<span class="jiazhu">分，扶問翻。</span>不從薛延陀去，歸命天子。願賜哀憐，乞置官司，養育奴等。」</span>上大喜。辛未，詔回紇等使者宴樂，頒賚拜官，<span class="jiazhu">樂，音洛。</span>賜其酋長璽書，<span class="jiazhu">璽，斯氏翻。</span>遣右領軍中郎將安永壽報使。<span class="jiazhu">使，疏吏翻；下同。</span></p>
<p class="em2 strong">壬申，上幸漢故甘泉宮，<span class="jiazhu">甘泉宮在京兆雲陽縣界磨石嶺，又曰磨盤嶺，又曰車盤嶺。《元和志》曰：當其登山，必自車箱阪而上，阪在雲陽縣西北三十八里，縈紆曲折，單軌財通，上阪卽平原宏敞，樓觀相屬。以其曲折，故名。</span>詔以<span class="yinhao">「戎、狄與天地俱生，上皇並列，流殃構禍，乃自運初。<span class="jiazhu">言戎、狄之流殃構禍，乃自唐興運之初也。</span>朕聊命偏師，遂擒頡利；始弘廟略，已滅延陀。鐵勒百餘萬戶，散處北溟，<span class="jiazhu">處，昌呂翻。</span>遠遣使人，委身內屬，請同編列，並爲州郡；混元以降，<span class="jiazhu">太極元氣，函三爲一，混沌未分，謂之混元。</span>殊未前聞，宜備禮告廟，仍頒示普天。」</span></p>
<p class="em2 strong">庚辰，至涇州；丙戌，踰隴山，<span class="jiazhu">隴山時屬隴州汧源縣界。</span>至西瓦亭，觀馬牧。<span class="jiazhu">原州平高縣南有瓦亭故關。瓦亭水出隴山，東北斜趣，西南流，經成紀、略陽、顯親界，又東南出新陽峽，入于渭，故有東、西瓦亭之別。</span>九月，上至靈州，<span class="jiazhu">靈州在京師西北千二百五十里。</span>敕勒諸部俟斤遣使相繼詣靈州者數千人，咸云：<span class="yinhao">「願得天至尊爲奴等天可汗，子子孫孫常爲天至尊奴，死無所恨。」</span>甲辰，上爲詩序其事曰：<span class="yinhao">「雪恥酬百王，除凶報千古。」</span>公卿請勒石於靈州；從之。</p>
<p class="em2 strong"><span class="yinwen">16</span>特進同中書門下三品宋公蕭瑀，性狷介，與同寮多不合，<span class="jiazhu">狷，吉縣翻。</span>嘗言於上曰：<span class="yinhao">「房玄齡與中書門下衆臣，朋黨不忠，執權膠固，陛下不詳知，但未反耳。」</span>上曰：<span class="yinhao">「卿言得無太甚！人君選賢才以爲股肱心膂，當推誠任之。人不可以求備，必捨其所短，取其所長。朕雖不能聰明，何至頓迷臧否，乃至於是！」</span><span class="jiazhu">否，音鄙。</span>瑀內不自得，旣數忤旨，<span class="jiazhu">數，所角翻。忤，五故翻。</span>上亦銜之，但以其忠直居多，未忍廢也。</p>
<p class="em2 strong">上嘗謂張亮曰：<span class="yinhao">「卿旣事佛，何不出家？」</span>瑀因自請出家。上曰：<span class="yinhao">「亦知公雅好桑門，不違公意。」</span><span class="jiazhu">好，呼到翻。</span>瑀須臾復進曰：<span class="jiazhu">復，扶又翻。</span><span class="yinhao">「臣適思之，不能出家。」</span>上以瑀對羣臣發言反覆，尤不能平；會稱足疾不朝，或至朝堂而不入見。上知瑀意終怏怏，冬，十月，手詔數其罪曰：<span class="jiazhu">朝，直遙翻。見，賢遍翻。怏，於兩翻。數，所具翻。</span><span class="yinhao">「朕於佛敎，非意所遵。求其道者未驗福於將來，脩其敎者翻受辜於旣往。至若梁武窮心於釋氏，簡文銳意於法門，傾帑藏以給僧祗，殫人力以供塔廟。<span class="jiazhu">帑，他朗翻。藏，徂浪翻。祗，巨支翻。事並見《梁紀》。</span>及乎三淮沸浪，<span class="jiazhu">三淮本之《詩》，淮有三洲。</span>五嶺騰煙，<span class="jiazhu">謂侯景旣亂，而蕭勃、元蘭又復亂於嶺南也。</span>假餘息於熊蹯，引殘魂於雀鷇，<span class="jiazhu">熊蹯，楚成王事；雀鷇，趙武靈王事；引以喻梁武餓死於臺城。蹯，音煩。鷇，苦候翻。</span>子孫覆亡而不暇，社稷俄頃而爲墟，報施之徵，何其謬也！<span class="jiazhu">施，式豉翻。</span>瑀踐覆車之餘軌，襲亡國之遺風；棄公就私，未明隱顯之際；身俗口道，莫辨邪正之心。修累葉之殃源，祈一躬之福本，上以違忤君主，下則扇習浮華。自請出家，尋復違異。<span class="jiazhu">復，扶又翻。</span>一迴一惑，在乎瞬息之間；自可自否，變於帷扆之所。<span class="jiazhu">帷扆之所，謂天子朝羣臣之所。</span>乖棟梁之體，豈具瞻之量乎！朕隱忍至今，瑀全無悛改。<span class="jiazhu">悛，丑緣翻。</span>可商州刺史，<span class="jiazhu">商州，漢弘農上洛、商縣地，晉置上洛郡，後魏置洛州，後周改商州。京師至商州二百八十一里。</span>仍除其封。」</span></p>
<p class="em2 strong"><span class="yinwen">17</span>上自高麗還，蓋蘇文益驕恣，雖遣使奉表，其言率皆詭誕；又待唐使者倨慢，常窺伺邊隙。屢敕令勿攻新羅，而侵陵不止。壬申，詔勿受其朝貢，更議討之。<span class="jiazhu">使，疏吏翻。伺，相吏翻。朝，直遙翻。</span></p>
<p class="em2 strong"><span class="yinwen">18</span>丙戌，車駕還長安。</p>
<p class="em2 strong">冬，十月，己丑，上以幸靈州往還，冒寒疲頓，欲於歲前專事保攝。十一月，己<span class="jiaozhusup">【張：「己」作「乙」。】</span>丑，詔祭祀、表疏、胡客、兵馬、宿衞，行魚契給驛、<span class="jiazhu">祭祀，謂郊廟社稷明堂也。表疏，在朝羣臣及四方所上者。胡客，四夷朝貢之客。兵馬，調遣征伐及番上宿衞者也。符寶郎掌天子八寶及國之符節，辨其所用，有事則請之於內，旣事則奉而藏之，藏其左而班其右，以合中外之契。一曰銅魚符，所以起軍旅，易守長。二曰傳符，所以給郵驛，通制命。三曰隨身魚符，所以明貴賤，應徵召。四曰木契，所以重鎭守，愼出納。五曰旌節，所以委良能，假賞罰。魚符之制，王畿之內，左三右一，王畿之外，左五右一；左者在內，右者在外。行用之日，從第一爲首，後事須用，以次發之，周而復始。大事兼敕書，小事但降符函封，遣使合而行之。傳符之制，太子監國曰雙龍符，左右各十。京都留守曰麟符。左二十，其右一十有九。東方曰青龍符，四方曰騶虞符，南方曰朱雀符，北方曰玄武符，左四右三，左者進內，右者付外。隨身符之制，左二右一。太子以玉，親王以金，庶官以銅，佩以爲飾。刻姓名者，去官而納焉；不刻者，傳而佩之。木契之制，太子監國，則王畿之內，左右各三，王畿之外，左右各五；庶官鎭守，則左右各十。旌節之制，命大將帥及遣使於四方，則請而假之。旌以專賞，節以專殺。</span>授五品以上官及除解、決死罪皆以聞，餘並取皇太子處分。<span class="jiazhu">處，昌呂翻。分，扶問翻。</span></p>
<p class="em2 strong"><span class="yinwen">19</span>十二月，己丑，羣臣累請封禪；從之。詔造羽衞送洛陽宮。</p>
<p class="em2 strong"><span class="yinwen">20</span>戊寅，回紇俟利發吐迷度、僕骨俟利發歌濫拔延、多濫葛俟斤末、拔野古俟利發屈利失、同羅俟利發時健啜、思結酋長烏碎及渾、斛薛、奚結、阿跌、契苾、白霫酋長，皆來朝。<span class="jiazhu">敕勒酋長曰俟利發，亦曰俟斤。俟，七之翻。阿，烏葛翻。霫，而立翻。葛俟斤之下其名惟『末』一字，疑有逸書。</span>庚辰，上賜宴於芳蘭殿，<span class="jiazhu">按閣本《大明宮圖》，玄武門右玄武殿後有紫蘭殿，大樂宴胡客，率引入玄武門。今此芳蘭殿，豈紫蘭殿邪？</span>命有司□□□□<span class="jiaozhusup">【章：十二行本「司」下四空格爲「厚加給待」四字；乙十一行本同；孔本同；張校同；退齋校同；熊校同。】</span>每五日一會。</p>
<p class="em2 strong"><span class="yinwen">21</span>癸未，上謂長孫無忌等曰：<span class="yinhao">「今日吾生日，世俗皆爲樂，<span class="jiazhu">樂，音洛；下宴樂同。</span>在朕翻成傷感。今君臨天下，富有四海，而承歡膝下，永不可得，此子路所以有負米之恨也。<span class="jiazhu">《家語》：子路見孔子曰：<span class="yinhao">「昔由事二親之時，常食藜藿之實，爲親負米百里之外。親沒之後，南遊於楚，後車百乘，積粟萬鍾，累茵而坐，列鼎而食，願欲食藜藿，爲親負米，不可得也。」</span>子曰：<span class="yinhao">「由也事親，可謂生事盡力，死事盡思者也。」</span></span>《詩》云：『哀哀父母，生我劬勞。』<span class="jiazhu">《詩·蓼莪》之辭。</span>柰何以劬勞之日更爲宴樂乎！」</span>因泣數行下，<span class="jiazhu">行，戶剛翻。</span>左右皆悲。</p>
<p class="em2 strong"><span class="yinwen">22</span>房玄齡嘗以微譴歸第，褚遂良上疏，以爲：<span class="yinhao">「玄齡自義旗之始翼贊聖功，<span class="jiazhu">謂謁見於軍門，署爲記室時也。上，時掌翻。</span>武德之季冒死決策，<span class="jiazhu">謂誅建成、元吉時也。</span>貞觀之初選賢立政，<span class="jiazhu">謂遜直於王、魏在朝，文武隨能收敍也。觀，古玩翻。</span>人臣之勤，玄齡爲最。自非有罪在不赦，搢紳同尤，不可遐棄。陛下若以其衰老，亦當諷諭使之致仕，退之以禮；不可以淺鮮之過，<span class="jiazhu">鮮，少也。鮮，息淺翻。</span>棄數十年之勳舊。」</span>上遽召出之。頃之，玄齡復避位還家。<span class="jiazhu">復，扶又翻。</span>久之，上幸芙蓉園，<span class="jiazhu">芙蓉園在京城東南隅，秦之隑州、漢之樂遊苑、唐之曲江，同此地也。《長安志》曰：隋營宮城，宇文愷以其地在京城東南隅，地高不便，故闕此地，不爲居人坊巷，而鑿之爲池以厭勝之。又會黃渠水自城外南來，入城爲芙蓉池，且爲芙蓉園也。劉餗《小說》曰：園本古曲江，文帝惡其名<span class="yinhao">「曲」</span>，改曰芙蓉，爲其水盛而芙蓉富也。</span>玄齡敕子弟汛掃門庭，曰：<span class="yinhao">「乘輿且至！」</span><span class="jiazhu">乘，繩證翻。</span>有頃，上果幸其第，因載玄齡還宮。</p>
<div class="yeartoc" id="year_toc_647"><p class="strong"><span class="section" id="title-5"><span data-head-description="太宗文武大聖大廣孝皇帝下之上" data-head-level="h4" data-head-title="貞觀二十一年">二十一年</span></span><span class="biaozhusup" data-rel="">（丁未、六四七年）</span></p></div>
<p class="em2 strong"><span class="yinwen">1</span>春，正月，開府儀同三司申文獻公高士廉疾篤；辛卯，上幸其第，流涕與訣；壬辰，薨。上將往哭之，房玄齡以上疾新愈，固諫，上曰：<span class="yinhao">「高公非徒君臣，兼以故舊姻戚，<span class="jiazhu">高士廉，長孫后之母舅也。士廉識帝於龍潛，因以甥女妻帝。</span>豈得聞其喪不往哭乎！公勿復言！」</span><span class="jiazhu">復，扶又翻。</span>帥左右自興安門出，<span class="jiazhu">按《六典》，大明宮南面五門，次西曰興安門。但貞觀以前，人主常居太極宮，高宗龍朔之後，方居大明宮。然此時已營永安宮，永安卽大明也。或者帝自永安宮而出興安門歟？按《舊書·高士廉傳》：上出興安門，至延喜門，長孫無忌迎諫馬首。延喜門直皇城之東北隅，而興安門直大明宮城之西南隅，由大明之興安門至皇城之延喜門，其路迂且遠，意太極宮中別自有興安門也。帥，讀曰率。</span>長孫無忌在士廉喪所，聞上將至，輟哭，迎諫於馬首曰：<span class="yinhao">「陛下餌金石，於方不得臨喪，柰何不爲宗廟蒼生自重！<span class="jiazhu">爲，于僞翻。</span>且臣舅臨終遺言，深不欲以北首、夷衾，輒屈鑾駕。」</span><span class="jiazhu">死者北首。夷衾，覆尸之衾。鄭氏曰：夷之言尸也，尸之槃曰夷槃，牀曰夷牀，衾曰夷衾，移尸曰夷于堂，皆依尸而爲言者也。首，式又翻。</span>上不聽。無忌中道伏臥，流涕固諫，上乃還入東苑，南望而哭，涕下如雨。及柩出橫橋，<span class="jiazhu">長安故城橫門外有橋，曰橫橋。柩，音舊。橫，音光。</span>上登長安故城西北樓，望之慟哭。</p>
<p class="em2 strong"><span class="yinwen">2</span>丙申，詔以回紇部爲瀚海府，僕骨爲金微府，<span class="jiazhu">《考異》曰：《舊書》作<span class="yinhao">「金徽」</span>。今從《實錄》、《唐曆》。</span>多濫葛爲燕然府，拔野古爲幽陵府，同羅爲龜林府，思結爲盧山府，<span class="jiazhu">府者，都督府也。燕，因肩翻。</span>渾爲皋蘭州，斛薛爲高闕州，奚結爲雞鹿州，阿跌爲雞田州，契苾爲榆溪州，思結別部爲蹛林州，白霫爲寘顏州；<span class="jiazhu">蹛，音帶。寘，徒年翻。</span>各以其酋長爲都督、刺史，各賜金銀繒帛及錦袍。<span class="jiazhu">繒，慈陵翻。</span>敕勒大喜，捧戴歡呼拜舞，宛轉塵中。及還，上御天成殿宴，設十部樂而遣之。諸酋長奏稱：<span class="yinhao">「臣等旣爲唐民，往來天至尊所，如詣父母，請於回紇以南、突厥以北開一道，謂之參天可汗道，置六十八驛，各有馬及酒肉以供過使，<span class="jiazhu">使，疏吏翻。</span>歲貢貂皮以充租賦，仍請能屬文人，<span class="jiazhu">屬，之欲翻。</span>使爲表疏。」</span><span class="jiazhu">疏，所去翻。</span>上皆許之。於是北荒悉平，然回紇吐迷度已私自稱可汗，官號皆如突厥故事。</p>
<p class="em2 strong"><span class="yinwen">3</span>丁酉，詔以明年仲春有事泰山，禪社首；<span class="jiazhu">應劭曰：社首山在漢泰山郡博縣。晉灼曰：山在鉅平縣南十二里。《唐志》：兗州博城縣有社首山。</span>餘並依十五年議。</p>
<p class="em2 strong"><span class="yinwen">4</span>二月，丁丑，太子釋奠于國學。</p>
<p class="em2 strong"><span class="yinwen">5</span>上將復伐高麗，<span class="jiazhu">復，扶又翻。</span>朝議以爲：<span class="yinhao">「高麗依山爲城，攻之不可猝拔。<span class="jiazhu">朝，直遙翻。</span>前大駕親征，國人不得耕種，所克之城，悉收其穀，繼以旱災，民太半乏食。今若數遣偏師，更迭擾其疆埸，<span class="jiazhu">數，所角翻。更，工衡翻。埸，音亦。</span>使彼疲於奔命，釋耒入堡，<span class="jiazhu">耒，盧對翻。</span>數年之間，千里蕭條，則人心自離，鴨綠之北，可不戰而取矣。」</span>上從之。三月，以左武衞大將軍牛進達爲青丘道行軍大總管，<span class="jiazhu">相如《子虛賦》曰：<span class="yinhao">「夫齊東陼鉅海，觀乎成山，射乎之罘，秋獵乎青丘，彷徨乎海外。」</span>服虔曰：青丘國在海東三百里。《晉·天文志》有青丘七星，在軫東南，蠻夷之國也。</span>右武候將軍李海岸之，發兵萬餘人，乘樓船自萊州汎海而入。又以太子詹事李世勣爲遼東道行軍大總管，右武衞將軍孫貳朗等副之，將兵三千人，<span class="jiazhu">將，卽亮翻。</span>因營州都督府兵自新城道入。兩軍皆選習水善戰者配之。</p>
<p class="em2 strong"><span class="yinwen">6</span>辛卯，上曰：<span class="yinhao">「朕於戎、狄所以能取古人所不能取，臣古人所不能臣者，皆順衆人之所欲故也。昔禹帥九州之民，鑿山槎木，<span class="jiazhu">帥，讀曰率。槎，士下翻，逆斫木也。</span>疏百川注之海，其勞甚矣，而民不怨者，因人之心，順地之勢，與民同利故也。」</span></p>
<p class="em2 strong"><span class="yinwen">7</span>是月，上得風疾，苦京師盛暑，夏，四月，乙丑，命脩終南山太和廢宮爲翠微宮。<span class="jiazhu">楊大年曰：翠微宮在驪山絕頂。</span></p>
<p class="em2 strong"><span class="yinwen">8</span>丙寅，置燕然都護府，統瀚海等六都督、皋蘭等七州，<span class="jiazhu">六都督、七州並見上。《新書》曰：置燕然都護府於古單于臺。宋白曰：在西受降城東南四十里。</span>以揚州都督府司馬李素立爲之。素立撫以恩信，夷落懷之，共率馬牛爲獻；素立唯受其酒一盃，餘悉還之。</p>
<p class="em2 strong"><span class="yinwen">9</span>五月，戊子，上幸翠微宮。冀州進士張昌齡獻《翠微宮頌》，上愛其文，命於通事舍人裏供奉。<span class="jiazhu">資格淺不得除正官，命於通事舍人班裏供奉。</span></p>
<p class="em2 strong">初，昌齡與進士王公治<span class="jiaozhusup">【嚴：「治」改「瑾」。】</span>皆善屬文，名振京師，考功員外郎王師旦知貢舉，<span class="jiazhu">屬，之欲翻。唐初以考功員外郎知貢舉，至開元間，考功員外郎李昂爲舉人詆訶；帝以員外郎望輕，遂移貢舉於禮部，以侍郎主之。禮部選士自此始。</span>黜之，舉朝莫曉其故。及奏第，上怪無二人名，詰之。<span class="jiazhu">朝，直遙翻。詰，去吉翻。</span>師旦對曰：<span class="yinhao">「二人雖有辭華，然其體輕薄，終不成令器。若置之高第，恐後進效之，傷陛下雅道。」</span>上善其言。</p>
<p class="em2 strong"><span class="yinwen">10</span>壬辰，詔百司依舊啓事皇太子。</p>
<p class="em2 strong"><span class="yinwen">11</span>庚辰，上御翠微殿，<span class="jiazhu">翠微宮之正殿也。</span>問侍臣曰：<span class="yinhao">「自古帝王雖平定中夏，不能服戎、狄。<span class="jiazhu">夏，戶雅翻。</span>朕才不逮古人而成功過之，自不諭其故，諸公各率意以實言之。」</span>羣臣皆稱：<span class="yinhao">「陛下功德如天地，萬物不得而名言。」</span>上曰：<span class="yinhao">「不然。朕所以能及此者，止由五事耳。自古帝王多疾勝己者，朕見人之善，若己有之。人之行能，不能兼備，<span class="jiazhu">行，下孟翻。</span>朕常棄其所短，取其所長。人主往往進賢則欲寘諸懷，退不肖則欲推諸壑，<span class="jiazhu">推，吐雷翻。</span>朕見賢者則敬之，不肖者則憐之，賢不肖各得其所。人主多惡正直，<span class="jiazhu">惡，烏路翻。</span>陰誅顯戮，無代無之，朕踐阼以來，正直之士，比肩於朝，未嘗黜責一人。<span class="jiazhu">朝，直遙翻。</span>自古皆貴中華，賤夷、狄，朕獨愛之如一，故其種落皆依朕如父母。<span class="jiazhu">種，章勇翻。</span>此五者，朕所以成今日之功也。」</span>顧謂褚遂良曰：<span class="yinhao">「公嘗爲史官，<span class="jiazhu">褚遂良嘗知起居注；十八年，拜黃門侍郎，參綜朝政，不復兼史職，故曰嘗。</span>如朕言，得其實乎？」</span>對曰：<span class="yinhao">「陛下盛德不可勝載，<span class="jiazhu">勝，音升。</span>獨以此五者自與，蓋謙謙之志耳。」</span></p>
<p class="em2 strong"><span class="yinwen">12</span>李世勣軍旣渡遼，歷南蘇等數城，<span class="jiazhu">《前漢書》：玄菟郡高句驪縣有南蘇水，西北經塞外。</span>高麗多背城拒戰，<span class="jiazhu">背，蒲妹翻。</span>世勣擊破其兵，焚其羅郭而還。<span class="jiazhu">還，從宣翻，又如字。</span></p>
<p class="em2 strong"><span class="yinwen">13</span>六月，癸亥，以司徒長孫無忌領揚州都督，實不之任。</p>
<p class="em2 strong"><span class="yinwen">14</span>丁丑，詔以<span class="yinhao">「隋末喪亂，<span class="jiazhu">喪，息浪翻。</span>邊民多爲戎、狄所掠，今鐵勒歸化，宜遣使詣燕然等州，<span class="jiazhu">使，疏吏翻；下同。燕，因肩翻。</span>與都督相知，訪求沒落之人，贖以貨財，給糧遞還本貫；其室韋、烏羅護、靺鞨三部人爲薛延陀所掠者，亦令贖還。」</span></p>
<p class="em2 strong"><span class="yinwen">15</span>癸未，以司農卿李緯爲戶<span class="jiaozhusup">【嚴：「戶」改「民」。】</span>部尙書。<span class="jiazhu">緯，于貴翻。</span>時房玄齡留守京師，<span class="jiazhu">守，手又翻。</span>有自京師來者，上問：<span class="yinhao">「玄齡何言？」</span>對曰：<span class="yinhao">「玄齡聞李緯拜尙書，但云李緯美髭鬢。」</span><span class="jiazhu">髭，卽移翻。</span>帝遽改除緯洛州刺史。<span class="jiazhu">《考異》曰：《唐曆》云：<span class="yinhao">「居無何，改緯太子詹事。」</span>今從《舊傳》。</span></p>
<p class="em2 strong"><span class="yinwen">16</span>秋，七月，牛進達、李海岸入高麗境，凡百餘戰，無不捷，攻石城，拔之。進至積利城下，高麗兵萬餘人出戰，海岸擊破之，斬首二千級。</p>
<p class="em2 strong"><span class="yinwen">17</span>上以翠微宮險隘，不能容百官，庚子，詔更營玉華宮於宜春<span class="jiaozhusup">【嚴：「春」改「君」。】</span>之鳳皇谷。<span class="jiazhu">玉華宮在宜春縣西四十里。</span>庚戌，車駕還宮。<span class="jiazhu">還，從宣翻，又音如字。</span></p>
<p class="em2 strong"><span class="yinwen">18</span>八月，壬戌，詔以薛延陀新降，土功屢興，<span class="jiazhu">降，戶江翻。屢，力句翻，又音如字。</span>加以河北水災，停明年封禪。</p>
<p class="em2 strong"><span class="yinwen">19</span>辛未，骨利幹遣使入貢；丙戌，以骨利幹爲玄闕州，拜其俟斤爲刺史。<span class="jiazhu">使，疏吏翻。俟，渠之翻。</span>骨利幹於鐵勒諸部爲最遠，晝長夜短，日沒後，天色正曛，煮羊脾適熟，日已復出矣。<span class="jiazhu">骨利幹居瀚海北，產良馬。其地北距海，至京師最遠。又北渡海，則晝長夜短，蓋近日出處。復，扶又翻。《考異》曰：《實錄》、《唐曆》皆作<span class="yinhao">「羊胛」</span>。僧一行《大衍曆義》及《舊·天文志》、《唐統紀》皆作<span class="yinhao">「脾」</span>。《新·天文志》云：<span class="yinhao">「胹，羊髀。」</span>按正言羊脾者，取其易熟故也。若煮羊胛及髀，則雖中國，通夕亦未爛矣。今從《大衍曆義》。</span></p>
<p class="em2 strong"><span class="yinwen">20</span>己丑，齊州人段志沖上封事，<span class="jiazhu">上，時掌翻。</span>請上致政於皇太子；太子聞之，憂形於色，發言流涕。長孫無忌等請誅志沖。<span class="jiazhu">長，知兩翻。</span>上手詔曰：<span class="yinhao">「五岳陵霄，四海亙地，納汙藏疾，無損高深。<span class="jiazhu">《左傳》云：川澤納汙，山藪藏疾。亙，古鄧翻。</span>志沖欲以匹夫解位天子，<span class="jiazhu">言欲使天子解位也。</span>朕若有罪，是其直也；若其無罪，是其狂也。譬如尺霧障天，不虧於大；寸雲點日，何損於明！」</span></p>
<p class="em2 strong"><span class="yinwen">21</span>丁酉，立皇子明爲曹王。明母楊氏，巢剌王之妃也，有寵於上；<span class="jiazhu">剌，盧達翻。</span>文德皇后之崩也，欲立爲皇后。魏徵諫曰：<span class="yinhao">「陛下方比德唐、虞，柰何以辰嬴自累！」</span><span class="jiazhu">《左傳》：晉太子圉爲質於秦，秦穆公以女妻之，圉將逃歸，謂之曰：<span class="yinhao">「與子歸乎？」</span>嬴氏不敢從，圉遂逃歸。及晉公子重耳入秦，秦穆公納女五人，懷嬴與焉，謂之辰嬴。賈季曰<span class="yinhao">「辰嬴嬖於二君」</span>是也。累，力瑞翻。</span>乃止。尋以明繼元吉後。</p>
<p class="em2 strong"><span class="yinwen">22</span>戊戌，敕宋州刺史王波利等發江南十二州工人造大船數百艘，欲以征高麗。<span class="jiazhu">十二州：宣、潤、常、蘇、湖、杭、越、台、婺、括、江、洪也。艘，蘇遭翻。麗，力知翻。</span></p>
<p class="em2 strong"><span class="yinwen">23</span>冬，十月，庚辰，奴剌啜匐俟友帥其所部萬餘人內附。<span class="jiazhu">奴剌部落居吐谷渾、党項之間。剌，來達翻。啜，陟劣翻。匐，蒲北翻。俟，渠之翻。帥，讀曰率；下同。</span></p>
<p class="em2 strong"><span class="yinwen">24</span>十一月，突厥車鼻可汗遣使入貢。車鼻名斛勃，本突厥同族，世爲小可汗。頡利之敗，突厥餘衆欲奉以爲大可汗，時薛延陀方強，車鼻不敢當，帥其衆歸之。或說薛延陀：<span class="yinhao">「車鼻貴種，有勇略，<span class="jiazhu">說，輸芮翻。種，章勇翻。</span>爲衆所附，恐爲後患，不如殺之。」</span>車鼻知之，逃去。薛延陀遣數千騎追之，<span class="jiazhu">騎，奇寄翻。</span>車鼻勒兵與戰，大破之，乃建牙於金山之北，<span class="jiazhu">其地三垂斗絕，惟一面可容車騎，壤土夷博。</span>自稱乙注車鼻可汗，突厥餘衆稍稍歸之，數年間勝兵三萬人，<span class="jiazhu">勝，音升。</span>時出抄掠薛延陀。<span class="jiazhu">抄，楚交翻。</span>及薛延陀敗，車鼻勢益張，<span class="jiazhu">張，知亮翻。</span>遣其子沙鉢羅特勒入見，<span class="jiazhu">見，賢遍翻。</span>又請身自入朝。<span class="jiazhu">朝，直遙翻；下同。</span>詔遣將軍郭廣敬徵之。車鼻特爲好言，初無來意，竟不至。<span class="jiazhu">《考異》曰：《實錄》，<span class="yinhao">「詔遣雲麾將軍安調遮、右屯衞郎將韓華迎之。車鼻徒飾其辭，初無來意。韓華將招歌邏祿共劫之，車鼻覺其謀，華與車鼻子陟苾特勒相射而死，調遮亦被殺。」</span>今從《舊·突厥傳》。</span></p>
<p class="em2 strong"><span class="yinwen">25</span>癸卯，徙順陽王泰爲濮王。<span class="jiazhu">濮，博木翻。</span></p>
<p class="em2 strong"><span class="yinwen">26</span>壬子，上疾愈，三日一視朝。</p>
<p class="em2 strong"><span class="yinwen">27</span>十二月，壬申，西趙酋長趙磨帥萬餘戶內附，以其地爲明州。<span class="jiazhu">東謝之南有西趙蠻，西抵昆明，南卽西洱河，山穴阻深，趙氏世爲酋長。酋，慈由翻。長，知兩翻。</span></p>
<p class="em2 strong"><span class="yinwen">28</span>龜茲王伐疊卒，弟訶黎布失畢立，<span class="jiazhu">龜茲，音丘慈。訶，虎何翻。</span>浸失臣禮，侵漁鄰國。上怒，戊寅，詔使持節·崑丘道行軍大總管·<span class="jiazhu">自古相傳，西域有崑崙山，河源所出。又《爾雅》曰：三成爲崑崙丘，故曰崑丘道。使，疏吏翻。</span>左驍衞大將軍阿史那社爾、副大總管·左驍衞大將軍契苾何力、安西都護郭孝恪等將兵擊之，仍命鐵勒十三州、突厥、吐蕃、吐谷渾連兵進討。<span class="jiazhu">驍，堅堯翻。契，欺訖翻。苾，毗必翻。將，卽亮翻。吐，從暾入聲。谷，音浴。</span></p>
<p class="em2 strong"><span class="yinwen">29</span>高麗王使其子莫離支任武入謝罪，上許之。</p>
<div class="yeartoc" id="year_toc_648"><p class="strong"><span class="section" id="title-6"><span data-head-description="太宗文武大聖大廣孝皇帝下之上" data-head-level="h4" data-head-title="貞觀二十二年">二十二年</span></span><span class="biaozhusup" data-rel="">（戊申、六四八年）</span></p></div>
<p class="em2 strong"><span class="yinwen">1</span>春，正月，己丑，上作《帝範》十二篇以賜太子，曰《君體》、《建親》、《求賢》、《審官》、《納諫》、《去讒》、《戒盈》、《崇儉》、《賞罰》、《務農》、《閱武》、《崇文》；<span class="jiazhu">去，羌呂翻。</span>且曰：<span class="yinhao">「脩身治國，備在其中。<span class="jiazhu">治，直之翻。</span>一旦不諱，更無所言矣。」</span>又曰：<span class="yinhao">「汝當更求古之哲王以爲師，如吾，不足法也。夫取法於上，僅得其中；取法於中，不免爲下。吾居位已來，不善多矣，錦繡珠玉不絕於前，宮室臺榭屢有興作，犬馬鷹隼無遠不致，<span class="jiazhu">隼，息尹翻。</span>行遊四方，供頓煩勞，此皆吾之深過，勿以爲是而法之。顧我弘濟蒼生，其益多；肇造區夏，其功大。益多損少，故人不怨；功大過微，故業不墮；<span class="jiazhu">夏，戶雅翻。少，詩沼翻。墮，讀曰隳。</span>然比之盡美盡善，固多愧矣。汝無我之功勤而承我之富貴，竭力爲善，則國家僅安；驕惰奢縱，則一身不保。且成遲敗速者，國也；失易得難者，位也；可不惜哉！可不愼哉！」</span><span class="jiazhu">太宗自疏其所行之過差者以戒太子，可謂至矣。然太子病於柔弱好內，乃無一言及此以警策之，人莫知其子之惡，信矣！易，以豉翻。</span></p>
<p class="em2 strong"><span class="yinwen">2</span>中書令兼右庶子馬周病，上親爲調藥；<span class="jiazhu">爲，于僞翻。</span>使太子臨問；庚寅，薨。</p>
<p class="em2 strong"><span class="yinwen">3</span>戊戌，上幸驪山溫湯。</p>
<p class="em2 strong"><span class="yinwen">4</span>己亥，以中書舍人崔仁師爲中書侍郎，參知機務。</p>
<p class="em2 strong"><span class="yinwen">5</span>新羅王金善德卒，以善德妹眞德爲柱國，封樂浪郡王，遣使册命。<span class="jiazhu">卒，子恤翻。樂浪，音洛琅。使，疏吏翻。</span></p>
<p class="em2 strong"><span class="yinwen">6</span>丙午，詔以右武衞大將軍薛萬徹爲青丘道行軍大總管，右衞將軍裴行方副之，將兵三萬餘人及樓船戰艦，<span class="jiazhu">艦，戶黯翻。</span>自萊州泛海以擊高麗。</p>
<p class="em2 strong"><span class="yinwen">7</span>長孫無忌檢校中書令、知尙書·門下省事。<span class="jiazhu">長孫無忌蓋總三省之事。</span></p>
<p class="em2 strong"><span class="yinwen">8</span>戊申，上還宮。</p>
<p class="em2 strong"><span class="yinwen">9</span>結骨自古未通中國，<span class="jiazhu">杜佑曰：結骨在回紇西北三千里。</span>聞鐵勒諸部皆服，二月，其俟利發失鉢屈阿棧入朝。<span class="jiazhu">俟，渠之翻。屈，居勿翻。阿，烏葛翻。棧，士限翻。朝，直遙翻。</span>其國人皆長大，赤髮綠睛，<span class="jiazhu">睛，音精。</span>有黑髮者以爲不祥。上宴之於天<span class="jiaozhusup">【張：「天」作「大」。】</span>成殿，謂侍臣曰：<span class="yinhao">「昔渭橋斬三突厥首，自謂功多，<span class="jiazhu">謂武德九年，頡利犯便橋時也。</span>今斯人在席，更不以爲怪邪！」</span>失鉢屈阿棧請除一官，<span class="yinhao">「執笏而歸，誠百世之幸。」</span>戊午，以結骨爲堅昆都督府，以失鉢屈阿棧爲右屯衞大將軍、堅昆都督，隸燕然都護。<span class="jiazhu">燕，因肩翻。</span>又以阿史德時健俟斤部落置祁連州，隸營<span class="jiaozhusup">【章：十二行本「營」作「靈」；乙十一行本同。】</span>州都督。</p>
<p class="em2 strong">是時四夷大小君長爭遣使入獻見，<span class="jiazhu">長，知兩翻。使，疏吏翻。見，賢遍翻；下引見同。</span>道路不絕，每元正朝賀，常數百千人。辛酉，上引見諸胡使者，謂侍臣曰：<span class="yinhao">「漢武帝窮兵三十餘年，疲弊中國，所獲無幾；<span class="jiazhu">幾，居豈翻。</span>豈如今日綏之以德，使窮髮之地盡爲編戶乎！」</span><span class="jiazhu">陸德明《經典釋文》曰：司馬云：窮髮，北極之下無毛之地也。崔云：北方無毛地也。按毛，草也。《地理書》曰：山以草木爲髮。</span></p>
<p class="em2 strong"><span class="yinwen">10</span>上營玉華宮，<span class="jiazhu">程大昌曰：玉華宮在坊州宜君縣。</span>務令儉約，惟所居殿覆以瓦，<span class="jiazhu">覆，敷又翻。</span>餘皆茅茨；然備設太子宮、百司，苞山絡野，所費已巨億計。乙亥，上行幸玉華宮；己卯，畋于華原。<span class="jiazhu">華原、宜君、銅官，漢雲陽祋祤之地。後魏於華原置北雍州，西魏改爲宜州，又置北地郡。隋開皇初，郡廢，大業初，州廢，以縣屬京兆。唐初復置宜州，貞觀十七年，州廢，而以華原復屬於京兆。</span></p>
<p class="em2 strong"><span class="yinwen">11</span>中書侍郎崔仁師坐有伏閤自訴者，仁師不奏，除名，流連州。<span class="jiazhu">連州，漢桂陽、陽山之地，梁置陽山郡，隋置連州，大業初，廢州爲熙平郡，唐復爲連州。連州在京師南三千六百六十五里。《考異》曰：《舊傳》<span class="yinhao">「流龔州」</span>。今從《新》、《舊本紀》。</span></p>
<p class="em2 strong"><span class="yinwen">12</span>三月，己丑，分瀚海都督俱羅勃部置燭龍州。</p>
<p class="em2 strong"><span class="yinwen">13</span>甲午，上謂侍臣曰：<span class="yinhao">「朕少長兵間，頗能料敵；<span class="jiazhu">少，詩照翻。長，知兩翻。</span>今崑丘行師，處月、處密二部及龜茲用事者羯獵顚、那利每懷首鼠，必先授首，弩失畢其次也。」</span><span class="jiazhu"><span class="yinhao">「弩失畢」</span>當作<span class="yinhao">「布失畢」</span>，龜茲王也。</span></p>
<p class="em2 strong"><span class="yinwen">14</span>庚子，隋蕭后卒，詔復其位號，諡曰愍；使三品護葬，備鹵簿儀衞，送至江都，與煬帝合葬。</p>
<p class="em2 strong"><span class="yinwen">15</span>充容長城徐惠<span class="jiazhu">《唐會要》曰：舊制，昭儀、昭容、昭媛、脩儀、脩容、脩媛、充儀、充容、充媛各一人，爲九嬪，正二品。晉武帝太康三年，分烏程立長城縣，屬吳興郡，今湖州長興縣是也。惠，徐孝德之女。</span>以上東征高麗，西討龜茲，翠微、玉華，營繕相繼，又服玩頗華靡，上疏諫，其略曰：<span class="yinhao">「以有盡之農功，塡無窮之巨浪；圖未獲之他衆，喪已成之我軍。<span class="jiazhu">喪，息浪翻；下喪國同。</span>昔秦皇幷吞六國，反速危亡之基，晉武奄有三方，翻成覆敗之業；<span class="jiazhu">魏、蜀三方鼎峙，至晉混一。</span>豈非矜功恃大，棄德輕邦，圖利忘危，肆情縱欲之所致乎！是知地廣非常安之術，人勞乃易亂之源也。」</span>又曰：<span class="yinhao">「雖復茅茨示約，<span class="jiazhu">易，以豉翻。復，扶又翻。</span>猶興木石之疲，和雇取人，不無煩擾之弊。」</span>又曰：<span class="yinhao">「珍玩伎巧，乃喪國之斧斤；<span class="jiazhu">伎，渠綺翻。喪，息浪翻。</span>珠玉錦繡，寔迷心之酖毒。」</span>又曰：<span class="yinhao">「作法於儉，猶恐其奢，作法於奢，何以制後！」</span>上善其言，甚禮重之。</p>
</div></body></html>