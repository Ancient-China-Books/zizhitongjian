<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百四十四·唐紀六十·文宗元聖昭獻孝皇帝上之下</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀六十">唐紀六十</span></span></h1>
<p><span class="jiazhu">起屠維作噩<span class="biaozhusup" data-rel="">（己酉）</span>，盡昭陽赤奮若<span class="biaozhusup" data-rel="">（癸丑）</span>，凡五年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="文宗元聖昭獻孝皇帝上之下">文宗元聖昭獻孝皇帝上之下</span></span></h5>
<div class="yeartoc" id="year_toc_829"><p class="strong"><span class="section" id="title-3"><span data-head-description="文宗元聖昭獻孝皇帝上之下" data-head-level="h4" data-head-title="太和三年">太和三年</span></span><span class="biaozhusup" data-rel="">（己酉、八二九年）</span></p></div>
<p class="em2 strong"><span class="yinwen">1</span>春，正月，亓志紹與成德合兵掠貝州。<span class="jiazhu">貝州在魏州北二百一十里。</span></p>
<p class="em2 strong"><span class="yinwen">2</span>義成行營兵三千人先屯齊州，使之禹城，<span class="jiazhu">之，往也，一作<span class="yinhao">「屯」</span>。禹城，漢祝阿縣地，天寶元年改爲禹城，以縣西有禹息古城也，屬齊州。《九域志》：在州西北一百三十里。</span>中道潰叛；橫海節度使李祐討誅之。</p>
<p class="em2 strong"><span class="yinwen">3</span>李聽、史唐合兵擊亓志紹，破之；志紹將其衆五千奔鎭州。</p>
<p class="em2 strong"><span class="yinwen">4</span>李載義奏攻滄州長蘆，拔之。<span class="jiazhu">滄州治青池縣。《九域志》：長蘆鎭屬清池。</span></p>
<p class="em2 strong"><span class="yinwen">5</span>甲辰，昭義奏亓志紹餘衆萬五千人詣本道降，置之洛<span class="jiaozhusup">【章：十二行本「洛」作「洺」；乙十一行本同；孔本同。】</span>州。</p>
<p class="em2 strong"><span class="yinwen">6</span>二月，橫海節度使李祐帥諸道行營兵擊李同捷，破之，<span class="jiazhu">帥，讀曰率。</span>進攻德州。<span class="jiazhu">《九域志》：德州，東北至滄州二百三十里。</span></p>
<p class="em2 strong"><span class="yinwen">7</span>武寧捉生兵馬使石雄，勇敢，愛士卒；王智興殘虐，軍中欲逐智興而立雄，智興知之，因雄立功，奏請除刺史。丙辰，以雄爲壁州刺史。<span class="jiazhu">宋白曰：壁州本漢宕渠縣地，後魏大統中於今州理置諾水縣；唐武德八年立壁州，以縣西一里壁山爲名，京師西南一千八百二十二里。</span></p>
<p class="em2 strong"><span class="yinwen">8</span>史憲誠聞滄景將平而懼，其子唐勸之入朝。丙寅，憲誠使唐奉表請入朝，且請以所管聽命。</p>
<p class="em2 strong"><span class="yinwen">9</span>石雄旣去武寧，王智興悉殺軍中與雄善者百餘人。夏，四月，戊午，智興奏雄搖動軍情，請誅之。上知雄無罪，免死，長流白州。<span class="jiazhu">爲武宗復用石雄張本。武德三年，析合浦縣地置博白縣，四年置南州，六年改白州，至京師六千七百一十五里。州縣皆因博白江爲名。</span></p>
<p class="em2 strong"><span class="yinwen">10</span>戊辰，李載義奏攻滄州，破其羅城。<span class="jiazhu">羅城，外城也。</span>李祐拔德州，城中將卒三千餘人奔鎭州。李同捷與祐書請降，<span class="jiazhu">降，戶江翻。</span>祐幷奏其書。諫議大夫柏耆受詔宣慰行營，好張大聲勢以威制諸將，諸將已惡之矣；<span class="jiazhu">好，呼到翻。惡，烏露翻。</span>及李同捷請降於祐，祐遣大將萬洪代守滄州；耆疑同捷之詐，自將數百騎馳入滄州，以事誅洪，取同捷及其家屬詣京師。乙亥，至將陵，<span class="jiazhu">將陵，漢安德縣地，隋分安德，於將陵故城置縣，唐屬德州。</span>或言王庭湊欲以奇兵篡同捷，<span class="jiazhu">篡，初患翻，奪也。</span>乃斬同捷，傳首，滄景悉平。</p>
<p class="em2 strong">五月，庚寅，加李載義同平章事。<span class="jiazhu">《考異》曰：《實錄》作<span class="yinhao">「庚寅」</span>，誤。</span>諸道兵攻李同捷，三年，僅能下之，<span class="jiazhu">上初元卽討同捷，至是三年。</span>而柏耆徑入城，取爲己功，諸將疾之，爭上表論列。辛卯，貶耆爲循州司戶。<span class="jiazhu">循州，古龍川地，隋置循州。《考異》曰：《實錄》：<span class="yinhao">「四月，李祐收德州，同捷請降于祐。祐疑其詐，柏耆請以騎兵三百入滄州；祐從之。耆徑入滄，收同捷與其家屬赴京師。」</span>又詔曰：<span class="yinhao">「假勢張皇，乘險縱恣，指揮彈壓，奏報蔑聞。擅入滄州，專殺大將，補署逆校，潛送兇渠。」</span>《舊傳》曰：<span class="yinhao">「滄、德平，諸將害耆邀功，爭上表論列。上不獲已，貶循州司戶。」</span>《新傳》曰：<span class="yinhao">「同捷請降，祐使萬洪代守滄州，同捷未出也。耆以三百騎馳入滄，以事誅洪，與同捷朝京師。旣行，諜言王庭湊欲以奇兵劫同捷，耆遂斬其首以獻。諸將疾其功，比奏攢詆，文宗不獲已，貶耆循州司戶參軍。」</span>蓋耆張皇邀功則有之，然諸將疾之而論奏，文宗不得已而貶黜，亦其實也。至於賜死，則因馬國亮奏其受同捷奴婢、綾絹故也。</span>李祐尋薨。</p>
<p class="em2 strong"><span class="yinwen">11</span>壬寅，攝魏博副使史唐奏改名孝章。</p>
<p class="em2 strong"><span class="yinwen">12</span>六月，丙辰，詔：<span class="yinhao">「鎭州四面行營各歸本道休息，但務保境，勿相往來；惟庭湊效順，爲達章表，<span class="jiazhu">爲，于僞翻。</span>餘皆勿受。」</span></p>
<p class="em2 strong"><span class="yinwen">13</span>辛酉，以史憲誠爲兼侍中、河中節度使；以李聽兼魏博節度使。<span class="jiazhu">李聽本帥義成，使兼魏博。</span>分相、衞、澶三州，以史孝章爲節度使。<span class="jiazhu">澶，時連翻。</span></p>
<p class="em2 strong"><span class="yinwen">14</span>初，李祐聞柏耆殺萬洪，大驚，疾遂劇。上曰：<span class="yinhao">「祐若死，是耆殺之也！」</span>癸酉，賜耆自盡。</p>
<p class="em2 strong"><span class="yinwen">15</span>河東節度使李程奏得王庭湊書，請納景州；<span class="jiazhu">《考異》曰：按景州本隸橫海，蓋因李同捷之亂，庭湊據有之。同捷旣平，庭湊懼而復進之也。</span>又奏亓志紹自縊。<span class="jiazhu">縊，於賜翻，又一計翻。</span></p>
<p class="em2 strong"><span class="yinwen">16</span>上遣中使賜史憲誠旌節，癸酉，至魏州。時李聽自貝州還軍館陶，遷延未進，<span class="jiazhu">館陶在魏州北四十五里。</span>憲誠竭府庫以治行。<span class="jiaozhusup">【章：十二行本「行」下有「將士怒」三字；乙十一行本同；張校同，云無註本亦無。】</span><span class="jiazhu">治，直之翻。</span>甲戌，軍亂，殺憲誠，奉牙內都知兵馬使靈武何進滔知留後。李聽進至魏州，進滔拒之，不得入。秋，七月，進滔出兵擊李聽；聽不爲備，大敗，潰走，<span class="jiazhu">《考異》曰：《新·進滔傳》曰：<span class="yinhao">「進滔下令曰：『公等旣迫我，當聽吾令。』衆唯唯。『孰殺前使及監軍者，疏出之。』凡斬九十餘人，釋脅從者。素服臨哭，將吏皆入弔。詔拜留後。」</span>按進滔結王庭湊以拒李聽，又襲擊聽，大破之，安能如是！《新傳》蓋據柳公權《德政碑》云：<span class="yinhao">「公謂將士曰：『旣迫以爲長，當謹而聽承。』命都將總事者諭之曰：『害前使與監軍兇黨，籍其姓名，仍集之於庭，無使漏網。』卒獲九十三人。白黑旣分，善惡無誤，會衆顯戮共棄，咸悅。公於是素服而哭，將吏序弔。」</span>此恐涉溢美之辭耳。今從《舊傳》。</span>晝夜兼行，趣淺口，<span class="jiazhu">《九域志》：魏州館陶縣有淺口鎭。趣，七喻翻。</span>失亡過半，輜重兵械盡棄之。<span class="jiazhu">重，直用翻。</span>昭義兵救之，聽僅而得免，歸于滑臺。<span class="jiazhu">李聽本鎭滑州。</span></p>
<p class="em2 strong">河北久用兵，饋運不給，朝廷厭苦之。八月，壬子，以進滔爲魏博節度使，復以相、衞、澶三州歸之。</p>
<p class="em2 strong"><span class="yinwen">17</span>滄州承喪亂之餘，<span class="jiazhu">喪，息浪翻。</span>骸骨蔽地，城空野曠，戶口存者什無三四。癸丑，以衞尉卿殷侑爲齊、德、滄、景節度使。<span class="jiazhu">是年，始以齊州隸橫海。</span>侑至鎭，與士卒同甘苦，招撫百姓，勸之耕桑，流散者稍稍復業。先是，本軍三萬人皆仰給度支，<span class="jiazhu">先，悉薦翻。仰，牛向翻。</span>侑至一年，租稅自能贍其半；二年，請悉罷度支給賜；三年之後，戶口滋殖，倉廩充盈。<span class="jiazhu">史言方鎭得其人，則可轉荒殘爲富實。</span></p>
<p class="em2 strong"><span class="yinwen">18</span>王庭湊因鄰道微露請服之意；壬申，赦庭湊及將士，復其官爵。</p>
<p class="em2 strong"><span class="yinwen">19</span>徵浙西觀察使李德裕爲兵部侍郎，裴度薦以爲相。會吏部侍郎李宗閔有宦官之助，甲戌，以宗閔同平章事。</p>
<p class="em2 strong"><span class="yinwen">20</span>上性儉素，九月，辛巳，命中尉以下毋得衣紗縠綾羅；<span class="jiazhu">衣，於旣翻。</span>聽朝之暇，惟以書史自娛，聲樂遊畋未嘗留意。駙馬韋處仁嘗著夾羅巾，<span class="jiazhu">處，昌呂翻。著，陟略翻。劉昫曰：武德已來，始有巾子，文官名流上平頭小樣者。則天時，朝貴臣內賜高頭巾子，呼爲武家諸王樣。中宗景龍四年三月，因內宴，賜宰臣以下內樣巾子。開元已來，文官士伍多以紫皂官絁爲頭巾，平頭巾子，相倣爲雅製。玄宗開元十九年十月，賜供奉及諸司長官羅頭巾及宮樣巾，迄于今服之。</span>上謂曰：<span class="yinhao">「朕慕卿門地清素，故有選尙。<span class="jiazhu">處仁尙穆宗女藝<span class="jiaozhusup">【郭立暄：元刻初印本如此，早印乙本局部有明代補版，“藝”字脫失，吳本、陳本意補“新”字。胡本據明刻改，標點本作“新豐公主”（第十七册七八六六頁）。按《新唐書》卷八十三列穆宗八女，“長女義豐公主，武貴妃所生。下嫁韋處仁”，作“新”字非是。】</span>豐公主。</span>如此巾服，聽其他貴戚爲之，卿不須爾。」</span></p>
<p class="em2 strong"><span class="yinwen">21</span>壬辰，以李德裕爲義成節度使。李宗閔惡其逼己，<span class="jiazhu">惡，烏露翻。</span>故出之。</p>
<p class="em2 strong"><span class="yinwen">22</span>冬，十月，丙辰，以李聽爲太子少師。</p>
<p class="em2 strong"><span class="yinwen">23</span>路隋言於上曰：<span class="yinhao">「宰相任重，不宜兼金穀瑣碎之務，如楊國忠、元載、皇甫鎛，皆奸臣所爲，不足法也。」</span>上以爲然。於是裴度辭度支；上許之。</p>
<p class="em2 strong"><span class="yinwen">24</span>十一月，甲午，上祀圜丘；赦天下。四方毋得獻奇巧之物，其纖麗布帛皆禁之，焚其機杼。</p>
<p class="em2 strong"><span class="yinwen">25</span>丙申，西川節度使杜元穎奏南詔入寇。元穎以舊相，文雅自高，<span class="jiazhu">杜元穎，長慶初相穆宗。</span>不曉軍事，專務蓄積，減削士卒衣糧。西南戍邊之卒，衣食不足，皆入蠻境鈔盜以自給，<span class="jiazhu">鈔，楚交翻。</span>蠻人反以衣食資之；由是蜀中虛實動靜，蠻皆知之。南詔自嵯顚謀大舉入寇，<span class="jiazhu">嵯顚弒君立君，遂專南詔之政。嵯，才何翻。</span>邊州屢以告，元穎不之信；嵯顚兵至，邊城一無備禦。蠻以蜀卒爲鄕導，<span class="jiazhu">鄕，讀曰嚮，</span>襲陷巂、戎二州。甲辰，元穎遣兵與戰於邛州南，蜀兵大敗；蠻遂陷邛州。<span class="jiazhu">邛，渠容翻。</span></p>
<p class="em2 strong"><span class="yinwen">26</span>武寧節度使王智興入朝。</p>
<p class="em2 strong"><span class="yinwen">27</span>詔發東川、興元、荊南兵以救西川；十二月，丁未朔，又發鄂岳、襄鄧、陳許等兵繼之。</p>
<p class="em2 strong"><span class="yinwen">28</span>以王智興爲忠武節度使。<span class="jiazhu">智興自徐徙陳。</span></p>
<p class="em2 strong"><span class="yinwen">29</span>己酉，以東川節度使郭釗爲西川節度使，兼權東川節度事。</p>
<p class="em2 strong">嵯顚自邛州引兵徑抵成都，<span class="jiazhu">《九域志》：自邛州東至成都二百六十里。</span>庚戌，陷其外郭。杜元穎帥衆保牙城以拒之，<span class="jiazhu">帥，讀曰率。《考異》曰：《實錄》：<span class="yinhao">「寇及子城，元穎方覺知。」</span>按《實錄》：<span class="yinhao">「十一月丙申，元穎奏南詔入寇。乙巳，奏圍清溪關。十二月丙辰，奏官軍失利，蠻陷邛州。」</span>至此乃云<span class="yinhao">「寇及子城，元穎方覺知。」</span>似尤之太過，今不取。</span>欲遁者數四。壬子，貶元穎爲邵州刺史。</p>
<p class="em2 strong"><span class="yinwen">30</span>己未，以右領軍大將軍董重質爲神策、諸道西川行營節度使，又發太原、鳳翔兵赴西川。南詔寇東川，入梓州西川。<span class="jiaozhusup">【章：十二行本「川」作「郭」；乙十一行本同，知「川」字乃「郭」之誤。退齋校云，下「川」字宋作「郭」。嚴：「西川」改「西郭」。】</span><span class="jiazhu">東川節度，治梓州。</span>釗兵寡弱不能戰，<span class="jiazhu"><span class="yinhao">「釗」</span>上當更有<span class="yinhao">「郭」</span>字，蜀本正如此。</span>以書責嵯顚。嵯顚復書曰：<span class="yinhao">「杜元穎侵擾我，故興兵報之耳。」</span>與釗脩好而退。<span class="jiazhu">好，呼到翻。</span></p>
<p class="em2 strong">蠻留成都西郭十日，其始慰撫蜀人，市肆安堵；將行，乃大掠子女、百工數萬人及珍貨而去。蜀人恐懼，往往赴江，流尸塞江而下。<span class="jiazhu">塞，悉則翻。</span>嵯顚自爲軍殿，<span class="jiazhu">殿，丁練翻。</span>及大度水，嵯顚謂蜀人曰：<span class="yinhao">「此南吾境也，聽汝哭別鄕國。」</span>衆皆慟哭，赴水死者以千計。自是南詔工巧埒於蜀中。<span class="jiazhu">埒，龍輒翻，等也。</span></p>
<p class="em2 strong">嵯顚遣使上表，稱：<span class="yinhao">「蠻比脩職貢，<span class="jiazhu">比，毗至翻。</span>豈敢犯邊，正以杜元穎不恤軍士，怨苦元穎，競爲鄕導，祈我此行以誅虐帥。<span class="jiazhu">帥，所類翻。</span>誅之不遂，無以慰蜀士之心，願陛下誅之。」</span>丁卯，再貶元穎循州司馬。詔董重質及諸道兵皆引還。郭釗至成都，與南詔立約，不相侵擾。詔遣中使以國信賜嵯顚。</p>
<div class="yeartoc" id="year_toc_830"><p class="strong"><span class="section" id="title-4"><span data-head-description="文宗元聖昭獻孝皇帝上之下" data-head-level="h4" data-head-title="太和四年">四年</span></span><span class="biaozhusup" data-rel="">（庚戌、八三○年）</span></p></div>
<p class="em2 strong"><span class="yinwen">1</span>春，正月，辛巳，武昌節度使牛僧孺入朝。</p>
<p class="em2 strong"><span class="yinwen">2</span>戊子，立子永爲魯王。</p>
<p class="em2 strong"><span class="yinwen">3</span>李宗閔引薦牛僧孺；辛卯，以僧孺爲兵部尙書、同平章事。於是二人相與排擯李德裕之黨，<span class="jiazhu">排，擠也。擯，斥也。</span>稍稍逐之。</p>
<p class="em2 strong"><span class="yinwen">4</span>南詔之寇成都也，詔山南西道發兵救之，<span class="jiazhu">事見上年。</span>興元兵少，<span class="jiazhu">山南西道節度，治興元府。</span>節度使李絳募兵千人赴之，未至，蠻退而還。<span class="jiazhu">還，從宣翻，又如字。</span></p>
<p class="em2 strong">興元兵有常額，詔新募兵悉罷之。二月，乙卯，絳悉召新軍，諭以詔旨而遣之，仍賜以廩麥，皆怏怏而退。<span class="jiazhu">怏，於兩翻。</span>往辭監軍，監軍楊叔元素惡絳不奉己，以賜物薄激之。衆怒，大譟，掠庫兵，趨使牙。<span class="jiazhu">惡，烏露翻。趣，七喻翻。節度使所居爲使宅，治事之所爲使牙。使，疏吏翻。</span>絳方與僚佐宴，不爲備，走登北城。或勸縋而出，<span class="jiazhu">縋，馳僞翻。</span>絳曰：<span class="yinhao">「吾爲元帥，豈可逃去！」</span>麾推官趙存約令去。存約曰：<span class="yinhao">「存約受明公知，何可苟免！」</span>牙將王景延與賊力戰死，絳、存約及觀察判官薛齊皆爲亂兵所害，賊遂屠絳家。<span class="jiazhu">《考異》曰：《新傳》曰：<span class="yinhao">「楊叔元素疾絳，遣人迎說軍士曰：『將收募直，而還爲民。』士皆怒，乃譟而入劫庫兵。絳方宴，不設備，遂握節登陴。或言縋城可以免，絳不從，遂遇害。」</span>《實錄》：<span class="yinhao">「絳召諸卒，以詔旨諭而遣之，發廩麥以賞衆，皆怏怏而退。出壘門，衆有請辭監軍者，而監軍楊叔元貪財怙寵，素怨絳之不奉己，與絳爲隙久矣，至是因以賞薄激之。散卒遂作亂。」</span>今從之。</span></p>
<p class="em2 strong">戊午，叔元奏絳收新軍募直以致亂。庚申，以尙書右丞溫造爲山南西道節度使。是時，三省官上疏共論李絳之冤；諫議大夫孔敏行具呈叔元激怒亂兵，上始悟。</p>
<p class="em2 strong"><span class="yinwen">5</span>三月，乙亥朔，以刑部尙書柳公綽爲河東節度使。先是，回鶻入貢及互市，<span class="jiazhu">先，悉薦翻。</span>所過恐其爲變，常嚴兵迎送防衞之。公綽至鎭，回鶻遣梅錄李暢以馬萬匹互市，公綽但遣牙將單騎迎勞於境，<span class="jiazhu">勞，力到翻。</span>至則大闢牙門，受其禮謁。暢感泣，戒其下，在路不敢馳獵，無所侵擾。</p>
<p class="em2 strong">陘北沙陀素驍勇，<span class="jiazhu">沙陀保神武川，在陘嶺之北。陘，音刑。</span>爲九姓、六州胡所畏伏。公綽奏以其酋長朱邪執宜爲陰山都督、代北行營招撫使，使居雲、朔塞下，捍禦北邊。執宜與諸酋長入謁，公綽與之宴。執宜神彩嚴整，進退有禮，公綽謂僚佐曰：<span class="yinhao">「執宜外嚴而內寬，言徐而理當，<span class="jiazhu">酋，慈由翻。長，知兩翻。邪，讀曰耶。當，都浪翻。</span>福祿人也。」</span>執宜母妻入見，公綽使夫人與之飲酒，饋遺之。<span class="jiazhu">見，賢遍翻。遺，唯季翻。</span>執宜感恩，爲之盡力。<span class="jiazhu">爲，于僞翻。</span>塞下舊有廢府十一，<span class="jiazhu">《舊書》作<span class="yinhao">「廢栅」</span>，當從之，蓋考之《唐志》，雲、朔塞下無十一府也。</span>執宜脩之，使其部落三千人分守之，自是雜虜不敢犯塞。<span class="jiazhu">雜虜，謂退渾、回鶻、韃靼、奚、室韋之屬。</span></p>
<p class="em2 strong"><span class="yinwen">6</span>溫造行至褒城，<span class="jiazhu">褒城，漢褒中縣，唐屬興元府。《九域志》：褒城在府西北四十五里。</span>遇興元都將衞志忠征蠻歸，造密與之謀誅亂者，以其兵八百人爲牙隊，五百人爲前軍，入府，分守諸門。己卯，造視事，饗將士於牙門，造曰：<span class="yinhao">「吾欲問新軍去留之意，宜悉使來前。」</span>旣勞問，<span class="jiazhu">勞，力到翻。</span>命坐，行酒。志忠密以牙兵圍之，旣合，唱<span class="yinhao">「殺！」</span><span class="jiazhu">圍旣合，唱聲曰<span class="yinhao">「殺！」</span>衆應聲而進，殺之。</span>新軍八百餘人皆死。楊叔元起，擁造靴求生，造命囚之。其手殺絳者，斬之百段，餘皆斬首，投尸漢水，以百首祭李絳，三十首祭死事者，具事以聞。己丑，流楊叔元於康州。<span class="jiazhu">康州，漢端溪縣地，武德四年置南康州，貞觀十二年去<span class="yinhao">「南」</span>字；至京師五千七百五十里。</span></p>
<p class="em2 strong"><span class="yinwen">7</span>癸卯，加淮南節度使段文昌同平章事、爲荊南節度使。</p>
<p class="em2 strong"><span class="yinwen">8</span>奚寇幽州，夏，四月，丁未，盧龍節度使李載義擊破之；辛酉，擒其王茹羯以獻。<span class="jiazhu">羯，居列翻。</span></p>
<p class="em2 strong"><span class="yinwen">9</span>裴度以高年多疾，懇辭機政。六月，丁未，以度爲司徒、平章軍國重事，<span class="jiazhu">平章軍國重事者，平章大事，不復煩以細務，與同平章事之官不同。《考異》曰：寶曆二年度入相，時猶守司空，自後未嘗遷官。至此，《實錄》直言司徒裴度。按制辭云：<span class="yinhao">「遷秩上公，式是殊寵。」</span>又云：<span class="yinhao">「宜其首贊機衡，弘敷敎典。」</span>蓋此時方遷司徒。《實錄》先云<span class="yinhao">「司徒裴度」</span>，誤也。</span>俟疾損，三五日一入中書。<span class="jiazhu">疾損，猶言疾減也。</span></p>
<p class="em2 strong">上患宦者強盛，憲宗、敬宗弒逆之黨猶有在左右者；中尉王守澄尤專橫，<span class="jiazhu">橫，戶孟翻。</span>招權納賄，上不能制。嘗密與翰林學士宋申錫言之，申錫請漸除其偪。<span class="jiazhu">欲以漸去其威權偪上者。偪，音逼。</span>上以申錫沈厚忠謹，可倚以事，擢爲尙書右丞；七月，癸未，以申錫同平章事。<span class="jiazhu">疑則勿任，任則勿疑，文宗爲負宋申錫矣。爲申錫貶逐張本。</span></p>
<p class="em2 strong"><span class="yinwen">10</span>初，裴度征淮西，<span class="jiazhu">謂元和討吳元濟時也。</span>奏李宗閔爲觀察判官，由是漸獲進用。至是，怨度薦李德裕，因其謝病，九月，壬午，以度兼侍中，充山南東道節度使。</p>
<p class="em2 strong"><span class="yinwen">11</span>西川節度使郭釗以疾求代，冬，十月，戊申，以義成節度使李德裕爲西川節度使。</p>
<p class="em2 strong">蜀自南詔入寇，一方殘弊，郭釗多病，未暇完補。德裕至鎭，作籌邊樓，圖蜀地形，南入南詔，西達吐蕃。日召老於軍旅、習邊事者，雖走卒蠻夷無所間，<span class="jiazhu">蜀自清溪關則南入南詔，踰西山則西達吐蕃。間，古莧翻。</span>訪以山川、城邑、道路險易，廣狹遠近，<span class="jiazhu">易，以豉翻。</span>未踰月，皆若身嘗涉歷。</p>
<p class="em2 strong">上命德裕脩塞清溪關以斷南詔入寇之路，<span class="jiazhu">塞，悉則翻；下同。斷，音短。</span>或無土，則以石壘之。德裕上言：<span class="yinhao">「通蠻細路至多，不可塞，惟重兵鎭守，可保無虞；但黎、雅以來得萬人，成都得二萬人，精加訓練，則蠻不敢動矣。邊兵又不宜多，須力可臨制。崔旰之殺郭英乂，<span class="jiazhu">見二百二十四卷代宗永泰元年。</span>張朏之逐張延賞，<span class="jiazhu">見二百二十九卷德宗建中四年。</span>皆鎭兵也。」</span>時北兵皆歸本道，惟河中、陳許三千人在成都，有詔來年三月亦歸，蜀人忷懼。<span class="jiazhu">忷，許拱翻。</span>德裕奏乞鄭滑五百人、陳許千人以鎭蜀；且言：<span class="yinhao">「蜀兵脆弱，新爲蠻寇所困，皆破膽，不堪征戍。<span class="jiazhu">戰勝之威，士氣百倍，敗兵之卒，沒世不復，正謂此也。脆，此芮翻。</span>若北兵盡歸，則與杜元穎時無異，蜀不可保。恐議者云蜀經蠻寇以來，已自增兵，曏者蠻寇已逼，元穎始募市人爲兵，得三千餘人，徒有其數，實不可用。郭釗募北兵僅得百餘人，臣復召募得二百餘人，<span class="jiazhu">復，扶又翻。</span>此外皆元穎舊兵也。恐議者又聞一夫當關之說，<span class="jiazhu">一夫當關，萬夫莫前，前人所以言蜀之險也。</span>以爲清溪可塞，臣訪之蜀中老將，清溪之旁，大路有三，自餘小徑無數，皆東蠻臨時爲之開通，<span class="jiazhu">勿鄧、豐琶、兩林，皆東蠻也。爲，于僞翻。</span>若言可塞，則是欺罔朝廷。要須大度水北更築一城，迤邐接黎州，<span class="jiazhu">《九域志》：黎州南至大度河一百里。宋白曰：黎州，古沈黎地。迤，以爾翻。邐，力紙翻。</span>以大兵守之方可。況聞南詔以所掠蜀人二千及金帛賂遺吐蕃，<span class="jiazhu">遺，唯季翻。</span>若使二虜知蜀虛實，連兵入寇，誠可深憂。其朝臣建言者，蓋由禍不在身，望人責一狀，留入堂案，<span class="jiazhu">堂，謂政事堂。案，文案也。</span>他日敗事，不可令臣獨當國憲。」</span><span class="jiazhu">憲，法也。敗，補邁翻。</span>朝廷皆從其請。德裕乃練士卒，葺堡鄣，積糧儲以備邊，蜀人粗安。</p>
<p class="em2 strong"><span class="yinwen">12</span>是歲，勃海宣王仁秀卒，子新德早死，孫彝震立，改元咸和。</p>
<div class="yeartoc" id="year_toc_831"><p class="strong"><span class="section" id="title-5"><span data-head-description="文宗元聖昭獻孝皇帝上之下" data-head-level="h4" data-head-title="太和五年">五年</span></span><span class="biaozhusup" data-rel="">（辛亥、八三一年）</span></p></div>
<p class="em2 strong"><span class="yinwen">1</span>春，正月，丁巳，賜滄、齊、德節度名義昌軍。<span class="jiazhu">張孝忠以程日華爲滄州刺史。朱滔之亂，滄、定隔絕，日華以滄州自通於朝廷。貞元三年，以日華爲橫海軍節度，領滄、景二州。元和十三年，王承宗獻德、棣二州，而橫海軍領滄、景、德、棣四州；長慶元年，省景州；明年，復領景州；太和元年，增領齊州；明年，以棣州隸淄青、平盧節度；又明年，罷橫海節度，更置齊德節度；尋平李同捷，得滄州，更號滄、齊、德節度；是年，賜號義昌軍。</span></p>
<p class="em2 strong"><span class="yinwen">2</span>庚申，盧龍監軍奏李載義與敕使宴於毬場後院，副兵馬使楊志誠與其徒呼噪作亂，載義與子正元奔易州；志誠又殺莫州刺史張慶初。<span class="jiazhu">宋白曰：幽州南至莫州二百八十里。</span>上召宰相謀之，牛僧孺曰：<span class="yinhao">「范陽自安、史以來，非國所有，劉總蹔獻其地，<span class="jiazhu">事見二百四十一卷穆宗長慶元年。</span>朝廷費錢八十萬緡而無絲毫所獲。今日志誠得之，猶前日載義得之也；<span class="jiazhu">敬宗寶曆二年，李載義得范陽，事見上卷。</span>因而撫之，使捍北狄，不必計其逆順。」</span>上從之。載義自易州赴京師，上以載義有平滄景之功，<span class="jiazhu">平滄、景見上三年。</span>且事朝廷恭順；二月，壬辰，以載義爲太保，同平章事如故。以楊志誠爲盧龍留後。</p>
<p class="margin2">臣光曰：昔者聖人順天理、察人情，知齊民之莫能相治也，<span class="jiazhu">治，直之翻；下同。</span>故置師長以正之；知羣臣之莫能相使也，故建諸侯以制之；知列國之莫能相服也，故立天子以統之。<span class="jiazhu">自師長而上至天子，則所謂師長者，近民之官也。長，知丈翻。</span>天子之於萬國，能褒善而黜惡，抑強而扶弱，撫服而懲違，禁暴而誅亂，然後發號施令而四海之內莫不率從也。<span class="jiazhu">率，循也。從，順也。一曰：相率而從上之令也。</span>《詩》曰：<span class="yinhao">「勉勉我王，綱紀四方。」</span><span class="jiazhu">《詩·大雅·棫樸》之辭。</span>載義藩屛大臣，<span class="jiazhu">屛，必郢翻。</span>有功於國，無罪而志誠逐之，此天子所宜治也。若一無所問，因以其土田爵位授之，則是將帥之廢置殺生皆出於士卒之手，天子雖在上，何爲哉！國家之有方鎭，豈專利其財賦而已乎！如僧孺之言，姑息偷安之術耳，豈宰相佐天子御天下之道哉！</p>
<p class="em2 strong"><span class="yinwen">3</span>新羅王彥昇卒，子景徽立。</p>
<p class="em2 strong"><span class="yinwen">4</span>上與宋申錫謀誅宦官，申錫引吏部侍郎王璠爲京兆尹，以密旨諭之。璠泄其謀，<span class="jiazhu">璠，孚袁翻。《考異》曰：按《舊·璠傳》：去年七月爲京兆尹，十二月遷左丞。故申錫得罪時，京兆尹乃崔琯也。</span>鄭注、王守澄知之，陰爲之備。</p>
<p class="em2 strong">上弟漳王湊賢，有人望，注令神策都虞候豆盧著誣告申錫謀立漳王。戊戌，守澄奏之，上以爲信然，甚怒。<span class="jiazhu">漳王固上之所忌，因其所忌而讒間之，此宋申錫之所以不免於罪也。</span>守澄欲卽遣二百騎屠申錫家，飛龍使馬存亮固爭曰：<span class="yinhao">「如此，則京城自亂矣！宜召他相與議其事。」</span><span class="jiazhu">以馬存亮定張韶之難及爭宋申錫之事觀之，則溫公之取存亮，固不特一事也。飛龍使，掌飛龍廐。</span>守澄乃止。</p>
<p class="em2 strong">是日，旬休，<span class="jiazhu">一月三旬，遇旬則下直而休沐，謂之旬休，今謂之旬假是也。</span>遣中使悉召宰相至中書東門。中使曰：<span class="yinhao">「所召無宋公名。」</span>申錫知獲罪，望延英，以笏扣頭而退。<span class="jiazhu">按閣本《大明宮圖》：中書省與延英殿，其間僅隔殿中外院、殿中內院耳。</span>宰相至延英，上示以守澄所奏，相顧愕眙。<span class="jiazhu">眙，丑吏翻。</span>上命守澄捕豆盧著所告十六宅宮市品官晏敬則及申錫親事王師文等，於禁中鞫之；<span class="jiazhu">親事，常在左右者。今宰執侍從，猶有親事官。</span>師文亡命。三月，庚子，申錫罷爲右庶子。自宰相大臣無敢顯言其冤者，獨京兆尹崔琯、大理卿王正雅連上疏請出內獄付外廷覈實，<span class="jiazhu">鞫於禁中，故曰內獄。</span>由是獄稍緩。正雅，翃之子也。<span class="jiazhu">王翃，見《德宗紀》。</span>晏敬則等自誣服，稱申錫遣王師文達意於王，結異日之知。</p>
<p class="em2 strong">獄成，壬寅，上悉召師保以下及臺省府寺大臣面詢之。午際，<span class="jiazhu">午際，方交午漏初刻，非正午時也。</span>左常侍崔玄亮、給事中李固言、諫議大夫王質、補闕盧鈞、舒元褒、蔣係、裴休、韋溫等復請對於延英，<span class="jiazhu">復，扶又翻；下同。</span>乞以獄事付外覆按。上曰：<span class="yinhao">「吾已與大臣議之矣。」</span>屢遣之出，不退。玄亮叩頭流涕曰：<span class="yinhao">「殺一匹夫猶不可不重愼，況宰相乎！」</span>上意稍解，曰：<span class="yinhao">「當更與宰相議之。」</span>乃復召宰相入，牛僧孺曰：<span class="yinhao">「人臣不過宰相，今申錫已爲宰相，假使如所謀，復與<span class="jiaozhusup">【章：十二行本「與」作「欲」；乙十一行本同；張校同，云無註本作「欲」。】</span>何求！申錫殆不至此！」</span>鄭注恐覆按詐覺，乃勸守澄請止行貶黜。癸卯，貶漳王湊爲巢縣公，宋申錫爲開州司馬。存亮卽日請致仕。<span class="jiazhu"><span class="yinhao">「存亮」</span>之上，更有一<span class="yinhao">「馬」</span>字，姓名較明白。按馬存亮自以知宋申錫之冤而不能救，惡王守澄之橫而不能退，卽日乞身致事，雖宦者而有古人之風。</span>玄亮，磁州人；質，通五世孫；<span class="jiazhu">王通見一百七十九卷隋文帝仁壽三年；號文中子。</span>係，乂之子；<span class="jiazhu">蔣乂見二百三十五卷德宗貞元十三年。</span>元褒，江州人也。晏敬則等坐死及流竄者數十百人，申錫竟卒於貶所。</p>
<p class="em2 strong"><span class="yinwen">5</span>夏，四月，己丑，以李載義爲山南西道節度使，楊志誠爲幽州節度使。</p>
<p class="em2 strong"><span class="yinwen">6</span>五月，辛丑，上以太廟兩室破漏，踰年不葺，罰將作監、度支判官、宗正卿俸；<span class="jiazhu">將作監，掌土木工匠。度支，掌支調。宗正卿，掌太廟齋郎。宗廟不脩，故皆罰俸。俸，扶用翻。</span>亟命中使帥工徒，輟禁中營繕之材以葺之。<span class="jiazhu">帥，讀曰率。</span>左補闕韋溫諫，以爲：<span class="yinhao">「國家置百官，各有所司，苟爲墮曠，<span class="jiazhu">墮，讀曰隳。</span>宜黜其人，更擇能者代之。<span class="jiazhu">更，工衡翻。</span>今曠官者止於罰俸，而憂軫所切卽委內臣，是以宗廟爲陛下所私而百官皆爲虛設也。」</span>上善其言，卽追止中使，命有司葺之。</p>
<p class="em2 strong"><span class="yinwen">7</span>丙辰，西川節度使李德裕奏遣使詣南詔索所掠百姓，<span class="jiazhu">索，山客翻。前年寇蜀所掠者也。</span>得四千人而還。<span class="jiazhu">《考異》曰：德裕《西南備邊錄》曰：<span class="yinhao">「南詔以所虜男女五千三百六十四人歸于我。」</span>《舊傳》曰：<span class="yinhao">「又遣人入南詔求其所俘工匠，得僧、道、工巧四千餘人，復歸成都。」</span>按《實錄》云<span class="yinhao">「約四千人」</span>，今從之。</span></p>
<p class="em2 strong"><span class="yinwen">8</span>秋，八月，戊寅，以陝虢觀察使崔郾爲鄂岳觀察使。<span class="jiazhu">陝，式冉翻。郾，於幰翻。</span>鄂岳地囊山帶江，處百越、巴、蜀、荊、漢之會，<span class="jiazhu">處，昌呂翻。</span>土多羣盜，剽行舟，<span class="jiazhu">剽，匹妙翻。</span>無老幼必盡殺乃已。郾至，訓卒治兵，作蒙衝追討，<span class="jiazhu">蒙衝，戰船也。治，直之翻。</span>歲中，悉誅之。郾在陝，以寬仁爲治，<span class="jiazhu">治，直吏翻；下同。</span>或經月不笞一人，及至鄂，嚴峻刑罰；或問其故，郾曰：<span class="yinhao">「陝土瘠民貧，吾撫之不暇，尙恐其驚；鄂地險民雜，夷俗慓狡爲姦，<span class="jiazhu">慓，匹妙翻。</span>非用威刑，不能致治。<span class="jiazhu">治，直吏翻。</span>政貴知變，蓋謂此也。」</span></p>
<p class="em2 strong"><span class="yinwen">9</span>西川節度使李德裕奏：<span class="yinhao">「蜀兵羸疾老弱者，從來終身不簡，臣命立五尺五寸之度，簡去四千四百餘人，<span class="jiazhu">簡，選也。去，羌呂翻。</span>復簡募少壯者千人以慰其心。<span class="jiazhu">復，扶又翻。少，詩照翻。</span>所募北兵已得千五百人，與土兵參居，<span class="jiazhu">參，倉含翻，間廁也。</span>轉相訓習，日益精練。又，蜀工所作兵器，徒務華飾不堪用；臣今取工於別道以治之，無不堅利。」</span><span class="jiazhu">治，直之翻。</span></p>
<p class="em2 strong">九月，吐蕃維州副使悉怛謀請降，<span class="jiazhu">怛，當割翻。</span>盡帥其衆奔成都；德裕遣行維州刺史虞藏儉將兵入據其城。庚申，具奏其狀，且言<span class="yinhao">「欲遣生羌三千，燒十三橋，擣西戎腹心，可洗久恥，是韋皋沒身恨不能致者也！」</span><span class="jiazhu">德宗之時，韋皋屢出兵攻維州，不能取。</span>事下尙書省，集百官議，<span class="jiazhu">下，戶嫁翻。</span>皆請如德裕策。牛僧孺曰：<span class="yinhao">「吐蕃之境，四面各萬里，失一維州，未能損其勢。比來脩好，約罷戍兵，<span class="jiazhu">比，毗至翻。好，呼到翻。《考異》曰：《舊·僧孺傳》載僧孺語曰：<span class="yinhao">「今論董勃纔還，劉元鼎未至。」</span>按《穆宗實錄》：<span class="yinhao">「長慶二年八月，大理卿劉元鼎使吐蕃回。」</span>《文宗實錄》：<span class="yinhao">「太和六年三月，吐蕃遣論董勃藏入見，」</span>不言元鼎再奉使。杜牧《僧孺墓誌》亦無董勃等名，蓋《舊傳》誤也。</span>中國禦戎，守信爲上。彼若來責曰：『何事失信？』養馬蔚茹川，<span class="jiazhu">原州蕭關縣有蔚如水，水西卽白草軍。蔚，紆勿翻。</span>上平涼阪，<span class="jiazhu">上，時掌翻。阪，音反。</span>萬騎綴回中，怒氣直辭，不三日至咸陽橋。此時西南數千里外，得百維州何所用之！徒棄誠信，有害無利。此匹夫所不爲，況天子乎！」</span>上以爲然，詔德裕以其城歸吐蕃，執悉怛謀及所與偕來者悉歸之。吐蕃盡誅之於境上，極其慘酷。德裕由是怨僧孺益深。<span class="jiazhu">爲武宗朝李德裕追論維州事張本。</span></p>
<p class="em2 strong"><span class="yinwen">10</span>冬，十月，戊寅，李德裕奏南詔寇巂州，陷三縣。<span class="jiazhu">巂，音髓。</span></p>
<div class="yeartoc" id="year_toc_832"><p class="strong"><span class="section" id="title-6"><span data-head-description="文宗元聖昭獻孝皇帝上之下" data-head-level="h4" data-head-title="太和六年">六年</span></span><span class="biaozhusup" data-rel="">（壬子、八三二年）</span></p></div>
<p class="em2 strong"><span class="yinwen">1</span>春，正月，壬子，詔以水旱降繫囚。羣臣上尊號曰太和文武至德皇帝；右補闕韋溫上疏，以爲：<span class="yinhao">「今水旱爲災，恐非崇飾徽稱之時。」</span><span class="jiazhu">稱，尺證翻。</span>上善之，辭不受。</p>
<p class="em2 strong"><span class="yinwen">2</span>三月，辛丑，以武寧節度使王智興兼侍中，充忠武節度使；以邠寧節度使李聽爲武寧節度使。</p>
<p class="em2 strong"><span class="yinwen">3</span>回鶻昭禮可汗爲其下所殺，從子胡特勒立。<span class="jiazhu">從，才用翻。《考異》曰：《舊傳》云：<span class="yinhao">「七年三月，回鶻李義節等將駞馬到，且報可汗二月二十七日薨，已册親弟薩特勒。廢朝三日。」</span>今從《新傳》。</span></p>
<p class="em2 strong"><span class="yinwen">4</span>李聽之前鎭武寧也，有蒼頭爲牙將；<span class="jiazhu">考《新》、《舊書》，李聽前此未嘗鎭武寧。竊意此蒼頭蓋從聽兄愿素鎭武寧，遂得爲牙將也。</span>至是，聽先遣親吏至徐州慰勞將士，<span class="jiazhu">勞，力到翻。</span>蒼頭不欲聽復來，說軍士<span class="jiazhu">復，扶又翻。說，式芮翻。</span>殺其親吏，臠食之。聽懼，以疾固辭。辛酉，以前忠武節度使高瑀爲武寧節度使。</p>
<p class="em2 strong"><span class="yinwen">5</span>夏，五月，甲辰，李德裕奏脩邛崍關及移巂州理臺登城。<span class="jiazhu">邛崍關，或作邛峽關，誤也。邛崍關在雅州榮經縣，所謂邛崍九折坂，王尊叱馭處也。祝穆曰：邛崍關在巂州北九十里。巂州先治越巂縣。宋白曰：越巂，漢邛都地。臺登，漢旄牛地。李心傳曰：邛崍關，近榮經，去黎州六十里。</span></p>
<p class="em2 strong"><span class="yinwen">6</span>秋，七月，原王逵薨。<span class="jiazhu">逵，代宗子。</span></p>
<p class="em2 strong"><span class="yinwen">7</span>冬，十月，甲子，立魯王永爲太子。初，上以晉王普，敬宗長子，性謹愿，欲以爲嗣；會薨，<span class="jiazhu">晉王普，太和二年薨，見上卷。</span>上痛惜之，故久不議建儲，至是始行之。</p>
<p class="em2 strong"><span class="yinwen">8</span>十一月，乙卯，以荊南節度使段文昌爲西川節度使。西川監軍王踐言入知樞密，數爲上言：<span class="jiazhu">數，所角翻。爲，于僞翻。</span><span class="yinhao">「縛送悉怛謀以快虜心，絕後來降者，非計也。」</span>上亦悔之，尤中書侍郎、同平章事牛僧孺失策。附李德裕者因言<span class="yinhao">「僧孺與德裕有隙，害其功。」</span>上益疏之。<span class="jiazhu">尤者，以爲愆過也。疏者，情不相親也。</span>僧孺內不自安，會上御延英，謂宰相曰：<span class="yinhao">「天下何時當太平，卿等亦有意於此乎！」</span><span class="jiazhu">責其尸位素餐，無佐理興化之心。</span>僧孺對曰：<span class="yinhao">「太平無象。今四夷不至交侵，百姓不至流散，雖非至理，<span class="jiazhu">至理，猶言至治也。</span>亦謂小康。<span class="jiazhu">康，安也。</span>陛下若別求太平，非臣等所及。」</span>退，謂同列曰：<span class="yinhao">「主上責望如此，吾曹豈得久居此地乎！」</span>因累表請罷。十二月，乙丑，以僧孺同平章事，充淮南節度使。</p>
<p class="margin2">臣光曰：君明臣忠，上令下從，俊良在位，佞邪黜遠，禮修樂舉，刑清政平，姦宄消伏，<span class="jiazhu">宄，音軌。</span>兵革偃戢，諸侯順附，四夷懷服，<span class="jiaozhusup">【章：十二本「服」下有「時和年豐」四字；乙十一行本同；張校同，云無註本亦無。】</span>家給人足，此太平之象也。于斯之時，閽寺專權，脅君於內，弗能遠也；<span class="jiazhu">遠，于願翻。</span>藩鎭阻兵，陵慢于外，弗能制也；士卒殺逐主帥，拒命自立，弗能詰也；<span class="jiazhu">詰，起吉翻。</span>軍旅歲興，賦斂日急，<span class="jiazhu">斂，力贍翻。</span>骨血縱橫於原野，<span class="jiazhu">縱，子容翻。</span>杼軸空竭於里閭，而僧孺謂之太平，不亦誣乎！當文宗求治之時，僧孺任居承弼，進則偷安取容以竊位，退則欺君誣世以盜名，罪孰大焉！<span class="jiazhu">按《書·冏命》，旦夕承弼厥辟，本不專指宰相。溫公取翊輔之義，遂以爲宰相之任。又公以進退之道責牛僧孺，亦有見於後之竊位盜名如僧孺者。治，直吏翻。</span></p>
<p class="em2 strong"><span class="yinwen">9</span>珍王誠薨。<span class="jiazhu">《新書》，<span class="yinhao">「誠」</span>作<span class="yinhao">「諴」</span>。諴，德宗子也。</span></p>
<p class="em2 strong"><span class="yinwen">10</span>昭義節度使劉從諫入朝。</p>
<p class="em2 strong"><span class="yinwen">11</span>丁未，以前西川節度使李德裕爲兵部尙書。</p>
<p class="em2 strong">初，李宗閔與德裕有隙，<span class="jiazhu">事見二百四十一卷穆宗長慶元年。</span>及德裕還自西川，上注意甚厚，朝夕且爲相，宗閔百方沮之不能。京兆尹杜悰，<span class="jiazhu">沮，在呂翻。悰，徂宗翻。</span>宗閔黨也，嘗詣宗閔，見其有憂色，曰：<span class="yinhao">「得非以大戎乎？」</span><span class="jiazhu">兵部掌戎政，尙書其長也。故悰隱語謂之大戎。</span>宗閔曰：<span class="yinhao">「然。何以相救？」</span>悰曰：<span class="yinhao">「悰有一策，可平宿憾，恐公不能用。」</span>宗閔曰：<span class="yinhao">「何如？」</span>悰曰：<span class="yinhao">「德裕有文學而不由科第，常用此爲慊慊，<span class="jiazhu">慊，苦簟翻。慊慊，不快之意。</span>若使之知舉，必喜矣。」</span><span class="jiazhu">知舉，知貢舉也。</span>宗閔默然有間，曰：<span class="jiazhu">間，如字。</span><span class="yinhao">「更思其次。」</span>悰曰：<span class="yinhao">「不則用爲御史大夫。」</span><span class="jiazhu">不，讀曰否。</span>宗閔曰：<span class="yinhao">「此則可矣。」</span>悰再三與約，乃詣德裕。德裕迎揖曰：<span class="yinhao">「公何爲訪此寂寥？」</span>悰曰：<span class="yinhao">「靖安相公令悰達意，<span class="jiazhu">李宗閔蓋居靖安坊，因以稱之；如後劉崇望居光德坊，呼爲光德劉公之類。</span>卽以大夫之命告之。」</span>德裕驚喜泣下，曰：<span class="yinhao">「此大門官，<span class="jiazhu">唐制，大朝會，御史大夫帥其屬正百官之班序，遲明列於兩觀，故以爲大門官。</span>小子何足以當之！」</span>寄謝重沓。<span class="jiazhu">重，直龍翻。</span>宗閔復與給事楊虞卿謀之，<span class="jiazhu">復，扶又翻。</span>事遂中止。<span class="jiazhu">牛僧孺患失之心重，李德裕進取之心銳，所謂楚則失矣，齊亦未爲得也。</span>虞卿，汝士之從弟也。<span class="jiazhu">楊汝士見二百四十一卷穆宗長慶元年。</span></p>
<div class="yeartoc" id="year_toc_833"><p class="strong"><span class="section" id="title-7"><span data-head-description="文宗元聖昭獻孝皇帝上之下" data-head-level="h4" data-head-title="太和七年">七年</span></span><span class="biaozhusup" data-rel="">（癸丑、八三三年）</span></p></div>
<p class="em2 strong"><span class="yinwen">1</span>春，正月，甲午，加昭義節度使劉從諫同平章事，遣歸鎭。初，從諫以忠義自任，入朝，欲請他鎭；旣至，見朝廷事柄不一，又士大夫多請託，心輕朝廷，<span class="jiazhu">《考異》曰：《補國史》曰：<span class="yinhao">「文宗朝，劉從諫朝覲，渥澤甚厚。自謂河朔近無比倫，頗矜臣節，文武百辟盡湊其門。從諫廣行金帛，賂諸權要，求登台席，人情多可，相國李公固言獨無一言。從諫欲市其歡，玉不可染，欲諛其意，水不可穿，門館不敢導其誠懇，遇休假，謁於私第，投誠瀝懇，至於再三。相公正色謂曰：『僕射先君以東平之功，鎭潞二十餘年。及卽世之後，僕射擅領戎務，坐邀朝命。朝廷以先君勳績，不絕賞延，任居蕃閫，位劇南宮，豈是恩澤降於等倫，欲以何事效忠報國！僕射若請邊陲一鎭，大展籌謀，拓境復疆，乃爲勳業。朝廷豈不以袞職之重，命賞封功；區區躁求，一何容易！某比謂僕射英雄忠義，首冠蕃臣；今求佩相印，擁節旄，榮歸舊藩，亦河朔尋常倔強之臣所措履也，忠節安在，深爲解體。』從諫矍然禁口無辭，再拜趨出。然從諫厚賂倖臣，旬日間果以本官加平章事，遽辭歸鎭。宰相餞於郵亭，李相公謂曰：『相公少年昌盛，勉報國恩，幸望保家，勿殃後嗣。』從諫以笏扣頭，灑淚而辭。及至本鎭，謂從事將校曰：『昨者入覲闕庭，遍觀朝德，唯李公峻直貞明，凜然可懼，眞社稷之重臣也！』」</span>按固言此年未爲相，其說妄也。今從《實錄》。</span>故歸而益驕。<span class="jiazhu">爲劉從諫倔強張本。</span></p>
<p class="em2 strong"><span class="yinwen">2</span>徐州承王智興之後，士卒驕悖，節度使高瑀不能制；<span class="jiazhu">悖，蒲妹翻，又蒲沒翻。《考異》曰：杜牧《上崔相公書》曰：<span class="yinhao">「高僕射寬厚聞名，不能治軍事，舉動汗流，拜于堂下。」</span>此蓋文士筆快耳，未必然也！</span>上以爲憂。甲寅，以嶺南節度使崔珙爲武寧節度使。珙至鎭，寬猛適宜，徐人安之。珙，琯之弟也。<span class="jiazhu">崔琯，見上五年。珙，居竦翻。</span></p>
<p class="em2 strong"><span class="yinwen">3</span>二月，癸亥，加盧龍節度使、檢校工部尙書楊志誠檢校吏部尙書。進奏官徐迪<span class="jiazhu">徐迪，盧龍進奏官也。宋白曰：大曆十二年正月，敕諸道先置上都留後便宜，並改充諸道都知進奏官。</span>詣宰相言：<span class="yinhao">「軍中不識朝廷之制，唯知尙書改僕射爲遷，不知工部改吏部爲美，敕使往，恐不得出。」</span><span class="jiazhu">晉、宋以來，以吏部尙書爲大尙書，諸部尙書莫敢比焉。唐諸藩進奏官豈不知之？徐迪敢詣宰相出是言者，直以下陵上替，無所忌憚耳。敕使不得出，言必將拘留之也。</span>辭氣甚慢，宰相不以爲意。</p>
<p class="em2 strong"><span class="yinwen">4</span>丙戌，以兵部尙書李德裕同平章事。德裕入謝，上與之論朋黨事，對曰：<span class="yinhao">「方今朝士三分之一爲朋黨。」</span>時給事中楊虞卿與從兄中書舍人汝士、弟戶部郎中漢公、中書舍人張元夫、給事中蕭澣等善交結，依附權要，上干執政，下撓有司，爲士人求官及科第，無不如志，上聞而惡之，<span class="jiazhu">撓，奴高翻，又奴巧翻。爲，于僞翻。惡，烏露翻。</span>故與德裕言首及之；德裕因得以排其所不悅者。<span class="jiazhu">昔人有評牛、李事者，謂德裕以燕伐燕，有味乎其言也。</span>初，左散騎常侍張仲方嘗駁李吉甫諡，<span class="jiazhu">李吉甫薨，有司諡曰敬憲。度支郎中張仲方駁其太優，憲宗以是貶仲方，賜諡曰忠懿。宋白曰：唐制，諸職事官三品已上、散官二品已上身亡者，佐吏錄行狀申考功，責歷任勘校，下太常寺擬諡訖，復申考功，都堂集省官議定，然後奏聞。若蘊德丘園，聲實明著，雖無官爵，亦奏賜諡先生。諡，神至翻。</span>及德裕爲相，仲方稱疾不出。三月，壬辰，以仲方爲賓客分司。</p>
<p class="em2 strong"><span class="yinwen">5</span>楊志誠怒不得僕射，留官告使魏寶義幷春衣使焦奉鸞、送奚·契丹使尹士恭；<span class="jiazhu">唐中世已後，凡藩鎭加官，率遣中使奉命，謂之官告使。焦奉鸞以賜春衣，尹士恭以送兩蕃使者，同時至幽州，故皆爲所留。</span>甲午，遣牙將王文穎來謝恩幷讓官。丙申，復以告身幷批答賜之，<span class="jiazhu">自唐以來，凡讓官者，皆有批答不允。復，扶又翻；下同。</span>文穎不受而去。</p>
<p class="em2 strong"><span class="yinwen">6</span>和王綺薨。<span class="jiazhu">綺，順宗子。</span></p>
<p class="em2 strong"><span class="yinwen">7</span>庚戌，以楊虞卿爲常州刺史，張元夫爲汝州刺史。<span class="jiazhu">唐以隋毗陵郡置常州；京師東南二千八百四十三里。隋置伊州於襄城郡，後改汝州；京師東九百八十二里。</span>他日，上復言及朋黨，李宗閔曰：<span class="yinhao">「臣素知之，故虞卿輩臣皆不與美官。」</span>李德裕曰：<span class="yinhao">「給、舍非美官而何！」</span><span class="jiazhu">給、舍，謂給事中、中書舍人。</span>宗閔失色。丁巳，以蕭澣爲鄭州刺史。<span class="jiazhu">鄭州至京師千一百五里。</span></p>
<p class="em2 strong"><span class="yinwen">8</span>夏，四月，丙戌，册回鶻新可汗爲愛登里囉汩沒密施合句祿毗伽彰信可汗。</p>
<p class="em2 strong"><span class="yinwen">9</span>六月，乙巳，以山南西道節度使李載義爲河東節度使。先是，回鶻每入貢，所過暴掠，<span class="jiazhu">先，悉薦翻。</span>州縣不敢詰，但嚴兵防衞而已。載義至鎭，回鶻使者李暢入貢，載義謂之曰：<span class="yinhao">「可汗遣將軍入貢以固舅甥之好，<span class="jiazhu">唐公主出嫁回鶻，與爲舅甥之國。好，呼到翻。</span>非遣將軍陵踐上國也。將軍不戢部曲，使爲侵盜；<span class="jiazhu">踐，慈演翻。戢，疾立翻。</span>載義亦得殺之，勿謂中國之法可忽也。」</span>於是悉罷防衞兵，但使二卒守其門。暢畏服，不敢犯令。</p>
<p class="em2 strong"><span class="yinwen">10</span>壬申，以工部尙書鄭覃爲御史大夫。初，李宗閔惡覃在禁中數言事，<span class="jiazhu">惡，烏露翻。數，所角翻。</span>奏罷其侍講。<span class="jiazhu">覃自工部侍郎進尙書，皆兼翰林侍講學士。</span>上從容謂宰相曰：<span class="jiazhu">從，千容翻。</span><span class="yinhao">「殷侑經術頗似鄭覃。」</span>宗閔對曰：<span class="yinhao">「覃、侑經術誠可尙，然論議不足聽。」</span>李德裕曰：<span class="yinhao">「覃、侑議論，他人不欲聞，惟陛下欲聞之。」</span>後旬日，宣出，除覃御史大夫。<span class="jiazhu">不由宰相進擬，出宣命而除之。</span>宗閔謂樞密使崔潭峻曰：<span class="yinhao">「事一切宣出，安用中書！」</span>潭峻曰：<span class="yinhao">「八年天子，<span class="jiazhu">上卽位，至是八年矣。</span>聽其自行事亦可矣！」</span>宗閔愀然而止。<span class="jiazhu">愀，七小翻。</span></p>
<p class="em2 strong"><span class="yinwen">11</span>乙亥，以中書侍郎、同平章事李宗閔同平章事、充山南西道節度使。</p>
<p class="em2 strong"><span class="yinwen">12</span>秋，七月，壬寅，以右僕射王涯同平章事、兼度支、鹽鐵轉運使。</p>
<p class="em2 strong"><span class="yinwen">13</span>宣武節度使楊元卿有疾，朝廷議除代，李德裕請徙劉從諫於宣武，因拔出上黨，不使與山東連結；上以爲未可。癸丑，以左僕射李程爲宣武節度使。</p>
<p class="em2 strong"><span class="yinwen">14</span>上患近世文士不通經術，李德裕請依楊綰議，進士試論議，不試詩賦。<span class="jiazhu">楊綰議見二百二十二卷代宗廣德元年。</span>德裕又言：<span class="yinhao">「昔玄宗以臨淄王定內難，<span class="jiazhu">事見二百九卷睿宗景雲元年。難，乃旦翻。</span>自是疑忌宗室，不令出閤；天下議皆以爲幽閉骨肉，虧傷人倫。曏使天寶之末、建中之初，宗室散處方州，<span class="jiazhu">處，昌呂翻。</span>雖未能安定王室，尙可各全其生；所以悉爲安祿山、朱泚所魚肉者，由聚於一宮故也。<span class="jiazhu">事並見前《紀》。</span>陛下誠因册太子，制書聽宗室年高屬疏者出閤，且除諸州上佐，使攜其男女出外婚嫁；此則百年弊法，一旦因陛下去之，<span class="jiazhu">去，羌呂翻。</span>海內孰不欣悅！」</span>上曰：<span class="yinhao">「茲事朕久知其不可，方今諸王豈無賢才，無所施耳！」</span>八月，庚寅，册命太子，因下制：諸王自今以次出閤，授緊·望州刺史、上佐；<span class="jiazhu">開元中，定天下州府，自京都及諸都督護府外，以近畿同、華、岐、蒲爲四輔，鄭、陝、汴、懷、衞、絳爲六雄，宋、亳、滑、許、汝、晉、洺、虢、魏、相爲十望，又有十緊。其後入緊、望者浸多，凡商、寧、青、汾、貝、趙、襄、常、宣皆望州也。蔡、徐、鄆、楚、鄂、彭、蜀爲緊州，不及十數。又以汝、虢、鄭、汴、魏、洋、蘇爲雄。蓋升雄、望者旣多，所以緊不及十。</span>十六宅縣主，以時出適；<span class="jiazhu">出閣而適人，使有配偶。</span>進士停試詩賦。諸王出閤，竟以議所除官不決而罷。</p>
<p class="em2 strong"><span class="yinwen">15</span>壬寅，加幽州節度使楊志誠檢校右僕射；<span class="jiazhu">《考異》曰：《舊傳》曰：<span class="yinhao">「朝廷納裴度言，務以含垢下詔諭之，因再遣使加尙書右僕射。」</span>按此時度爲襄陽節度使，《舊傳》恐誤。今從《實錄》。</span>仍別遣使慰諭之。</p>
<p class="em2 strong"><span class="yinwen">16</span>杜牧憤河朔三鎭之桀驁，<span class="jiazhu">驁，五到翻。</span>而朝廷議者專事姑息，乃作書，名曰《罪言》，大略以爲：<span class="yinhao">「國家自天寶盜起，河北百餘城不得尺寸，人望之若回鶻、吐蕃，無敢窺者。齊、梁、蔡被其風流，因亦爲寇。<span class="jiazhu">齊，李正己；梁，李靈曜；蔡，李希烈、吳氏。被，皮義翻。</span>未嘗五年間不戰，焦焦然七十餘年矣。今上策莫如先自治，中策莫如取魏；最下策爲浪戰，不計地勢，不審攻守是也。」</span></p>
<p class="em2 strong">又傷府兵廢壞，作《原十六衞》，以爲：<span class="yinhao">「國家始踵隋制，開十六衞，自今觀之，設官言無謂者，其十六衞乎！本原事迹，其實天下之大命也。<span class="jiazhu">唐承隋制，開十六衞，改左、右翊衞曰左、右衞府，左、右驍騎衞曰左、右驍衞府，左、右屯衞曰左、右威衞府，左、右禦衞曰左、右領軍衞府，左、右備身曰領左、右府。唯左·右武衞府、左·右監門府、左·右候衞府，仍隋不改。顯慶五年，改左、右府曰左、右千牛府。龍朔二年，左·右衞府、驍衞府、武衞府皆省府字。左、右威衞曰左、右武威，左、右領軍衞曰左、右戎衞，左、右候衞曰左、右金吾衞，左、右監門府曰左、右監門衞，左、右千牛府曰左、右奉宸衞，後復曰左、右千牛衞。咸亨元年，復改左、右戎衞曰領軍衞。武后光宅元年，改左、右驍衞曰左、右武威衞，左、右武衞曰左、右鷹揚衞，左、右威衞曰左、右豹韜衞，左、右領軍衞曰左、右玉鈐衞。唐初，十六衞置大將軍各一人，正三品；將軍各二人，從三品。貞元二年，十六衞各置上將軍一人，從二品。雖設官而無兵可掌，故當時以爲無謂。</span>貞觀中，內以十六衞蓄養武臣，外開折衝、果毅府五百七十四，<span class="jiazhu">諸府，每府折衝都尉一人，上府正四品上，中府從四品下，下府正五品下。左、右果毅都尉各一人，上府從五品下，中府正六品上，下府正六品下。</span>以儲兵伍，有事則戎臣提兵居外，無事則放兵居內。其居內也，富貴恩澤以奉其身；所部之兵散舍諸府。<span class="jiazhu">散者，分散之散。舍者，居舍之舍。</span>上府不越千二百人，三時耕稼，一時治武，籍藏將府，<span class="jiazhu">治，直之翻。將，卽亮翻。</span>伍散田畝，力解勢破，人人自愛，雖有蚩尤爲帥，亦不可使爲亂耳。<span class="jiazhu">帥，所類翻；下同。</span>及其居外也，緣部之兵被檄乃來，<span class="jiazhu">被，皮義翻。</span>斧鉞在前，爵賞在後，飃暴交捽，豈暇異略！<span class="jiazhu">飃，卽飄字。捽，昨沒翻。</span>雖有蚩尤爲帥，亦無能爲叛也。<span class="jiazhu">此所謂實天下之大命也。</span>自貞觀至于開元百三十年間，戎臣兵伍未始逆篡，此大聖人所以能柄統輕重，制鄣表裏，聖算神術<span class="jiaozhusup">【張：「術」作「謨」。】</span>也。至于開元末，愚儒奏章曰：『天下文勝矣，請罷府兵。』武夫奏章曰：『天下力強矣，請搏四夷。』於是府兵內剷，<span class="jiazhu">字書無<span class="yinhao">「剷」</span>字，今以類求之，音楚限翻。</span>邊兵外作，戎臣兵伍，湍奔矢往，內無一人矣。尾大中乾，<span class="jiazhu">乾，音干。</span>成燕偏重，<span class="jiazhu">謂成安祿山偏重之勢也。燕，於賢翻。</span>而天下掀然，根萌燼然，七聖旰食，<span class="jiazhu">七聖，謂肅、代、德、順、憲、穆、敬。</span>求欲除之且不能也。由此觀之，戎臣兵伍，豈可一日使出落鈴<span class="jiaozhusup">【章：十二行本「鈴」作「鈐」；乙十一行本同。】</span>鍵哉！然爲國者不能無兵，居外則叛，居內則篡。使外不叛，內不篡，古今以還，法術最長，其置府立衞乎！近代以來，於其將也，弊復爲甚，<span class="jiazhu">將，卽亮翻。復，扶又翻；下同。</span>率皆市兒輩多齎金玉、負倚幽陰、<span class="jiazhu">謂負倚宦官，行貨賂以進取也。</span>折券交貨所能致也；絕不識父兄禮義之敎，復無慷慨感槪之氣。百城千里，一朝得之，其強傑愎勃者則撓削法制，<span class="jiazhu">愎，弼力翻。撓，奴敎翻。</span>不使縛己，斬族忠良，不使違己，力一勢便，罔不爲寇；其陰泥巧狡者，<span class="jiazhu"><span class="yinhao">「泥」</span>，恐當作<span class="yinhao">「昵」</span>。</span>亦能家算口斂，委於邪倖，由卿市公，去郡得都，<span class="jiazhu">郡，謂列郡。都，謂五都。</span>四履所治，指爲別館；<span class="jiazhu">《左傳》：管仲曰：<span class="yinhao">「賜我先君履，東至於海，西至于河，南至于穆陵，北至于無棣。」</span>杜預《註》云：履，所踐履之界。後人言賜履者本此。此四履謂四境所至。</span>或一夫不幸而壽，則戛割生人，略帀天下。<span class="jiazhu">帀，作答翻，周也。</span>是以天下兵亂不息，齊人乾耗，<span class="jiazhu">乾，音干。</span>靡不由是矣。嗚呼！文皇帝十六衞之旨，其誰原而復之乎！」</span><span class="jiazhu">太宗文皇帝。</span></p>
<p class="em2 strong">又作《戰論》，以爲：<span class="yinhao">「河北視天下，猶珠璣也；<span class="jiazhu">言河北不資天下所產以爲富。</span>天下視河北，猶四支也。河北氣俗渾厚，果於戰耕，加以土息健馬，<span class="jiazhu">息，生也。</span>便於馳敵，是以出則勝，處則饒，<span class="jiazhu">處，昌呂翻。</span>不窺天下之產，自可封殖；亦猶大農之家，不待珠璣然後以爲富也。國家無河北，則精甲、銳卒、利刀、良弓、健馬無有也，是一支，兵去矣。河東、盟津、滑臺、大梁、彭城、東平，盡宿厚兵以塞虜衝，不可他使，是二支，兵去矣。<span class="jiazhu">河東、太原之全軍。盟津，河陽軍。滑臺，義成軍。大梁，宣武軍。彭城，武寧軍。東平，天平軍。盟，讀曰孟。塞，音悉則翻。</span>六鎭之師，厥數三億，低首仰給，<span class="jiazhu">仰，牛向翻。</span>橫拱不爲，<span class="jiazhu">橫拱者，言橫其兩肱，拱立而事其帥，他無所爲也。</span>則沿淮已北，循河之南，東盡海，西叩洛，赤地盡取，才能應費，是三支，財去矣。<span class="jiazhu">才能之才，卽纔字，《漢書》作<span class="yinhao">「財」</span>，後人從省便，又去<span class="yinhao">「貝」</span>作<span class="yinhao">「才」</span>。</span>咸陽西北，戎夷大屯，<span class="jiazhu">謂自咸陽西北，列大屯以防戎夷也。</span>盡剷吳、越、荊、楚之饒以啖兵戍。<span class="jiazhu">啖，徒濫翻。</span>是四支，財去矣。天下四支盡解，頭腹兀然，其能以是久爲安乎！今者誠能治其五敗，則一戰可定，四支可生。夫天下無事之時，殿寄大臣偷安奉私，<span class="jiazhu">殿寄大臣，謂受殿邦之寄者，牧蓋謂當時節度使也。《詩·采菽》，殿天子之邦，毛氏《註》云：殿，鎭也。音丁練翻。</span>戰士離落，兵甲鈍弊，是不蒐練之過，其敗一也。百人荷戈，<span class="jiazhu">荷，下可翻。</span>仰食縣官，則挾千夫之名，大將小裨，操其餘贏，<span class="jiazhu">小裨，謂裨將。操，七刀翻。</span>以虜壯爲幸，以師老爲娛，是執兵者常少，糜食常多，此不責實料食之過，其敗二也。戰小勝則張皇其功，奔走獻狀以邀上賞，或一日再賜，或一月累封，凱還未歌，書品已崇，<span class="jiazhu">戰勝，則奏凱歌而還。書品，謂書其官品也。還，音旋。</span>爵命極矣，田宮廣矣，<span class="jiazhu">田宮，猶言田宅也。</span>金繒溢矣，<span class="jiazhu">繒，慈陵翻。</span>子孫官矣，焉肯搜奇出死，勤於我矣！此厚賞之過，其敗三也。<span class="jiazhu">焉，於虔翻。</span>多喪兵士，顚翻大都，則跳身而來，刺邦而去；<span class="jiazhu">跳身而來，謂逃至京師也。刺邦而去，謂貶爲刺史也。喪，息浪翻。</span>回視刀鋸，氣色甚安，一歲未更，<span class="jiazhu">更，工衡翻。</span>旋已立於壇墀之上矣，<span class="jiazhu">立壇墀之上，謂復登大將之壇也。</span>此輕罰之過，其敗四也。大將兵柄不得專，恩臣、敕使迭來揮之，<span class="jiazhu">恩臣，亦指宦官之怙恩者。</span>堂然將陳，殷然將鼓，一則曰必爲偃月，一則曰必爲魚麗，<span class="jiazhu">陳，讀曰陣。麗，力知翻。偃月、魚麗，皆陳名。偃月陳，中軍偃居其中，張兩角向前。《左傳》：爲魚麗之陳，先偏後伍，伍承彌縫。</span>三軍萬夫，環旋翔羊愰駭之間，<span class="jiazhu">翔羊，猶云徜徉，徘徊也。愰，呼廣翻。</span>虜騎乘之，遂取吾之鼓旗，此不專任責成之過，其敗五也。今者誠欲調持干戈，洒掃垢汙，<span class="jiaozhusup">【章：十二行本「汙」下有「以爲萬世安」五字；乙十一行本同；退齋校同；張校同，云無註本亦無。】</span>而乃踵前非，是不可爲也。」</span></p>
<p class="em2 strong">又作《守論》，以爲：<span class="yinhao">「今之議者皆曰：夫倔強之徒，吾以良將勁兵爲銜策，<span class="jiazhu">倔，渠勿翻。強，其兩翻。銜策，所以馭馬。</span>高位美爵充飽其腸，安而不撓，外而不拘，<span class="jiazhu">撓，如巧翻，又火高翻。</span>亦猶豢擾虎狼而不拂其心，<span class="jiazhu">豢，養也。擾，馴也，順也。拂，讀曰咈。</span>則忿氣不萌；此大曆、貞元所以守邦也，亦何必疾戰，焚煎吾民，然後以爲快也！愚曰：大曆、貞元之間，適以此爲禍也。當是之時，有城數十，千百卒夫，則朝廷別待之，貸以法度。於是闊視大言，自樹一家，破制削法，角爲尊奢，天子養威而不問，有司守恬而不呵。王侯通爵，越錄受之；<span class="jiazhu">凡賞功者錄其功而加之封爵，無功而超越授之以爵，是謂越錄。受，讀曰授。</span>覲聘不來，几杖扶之；<span class="jiazhu">言不朝者賜之几杖，以安其心。</span>逆息虜胤，皇子嬪之；<span class="jiazhu">息，子也。胤，繼嗣也。河北蕃將之子，率多尙主。</span>裝緣采飾，無不備之。<span class="jiazhu">緣，以絹翻。</span>是以地益廣，兵益強，僭擬益甚，侈心益昌。於是土田名器，分劃殆盡，<span class="jiazhu">劃，呼麥翻，又音畫。</span>而賊夫貪心，未及畔岸，遂有淫名越號，或帝或王，盟詛自立，<span class="jiazhu">詛，莊助翻。</span>恬淡不畏，走兵四略以飽其志者也。是以趙、魏、燕、齊卓起大唱，梁、蔡、吳、蜀躡而和之；<span class="jiazhu">謂朱滔、王武俊、田悅、李納相立爲王，李希烈、李錡、劉闢繼亂也。和，戶臥翻。</span>其餘混澒軒囂，<span class="jiazhu">澒，戶孔翻。</span>欲相效者，往往而是。運遭孝武，<span class="jiazhu">謂憲宗。</span>宵旰不忘，<span class="jiazhu">宵，宵衣也，謂未明求衣也。旰，旰食也，謂日旰而食也。</span>前英後傑，夕思朝議，故能大者誅鋤，小者惠來。不然，周、秦之郊，幾爲犯獵哉！<span class="jiazhu">周、秦之郊，謂河南、關內也。</span>大抵生人油然多欲，欲而不得則怒，怒則爭亂隨之，是以敎笞於家，刑罰於國，征伐於天下，此所以裁其欲而塞其爭也。大曆、貞元之間，盡反此道，提區區之有而塞無涯之爭，<span class="jiazhu">區區之有，謂朝廷爵命。塞，悉則翻。</span>是以首尾指支，幾不能相運掉也。<span class="jiazhu">幾，居於翻。掉，走弔翻。</span>今者不知非此，而反用以爲經。<span class="jiazhu">經，常也。</span>愚見爲盜者非止於河北而已，嗚呼！大曆、貞元守邦之術，永戒之哉！」</span></p>
<p class="em2 strong">又註《孫子》，爲之序，以爲：<span class="yinhao">「兵者，刑也；<span class="jiazhu">大刑，用甲兵。刑者，政事也；</span>爲夫子之徒，實仲由、冉有之事也。不知自何代何人分爲二道曰文、武，離而俱行，因使縉紳之士不敢言兵，或恥言之；苟有言者，世以爲粗暴異人，人不比數。嗚呼！亡失根本，斯最爲甚！《禮》曰：『四郊多壘，此卿大夫之辱也。』<span class="jiazhu">《記·曲禮》之言。</span>歷觀自古，樹立其國，滅亡其國，未始不由兵也。主兵者必聖賢、材能、多聞、博識之士乃能有功，議於廊廟之上，兵形已成，然後付之於將。<span class="jiazhu">將，卽亮翻。</span>漢祖言『指蹤者人也，<span class="jiazhu">指蹤，謂指示獸蹤。此與《漢書》因文取義小不同。</span>獲兔者犬也』，此其是也。彼爲相者曰：『兵非吾事，吾不當知。』君子曰：『叨居其位可也！』」</span><span class="jiazhu">觀溫公取杜牧此語，則其平時講明相業，可以見矣。</span></p>
<p class="em2 strong"><span class="yinwen">17</span>前邠寧行軍司馬鄭注，依倚王守澄，權勢燻灼，上深惡之。<span class="jiazhu">惡，烏露翻。</span>九月，丙寅，侍御史李款閤內奏彈注：<span class="yinhao">「內通敕使，外連朝士，兩地往來，<span class="jiazhu">兩地，謂往來南牙、北司間也。使，疏吏翻。朝，直遙翻。</span>卜射財賄，晝伏夜動，干竊化權，人不敢言，道路以目；請付法司。」</span>旬日之間，章數十上。<span class="jiazhu">上，時掌翻。</span>守澄匿注於右軍，<span class="jiazhu">王守澄時爲右軍中尉，故得以匿注。</span>左軍中尉韋元素、樞密使楊承和、王踐言皆惡注。<span class="jiazhu">惡，烏露翻。</span>左軍將李弘楚說元素曰：<span class="jiazhu">說，式芮翻。</span><span class="yinhao">「鄭注姦猾無雙；卵鷇不除，<span class="jiazhu">鷇，苦角翻，鳥子未出者。</span>使成羽翼，必爲國患。今因御史所劾匿軍中，弘楚請以中尉意，詐爲有疾，召使治之，來則中尉延與坐，弘楚侍側，伺中尉舉目，擒出杖殺之。<span class="jiazhu">伺，相吏翻。</span>中尉因見上叩頭請罪，具言其奸，楊、王必助中尉進言。<span class="jiazhu">楊、王謂楊承和、王踐言也。</span>況中尉有翼戴之功，<span class="jiazhu">元和末，穆宗立，韋元素亦以預有定策之功矣。</span>豈以除奸而獲罪乎！」</span>元素以爲然，召之。注至，蠖屈鼠伏，<span class="jiazhu">蠖，烏郭翻。《易·大傳》曰：尺蠖之屈，以求伸也。《爾雅註》：蠖行，若今以指步尺，屈而後伸。</span>佞辭泉涌；元素不覺執手款曲，諦聽忘倦。<span class="jiazhu">諦，都計翻，審也。</span>弘楚詗伺<span class="jiaozhusup">【章：十二行本「伺」下有「往復」二字；乙十一行本同。】</span>再三，元素不顧，以金帛厚遺注而遣之。<span class="jiazhu">詗，火迥翻，又翾正翻。遺，唯季翻。</span>弘楚怒曰：<span class="yinhao">「中尉失今日之斷，必不免他日之禍矣！」</span><span class="jiazhu">斷，丁亂翻。爲元素爲注所去張本。</span>因解軍職去；頃之，疽發背卒。王涯之爲相，注有力焉，<span class="jiazhu">是必因注以結王守澄也。</span>且畏王守澄，遂寢李款之奏。守澄言注於上而釋之；尋奏爲侍御史，充右神策判官，<span class="jiazhu">《考異》曰：《開成紀事》曰：<span class="yinhao">「五年，金吾將軍孟文亮出鎭邠郊，以與注姻懿之故，奏爲軍司馬。路經奉天，防遏使、御史大夫王從亮薄其爲人，不爲之禮。注毀從亮於守澄，竟爲守澄誣構，決杖投荒。未幾，文亮沒，罷職還城，守澄潛置爲軍畫。時澤潞劉從諫本欲誅注，忌其權勢，因辟爲節度副使。纔至潞州，涉旬之間，會上乖愈，大和七年十一月，驛徵之赴闕，偶遭其時，聖體獲愈；上悅之。自此恩寵漸隆，凡臺省府縣軍戎，莫不從風。七年九月十三日，侍御史李款彈注『內通敕使，外連朝臣，兩地往來，卜射財貨，晝伏夜動，干竊化權，人不敢言，道路以目。城社轉固，恐爲禍胎，罪不容誅，理合顯戮，其鄭注請付有司。』時王涯重處台司，注之所致，又慮守澄黨援，遂寢不行。注潛遁軍司矣。」</span>李德裕《文武兩朝獻替記》曰：<span class="yinhao">「八年春暮，上對宰相歎天下無名醫，便及鄭注，精於服食。或欲置於翰林伎術院，或欲令爲左神策判官。注自稱衣冠，皆不願此職。守澄遂託從諫奏爲行軍司馬。及赴職，宗閔又自山南令判官楊儉至澤潞與從諫要約，令卻薦入。」</span>今從《實錄》。</span>朝野駭歎。</p>
<p class="em2 strong"><span class="yinwen">18</span>甲寅，以前忠武節度使王智興爲河中節度使。</p>
<p class="em2 strong"><span class="yinwen">19</span>羣臣以上卽位八年，未受尊號，冬，十二月，甲午，上尊號曰太和文武仁聖皇帝。會有五坊中使薛季稜自同、華還，<span class="jiazhu">同、華，同州、華州。華，戶化翻。還，音旋。</span>言閭閻彫弊。上歎曰：<span class="yinhao">「關中小稔，百姓尙爾，況江、淮比年大水，其人如何！<span class="jiazhu">比，毗至翻。</span>吾無術以救之，敢崇虛名乎！」</span>因以通天帶賞季稜。<span class="jiazhu">通天犀帶也。</span>羣臣凡四上表，竟不受。</p>
<p class="em2 strong"><span class="yinwen">20</span>庚子，上始得風疾，不能言。於是王守澄薦昭義行軍司馬鄭注善醫；上徵注至京師，飲其藥，頗有驗，遂有寵。<span class="jiazhu">甘露之禍胎成矣。</span></p>
</div></body></html>