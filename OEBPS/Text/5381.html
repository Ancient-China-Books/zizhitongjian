<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二·周紀二·顯王</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="周紀二">周紀二</span></span></h1>
<p class=""><span class="jiazhu">起昭陽赤奮若<span class="biaozhusup" data-rel="">（癸丑）</span>，盡上章困敦<span class="biaozhusup" data-rel="">（庚子）</span>，凡四十八年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="顯王">顯王</span></span></h5>
<p class=""><span class="jiazhu">《十一家諡法》：行見中外曰顯；受祿于天曰顯；百辟惟刑曰顯。周公蓋未有此諡，而周之末世諡顯王曰顯，意謂後世傳寫周公《諡法》者遺之。</span></p>
<p class="strong" id="year_toc_30"><span class="section" id="title-3"><span data-head-description="周顯王" data-head-level="h4" data-head-title="元年">元年</span></span><span class="biaozhusup" data-rel="">（癸丑、前三六八年）</span></p>
<p class="em2 strong"><span class="yinwen">1</span>齊伐魏，取觀津。<span class="jiazhu">康曰：齊伐魏，魏惠王請獻觀以和，卽觀津。余按班《志》信都國有觀津縣，與齊相去甚遠，且趙地也。又東郡有畔觀縣。《水經》：大河故瀆東逕五鹿之野，又東逕衞國故城南，古斟觀也。此其魏之觀津歟！徐廣曰：觀，今衞縣。《史記正義》曰：魏州觀城縣，古觀國。《國語》云：觀國，夏太康第五弟之所封也。觀，工喚翻。</span></p>
<p class="em2 strong"><span class="yinwen">2</span>趙侵齊，取長城。<span class="jiazhu">劉昭《志》：濟北盧縣有長城。《史記》蘇代說燕王曰：<span class="yinhao">「齊有長城鉅防，」</span>卽此。</span></p>
<p class="strong" id="year_toc_31"><span class="section" id="title-4"><span data-head-description="周顯王" data-head-level="h4" data-head-title="三年">三年</span></span><span class="biaozhusup" data-rel="">（乙卯、前三六六年）</span></p>
<p class="em2 strong"><span class="yinwen">1</span>魏、韓會于宅陽。<span class="jiazhu">《水經註》曰：滎澤之際有沙城，世謂水城，非也。魏冉走芒卯，入北宅，卽此宅陽城。《括地志》曰：宅陽故城，在鄭州滎陽縣東十七里。</span></p>
<p class="em2 strong"><span class="yinwen">2</span>秦敗魏師、韓師于洛陽。<span class="jiazhu">洛陽在洛水之北，周公遷殷民於此，謂之成周。班《志》，屬河南郡。敗，補邁翻。</span></p>
<p class="strong" id="year_toc_32"><span class="section" id="title-5"><span data-head-description="周顯王" data-head-level="h4" data-head-title="四年">四年</span></span><span class="biaozhusup" data-rel="">（丙辰、前三六五年）</span></p>
<p class="em2 strong"><span class="yinwen">1</span>魏伐宋。</p>
<p class="strong" id="year_toc_33"><span class="section" id="title-6"><span data-head-description="周顯王" data-head-level="h4" data-head-title="五年">五年</span></span><span class="biaozhusup" data-rel="">（丁巳、前三六四年）</span></p>
<p class="em2 strong"><span class="yinwen">1</span>秦獻公敗三晉之師于石門，<span class="jiazhu">《水經註》：馮翊雲陽縣有石門山。《括地志》：在雍州三原縣西北三十二里。又曰：堯門山，俗名石門，上有路，其狀若門。故老云：堯鑿山爲門，因名之。武德中於此山南置石門縣，貞觀中改雲陽縣。</span>斬首六萬。王賜以黼黻之服。<span class="jiazhu">黼者，刺繡爲斧形；黻者，刺繡爲兩<span class="yinhao">「己」</span>相背。孔穎達曰：白與黑謂之黼，黑與青謂之黻。黼，音甫。黻，音弗。</span></p>
<p class="strong" id="year_toc_34"><span class="section" id="title-7"><span data-head-description="周顯王" data-head-level="h4" data-head-title="七年">七年</span></span><span class="biaozhusup" data-rel="">（己未、前三六二年）</span></p>
<p class="em2 strong"><span class="yinwen">1</span>魏敗韓師、趙師于澮。<span class="jiazhu">澮，古外翻。《括地志》：澮水在絳州翼城縣東南二十五里，水側有皮牢城。</span></p>
<p class="em2 strong"><span class="yinwen">2</span>秦、魏戰于少梁，<span class="jiazhu">班《志》：馮翊夏陽縣，故少梁。師古曰：本梁國，爲秦所滅，至惠文王十一年，更名夏陽。康曰：魏有大梁，故此稱<span class="yinhao">「少」</span>以別之。少，詩沼翻。夏，戶雅翻。更，工衡翻。</span>魏師敗績；獲魏公孫痤。<span class="jiazhu">《左傳》：師大崩曰敗績。痤，才何翻。</span></p>
<p class="em2 strong"><span class="yinwen">3</span>衞聲公薨，子成侯速立。</p>
<p class="em2 strong"><span class="yinwen">4</span>燕桓公薨，子文公立。<span class="jiazhu">燕，因肩翻。《考異》曰：《史記·蘇秦傳》謂之<span class="yinhao">「燕文侯」</span>。按春秋時北燕簡公已稱公，文公之子易王尋稱王，豈文公獨稱侯乎！今從《世家》。</span></p>
<p class="em2 strong"><span class="yinwen">5</span>秦獻公薨，子孝公立。<span class="jiazhu">《索隱》曰：孝公，名渠梁。</span>孝公生二十一年矣。是時河、山以東強國六，<span class="jiazhu">河自龍門上口，南抵華陰而東流，秦國在河之西。山自鳥鼠同穴連延爲長安南山，至于泰華，秦國在山之西。韓、魏、趙、齊、楚、燕六國皆在河、山以東。華，戶化翻。燕，因肩翻。</span>淮、泗之間小國十餘，<span class="jiazhu">南陽郡平氏縣東南有桐柏、大復山，淮水所出，東南至淮陵入海。泗水出魯國卞縣西南，至方與入沛。宋、魯、鄒、滕、薛、郳等國，國於其間。齊威王所謂<span class="yinhao">「泗上十二諸侯」</span>。</span>楚、魏與秦接界。魏築長城，自鄭濱洛以北有上郡；<span class="jiazhu">鄭縣，周宣王母弟鄭桓公封邑，班《志》屬京兆。洛，水名，非伊、洛之洛也。《水經註》：渭水東過華陰縣北，洛水入焉。洛水，古漆、沮之水也。又有長澗水，南出泰華之山側長城東而北流注於渭。《史記》所謂<span class="yinhao">「魏築長城，自鄭濱洛」</span>者也。宋白曰：今華州東南魏長城是也。上郡，漢屬幷州，隋、唐之綏州、延州，秦、漢之上郡地也。濱，音賓。</span>楚自漢中，南有巴、黔中：<span class="jiazhu">漢中郡，漢屬益州，自晉以後爲梁州。巴，卽春秋巴子之國，漢爲巴郡，屬益州，唐爲巴、渝、渠、果諸州之地。黔中，漢爲牂柯郡之地，唐爲黔中節度。黔，渠今翻。</span>皆以夷翟遇秦，<span class="jiazhu">翟，與狄同。</span>擯斥之，不得與中國之會盟。<span class="jiazhu">擯，必刃翻。與，讀曰預。</span>於是孝公發憤，布德修政，欲以強秦。<span class="jiazhu">憤，房粉翻，懣也，怒也。朱元晦曰：憤者，心求通而未得之意。</span></p>
<p class="strong" id="year_toc_35"><span class="section" id="title-8"><span data-head-description="周顯王" data-head-level="h4" data-head-title="八年">八年</span></span><span class="biaozhusup" data-rel="">（庚申、前三六一年）</span></p>
<p class="em2 strong"><span class="yinwen">1</span>孝公下令國中曰：<span class="yinhao">「昔我穆公，自岐、雍之間修德行武，東平晉亂，以河爲界，西霸戎翟，廣地千里，天子致伯，諸侯畢賀，<span class="jiazhu">令，力正翻，號令也，命令也。令者，出於上而行於下者也。岐山，周太王所邑。班《志》，岐山在扶風美陽縣西。雍縣屬扶風。秦穆公娶晉獻公之女。獻公卒，晉國亂，穆公納惠公。惠公立而背河外之賂，又閉秦糴。穆公伐晉，執惠公，旣而歸之；始征晉河東，置官司。惠公卒，子懷公立。穆公納文公而晉亂平。又能用由余及孟明，以霸西戎。天子致伯者，《周禮》九命作伯；古有九州，一爲王畿，八州八伯，各主其方之諸侯；致伯者，以方伯之任致之穆公也。雍，於用翻。伯，如字。背，蒲妹翻。</span>爲後世開業甚光美。會往者厲、躁、簡公、出子之不寧，國家內憂，未遑外事。三晉攻奪我先君河西地，醜莫大焉。<span class="jiazhu">爲，于僞翻。《史記》：秦厲共公卒，子躁公立。躁公卒，立其弟懷公。四年，庶長鼂圍懷公，公自殺，乃立靈公。靈公卒，子獻公不得立，立靈公之季父，是爲簡公。公卒而惠公立。惠公卒，子出子立。二年，庶長改殺出子，迎立獻公于河西。河西地，卽魏所有西河之外。《史記正義》曰：自華州北至同州，並魏河西之地。躁，則到翻。共，讀曰恭。鼂，古朝字。長，知兩翻。華，戶化翻。</span>獻公卽位，鎭撫邊境，徙治櫟陽，<span class="jiazhu">《史記》：秦獻公二年，始治櫟陽。徐廣《註》曰：卽漢萬年縣。余按《漢志》，櫟陽、萬年爲兩縣，皆屬馮翊，後漢始省併。宋白曰：櫟陽，秦舊縣。漢高祖旣葬太上皇於萬年陵，仍分櫟陽置萬年縣以爲陵邑，理櫟陽城中，故櫟陽城亦名萬年城。後漢省櫟陽縣入萬年縣。後魏大統中，分萬年置鄣丘、宣武，又分置廣陽縣。周明帝省萬年入高陵、廣陽二縣，更於長安城中別置萬年縣。唐武德元年，又改廣陽爲櫟陽，元和十五年，並移隸奉先縣以奉景陵。櫟，音藥。</span>且欲東伐，復穆公之故地，修穆公之政令。寡人思念先君之意，常痛於心。賓客羣臣有能出奇計強秦者，吾且尊官，與之分土。」</span><span class="jiazhu">謂裂地以封之，使各有分土。分，扶問翻。</span>於是衞公孫鞅聞是令下，乃西入秦。</p>
<p class="em2 strong">公孫鞅者，衞之庶孫也，好刑名之學。<span class="jiazhu">師古曰：劉向《別錄》云：申子學好刑名。刑名者，循名以責實，其尊君卑臣，崇上抑下，合於《六經》。說者曰：刑，刑家；名，名家；卽太史公所論六家之二也。此說非。劉原父曰：刑名，卽幷學兩家術耳。公孫非姓氏，以其先出於衞，父爲衞侯則稱爲公子，祖爲衞侯則稱爲公孫。鞅，於兩翻。</span>事魏相公叔痤，痤知其賢，未及進。會病，魏惠王往問之曰：<span class="yinhao">「公叔病如有<span class="jiaozhusup">【章：十二行本二字互乙；乙十一行本同；孔本同。】</span>不可諱，<span class="jiazhu">相，息亮翻。痤，才戈翻。不可諱，謂死也。俗語有之：<span class="yinhao">「人不諱死。」</span></span>將柰社稷何？」</span>公叔曰：<span class="yinhao">「痤之中庶子衞鞅，<span class="jiazhu">自戰國以來，大夫之家有中庶子，有舍人。</span>年雖少，有奇才，<span class="jiazhu">少，詩照翻。</span>願君舉國而聽之！」</span>王嘿然。公叔曰：<span class="yinhao">「君卽不聽用鞅，必殺之，無令出境！」</span>王許諾而去。<span class="jiazhu">令，力丁翻。</span>公叔召鞅謝曰：<span class="yinhao">「吾先君而後臣，<span class="jiazhu">先、後，皆去聲。</span>故先爲君謀，後以告子。<span class="jiazhu">此先、後，皆如字。爲，于僞翻。</span>子必速行矣！」</span>鞅曰：<span class="yinhao">「君不能用子之言任臣，又安能用子之言殺臣乎！」</span>卒不去。<span class="jiazhu">卒，子恤翻。</span>王出，謂左右曰：<span class="yinhao">「公叔病甚，悲乎，欲令寡人以國聽衞鞅也！旣又勸寡人殺之，豈不悖哉！」</span><span class="jiazhu">悖，蒲內翻。</span>衞鞅旣至秦，因嬖臣景監以求見孝公，<span class="jiazhu">嬖，博計翻，又卑義翻。《史記正義》：監，甲暫翻。康曰：景，姓，楚之族。監，古銜切，非。</span>說以富國強兵之術；公大悅，與議國事。<span class="jiazhu">說，式芮翻。</span></p>
<p class="strong" id="year_toc_36"><span class="section" id="title-9"><span data-head-description="周顯王" data-head-level="h4" data-head-title="十年">十年</span></span><span class="biaozhusup" data-rel="">（壬戌、前三五九年）</span></p>
<p class="em2 strong"><span class="yinwen">1</span>衞鞅欲變法，秦人不悅。衞鞅言於秦孝公曰：<span class="yinhao">「夫民不可與慮始，而可與樂成。<span class="jiazhu">夫，音扶。樂，音洛。</span>論至德者不和於俗，成大功者不謀於衆。是以聖人苟可以強國，不法其故。」</span><span class="jiazhu">《索隱》曰：言救弊爲政之術，所爲苟可以強國，則不必須要法於故事也。</span>甘龍曰：<span class="yinhao">「不然，<span class="jiazhu">《索隱》曰：甘，姓；龍，名。甘姓出春秋時甘昭公子帶之後。《姓譜》又曰：甘姓，商甘盤之後。</span>緣法而治者，吏習而民安之。」</span><span class="jiazhu">治，直吏翻。</span>衞鞅曰：<span class="yinhao">「常人安於故俗，學者溺於所聞，<span class="jiazhu">溺，奴歷翻。</span>以此兩者，居官守法可也，非所與論於法之外也。智者作法，愚者制焉；賢者更禮，不肖者拘焉。」</span><span class="jiazhu">更，工衡翻。</span>公曰：<span class="yinhao">「善。」</span>以衞鞅爲左庶長。<span class="jiazhu">劉卲《爵制》曰：《春秋傳》有庶長鮑。商君爲政，備其法品爲十八級；合關內侯、列侯，凡二十等。其制因古義。古者天子寄軍政於六卿，居則以田，警則以戰，所謂<span class="yinhao">「入使治之，出使長之，素信者與衆相得」</span>也。故啓伐有扈，乃召六卿，大夫之在軍爲將者也。及周之六卿，亦以居軍。在國也，則以比長、閭胥、族師、黨、州長、卿大夫爲稱；其在軍也，則以司馬、將軍、卒、伍爲號，所以異在國之名也。秦依古制，其在軍賜爵爲等級，其帥人皆更卒也。有功賜爵，則在軍吏之例。自一等以上至不更，四等，皆士也。大夫以上至五大夫，五等，比大夫也。九等，依九命之義也。自左庶長至大庶長，比九卿也。關內侯者，依古圻內子男之義也。秦都山西，以關內爲王畿，故曰關內侯也。列侯者，依古列國諸侯之義也。然則卿、大夫、士下之品，皆倣古比朝之制而異其名，亦所以殊軍國也。古者以車戰，兵車一乘，步卒七十二人，分翼左右；車，大夫在左，御者處中，勇士爲右，凡七十五人。一爵曰公士者，步卒之有爵爲公士者也。二爵曰上造，造，成也，古者成士升於司徒曰造士；雖依此名，皆步卒也。三爵曰簪褭，御駟馬者。要褭者，古之名馬也；駕駟馬，其形似簪，故云簪褭也。四爵曰不更，不更者，爲車右，不復與凡更卒同也。五爵曰大夫，大夫在車左者也。六爵爲官大夫，七爵爲公大夫，八爵爲公乘，九爵爲五大夫，皆軍吏也。吏民爵不得過公乘者，得貰與子若同產。然則公乘者，軍吏之爵最高者也；雖非臨戰，得公乘車，故曰公乘也。十爵爲左庶長，十一爵爲右庶長，十二爵爲左更，十三爵爲中更，十四爵爲右更，十五爵爲少上造，十六爵爲大上造，十七爵爲駟車庶長，十八爵爲大庶長，十九爵爲關內侯，二十爵爲列侯。自左庶長至大庶長，皆卿大夫，皆軍將也；所將皆庶人、更卒也，故以<span class="yinhao">「庶」</span>、<span class="yinhao">「更」</span>爲名。大庶長，卽大將軍也；左、右庶長，卽左、右偏裨將軍也。長，知丈翻。</span>卒定變法之令。令民爲什伍而相收司、連坐，<span class="jiazhu">《索隱》曰：收司，謂相糾發也。一家有罪，則九家連舉發；若不糾舉，則九家連坐。師古曰：五人爲伍，二伍爲什。康曰：司，猶管也。爲什伍之法，使之相司相管。秦有見知連坐法。余謂連坐者，一家有罪，什伍皆相連坐罪也；見知乃漢法。卒，子恤翻。</span>告姦者與斬敵首同賞，<span class="jiazhu">《索隱》曰：謂告姦一人則得爵一級，故云與斬敵首同賞。</span>不告姦者與降敵同罰。<span class="jiazhu">《索隱》曰：律：降敵者誅其身，沒其家。今匿姦者，言當與之同罰。降，戶江翻。</span>有軍功者，各以率受上爵；<span class="jiazhu">率，音律。</span>爲私鬬者，各以輕重被刑大小。僇力本業，耕織致粟帛多者，復其身；<span class="jiazhu">僇，力竹翻，古戮字；《說文》：幷力也。《字林》音遼。復，方目翻。漢法，除其賦、稅、役，皆謂之復。</span>事末利及怠而貧者，舉以爲收孥。<span class="jiazhu">《索隱》曰：末利，謂工、商。糾舉而收錄其妻子，沒爲奴婢。秦法，一人有罪，收其室家。至漢文帝元年，始除收孥相坐法。孥，音奴。</span>宗室非有軍功論，<span class="jiazhu">論，議也，有戰功之可論也。論，盧困翻，康盧昆切。</span>不得爲屬籍。<span class="jiazhu">屬籍，宗屬之籍也。孔穎達曰：漢之同宗有屬籍，則周家繫之以姓是也。《周禮》小史之官，掌定帝繫、世本，知世代昭穆。屬，殊玉翻。</span>明尊卑爵秩等級，各以差次<span class="jiazhu">《白虎通》曰：爵者，盡也，所以盡人才也。毛晃曰：大夫以上預燕饗，然後賜爵秩，以章有德。秩，職也，官也，積也，次也，常也，序也。</span>名田宅、臣妾、衣服。有功者顯榮，無功者雖富無所芬華。</p>
<p class="em2 strong">令旣具未布，恐民之不信，乃立三丈之木於國都市南門，募民有能徙置北門者予十金。<span class="jiazhu">予，讀曰與。</span>民怪之，莫敢徙。復曰：<span class="yinhao">「能徙者予五十金！」</span><span class="jiazhu">復，扶又翻。</span>有一人徙之，輒予五十金。<span class="jiazhu">李云：金方寸重一斤，爲一金。程大昌《演繁露》曰：二十兩爲一金，亦爲一鎰。</span>乃下令。</p>
<p class="em2 strong">令行期年，秦民之國都<span class="jiazhu">之，往也，如也。</span>言新令之不便者以千數。於是太子犯法。衞鞅曰：<span class="yinhao">「法之不行，自上犯之。」</span>太子，君嗣也，<span class="jiazhu">嗣，祥吏翻。</span>不可施刑，刑其傅公子虔，黥其師公孫賈。<span class="jiazhu">墨湼其面曰黥。黥，音渠京翻。爲後秦殺商君鞅張本。</span>明日，秦人皆趨令。<span class="jiazhu">《索隱》曰：趨者，向也，附也，音七喻翻。</span>行之十年，秦國道不拾遺，山無盜賊，民勇於公戰，怯於私鬬，鄕邑大治。<span class="jiazhu">自是年至三十一年商鞅死，蓋鞅之行其法而致效在十年之間，又十年而致禍。治，直吏翻。</span>秦民初言令不便者，有來言令便。衞鞅曰：<span class="yinhao">「此皆亂法之民也！」</span>盡遷之於邊。其後民莫敢議令。</p>
<p class="margin2">臣光曰：夫信者，人君之大寶也。<span class="jiazhu">夫，音扶。</span>國保於民，民保於信；非信無以使民，非民無以守國。是故古之王者不欺四海，<span class="jiazhu">孔穎達曰：自今本昔曰古。</span>霸者不欺四鄰，善爲國者不欺其民，善爲家者不欺其親。不善者反之，欺其鄰國，欺其百姓，甚者欺其兄弟，欺其父子。上不信下，下不信上，上下離心，以至於敗。所利不能藥其所傷，所獲不能補其所亡，豈不哀哉！昔齊桓公不背曹沫之盟，晉文公不貪伐原之利，魏文侯不棄虞人之期，<span class="jiazhu">《姓譜》：曹本自顓頊之玄孫陸終之子六安，是爲曹姓。周武王封曹狹於邾，故邾，曹姓也。又云：曹，叔振鐸之後，武王母弟也，後以爲氏。《史記》：齊桓公伐魯，魯莊公請平，桓公許之，與盟於柯。將盟，曹沫以匕首劫桓公於壇上，請反魯之侵地。桓公許之，曹沫去匕首而就臣位。桓公後悔，欲殺曹沫，管仲不可，遂反所侵地於魯。諸侯聞之，皆信齊而欲附焉。《左傳》：晉文公圍原，命三日之糧。原不降，命去之。諜出，曰：<span class="yinhao">「原將降矣。」</span>軍吏曰：<span class="yinhao">「請待之。」</span>公曰：<span class="yinhao">「得原失信，所亡滋多。」</span>退一舍而原降。魏文侯事見上卷威烈王二十三年。背，蒲妹翻。《索隱》曰：沫，音亡葛翻。《左傳》、《穀梁》並作<span class="yinhao">「曹劌」</span>。然則沫宜音劌，沫、劌聲相近而字異耳。</span>秦孝公不廢徙木之賞。此四君者道非粹白，而商君尤稱刻薄，又處戰攻之世，天下趨於詐力，猶且不敢忘信以畜其民，<span class="jiazhu">處，昌呂翻。趨，七喻翻。畜，許六翻，養也。</span>況爲四海治平之政者哉！<span class="jiazhu">治，直吏翻。</span></p>
<p class="em2 strong"><span class="yinwen">2</span>韓懿侯薨，子昭侯立。<span class="jiazhu">《諡法》：昭德有勞曰昭；聖聞周達曰昭。</span></p>
<p class="strong" id="year_toc_37"><span class="section" id="title-10"><span data-head-description="周顯王" data-head-level="h4" data-head-title="十一年">十一年</span></span><span class="biaozhusup" data-rel="">（癸亥、前三五八年）</span></p>
<p class="em2 strong"><span class="yinwen">1</span>秦敗韓師于西山。<span class="jiazhu">自宜陽熊耳東連嵩高，南至魯陽，皆韓之西山。敗，補邁翻。</span></p>
<p class="strong" id="year_toc_38"><span class="section" id="title-11"><span data-head-description="周顯王" data-head-level="h4" data-head-title="十二年">十二年</span></span><span class="biaozhusup" data-rel="">（甲子、前三五七年）</span></p>
<p class="em2 strong"><span class="yinwen">1</span>魏、韓<span class="jiaozhusup">【章：十二行本「韓」作「趙」；乙十一行本同；孔本同；張校同。】</span>會于鄗。<span class="jiazhu">班《志》，鄗縣屬中山郡。此時爲趙地，後漢改曰高邑，唐爲趙州柏鄕縣、贊皇縣地。鄗，呼各翻。</span></p>
<p class="strong" id="year_toc_39"><span class="section" id="title-12"><span data-head-description="周顯王" data-head-level="h4" data-head-title="十三年">十三年</span></span><span class="biaozhusup" data-rel="">（乙丑、前三五六年）</span></p>
<p class="em2 strong"><span class="yinwen">1</span>趙、燕會于阿。<span class="jiazhu">燕，因肩翻。</span></p>
<p class="em2 strong"><span class="yinwen">2</span>趙、齊、宋會于平陸。</p>
<p class="strong" id="year_toc_40"><span class="section" id="title-13"><span data-head-description="周顯王" data-head-level="h4" data-head-title="十四年">十四年</span></span><span class="biaozhusup" data-rel="">（丙寅、前三五五年）</span></p>
<p class="em2 strong"><span class="yinwen">1</span>齊威王、魏惠王會田于郊。惠王曰：<span class="yinhao">「齊亦有寶乎？」</span>威王曰：<span class="yinhao">「無有。」</span>惠王曰：<span class="yinhao">「寡人國雖小，尙有徑寸之珠，照車前後各十二乘者十枚。<span class="jiazhu">乘，繩證翻。</span>豈以齊大國而無寶乎？」</span>威王曰：<span class="yinhao">「寡人之所以爲寶者與王異。吾臣有檀子者，<span class="jiazhu">《姓譜》云：齊公族有食采於瑕丘檀城，因以爲氏。</span>使守南城，<span class="jiazhu">城在齊之南境，故曰南城。</span>則楚人不敢爲寇，泗上十二諸侯皆來朝。<span class="jiazhu">朝，直遙翻。</span>吾臣有盼子者，使守高唐，則趙人不敢東漁于河。<span class="jiazhu">盼，匹莧翻，又披班翻。按丁度《集韻》，盼，與盻同。盼子，齊之同姓，卽田盼也。班《志》，高唐縣屬平原郡。杜預曰：祝阿西北有高唐城。宋白曰：齊州章丘縣，古高唐，春秋、戰國之時爲齊邑，故城在廢禹城縣西四十里。唐之禹城，漢祝阿也。</span>吾吏有黔夫者，使守徐州，<span class="jiazhu">《姓譜》：齊有黔敖，則黔亦姓也，音其淹翻。司馬彪曰：魯國薛縣，六國時曰徐州。徐，音舒。丁度《集韻》<span class="yinhao">「徐」</span>作<span class="yinhao">「俆」</span>，音同。</span>則燕人祭北門，趙人祭西門，<span class="jiazhu">燕在齊之北，趙在齊之西。賈逵曰：燕、趙畏齊，故祭以求福。燕，因肩翻。</span>徙而從者七千餘家。吾臣有種首者，使備盜賊，則道不拾遺。<span class="jiazhu">種，章勇翻。</span>此四臣者，將照千里，豈特十二乘哉！」</span>惠王有慚色。</p>
<p class="em2 strong"><span class="yinwen">2</span>秦孝公、魏惠王會于杜平。<span class="jiazhu">班《志》，京兆有杜陵縣，故周之杜伯國也。《史記·灌嬰傳》：嬰以昌平侯食邑於杜平鄕。《正義》曰：杜平在唐之同州澄城縣界。《魏世家》作<span class="yinhao">「社平」</span>。</span></p>
<p class="em2 strong"><span class="yinwen">3</span>魯共公薨，子康公毛立。<span class="jiazhu">共，讀曰恭。</span></p>
<p class="strong" id="year_toc_41"><span class="section" id="title-14"><span data-head-description="周顯王" data-head-level="h4" data-head-title="十五年">十五年</span></span><span class="biaozhusup" data-rel="">（丁卯、前三五四年）</span></p>
<p class="em2 strong"><span class="yinwen">1</span>秦敗魏師于元里，<span class="jiazhu">《史記正義》曰：元里亦在同州澄城縣界。敗，補邁翻。</span>斬首七千級，<span class="jiazhu">秦法，戰而斬敵人一首者，賜爵一級，因謂之級。</span>取少梁。<span class="jiazhu">少，詩照翻。</span></p>
<p class="em2 strong"><span class="yinwen">2</span>魏惠王伐趙，圍邯鄲。楚王使景舍救趙。<span class="jiazhu">邯，音寒。鄲，音丹。昭、屈、景，皆楚之同姓，楚強族也。屈，九勿翻。</span></p>
<p class="strong" id="year_toc_42"><span class="section" id="title-15"><span data-head-description="周顯王" data-head-level="h4" data-head-title="十六年">十六年</span></span><span class="biaozhusup" data-rel="">（戊辰、前三五三年）</span></p>
<p class="em2 strong"><span class="yinwen">1</span>齊威王使田忌救趙。</p>
<p class="em2 strong">初，孫臏與龐涓俱學兵法，<span class="jiazhu">《姓譜》：周文王子康叔封於衞，至武公子惠孫曾耳爲衞上卿，因氏焉，後有孫武、孫臏，俱善兵。趙明誠《金石錄》有《漢安平相孫根碑》云：先出自有殷之裔子，武王定周，封比干墓，胤裔分析，定曰孫焉。《姓譜》又曰：龐姓，畢公高之後，支庶封於龐，因氏焉。臏，頻忍翻，刖刑也，去膝蓋骨。鄭玄曰：周改臏作刖，刖，斷足也。《書傳》云：決關梁、踰城郭而略盜者，其刑臏。孫臏蓋以刖足故呼爲臏。《說文》：臏，膝耑也；《類篇》：毗賓切。龐，薄江翻。涓，古玄翻。</span>龐涓仕魏爲將軍，<span class="jiazhu">將軍之官，自周以來有之。</span>自以能不及孫臏，乃召之；至，則以法斷其兩足而黥之，<span class="jiazhu">斷，丁管翻。</span>欲使終身廢棄。齊使者至魏，孫臏以刑徒陰見，說齊使者，<span class="jiazhu">齊使，疏吏翻。說，式芮翻。</span>齊使者竊載與之齊。<span class="jiazhu">之，往也。</span>田忌善而客待之，進於威王。威王問兵法，遂以爲師。於是威王謀救趙，以孫臏爲將；辭以刑餘之人不可，乃以田忌爲將而孫子爲師，居輜車中，坐爲計謀。<span class="jiazhu">將，卽亮翻。《字林》曰：輧車，有衣蔽、無後轅者謂之輜。《釋名》曰：有邸曰輜，無邸曰輧。《傅子》曰：周曰輜車，卽輦也。康曰：輧車也，軍行所以載輜重。輜，楚持翻。輧，蒲眠翻。重，直用翻。</span></p>
<p class="em2 strong">田忌欲引兵之趙。孫子曰：<span class="yinhao">「夫解雜亂紛糾者不控拳，<span class="jiazhu">《索隱》曰：謂事之雜亂紛糾也。解雜亂紛糾者，當善以手解之，不可控拳而擊之。余謂雜亂紛糾者，謂人鬬者耳，非事也。康曰：拳，與絭同。絭者，攘臂繩也。余謂當從《索隱》說，康說非。夫，音扶。</span>救鬬者不搏撠，<span class="jiazhu">《索隱》曰：搏撠，音博戟，謂救鬬者當善撝解之，毋以手相搏撠，則其怒益熾矣。按撠，謂以手持撠以刺人也。余謂《索隱》之說善矣，但以撠爲持撠以刺人則非也。撠，如《漢書》<span class="yinhao">「撠太后掖」</span>之撠，師古曰：撠，謂拘持之也。毛晃曰：索持曰搏，拘持曰撠。</span>批亢擣虛，形格勢禁，則自爲解耳。<span class="jiazhu">《索隱》曰：批，白結翻。亢，苦浪翻。按批者，相排批也，音白滅翻。亢，言敵人相亢拒也。擣者，擊也，衝也。虛，空也。謂前人相亢，必須批之，彼兵若虛則衝擣之，若批其相亢，擊擣彼虛，則是其形相格，其勢自禁止，則彼自爲解也。康曰：亢，極也，高也。擣，築也。乘其高亢而批之，乘其虛而擣之，則其勢自解。批亢擣虛，所謂形格勢禁也。余謂《索隱》之說爲長。蓋鬬者方相亢拒，則排批之使解；虛者，兩敵距鬬力所不及之處，擣之則雖欲鬬，其勢不能不解，此易見也。格，各額翻，格正也，又擊也，鬬也。《吳都賦》：<span class="yinhao">「𥜿𥜿笑而被格」</span>，本音如字，協韻音閣。𥜿，與狒同，音父沸翻。</span>今梁、趙相攻，輕兵銳卒必竭於外，老弱疲於內；子不若引兵疾走魏都，據其街路，衝其方虛，<span class="jiazhu">康曰：虛，音墟。余謂虛，如字，衝其方虛，卽上所謂<span class="yinhao">「擣虛」</span>也。《索隱》之說，義亦如此。走，則湊翻。</span>彼必釋趙以自救：是我一舉解趙之圍而收弊於魏也。」</span>田忌從之。十月，邯鄲降魏。<span class="jiazhu">邯，音寒。鄲，音丹。降，戶江翻。</span>魏師還，與齊戰于桂陵，魏師大敗。<span class="jiazhu">還，從宣翻，又音如字。《水經註》：濮渠與酸水會，水東逕滑臺城南，又東南逕瓦亭南，又東南會于濮。濮渠之側有漆城。桂城亦曰桂陵，卽田忌敗魏師處。《史記正義》曰：桂陵在曹州乘氏縣東南二十一里。濮，博木翻。</span></p>
<p class="em2 strong"><span class="yinwen">2</span>韓伐東周，取陵觀、廩丘。<span class="jiazhu">周室衰微，戰國之時僅有七邑，漢時之河南、洛陽、穀成、平陰、偃師、鞏、緱氏是也。《晉志》曰：周考王封周桓公孫惠公於鞏，號東周，故戰國有東、西周，芒山、首山其界也。陵觀、廩丘皆當時邑聚之名，史無所考。廩丘，《史記》作<span class="yinhao">「邢丘」</span>。觀，古玩翻。</span></p>
<p class="em2 strong"><span class="yinwen">3</span>楚昭奚恤爲相。江乙言於楚王曰：<span class="yinhao">「人有愛其狗者，狗嘗溺井，<span class="jiazhu">昭、屈、景，楚之強族，所謂<span class="yinhao">「三閭」</span>者也。太史公曰：嬴姓分封爲江氏。相，息亮翻。溺，奴弔翻。</span>其鄰人見，欲入言之，狗當門而噬之。今昭奚恤常惡臣之見，亦猶是也。<span class="jiazhu">噬，時制翻。見，謂見楚王也。惡，烏路翻。</span>且人有好揚人之善者，王曰：『此君子也，』近之；好揚人之惡者，王曰：『此小人也，』遠之。<span class="jiazhu">好，呼到翻。近者，附近之近，去聲。遠，于願翻，推而遠之。推，吐雷翻。</span>然則且有子弑其父、臣弑其主者，而王終己不知也。<span class="jiazhu">己，音紀。終己，猶言終身也。</span>何者？以王好聞人之美而惡聞人之惡也。」</span>王曰：<span class="yinhao">「善，寡人願兩聞之。」</span><span class="jiazhu">江乙欲毀昭奚恤，故先設是言。</span></p>
<p class="strong" id="year_toc_43"><span class="section" id="title-16"><span data-head-description="周顯王" data-head-level="h4" data-head-title="十七年">十七年</span></span><span class="biaozhusup" data-rel="">（己巳、前三五二年）</span></p>
<p class="em2 strong"><span class="yinwen">1</span>秦大良造伐魏。<span class="jiazhu">《索隱》曰：大良造，卽大上造。余謂大良造，大上造之良者也。按《史記·秦紀》：孝公十年，衞鞅爲大良造，將兵圍魏安邑，降之。又按《六國年表》，秦孝公之十年，顯王之十七年，所謂大良造伐魏，卽衞鞅將兵也。是時魏都安邑，其兵猶強，龐涓、太子申、公子卬未敗，安邑不應遽降於秦。至顯王二十九年，卬軍旣敗，魏獻河西之地於秦，始去安邑徙都大梁。《史記·六國表》不書徙大梁而《世家》書之，《魏世家》於是年不書安邑降秦而《秦紀》孝公十年書之。《通鑑》從《魏世家》，於顯王二十九年書魏去安邑，徙大梁，而是年不書魏安邑降秦，蓋亦疑而除去之。但大良造之下當有<span class="yinhao">「衞鞅」</span>二字，意謂傳寫《通鑑》者逸之。<span class="jiaozhusup">【章：十二行本正有「衞鞅」二字；乙十一行本同；孔本同；退齋校同。】</span></span></p>
<p class="em2 strong"><span class="yinwen">2</span>諸侯圍魏襄陵。<span class="jiazhu">《史記正義》曰：襄陵故城，在兗州鄒縣。余按魏境時不至於鄒。班《志》，河東有襄陵縣。師古曰：晉襄公之陵，因以名縣。《括地志》：襄陵在晉州臨汾縣東南三十五里。宋白曰：後魏爲禽昌縣；隋大業二年改爲襄陵縣，以趙襄子、晉襄公俱陵於是邑也。</span></p>
<p class="strong" id="year_toc_44"><span class="section" id="title-17"><span data-head-description="周顯王" data-head-level="h4" data-head-title="十八年">十八年</span></span><span class="biaozhusup" data-rel="">（庚午、前三五一年）</span></p>
<p class="em2 strong"><span class="yinwen">1</span>秦衞鞅圍魏固陽，降之。<span class="jiazhu">魏有上郡，北至固陽，漢五原郡稒陽縣是也。《括地志》：固陽在銀州銀城縣界。按魏築長城，自鄭濱洛，北抵銀州，至勝州固陽縣爲塞也。固陽有連山，東至黃河，西南至夏、會等州。降，戶江翻。夏，戶雅翻。</span></p>
<p class="em2 strong"><span class="yinwen">2</span>魏人歸趙邯鄲。<span class="jiazhu">邯，音寒。鄲，音丹。</span>與趙盟漳水上。<span class="jiazhu">《記·曲禮》曰：涖牲曰盟。盟者，殺牲歃血，誓於神也。天下太平之時，諸侯不得擅相與盟，惟天子巡狩至方岳之下，會畢，乃與諸侯相盟，同好惡，獎王室，以昭事神、訓民、事君，凡國有疑則盟，詛其不信者。至於五霸，有事而會，不協而盟。盟之爲法，先鑿地爲方坎，殺牲於坎上，割牲左耳，盛以珠盤；又取血，盛以玉敦；用血爲盟書，成，乃歃血而讀書。《左傳》云：<span class="yinhao">「坎用牲加書，」</span>是也。班《志》：濁漳水出上黨長子縣鹿谷山，東至鄴，入清漳。《水經》曰：出長子縣發鳩山，東至武安縣與清漳會，謂之交漳口。又東過鄴縣列人，又東北過鉅鹿信都，謂之衡漳；又東北過平舒縣南而東入海。漳，諸良翻。</span></p>
<p class="em2 strong"><span class="yinwen">3</span>韓昭侯以申不害爲相。<span class="jiazhu">《諡法》：昭德有勞曰昭；聖聞周達曰昭。《姓譜》：四岳之後封於申。周有申伯，鄭有大夫申侯，齊有申鮮虞。相，息亮翻。</span></p>
<p class="em2 strong">申不害者，鄭之賤臣也，學黃、老、刑名，以干昭侯。<span class="jiazhu">黃、老，黃帝、老子之書。</span>昭侯用爲相，內修政敎，外應諸侯，十五年，終申子之身，國治兵強。<span class="jiazhu">治，直吏翻。</span></p>
<p class="em2 strong">申子嘗請仕其從兄，<span class="jiazhu">從，才用翻；羣從之從同。</span>昭侯不許，申子有怨色。昭侯曰：<span class="yinhao">「所爲學於子者，欲以治國也。<span class="jiazhu">爲，于僞翻。治，直之翻。</span>今將聽子之謁而廢子之術乎，已其行子之術而廢子之請乎？子嘗敎寡人修功勞，視次第；今有所私求，我將奚聽乎？」</span>申子乃辟舍請罪曰：<span class="yinhao">「君眞其人也！」</span><span class="jiazhu">辟，讀曰避。</span></p>
<p class="em2 strong">昭侯有弊袴，命藏之。<span class="jiazhu">袴，苦故翻，脛衣也。</span>侍者曰：<span class="yinhao">「君亦不仁者矣，不賜左右而藏之！」</span>昭侯曰：<span class="yinhao">「吾聞明主愛一嚬一咲，嚬有爲嚬，咲有爲咲。今袴豈特嚬咲哉！吾必待有功者。」</span><span class="jiazhu">言袴雖弊，其直猶重，固不止於嚬咲也。然人主之嚬咲，所關甚大，昭侯姑以此爲言耳。爲，于僞翻。嚬，與顰同，愁蹙之貌。咲，古笑字。</span></p>
<p class="strong" id="year_toc_45"><span class="section" id="title-18"><span data-head-description="周顯王" data-head-level="h4" data-head-title="十九年">十九年</span></span><span class="biaozhusup" data-rel="">（辛未、前三五○年）</span></p>
<p class="em2 strong"><span class="yinwen">1</span>秦商鞅築冀闕宮庭於咸陽，<span class="jiazhu">《索隱》曰：冀闕，卽魏闕也。《爾雅》：觀謂之闕。郭璞曰：宮門雙闕也。《釋名》：闕在門兩旁，中間闕然爲道也。《三輔黃圖》曰：人臣至此，必思其所闕少。《爾雅》：宮謂之室。郭璞曰：宮，謂圍繞之也。《說文》曰：庭，朝中也。《蒼頡篇》曰：庭，直也。《風俗通》曰：庭，正也。言縣庭、郡庭、朝庭，皆取平均正直也。《三輔黃圖》曰：山南爲陽，水北爲陽。山水皆在陽，故曰咸陽。漢高帝更名新城，武帝更名渭城，屬右扶風。《括地志》：咸陽故城，在雍州咸陽縣東十五里，在長安城北四十五里。宋白曰：咸陽縣本周王季所都，秦又都之。《三秦記》：秦都在九嵕山南，渭水北，山水俱陽，故名咸陽。二十九年，秦始封衞鞅於商，號商君；史以後所封書之。</span>徙都之。令民父子、兄弟同室內息者爲禁。<span class="jiazhu">息，止也。秦俗，父子、兄弟同室居止；商君始更制，禁同室內息者。堯敎民以人倫，敎之有序有別。秦用西戎之俗，至於男女無別，長幼無序。商君今爲之禁，古道也，烏可例言之！《白虎通》曰：父，矩也，以法度敎子也。子，孳也，孳孳無已也。兄，況也，況父法也。弟，悌也，心順、行篤也。</span>幷諸小鄕聚，集爲一縣，縣置令、丞，凡三十一縣。廢井田，開阡陌。<span class="jiazhu">《周禮》，六鄕，鄕萬二千五百家。又百家之內曰鄕，五鄙爲縣，縣二千五百家，此六遂之縣也。四甸爲縣，此州里之縣也。周制：天子地方千里，分爲百縣，縣有四郡。《左傳》趙鞅所謂<span class="yinhao">「上大夫受縣，下大夫受郡」</span>者也。秦幷天下，置三十六郡，以監天下之縣，自是始統於郡矣。《釋名》曰：縣，懸也，懸於郡也。《漢書音義》所謂<span class="yinhao">「大曰鄕，小曰聚」</span>，亦秦制也。《廣雅》曰：聚，聚居也，音慈諭翻。縣令、丞之官始此。令，音力正翻。令，命也，告也，律也，法也，長也；使爲一縣之長，以行誥命法律也。丞，翊也，副貳也。成周之制，田方里爲井，井九百畝，八家各耕百畝；其中百畝，八十畝爲公田，二十畝爲廬舍。《史記正義》曰：南北曰阡，東西曰陌。劉伯莊曰：開田界道，使不相干。長，知兩翻。</span>平斗、桶、權、衡、丈、尺。<span class="jiazhu">桶，《索隱》音統，非也；當作<span class="yinhao">「甬」</span>，音勇，斛也。沈括曰：予受詔考鍾律及鑄渾儀，求秦、漢以來度、量、斗、升，計六斗當今之一斗七升九合，秤三斤當今十三兩，一斤當今四兩三分兩之一，一兩當今六銖半。爲升中方，古尺二寸五分十分分之三，今尺一寸八分百分分之四十五強。</span></p>
<p class="em2 strong"><span class="yinwen">2</span>秦、魏遇于彤。<span class="jiazhu">彤，周彤伯所封之國，國於王畿之內。《史記·六國年表》：商君反，死彤地。則其地當在漢京兆鄭縣界。彤，徒冬翻。</span></p>
<p class="em2 strong"><span class="yinwen">3</span>趙成侯薨，公子緤與太子爭立；緤敗，奔韓。<span class="jiazhu">緤，私列翻。趙成侯，敬侯之子，名種。太子，肅侯語也。</span></p>
<p class="strong" id="year_toc_46"><span class="section" id="title-19"><span data-head-description="周顯王" data-head-level="h4" data-head-title="二十一年">二十一年</span></span><span class="biaozhusup" data-rel="">（癸酉、前三四八年）</span></p>
<p class="em2 strong"><span class="yinwen">1</span>秦商鞅更爲賦稅法，行之。<span class="jiazhu">井田旣廢，則周什一之法不復用，蓋計畝而爲賦稅之法。更，工衡翻。</span></p>
<p class="strong" id="year_toc_47"><span class="section" id="title-20"><span data-head-description="周顯王" data-head-level="h4" data-head-title="二十二年">二十二年</span></span><span class="biaozhusup" data-rel="">（甲戌、前三四七年）</span></p>
<p class="em2 strong"><span class="yinwen">1</span>趙公子范襲邯鄲，不勝而死。<span class="jiazhu">邯，音寒。鄲，音丹。</span></p>
<p class="strong" id="year_toc_48"><span class="section" id="title-21"><span data-head-description="周顯王" data-head-level="h4" data-head-title="二十三年">二十三年</span></span><span class="biaozhusup" data-rel="">（乙亥、前三四六年）</span></p>
<p class="em2 strong"><span class="yinwen">1</span>齊殺其大夫牟。</p>
<p class="em2 strong"><span class="yinwen">2</span>魯康公薨，子景公偃立。</p>
<p class="em2 strong"><span class="yinwen">3</span>衞更貶號曰侯，服屬三晉。<span class="jiazhu">周成王封康叔爲衞侯，其後世進爵爲公；今寖以弱小，貶號曰侯。貶，悲檢翻。</span></p>
<p class="strong" id="year_toc_49"><span class="section" id="title-22"><span data-head-description="周顯王" data-head-level="h4" data-head-title="二十五年">二十五年</span></span><span class="biaozhusup" data-rel="">（丁丑、前三四四年）</span></p>
<p class="em2 strong"><span class="yinwen">1</span>諸侯會于京師。<span class="jiazhu">時天下宗周，以洛陽爲京師。京，大也；師，衆也；京師，衆大之名也。</span></p>
<p class="strong" id="year_toc_50"><span class="section" id="title-23"><span data-head-description="周顯王" data-head-level="h4" data-head-title="二十六年">二十六年</span></span><span class="biaozhusup" data-rel="">（戊寅、前三四三年）</span></p>
<p class="em2 strong"><span class="yinwen">1</span>王致伯于秦，<span class="jiazhu">伯，如字。伯者，周二伯、九伯之任。</span>諸侯皆賀秦。秦孝公使公子少官帥師會諸侯于逢澤以朝王。<span class="jiazhu">《左傳》：逢澤有介麋焉，宋地也。杜預《註》曰：《地理志》言逢澤在滎陽開封縣東北；遠，疑非。《括地志》曰：逢澤在汴州浚儀縣東南二十四里。帥，音率。</span></p>
<p class="strong" id="year_toc_51"><span class="section" id="title-24"><span data-head-description="周顯王" data-head-level="h4" data-head-title="二十八年">二十八年</span></span><span class="biaozhusup" data-rel="">（庚辰、前三四一年）</span></p>
<p class="em2 strong"><span class="yinwen">1</span>魏龐涓伐韓。韓請救於齊。齊威王召大臣而謀曰：<span class="yinhao">「蚤救孰與晚救？」</span>成侯曰：<span class="yinhao">「不如勿救。」</span><span class="jiazhu">鄒忌爲齊相，封成侯。</span>田忌曰：<span class="yinhao">「弗救則韓且折而入於魏，<span class="jiazhu">折，而設翻。</span>不如蚤救之。」</span>孫臏曰：<span class="yinhao">「夫韓、魏之兵未弊而救之。<span class="jiazhu">臏，頻忍翻，又毗賓翻。夫，音扶。</span>是吾代韓受魏之兵，顧反聽命於韓也。且魏有破國之志，韓見亡，必東面而愬於齊矣。<span class="jiazhu">見亡，言見有亡國之勢也。愬，告愬也。</span>吾因深結韓之親而晚承魏之弊，則可受重利而得尊名也。」</span>王曰：<span class="yinhao">「善。」</span>乃陰許韓使而遣之。<span class="jiazhu">陰，闇也。使，疏吏翻。</span>韓因恃齊，五戰不勝，而東委國於齊。</p>
<p class="em2 strong">齊因起兵，使田忌、田嬰、田盼將之。<span class="jiazhu">盼，與盻同，音匹莧翻。將，卽亮翻；下同。又音如字，領也。</span>孫子爲師，以救韓，直走魏都。<span class="jiazhu">走，音奏。</span>龐涓聞之，去韓而歸。<span class="jiazhu">龐，薄江翻。涓，工玄翻。</span>魏人大發兵，以太子申爲將，以禦齊師。孫子謂田忌曰：<span class="yinhao">「彼三晉之兵素悍勇而輕齊，<span class="jiazhu">將，卽亮翻。悍，下罕翻，又音汗。</span>齊號爲怯。善戰者因其勢而利導之。《兵法》：『百里而趣利者蹶上將，五十里而趣利者軍半至。』」</span><span class="jiazhu">此孫武子《兵法》也。趣，七喻翻。魏武帝曰：蹶，其月翻。蹶，猶挫也。劉氏曰：蹶，猶斃也。半至，謂軍趣利前後不相屬，半至半不至也。屬，陟玉翻。</span>乃使齊軍入魏地爲十萬竈，明日爲五萬竈，又明日爲二萬竈。龐涓行三日，大喜曰：<span class="yinhao">「我固知齊軍怯，入吾地三日，士卒亡者過半矣！」</span><span class="jiazhu">過，工禾翻。</span>乃棄其步軍，<span class="jiazhu">句斷。龐，薄江翻。涓，圭淵翻。</span>與其輕銳倍日幷行逐之。<span class="jiazhu">幷行，兼程而行也。倍日，一日行兩日之程，亦兼程也。</span>孫子度其行，暮當至馬陵，<span class="jiazhu">司馬彪《志》：魏郡元城縣。《註》云：《左傳》成七年，會馬陵；杜預《註》，在縣東南，龐涓死處。虞喜《志林》：馬陵在濮州鄄城東北六十里，澗谷深，可以置伏。度，徒洛翻。鄄，吉掾翻。</span>馬陵道陿而旁多阻隘，可伏兵，<span class="jiazhu">陿，與狹同。隘，烏懈翻。</span>乃斫大樹，白而書之曰：<span class="yinhao">「龐涓死此樹下！」</span>於是令齊師善射者萬弩夾道而伏，期日暮見火舉而俱發。龐涓果夜到斫木下，見白書，以火燭之，讀未畢，萬弩俱發，魏師大亂相失。龐涓自知智窮兵敗，乃自剄，曰：<span class="yinhao">「遂成豎子之名！」</span><span class="jiazhu">龐，薄江翻。涓，工玄翻。剄，古頂翻，斷首也；康古定切，非。豎，殊遇翻。《說文》：豎使布短衣。</span>齊因乘勝大破魏師，虜太子申。</p>
<p class="em2 strong"><span class="yinwen">2</span>成侯鄒忌惡田忌，<span class="jiazhu">鄒，以國爲氏。惡，烏路翻。</span>使人操十金，卜於市，<span class="jiazhu">操，七刀翻。</span>曰：<span class="yinhao">「我，田忌之人也。我爲將三戰三勝，欲行大事，可乎？」</span>卜者出，因使人執之。田忌不能自明，率其徒攻臨淄，<span class="jiazhu">臨淄，齊國都也；城臨淄水，因以爲名。班《志》，臨淄屬齊國。臣瓚曰：臨淄，卽營丘，太公營之。淄，莊持翻。</span>求成侯；不克，出奔楚。<span class="jiazhu">爲下齊復田忌張本。</span></p>
<p class="strong" id="year_toc_52"><span class="section" id="title-25"><span data-head-description="周顯王" data-head-level="h4" data-head-title="二十九年">二十九年</span></span><span class="biaozhusup" data-rel="">（辛巳、前三四○年）</span></p>
<p class="em2 strong"><span class="yinwen">1</span>衞鞅言於秦孝公曰：<span class="yinhao">「秦之與魏，譬若人有腹心之疾，非魏幷秦，秦卽幷魏。何者？魏居嶺阨之西，<span class="jiazhu">《索隱》曰：蓋安邑以東，山嶺險阨之地，今蒲州中條以東，連汾、晉之險嶝，皆其地也。阨，於革翻。</span>都安邑，與秦界河，<span class="jiazhu">秦、魏以河爲界也。</span>而獨擅山東之利，<span class="jiazhu">擅，市戰翻。</span>利則西侵秦，病則東收地。今以君之賢聖，國賴以盛；而魏往年大破於齊，諸侯畔之，可因此時伐魏。魏不支秦，必東徙，然後秦據河、山之固，東鄕以制諸侯，<span class="jiazhu">鄕，讀曰嚮。</span>此帝王之業也。」</span>公從之，使衞鞅將兵伐魏。魏使公子卬將而禦之。</p>
<p class="em2 strong">軍旣相距，衞鞅遺公子卬書曰：<span class="yinhao">「吾始與公子驩；今俱爲兩國將，<span class="jiazhu">將，卽亮翻。遺，于季翻。</span>不忍相攻，可與公子面相見盟，樂飲而罷兵，以安秦、魏之民。」</span><span class="jiazhu">樂，音洛。</span>公子卬以爲然，乃相與會；盟已，飲，<span class="jiazhu">盟已而飲也。</span>而衞鞅伏甲士，襲虜公子卬，因攻魏師，大破之。</p>
<p class="em2 strong">魏惠王恐，使使獻河西之地於秦以和。<span class="jiazhu">使使，下疏吏翻。</span>因去安邑，徙都大梁。<span class="jiazhu">班《志》：陳留郡浚儀縣，故大梁。杜佑曰：汴州城西古城，戰國時魏惠王所築。</span>乃歎曰：<span class="yinhao">「吾恨不用公叔之言！」</span><span class="jiazhu">公叔言見上八年。</span></p>
<p class="em2 strong">秦封衞鞅商於十五邑，<span class="jiazhu">班《志》：弘農郡商縣，商君邑。裴駰曰：商於之地在今順陽郡南鄕、丹水二縣，有商城在於中，故謂之商於。《史記正義》曰：丹水及商皆屬弘農，今言順陽，是魏、晉始分置順陽郡，商及丹水皆屬之也。《水經註》：丹水逕南鄕、丹水二縣之間，歷於中之北，所謂商於者也。杜佑曰：今鄧州內鄕縣東七里有於村，蓋秦所謂商州。商洛縣，古商邑，卨所封也；漢爲商縣。於，如字。</span>號曰商君。</p>
<p class="em2 strong"><span class="yinwen">2</span>齊、趙伐魏。</p>
<p class="em2 strong"><span class="yinwen">3</span>楚宣王薨，子威王商立。</p>
<p class="strong" id="year_toc_53"><span class="section" id="title-26"><span data-head-description="周顯王" data-head-level="h4" data-head-title="三十一年">三十一年</span></span><span class="biaozhusup" data-rel="">（癸未、前三三八年）</span></p>
<p class="em2 strong"><span class="yinwen">1</span>秦孝公薨，子惠文王立。公子虔之徒告商君欲反，發吏捕之。商君亡之魏；<span class="jiazhu">之，如也，往也。</span>魏人不受，復內之秦。<span class="jiazhu">內，讀曰納。怨其挾詐以破魏師，故不受。</span>商君乃與其徒之商於，發兵北擊鄭，<span class="jiazhu">之，往也，如也。鄭，京兆之鄭縣也，周宣王弟鄭桓公采邑，唐屬華州。宋白《續通典》曰：鄭縣古城在華州郡城北。</span>秦人攻商君，殺之，車裂以徇，盡滅其家。<span class="jiazhu">車裂，古之轘刑。轘，戶串翻。</span></p>
<p class="em2 strong">初，商君相秦，用法嚴酷，嘗臨渭論囚，渭水盡赤。<span class="jiazhu">相，息亮翻。《水經》：渭水出隴西首陽縣鳥鼠山，東流至秦都咸陽南。商君蓋臨此以論囚。決罪曰論。論，盧困翻。</span>爲相十年，人多怨之。<span class="jiazhu">按顯王十七年，秦以商鞅爲大良造；十九年，商鞅徙秦都咸陽，廢井田，開阡陌，平權量。二十一年，更賦稅法，爲相當在是年，至今年十年矣。</span>趙良見商君，商君問曰：<span class="yinhao">「子觀我治秦<span class="jiazhu">治，直之翻。</span>孰與五羖大夫賢？」</span><span class="jiazhu">百里奚自賣以五羖羊之皮，爲人養牛；秦穆公舉以爲相，秦人謂之五羖大夫。羖，牡羊也。羖，音古。</span>趙良曰：<span class="yinhao">「千人之諾諾，不如一士之諤諤。<span class="jiazhu">引趙簡子之言。諾，應聲也。諤，謇直也。</span>僕請終日正言而無誅，可乎？」</span>商君曰：<span class="yinhao">「諾。」</span>趙良曰：<span class="yinhao">「五羖大夫，荊之鄙人也，穆公舉之牛口之下<span class="jiazhu">《孟子》：百里奚，虞人也，以食牛干秦繆公。今曰荊之鄙人，按《史記》：晉滅虞，執百里傒，爲秦繆夫人媵。百里傒亡秦走宛，楚鄙人執之；繆公以五羖羊皮贖之，以爲上大夫。傒，讀與奚同。繆，讀與穆同。媵，以證翻。宛，於元翻。</span>而加之百姓之上，秦國莫敢望焉。相秦六七年而東伐鄭，<span class="jiazhu">謂《左傳》僖三十年與晉圍鄭也。相，息亮翻。</span>三置晉君，一救荊禍。<span class="jiazhu">三置晉君，謂立惠公、懷公、文公也。《索隱》曰：《十二諸侯年表》，穆公二十八年，會晉伐楚朝周；此云救荊，未詳。余按《左傳》，晉旣敗楚于城濮，又敗秦於崤，穆公使鬬克歸楚求成，所謂救荊禍，蓋指此也。秦諱楚，故其國記率謂楚爲<span class="yinhao">「荊」</span>。太史公取《秦記》爲《史記》，《通鑑》又因《史記》而成書，故亦以楚爲荊。</span>其爲相也，勞不坐乘，<span class="jiazhu">古者車立乘，惟安車則坐乘耳。</span>暑不張蓋。<span class="jiazhu">《周禮》：輪人爲蓋。蓋，所以覆冒車上也。</span>行於國中，不從車乘，<span class="jiazhu">乘，繩證翻。</span>不操干戈。<span class="jiazhu">操，七刀翻。</span>五羖大夫死，秦國男女流涕，童子不歌謠，舂者不相杵。<span class="jiazhu">《記》：鄰有喪，舂不相。《註》云：相杵者，以音聲相勸。相，息亮翻。</span>今君之見也，因嬖人景監以爲主；<span class="jiazhu">事見上八年。嬖，卑義翻，又博計翻。監，甲暫翻。</span>其從政也，淩轢公族，殘傷百姓。<span class="jiazhu">轢，郎擊翻。車踐曰轢。</span>公子虔杜門不出已八年矣。君又殺祝懽而黥公孫賈。<span class="jiazhu">祝，姓也。古有巫，史、祝之官，其子孫因以爲姓。或曰：武王封黃帝之後於祝，其子孫因氏焉。黥，其京翻。</span>《詩》曰：『得人者興，失人者崩。』<span class="jiazhu">逸《詩》也。</span>此數者，非所以得人也。君之出也，後車載甲，多力而騈脅者爲驂乘，<span class="jiazhu">杜預曰：騈脅，合幹也。騈，步田翻。乘，繩證翻。驂，讀曰參。</span>持矛而操闟戟者旁車而趨。<span class="jiazhu">薛綜曰：闟之爲言函也，取四戟函車邊。此蓋令力士旁車而趨，有急則操翕戟以禦之也。《後漢志》有闟戟車。《晉志》：闟戟車，長戟邪偃在後。《唐韻》：戟名曰闟，音所及翻。《史記正義》曰：顧野王云：矛，鋋也。《方言》云：矛，吳、楚、江、淮之間謂之鋋。《釋名》曰：戟，格也，旁有枝格。旁車之旁，音步浪翻。</span>此一物不具，君固不出。《書》曰：『恃德者昌，恃力者亡。』<span class="jiazhu">逸《書》也。</span>此數者，非恃德也。君之危若朝露，<span class="jiazhu">朝露易晞，言不久也。</span>而尙貪商於之富，寵秦國之政，<span class="jiazhu">言以專秦國之政爲寵也。</span>畜百姓之怨。<span class="jiazhu">畜，讀曰蓄。</span>秦王一旦捐賓客而不立朝，<span class="jiazhu">朝，直遙翻。</span>秦國之所以收君者豈其微哉！」</span><span class="jiazhu">微，少也。趙良言豈少，蓋謂太子與其師傅將挾怨而殺之也。</span>商君弗從。居五月而難作。<span class="jiazhu">難，乃旦翻。史言商君尙刑愎諫之禍速。</span></p>
<p class="strong" id="year_toc_54"><span class="section" id="title-27"><span data-head-description="周顯王" data-head-level="h4" data-head-title="三十二年">三十二年</span></span><span class="biaozhusup" data-rel="">（甲申、前三三七年）</span></p>
<p class="em2 strong"><span class="yinwen">1</span>韓申不害卒。<span class="jiazhu">卒，子恤翻。</span></p>
<p class="strong" id="year_toc_55"><span class="section" id="title-28"><span data-head-description="周顯王" data-head-level="h4" data-head-title="三十三年">三十三年</span></span><span class="biaozhusup" data-rel="">（乙酉、前三三六年）</span></p>
<p class="em2 strong"><span class="yinwen">1</span>宋太丘社亡。<span class="jiazhu">班《志》，沛郡有太丘縣。又《志》曰：宋太丘社亡，周鼎淪沒於泗水中。《爾雅》：右陵太丘。《釋》云：謂丘之西有大阜者爲太丘。宋太丘社亡，蓋依丘作社，於時亡去，咎證也。</span></p>
<p class="em2 strong"><span class="yinwen">2</span>鄒人孟軻見魏惠王，<span class="jiazhu">鄒，春秋之邾國也。班《志》，鄒縣屬魯國。宋白曰：淄州鄒平縣，漢舊縣。</span>王曰：<span class="yinhao">「叟，<span class="jiazhu">叟者，尊老之稱。稱，尺證翻。</span>不遠千里而來，亦有以利吾國乎？」</span>孟子曰：<span class="yinhao">「君何必曰利，仁義而已矣！<span class="jiazhu">不遠千里，言不以千里爲遠也。</span>君曰何以利吾國，大夫曰何以利吾家，士庶人曰何以利吾身，上下交征利而國危矣。未有仁而遺其親者也，未有義而後其君者也。」</span><span class="jiazhu">後，戶豆翻。</span>王曰：<span class="yinhao">「善。」</span><span class="jiazhu">《通鑑》於此段前後書王，因《孟子》之文也。中間敍孟子答魏王之言，獨改<span class="yinhao">「王」</span>曰<span class="yinhao">「君」</span>，不與魏之稱王也。</span></p>
<p class="em2 strong">初，孟子師子思，嘗問牧民之道何先。子思曰：<span class="yinhao">「先利之。」</span>孟子曰：<span class="yinhao">「君子所以敎民者，亦仁義而已矣，何必利！」</span>子思曰：<span class="yinhao">「仁義固所以利之也。上不仁則下不得其所，上不義則下樂爲詐也，<span class="jiazhu">樂，音洛。</span>此爲不利大矣。故《易》曰：『利者，義之和也。』<span class="jiazhu">《易·乾卦·文言》。</span>又曰：『利用安身，以崇德也。』<span class="jiazhu">《易·大傳》之辭。</span>此皆利之大者也。」</span></p>
<p class="margin2">臣光曰：子思、孟子之言，一也。夫唯仁者爲知仁義之爲<span class="jiaozhusup">【章：十二行本無「爲」字；乙十一行本同。】</span>利，不仁者不知也。<span class="jiazhu">夫，音扶。</span>故孟子對梁王直以仁義而不及利者，所與言之人異故也。</p>
<p class="strong" id="year_toc_56"><span class="section" id="title-29"><span data-head-description="周顯王" data-head-level="h4" data-head-title="三十四年">三十四年</span></span><span class="biaozhusup" data-rel="">（丙戌、前三三五年）</span></p>
<p class="em2 strong"><span class="yinwen">1</span>秦伐韓，拔宜陽。</p>
<p class="strong" id="year_toc_57"><span class="section" id="title-30"><span data-head-description="周顯王" data-head-level="h4" data-head-title="三十五年">三十五年</span></span><span class="biaozhusup" data-rel="">（丁亥、前三三四年）</span></p>
<p class="em2 strong"><span class="yinwen">1</span>齊王、魏王會于徐州以相王。<span class="jiazhu">《史記正義》曰：《竹書紀年》云：梁惠王三十年，下邳遷于薛，改曰徐州。《續漢志》曰：魯國薛縣，六國時曰徐州。與《竹書》合。徐，音舒。相王者，相立爲王也。</span></p>
<p class="em2 strong"><span class="yinwen">2</span>韓昭侯作高門，屈宜臼曰：<span class="yinhao">「君必不出此門。<span class="jiazhu">許愼曰：屈宜臼，楚大夫，時在韓。屈，九勿翻。</span>何也？不時。吾所謂時者，非時日也。夫人固有利、不利時。<span class="jiazhu">夫，音扶。</span>往者君嘗利矣，不作高門。前年秦拔宜陽，今年旱，君不以此時恤民之急而顧益奢，此所謂時詘舉贏者也。<span class="jiazhu">詘，區勿翻。徐廣曰：時衰耗而作奢侈，言國家多難而勢詘，此時宜恤民之急，而舉事反若有贏餘者，失其所以爲國之道矣。<span class="yinhao">「時詘舉贏」</span>，蓋古語也。贏，怡成翻。</span>故曰不時。」</span></p>
<p class="em2 strong"><span class="yinwen">3</span>越王無彊伐齊。<span class="jiazhu">越王句踐之後。自句踐至無彊，凡六世。句，音鉤。踐，音慈淺翻。</span>齊王使人說之以伐齊不如伐楚之利。<span class="jiazhu">說，式芮翻。</span>越王遂伐楚。楚人大敗之，<span class="jiazhu">敗，補邁翻。</span>乘勝盡取吳故地，東至于浙江。越以此散，諸公族爭立，或爲王，或爲君，濱於海上，<span class="jiazhu">吳之故地，漢會稽、九江、丹楊、豫章、廬江、廣陵、臨淮等郡是也。越初都會稽，其境北至於禦兒，不能全有漢會稽一郡地；及其滅吳，始幷有吳地。今楚取吳地至于浙江；則禦兒亦入于楚矣。浙江有三源：發於太末者謂之榖水，今之衢港是也；發於烏傷者，《水經》謂之吳寧溪，今之婺港是也；發於黝縣者，班《志》謂之漸江水，今之徽港是也：三水合爲浙江，東至錢唐入海。浙，折也，言水屈折於羣山之間也。《釋名》曰：江，共也，小水流入其中，所公共也。國於海上者，漢之甌越、閩越、駱越其後也。浙，之列翻。濱，音賓。會，古外翻。太末之太，孟康音闥。港，古項翻。婺，亡遇翻。黝，音伊。閩，眉巾翻。駱，音洛。</span>朝服於楚。<span class="jiazhu">朝，直遙翻。</span></p>
<p class="strong" id="year_toc_58"><span class="section" id="title-31"><span data-head-description="周顯王" data-head-level="h4" data-head-title="三十六年">三十六年</span></span><span class="biaozhusup" data-rel="">（戊子、前三三三年）</span></p>
<p class="em2 strong"><span class="yinwen">1</span>楚王伐齊，圍徐州。<span class="jiazhu">徐，音舒。</span></p>
<p class="em2 strong"><span class="yinwen">2</span>韓高門成。昭侯薨，<span class="jiazhu">卒如屈宜臼言。卒，子恤翻。</span>子宣惠王立。<span class="jiazhu">宣惠，複諡也。</span></p>
<p class="em2 strong"><span class="yinwen">3</span>初，洛陽人蘇秦說秦王以兼天下之術，<span class="jiazhu">說，式芮翻。《姓譜》：蘇，己姓，顓頊裔孫吳回生陸終，陸終生昆吾，封於蘇，至周，蘇公。</span>秦王不用其言。蘇秦乃去，說燕文公曰：<span class="yinhao">「燕之所以不犯寇被甲兵者，以趙之爲蔽其南也。<span class="jiazhu">燕，因肩翻。被，皮義翻。</span>且秦之攻燕也，戰於千里之外；趙之攻燕也，戰於百里之內。<span class="jiazhu">燕南與趙接境；戰於百里之內，言其近也。秦欲攻燕，自蒲、潼下兵，則爲趙所隔，故必逕上郡之西，出雲中、九原然後至燕，故云戰於千里之外。</span>夫不憂百里之患而重千里之外，計無過於此者。<span class="jiazhu">夫，音扶。計無過於此者，言燕計之過，無甚於此。</span>願大王與趙從親，<span class="jiazhu">從，子容翻。</span>天下爲一，則燕國必無患矣。」</span><span class="jiazhu">此蘇秦爲燕至計，先定於胸中者。</span></p>
<p class="em2 strong">文公從之，資蘇秦車馬，以說趙肅侯曰：<span class="yinhao">「當今之時，山東之建國莫強於趙，<span class="jiazhu">說，式芮翻。建國，猶言立國也。</span>秦之所害亦莫如趙。然而秦不敢舉兵伐趙者，畏韓、魏之議其後也。秦之攻韓、魏也，無有名山大川之限，稍蠶食之，傅國都而止。<span class="jiazhu">傅，讀曰附，傅著之傅。</span>韓、魏不能支秦，必入臣於秦；秦無韓、魏之規則禍中於趙矣。<span class="jiazhu">中，竹仲翻。</span>臣以天下地<span class="jiaozhusup">【章：十二行本「地」作「之」；乙十一行本同；孔本同；張校同。】</span>圖案之，諸侯之地五倍於秦，料度諸侯之卒十倍於秦。<span class="jiazhu">料，音聊，又如字。度，徒洛翻。</span>六國爲一，幷力西鄕而攻秦，<span class="jiazhu">鄕，讀曰嚮。</span>秦必破矣。夫衡人者皆欲割諸侯之地以與秦，<span class="jiazhu">衡，讀曰橫。衡人，說客之連橫者。</span>秦成則其身富榮，國被秦患而不與其憂，<span class="jiazhu">與，讀曰預。</span>是以衡人日夜務以秦權恐愒諸侯，以求割地。<span class="jiazhu">《索隱》曰：恐，起拱翻。愒，許曷翻，又呼曷翻，謂相恐脅也。鄒氏愒音憩，義疏。</span>故願大王熟計之也！竊爲大王計，莫如一韓、魏、齊、楚、燕、趙爲從親以畔秦，<span class="jiazhu">從，子容翻。畔，反也，反秦之所爲也，秦之所爲者衡也。</span>令天下之將相會於洹水之上，<span class="jiazhu">令，盧經翻，使也。將，卽亮翻。相，息亮翻。徐廣曰：洹水出汲郡林慮縣。《水經》：洹水出上黨泫氏縣東北，出山逕鄴縣南，又東過內黃縣北，入于白溝。洹，音桓，又于元翻。慮，音廬。</span>通質結盟，<span class="jiazhu">質，音致。</span>約曰：『秦攻一國，五國各出銳師，或橈秦，<span class="jiazhu">服虔曰：橈，弱也，音奴敎翻，又音乃卯翻。</span>或救之。有不如約者，五國共伐之！』諸侯從親以擯秦，秦甲必不敢出於函谷以害山東矣。」</span><span class="jiazhu">從，子容翻。擯，必刃翻。班《志》，弘農郡弘農縣有秦函谷關；漢武帝從楊僕之請，移關於新安縣。文穎曰：秦關在弘農縣衡嶺，後移在河南穀成縣。師古曰：今桃林縣有洪溜澗水，卽古所謂函谷，其水北流入河，夾河之岸尙有舊關餘跡焉。穀成，卽新安。杜佑曰：漢函谷關在漢新安縣東北一里，其秦關在今靈寶縣。</span>肅侯大說，<span class="jiazhu">《索隱》曰：肅侯，名語。《諡法》：剛德克就曰肅；執心決斷曰肅。說，與悅同。</span>厚待蘇秦，尊寵賜賚之，以約於諸侯。</p>
<p class="em2 strong">會秦使犀首伐魏，大敗其師四萬餘人，禽將龍賈，取雕陰，<span class="jiazhu">犀首，魏官名。公孫衍爲此官，因號犀首，猶虎牙將軍之稱。龍姓出於龍伯氏，或云出於御龍氏。班《志》，上郡有雕陰道。《括地志》：雕陰故城，在鄜州洛交縣北三十里。敗，補邁翻。稱，尺證翻。</span>且欲東兵。<span class="jiazhu">言引兵東下也。</span>蘇秦恐秦兵至趙而敗從約，<span class="jiazhu">從，子容翻。</span>念莫可使用於秦者，乃激怒張儀，入之於秦。</p>
<p class="em2 strong">張儀者，魏人，與蘇秦俱事鬼谷先生，<span class="jiazhu">蓋居於鬼谷，因以稱之。《隋志》，馮翊郡韓城縣有鬼谷。《風俗通義》曰：鬼谷先生，六國時縱橫家。《索隱》曰：扶風池陽、潁川陽城並有鬼谷，蓋是其人所居，因以爲號。又樂壹註《鬼谷子》書云：蘇秦欲神祕其道，故假名鬼谷。</span>學縱橫之術，<span class="jiazhu">縱，與從同，音子容翻。</span>蘇秦自以爲不及也。儀游諸侯無所遇，困於楚，蘇秦故召而辱之。儀恐，<span class="jiazhu"><span class="yinhao">「恐」</span>，《史記》作<span class="yinhao">「怒」</span>。</span>念諸侯獨秦能苦趙，遂入秦。蘇秦陰遣其舍人齎金幣資儀，<span class="jiazhu">文穎曰：舍人，主廐內小吏官名也。師古曰：舍人，親近左右之通稱也；後遂爲司屬官號。齎，則兮翻。</span>儀得見秦王。秦王說之，<span class="jiazhu">說，讀曰悅。</span>以爲客卿。<span class="jiazhu">秦有客卿之官，以待自諸侯來者，其位爲卿而以客禮待之也。</span>舍人辭去，曰：<span class="yinhao">「蘇君憂秦伐趙敗從約，<span class="jiazhu">敗，補邁翻。從，子容翻。</span>以爲非君莫能得秦柄；故激怒君，使臣陰奉給君資，盡蘇君之計謀也。」</span>張儀曰：<span class="yinhao">「嗟乎，此吾在術中而不悟，吾不及蘇君明矣。爲吾謝蘇君，蘇君之時，儀何敢言！」</span><span class="jiazhu">爲吾之爲，于僞翻。爲後蘇秦死，儀方出說六國張本。說，式芮翻。</span></p>
<p class="em2 strong">於是蘇秦說韓宣惠王曰：<span class="yinhao">「韓地方九百餘里，帶甲數十萬，天下之強弓、勁弩、利劍皆從韓出。韓卒超足而射，百發不暇止。以韓卒之勇，被堅甲，蹠勁弩，<span class="jiazhu">被，皮義翻。蹠，之石翻，踏也。《史記正義》曰：欲放弩者皆坐，舉足踏弩材，手引湊機，然後發之。</span>帶利劍，一人當百，不足言也。大王事秦，秦必求宜陽、成皋；<span class="jiazhu">韓之宜陽，西接境於秦，當函谷出兵之路。成皋，春秋鄭之制邑，亦曰虎牢，戰國時爲鄭之屛蔽，皆韓之地。班《志》，宜陽屬弘農郡，成皋屬河南郡。</span>今茲効之，明年復求割地。<span class="jiazhu">復，扶又翻。</span>與則無地以給之；不與則棄前功，受後禍。且大王之地有盡而秦求無已，以有盡之地逆無已之求，此所謂市怨結禍者也。<span class="jiazhu">市，買也。凡以物買賣貿易曰市。</span>不戰而地已削矣。鄙諺曰：『寧爲雞口，無爲牛後。』<span class="jiazhu">諺，魚變翻，俗言也。《史記正義》曰：雞口雖小，猶進食；牛後雖大，乃出糞。《爾雅翼》曰：蘇秦說韓王，<span class="yinhao">「寧爲雞尸，無爲牛從。」</span>尸，主也；一羣之主，所以將衆也。從，從物者也，謂牛子也；隨羣而往，制不在我者也。言寧爲雞中之主，不爲牛子之從後也。此本諸延篤註《戰國策》。</span>夫以大王之賢，挾強韓之兵，而有牛後之名，臣竊爲大王羞之！」</span><span class="jiazhu">夫，音扶。挾，戶頰翻。爲，于僞翻。</span>韓王從其言。</p>
<p class="em2 strong">蘇秦說魏王曰：<span class="yinhao">「大王之地方千里，地名雖小，然而田舍廬廡之數，<span class="jiazhu">廡，文甫翻。數，七欲翻，密也。</span>曾無所芻牧。<span class="jiazhu">曾，才登翻。芻，刈草也。牧，放牧也。言魏民居蕃庶，無刈芻放牧之地也。</span>人民之衆，車馬之多，日夜行不絕，輷輷殷殷，若有三軍之衆。<span class="jiazhu">輷，呼宏翻。殷，音隱。</span>臣竊量大王之國不下楚。<span class="jiazhu">量，呂張翻，量度也。</span>今竊聞大王之卒，武士二十萬，蒼頭二十萬，奮擊二十萬，廝徒十萬；<span class="jiazhu">武士，武卒也。詳見後第六卷秦昭襄王五十二年。蒼頭，謂著青帽；《項羽傳》有<span class="yinhao">「異軍蒼頭特起」</span>。奮擊，簡軍中之勇士敢奮力而擊敵者異之。蘇林曰：取薪之卒曰廝，音斯。</span>車六百乘，騎五千匹；<span class="jiazhu">古者用車戰，戰國始用騎兵，車騎異用而並用矣。乘，繩證翻。騎，奇寄翻。</span>乃聽於羣臣之說，而欲臣事秦！<span class="jiaozhusup">【章：乙十一行本「秦」下有「願大王熟察之」六字；孔本同；張校同；退齋校同；百衲本缺葉。】</span>故敝邑趙王使臣効愚計，奉明約，在大王之詔詔之。」</span>魏王聽之。</p>
<p class="em2 strong">蘇秦說齊王曰：<span class="yinhao">「齊四塞之國，地方二千餘里，帶甲數十萬，粟如丘山。三軍之良，五家之兵，<span class="jiazhu">三軍，謂三晉之軍。高誘曰：五家，卽五國。</span>進如鋒矢，戰如雷霆，解如風雨，卽有軍役，未嘗倍泰山、絕清河、涉渤海者也。<span class="jiazhu">倍，與背同，音蒲妹翻，鄕倍之倍也。班《志》：泰山在泰山郡博縣東北。《水經》：淇水自館陶清淵東北過廣宗縣東，爲清河，漢因置清河郡；清河又東過脩縣，與大河張甲故瀆合，又東過東光、南皮等縣，齊之北界也。又齊東、北皆阻海，漢渤海郡亦其境也。師古曰：郡在渤海之濱，因以爲名。直度曰絕；由膝以上曰涉。</span>臨淄之中七萬戶，臣竊度之，不下戶三男子，不待發於遠縣，而臨淄之卒固已二十一萬矣。臨淄甚富而實，其民無不鬬雞、走狗、六博、闒鞠。<span class="jiazhu">《說文》曰：六博，局戲也。六箸十二棋，烏胄所作。《楚辭》：箟蔽象棋有六博。鮑宏《博經》曰：琨蔽，玉箸也。各投六箸，行六棋，故曰六博。用十二棋，六棋白，六棋黑。所擲頭謂之瓊，瓊有五采，刻爲一畫者謂之塞，刻爲兩畫者謂之白，刻爲三畫者謂之黑，一邊不刻者，五塞之間，謂之五塞。<span class="yinhao">「闒鞠」</span>，《史記》作<span class="yinhao">「蹋鞠」</span>，以皮爲之，實之以毛，蹴蹋而戲。劉向曰：蹴鞠起於戰國之時，所以練武士，因嬉戲而講習之；或言黃帝所作。闒，徒臘翻。</span>臨淄之塗，車轂擊，人肩摩，連袵成帷，揮汗成雨。夫韓、魏之所以重畏秦者，爲與秦接境壤也。<span class="jiazhu">夫，音扶。爲，于僞翻。</span>兵出而相當，不十日而戰，勝存亡之機決矣。<span class="jiazhu"><span class="yinhao">「而戰」</span>句斷。<span class="yinhao">「勝」</span>下當有<span class="yinhao">「負」</span>字。以此觀之，文意明通。竊謂《通鑑》承《史記》元文之誤。</span>韓、魏戰而勝秦，則兵半折，<span class="jiazhu">折，常列翻，摧折也。</span>四境不守；戰而不勝，則國已危亡隨其後；是故韓、魏之所以重與秦戰而輕爲之臣也。今秦之攻齊則不然，倍韓、魏之地，過衞陽晉之道，經乎亢父之險，車不得方軌，騎不得比行，<span class="jiazhu">《水經註》：瓠子河出東郡濮陽縣北河，南至濟陰句陽縣爲新溝，又東過廩丘縣與濮水俱東。瓠河又逕陽晉城南，蘇秦所謂<span class="yinhao">「衞陽晉之道」</span>也。《史記正義》曰：陽晉故城在曹州乘氏縣西北三十七里。班《志》，亢父縣屬東平國。又《括地志》：亢父故城，在兗州任城縣南五十一里。亢，音抗，又音剛。父，音甫。《說文》：軌，車轍也。顏師古曰：車併行爲方軌。騎，奇寄翻。比，毗義翻，次也。行，戶剛翻，列也；凡行列之行皆同音。車併讀曰並。</span>百人守險，千人不敢過也。秦雖欲深入則狼顧，恐韓、魏之議其後也，<span class="jiazhu">《爾雅翼》：狼猛而敏給，能自顧其後；蓋狼行而屢顧，恐人掎其後故也。掎，居綺翻。</span>是故恫疑、虛喝、驕矜而不敢進，<span class="jiazhu">恫，他紅翻，恐懼貌。高誘曰：虛喝，喘息懼貌。劉氏曰：秦自疑懼，虛作恐猲之辭以脅韓、魏也。《史記正義》曰：言秦雖至亢父，猶恐懼狼顧，虛作喝罵，驕溢矜誇而不敢進伐齊。喝，呼葛翻；亦作猲，音同。</span>則秦之不能害齊亦明矣。夫不深料秦之無柰齊何，而欲西面而事之，是羣臣之計過也。<span class="jiazhu">夫，音扶。</span>今無臣事秦之名而有強國之實，臣是故願大王少留意計之！」</span>齊王許之。<span class="jiazhu">少，始紹翻。</span></p>
<p class="em2 strong">乃西南說楚威王曰：<span class="yinhao">「楚，天下之強國也，地方六千餘里，帶甲百萬，車千乘，騎萬匹，<span class="jiazhu">楚在齊之西南，故蘇秦自齊而西南詣楚。說，式芮翻。乘，繩證翻。騎，奇寄翻。</span>粟支十年，此霸王之資也。秦之所害莫如楚，楚強則秦弱，秦強則楚弱，其勢不兩立。故爲大王計，莫如從親以孤秦。<span class="jiazhu">從，子容翻。</span>臣請令山東之國<span class="jiazhu">令，盧經翻，使也。</span>奉四時之獻，以承大王之明詔；委社稷，奉宗廟，練士厲兵，在大王之所用之。故從親則諸侯割地以事楚，衡合則楚割地以事秦，<span class="jiazhu">從，子容翻。衡，讀曰橫。</span>此兩策者相去遠矣，大王何居焉？」</span>楚王亦許之。</p>
<p class="em2 strong">於是蘇秦爲從約長，<span class="jiazhu">長，知丈翻。</span>幷相六國，<span class="jiazhu">相，息亮翻。</span>北報趙，車騎輜重擬於王者。<span class="jiazhu">康曰：輜重，載物車也。行者之車，總曰輜重。《韻書》曰：輜，莊持翻，庫車也。重，直用翻。《考異》曰：《史記·蘇秦傳》：<span class="yinhao">「秦兵不敢闚函谷關十五年。」</span>又云：<span class="yinhao">「其後秦使犀首欺齊、魏，與共伐趙，蘇秦去趙而從約皆解。」</span>齊、魏伐趙，敗從約，止在明年耳。其自相違戾如此！《秦本紀》：<span class="yinhao">「惠文王七年，公子卬與魏戰，虜其將龍賈。」</span>後二年事耳；烏在其不闚函谷十五年乎！此出於遊談之士誇大蘇秦而云爾。今不取。</span></p>
<p class="em2 strong"><span class="yinwen">4</span>齊威王薨，子宣王辟彊立；知成侯賣田忌，<span class="jiazhu">事見上二十八年。</span>乃召而復之。</p>
<p class="em2 strong"><span class="yinwen">5</span>燕文公薨，子易王立。<span class="jiazhu">《諡法》：好更改舊曰易。燕，因肩翻。易，音如字。更，工衡翻。</span></p>
<p class="em2 strong"><span class="yinwen">6</span>衞成侯薨，子平侯立。<span class="jiazhu">《諡法》：治而無眚曰平；執事有制曰平；布綱治紀曰平；又曰：惠無內德曰平。</span></p>
<p class="strong" id="year_toc_59"><span class="section" id="title-32"><span data-head-description="周顯王" data-head-level="h4" data-head-title="三十七年">三十七年</span></span><span class="biaozhusup" data-rel="">（己丑、前三三二年）</span></p>
<p class="em2 strong"><span class="yinwen">1</span>秦惠王使犀首欺齊、魏，與共伐趙，以敗從約，<span class="jiazhu">敗，補邁翻。從，子容翻。</span>趙肅侯讓蘇秦，蘇秦恐，請使燕，必報齊。蘇秦去趙而從約皆解。趙人決河水以灌齊、魏之師，齊、魏之師乃去。</p>
<p class="em2 strong"><span class="yinwen">2</span>魏以陰晉爲和於秦，實華陰。<span class="jiazhu">班《志》，華陰，故陰晉，秦惠文王五年更名寧秦，漢高帝改曰華陰縣，屬京兆，以其地在華山之陰也。宋白曰：華陰分秦、晉之境：邊晉之西，則曰陰晉；邊秦之東，則曰寧秦。華，戶化翻。</span></p>
<p class="em2 strong"><span class="yinwen">3</span>齊王伐燕，取十城；已而復歸之。</p>
<p class="strong" id="year_toc_60"><span class="section" id="title-33"><span data-head-description="周顯王" data-head-level="h4" data-head-title="三十九年">三十九年</span></span><span class="biaozhusup" data-rel="">（辛卯、前三三○年）</span></p>
<p class="em2 strong"><span class="yinwen">1</span>秦伐魏，圍焦、曲沃。<span class="jiazhu">班《志》，弘農郡陜縣有焦城，《左傳》所謂<span class="yinhao">「晉與秦焦、瑕」</span>者也。《括地志》：焦在陜城東百步。曲沃在陜西南三十二里，因曲沃水爲名。酈道元曰：案《春秋》文公十三年，晉侯使詹嘉處瑕，守桃林之塞以備秦，時以曲沃之官守之，故曲沃之名遂爲積古之傳。宋白曰：焦，古焦國。《括地志》：焦城在陜城東北百步，因焦水爲名；周同姓所封。</span>魏入少梁、河西地於秦。<span class="jiazhu">少，詩照翻。二十九年，魏已使使獻河西於秦以和，今乃入其地。</span></p>
<p class="strong" id="year_toc_61"><span class="section" id="title-34"><span data-head-description="周顯王" data-head-level="h4" data-head-title="四十年">四十年</span></span><span class="biaozhusup" data-rel="">（壬辰、前三二九年）</span></p>
<p class="em2 strong"><span class="yinwen">1</span>秦伐魏，渡河，取汾陰、皮氏，<span class="jiazhu">班《志》，汾陰縣屬河東郡。皮氏縣，故耿國，晉獻公以封趙夙者也，亦屬河東郡。《括地志》：汾陰故城，在蒲州汾陰縣北九里，皮氏故城，在絳州龍門縣西百八十步。</span>拔焦。</p>
<p class="em2 strong"><span class="yinwen">2</span>楚威王薨，子懷王槐立。<span class="jiazhu">《諡法》：慈仁短折曰懷；又懷，思也。槐，乎乖翻，又乎瑰翻。折，而設翻。</span></p>
<p class="em2 strong"><span class="yinwen">3</span>宋公剔成之弟偃襲攻剔成；剔成奔齊，偃自立爲君。<span class="jiazhu">剔，他歷翻。</span></p>
<p class="strong" id="year_toc_62"><span class="section" id="title-35"><span data-head-description="周顯王" data-head-level="h4" data-head-title="四十一年">四十一年</span></span><span class="biaozhusup" data-rel="">（癸巳、前三二八年）</span></p>
<p class="em2 strong"><span class="yinwen">1</span>秦公子華、張儀帥師圍魏蒲陽，取之。<span class="jiazhu">《史記正義》曰：蒲陽在隰州隰川縣，蒲邑故城是也。帥，讀曰率。</span>張儀言於秦王，請以蒲陽復與魏，而使公子繇質於魏。<span class="jiazhu">質，音致。</span>儀因說魏王曰：<span class="yinhao">「秦之遇魏甚厚，魏不可以無禮於秦。」</span>魏因盡入上郡十五縣以謝焉。<span class="jiazhu">說，式芮翻。《括地志》曰：上郡故城在綏州上縣東南五十里，魏、秦之上郡地也。《史記正義》曰：按鄜、坊、丹、延等州，北至固陽，盡上郡地。魏築長城界秦，自華州鄭縣濱洛至慶州洛源縣自於山，卽東北至勝州固陽，東至河西上郡之地，盡入於秦。秦之與魏者小，魏之謝秦者大，史言張儀爲秦計者甚巧。</span>張儀歸而相秦。<span class="jiazhu">相，息亮翻。</span></p>
<p class="strong" id="year_toc_63"><span class="section" id="title-36"><span data-head-description="周顯王" data-head-level="h4" data-head-title="四十二年">四十二年</span></span><span class="biaozhusup" data-rel="">（甲午、前三二七年）</span></p>
<p class="em2 strong"><span class="yinwen">1</span>秦縣義渠，以其君爲臣。<span class="jiazhu">義渠，西戎國名，秦取之以爲縣。班《志》，義渠道屬北地郡。《括地志》：寧、慶、原三州，秦之北地郡也。</span></p>
<p class="em2 strong"><span class="yinwen">2</span>秦歸焦、曲沃於魏。<span class="jiazhu">旣取而復歸之。秦之於魏，若玩弄嬰兒於掌股之上耳。</span></p>
<p class="strong" id="year_toc_64"><span class="section" id="title-37"><span data-head-description="周顯王" data-head-level="h4" data-head-title="四十三年">四十三年</span></span><span class="biaozhusup" data-rel="">（乙未、前三二六年）</span></p>
<p class="em2 strong"><span class="yinwen">1</span>趙肅侯薨，<span class="jiazhu">《索隱》曰：肅侯，名語。</span>子武靈王立；置博聞師三人，左、右司過三人，先問先君貴臣肥義，加其秩。<span class="jiazhu">《索隱》曰：武靈王，名雍。《姓譜》：肥姓，肥子之後，以國爲姓。</span></p>
<p class="strong" id="year_toc_65"><span class="section" id="title-38"><span data-head-description="周顯王" data-head-level="h4" data-head-title="四十四年">四十四年</span></span><span class="biaozhusup" data-rel="">（丙申、前三二五年）</span></p>
<p class="em2 strong"><span class="yinwen">1</span>夏，四月，戊午，秦初稱王。</p>
<p class="em2 strong"><span class="yinwen">2</span>衞平侯薨，子嗣君立。<span class="jiazhu">嗣，祥吏翻。</span>衞有胥靡亡之魏，<span class="jiazhu">《漢書音義》曰：胥，相也。靡，隨也。古者相隨坐輕刑之名，謂罪不至於扑刑者，令衣褐帶索，相隨以執役。朱元晦曰：胥靡者，連鎖役作也。胥，新於翻。靡，母被翻。</span>因爲魏王之后治病。<span class="jiazhu">爲，于僞翻。治，直之翻。</span>嗣君聞之，<span class="jiaozhusup">【章：十二行本「之」下有「使人」二字；乙十一行本同；孔本同；退齋校同。】</span>請以五十金買之。五反，魏不與，乃以左氏易之。左右諫曰：<span class="yinhao">「夫以一都買一胥靡，可乎？」</span><span class="jiazhu">夫，音扶；下同。</span>嗣君曰：<span class="yinhao">「非子所知也！夫治無小，亂無大。<span class="jiazhu">治，直吏翻。</span>法不立，誅不必，雖有十左氏，無益也。法立，誅必，失十左氏，無害也。」</span>魏王聞之曰：<span class="yinhao">「人主之欲，不聽之不祥。」</span>因載而往，徒獻之。<span class="jiazhu">此學申、韓者爲之說耳。</span></p>
<p class="strong" id="year_toc_66"><span class="section" id="title-39"><span data-head-description="周顯王" data-head-level="h4" data-head-title="四十五年">四十五年</span></span><span class="biaozhusup" data-rel="">（丁酉、前三二四年）</span></p>
<p class="em2 strong"><span class="yinwen">1</span>秦張儀帥師伐魏，取陜。<span class="jiazhu">班《志》，陜縣屬弘農郡，故虢國。北虢在大陽，東虢在滎陽，西虢在雍州。周、召分陜而治，卽此陜也。帥，讀曰率。陜，失冉翻。召，讀曰邵。</span></p>
<p class="em2 strong"><span class="yinwen">2</span>蘇秦通於燕文公之夫人，易王知之。蘇秦恐，乃說易王曰：<span class="yinhao">「臣居燕不能使燕重，而在齊則燕重。」</span>易王許之。<span class="jiazhu">燕，因肩翻。易，音如字。說，式芮翻。《諡法》：好更改舊曰易。《註》：變故改常。</span>乃僞得罪於燕而奔齊，齊宣王以爲客卿。蘇秦說齊王高宮室，大苑囿，以明得意，欲以敝齊而爲燕。<span class="jiazhu">說，式芮翻。爲後齊大夫殺蘇秦張本。</span></p>
<p class="strong" id="year_toc_67"><span class="section" id="title-40"><span data-head-description="周顯王" data-head-level="h4" data-head-title="四十六年">四十六年</span></span><span class="biaozhusup" data-rel="">（戊戌、前三二三年）</span></p>
<p class="em2 strong"><span class="yinwen">1</span>秦張儀及齊、楚之相會齧桑。<span class="jiazhu">相，悉亮翻。服虔曰：齧桑，翟地。徐廣曰：在梁與彭城之間。裴駰曰：晉地。《索隱》曰：衞地。余按漢武帝《瓠子歌》曰：<span class="yinhao">「齧桑浮兮淮、泗滿，」</span>及塞決河而梁、楚之地復寧，無水災。後漢王梁擊佼彊、蘇茂於楚、沛間，拔大梁、齧桑，則徐說爲近之。齧，五結翻。</span></p>
<p class="em2 strong"><span class="yinwen">2</span>韓、燕皆稱王。趙武靈王獨不肯，曰：<span class="yinhao">「無其實，敢處其名乎？」</span>令國人謂己曰君。<span class="jiazhu">趙武靈王之不肯稱王，非守君臣之分，居之以謙也，將求其所大欲而力未能稱心也。處，昌呂翻。令，力丁翻，使也；又力正翻，命令也。分，扶問翻。稱，尺證翻。</span></p>
<p class="strong" id="year_toc_68"><span class="section" id="title-41"><span data-head-description="周顯王" data-head-level="h4" data-head-title="四十七年">四十七年</span></span><span class="biaozhusup" data-rel="">（己亥、前三二二年）</span></p>
<p class="em2 strong"><span class="yinwen">1</span>秦張儀自齧桑還而免相，相魏。<span class="jiazhu">齧，魚結翻。還，從宣翻，又音如字。免相，免秦相而相魏。相，息亮翻。</span>欲令魏先事秦而諸侯效之；魏王不聽。秦王伐魏，取曲沃、平周，<span class="jiazhu">令，力丁翻。此曲沃在河東，晉桓叔所封之邑；漢武帝改名聞喜。《史記正義》曰：絳州桐鄕縣，晉曲沃邑。《十三州志》：古平周邑在汾州介休縣西四十里。</span>復陰厚張儀益甚。</p>
<p class="strong" id="year_toc_69"><span class="section" id="title-42"><span data-head-description="周顯王" data-head-level="h4" data-head-title="四十八年">四十八年</span></span><span class="biaozhusup" data-rel="">（庚子、前三二一年）</span></p>
<p class="em2 strong"><span class="yinwen">1</span>王崩，子愼靚王定立。<span class="jiazhu">靚，疾正翻。</span></p>
<p class="em2 strong"><span class="yinwen">2</span>燕易王薨，子噲立。<span class="jiazhu">燕，因肩翻。易，音如字。噲，苦夬翻。</span></p>
<p class="em2 strong"><span class="yinwen">3</span>齊王封田嬰於薛，<span class="jiazhu">班《志》，薛縣屬魯國，夏奚仲之國；後遷于邳，仲虺居之。《括地志》：故薛城在今徐州滕縣界。《史記正義》曰：薛故城在今徐州滕縣南四十四里。</span>號曰靖郭君。<span class="jiazhu">杜佑曰：戰國之際，秦、項之間，權設班寵有加賜邑封君者，蓋假其位號，或空受其爵，如靖郭、武安之類是也。至漢尤多，蓋在封爵之外別加美號。《史記·列傳》云：嬰諡爲靖郭君。《索隱》曰：靖郭，或封邑號，故漢駟鈞封靖郭侯。</span>靖郭君言於齊王曰：<span class="yinhao">「五官之計，不可不日聽而數覽也。」</span><span class="jiazhu">《記·曾子問》：諸侯出，命國家五官而後行。《註》云：五官，五大夫典事者。命者，敕之以其職。《正義》云：案太宰職云：建其牧，立其監，設其參，傅其伍，是諸侯有三卿、五大夫。《經》云五官，故云五大夫。以屬官大夫，其數衆多，直云五者，據典國事言之。不云命卿者，或從君出行，或雖在國留守，總主羣吏，如三公然，不專主一事，且尊之。旣命五大夫，則卿亦命之可知，故不顯言命卿也。余謂此所謂五官，蓋亦言典事五大夫也。數，所角翻。</span>王從之；已而厭之，悉以委靖郭君。靖郭君由是得專齊之權。</p>
<p class="em2 strong">靖郭君欲城薛，客謂靖郭君曰：<span class="yinhao">「君不聞海大魚乎？網不能止，鉤不能牽，蕩而失水，則螻蟻制焉。今夫齊，亦君之水也。<span class="jiazhu">夫，音扶。</span>君長有齊，奚以薛爲！苟爲失齊，雖隆薛之城到於天，庸足恃乎！」</span>乃不果城。<span class="jiazhu">隆，高也，崇也。庸，常也。</span></p>
<p class="em2 strong">靖郭君有子四十<span class="jiaozhusup">【章：十二行本「十」下有「餘」字；乙十一行本同；孔本同。】</span>人，其賤妾之子曰文。文通儻饒智略，<span class="jiazhu">通，達也。儻，倜儻卓異也。饒智略，言智略有餘也。</span>說靖郭君以散財養士。靖郭君使文主家待賓客，賓客爭譽其美，<span class="jiazhu">說，式芮翻。譽，音余。</span>皆請靖郭君以文爲嗣。靖郭君卒，<span class="jiazhu">嗣，祥吏翻。卒，子恤翻。</span>文嗣爲薛公，號曰孟嘗君。<span class="jiazhu">《史記·列傳》曰：諡曰孟嘗君。《索隱》曰：號曰孟嘗君；曰諡，非也。孟，字；嘗，邑名。嘗邑在薛之旁。</span>孟嘗君招致諸侯遊士及有罪亡人，皆舍業厚遇之，<span class="jiazhu">舍業，爲之築舍，立居業也。</span>存救其親戚，食客常數千人，各自以爲孟嘗君親己，由是孟嘗君之名重天下。</p>
<p class="margin2">臣光曰：君子之養士，以爲民也。《易》曰：<span class="yinhao">「聖人養賢，以及萬民。」</span><span class="jiazhu">《頤卦·彖辭》也。爲，于僞翻。</span>夫賢者，其德足以敦化正俗，其才足以頓綱振紀，<span class="jiazhu">頓，謂整頓。夫，音扶。</span>其明足以燭微慮遠，其強足以結仁固義；大則利天下，小則利一國。是以君子豐祿以富之，隆爵以尊之；養一人而及萬人者，養賢之道也。今孟嘗君之養士也，不恤智愚，不擇臧否，<span class="jiazhu">否，補美翻。</span>盜其君之祿，以立私黨，張虛譽，上以侮其君，下以蠹其民，是姦人之雄也，烏足尙哉！《書》曰：<span class="yinhao">「受爲天下逋逃主、萃淵藪。」</span>此之謂也。</p>
<p class="em2 strong"><span class="yinwen">4</span>孟嘗君聘於楚，楚王遺之象牀。登徒直送之，<span class="jiazhu">象牀，以象齒爲之。登徒，姓也；直，其名。遺，于季翻。</span>不欲行，謂孟嘗君門人公孫戌曰：<span class="yinhao">「象牀之直千金，苟傷之毫髮，則賣妻子不足償也。足下能使僕無行者，有先人之寶劍，願獻之。」</span>公孫戌許諾，<span class="jiazhu">《姓譜》：公孫氏出於黃帝。《釋名》曰：劍，檢也，所以防檢非常也。戌，音恤。償，辰羊翻，報也。諾，奴各翻。以言許人曰諾。</span>入見孟嘗君曰：<span class="yinhao">「小國所以皆致相印於君者，以君能振達貧窮，存亡繼絕，故莫不悅君之義，慕君之廉也。今始至楚而受象牀，則未至之國將何以待君哉！」</span>孟嘗君曰：<span class="yinhao">「善。」</span>遂不受。公孫戌趨去，未至中閨，<span class="jiazhu">閨，涓畦翻。宮中小門曰閨，上圓下方如圭，故謂之閨。</span>孟嘗君召而反之，曰：<span class="yinhao">「子何足之高，志之揚也？」</span>公孫戌以實對。孟嘗君乃書門版曰：<span class="yinhao">「有能揚文之名，止文之過，私得寶於外者，疾入諫！」</span></p>
<p class="margin2">臣光曰：孟嘗君可謂能用諫矣。苟其言之善也，雖懷詐諼之心，猶將用之，<span class="jiazhu">諼，許元翻。</span>況盡忠無私以事其上乎！《詩》云：<span class="yinhao">「采葑采菲，無以下體。」</span><span class="jiazhu">《詩·邶·谷風》之辭。毛氏《傳》曰：葑，須也。菲，芴也。鄭氏《箋》曰：此二菜，蔓菁與葍之類也，皆上下可食，然其根有美時，有惡時，采之者不可以根惡幷棄其葉。下體，謂根莖也。陸璣《草木疏》曰：葑，蕪菁也。郭璞曰：今菘菜。陸德明曰：江南有菘，江北有蔓菁，相似而異。《爾雅》曰：菲，芴；又曰：菲，息菜。郭璞曰：菲，芴，士瓜；息菜，似蕪菁，華紫赤色，可食。葍，大葉，白華，根如指，色白，可食。菲，敷尾翻。邶，蒲昧翻。芴，扶拂翻。蔓，謨官翻。葍，方六翻。</span>孟嘗君有焉。</p>
<p class="em2 strong"><span class="yinwen">5</span>韓宣惠王欲兩用公仲、公叔爲政，問於繆留。<span class="jiazhu">繆，莫留翻，姓也；今靡幼翻，又音穆。</span>對曰：<span class="yinhao">「不可，晉用六卿而國分；齊簡公用陳成子及闞止而見殺；魏用犀首、張儀而西河之外亡。<span class="jiazhu">晉六卿，智氏、范氏、中行氏、趙氏、韓氏、魏氏也。自晉文、襄以來，迭秉國政，後皆強大，卒分晉國。齊簡公使闞止爲政，陳成子憚之；已而陳常殺闞止，弑簡公。闞，以邑爲氏。蘇代曰：魏相犀首，必右韓而左魏；相張儀，必右秦而左魏。蓋二相外各倚與國以爲重而內爭權，所以魏日削也。闞，戶監翻。行，戶剛翻。恆，戶登翻。卒，子恤翻。相，息亮翻。</span>今君兩用之，其多力者內樹黨，其寡力者藉外權。羣臣有內樹黨以驕主，有外爲交以削地，君之國危矣。」</span></p>
</div></body></html>