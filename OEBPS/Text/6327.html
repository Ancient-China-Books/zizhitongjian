<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百八十三·隋紀七·煬皇帝下·恭皇帝上</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="隋紀七">隋紀七</span></span></h1>
<p><span class="jiazhu">起柔兆困敦，盡強圉赤奮若五月，凡一年年奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="煬皇帝下">煬皇帝下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="大業十二年">大業十二年</span></span><span class="biaozhusup" data-rel="（丙子、西元六一六年）"></span></p>
<p class="em2 strong"><span class="yinwen">1</span>春，正月，朝集使不至者二十餘郡，<span class="jiazhu">《漢儀》：正旦大朝會，諸郡計吏皆覲。隋之朝集使，亦此類也。朝，直遙翻；下同。</span>始議分遣使者十二道發兵討捕盜賊。<span class="jiazhu">使，疏吏翻。</span></p>
<p class="em2 strong"><span class="yinwen">2</span>詔毗陵通守路道德<span class="jiazhu">守，式又翻。</span>集十郡兵數萬人，於郡東南起宮苑，周圍十二里，內爲十六離宮，大抵倣東都西苑之制，而奇麗過之。又欲築宮於會稽，<span class="jiazhu">會，古外翻。</span>會亂，不果成。</p>
<p class="em2 strong"><span class="yinwen">3</span>三月，上巳，帝與羣臣飲於西苑水上，命學士杜寶撰《水飾圖經》，采古水事七十二，使朝散大夫黃袞以木爲之，間以妓航、酒船，<span class="jiazhu">朝，直遙翻。散，悉亶翻。間，古莧翻。妓，渠綺翻。航，戶郎翻。</span>人物自動如生，鍾磬箏瑟，能成音曲。</p>
<p class="em2 strong"><span class="yinwen">4</span>己丑，張金稱陷平恩，<span class="jiazhu">《隋志》，平恩縣，屬武安郡。稱，尺證翻。</span>一朝殺男女萬餘口：又陷武安、鉅鹿、清河諸縣。<span class="jiazhu">《隋志》，武安縣屬武安郡，鉅鹿縣屬襄國郡。清河郡帶清河縣；旣郡城堅守，則此縣不陷。詳考《隋志》，帶郭之清河本武城縣，開皇初，改名清河。而清陽縣則舊清河縣，金稱所陷蓋此。</span>金稱比諸賊尤殘暴，所過民無孑遺。<span class="jiazhu">孑，單也；遺，餘也；言無單孑遺餘也。</span></p>
<p class="em2 strong"><span class="yinwen">5</span>夏，四月，丁巳，大業殿西院火，帝以爲盜起，驚走，入西苑，匿草間，火定乃還。<span class="jiazhu">還，從宣翻，又如字。</span>帝自八年以後，每夜眠恆驚悸，<span class="jiazhu">恆，戶登翻。悸，其季翻，心動也。</span>云有賊，令數婦人搖撫，乃得眠。</p>
<p class="em2 strong"><span class="yinwen">6</span>癸亥，歷山飛別將甄翟兒衆十萬寇太原，<span class="jiazhu">將，卽亮翻。甄，側鄰翻。</span>將軍潘長文敗死。<span class="jiazhu">長，知兩翻。</span></p>
<p class="em2 strong"><span class="yinwen">7</span>五月，丙戌朔，日有食之，旣。</p>
<p class="em2 strong"><span class="yinwen">8</span>壬午，<span class="jiaozhusup">〖張：「壬午」作「甲午」。〗</span>帝於景華宮徵求螢火，得數斛，夜出遊山，放之，光遍巖谷。<span class="jiazhu">《考異》曰：吳兢《貞觀政要》：「貞觀八年，上謂侍臣曰：『人君之言不可容易，隋煬帝幸甘泉宮，怪無螢火，敕云：「捉取少多，於宮照夜。」所司遽遣數千人採拾，送五百轝於宮側。小事尙爾，況其大乎！』」今從《隋書》。</span></p>
<p class="em2 strong"><span class="yinwen">9</span>帝問侍臣盜賊，左翊衞大將軍宇文述曰：<span class="yinhao">「漸少。」</span>帝曰：<span class="yinhao">「比從來少幾何？」</span>對曰：<span class="yinhao">「不能什一。」</span>納言蘇威引身隱柱，帝呼前問之，對曰：<span class="yinhao">「臣非所司，不委多少，<span class="jiazhu">委，悉也。少，詩沼翻。</span>但患漸近。」</span>帝曰：<span class="yinhao">「何謂也？」</span>威曰：<span class="yinhao">「他日賊據長白山，今近在汜水。<span class="jiazhu">《隋志》，汜水縣屬滎陽郡，舊曰成皋，開皇十八年，改曰汜水。汜，音似。</span>且往日租賦丁役，今皆何在！豈非其人皆化爲盜乎！比見奏賊皆不以實，<span class="jiazhu">比，毗至翻。</span>遂使失於支計，不時翦除。又昔在鴈門，許罷征遼，今復徵發，<span class="jiazhu">復，扶又翻。</span>賊何由息！」</span>帝不悅而罷。尋屬五月五日，<span class="jiazhu">屬，之欲翻。</span>百僚多饋珍玩，威獨獻《尙書》。或譖之曰：<span class="yinhao">「《尙書》有《五子之歌》，威意甚不遜。」</span><span class="jiazhu">言威以帝逸豫盤遊不知返，將至失邦，如夏太康也。尙，而亮翻。孔安國曰：以其上古之書，謂之《尙書》。</span>帝益怒。頃之，帝問威以伐高麗事，<span class="jiazhu">麗，力知翻。</span>威欲帝知天下多盜，對曰：<span class="yinhao">「今茲之役，願不發兵，但赦羣盜，自可得數十萬，遣之東征。彼喜於免罪，爭務立功，高麗可滅。」</span><span class="jiazhu">麗，力知翻。</span>帝不懌。威出，御史大夫裴蘊奏曰：<span class="yinhao">「此大不遜！天下何處有許多賊！」</span>帝曰：<span class="yinhao">「老革多姦，<span class="jiazhu">《蜀志》：彭羕詆劉備曰：「老革荒悖！」《註》云：老革，皮色枯瘁之形。羕罵備爲老革，猶言老兵也。帝引此語。</span>以賊脅我！欲批其口，且復隱忍。」</span><span class="jiazhu">批，蒲鱉翻，又普迷翻。復，扶又翻。</span>蘊知帝意，遣河南白衣張行本<span class="jiazhu">《隋志》：洛州河南郡，大業二年移都，改曰豫州。</span>奏：<span class="yinhao">「威昔在高陽典選，<span class="jiazhu">謂九年從帝自遼東還高陽時。選，宣戀翻。</span>濫授人官；畏怯突厥，請還京師。」</span><span class="jiazhu">事見上卷上年。厥，九勿翻。</span>帝令按驗，獄成，下詔數威罪狀，<span class="jiazhu">數，所具翻。</span>除名爲民。後月餘，復有奏威與突厥陰圖不軌者，<span class="jiazhu">復，扶又翻。厥，九勿翻。</span>事下裴蘊推之，蘊處威死。<span class="jiazhu">下，遐嫁翻。處，昌呂翻。</span>威無以自明，但摧謝而已。帝憫而釋之，曰：<span class="yinhao">「未忍卽殺。」</span>幷其子孫三世皆除名。</p>
<p class="em2 strong"><span class="yinwen">10</span>秋，七月，壬戌，濟景公樊子蓋卒。<span class="jiazhu">《隋書·樊子蓋傳》：帝以子蓋守東都平玄感之功，進爵濟公，謂其功濟天下，封以嘉名，無此郡國也。濟，讀當如字。卒，子恤翻。</span></p>
<p class="em2 strong"><span class="yinwen">11</span>江都新作龍舟成，送東都；宇文述勸幸江都，<span class="jiaozhusup">〖章：十二行本「都」下有「帝從之」三字；乙十一行本同；孔本同；張校同。〗</span>右候衞大將軍酒泉趙才諫曰：<span class="yinhao">「今百姓疲勞，府藏空竭，<span class="jiazhu">《隋志》，張掖郡福祿縣舊置酒泉郡。藏，徂浪翻。</span>盜賊蜂起，禁令不行，願陛下還京師，安兆庶。」</span>帝大怒，以才屬吏，<span class="jiazhu">屬，之欲翻。</span>旬日，意解，乃出之。朝臣皆不欲行，帝意甚堅，無敢諫者。建節尉任宗上書極諫，<span class="jiazhu">置建節尉事見上卷上年。朝，直遙翻；下同。任，音壬。上，時掌翻；下同。</span>卽日於朝堂杖殺之。甲子，帝幸江都，命越王侗與光祿大夫段達、太府卿元文都、檢校民部尙書韋津、右武衞將軍皇甫無逸、右司郎盧楚等總留後事。<span class="jiazhu">《唐六典》曰：煬帝三年，尙書都司始置左、右司郎各一人，掌都省之職，品同諸曹郎，從五品。總留後事者，帝出巡幸，以後事付留臺官總之。侗，他紅翻，又音同。</span>津，孝寬之子也。<span class="jiazhu">韋孝寬，宇文干城之將。</span>帝以詩留別宮人曰：<span class="yinhao">「我夢江都好，征遼亦偶然。」</span>奉信郎崔民象以盜賊充斥，於建國門上表諫；<span class="jiazhu">《隋志》：帝置謁者臺官，尋又置散騎郎二十人，從五品，承議郎，正六品，通直郎，從六品，各三十人；宣德郎，正七品，宣義郎，從七品，各四十人；徵事郎，正八品，將仕郎，從八品，常從郎，正九品，奉信郎，從九品，各五十人。洛都羅城門，正南曰建國。上，時掌翻。</span>帝大怒，先解其頤，然後斬之。<span class="jiazhu">《說文》：頤，𩔞也。</span></p>
<p class="em2 strong"><span class="yinwen">12</span>戊辰，馮翊孫華舉兵爲盜。<span class="jiazhu">《隋志》：馮翊郡，後魏置華州，西魏改曰同州，帝改爲郡。</span>虞世基以盜賊充斥，請發兵屯洛口倉，<span class="jiazhu">大業二年置洛口倉。</span>帝曰：<span class="yinhao">「卿是書生，定猶恇怯。」</span><span class="jiazhu">恇，音匡。</span>戊辰，車駕至鞏。敕有司移箕山、公路二府於倉內，<span class="jiazhu">鞏縣屬河南郡。《新唐志》：河南有府三十九。有鞏洛府，無箕山、公路二府，疑移於倉內後，遂幷爲鞏洛府也。</span>仍令築城以備不虞。至汜水，<span class="jiazhu">汜，音似。</span>奉信郎王愛仁復上表請還西京，帝斬之而行。至梁郡，<span class="jiazhu">帝改宋州爲梁郡。復，扶又翻。</span>郡人邀車駕上書曰：<span class="yinhao">「陛下若遂幸江都，天下非陛下之有！」</span>又斬之。是時李子通據海陵，左才相掠淮北，杜伏威屯六合，<span class="jiazhu">《隋志》，六合縣屬江都郡，舊曰尉氏，置秦郡，後周改郡曰六合，開皇初，廢郡，改尉氏縣爲六合縣。相，息亮翻。</span>衆各數萬；帝遣光祿大夫陳稜將宿衞精兵八千討之，往往克捷。<span class="jiazhu">將，卽亮翻。</span></p>
<p class="em2 strong"><span class="yinwen">13</span>八月，乙巳，賊帥趙萬海衆數十萬，自恆山寇高陽。<span class="jiazhu">帝改恆州爲恆山郡。帥，所類翻。恆，戶登翻。</span></p>
<p class="em2 strong"><span class="yinwen">14</span>冬，十月，己丑，許恭公宇文述卒。<span class="jiazhu">卒，子恤翻。</span>初，述子化及、智及皆無賴。化及事帝於東宮，帝寵昵之，<span class="jiazhu">昵，尼質翻。</span>及卽位，以爲太僕少卿。<span class="jiazhu">少，始照翻。</span>帝幸榆林，<span class="jiazhu">三年幸榆林，見一百八十卷。</span>化及、智及冒禁與突厥交市，帝怒，將斬之，已解衣辮髮，旣而釋之，賜述爲奴。智及弟士及，以尙主之故，常輕智及，惟化及與之親昵。述卒，帝復以化及爲右屯衞將軍，智及爲將作少監。<span class="jiazhu">爲化及兄弟爲逆張本。復，扶又翻。</span></p>
<p class="em2 strong"><span class="yinwen">15</span>李密之亡也，往依郝孝德，<span class="jiazhu">《考異》曰：韓昱《壺關錄》曰：「大業十一年正月，歷亭鎭將王該，認形狀，獲李密，送宇文述。密佯患足疾，防守者一日不行一二十里。忽至一澗，水深岸險，密跛足寅緣，佯足蹶，返撲而墜，乃至良久，狀若未蘇。防守者又無計下取之，遂以手中槍戟引之。密以手援戟，佯作失勢，推戟向水。守者以危岸，手探不住，遂卽放卻，密卽得槍，擉守者二人俱斃，遂投郝孝德於平原。」按密，楊玄感之黨，前已詐亡，防者豈得不加械繫，怠慢如此！今不取。</span>孝德不禮之；又入王薄，薄亦不之奇也。密困乏，至削樹皮而食之，匿於淮陽村舍，<span class="jiazhu">帝改陳州爲淮陽郡。</span>變姓名，聚徒敎授。郡縣疑而捕之，密亡去，抵其妹夫雍丘令丘君明。<span class="jiazhu">《隋志》，雍丘縣屬梁郡。雍，於用翻。</span>君明不敢舍，轉寄密於遊俠王秀才家，秀才以女妻之。君明從姪懷義告其事，<span class="jiazhu">妻，七細翻。從，才用翻。</span>帝令懷義自齎敕書與梁郡通守楊汪相知<span class="jiazhu">守，式又翻。</span>收捕。汪遣兵圍秀才宅，適值密出外，由是獲免，君明、秀才皆死。</p>
<p class="em2 strong">韋城翟讓爲東都法曹，<span class="jiazhu">《隋志》，韋城縣屬東郡，開皇六年置。劉昫曰：隋分白馬縣，置於古城韋氏之國城。「東都」，當作「東郡」，帝改滑州爲兗州，二年改爲東郡。郡有西曹，金、戶、兵、法、士等曹。翟，萇伯翻。</span>坐事當斬。獄吏黃君漢奇其驍勇，<span class="jiazhu">驍，堅堯翻；下同。</span>夜中潛謂讓曰：<span class="yinhao">「翟法司，天時人事，抑亦可知，豈能守死獄中乎！」</span>讓驚喜<span class="jiaozhusup">〖章：十二行本「喜」下有「叩頭」二字；乙十一行本同；孔本同；張校同；退齋校同。〗</span>曰：<span class="yinhao">「讓，圈牢之豕，<span class="jiazhu">圈，求遠翻。</span>死生唯黃曹主所命。」</span>君漢卽破械出之。讓再拜曰：<span class="yinhao">「讓蒙再生之恩則幸矣，柰黃曹主何！」</span>因泣下。君漢怒曰：<span class="yinhao">「本以公爲大丈夫，可救生民之命，故不顧其死以奉脫，柰何反效兒女子涕泣相謝乎！君但努力自免，勿憂吾也！」</span>讓遂亡命於瓦崗爲羣盜，<span class="jiazhu">瓦崗，在東郡界。</span>同郡單雄信，<span class="jiazhu">《考異》曰：《唐書》云：「雄信，曹州人。」今從《河洛記》。單，常演翻。</span>驍健，善用馬槊，<span class="jiazhu">驍，堅堯翻。槊，色角翻。</span>聚少年往從之。<span class="jiazhu">少，詩照翻。</span>離狐徐世勣家於衞南，<span class="jiazhu">離狐，漢縣，後魏之北濟陰郡也，時屬濟陰郡。唐中世改曰南華。宋白曰：離狐縣，初置在濮水南，常爲神狐所穿穴，遂移水北，故曰離狐。衞南，古楚丘也，隋開皇置衞南縣，屬東郡。宋白曰：全衞之時，此地在衞之南垂，故以名縣。</span>年十七，有勇略，說讓曰：<span class="jiazhu">說，輸芮翻。</span><span class="yinhao">「東郡於公與勣皆爲鄕里，人多相識，不宜侵掠。滎陽、梁郡，汴水所經，<span class="jiazhu">帝改鄭州爲滎陽郡，宋州爲梁郡。班《志》，汴水在滎陽西南，蓋汴水所起，東南入梁郡界。汴，皮變翻。</span>剽行舟，掠商旅，足以自資。」</span><span class="jiazhu">剽，匹妙翻。</span>讓然之，引衆入二郡界，掠公私船，資用豐給，附者益衆，聚徒至萬餘人。</p>
<p class="em2 strong">時又有外黃王當仁、濟陽王伯當、韋城周文舉、雍丘李公逸等皆擁衆爲盜。<span class="jiazhu">外黃、濟陽二縣，《隋志》皆屬濟陰郡。剽，匹妙翻。濟，子禮翻。</span>李密自雍州<span class="jiaozhusup">〖章：十二行本「州」作「邱」；乙十一行本同；孔本同；張校同。〗</span>亡命，往來諸帥間，說以取天下之策，<span class="jiazhu">帥，所類翻。說，式芮翻；下同。</span>始皆不信。久之，稍以爲然，相謂曰：<span class="yinhao">「斯人公卿子弟，志氣若是。今人人皆云楊氏將滅，李氏將興。吾聞王者不死，斯人再三獲濟，豈非其人乎！」</span>由是漸敬密。</p>
<p class="em2 strong">密察諸帥唯翟讓最強，乃因王伯當以見讓，<span class="jiazhu">《考異》曰：《隋》、《唐書》皆云：「密歸翟讓，其中有知密是玄感亡將，潛勸讓害之。密懼，因王伯當以策干讓，讓始敬焉。」按密旣亡歸羣盜，必不隱其姓名，誰不知是玄感亡將！讓得之當用以敵隋，何惡於密而害之！今不取。《革命記》云：「密投賊帥郝孝德，說之曰：『君能用密之策，河朔可指揮而定。』孝德曰：『本緣饑荒，求活性命，何敢別圖！國家若知公在此，孝德死亡無日。翟讓等徒衆絕多，請將兵送公於彼。』是日，孝德以馬一匹自送至河，執袂飲酒而別，軍中慕從者亦數十人，仍遣兵馬將送於翟讓。」今從《隋書》。</span>爲讓畫策，<span class="jiazhu">爲，于僞翻。</span>往說諸小盜，皆下之。讓悅，稍親近密，與之計事，<span class="jiazhu">近，其靳翻。</span>密因說讓曰：<span class="yinhao">「劉、項皆起布衣爲帝王。今主昏於上，民怨於下，銳兵盡於遼東，和親絕於突厥，<span class="jiazhu">厥，九勿翻。</span>方乃巡遊揚、越，委棄東都，此亦劉、項奮起之會也。以足下雄才大略，士馬精銳，席卷二京，誅滅暴虐，隋氏不足亡也！」</span><span class="jiazhu">卷，讀曰捲。</span>讓謝曰：<span class="yinhao">「吾儕羣盜，旦夕偷生草間，<span class="jiazhu">儕，士皆翻。</span>君之言者，非吾所及也。」</span></p>
<p class="em2 strong">會有李玄英者，自東都逃來，經歷諸賊，求訪李密，云<span class="yinhao">「斯人當代隋家。」</span>人問其故，玄英言：<span class="yinhao">「比來民間謠歌<span class="jiazhu">比，毗至翻。</span>有《桃李章》曰：『桃李子，皇后繞揚州，宛轉花園裏。勿浪語，誰道許！』『桃李子』，謂逃亡者李氏之子也；皇與后，皆君也；『宛轉花園裏』，謂天子在揚州無還日，將轉於溝壑也；『莫浪語，誰道許』者，密也。」</span>旣與密遇，遂委身事之。前宋城尉齊郡房玄藻，自負其才，<span class="jiazhu">《隋志》：宋城縣，帶梁郡，舊曰睢陽，開皇十八年更名。</span>恨不爲時用，預於楊玄感之謀，變姓名亡命，遇密於梁、宋之間，遂與之俱遊漢、沔，<span class="jiazhu">沔，彌兗翻。</span>徧入諸賊，說其豪傑；還日，從者數百人，<span class="jiazhu">說，式芮翻。從，才用翻。</span>仍爲遊客，處於讓營。<span class="jiazhu">處，昌呂翻。</span>讓見密爲豪傑所歸，欲從其計，猶豫未決。</p>
<p class="em2 strong">有賈雄者，曉陰陽占候，爲讓軍師，言無不用。密深結於雄，使之託術數以說讓；雄許諾，懷之未發。會讓召雄，告以密所言，問其可否，對曰：<span class="yinhao">「吉不可言。」</span>又曰：<span class="yinhao">「公自立恐未必成，若立斯人，事無不濟。」</span>讓曰：<span class="yinhao">「如卿言，蒲山公當自立，何來從我？」</span>對曰：<span class="yinhao">「事有相因。所以來者，將軍姓翟，翟者，澤也，<span class="jiazhu">翟，萇伯翻。</span>蒲非澤不生，故須將軍也。」</span>讓然之，與密情好日篤。<span class="jiazhu">好，呼到翻。</span></p>
<p class="em2 strong">密因說讓曰：<span class="yinhao">「今四海糜沸，<span class="jiazhu">糜，粥也，言如粥之沸也。</span>不得耕耘，公士衆雖多，食無倉廩，唯資野掠，常苦不給。若曠日持久，加以大敵臨之，必渙然離散。未若先取滎陽，休兵館穀，<span class="jiazhu">《考異》曰：《革命記》：「密說讓曰：『洛口倉米逾巨億，請公發一札之令，使密奉之，告諸道英雄，就倉喫米，必當雲合響應，受命於公，然後稱帝號以定中原』云云。讓曰：『就倉食米，實是上計。自顧庸賤，寧敢別創餘心；必如此謀，願奉公爲主。』密懷懼，改容而拜，讓亦拜。於是言宴盡歡，各恨相知之晚。卽日，讓作書與密，散告諸處賊頭，並尅期定日，令總會洛口倉食米。」今從《隋書》。</span>待士馬肥充，然後與人爭利。」</span>讓從之，於是破金隄關，<span class="jiazhu">金隄關，當在滎陽界，以漢金隄名之。</span>攻滎陽諸縣，多下之。</p>
<p class="em2 strong">滎陽太守郇王慶，弘之子也，<span class="jiazhu">弘，高祖從祖弟也，封河間王。守，式又翻；下同。</span>不能討，帝徙張須陁爲滎陽通守以討之。庚戌，須陁引兵擊讓，讓曏數爲須陁所敗，<span class="jiazhu">數，所角翻。敗，補邁翻。</span>聞其來，大懼，將避之。密曰：<span class="yinhao">「須陁勇而無謀，兵又驟勝，旣驕且狠，可一戰擒也。<span class="jiazhu">狠，戶墾翻。</span>公但列陳以待，密保爲公破之。」</span><span class="jiazhu">陳，讀曰陣；下同。爲，于僞翻；下同。</span>讓不得已，勒兵將戰，密分兵千餘人伏於大海寺北林間。須陁素輕讓，方陳而前，讓與戰，不利，須陁乘之，逐北十餘里；密發伏掩之，須陁兵敗。密與讓及徐世勣、王伯當合軍圍之，須陁潰圍出；左右不能盡出，須陁躍馬復入救之，來往數四，遂戰死。所部兵晝夜號哭，數日不止，<span class="jiazhu">史言張須陁得士卒心。號，戶刀翻。</span>河南郡縣爲之喪氣。<span class="jiazhu">爲，于僞翻。喪，息浪翻。</span>鷹揚郎將河東賈務本爲須陁之副，亦被傷，帥餘衆五千餘人奔梁郡，務本尋卒。<span class="jiazhu">將，卽亮翻。被，皮義翻。帥，讀曰率。卒，子恤翻。</span>詔以光祿大夫裴仁基爲河南討捕大使，代領其衆，徙鎭虎牢。<span class="jiazhu">虎牢，卽滎陽郡汜水縣。使，疏吏翻。</span></p>
<p class="em2 strong">讓乃令密建牙，別統所部，號蒲山公營。密部分嚴整，<span class="jiazhu">分，扶問翻。</span>凡號令士卒，雖盛夏，皆如背負霜雪。躬服儉素，所得金寶，悉頒賜麾下，由是人爲之用。麾下士卒多爲讓士卒所陵辱，以威約有素，不敢報也。讓謂密曰：<span class="yinhao">「今資糧粗足，<span class="jiazhu">粗，坐五翻；今人多從去聲。</span>意欲還向瓦崗，公若不往，唯公所適，讓從此別矣。」</span>讓帥輜重東引，<span class="jiazhu">重，直用翻。</span>密亦西行至康城，說下數城，<span class="jiazhu">說，輸芮翻。</span>大獲資儲。讓尋悔，復引兵從密。<span class="jiazhu">復，扶又翻。</span></p>
<p class="em2 strong"><span class="yinwen">16</span>鄱陽賊帥操師乞自稱元興王，建元始興，<span class="jiazhu">帝改饒州爲鄱陽郡。操，姓也，帥，所類翻。《考異》曰：《隋·帝紀》作「操天成」。按《唐高祖實錄·林士弘傳》：「大業末，與其鄕人操師乞起爲羣盜，師乞僭號，建元爲天成，攻陷豫章郡，入據之。」《唐書·士弘傳》：「操乞師自號元興王。」皆無操天成名。此賊本一人，而《隋》、《唐》二《史》各有名號年紀，今參取之。</span>攻陷豫章郡，<span class="jiazhu">帝改洪州爲豫章郡。</span>以其鄕人林士弘爲大將軍，詔治書侍御史劉子翊將兵討之。師乞中流矢死，<span class="jiazhu">治，直之翻。中，竹仲翻。</span>士弘代統其衆，與子翊戰於彭蠡湖，<span class="jiazhu">《禹貢》：東匯澤爲彭蠡。班《志》：豫章郡彭澤縣，彭蠡湖在西。今在南康軍城東南，西接江州德化縣界，周迴四百五十里。</span>子翊敗死。士弘兵大振，至十餘萬人。十二月，壬辰，士弘自稱皇帝，國號楚，建元太平；<span class="jiazhu">《考異》曰：《唐高祖實錄》：「士弘自稱南越王，尋僭號，建元延康。」《唐書·林士弘傳》：「操乞師攻陷豫章郡而據之，以士弘爲大將軍。乞師旣死，士弘代董其衆，復與劉子翊大戰於彭蠡湖，隋師敗績，子翊死之。士弘大振，兵至十餘萬。十三年，徙據虔州稱帝。」其國號、年名與此同。今從《隋書》。</span>遂取九江、臨江、南康、宜春等郡，<span class="jiazhu">帝改江州爲九江郡，改撫州爲臨川郡，虔州爲南康郡，袁州爲宜春郡。</span>豪傑爭殺隋守令，以郡縣應之。其地北自九江，南及番禺，皆爲所有。<span class="jiazhu">南海郡治番禺，隋併爲南海縣。番，音潘。禺，音愚。</span></p>
<p class="em2 strong"><span class="yinwen">17</span>詔以右驍衞將軍唐公李淵爲太原留守，<span class="jiazhu">帝改幷州爲太原郡。驍，堅堯翻。守，式又翻。</span>以虎賁郎將王威、虎牙郎將高君雅爲之副，<span class="jiazhu">帝改定官制，十二衞府每衞置護軍四人，掌副貳將軍，尋改護軍爲虎賁郎將，正四品，而置虎牙郎將六人副焉，從四品。將，卽亮翻；下同。賁，音奔。</span>將兵討甄翟兒，<span class="jiazhu">甄，側鄰翻。</span>與翟兒遇於雀鼠谷。<span class="jiazhu">《隋志》，西河郡永安縣有雀鼠谷。</span>淵衆纔數千，賊圍淵數匝；<span class="jiazhu">匝，子答翻。</span>李世民將精兵救之，拔淵於萬衆之中，會步兵至，合擊，大破之。<span class="jiazhu">《考異》曰：《新》、《舊唐書·本紀》皆云「十三年，拜太原留守。」《新書》仍云「擊高陽歷山飛賊甄翟兒於西河，破之。」今從《隋·帝紀》。</span></p>
<p class="em2 strong"><span class="yinwen">18</span>帝疏薄骨肉，蔡王智積每不自安，及病，不呼醫，臨終，謂所親曰：<span class="yinhao">「吾今日始知得保首領沒於地矣！」</span></p>
<p class="em2 strong"><span class="yinwen">19</span>張金稱、郝孝德、孫宣雅、高士達、楊公卿等寇掠河北，屠陷郡縣；隋將帥敗亡者相繼，<span class="jiazhu">將，卽亮翻。帥，所類翻。</span>唯虎賁中郎將蒲城王辯、清河郡丞華陰楊善會數有功，<span class="jiazhu">按隋官制無中郎將。《王辯傳》，辯自鷹揚郎將遷虎賁郎將。「中」字衍。《隋志》，蒲城縣屬馮翊郡。數，所角翻。</span>善會前後與賊七百餘戰，未嘗負敗。帝遣太僕卿楊義臣討張金稱。金稱營於平恩東北，<span class="jiazhu">《隋志》，平恩縣屬武安郡。</span>義臣引兵直抵臨清之西，據永濟渠爲營，<span class="jiazhu">《隋志》，臨清縣屬清河郡。劉昫曰：臨清，漢清泉縣，後魏改爲臨清。永濟渠，大業初所開。</span>去金稱營四十里，深溝高壘，不與戰。金稱日引兵至義臣營西，義臣勒兵擐甲，<span class="jiazhu">擐，音宦。</span>約與之戰，旣而不出。日暮，金稱還營，明旦，復來；<span class="jiazhu">復，扶又翻；下同。</span>如是月餘，義臣竟不出。金稱以爲怯，屢逼其營詈辱之。<span class="jiazhu">詈，力智翻。</span>義臣乃謂金稱曰：<span class="yinhao">「汝明旦來，我當必戰。」</span>金稱易之，不復設備。<span class="jiazhu">易，以豉翻。</span>義臣簡精騎二千，夜自館陶濟河，<span class="jiazhu">《隋志》，館陶縣屬武陽郡。此河，謂清河也。</span>伺金稱離營，卽入擊其累重。<span class="jiazhu">離，力智翻。累，力瑞翻。重，直用翻。</span>金稱聞之，引兵還，義臣從後擊之，金稱大敗，與左右逃於清河之東。月餘，楊善會討擒之。吏立木於市，懸其頭，張其手足，令仇家割食之，未死間，歌謳不輟。詔以善會爲清河通守。<span class="jiazhu">守，式又翻。</span></p>
<p class="em2 strong"><span class="yinwen">20</span>涿郡通守郭絢<span class="jiazhu">絢，許縣翻。</span>將兵萬餘人討高士達。士達自以才略不及竇建德，乃進建德爲軍司馬，悉以兵授之。建德請士達守輜重，自簡精兵七千人拒絢，詐爲與士達有隙而叛，遣人請降於絢，<span class="jiazhu">降，戶江翻。</span>願爲前驅，擊士達以自效。絢信之，引兵隨建德至長河，<span class="jiazhu">《隋志》，長河縣屬平原郡，舊曰廣川，仁壽初改名。</span>不復設備。建德襲之，殺虜數千人，斬絢首，獻士達，張金稱餘衆皆歸建德。楊義臣乘勝至平原，欲入高雞泊討之。建德謂士達曰：<span class="yinhao">「歷觀隋將，<span class="jiazhu">將，卽亮翻。</span>善用兵者無如義臣，今滅張金稱而來，其鋒不可當。請引兵避之，使其欲戰不得，坐費歲月，將士疲倦，然後乘間擊之，<span class="jiazhu">間，古莧翻。</span>乃可破也。不然，恐非公之敵。」</span>士達不從，留建德守營，自帥精兵逆擊義臣，<span class="jiazhu">帥，讀曰率。</span>戰小勝，因縱酒高宴。建德聞之曰：<span class="yinhao">「東海公未能破敵，遽自矜大，禍至不久矣。」</span>後五日，義臣大破士達，於陳斬之，乘勝逐北，趣其營，<span class="jiazhu">陳，讀曰陣。趣，七喻翻。</span>營中守兵皆潰。建德與百餘騎亡去，至饒陽，<span class="jiazhu">《隋志》，饒陽縣屬河間郡。騎，奇寄翻。</span>乘其無備，攻陷之，收兵，得三千餘人。義臣旣殺士達，以爲建德不足憂，引去。建德還平原，收士達散兵，收葬死者，爲士達發喪，軍復大振，<span class="jiazhu">爲，于僞翻。《考異》曰：《革命記》曰：「高士達、高德政與宗族鳩集離散，得五萬人，捺渦於四根柳樹，入高雞泊中，德政自號東海公，以建德爲長史。俄而德政病死，卽有高欓脫繼立爲東海公，建德仍依舊任。欓脫領兵劫抄，至晏城府，爲城中兵所射而死。賊之異姓皆欲建德爲主，高氏一族不欲更立別人，遂分爲兩軍，各相猜貳。然高氏兵精強，建德恐被屠，乃詐分爲官軍，告高氏併力共擊之。高氏無疑，卽合軍共鬬，兵刃纔交，建德自後擊之，高氏兵大亂，建德兩軍擁掠遣坐，簡其驍勇及頭首千餘人，殺之，遂總統其衆。建德自號長樂王，寇抄州縣，卽大業十二年二月也。」今從《隋》、《唐書》。</span>自稱將軍。先是，羣盜得隋官及士族子弟，皆殺之，<span class="jiazhu">先，悉薦翻。</span>獨建德善遇之；由是隋官稍以城降之，聲勢日盛，勝兵至十餘萬人。<span class="jiazhu">降，戶江翻；下同。勝，音升。</span></p>
<p class="em2 strong"><span class="yinwen">21</span>內史侍郎虞世基以帝惡聞賊盜，<span class="jiazhu">惡，烏路翻。</span>諸將及郡縣有告敗求救者，<span class="jiazhu">將，卽亮翻。</span>世基皆抑損表狀，不以實聞，但云：<span class="yinhao">「鼠竊狗盜，郡縣捕逐，行當殄盡，願陛下勿以介懷！」</span>帝良以爲然，或杖其使者，以爲妄言，由是盜賊徧海內，陷沒郡縣，帝皆弗之知也。楊義臣破降河北賊數十萬，列狀上聞，<span class="jiazhu">所降者皆張金稱、高士達之衆。將，卽亮翻。使，疏吏翻。上，時掌翻。</span>帝歎曰：<span class="yinhao">「我初不聞賊頓如此，義臣降賊何多也！」</span>世基對曰：<span class="yinhao">「小竊雖多，未足爲慮，義臣克之，擁兵不少，<span class="jiazhu">少，詩沼翻；下同。</span>久在閫外，此最非宜。」</span>帝曰：<span class="yinhao">「卿言是也。」</span>遽追義臣，放散其兵，賊由是復盛。<span class="jiazhu">復，扶又翻。</span></p>
<p class="em2 strong">治書侍御史韋雲起劾奏：<span class="yinhao">「世基及御史大夫裴蘊職典樞要，維持內外，四方告變，不爲奏聞。<span class="jiazhu">治，直之翻。劾，戶槪翻，又戶得翻。爲，于僞翻。</span>賊數實多，裁減言少，陛下旣聞賊少，發兵不多，衆寡懸殊，往皆不克，故使官軍失利，賊黨日滋。請付有司結正其罪。」</span>大理卿鄭善果奏：<span class="yinhao">「雲起詆訾名臣，<span class="jiazhu">訾，將此翻。</span>所言不實，非毀朝政，妄作威權。」</span><span class="jiazhu">朝，直遙翻。</span>由是左遷雲起爲大理司直。<span class="jiazhu">《唐六典》：後魏永安三年，御史中尉高穆奏置司直十人，視五品，隸廷尉，位在正、監上，不署曹事，唯覆理御史劾事；北齊及隋因之。</span></p>
<p class="em2 strong"><span class="yinwen">22</span>帝至江都，江、淮郡官謁見者，<span class="jiazhu">見，賢遍翻。</span>專問禮餉豐薄，豐則超遷丞、守，薄則率從停解。江都郡丞王世充獻銅鏡屛風，遷通守；<span class="jiazhu">守，式又翻。</span>歷陽郡丞趙元楷獻異味，遷江都郡丞。<span class="jiazhu">帝改和州爲歷陽郡。趙元楷自小郡丞遷大郡丞。</span>由是郡縣競務刻剝，以充貢獻。民外爲盜賊所掠，內爲郡縣所賦，生計無遺；加之饑饉無食，<span class="jiazhu">無穀曰饑，無蔬果曰饉。</span>民始采樹皮葉，或擣藳爲末，或煑土而食之，諸物皆盡，乃自相食；而官食猶充牣，吏皆畏法，莫敢振救。王世充密爲帝簡閱江淮民間美女獻之，由是益有寵。</p>
<p class="em2 strong"><span class="yinwen">23</span>河間賊帥格謙擁衆十餘萬，據豆子䴚，<span class="jiazhu">帝改瀛州爲河間郡。《姓苑》：格姓，允格之後。帥，所類翻。䴚，各朗翻。</span>自稱燕王，帝命王世充將兵討斬之。謙將勃海高開道<span class="jiazhu">帝改滄州爲勃海郡。燕，因肩翻。將，卽亮翻；下同。</span>收其餘衆，寇掠燕地，軍勢復振。<span class="jiazhu">復，扶又翻。</span></p>
<p class="em2 strong"><span class="yinwen">24</span>初，帝謀伐高麗，<span class="jiazhu">麗，力知翻。</span>器械資儲，皆積於涿郡；涿郡人物殷阜，屯兵數萬。又，臨朔宮多珍寶，諸賊競來侵掠；留守官虎賁郎將趙什住等不能拒，唯虎賁郎將雲陽羅藝獨出戰，<span class="jiazhu">守，式又翻。賁，音奔。將，卽亮翻。雲陽縣，屬京兆郡。</span>前後破賊甚衆，威名日重，什住等陰忌之。藝將作亂，先宣言以激其衆曰：<span class="yinhao">「吾輩討賊數有功，<span class="jiazhu">數，所角翻。</span>城中倉庫山積，制在留守之官，而莫肯散施以濟貧乏，<span class="jiazhu">施，式豉翻。</span>將何以勸將士！」</span>衆皆憤怨。軍還，郡丞出城候藝，藝因執之，陳兵而入。什住等懼，皆來聽命，乃發庫物以賜戰士，開倉廩以賑貧乏，境內咸服；殺不同己者勃海太守唐禕等數人，<span class="jiazhu">守，式又翻。</span>威振燕地，柳城、懷遠並歸之。藝黜柳城太守楊林甫，改郡爲營州，<span class="jiazhu">《隋志》，柳城縣帶遼西郡，與襄平郡蓋皆帝所置。改郡爲州，示復開皇之舊也。</span>以襄平太守鄧暠爲總管，<span class="jiazhu">暠，古老翻。</span>藝自稱幽州總管。</p>
<p class="em2 strong"><span class="yinwen">25</span>突厥數寇北邊。<span class="jiazhu">厥，九勿翻。</span>詔晉陽留守李淵帥太原道兵與馬邑太守王仁恭擊之。<span class="jiazhu">晉陽留守，卽太原留守也。太原有晉陽宮，故亦稱晉陽留守。帝改朔州爲馬邑郡。帥，讀曰率；下同。守，式又翻。</span>時突厥方強，兩軍衆不滿五千，仁恭患之。淵選善騎射者二千人，使之飲食舍止一如突厥，或與突厥遇，則伺便擊之，前後屢捷，突厥頗憚之。<span class="jiazhu">前後屢得小捷耳。曰頗憚者，未深憚也。厥，九勿翻。騎，奇寄翻。伺，相吏翻。</span></p>
<h5><span class="section" id="title-4"><span data-head-description="" data-head-level="h3" data-head-title="恭皇帝上">恭皇帝上</span></span></h5>
<p class=""><span class="jiazhu">諱侑，封代王；元德太子昭之子，煬帝之孫也。《諡法》：尊賢讓善曰恭。</span></p>
<p class="strong"><span class="section" id="title-5"><span data-head-description="" data-head-level="h4" data-head-title="義寧元年">義寧元年</span></span><span class="biaozhusup" data-rel="（丁丑、西元六一七年）"></span><span class="jiazhu">是年十一月，李淵克長安，方奉代王卽位改元，《通鑑》因以繫年。</span></p>
<p class="em2 strong"><span class="yinwen">1</span>春，正月，右禦衞將軍陳稜討杜伏威，伏威帥衆拒之。稜閉壁不戰，伏威遺以婦人之服，謂之<span class="yinhao">「陳姥」</span>。<span class="jiazhu">遺，于季翻。姥，莫補翻。</span>稜怒，出戰，伏威奮擊，大破之，稜僅以身免。<span class="jiazhu">《考異》曰：《隋·陳稜傳》云：「往往克捷。」《唐·杜伏威傳》云：「稜僅以身免。」蓋稜先破李子通等，後爲伏威所敗也。今從《唐書》。</span>伏威乘勝破高郵，<span class="jiazhu">《隋志》，高郵縣屬江都郡。</span>引兵據歷陽，自稱總管，以輔公祏爲長史，<span class="jiazhu">祏，音石。長，知兩翻。</span>分遣諸將徇屬縣，所至輒下，<span class="jiazhu">將，卽亮翻。</span>江淮間小盜爭附之。伏威常選敢死之士五千人，謂之<span class="yinhao">「上募」</span>，寵遇甚厚，有攻戰，輒令上募先擊之，戰罷閱視，有傷在背者卽殺之，以其退而被擊故也。<span class="jiazhu">被，皮義翻。</span>所獲資財，皆以賞軍。士有戰死者，以妻、妾徇葬。故人自爲戰，所向無敵。</p>
<p class="em2 strong"><span class="yinwen">2</span>丙辰，竇建德爲壇於樂壽，<span class="jiazhu">《隋志》，樂壽縣屬河間郡，古樂城縣，仁壽初更名。樂，音洛；下同。</span>自稱長樂王，置百官，改元丁丑。<span class="jiazhu">《考異》曰：許敬宗《太宗實錄》、《舊唐·帝紀》皆云「武德元年二月，建德稱長樂王」。按建德改元丁丑，卽是今歲。今從《隋·帝紀》及《建德傳》。</span></p>
<p class="em2 strong"><span class="yinwen">3</span>辛巳，魯郡賊徐圓朗攻陷東平，分兵略地，自琅邪以西，北至東平，盡有之，<span class="jiazhu">煬帝改兗州爲魯郡，改鄆州爲東平郡，沂州爲琅邪郡。邪，音耶。</span>勝兵二萬餘人。<span class="jiazhu">勝，音升。</span></p>
<p class="em2 strong"><span class="yinwen">4</span>盧明月轉掠河南，至于淮北，衆號四十萬，自稱無上王；帝命江都通守王世充討之。世充與戰於南陽，大破之，<span class="jiazhu">《隋志》：南陽郡，舊置荊州，開皇初，改鄧州，煬帝改爲郡。守，式又翻。</span>斬明月，餘衆皆散。</p>
<p class="em2 strong"><span class="yinwen">5</span>二月，壬午，朔方鷹揚郎將梁師都<span class="jiazhu">帝改夏州爲朔方郡。將，卽亮翻。</span>殺郡丞唐世宗，據郡，自稱大丞相，北連突厥。</p>
<p class="em2 strong"><span class="yinwen">6</span>馬邑太守王仁恭，<span class="jiazhu">煬帝改朔州爲馬邑郡。</span>多受貨賂，不能振施。<span class="jiazhu">施，式豉翻。</span>郡人劉武周，驍勇喜任俠，<span class="jiazhu">驍，堅堯翻。喜，許記翻。</span>爲鷹揚府校尉，<span class="jiazhu">煬帝改大都督爲校尉。校，戶敎翻。</span>仁恭以其土豪，甚親厚之，令帥親兵屯閤下。<span class="jiazhu">帥，讀曰率。</span>武周與仁恭侍兒私通，恐事泄，謀作亂，先宣言曰：<span class="yinhao">「今百姓饑饉，僵尸滿道，王府君閉倉不賑卹，豈爲民父母之意乎！」</span><span class="jiazhu">僵，居良翻。賑，津忍翻；下同。</span>衆皆憤怒。武周稱疾臥家，豪傑來候問，武周椎牛縱酒，因大言曰：<span class="yinhao">「壯士豈能坐待溝壑！今倉粟爛積，誰能與我共取之？」</span>豪傑皆許諾。己丑，仁恭坐聽事，<span class="jiazhu">聽，讀曰廳。</span>武周上謁，<span class="jiazhu">上，時掌翻。</span>其黨張萬歲等隨入，升階，斬仁恭，持其首出徇，郡中無敢動者。於是開倉以賑飢民，馳檄境內屬城，皆下之，收兵得萬餘人。武周自稱太守，<span class="jiazhu">守，式又翻。《考異》曰：《創業注》云：「二月己丑，馬邑軍人劉武周殺太守王仁恭，據其郡，自稱天子，國號定楊。」按《唐書》，武周據汾陽宮乃僭號，於時未也。</span>遣使附于突厥。<span class="jiazhu">使，疏吏翻。厥，九勿翻。</span></p>
<p class="em2 strong"><span class="yinwen">7</span>李密說翟讓曰：<span class="jiazhu">說，式芮翻。翟，萇伯翻。</span><span class="yinhao">「今東都空虛，兵不素練；越王沖幼，留守諸官政令不壹，士民離心。段達、元文都，闇而無謀，以僕料之，彼非將軍之敵。若將軍能用僕計，天下可指麾而定。」</span>乃遣其黨裴叔方覘東都虛實，<span class="jiazhu">守，式又翻。令，力定翻。覘，丑廉翻，又丑豔翻。</span>留守官司覺之，始爲守禦之備，且馳表告江都。密謂讓曰：<span class="yinhao">「事勢如此，不可不發。兵法曰：『先則制於己，後則制於人。』今百姓饑饉，洛口倉多積粟，去都百里有餘，<span class="jiazhu">都，謂東都。</span>將軍若親帥大衆，輕行掩襲，<span class="jiazhu">帥，讀曰率。</span>彼遠未能救，又先無豫備，取之如拾遺耳。比其聞知，<span class="jiazhu">比，必寐翻。</span>吾已獲之，發粟以賑窮乏，遠近孰不歸附！百萬之衆，一朝可集，枕威養銳，<span class="jiazhu">枕，職任翻。</span>以逸待勞，縱彼能來，吾有備矣。然後檄召四方，引賢豪而資計策，選驍悍而授兵柄，<span class="jiazhu">驍，堅堯翻。悍，戶旰翻；又下罕翻。</span>除亡隋之社稷，布將軍之政令，豈不盛哉！」</span>讓曰：<span class="yinhao">「此英雄之略，非僕所堪；惟君之命，盡力從事，請君先發，僕爲後殿。」</span><span class="jiazhu">殿，丁甸翻。</span>庚寅，密、讓將精兵七千人<span class="jiazhu">將，卽亮翻。</span>出陽城北，踰方山，自羅口襲興洛倉，破之；<span class="jiazhu">《隋志》，陽城縣屬河南郡。陸渾縣有方山。鞏縣有興洛倉。魏收《地形志》，鞏縣有長羅川。羅口，蓋卽長羅川口。《水經》：羅水出方山西北流，謂之長羅川，又西北過訾城東北而入于洛。《括地志》，方山，在洛州汜水縣東南三十二里，汜水所出也。</span>開倉恣民所取，老弱襁負，道路相屬。<span class="jiazhu">襁，居兩翻。屬，之欲翻。</span></p>
<p class="em2 strong">朝散大夫時德叡以尉氏應密，<span class="jiazhu">時姓，楚大夫申叔時之後。《隋志》，尉氏縣屬潁川郡。尉氏，漢縣也。應劭曰：古獄官曰尉氏，鄭之別獄也。臣瓚曰：鄭大夫尉氏之邑，故遂以名邑。朝，直遙翻。散，悉亶翻。</span>前宿城令祖君彥自昌平往歸之。<span class="jiazhu">《隋志》，宿城縣屬東平郡，開皇十六年置。劉昫曰：漢須昌縣故城，在今鄆州東南三十二里，隋於此置宿城縣。昌平縣，《隋志》屬涿郡。</span>君彥，珽之子也，<span class="jiazhu">珽，他鼎翻。</span>博學強記，文辭贍敏，著名海內，吏部侍郎薛道衡嘗薦之於高祖，高祖曰：<span class="yinhao">「是歌殺斛律明月人兒邪？<span class="jiazhu">歌殺斛律光，事見一百七十一卷陳高宗太建四年。邪，音耶。</span>朕不須此輩！」</span>煬帝卽位，尤疾其名，依常調選東平書佐，檢校宿城令。<span class="jiazhu">隋制，州郡皆有書佐，在祭酒從事之上，視正九品，謂之流內視品。檢校官，未得爲眞。調，徒釣翻。選，宣戀翻。</span>君彥自負其才，常鬱鬱思亂，密素聞其名，得之大喜，引爲上客，軍中書檄，一以委之。</p>
<p class="em2 strong">越王侗遣虎賁郎將劉長恭、光祿少卿房崱<span class="jiazhu">侗，音通。賁，音奔。將，卽亮翻。少，始照翻。崱，士力翻。</span>帥步騎二<span class="jiaozhusup">〖張：「二」作「三」。〗</span>萬五千討密。<span class="jiazhu">帥，讀曰率；下同。騎，奇寄翻。</span>時東都人皆以密爲飢賊盜米，烏合易破，<span class="jiazhu">易，以豉翻。</span>爭來應募，國子三館學士<span class="jiazhu">隋以國子、太學、四門爲三館。</span>及貴勝親戚皆來從軍，器械脩整，衣服鮮華，旌旗鉦鼓甚盛。長恭等當其前，使河南討捕大使裴仁基等將所部兵自汜水西入以掩其後，<span class="jiazhu">大使，疏吏翻。將，卽亮翻。汜，音祀。</span>約十一日會於倉城南，<span class="jiazhu">《考異》曰：《蒲山公傳》云：「剋取二十一日會戰。」《河洛記》曰：「取其月十二日會戰。」按下有庚子，則非二十一日也，當是十一日。</span>密、讓具知其計。東都兵先至，士卒未朝食，長恭等驅之渡洛水，陳於石子河西，<span class="jiazhu">《水經註》：洞水出南溪石泉，世亦名之爲石泉水，過鞏東坎欿聚西而北入于洛。蓋卽石子河也。陳，讀曰陣；下同。</span>南北十餘里。密、讓選驍雄，分爲十隊，<span class="jiazhu">驍，堅堯翻。</span>令四隊伏橫嶺下以待仁基，以六隊陳於石子河東。長恭等見密兵少，輕之。<span class="jiazhu">少，詩沼翻。</span>讓先接戰，不利，密帥麾下橫衝之。隋兵飢疲，遂大敗，長恭等解衣潛竄得免，奔還東都，士卒死者什五六。越王侗釋長恭等罪，慰撫之。密、讓盡收其輜重器甲，<span class="jiazhu">重，直用翻。</span>威聲大振。</p>
<p class="em2 strong">讓於是推密爲主，上密號爲魏公；<span class="jiazhu">上，時掌翻。</span>庚子，設壇場，卽位，稱元年，<span class="jiazhu">《考異》曰：《壺關錄》云：「王伯當令密於西垣校射，書王字於堋上如錢，約中者爲主，其次以近、遠爲拜官高下。使賈雄執箭，仰天而誓，密正中字心，遂奉以爲主。」其說鄙陋，今不取。《河洛記》云：「改大業十三年爲永平元年。」今從《蒲山公傳》及《隋》、《唐書》。</span>大赦。其文書行下，<span class="jiazhu">下，遐嫁翻。</span>稱行軍元帥府；<span class="jiazhu">帥，所類翻；下同。</span>其魏公府置三司、六衞，元帥府置長史以下官屬。拜翟讓爲上柱國、司徒、東郡公，<span class="jiazhu">長，知兩翻。《考異》曰：《河洛記》云，鄧公蓋後來進封耳，今從《蒲山公傳》及《隋》、《唐書》。</span>亦置長史以下官，減元帥府之半；以單雄信爲左武候大將軍，<span class="jiazhu">單，音善。</span>徐世勣爲右武候大將軍，各領所部；房彥藻爲元帥左長史，東郡邴元眞爲右長史，楊德方爲左司馬，鄭德韜爲右司馬，祖君彥爲記室，其餘封拜各有差。於是趙、魏以南，江、淮以北，羣盜莫不響應，孟讓、郝孝德、王德仁<span class="jiazhu">郝，呼各翻。</span>及濟陰房獻伯、上谷王君廓、長平李士才、淮陽魏六兒、李德謙、譙郡張遷、魏郡李文相、譙郡黑社、白社、濟北張青特、上洛周比洮、胡驢賊等皆歸密。<span class="jiazhu">《隋志》：長平郡，舊曰建州，開皇初，改爲澤州，煬帝改爲郡。譙郡，後魏置南兗州，後周改亳州，煬帝改爲郡。改濟州爲濟北郡，商州爲上洛郡。黑社、白社，蓋賊之號，非人姓名也。濟，子禮翻。相，息亮翻。比，毗至翻。洮，土刀翻。</span>密悉拜官爵，使各領其衆，置百營簿以領之。道路降者不絕如流，<span class="jiazhu">降，戶江翻。</span>衆至數十萬。<span class="jiazhu">《考異》曰：《略記》云，「二月，丙辰，密遣其將夜襲倉城，二府兵擊退之。己未，又悉衆來攻，而府兵敗，遂入據倉；然二府將士猶各固小倉城，二十餘日不下。旣而外救不至，食又盡，城乃陷沒，死者太半。於是鞏縣長柴孝和、監察御史鄭頲等舉縣降賊。密開倉招納降者，日數百千人。於是趙、魏以南，江、淮以北，莫不歸附，自是賊徒滋蔓矣。壬子，使劉長恭、房崱等統兵東討，大敗，戊午，還都，王慰撫，不責也。於是發敎募士庶商旅奴等，分置營壁，各立將帥統領而固守，其諸里居民皆移入三城之內，於省寺府舍安置焉。又使宋遵貴將兵鎭陝縣太原倉。」《雜記》：「密稱魏公改年，于時倉猶自固守，旣而密遣翟讓將兵夜襲倉城，官軍擊退之；明日，又引衆攻倉，連戰三日，陷外城，官軍猶捉子城。月餘，外援不至，城盡陷沒，死者十六七。」按二月壬午朔，無丙辰等日。今從《隋書》。</span>乃命其護軍田茂廣築洛口城，方四十里而居之，<span class="jiazhu">《考異》曰：《壺關錄》云：「周四十八里。」今從《隋書》。</span>密遣房彥藻將兵東略地，取安陸、汝南、淮安、濟陽，<span class="jiazhu">煬帝改安州爲安陸郡。《隋志》：汝南郡，後魏置豫州。帝改洛州爲豫州，以此爲秦州，又改曰蔡州，尋改爲郡。淮安郡，後魏置東荊州，西魏改爲淮州，開皇五年又改爲顯州，煬帝改爲郡。濟陽縣屬濟陰郡。濟，子禮翻。</span>河南郡縣多陷於密。</p>
<p class="em2 strong"><span class="yinwen">8</span>鴈門郡丞河東陳孝意與虎賁郎將王智辯共討劉武周，圍其桑乾鎭。<span class="jiazhu">桑乾，漢縣，後魏爲桑乾郡，後周廢，隋以爲鎭，在馬邑郡善陽縣界。賁，音奔。將，卽亮翻。乾，音干。</span>壬寅，武周與突厥合兵擊智辯，殺之；孝意奔還鴈門。三月，丁卯，武周襲破樓煩郡，進取汾陽宮，獲隋宮人，以賂突厥始畢可汗；<span class="jiazhu">厥，九勿翻。可，從刊入聲。汗，音寒。</span>始畢以馬報之，兵勢益振，又攻陷定襄。<span class="jiazhu">煬帝改雲州爲定襄郡。</span>突厥立武周爲定楊可汗，<span class="jiazhu">言將使之定楊州也。《考異》曰：《新》、《舊唐書》武周皆無國號，惟《創業起居注》云，國號定楊。</span>遺以狼頭纛。<span class="jiazhu">《隋書》曰：突厥本狼種。牙門建狼頭纛，示不忘本也。遺，于季翻。</span>武周卽皇帝位，立妻沮氏爲皇后，<span class="jiazhu">沮，子余翻。</span>改元天興。以衞士楊伏念爲尙書左僕射，妹壻同縣苑君璋爲內史令。武周引兵圍鴈門，陳孝意悉力拒守，乘間出擊武周，屢破之；<span class="jiazhu">間，古莧翻；下同。</span>旣而外無救援，遣間使詣江都，皆不報。<span class="jiazhu">使，疏吏翻。</span>孝意誓以必死，旦夕向詔敕庫俯伏流涕，悲動左右。圍城百餘日，食盡，校尉張倫殺孝意以降。<span class="jiazhu">校，戶敎翻。降，戶江翻。</span></p>
<p class="em2 strong"><span class="yinwen">9</span>梁師都略定雕陰、弘化、延安等郡，<span class="jiazhu">《隋志》：雕陰郡，西魏置綏州，大業初，改爲上郡，尋改爲雕陰郡。改慶州爲弘化郡。</span>遂卽皇帝位，國號梁，改元永隆。始畢遺以狼頭纛，號爲大度毗伽可汗。師都乃引突厥居河南之地，攻破鹽川郡。<span class="jiazhu">《隋志》：鹽川郡，西魏置西安州，後改爲鹽州，煬帝改爲郡。</span></p>
<p class="em2 strong"><span class="yinwen">10</span>左翊衞蒲城郭子和<span class="jiazhu">郭子和，蓋衞士之屬左翊衞府者。</span>坐事徙榆林。會郡中大饑，子和潛結敢死士十八人攻郡門，執郡丞王才，數以不恤百姓，斬之，<span class="jiazhu">數，所具翻。</span>開倉賑施。自稱永樂王，<span class="jiazhu">施，式豉翻。樂，音洛。</span>改元丑平。尊其父爲太公，以其弟子政爲尙書令，子端、子升爲左右僕射。有二千餘騎，南連梁師都，北附突厥，各遣子爲質以自固。<span class="jiazhu">騎，奇寄翻。厥，九勿翻。質，音致。</span>始畢以劉武周爲定楊天子，梁師都爲解事天子，<span class="jiazhu">解，戶買翻。</span>子和爲平楊天子；<span class="jiazhu">平楊，猶定楊也。</span>子和固辭不敢當，乃更以爲屋利設。</p>
<p class="em2 strong"><span class="yinwen">11</span>汾陰薛舉，僑居金城，<span class="jiazhu">《隋志》，汾陰縣屬河東郡。煬帝改蘭州爲金城郡。僑，寓也。</span>驍勇絕倫，家貲鉅萬，交結豪傑，雄於西邊，爲金城府校尉。<span class="jiazhu">《新唐志》，金城郡有府二，曰廣武、金城。校尉，其帥。驍，堅堯翻。校，戶敎翻。</span>時隴右盜起，金城令郝瑗<span class="jiazhu">金城縣，帶郡。郝，呼各翻。瑗，于眷翻。</span>募兵得數千人，使舉將而討之。<span class="jiazhu">將，卽亮翻。</span>夏，四月，癸未，方授甲，置酒饗士，舉與其子仁果及同黨十三人，於座劫瑗發兵，<span class="jiazhu">《考異》曰：《唐高祖實錄》先作「仁果」，後作「仁杲」。《新》、《舊·高祖》、《太宗紀》、《薛舉傳》、柳芳《唐曆》、《柳宗元集》皆作「仁杲」。《太宗實錄》、吳兢《太宗勳史》、《革命記》、焦璐《唐朝年代記》、陳嶽《唐統記》皆作「仁果」。今醴泉昭陵前有石馬六匹，其一銘曰：「白蹄烏，平薛仁果時所乘。」此最可據，今從之。</span>囚郡縣官，開倉賑施。<span class="jiazhu">賑，津忍翻。施，式智翻。</span>自稱西秦霸王，改元秦興。以仁果爲齊公，少子仁越爲晉公，招集羣盜，掠官牧馬。賊帥宗羅㬋帥衆歸之，以爲義興公。<span class="jiazhu">少，詩照翻。賊帥，所類翻。㬋帥，讀曰率。</span>將軍皇甫綰將兵一萬屯枹罕，<span class="jiazhu">煬帝改河州爲枹罕郡。綰將，卽亮翻。枹，音膚。</span>舉選精銳二千人襲之。<span class="jiaozhusup">〖章：十二行本「之」下有「遂克枹罕」四字；乙十一行本同；張校同；退齋校同。〗</span>岷山羌酋鍾利俗擁衆二萬歸之，<span class="jiazhu">《隋志》：臨洮郡臨洮縣有岷山。酋，才由翻。</span>舉兵大振。更以仁果爲齊王，領東道行軍元帥，<span class="jiazhu">帥，所類翻。</span>仁越爲晉王，兼河州刺史，<span class="jiazhu">復以枹罕郡爲河州。</span>羅㬋爲興王，以副仁果；分兵略地，取西平、澆河二郡。<span class="jiazhu">煬帝改鄯州爲西平郡，周武帝逐吐谷渾，置廓州，煬帝改爲澆河郡。澆，古堯翻。</span>未幾，盡有隴西之地，衆至十三萬。<span class="jiazhu">幾，居豈翻。</span></p>
<p class="em2 strong"><span class="yinwen">12</span>李密以孟讓爲總管、齊郡公，<span class="jiazhu">《考異》曰：《河洛記》作「孟達」，今從《隋書》。</span>己丑夜，讓帥步騎二千入東都外郭，<span class="jiazhu">外郭，羅郭也。帥，讀曰率。騎，奇寄翻。</span>燒掠豐都市，比曉而去。<span class="jiazhu">比，必寐翻。</span>於是東京居民悉遷入宮城，臺省府寺皆滿。鞏縣長柴孝和、監察御史鄭頲以城降密，<span class="jiazhu">長，知兩翻；下同。頲，他鼎翻。降，戶江翻；下同</span>密以孝和爲護軍，頲爲右長史。</p>
<p class="em2 strong">裴仁基每破賊得軍資，悉以賞士卒，監軍御史蕭懷靜不許，<span class="jiazhu">監，工銜翻。</span>士卒怨之；懷靜又屢求仁基長短劾奏之。<span class="jiazhu">劾，戶槪翻，又戶得翻。</span>倉城之戰，仁基失期不至，聞劉長恭等敗，懼不敢進，屯百花谷，<span class="jiazhu">百花谷蓋在汜水縣西，鞏縣東南。</span>固壘自守，又恐獲罪於朝。<span class="jiazhu">朝，直遙翻。</span>李密知其狼狽，<span class="jiazhu">《集韻》：狽，音貝。狼屬生子，或欠一足，二足相附而行，離則蹎，故猝遽謂之狼狽。</span>使人說之，<span class="jiazhu">說，輸芮翻。</span>啗以厚利。<span class="jiazhu">啗，徒濫翻。</span>賈務本之子閏甫在軍中，<span class="jiazhu">賈務本，見上滎陽之戰。</span>勸仁基降密，仁基曰：<span class="yinhao">「如蕭御史何？」</span>閏甫曰：<span class="yinhao">「蕭君如棲上雞，若不知機變，在明公一刀耳。」</span>仁基從之，遣閏甫詣密請降。密大喜，以閏甫爲元帥府司兵參軍，兼直記室事，使之復命，遺仁基書，慰納之，<span class="jiazhu">遺，于季翻。</span>仁基還屯虎牢。蕭懷靜密表其事，仁基知之，遂殺懷靜，帥其衆以虎牢降密。密以仁基爲上柱國、河東公；仁基子行儼，驍勇善戰，密亦以爲上柱國、絳郡公。<span class="jiazhu">驍，堅堯翻；下同。</span></p>
<p class="em2 strong">密得秦叔寶及東阿程齩金，<span class="jiazhu">《隋志》，東阿縣，屬濟北郡。齩，五巧翻。</span>皆用爲驃騎。<span class="jiazhu">驃騎，開皇官制也，煬帝改爲鷹揚郎將。驃，匹妙翻。騎，奇寄翻。</span>選軍中尤驍勇者八千人，分隸四驃騎以自衞，號曰內軍，常曰：<span class="yinhao">「此八千人足當百萬。」</span>齩金後更名知節。<span class="jiazhu">更，工衡翻。</span>羅士信、趙仁基皆帥衆歸密，密署爲總管，使各統所部。</p>
<p class="em2 strong">癸巳，密遣裴仁基、孟讓帥二萬餘人襲回洛東倉，破之；<span class="jiazhu">《新唐志》：孟州河陽有回洛故城。是地得名之由，見一百五十八卷梁武帝大同九年。</span>遂燒天津橋，<span class="jiazhu">煬帝使宇文愷營造東都，洛水貫都，有河漢之象，因名其橋爲天津橋。</span>縱兵大掠。東都出兵擊之，仁基等敗走，密自帥衆屯回洛倉。東都兵尙二十餘萬人，乘城擊柝，<span class="jiazhu">柝，他各翻。</span>晝夜不解甲。密攻偃師、金墉，皆不克；<span class="jiazhu">偃師縣，屬河南郡，在都城東六十里。晉金墉城，在洛城西北，隋營東都城，東去故都十八里，則金墉亦在都城之東。</span>乙未，還洛口。<span class="jiazhu">《考異》曰：《略記》：「三月辛未，密遣孟讓將二千餘人夜入都郭，燒豐都市，比曉而去。癸未，密襲據都倉。乙亥，密部衆入自上春門，於宣仁門東街立栅而住。丙寅，燒上春門及街南北里門樓，火接宣仁門，因逼門爲陳，與城上弓矢相接，而退還倉。」《雜記》：「密遣格謙將兵燒豐都市。三月，越王侗敎募力捉，宮城守固，官賞有差，撤天津等諸橋，運回洛倉米入城。四月，密攻偃師，圍金墉，東都兵出，密還洛口。五月，裴仁基翻虎牢入賊，自滎陽以東至陳、譙、下邳、彭城、梁郡皆屬密，賊衆逾盛，幷家口百萬。」《蒲山公傳》：「三月乙亥，密帥衆入自上東門，攻宣仁門，不克。丙寅，燒上東門而退。」此三書月日交錯，皆不可憑。今從《隋》、《唐書》。</span></p>
<p class="em2 strong">東都城內乏糧，而布帛山積，至以絹爲汲綆，<span class="jiazhu">綆，古杏翻。</span>然布以爨。越王侗使人運回洛倉米入城，遣兵五千屯豐都市，五千屯上春門，五千屯北邙山，爲九營，首尾相應，以備密。</p>
<p class="em2 strong">丁酉，房獻伯陷汝陰，<span class="jiazhu">煬帝改潁州爲汝陰郡。</span>淮陽太守趙陁舉郡降密。<span class="jiazhu">守，式又翻。陁，徒河翻。降，戶江翻。《考異》曰：《隋書》作「趙佗」，今從《蒲山公傳》。</span></p>
<p class="em2 strong">己亥，密帥衆三萬復據回洛倉，大修營塹以逼東都；<span class="jiazhu">復，扶又翻。塹，七豔翻。</span>段達等出兵七萬拒之。辛丑，戰於倉北，隋兵敗走。丁未，密使其幕府移檄郡縣，數煬帝十罪，<span class="jiazhu">數，所具翻，又所主翻。</span>且曰：<span class="yinhao">「罄南山之竹，書罪無窮；決東海之波，流惡難盡。」</span>祖君彥之辭也。</p>
<p class="em2 strong">越王侗遣太常丞元善達間行賊中，<span class="jiazhu">間，古莧翻。</span>詣江都奏稱：<span class="yinhao">「李密有衆百萬，圍逼東都，據洛口倉，城內無食。若陛下速還，烏合必散；不然者，東都決沒。」</span>因歔欷嗚咽，帝爲之改容。<span class="jiazhu">歔，音虛。欷，音希，又許旣翻。爲，于僞翻。</span>虞世基進曰：<span class="yinhao">「越王年少，<span class="jiazhu">少，詩照翻。</span>此輩誑之。<span class="jiazhu">誑，居況翻。</span>若如所言，善達何緣來至！」</span>帝乃勃然怒曰：<span class="yinhao">「善達小人，敢廷辱我！」</span>因使經賊中向東陽催運，<span class="jiazhu">此東陽，蓋指婺州東陽郡。</span>善達遂爲羣盜所殺。是後人人杜口，莫敢以賊聞。</p>
<p class="em2 strong">世基容貌沈審，<span class="jiazhu">沈，持林翻。</span>言多合意，特爲帝所親愛，朝臣無與爲比；親黨憑之，鬻官賣獄，賄賂公行，其門如市。由是朝野共疾怨之。<span class="jiazhu">朝，直遙翻。</span>內史舍人封德彝託附世基，以世基不閑吏務，<span class="jiazhu">閑，習也。</span>密爲指畫，宣行詔命，諂順帝意，羣臣表疏忤旨者，皆屛而不奏。<span class="jiazhu">爲，于僞翻。忤，五故翻。屛，必郢翻。</span>鞫獄用法，多峻文深詆，論功行賞，則抑削就薄。故世基之寵日隆而隋政益壞，皆德彝所爲也。</p>
<p class="em2 strong"><span class="yinwen">13</span>初，唐公李淵娶於神武肅公竇毅，<span class="jiazhu">神武，郡名。《隋志》，馬邑郡神武縣，舊置神武郡。</span>生四男，建成、世民、玄霸、元吉；一女，適太子千牛備身臨汾柴紹。<span class="jiazhu">《隋志》：東宮左、右內率府有千牛備身八人，掌執千牛刀。以千牛名刀者，取其解千牛而芒刃不頓。臨汾縣，帶臨汾郡，本平陽也，開皇初，改名。</span></p>
<p class="em2 strong">世民聰明勇決，識量過人，見隋室方亂，陰有安天下之志，傾身下士，散財結客，咸得其歡心。<span class="jiazhu">下，遐稼翻。</span>世民娶右驍衞將軍長孫晟之女；<span class="jiazhu">驍，堅堯翻。長，知兩翻。晟，承正翻。</span>右勳衞長孫順德，晟之族弟也，與右勳侍池陽劉弘基<span class="jiazhu">隋開皇置親、勳、武三衞，大業初，改爲親、勳、武三侍。順德蓋開皇中爲勳衞，弘基則爲大業勳侍也。三衞、三侍皆分左、右。劉弘基，雍州池陽人。《隋志》，雍州有雲陽縣，無池陽。《舊唐志》云：貞觀三年，改石門爲雲陽，雲陽爲池陽。《通鑑》據《唐書》，以唐州縣書之也。</span>皆避遼東之役，亡命在晉陽依淵，與世民善。左親衞竇琮，熾之孫也，<span class="jiazhu">竇熾，隋初三公。</span>亦亡命在太原，素與世民有隙，每以自疑；世民加意待之，出入臥內，琮意乃安。</p>
<p class="em2 strong">晉陽宮監猗氏裴寂，<span class="jiazhu">隋離宮皆置宮監。猗氏縣，屬河東郡。</span>晉陽令武功劉文靜，<span class="jiazhu">晉陽縣，帶太原郡。武功縣，屬京兆郡。</span>相與同宿，見城上烽火，寂歎曰：<span class="yinhao">「貧賤如此，復逢亂離，<span class="jiazhu">復，扶又翻。</span>將何以自存！」</span>文靜笑曰：<span class="yinhao">「時事可知，吾二人相得，何憂貧賤！」</span>文靜見李世民而異之，深自結納，謂寂曰：<span class="yinhao">「此非常人，豁達類漢高，神武同魏祖，年雖少，命世才也。」</span><span class="jiazhu">少，詩照翻。</span>寂初未然之。<span class="jiazhu">未知文靜之言爲是。</span></p>
<p class="em2 strong">文靜坐與李密連昏，繫太原獄，<span class="jiazhu">繫郡獄。</span>世民就省之。文靜曰：<span class="yinhao">「天下大亂，非高、光之才，不能定也。」</span><span class="jiazhu">以漢高祖、光武之事擿發世民。省，悉景翻；下同。</span>世民曰：<span class="yinhao">「安知其無，但人不識耳。我來相省，非兒女子之情，欲與君議大事也。計將安出？」</span>文靜曰：<span class="yinhao">「今主上南巡江、淮，李密圍逼東都，羣盜殆以萬數。當此之際，有眞主驅駕而用之，取天下如反掌耳。太原百姓皆避盜入城，文靜爲令數年，知其豪傑，一旦收拾，可得十萬人，尊公所將之兵復且數萬，<span class="jiazhu">將，卽亮翻。復，扶又翻。</span>一言出口，誰敢不從！以此乘虛入關，號令天下，不過半年，帝業成矣。」</span>世民笑曰：<span class="yinhao">「君言正合我意。」</span>乃陰部署賓客，淵不之知也。世民恐淵不從，猶豫久之，不敢言。</p>
<p class="em2 strong">淵與裴寂有舊，每相與宴語，或連日夜。文靜欲因寂關說，<span class="jiazhu">關，白也。說，輸芮翻；下同。</span>乃引寂與世民交。世民出私錢數百萬，使龍山令高斌廉與寂博，稍以輸之，<span class="jiazhu">按《隋志》，後齊置龍山縣，帶太原郡，開皇十年改曰晉陽。則此時不復有龍山矣，豈斌廉在開皇中嘗爲令史，以舊官書之邪？對博者，不勝者納物與勝者曰輸。斌，音彬。</span>寂大喜，由是日從世民遊，情款益狎。世民乃以其謀告之，寂許諾。</p>
<p class="em2 strong">會突厥寇馬邑，淵遣高君雅將兵與馬邑太守王仁恭幷力拒之；仁恭、君雅戰不利，<span class="jiazhu">按王仁恭是年春已死，此必去年，史序李淵起兵來歷及之。厥，九勿翻。將，卽亮翻。守，式又翻。</span>淵恐幷獲罪，甚憂之。世民乘間屛人說淵曰：<span class="jiazhu">間，古莧翻。屛，必郢翻。</span><span class="yinhao">「今主上無道，百姓困窮，晉陽城外皆爲戰場；大人若守小節，下有寇盜，上有嚴刑，危亡無日。不若順民心，興義兵，轉禍爲福，此天授之時也。」</span>淵大驚曰：<span class="yinhao">「汝安得爲此言，吾今執汝以告縣官！」</span>因取紙筆，欲爲表。世民徐曰：<span class="yinhao">「世民觀天時人事如此，故敢發言；必欲執告，不敢辭死！」</span>淵曰：<span class="yinhao">「吾豈忍告汝，汝愼勿出口！」</span>明日，世民復說淵曰：<span class="yinhao">「今盜賊日繁，遍於天下，大人受詔討賊，賊可盡乎！要之，終不免罪。且世人皆傳李氏當應圖讖，<span class="jiazhu">復，扶又翻。說，式芮翻。讖，楚譖翻。</span>故李金才無罪，一朝族滅。<span class="jiazhu">李渾，字金才，族滅事見上卷大業十一年。</span>大人設能盡賊，則功高不賞，身益危矣！唯昨日之言，可以救禍，此萬全之策也，願大人勿疑。」</span>淵乃歎曰：<span class="yinhao">「吾一夕思汝言，亦大有理。今日破家亡軀亦由汝，化家爲國亦由汝矣！」</span></p>
<p class="em2 strong">先是，裴寂私以晉陽宮人侍淵，<span class="jiazhu">先，悉薦翻。</span>淵從寂飲，酒酣，寂從容言曰：<span class="yinhao">「二郎陰養士馬，欲舉大事，正爲寂以宮人侍公，<span class="jiazhu">世民第二。從，千容翻。爲，于僞翻。</span>恐事覺幷誅，爲此急計耳。衆情已協，公意如何？」</span>淵曰：<span class="yinhao">「吾兒誠有此謀，事已如此，當復柰何，正須從之耳。」</span><span class="jiazhu">復，扶又翻；下同。</span></p>
<p class="em2 strong">帝以淵與王仁恭不能禦寇，遣使者執詣江都。<span class="jiazhu">此帝謂煬帝。使，疏吏翻。</span>淵大懼，世民與寂等復說淵曰：<span class="yinhao">「今主昏國亂，盡忠無益。偏裨失律，而罪及明公。<span class="jiazhu">說，式芮翻。裨，賓彌翻。</span>事已迫矣，宜早定計。且晉陽士馬精強，宮監蓄積巨萬，以茲舉事，何患無成！代王幼沖，關中豪傑並起，未知所附，公若鼓行而西，撫而有之，如探囊中之物耳。<span class="jiazhu">探，吐南翻。</span>柰何受單使之囚，<span class="jiazhu">使，疏吏翻；下遣使同。</span>坐取夷滅乎！」</span>淵然之，密部勒，將發；會帝繼遣使者馳驛赦淵及仁恭，使復舊任，<span class="jiazhu">《考異》曰：《創業注》曰：「隋主遣司直姓名馳驛繫帝而斬仁恭。帝自以姓名著於圖籙，太原王氣所在，恐被猜忌，因而禍及，頗有所悔。時皇太子在河東，獨有秦王侍側，耳語謂王曰：『隋曆將盡，吾家繼膺符命，不早起兵者，顧爾兄弟未集耳。今遭羑里之厄，爾昆季須會孟津之師，不可從吾同受孥戮，家破身亡，爲英雄笑。』王泣而啓帝曰：『芒碭山澤，是處容人，請同漢祖，以觀時變。』帝曰：『今遇時來，逢茲錮繫，雖覩機變，何能爲也！然天命有在，吾應會昌，未必不以此相啓，今吾激勵，謹當敬天之誡以卜興亡，自天祐吾，彼焉能害，天必亡我，何所逃刑。』乃後數日，果有詔使馳驛而至，釋淵而免仁恭，各依舊檢校所部。」按煬帝若有詔斬仁恭，則比後使之至，仁恭已死矣。又高祖身爲留守，且被禁繫，亡去何之？恐此亦非太宗之謀也！今皆不取。</span>淵謀亦緩。</p>
<p class="em2 strong">淵之爲河東討捕使也，<span class="jiazhu">大業十一年，淵爲使討捕河東。使，疏吏翻。</span>請大理司直夏侯端爲副。端，詳之孫也，<span class="jiazhu">梁武帝起兵荊、雍，夏侯詳佐命。夏，戶雅翻。</span>善占候及相人，<span class="jiazhu">相，息亮翻。</span>謂淵曰：<span class="yinhao">「今玉牀搖動，帝座不安，<span class="jiazhu">《晉·天文志》：北極五星，第二星主帝座。太乙之座，謂最赤明者。紫宮門內六星，曰天牀，主寢舍，解息燕休。又大角一星在攝提間，大角者，天王帝座也。《天官書》云：大角北三星爲帝座，主宴飲、酬酢也。</span>參墟得歲，必有眞人起於其分，<span class="jiazhu">《左傳》：參爲晉星，故以晉陽爲參墟。得歲，謂歲星居參也。參，所今翻。分，扶問翻。</span>非公而誰乎！主上猜忍，尤忌諸李，金才旣死，公不思變通，必爲之次矣。」</span>淵心然之。及留守晉陽，鷹揚府司馬太原許世緒<span class="jiazhu">煬帝制鷹揚府，有司馬及兵、倉兩司。</span>說淵曰：<span class="yinhao">「公姓在圖籙，名應歌謠；握五郡之兵，<span class="jiazhu">五郡，謂太原、鴈門、馬邑、樓煩、西河。說，式芮翻。</span>當四戰之地，舉事則帝業可成，端居則亡不旋踵；唯公圖之。」</span>行軍司鎧文水武士彠、<span class="jiazhu">按《士彠傳》，蓋爲行軍府司鎧參軍。《隋志》，文水縣屬太原郡，舊曰受陽，開皇十年改名。宋白曰：文水縣，漢大陵縣，後魏省大陵，於今處置受陽縣，隋改曰文水。彠，一虢翻。</span>前太子左勳衞唐憲、<span class="jiazhu">開皇之制，東宮左、右衞率府亦有親、勳、翊三衞，煬帝改親衞爲功曹。</span>憲弟儉皆勸淵舉兵。儉說淵曰：<span class="yinhao">「明公北招戎狄，南收豪傑，以取天下，此湯、武之舉也。」</span>淵曰：<span class="yinhao">「湯、武非所敢擬，在私則圖存，在公則拯亂，卿姑自重，吾將思之。」</span>憲，邕之孫也。<span class="jiazhu">唐邕以強幹事高齊。</span>時建成、元吉尙在河東，<span class="jiazhu">淵留建成護家居河東。</span>故淵遷延未發。</p>
<p class="em2 strong">劉文靜謂裴寂曰：<span class="yinhao">「先發制人，後發制於人。何不早勸唐公舉兵，而推遷不已！<span class="jiazhu">推遷，言推故遷延也。推，吐雷翻。</span>且公爲宮監，而以宮人侍客，公死可爾，何誤唐公也！」</span>寂甚懼，屢趣淵起兵。<span class="jiazhu">趣，讀曰促。</span>淵乃使文靜詐爲敕書，發太原、西河、鴈門、馬邑民年二十已上五十已下悉爲兵，期歲暮集涿郡，擊高麗，<span class="jiazhu">麗，力知翻。</span>由是人情恟恟，思亂者益衆。<span class="jiazhu">恟，許拱翻。</span></p>
<p class="em2 strong">及劉武周據汾陽宮，世民言於淵曰：<span class="yinhao">「大人爲留守，而盜賊竊據離宮，不早建大計，禍今至矣！」</span>淵乃集將佐謂之曰：<span class="jiazhu">將，卽亮翻；下同。</span><span class="yinhao">「武周據汾陽宮，吾輩不能制，罪當族滅，若之何？」</span>王威等皆懼，再拜請計。淵曰：<span class="yinhao">「朝廷用兵，動止皆稟節度。今賊在數百里內，江都在三千里外，加以道路險要，復有他賊據之；<span class="jiazhu">復，扶又翻。</span>以嬰城膠柱之兵，當巨猾豕突之勢，必不全矣。進退維谷，何爲而可？」</span>威等皆曰：<span class="yinhao">「公地兼親賢，同國休戚，若俟奏報，豈及事機；要在平賊，專之可也。」</span>淵陽若不得已而從之者，曰：<span class="yinhao">「然則先當集兵。」</span>乃命世民與劉文靜、長孫順德、劉弘基等各募兵，遠近赴集，旬日間近萬人，仍密遣使召建成、元吉於河東，柴紹於長安。<span class="jiazhu">近，其靳翻。使，疏吏翻。</span></p>
<p class="em2 strong">王威、高君雅見兵大集，疑淵有異志，謂武士彠曰：<span class="yinhao">「順德、弘基皆背征三侍，所犯當死，<span class="jiazhu">二人避役亡命，故曰背征。背，蒲妹翻。</span>安得將兵！」</span>欲收按之。士彠曰：<span class="yinhao">「二人皆唐公客，若爾，必大致紛紜。」</span>威等乃止。留守司兵田德平欲勸威等按募人之狀，<span class="jiazhu">隋制：留守置司功、倉、戶、兵、法、士曹等書佐。守，式又翻。</span>士彠曰：<span class="yinhao">「討捕之兵，悉隸唐公，威、君雅但寄坐耳，<span class="jiazhu">言但寄身於留守坐間也。坐，徂臥翻。</span>彼何能爲！」</span>德平亦止。</p>
<p class="em2 strong">晉陽鄕長劉世龍<span class="jiazhu">開皇初，置保長、黨長，鄕長亦此類也。長，知兩翻。</span>密告淵云：<span class="yinhao">「威、君雅欲因晉祠祈雨，爲不利。」</span><span class="jiazhu">晉陽有晉王祠。</span>五月，癸亥夜，淵使世民伏兵於晉陽宮城之外。甲子旦，淵與威、君雅共坐視事，使劉文靜引開陽府司馬胙城劉政會入立庭中，<span class="jiazhu">《新唐志》，太原有府十八，開陽其一也。《隋志》，胙城縣屬東郡，舊曰東燕，開皇十八年改名。</span>稱有密狀。<span class="jiazhu">言有狀告密。</span>淵目威等取狀視之，政會不與，曰：<span class="yinhao">「所告乃副留守事，唯唐公得視之。」</span>淵陽驚曰：<span class="yinhao">「豈有是邪！」</span>視其狀，乃云：<span class="yinhao">「威、君雅潛引突厥入寇。」</span><span class="jiazhu">邪，音耶。厥，九勿翻。</span>君雅攘袂大詬曰：<span class="jiazhu">詬，苦候翻，罵也。</span><span class="yinhao">「此乃反者欲殺我耳。」</span>時世民已布兵塞衢路，<span class="jiazhu">塞，悉則翻。</span>文靜因與劉弘基、長孫順德等共執威、君雅繫獄。丙寅，突厥數萬衆寇晉陽，輕騎入外郭北門，出其東門。<span class="jiazhu">騎，奇寄翻；下同。</span>淵命裴寂等勒兵爲備，而悉開諸城門，突厥不能測，莫敢進。衆以爲威、君雅實召之也，淵於是斬威、君雅以徇。淵部將王康達將千餘人出戰，皆死，城中忷懼。<span class="jiazhu">將，卽亮翻；下舉將同。忷，許拱翻。</span>淵夜遣軍潛出城，旦則張旗鳴鼓自他道來，如援軍者；突厥終疑之，留城外二日，大掠而去。</p>
<p class="em2 strong"><span class="yinwen">14</span>煬帝命監門將軍涇陽龐玉、<span class="jiazhu">《隋志》：左、右監門府各將軍一人，掌宮殿門禁及守衞事。涇陽縣，屬京兆郡。監，工銜翻。</span>虎賁郎將霍世舉將關內兵援東都。柴孝和說李密曰：<span class="jiazhu">賁，音奔。將，卽亮翻。說，式芮翻。</span><span class="yinhao">「秦地山川之固，秦、漢所憑以成王業者也。今不若使翟司徒守洛口，裴柱國守回洛，<span class="jiazhu">翟司徒，讓也；裴柱國，仁基。翟，萇伯翻。</span>明公自簡精銳西襲長安。旣克京邑，業固兵強，然後東向以平河、洛，傳檄而天下定矣。方今隋失其鹿，豪傑競逐，不早爲之，必有先我者，<span class="jiazhu">先，悉薦翻。</span>悔無及矣！」</span>密曰：<span class="yinhao">「此誠上策，吾亦思之久矣。但昏主尙存，從兵猶衆，<span class="jiazhu">從，才用翻。</span>我所部皆山東人，見洛陽未下，誰肯從我西入！諸將出於羣盜，留之各競雌雄，如此，則大業隳矣。」</span>孝和曰：<span class="yinhao">「然則大軍旣未可西上，僕請間行觀釁。」</span><span class="jiazhu">將，卽亮翻。上，時掌翻。間，古莧翻。</span>密許之。孝和與數十騎至陝縣，<span class="jiazhu">《隋志》，陝縣屬河南郡。騎，奇寄翻。陝，式冉翻。</span>山賊歸之者萬餘人。時密兵鋒甚銳，每入苑，與隋兵連戰。<span class="jiazhu">苑，卽大業初所築西苑。</span>會密爲流矢所中，<span class="jiazhu">所中，竹仲翻。</span>尙臥營中，丁丑，越王侗使段達與龐玉夜出兵，陳於回洛倉西北。<span class="jiazhu">陳，讀曰陣。</span>密與裴仁基出戰，達等大破之，殺傷太半，密乃棄回洛，奔洛口。<span class="jiazhu">《考異》曰：《略記》云：「四月戊申，段達等帥關內兵陳於倉西、倉南，密出兵拒戰，大破兇醜，密還固倉。五月丁丑，達等又出兵陳於倉西、倉北，密又來拒，大破之，密奔洛口。」按《隋書》、《北史》、《新》·《舊唐書》皆云，「密爲流矢所中，臥營中，東都出兵擊之，密衆大潰，棄回洛倉，奔洛口。」俱無月日。《河洛記》云：「密軍失利，歸於鞏縣，東都復得回洛倉。」《蒲山公傳》曰：「五月二十八日，越王夜出師，使段達等大戰於倉西、北；密軍敗績，歸於鞏縣。」亦不云密連月再敗也。戊申，四月二十八日；丁丑，五月二十八日。蓋趙毅承《蒲山公傳》，誤以密一敗分爲二事也。</span>龐玉、霍世舉軍於偃師，<span class="jiazhu">龐，薄江翻。杜佑曰：偃師，帝嚳所都，古西亳也，湯亦都之。武王伐紂，迴師息戎，遂名。偃師縣屬河南郡。</span>柴孝和之衆聞密退，各散去。孝和輕騎歸密，楊德方、鄭德韜皆死。<span class="jiazhu">《考異》曰：楊德方，《壺關錄》作「王德仁」，今從《河洛記》。</span>密以鄭頲爲左司馬，<span class="jiazhu">頲，他鼎翻。</span>滎陽鄭乾象爲右司馬。<span class="jiazhu">《考異》曰：《隋》、《唐書》皆作「虔象」，唯《壺關錄》作「乾象」，云「密殺其兄乾覆。乾覆之子會通後從盛彥師殺密」，今從之。</span></p>
<p class="em2 strong"><span class="yinwen">15</span>李建成、李元吉棄其弟智雲於河東而去，吏執智雲送長安，殺之。建成、元吉遇柴紹於道，與之偕行。</p> 



</div></body></html>