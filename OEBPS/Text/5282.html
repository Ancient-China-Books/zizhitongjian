<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一・周紀一・威烈王・安王・烈王</title><meta content="width=device-width" initial-scale="1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="周紀一" data-head-level="h2" data-head-title="周紀一">周紀一</span></span></h1>
<p class="" id="p0"><a class="gg-link" href="#p0" onclick="return changeColor(this);"></a><span class="jiazhu">起著雍攝提格<span class="biaozhusup" data-rel="">（戊寅）</span>，盡玄黓困敦<span class="biaozhusup" data-rel="">（壬子）</span>，凡三十五年。</span></p>
<hr/>
<p class="" id="p1"><a class="gg-link" href="#p1" onclick="return changeColor(this);"></a><span class="jiazhu"><span class="shu-ming">爾雅</span>：太歲在甲曰閼逢，在乙曰旃蒙，在丙曰柔兆，在丁曰強圉，在戊曰著雍，在己曰屠維，在庚曰上章，在辛曰重光，在壬曰玄黓，在癸曰昭陽，是爲歲陽。在寅曰攝提格，在卯曰單閼，在辰曰執徐，在巳曰大荒落，在午曰敦牂，在未曰協洽，在申曰涒灘，在酉曰作噩，在戌曰掩茂，在亥曰大淵獻，在子曰困敦，在丑曰赤奮若，是爲歲名。<span class="shu-ming">周紀</span>分註<span class="yinhao">「起著雍攝提格」</span>，起戊寅也。<span class="yinhao">「盡玄黓困敦」</span>，盡壬子也。閼，讀如字；<span class="shu-ming">史記</span>作<span class="yinhao">「焉」</span>，於乾翻。著，陳如翻。雍，於容翻。黓，逸職翻。單閼，上音丹，又特連翻；下烏葛翻，又於連翻。牂，作郎翻。涒，吐魂翻。灘，吐丹翻。困敦，音頓。杜預<span class="shu-ming">世族譜</span>曰：周，黃帝之苗裔，姬姓。后稷之後，封於邰；及夏衰，稷子不窋竄於西戎。至十二代孫太王，避狄遷岐；至孫文王受命，武王克商而有天下。自武王至平王凡十三世，自平王至威烈王又十八世，自威烈王至赧王又五世。張守節曰：因太王居周原，國號曰周。<span class="shu-ming">地理志</span>云：右扶風美陽縣岐山西北中水鄕，周太王所邑。<span class="shu-ming">括地志</span>云：故周城一名美陽城，在雍州武功縣西北二十五里。紀，理也，統理衆事而繫之年月。溫公繫年用<span class="shu-ming">春秋</span>之法，因<span class="shu-ming">史</span>、<span class="shu-ming">漢</span>本紀而謂之紀。邰，湯來翻。夏，戶雅翻。窋，竹律翻。在雍，於用翻。</span></p>
<h5><span class="section" id="title-2"><span data-head-description="" data-head-level="h3" data-head-title="威烈王">威烈王</span></span></h5>
<p class="" id="p2"><a class="gg-link" href="#p2" onclick="return changeColor(this);"></a><span class="jiazhu">名午，考王之子。<span class="shu-ming">諡法</span>：猛以剛果曰威；有功安民曰烈。沈約曰：諸複諡，有諡人，無諡法。</span></p>
<div class="yt" id="y0403"><p class="strong" id="p3"><a class="gg-link" href="#p3" onclick="return changeColor(this);"></a><span class="section" id="title-3"><span data-head-description="威烈王" data-head-level="h4" data-head-title="二十三年">二十三年</span></span><span class="biaozhusup" data-rel="">（戊寅、前四○三年）</span><span class="jiazhu">上距<span class="shu-ming">春秋</span>獲麟七十八年，距<span class="shu-ming">左傳</span>趙襄子惎智伯事七十一年。惎，毒也，音其冀翻。</span></p></div>
<p class="em2 strong" id="p4"><a class="gg-link" href="#p4" onclick="return changeColor(this);"></a><span class="yinwen">1</span>初命晉大夫魏斯、趙籍、韓虔爲諸侯。<span class="jiazhu">此溫公書法所由始也。魏之先，畢公高後，與周同姓；其苗裔曰畢萬，始封於魏。至魏舒，始爲晉正卿；三世至斯。趙之先，造父後；至叔帶，始自周適晉；至趙夙，始封於耿。至趙盾，始爲晉正卿；六世至籍。韓之先，出於周武王；至韓武子事晉，封於韓原。至韓厥，爲晉正卿；六世至虔。三家者，世爲晉大夫，於周則陪臣也。周室旣衰，晉主夏盟，以尊王室，故命之爲伯。三卿竊晉之權，暴蔑其君，剖分其國，此王法所必誅也。威烈王不惟不能誅之，又命之爲諸侯，是崇獎奸名犯分之臣也。<span class="shu-ming">通鑑</span>始於此，其所以謹名分歟！</span></p>
<p class="margin2" id="p5"><a class="gg-link" href="#p5" onclick="return changeColor(this);"></a>臣光曰：臣聞天子之職莫大於禮，禮莫大於分，分莫大於名。<span class="jiazhu">分，扶問翻；下同。</span>何謂禮？紀綱是也。何謂分？君、臣是也。何謂名？公、侯、卿、大夫是也。</p>
<p class="margin2" id="p6"><a class="gg-link" href="#p6" onclick="return changeColor(this);"></a>夫以四海之廣，<span class="jiazhu">夫以，音扶。</span>兆民之衆，受制於一人，雖有絕倫之力，高世之智，莫<span class="jiaozhusup">【章：十二行本「莫」下有「敢」字；乙十一行本同；孔本同。】</span>不奔走而服役者，豈非以禮爲之紀綱<span class="jiaozhusup">【章：十二行本，二字互乙；乙十一行本同；孔本同。】</span>哉！是故天子統三公，<span class="jiazhu">統，他綜翻。</span>三公率諸侯，諸侯制卿大夫，卿大夫治士庶人。<span class="jiazhu">治，直之翻。</span>貴以臨賤，賤以承貴。上之使下猶心腹之運手足，根本之制支葉，下之事上猶手足之衞心腹，支葉之庇本根，然後能上下相保而國家治安。<span class="jiazhu">治，直吏翻。</span>故曰天子之職莫大於禮也。</p>
<p class="margin2" id="p7"><a class="gg-link" href="#p7" onclick="return changeColor(this);"></a>文王序<span class="shu-ming">易</span>，以<span class="shu-ming">乾</span>、<span class="shu-ming">坤</span>爲首。孔子繫之曰：<span class="yinhao">「天尊地卑，乾坤定矣。卑高以陳，貴賤位矣。」</span><span class="jiazhu">繫，戶計翻。</span>言君臣之位猶天地之不可易也。<span class="shu-ming">春秋</span>抑諸侯，尊王<span class="jiaozhusup">【章：十二行本「王」作「周」；乙十一行本同；孔本同；退齋校同。】</span>室，王人雖微，序於諸侯之上，以是見聖人於君臣之際未嘗不惓惓也。<span class="jiazhu">惓，逵員翻。<span class="shu-ming">漢·劉向傳</span>：忠臣畎畝，猶不忘君惓惓之義也。惓惓，猶言勤勤也。</span>非有桀、紂之暴，湯、武之仁，人歸之，天命之，君臣之分當守節伏死而已矣。是故以微子而代紂則成湯配天矣，<span class="jiazhu"><span class="shu-ming">史記</span>：商帝乙生三子：長曰微子啓，次曰中衍，季曰紂。紂之母爲后。帝乙欲立啓爲太子，太史據法爭之曰：<span class="yinhao">「有妻之子，不可立妾之子。」</span>乃立紂。紂卒以暴虐亡殷國。孔〔鄭〕玄義曰：物之大者莫若於天；推父比天，與之相配，行孝之大，莫大於此；所謂<span class="yinhao">「嚴父莫大於配天」</span>也。又孔氏曰：<span class="shu-ming">禮記</span>稱萬物本乎天，人本乎祖。俱爲其本，可以相配，故王者皆以祖配天。<span class="shu-ming">諡法</span>：除殘去虐曰湯。然諡法起於周；蓋殷人先有此號，周人遂引以爲諡法。分，扶問翻。長，知兩翻。卒，子恤翻。</span>以季札而君吳則太伯血食矣，<span class="jiazhu">吳王壽夢有子四人：長曰諸樊，次曰餘祭，次曰餘昩，次曰季札。季札賢，壽夢欲立之，季札讓不可，於是立諸樊。諸樊卒，以授餘祭，欲兄弟以次相傳，必致國於季札；季札終讓而逃之。其後諸樊之子光與餘昩之子僚爭國，至於夫差，吳遂以亡。宗廟之祭用牲，故曰血食。太伯，吳立國之君。范甯曰：太者，善大之稱；伯者，長也。周太王之元子，故曰太伯。陸德明曰：壽夢，莫公翻。餘祭，側介翻。餘昩，音末。</span>然二子寧亡國而不爲者，誠以禮之大節不可亂也。故曰禮莫大於分也。</p>
<p class="margin2" id="p8"><a class="gg-link" href="#p8" onclick="return changeColor(this);"></a>夫禮，辨貴賤，序親疏，裁羣物，制庶事，非名不著，非器不形；名以命之，器以別之，<span class="jiazhu">夫，音扶。別，彼列翻。</span>然後上下粲然有倫，此禮之大經也。名器旣亡，則禮安得獨在哉！昔仲叔于奚有功於衞，辭邑而請繁纓，孔子以爲不如多與之邑。惟名與器，不可以假人，君之所司也；政亡則國家從之。<span class="jiazhu"><span class="shu-ming">左傳</span>：衞孫桓子帥師與齊師戰于新築，衞師敗績。新築人仲叔于奚救孫桓子，桓子是以免。旣而衞人賞之邑，辭；請曲縣、繁纓以朝，許之。孔子聞之曰：<span class="yinhao">「不如多與之邑，惟名與器不可以假人。」</span>繁纓，馬飾也。繁，馬鬣上飾；纓，馬膺前飾。<span class="shu-ming">晉志註</span>曰：纓在馬膺如索帬。繁，音蒲官翻。纓，伊盈翻。索，昔各翻。</span>衞君待孔子而爲政，孔子欲先正名，以爲名不正則民無所措手足。<span class="jiazhu">見<span class="shu-ming">論語</span>。</span>夫繁纓，小物也，而孔子惜之；正名，細務也，而孔子先之：<span class="jiazhu">先，悉薦翻。</span>誠以名器旣亂則上下無以相保故也。夫事未有不生於微而成於著，聖人之慮遠，故能謹其微而治之，<span class="jiazhu">治，直之翻；下同。</span>衆人之識近，故必待其著而後救之；治其微則用力寡而功多，救其著則竭力而不能及也。<span class="shu-ming">易</span>曰：<span class="yinhao">「履霜堅冰至，」</span><span class="jiazhu"><span class="shu-ming">坤</span>初六<span class="shu-ming">爻辭</span>。<span class="shu-ming">象</span>曰：<span class="yinhao">「履霜堅冰，陰始凝也。馴致其道，至堅冰也。」</span></span><span class="shu-ming">書</span>曰：<span class="yinhao">「一日二日萬幾，」</span><span class="jiazhu"><span class="shu-ming">皋陶謨</span>之辭。孔安國<span class="shu-ming">註</span>曰：幾，微也。言當戒懼萬事之微。幾，居依翻。</span>謂此類也。故曰分莫大於名也。<span class="jiazhu">分，扶問翻。</span></p>
<p class="margin2" id="p9"><a class="gg-link" href="#p9" onclick="return changeColor(this);"></a>嗚呼！幽、厲失德，周道日衰，綱紀散壞，下陵上替，諸侯專征，<span class="jiazhu">謂齊桓公、晉文公至悼公以及楚莊王、吳夫差之類。</span>大夫擅政，<span class="jiazhu">謂晉六卿、魯三家、齊田氏之類。</span>禮之大體什喪七八矣，<span class="jiazhu">喪，息浪翻。</span>然文、武之祀猶緜緜相屬者，<span class="jiazhu">屬，聯屬也，音之欲翻。凡聯屬之屬皆同音。</span>蓋以周之子孫尙能守其名分故也。何以言之？昔晉文公有大功於王室，請隧於襄王，襄王不許，曰：<span class="yinhao">「王章也。未有代德而有二王，亦叔父之所惡也。不然，叔父有地而隧，又何請焉！」</span>文公於是懼而不敢違。<span class="jiazhu">太叔帶之難，襄王出居于氾。晉文公帥師納王，殺太叔帶。旣定襄王于郟，王勞之以地，辭；請隧焉，王弗許云云。杜預曰：闕地通路曰隧，此乃王者葬禮也。諸侯皆縣柩而下。王章者，章顯王者異於諸侯。古者天子謂同姓諸侯爲伯父、叔父。隧，音遂。惡，烏路翻。難，乃旦翻。氾，音汎。勞，力到翻。闕，其月翻。縣，音玄。柩，其久翻。</span>是故以周之地則不大於曹、滕，以周之民則不衆於邾、莒，<span class="jiazhu">曹、滕、邾、莒，春秋時小國。莒，居許翻。</span>然歷數百年，宗主天下，雖以晉、楚、齊、秦之強不敢加者，何哉？徒以名分尙存故也。至於季氏之於魯，田常之於齊，白公之於楚，智伯之於晉，<span class="jiazhu">魯大夫季氏，自季友以來，世執魯國之政。季平子逐昭公，季康子逐哀公，然終身北面，不敢篡國。田常，卽陳恆。田氏本陳氏；溫公避國諱，改<span class="yinhao">「恆」</span>曰<span class="yinhao">「常」</span>。陳成子得齊國之政，殺闞止，弑簡公，而亦不敢自立。<span class="shu-ming">史記·世家</span>以陳敬仲完爲田敬仲完，陳成子恆爲田常，故<span class="shu-ming">通鑑</span>因以爲據。白公勝殺楚令尹子西、司馬子期，石乞曰：<span class="yinhao">「焚庫弑王，不然不濟！」</span>白公曰：<span class="yinhao">「弑王不祥，焚庫無聚。」</span>智伯當晉之衰，專其國政，侵伐鄰國，於晉大夫爲最強；攻晉出公，出公道死。智伯欲幷晉而不敢，乃奉哀公驕立之。</span>其勢皆足以逐君而自爲，然而卒不敢者，<span class="jiazhu">卒，子恤翻，終也。</span>豈其力不足而心不忍哉，乃畏奸名犯分而天下共誅之也。<span class="jiazhu">奸，居寒翻，亦犯也。分，扶問翻。</span>今晉大夫暴蔑其君，剖分晉國，<span class="jiazhu"><span class="shu-ming">史記·六國年表</span>：定王十六年，趙、魏、韓滅智伯，遂三分晉國。</span>天子旣不能討，又寵秩之，使列於諸侯，是區區之名分復不能守而幷棄之也。<span class="jiazhu">陸德明<span class="shu-ming">經典釋文</span>：凡復字，其義訓又者，並音扶又翻。</span>先王之禮於斯盡矣！</p>
<p class="margin2" id="p10"><a class="gg-link" href="#p10" onclick="return changeColor(this);"></a>或者以爲當是之時，周室微弱，三晉強盛，<span class="jiazhu">三家分晉國，時因謂之<span class="yinhao">「三晉」</span>，猶後之三秦、三齊也。</span>雖欲勿許，其可得乎！是大不然。夫三晉雖強，苟不顧天下之誅而犯義侵禮，則不請於天子而自立矣。不請於天子而自立，則爲悖逆之臣，<span class="jiazhu">夫，音扶。悖，蒲內翻，又蒲沒翻。</span>天下苟有桓、文之君，必奉禮義而征之。今請於天子而天子許之，是受天子之命而爲諸侯也，誰得而討之！故三晉之列於諸侯，非三晉之壞禮，乃天子自壞之也。<span class="jiazhu">壞，音怪，人毀之也。</span></p>
<p class="margin2" id="p11"><a class="gg-link" href="#p11" onclick="return changeColor(this);"></a>烏呼！君臣之禮旣壞矣，<span class="jiazhu">此壞，其義爲成壞之壞，讀如字。</span>則天下以智力相雄長，<span class="jiazhu">長，知兩翻。</span>遂使聖賢之後爲諸侯者，社稷無不泯絕，<span class="jiazhu">謂齊、宋亡於田氏，魯、陳、越亡於楚，鄭亡於韓也。泯，彌忍翻，盡也，又彌鄰翻。毛晃曰：沒也，滅也。</span>生民之類糜滅幾盡，<span class="jiazhu"><span class="shu-ming">說文</span>曰：糜，糝也；取糜爛之義，音忙皮翻。幾，居依翻，又渠希翻，近也。</span>豈不哀哉！</p>
<p class="em2 strong" id="p12"><a class="gg-link" href="#p12" onclick="return changeColor(this);"></a><span class="yinwen">2</span>初，智宣子將以瑤爲後，智果曰：<span class="yinhao">「不如宵也。<span class="jiazhu">韋昭曰：智宣子，晉卿荀躒之子申也。瑤，宣子之子智伯也，諡曰襄子。智果，智氏之族也。宵，宣子之庶子也。按<span class="shu-ming">諡法</span>：聖善周聞曰宣。智氏溢美也。</span>瑤之賢於人者五，其不逮者一也。<span class="jiazhu">韋昭曰：不仁也。</span>美鬢長大則賢，<span class="jiazhu"><span class="shu-ming">通鑑</span>俗傳寫者多作<span class="yinhao">「美鬚」</span>，非也。<span class="shu-ming">國語</span>作<span class="yinhao">「美鬢」</span>，今從之。<span class="jiaozhusup">【章：十二行本正作「鬢」；孔本同。乙十一行本作「鬚」。】</span></span>射御足力則賢，伎藝畢給則賢，巧文辯惠則賢，<span class="jiazhu">韋昭曰：給，足也。巧文，巧於文辭。伎，渠綺翻。</span>強毅果敢則賢；如是而甚不仁。夫以其五賢陵人而以不仁行之，其誰能待之？<span class="jiazhu">韋昭曰：待，猶假也。</span>若果立瑤也，智宗必滅。」</span>弗聽。智果別族於太史，爲輔氏。<span class="jiazhu">此事見<span class="shu-ming">國語</span>。按<span class="shu-ming">左傳</span>哀公二十三年，晉荀瑤伐齊，始見于<span class="shu-ming">傳</span>。哀二十三年，<span class="shu-ming">史記</span>元王五年也。荀躒，智文子也。定十四年，智文子猶見于<span class="shu-ming">傳</span>。智宣子之事，<span class="shu-ming">傳</span>無所考。立瑤之議，當在元王五年之前。韋昭曰：太史掌氏姓，<span class="shu-ming">周禮</span>春官之屬；小史掌定世繫，辨昭穆。鄭司農<span class="shu-ming">註</span>云：史官主書，故韓宣子聘魯，觀書于太史。世繫，謂<span class="shu-ming">帝繫</span>、<span class="shu-ming">世本</span>之屬是也；小史主定之。賈公彥<span class="shu-ming">疏</span>曰：<span class="shu-ming">註</span>引太史證之者，太史史官之長，共其事故也。蓋周之制，小史定姓氏，其書則太史掌之。智果欲避智氏之禍，故於太史別族。宋祁<span class="shu-ming">國語補音</span>：別，彼列翻；又如字。</span></p>
<p class="em2 strong" id="p13"><a class="gg-link" href="#p13" onclick="return changeColor(this);"></a>趙簡子之子，長曰伯魯，幼曰無恤。<span class="jiazhu">趙簡子，文子之孫鞅也。<span class="shu-ming">諡法</span>：一德不懈曰簡。<span class="shu-ming">白虎通</span>曰：子，孳也，孳孳無已也。趙岐曰：子者，男子之通稱也。長，知兩翻。</span>將置後，不知所立，乃書訓戒之辭於二簡，<span class="jiazhu">孔穎達曰：書者，舒也。<span class="shu-ming">書緯璇璣鈐</span>云：書者，如也。則書者，寫其言如其意，得展舒也。<span class="shu-ming">世本</span>曰：沮誦、蒼頡作書。<span class="shu-ming">釋文〔名〕</span>曰：書，庶也，紀庶物也；亦言著也，著之簡紙，求不滅也。簡，竹策也。</span>以授二子曰：<span class="yinhao">「謹識之！」</span><span class="jiazhu">識，職吏翻，記也。</span>三年而問之，伯魯不能舉其辭；求其簡，已失之矣。問無恤，誦其辭甚習；<span class="jiazhu">習，熟也。</span>求其簡，出諸袖中而奏之。<span class="jiazhu">毛晃曰：奏，進上也。</span>於是簡子以無恤爲賢，立以爲後。</p>
<p class="em2 strong" id="p14"><a class="gg-link" href="#p14" onclick="return changeColor(this);"></a>簡子使尹鐸爲晉陽，<span class="jiazhu"><span class="shu-ming">姓譜</span>：尹，少昊之子，封於尹城，子孫因爲氏。韋昭曰：晉陽，趙氏邑。爲，治也。班<span class="shu-ming">志</span>曰：晉陽，故<span class="shu-ming">詩</span>唐國。周成王滅唐，封弟叔虞。龍山在西，晉水所出，東入汾。臣瓚曰：所謂唐，今河東永安縣是也，去晉四百里。<span class="shu-ming">括地志</span>曰：晉陽故城，今名晉城，在蒲州虞鄕縣西。今按<span class="shu-ming">水經註</span>：晉水出晉陽縣西龍山。昔智伯遏晉水以灌晉陽，其水分爲二流，北瀆卽智氏故渠也。同<span class="jiaozhusup">【同　元刻被钱本作洞。郭立暄：元刻初印本、早印乙本如此，吳本、陳本同。胡本『洞』改『同』。按此出<span class="shu-ming">水經注·洞過水</span>，殿本有戴震校云：『<span class="shu-ming">魏書·地形志</span>作「同過」，云五水合道，故曰「同過」。』胡本蓋據魏收書改胡注。】</span>過水出沾縣北山，西過榆次縣南，又西到晉陽縣南。榆次縣南水側有鑿臺，<span class="shu-ming">戰國策</span>所謂<span class="yinhao">「智伯死於鑿臺之下」</span>，卽此處也。參而考之，晉陽故城恐不在蒲州。<span class="shu-ming">水經註</span>又云：叔虞封於唐，縣有晉水，故改名爲晉。子夏序<span class="shu-ming">詩</span>，<span class="yinhao">「此晉也而謂之唐」</span>，是也，與班<span class="shu-ming">志</span>合。瓚說及<span class="shu-ming">括地志</span>未知何據。</span>請曰：<span class="yinhao">「以爲繭絲乎？抑爲保障乎？」</span>簡子曰：<span class="yinhao">「保障哉！」</span><span class="jiazhu">繭絲，謂浚民之膏澤，如抽繭之緒，不盡則不止。保障，謂厚民之生，如築堡以自障，愈培則愈厚。宋祁曰：障，之亮翻，又音章。</span>尹鐸損其戶數。<span class="jiazhu">韋昭曰：損其戶，則民優而稅少。</span>簡子謂無恤曰：<span class="yinhao">「晉國有難，而無以尹鐸爲少，<span class="jiazhu">而，汝也。難，乃旦翻，患也，阨也。少，音多少之少。重之爲多，輕之爲少。</span>無以晉陽爲遠，必以爲歸。」</span></p>
<p class="em2 strong" id="p15"><a class="gg-link" href="#p15" onclick="return changeColor(this);"></a>及智宣子卒，<span class="jiazhu">卒，子恤翻。</span>智襄子爲政，<span class="jiazhu"><span class="shu-ming">諡法</span>：有勞定國曰襄。爲政，爲晉國之政。</span>與韓康子、魏桓子宴於藍臺。<span class="jiazhu">韓康子，韓宣子之曾孫莊子之子虔〔虎〕也。魏桓子，魏獻子之子曼多之孫駒也。<span class="shu-ming">諡法</span>：溫柔好樂曰康；辟土服遠曰桓。<span class="shu-ming">爾雅</span>：四方而高曰臺。</span>智伯戲康子而侮段規。<span class="jiazhu"><span class="shu-ming">姓譜</span>：段，鄭共叔段之後。</span>智國聞之，諫曰：<span class="yinhao">「主不備難，<span class="jiaozhusup">【章：十二行本無「難」字；乙十一行本同。】</span>難必至矣！」</span><span class="jiazhu">春秋以來，大夫之家臣謂大夫曰主。難，乃旦翻；下同。</span>智伯曰：<span class="yinhao">「難將由我。我不爲難，誰敢興之！」</span>對曰：<span class="yinhao">「不然。<span class="shu-ming">夏書</span>有之：『一人三失，怨豈在明，不見是圖。』<span class="jiazhu"><span class="shu-ming">書·五子之歌</span>之辭。夏，戶雅翻。見，賢遍翻，發見也，著也，形也。</span>夫君子能勤小物，故無大患。今主一宴而恥人之君相，<span class="jiazhu">夫，音扶。段規，韓康子之相也。相，息醬翻；下同。</span>又弗備，曰『不敢興難』，無乃不可乎！蜹、蟻、蜂、蠆，皆能害人，<span class="jiazhu">宋祁曰：蜹，如銳翻；又<span class="shu-ming">字林</span>：人劣翻。秦人謂蚊爲蜹。今按：蜹，小蟲，日中羣集人之肌膚而嘬其血，蚊之類也。蜂，細腰而能螫人。蠆亦毒蟲，長尾，音丑邁翻。</span>況君相乎！」</span>弗聽。</p>
<p class="em2 strong" id="p16"><a class="gg-link" href="#p16" onclick="return changeColor(this);"></a>智伯請地於韓康子，康子欲弗與。段規曰：<span class="yinhao">「智伯好利而愎，不與，將伐我；不如與之。彼狃於得地，<span class="jiazhu">好，呼到翻。愎，弼力翻，狠也。狃，女九翻，驕忲也，又相狎也。</span>必請於他人；他人不與，必嚮之以兵，然後<span class="jiaozhusup">【章：十二行本「後」作「則」；乙十一行本同。】</span>我得免於患而待事之變矣。」</span>康子曰：<span class="yinhao">「善。」</span>使使者致萬家之邑於智伯。<span class="jiazhu">毛晃曰：邑，都邑。四井爲邑，四邑爲丘；邑方二里，丘方四里。載師以公邑之田任甸地，以家邑之田任稍地。<span class="shu-ming">註</span>：公邑，謂六遂餘地。家邑，大夫之采地。此又與四井之邑不同。又都，國都；邑，縣也。<span class="shu-ming">左傳</span>：凡邑有先君宗廟之主曰都，無曰邑。邑曰築，都曰城。此謂大縣邑也。杜預引<span class="shu-ming">周禮</span><span class="yinhao">「四縣爲都，四井爲邑」</span>，恐誤。四井之邑方二里，豈能容宗廟城郭！如<span class="shu-ming">論語</span><span class="yinhao">「十室之邑」</span>，<span class="shu-ming">西都賦</span><span class="yinhao">「都都相望，邑邑相屬」</span>，則是四縣四井之都邑也。若千室之邑、萬家之邑，則非井邑矣。項安世曰：小司徒井牧田野，以四井爲邑，凡三十六家；除公田四夫，凡三十二家；遂大夫會爲邑者之政，以里爲邑，凡二十五家。遂大夫蓋論里井之制，二十五家共一里門，卽六鄕之二十五家爲一閭也；小司徒蓋論溝洫之制，四井爲邑，共用一溝，卽匠人所謂<span class="yinhao">「井間廣四尺深四尺謂之溝」</span>也。居則度人之衆寡，溝則度水之衆寡，此其所以異歟！毛、項二說皆明周制，參而考之，戰國之所謂邑非周制矣。致，送至也。</span>智伯悅。又求地於魏桓子，桓子欲弗與。任章曰：<span class="yinhao">「何故弗與？」</span><span class="jiazhu">任章，魏桓子之相也。<span class="shu-ming">姓譜</span>：黃帝二十五子，十二人各以德爲姓，第一曰任氏。又任爲風姓之國，實太昊之後，主濟祀，今濟州任城卽其地。任，市林翻。</span>桓子曰：<span class="yinhao">「無故索地，故弗與。」</span>任章曰：<span class="yinhao">「無故索地，諸大夫必懼；<span class="jiazhu">索，山客翻，求也。</span>吾與之地，智伯必驕。彼驕而輕敵，此懼而相親；以相親之兵待輕敵之人，智氏之命必不長矣。<span class="shu-ming">周書</span>曰：『將欲敗之，必姑輔之。將欲取之，必姑與之。』<span class="jiazhu">逸<span class="shu-ming">書</span>也。敗，補邁翻。</span>主不如與之，以驕智伯，然後可以擇交而圖智氏矣，柰何獨以吾爲智氏質乎！」</span><span class="jiazhu">質，脂利翻，物相綴當也。又質讀如字，亦通。質，謂椹質也，質的也。椹質受斧，質的受矢。言智伯怒魏桓子，必加兵於魏，如椹質之受斧，質的之受矢也。</span>桓子曰：<span class="yinhao">「善。」</span>復與之萬家之邑一。<span class="jiazhu">復，扶又翻。</span></p>
<p class="em2 strong" id="p17"><a class="gg-link" href="#p17" onclick="return changeColor(this);"></a>智伯又求蔡、皋狼之地於趙襄子，<span class="jiazhu">康曰：皋，姑勞切；狼，盧當切；春秋蔡地，後爲趙邑。余據春秋之時，晉、楚爭盟，晉不能越鄭而服蔡。三家分晉，韓得成皋，因以幷鄭，時蔡已爲楚所滅，鄭之南境亦入于楚，就使皋狼爲蔡地，趙襄子安得而有之！<span class="shu-ming">漢書·地理志</span>西河郡有皋狼縣，又有藺縣。漢之西河，春秋以來皆爲晉境，而古文<span class="yinhao">「藺」</span>字與<span class="yinhao">「蔡」</span>字近，或者<span class="yinhao">「蔡」</span>字其<span class="yinhao">「藺」</span>字之訛也。</span>襄子弗與。智伯怒，帥韓、魏之甲以攻趙氏。<span class="jiazhu">帥，讀曰率。</span>襄子將出，曰：<span class="yinhao">「吾何走乎？」</span><span class="jiazhu">走，則豆翻，疾趨之也。趨，七喻翻。</span>從者曰：<span class="yinhao">「長子近，且城厚完。」</span><span class="jiazhu">從，才用翻。長子縣，周史辛伯所封邑。班<span class="shu-ming">志</span>屬上黨郡。陸德明曰：長子之長，丁丈翻。顏師古曰：長，讀爲短長之長；今讀爲長幼之長，非也。崔豹<span class="shu-ming">古今註</span>曰：城，盛也，所以盛受民物也。<span class="shu-ming">淮南子</span>曰：鯀作城。盛，時征翻。</span>襄子曰：<span class="yinhao">「民罷力以完之，<span class="jiazhu">罷，讀曰疲。</span>又斃死以守之，其誰與我！」</span><span class="jiazhu">韋昭曰：謂誰與我同力也。</span>從者曰：<span class="yinhao">「邯鄲之倉庫實。」</span><span class="jiazhu">邯鄲，卽春秋邯鄲午之邑也。班<span class="shu-ming">志</span>，邯鄲縣屬趙國。張晏曰：邯鄲山在東城下。單，盡也。城郭從邑，故旁加邑。宋白曰：邯鄲本衞地，後屬晉；七國時爲趙都，趙敬侯自晉陽始都邯鄲。余按<span class="shu-ming">史記·六國年表</span>，周安王之十六年，趙敬侯之元年；烈王之二年，趙成侯之元年。成侯二十二年，魏克邯鄲，是年顯王之十六年也。二十四年，魏歸邯鄲。若敬侯已都邯鄲，魏克其國都而趙不亡，何也？至顯王二十二年，公子范襲邯鄲，不勝而死，是年肅侯之三年也。意此時趙方都邯鄲，蓋肅侯徙都，非敬侯也。邯，音寒。鄲，音丹，康多寒切。</span>襄子曰：<span class="yinhao">「浚民之膏澤以實之，<span class="jiazhu">韋昭曰：浚，煎也，讀曰醮。宋祁曰：浚，蘇俊翻；醮，子召翻；余謂浚讀當從宋音。浚者，疏瀹也，淘也，深也。</span>又因而殺之，其誰與我！其晉陽乎，先主之所屬也，<span class="jiazhu">古者諸侯之大夫，其家之臣子皆稱之曰主，死則曰先主，考<span class="shu-ming">左傳</span>可見已。屬，陟玉翻。</span>尹鐸之所寬也，民必和矣。」</span>乃走晉陽。</p>
<p class="em2 strong" id="p18"><a class="gg-link" href="#p18" onclick="return changeColor(this);"></a>三家以國人圍而灌之，城不浸者三版；<span class="jiazhu">高二尺爲一版；三版，六尺。</span>沈竈產鼃，民無叛意。<span class="jiazhu">沈，持林翻。顏師古<span class="shu-ming">漢書音義</span>曰：鼃，黽也，似蝦蟇而長脚，其色青。史游<span class="shu-ming">急就章</span>曰：蛙，蝦蟇。陸佃<span class="shu-ming">埤雅</span>曰：鼃，似蝦蟇而長踦，瞋目如怒。鼃，與蛙同，音下媧翻。</span>智伯行水，<span class="jiazhu">據<span class="shu-ming">經典釋文</span>，凡巡行之行，音下孟翻；後倣此。</span>魏桓子御，韓康子驂乘。<span class="jiazhu">兵車，尊者居左，執弓矢；御者居中；有力者居右，持矛以備傾側，所謂車右是也。韓、魏畏智氏之強，一爲之御，一爲之右。驂，與參同，參者，三也。三人同車則曰驂乘，四人同車則曰駟乘。<span class="shu-ming">左傳</span>：齊伐晉，燭庸之越駟乘。杜預<span class="shu-ming">註</span>曰：四人共乘者殿車。乘，石證翻。</span>智伯曰：<span class="yinhao">「吾乃今知水可以亡人國也。」</span>桓子肘康子，康子履桓子之跗，以汾水可以灌安邑，絳水可以灌平陽也。<span class="jiazhu">跗，音夫，足趾也。班<span class="shu-ming">志</span>：汾水出汾陽北山。汾陽縣屬太原郡，安邑縣屬河東郡。<span class="shu-ming">史記正義</span>曰：安邑故城在絳州夏縣東北十五里。應劭曰：絳水出河東絳縣西南。平陽縣亦屬河東郡。安邑，魏絳始居邑。平陽，韓武子玄孫貞子始居之。桓、康二子之肘足接，蓋各爲都邑慮也。<span class="shu-ming">水經註</span>曰：絳水出絳縣西南，蓋以故絳爲言，其水出絳山東，西北流而合于澮，猶在絳縣界中。智伯所謂<span class="yinhao">「汾水可以灌安邑」</span>，或亦有之；<span class="yinhao">「絳水可以灌平陽」</span>，未識所由。余謂自春秋之季至于元魏，歷年滋多，郡縣之離合，川谷之遷改，有不可以一時所睹爲據者。<span class="shu-ming">史記正義</span>曰：韓初都平陽，今晉州也。<span class="shu-ming">括地志</span>曰：絳水一名白，今名沸泉，源出絳山，飛泉奮湧，揚波注縣，積壑三十餘丈，望之極爲奇觀，可接引北灌平陽城。酈道元父範，歷仕三齊，少長齊地，熟其山川，後入關死於道，未嘗至河東也。此蓋因耳學而致疑。<span class="shu-ming">括地志</span>成於唐之魏王泰，泰者，太宗之愛子，羅致天下一時名儒以作此書，其考據宜詳，當取以爲據。</span>絺疵謂智伯曰：<span class="yinhao">「韓、魏必反矣。」</span>智伯曰：<span class="yinhao">「子何以知之？」</span>絺疵曰：<span class="yinhao">「以人事知之。夫從韓、魏之兵以攻趙，趙亡，難必及韓、魏矣。<span class="jiazhu">夫，音扶。難，乃旦翻。</span>今約勝趙而三分其地，城不沒者三版，人馬相食，城降有日，而二子無喜志，有憂色，是非反而何？」</span>明日，智伯以絺疵之言告二子，二子曰：<span class="yinhao">「此夫讒人欲爲趙氏游說，使主疑於二家而懈於攻趙氏也。不然，夫二家豈不利朝夕分趙氏之田，而欲爲危難不可成之事乎！」</span>二子出，絺疵入曰：<span class="yinhao">「主何以臣之言告二子也？」</span>智伯曰：<span class="yinhao">「子何以知之？」</span>對曰：<span class="yinhao">「臣見其視臣端而趨疾，知臣得其情故也。」</span>智伯不悛。絺疵請使於齊。<span class="jiazhu">夫，音扶；餘並同。難，乃旦翻。降，戶江翻，下也，服也。說，輸芮翻。懈，居隘翻，怠也。危難，如字。悛，丑緣翻，改也，止也。絺，抽遲翻，姓也。康曰：<span class="yinhao">「絺」</span>當作<span class="yinhao">「郗」</span>，<span class="shu-ming">姓譜</span>諸書未有從絲者，疑借字。余按<span class="shu-ming">姓譜</span>：絺姓，周蘇忿生支子，封於絺，因氏焉。爲趙之爲，音于僞翻。使，疏吏翻。疵請出使以避禍也。</span></p>
<p class="em2 strong" id="p19"><a class="gg-link" href="#p19" onclick="return changeColor(this);"></a>趙襄子使張孟談潛出見二子，曰：<span class="yinhao">「臣聞脣亡則齒寒。今智伯帥韓、魏以攻趙，趙亡則韓、魏爲之次矣。」</span><span class="jiazhu">帥，讀曰率。</span>二子曰：<span class="yinhao">「我心知其然也；恐事未遂而謀泄，則禍立至矣。」</span>張孟談曰：<span class="yinhao">「謀出二主之口，入臣之耳，何傷也！」</span>二子乃潛與張孟談約，爲之期日而遣之。<span class="jiazhu"><span class="shu-ming">姓譜</span>：張氏本自軒轅第五子揮，始造弦，寔張網羅，世掌其職，後因氏焉。<span class="shu-ming">風俗傳</span>云：張、王、李、趙，黃帝所賜姓也。又晉有解張，字張侯，自此晉國有張氏。唐<span class="shu-ming">姓氏譜</span>：張氏出自姬姓，黃帝子少昊青陽氏第五子揮正始制弓矢，子孫賜姓張。周宣王卿士張仲，其後裔事晉爲大夫。</span>襄子夜使人殺守隄之吏，而決水灌智伯軍。智伯軍救水而亂，韓、魏翼而擊之，襄子將卒犯其前，<span class="jiazhu">將，卽亮翻，又音如字。將，領也。卒，臧沒翻。<span class="shu-ming">說文</span>：吏人給事者衣爲卒，卒衣有題識；其字從<span class="yinhao">「衣」</span>從<span class="yinhao">「十」</span>。</span>大敗智伯之衆，<span class="jiazhu">以此敗彼曰敗。敗，比邁翻。</span>遂殺智伯，盡滅智氏之族。<span class="jiazhu"><span class="shu-ming">史記·六國年表</span>，三晉滅智氏在周定王十六年，上距獲麟二十七年。皇甫謐曰：元王十一年癸未，三晉滅智伯。</span>唯輔果在。<span class="jiazhu">以別族也。</span></p>
<p class="margin2" id="p20"><a class="gg-link" href="#p20" onclick="return changeColor(this);"></a>臣光曰：智伯之亡也，才勝德也。夫才與德異，而世俗莫之能辨，<span class="jiazhu">夫，音扶。</span>通謂之賢，此其所以失人也。夫聰察強毅之謂才，正直中和之謂德。才者，德之資也；德者，才之帥也。<span class="jiazhu">夫，音扶。帥，所類翻。</span>雲夢之竹，天下之勁也；<span class="jiazhu"><span class="shu-ming">書·禹貢</span>：雲土夢作乂。孔安國<span class="shu-ming">註</span>云：雲夢之澤在江南。<span class="shu-ming">左傳</span>：楚王以鄭伯田江南之夢。杜預<span class="shu-ming">註</span>云：楚之雲夢跨江南北。班<span class="shu-ming">志</span>：雲夢澤在南郡華容縣南。祝穆曰：據<span class="shu-ming">左傳</span>䢵夫人弃子文於夢中，言夢而不言雲，楚子避吳入于雲中，言雲而不言夢，則知雲、夢二澤也。<span class="shu-ming">漢陽志</span>：雲在江之北，夢在江之南。又安陸有雲夢澤，枝江有雲夢城。蓋古之雲夢澤甚廣，而後世悉爲邑居聚落，故地之以雲夢得名者非一處。竹箭之產，荊楚爲良；雲夢，楚之地也。夢，如字，又莫公翻。</span>然而不矯揉，不羽括，則不能以入堅。<span class="jiazhu">矯，舉夭翻。揉，如久翻。康曰：揉曲爲矯，揉所以橈曲而使之直也。羽者，箭翎。括者，箭窟受弦處。括，音聒，通作<span class="yinhao">「筈」</span>。</span>棠谿之金，天下之利也；<span class="jiazhu"><span class="shu-ming">左傳</span>：楚封吳夫槪王於棠谿。戰國之時，其地屬韓，出金甚精利。劉昭<span class="shu-ming">郡國志</span>：汝南郡吳房縣有棠谿亭。杜佑<span class="shu-ming">通典</span>曰：棠谿在今汝州郾城縣界。<span class="shu-ming">九域志</span>：蔡州有冶爐城，韓國鑄劍之地。</span>然而不鎔範，不砥礪，則不能以擊強。<span class="jiazhu">毛晃曰：鎔，銷也，鑄也；<span class="shu-ming">說文</span>：鑄器法也。<span class="shu-ming">董仲舒傳</span>：猶金在鎔。<span class="shu-ming">註</span>：鎔，謂鑄器之模範。範，法也，式也。<span class="shu-ming">禮運</span>：範金合土。砥，軫氏翻，柔石也。礪，力制翻，䃺也。</span>是故才德全盡謂之<span class="yinhao">「聖人」</span>，才德兼亡謂之<span class="yinhao">「愚人」</span>；德勝才謂之<span class="yinhao">「君子」</span>，才勝德謂之<span class="yinhao">「小人」</span>。凡取人之術，苟不得聖人、君子而與之，與其得小人，不若得愚人。何則？君子挾才以爲善，小人挾才以爲惡。挾才以爲善者，善無不至矣；挾才以爲惡者，惡亦無不至矣。<span class="jiazhu">挾，檄頰翻。</span>愚者雖欲爲不善，智不能周，力不能勝，譬如乳狗搏人，人得而制之。<span class="jiazhu">挾，戶頰翻。朱元晦曰：挾者，兼有而恃之之稱。勝，音升。乳，儒遇翻，乳育也。乳狗，育子之狗也。搏，伯各翻。</span>小人智足以遂其姦，勇足以決其暴，是虎而翼者也，其爲害豈不多哉！<span class="jiazhu">虎而傅翼，其爲害也愈甚。</span>夫德者人之所嚴，<span class="jiazhu">嚴，敬也。</span>而才者人之所愛；愛者易親，嚴者易疏，<span class="jiazhu">易，以豉翻。</span>是以察者多蔽於才而遺於德。自古昔以來，國之亂臣，家之敗子，才有餘而德不足，以至於顚覆者多矣，豈特智伯哉！故爲國爲家者苟能審於才德之分而知所先後，<span class="jiazhu">先，悉薦翻。後，戶遘翻。</span>又何失人之足患哉！</p>
<p class="em2 strong" id="p21"><a class="gg-link" href="#p21" onclick="return changeColor(this);"></a><span class="yinwen">3</span>三家分智氏之田。趙襄子漆智伯之頭，以爲飲器。<span class="jiazhu"><span class="shu-ming">說文</span>：桼，木汁可以䰍物；下從水，象桼如水滴而下也。<span class="shu-ming">漢書·張騫傳</span>：匈奴破月氏王，以其頭爲飲器。韋昭<span class="shu-ming">註</span>曰：飲器，椑榼也。晉灼曰：飲器，虎子屬也。或曰，飲酒之器也。師古曰：匈奴嘗以月氏王頭與漢使歃血盟，然則飲酒之器是也。韋云椑榼，晉云虎子，皆非也。椑榼，卽今之偏榼，所以盛酒耳，非用飲者也。虎子，褻器，所以溲便者。椑，音鼙。榼，克合翻。氏，音支。使，疏吏翻。歃，色甲翻。盛，時征翻。褻，息列翻。溲，疏鳩翻。便，毘連翻。</span>智伯之臣豫讓欲爲之報仇，<span class="jiazhu">豫，姓也。讓，名也。戰國之時又有豫且，不知其同時否也。爲，音于僞翻；下同。</span>乃詐爲刑人，挾匕首，入襄子宮中塗廁。<span class="jiazhu">挾，持也。劉向曰：匕首，短劍。<span class="shu-ming">鹽鐵論</span>曰：匕首長尺八寸；頭類匕，故云匕首。匕，音比。廁，初吏翻，圊也。長，直亮翻。</span>襄子如廁心動，索之，獲豫讓。<span class="jiazhu">索，山客翻。</span>左右欲殺之，襄子曰：<span class="yinhao">「智伯死無後，而此人欲爲報仇，眞義士也，吾謹避之耳。」</span>乃舍之。<span class="jiazhu">舍，讀曰捨。</span>豫讓又漆身爲癩，吞炭爲啞。<span class="jiazhu">癩，落蓋翻，惡疾也。啞，倚下翻，瘖也。</span>行乞於市，<span class="jiazhu">神農日中爲市，致天下之民，聚天下之貨，交易而退，此立市之始也。鄭氏<span class="shu-ming">周禮註</span>曰：市，雜聚之處。</span>其妻不識也。行見其友，其友識之，爲之泣曰：<span class="yinhao">「以子之才，臣事趙孟，必得近幸，<span class="jiazhu">自春秋之時，趙宣子謂之宣孟，趙文子謂之趙孟，其後遂襲而呼爲趙孟。孟，長也。</span>子乃爲所欲爲，顧不易邪？<span class="jiazhu">易，以豉翻。</span>何乃自苦如此？求以報仇，不亦難乎！」</span>豫讓曰：<span class="jiaozhusup">【章：十二行本「曰」下有「不可」二字；乙十一行本同；孔本同；張校同；退齋校同。】</span><span class="yinhao">「旣已委質爲臣，<span class="jiazhu"><span class="shu-ming">經典釋文</span>曰：質，職日翻。委質，委其體以事君也。<span class="shu-ming">後漢書註</span>：委質，屈膝。</span>而又求殺之，是二心也。凡吾所爲者，極難耳。然所以爲此者，將以愧天下後世之爲人臣懷二心者也。」</span>襄子出，豫讓伏於橋下。襄子至橋，馬驚；索之，得豫讓，遂殺之。<span class="jiazhu">自智宣子立瑤，至豫讓報仇，其事皆在威烈王二十三年之前，故先以<span class="yinhao">「初」</span>字發之。溫公之意，蓋以天下莫大於名分，觀命三大夫爲諸侯之事，則知周之所以益微，七雄之所以益盛；莫重於宗社，觀智、趙立後之事，則知智宣子之所以失，趙簡子之所以得；君臣之義當守節伏死而已，觀豫讓之事，則知策名委質者必有霣而無貳。其爲後世之鑑，豈不昭昭也哉！</span></p>
<p class="em2 strong" id="p22"><a class="gg-link" href="#p22" onclick="return changeColor(this);"></a>襄子爲伯魯之不立也，有子五人，不肯置後。封伯魯之子於代，<span class="jiazhu">代國在夏屋句注之北，趙襄子滅之。班<span class="shu-ming">志</span>有代郡代縣。爲，于僞翻。夏，戶雅翻。</span>曰代成君，早卒；<span class="jiazhu">成，諡也。<span class="shu-ming">諡法</span>：安民立政曰成。</span>立其子浣爲趙氏後。<span class="jiazhu">浣，戶管翻。</span>襄子卒，弟桓子逐浣而自立；<span class="jiazhu"><span class="shu-ming">史記·六國表</span>，威烈王元年，襄子卒；二年，趙桓子元年，卒；明年，國人立獻侯浣。<span class="yinhao">「浣」</span>，<span class="shu-ming">索隱</span>作<span class="yinhao">「晚」</span>。卒，子恤翻；下同。</span>一年卒。趙氏之人曰：<span class="yinhao">「桓子立非襄主意。」</span>乃共殺其子，復迎浣而立之，是爲獻子。<span class="jiazhu">復，扶又翻；又音如字。獻子，卽獻侯。<span class="shu-ming">六國表</span>：威烈王三年，獻侯之元年。蓋分晉之後，三晉僭侯久矣。<span class="shu-ming">諡法</span>：知質有聖曰獻。</span>獻子生籍，是爲烈侯。<span class="jiazhu"><span class="shu-ming">諡法</span>：有功安民曰烈；秉德尊業曰烈。</span>魏斯者，魏桓子之孫也，是爲文侯。<span class="jiazhu"><span class="shu-ming">諡法</span>：學勤好問曰文；慈惠安民曰文。</span>韓康子生武子；武子生虔，是爲景侯。<span class="jiazhu"><span class="shu-ming">諡法</span>：克定禍亂曰武；布義行剛曰景。<span class="shu-ming">六國表</span>：威烈王二年，魏文侯斯元年；十八年，韓景侯虔元年。蓋其在國僭爵已久，不敢以通王室；威烈王遂因而命之，識者重爲周惜。<span class="shu-ming">通鑑</span>於此序三家之世也。</span></p>
<p class="em2 strong" id="p23"><a class="gg-link" href="#p23" onclick="return changeColor(this);"></a>魏文侯以卜子夏、田子方爲師。<span class="jiazhu">卜，以官爲氏。田本出於陳，陳敬仲以陳爲田氏。徐廣曰：始食采地，由是改姓田氏。<span class="shu-ming">索隱</span>曰：陳、田二聲相近，遂爲田氏。夏，戶雅翻。</span>每過段干木之廬必式。<span class="jiazhu">過，工禾翻。唐人志氏族曰：李耳，字伯陽，一字耼；其後有李宗，魏封於段，爲干木大夫，是以段爲氏也。余按：<span class="shu-ming">通鑑</span>赧王四十二年，魏有段干子，則段干，複姓也。<span class="shu-ming">書</span>：武王式商容閭。<span class="shu-ming">註</span>云：式其閭巷，以禮賢。<span class="shu-ming">記·曲禮</span>：國君撫式，士下之。<span class="shu-ming">註</span>云：升車必正立，據式小俛，崇敬也。師古曰：式，車前橫木。古者立乘；凡言式車者，謂俛首撫式，以禮敬人。孔穎達曰：式，謂俯下頭也。古者車箱長四尺四寸而三分，前一後二，橫一木，下去車牀三尺三寸，謂之爲式；又於式上二尺二寸橫一木，謂之較，較去車牀凡五尺五寸。於時立乘，若平常則憑較，故<span class="shu-ming">詩</span>云<span class="yinhao">「倚重較兮」</span>是也。若應爲敬，則落隱下式，而頭得俯俛，故<span class="shu-ming">記</span>云<span class="yinhao">「式視馬尾」</span>是也。較，訖岳翻。</span>四方賢士多歸之。</p>
<p class="em2 strong" id="p24"><a class="gg-link" href="#p24" onclick="return changeColor(this);"></a>文侯與羣臣飲酒，樂，而天雨，命駕將適野。左右曰：<span class="yinhao">「今日飲酒樂，天又雨，君將安之？」</span>文侯曰：<span class="yinhao">「吾與虞人期獵，雖樂，豈可無一會期哉？」</span>乃往，身自罷之。<span class="jiazhu"><span class="shu-ming">周禮</span>有山虞、澤虞，以掌山澤。<span class="shu-ming">註</span>云：虞，度也，度知山林之大小及其所生。身自罷之者，身往告之，以雨而罷獵也。樂，音洛。</span></p>
<p class="em2 strong" id="p25"><a class="gg-link" href="#p25" onclick="return changeColor(this);"></a>韓借師於魏以伐趙，文侯曰：<span class="yinhao">「寡人與趙，兄弟也，不敢聞命。」</span>趙借師於魏以伐韓，文侯應之亦然。二國皆怒而去。已而知文侯以講於己也，<span class="jiazhu">講，和也。</span>皆朝于魏。<span class="jiazhu">朝，直遙翻。</span>魏於是始大於三晉，諸侯莫能與之爭。</p>
<p class="em2 strong" id="p26"><a class="gg-link" href="#p26" onclick="return changeColor(this);"></a>使樂羊伐中山，克之；<span class="jiazhu">樂，姓也。本自有殷微子之後。宋戴公四世孫樂呂爲大司寇。中山，春秋之鮮虞也，漢爲中山郡。宋白曰：唐定州，春秋白狄鮮虞之地。<span class="shu-ming">隋圖經</span>曰：中山城在今唐昌縣東北三十一里，中山故城是也。杜佑曰：城中有山，故曰中山。</span>以封其子擊。文侯問於羣臣曰：<span class="yinhao">「我何如主？」</span>皆曰：<span class="yinhao">「仁君。」</span>任座曰：<span class="yinhao">「君得中山，不以封君之弟而以封君之子，何謂仁君！」</span>文侯怒，任座趨出。<span class="jiazhu">任座亦習見當時鄰國之事而爲是言耳。任，音壬。<span class="yinhao">「座」</span>一作<span class="yinhao">「痤」</span>，音才戈翻。</span>次問翟璜，<span class="jiazhu">翟，姓也，音直格翻，又音狄。<span class="shu-ming">姓譜</span>：翟爲晉所滅，子孫以國爲氏。今人多讀從上音。璜，戶光翻。</span>對曰：<span class="yinhao">「仁君。」</span>文侯曰：<span class="yinhao">「何以知之？」</span>對曰：<span class="yinhao">「臣聞君仁則臣直。嚮者任座之言直，臣是以知之。」</span>文侯悅，使翟璜召任座而反之，親下堂迎之，以爲上客。</p>
<p class="em2 strong" id="p27"><a class="gg-link" href="#p27" onclick="return changeColor(this);"></a>文侯與田子方飲，文侯曰：<span class="yinhao">「鍾聲不比乎？<span class="jiazhu">比，音毗。不比，言不和也。</span>左高。」</span><span class="jiazhu">此蓋編鍾之懸，左高，故其聲不和。</span>田子方笑。文侯曰：<span class="yinhao">「何笑？」</span>子方曰：<span class="yinhao">「臣聞之，君明樂官，不明樂音。今君審於音，臣恐其聾於官也。」</span><span class="jiazhu">明樂官，知其才不才；明樂音，知其和不和。五聲合和，然後成音。<span class="shu-ming">詩·大序</span>曰：聲成文，謂之音。</span>文侯曰：<span class="yinhao">「善。」</span></p>
<p class="em2 strong" id="p28"><a class="gg-link" href="#p28" onclick="return changeColor(this);"></a>子擊出，遭田子方於道，下車伏謁。<span class="jiazhu"><span class="shu-ming">古文〔史〕考</span>曰：黃帝作車，引重致遠；少昊氏加牛；禹時奚仲加馬。<span class="shu-ming">釋名</span>曰：車，居也。韋昭曰：古唯尺遮翻，自漢以來，始有<span class="yinhao">「居」</span>音。蕭子顯曰：三皇氏乘祇車出谷口，車之始也。祇，翹移翻。</span>子方不爲禮。子擊怒，謂子方曰：<span class="yinhao">「富貴者驕人乎？貧賤者驕人乎？」</span>子方曰：<span class="yinhao">「亦貧賤者驕人耳，富貴者安敢驕人！國君而驕人則失其國，大夫而驕人則失其家。失其國者未聞有以國待之者也，失其家者未聞有以家待之者也。夫士貧賤者，言不用，行不合，則納履而去耳，安往而不得貧賤哉！」</span>子擊乃謝之。<span class="jiazhu">夫，音扶。行，下孟翻。</span></p>
<p class="em2 strong" id="p29"><a class="gg-link" href="#p29" onclick="return changeColor(this);"></a>文侯謂李克曰：<span class="yinhao">「先生嘗有言曰：『家貧思良妻，國亂思良相。』今所置非成則璜，二子何如？」</span><span class="jiazhu">李氏出自顓頊曾孫皋陶，爲堯大理，以官命族爲理氏。商紂時，裔孫利貞逃難，食木子得全，改爲李氏。置，言置相也。相，息亮翻。難，乃旦翻。</span>對曰：<span class="yinhao">「卑不謀尊，疏不謀戚。臣在闕門之外，不敢當命。」</span><span class="jiazhu">在闕門之外，謂疏遠也。</span>文侯曰：<span class="yinhao">「先生臨事勿讓！」</span>克曰：<span class="yinhao">「君弗察故也。居視其所親，富視其所與，達視其所舉，窮視其所不爲，貧視其所不取，五者足以定之矣，何待克哉！」</span>文侯曰：<span class="yinhao">「先生就舍，吾之相定矣。」</span><span class="jiazhu">相，息亮翻。</span>李克出，見翟璜。翟璜曰：<span class="yinhao">「今者聞君召先生而卜相，果誰爲之？」</span>克曰：<span class="yinhao">「魏成。」</span>翟璜忿然作色曰：<span class="yinhao">「西河守吳起，臣所進也。<span class="jiazhu">班<span class="shu-ming">志</span>：魏地，其界自高陵以東，盡河東、河內。高陵縣，漢屬馮翊，其地在河西，所謂<span class="yinhao">「西河之外」</span>者也。魏初使吳起守之，秦兵不敢東向。至惠王時，秦使衞鞅擊虜其將公子卬，遂獻西河之外於秦。吳，以國爲姓。相，息亮翻。守，式又翻。</span>君內以鄴爲憂，臣進西門豹。<span class="jiazhu">班<span class="shu-ming">志</span>，鄴縣屬魏郡。西門豹爲鄴令，鑿渠以利民。王符<span class="shu-ming">潛夫論·姓氏篇</span>曰：如有東門、西郭、南宮、北郭，皆因居以爲姓。西門蓋亦此類。鄴，魚怯翻。</span>君欲伐中山，臣進樂羊。中山已拔，無使守之，臣進先生。君之子無傅，臣進屈侯鮒。<span class="jiazhu">傅者，傅之以德義，因以爲官名。傅，芳遇翻。屈，九勿翻，姓也。余按屈，晉地，時屬魏；鮒蓋魏封屈侯也。鮒，音符遇翻。</span>以耳目之所睹記，臣何負於魏成！」</span><span class="jiazhu">不勝爲負。</span>李克曰：<span class="yinhao">「子<span class="jiaozhusup">【章：十二行本「子」下有「之」字；乙十一行本同；孔本同。】</span>言克於子之君者，豈將比周以求大官哉？<span class="jiazhu">比，毗至翻。阿黨爲毗。</span>君問相於克，克之對如是。<span class="jiazhu">李克自叙其答魏文侯之言也。</span>所以知君之必相魏成者，魏成食祿千鍾，<span class="jiazhu">孔穎達曰：祿者，穀也。故鄭註<span class="shu-ming">司祿</span>云：祿也言榖，年榖豐然後制祿。<span class="shu-ming">援神契</span>云：祿者，錄也。<span class="shu-ming">白虎通</span>曰：上以收錄接下，下以名錄謹以事上是也。六斛四斗爲一鍾。</span>什九在外，什一在內；是以東得卜子夏、田子方、段干木。<span class="jiazhu">夏，戶雅翻。</span>此三人者，君皆師之；子所進五人者，君皆臣之。子惡得與魏成比也！」</span><span class="jiazhu">惡，讀曰烏，何也。</span>翟璜逡巡再拜曰：<span class="yinhao">「璜，鄙人也，失對，願卒爲弟子！」</span><span class="jiazhu">逡，七倫翻。逡巡，却退貌。卒，子恤翻，終也。孔穎達曰：先生，師也。謂師爲先生者，言彼先己而生，其德多厚也。自稱爲弟子者，言己自處如弟子，則尊其師如父兄也。</span></p>
<p class="em2 strong" id="p30"><a class="gg-link" href="#p30" onclick="return changeColor(this);"></a>吳起者，衞人，仕於魯。齊人伐魯，魯人欲以爲將，起取齊女爲妻，<span class="jiazhu">將，卽亮翻；下同。取，讀曰娶。孔穎達曰：妻之爲言齊也；以禮見問，得與夫敵體也。</span>魯人疑之，起殺妻以求將，大破齊師。或譖之魯侯曰：<span class="yinhao">「起始事曾參，<span class="jiazhu"><span class="shu-ming">世本</span>曰：曾姓出自鄫國。陸德明曰：參，所金翻，一音七南翻。</span>母死不奔喪，曾參絕之；今又殺妻以求爲君將。起，殘忍薄行人也！<span class="jiazhu">行，下孟翻。</span>且以魯國區區而有勝敵之名，則諸侯圖魯矣。」</span>起恐得罪，聞魏文侯賢，乃往歸之。文侯問諸李克，李克曰：<span class="yinhao">「起貪而好色；<span class="jiazhu">好，呼到翻。</span>然用兵，司馬穰苴弗能過也。」</span><span class="jiazhu">司馬，官名。穰苴本齊田姓，仕齊爲是官，故以稱之；齊景公之賢將也。穰，如羊翻。苴，子余翻。</span>於是文侯以爲將，擊秦，拔五城。</p>
<p class="em2 strong" id="p31"><a class="gg-link" href="#p31" onclick="return changeColor(this);"></a>起之爲將，與士卒最下者同衣食，臥不設席，行不騎乘，<span class="jiazhu">騎馬爲騎，乘車爲乘，言起與士卒同其勞苦，行不用車馬也。</span>親裹贏糧，<span class="jiazhu">師古曰：贏，擔也。此言起親裹士卒所齎擔之糧。贏，怡成翻。</span>與士卒分勞苦。卒有病疽者，起爲吮之。<span class="jiazhu">疽，七余翻，癰也。吮，徐兗翻；<span class="shu-ming">說文</span>：嗽也，康所角切。</span>卒母聞而哭之。人曰：<span class="yinhao">「子，卒也，而將軍自吮其疽，何哭爲？」</span>母曰：<span class="yinhao">「非然也。往年吳公吮其父疽，<span class="jiaozhusup">【章：十二行本無「疽」字；乙十一行本同；孔本同。】</span>其父戰不旋踵，遂死於敵。吳公今又吮其子，妾不知其死所矣，是以哭之。」</span></p>
<p class="em2 strong" id="p32"><a class="gg-link" href="#p32" onclick="return changeColor(this);"></a><span class="yinwen">4</span>燕湣公薨，子僖公立。<span class="jiazhu">燕自召公奭受封於北燕，其地則唐幽州薊縣故城是也。自召公至湣公三十二世。燕，因肩翻。湣，讀與閔同。<span class="shu-ming">諡法</span>：使民悲傷曰閔；小心畏忌曰僖。</span></p>
<div class="yt" id="y0402"><p class="strong" id="p33"><a class="gg-link" href="#p33" onclick="return changeColor(this);"></a><span class="section" id="title-4"><span data-head-description="威烈王" data-head-level="h4" data-head-title="二十四年">二十四年</span></span><span class="biaozhusup" data-rel="">（己卯、前四○二年）</span></p></div>
<p class="em2 strong" id="p34"><a class="gg-link" href="#p34" onclick="return changeColor(this);"></a><span class="yinwen">1</span>王崩，子安王驕立。</p>
<p class="em2 strong" id="p35"><a class="gg-link" href="#p35" onclick="return changeColor(this);"></a><span class="yinwen">2</span>盜殺楚聲王，國人立其子悼王。<span class="jiazhu">周成王封熊繹於楚，姓羋氏，居丹陽，今枝江縣故丹陽城是也。<span class="shu-ming">括地志</span>曰：歸州秭歸縣丹陽城，熊繹之始國。其後強大，北封畛於汝，南幷吳、越，地方五千里。自熊繹至聲王三十世。<span class="shu-ming">索隱</span>曰：聲王，名當。悼王，名疑。<span class="shu-ming">諡法</span>：不生其國曰聲。<span class="shu-ming">註</span>云：生於外家。年中早夭曰悼。<span class="shu-ming">註</span>云：年不稱志。又云：恐懼從處曰悼。<span class="shu-ming">註</span>云：從處，言險圯也。</span></p>
<h5><span class="section" id="title-5"><span data-head-description="" data-head-level="h3" data-head-title="安王">安王</span></span></h5>
<p class="" id="p36"><a class="gg-link" href="#p36" onclick="return changeColor(this);"></a><span class="jiazhu"><span class="shu-ming">諡法</span>：好和不爭曰安。</span></p>
<div class="yt" id="y0401"><p class="strong" id="p37"><a class="gg-link" href="#p37" onclick="return changeColor(this);"></a><span class="section" id="title-6"><span data-head-description="安王" data-head-level="h4" data-head-title="元年">元年</span></span><span class="biaozhusup" data-rel="">（庚辰、前四○一年）</span></p></div>
<p class="em2 strong" id="p38"><a class="gg-link" href="#p38" onclick="return changeColor(this);"></a><span class="yinwen">1</span>秦伐魏，至陽孤。<span class="jiazhu">周孝王邑非子於秦。徐廣曰：今隴西縣秦亭是也。<span class="shu-ming">括地志</span>曰：秦州清水縣本名秦。<span class="shu-ming">十三州志</span>曰：秦亭，秦谷是也。至襄公取周地，穆公霸西戎，日以強大。是年，秦簡公之十四年也。自非子至簡公二十八世。<span class="yinhao">「陽孤」</span>，<span class="shu-ming">史記</span>作<span class="yinhao">「陽狐」</span>。<span class="jiaozhusup">【章：乙十一行本正作「狐」。】</span><span class="shu-ming">正義</span>引<span class="shu-ming">括地志</span>曰：陽狐郭在魏州元城縣東北三十里。余按此時西河之外皆爲魏境，若秦兵至元城，則是越魏都安邑而東矣。<span class="shu-ming">水經註</span>：河東垣縣有陽壺城。<span class="shu-ming">九域志</span>：絳州有陽壺城。識之以廣異聞，且俟知者。</span></p>
<div class="yt" id="y0400"><p class="strong" id="p39"><a class="gg-link" href="#p39" onclick="return changeColor(this);"></a><span class="section" id="title-7"><span data-head-description="安王" data-head-level="h4" data-head-title="二年">二年</span></span><span class="biaozhusup" data-rel="">（辛巳、前四○○年）</span></p></div>
<p class="em2 strong" id="p40"><a class="gg-link" href="#p40" onclick="return changeColor(this);"></a><span class="yinwen">1</span>魏、韓、趙伐楚，至桑丘。<span class="jiazhu"><span class="shu-ming">水經註</span>：澺水自葛陂東南逕新蔡縣故城東，而東南流注于汝水；又東南逕下桑里，左迆爲橫塘陂。<span class="shu-ming">史記</span>作<span class="yinhao">「乘丘」</span>。<span class="shu-ming">正義</span>：<span class="shu-ming">地理志</span>，乘丘故城在兗州瑕丘縣西北三十五里。當從之。</span></p>
<p class="em2 strong" id="p41"><a class="gg-link" href="#p41" onclick="return changeColor(this);"></a><span class="yinwen">2</span>鄭圍韓陽翟。<span class="jiazhu">周宣王封其弟友於鄭。杜預<span class="shu-ming">世族譜</span>曰：封於咸林，今京兆鄭邑是也。幽王無道，友徙其人於虢、鄶之間，遂有其地，今河南新鄭是也。友，諡桓公。是年，鄭繻公駘之二十三年。自桓公至繻公二十二世。班<span class="shu-ming">志</span>，陽翟縣屬潁川郡。<span class="shu-ming">索隱</span>曰：翟，音狄，溫公<span class="shu-ming">類篇</span>音萇伯切。繻，詢趨翻。駘，堂來翻。</span></p>
<p class="em2 strong" id="p42"><a class="gg-link" href="#p42" onclick="return changeColor(this);"></a><span class="yinwen">3</span>韓景侯薨，子烈侯取立。</p>
<p class="em2 strong" id="p43"><a class="gg-link" href="#p43" onclick="return changeColor(this);"></a><span class="yinwen">4</span>趙烈侯薨，國人立其弟武侯。</p>
<p class="em2 strong" id="p44"><a class="gg-link" href="#p44" onclick="return changeColor(this);"></a><span class="yinwen">5</span>秦簡公薨，子惠公立。<span class="jiazhu"><span class="shu-ming">諡法</span>：愛民好與曰惠。</span></p>
<div class="yt" id="y0399"><p class="strong" id="p45"><a class="gg-link" href="#p45" onclick="return changeColor(this);"></a><span class="section" id="title-8"><span data-head-description="安王" data-head-level="h4" data-head-title="三年">三年</span></span><span class="biaozhusup" data-rel="">（壬午、前三九九年）</span></p></div>
<p class="em2 strong" id="p46"><a class="gg-link" href="#p46" onclick="return changeColor(this);"></a><span class="yinwen">1</span>王子定奔晉。</p>
<p class="em2 strong" id="p47"><a class="gg-link" href="#p47" onclick="return changeColor(this);"></a><span class="yinwen">2</span>虢山崩，壅河。<span class="jiazhu">徐廣曰：虢山在陝。裴駰曰：弘農陝縣，故虢國。北虢在大陽，東虢在滎陽。<span class="shu-ming">括地志</span>曰：虢山在陜州陝縣，西臨黃河；今臨河有岡阜，似是頹山之餘。<span class="shu-ming">水經註</span>曰：陜城西北帶河，水湧起方數十丈。父老云：石虎載銅翁仲至此沈沒，水所以湧。洪河巨瀆，宜不爲金狄梗流，蓋魏文侯時虢山崩壅河所致耳。陝，失冉翻。</span></p>
<div class="yt" id="y0398"><p class="strong" id="p48"><a class="gg-link" href="#p48" onclick="return changeColor(this);"></a><span class="section" id="title-9"><span data-head-description="安王" data-head-level="h4" data-head-title="四年">四年</span></span><span class="biaozhusup" data-rel="">（癸未、前三九八年）</span></p></div>
<p class="em2 strong" id="p49"><a class="gg-link" href="#p49" onclick="return changeColor(this);"></a><span class="yinwen">1</span>楚圍鄭。鄭人殺其相駟子陽。<span class="jiazhu">鄭穆公之子騑，字子駟；古者以王父之字爲氏，子陽其後也。相，息亮翻。騑，芳菲翻。</span></p>
<div class="yt" id="y0397"><p class="strong" id="p50"><a class="gg-link" href="#p50" onclick="return changeColor(this);"></a><span class="section" id="title-10"><span data-head-description="安王" data-head-level="h4" data-head-title="五年">五年</span></span><span class="biaozhusup" data-rel="">（甲申、前三九七年）</span></p></div>
<p class="em2 strong" id="p51"><a class="gg-link" href="#p51" onclick="return changeColor(this);"></a><span class="yinwen">1</span>日有食之。<span class="jiazhu">杜預曰：日行遲，一歲一周天。月行速，一月一周天；一歲凡十二交會。然日、月，動物，雖行度有大量，不能不小有贏縮，故有雖交會而不食者，或有頻交而食者。孔穎達曰：日月交會，謂朔也。周天三百六十五度四分度之一。日月皆右行於天，一晝一夜，日行一度，月行十三度十九分度之七，二十九日日有餘，而月行天一周，追及於日而與之會。交會而日月同道則食；月或在日道表，或在日道裏，則不食矣。又曆家爲交食之法，大率以一百七十有三日有奇爲限。然月先在裏，則依限而食者多；若月在表，則依限而食者少。杜預見其參差，乃云<span class="yinhao">「雖行度有大量，不能不小有贏縮，故有雖交會而不食者，或有頻交而食者」</span>，此得之矣。蘇氏曰：交當朔則日食，然亦有交而不食者。交而食，陽微而陰乘之也；交而不食，陽盛而陰不能揜也。朱元晦曰：此則繫乎人事之感。蓋臣子背君父，妾婦乘其夫，小人陵君子，夷狄侵中國，所感如是，則陰盛陽微而日爲之食矣。是以聖人於<span class="shu-ming">春秋</span>，每食必書，而詩人亦以爲醜也。今此書年而不書月與晦、朔，史失之也。<span class="shu-ming">釋名</span>曰：日、月虧曰食；稍小侵虧，如蟲食草木之葉也。亦作<span class="yinhao">「蝕」</span>。</span></p>
<p class="em2 strong" id="p52"><a class="gg-link" href="#p52" onclick="return changeColor(this);"></a><span class="yinwen">2</span>三月，盜殺韓相俠累。俠累與濮陽嚴仲子有惡。仲子聞軹人聶政之勇，以黃金百溢爲政母壽，欲因以報仇。<span class="jiazhu">相，息亮翻。俠，戶頰翻。累，力追翻。濮陽，春秋之帝丘，漢爲濮陽縣，屬東郡。應劭曰：濮水南入鉅野。水北爲陽。濮，博木翻。惡，如字，不善也；康烏故切，非。軹，春秋原邑，晉文公所圍者；漢爲軹縣，屬河內郡；音只。<span class="shu-ming">姓譜</span>曰：楚大夫食采於聶，因以爲氏。聶，尼輒翻。溢，夷質翻。二十四兩爲溢。</span>政不受，曰：<span class="yinhao">「老母在，政身未敢以許人也！」</span>及母卒，仲子乃使政刺俠累。<span class="jiazhu">卒，子恤翻。刺，七亦翻，又如字。</span>俠累方坐府上，兵衞甚衆，聶政直入上階，<span class="jiazhu">上，時掌翻。</span>刺殺俠累，因自皮面決<span class="jiaozhusup">【章：乙十一行本作「抉」。】</span>眼，自屠出腸。韓人暴其尸於市，<span class="jiazhu">暴，步木翻，又音如字，露也。</span>購問，莫能識。其姊嫈聞而往，哭之曰：<span class="yinhao">「是軹深井里聶政也！<span class="jiazhu"><span class="shu-ming">史記正義</span>曰：深井里在懷州濟源縣南三十里。</span>以妾尙在之故，重自刑以絕從。妾柰何畏歿身之誅，終滅賢弟之名！」</span>遂死於政尸之旁。<span class="jiazhu">皮面，以刀剺面而去其皮。懸賞以募告者曰購。購，古候翻。嫈，烏莖翻。絕從之從，讀曰蹤，謂自絕其蹤跡。或曰：從，讀如字，謂絕其從坐之罪也。</span></p>
<div class="yt" id="y0396"><p class="strong" id="p53"><a class="gg-link" href="#p53" onclick="return changeColor(this);"></a><span class="section" id="title-11"><span data-head-description="安王" data-head-level="h4" data-head-title="六年">六年</span></span><span class="biaozhusup" data-rel="">（乙酉、前三九六年）</span></p></div>
<p class="em2 strong" id="p54"><a class="gg-link" href="#p54" onclick="return changeColor(this);"></a><span class="yinwen">1</span>鄭駟子陽之黨弑繻公，<span class="jiazhu">繻者，<span class="shu-ming">諡法</span>所不載。<span class="shu-ming">史記註</span>：<span class="yinhao">「繻」</span>，或作<span class="yinhao">「繚」</span>。繻，詢趨翻。</span>而立其弟乙，<span class="jiazhu"><span class="shu-ming">白虎通</span>曰：弟，悌也，心順、行篤也。行，下孟翻。</span>是爲康公。</p>
<p class="em2 strong" id="p55"><a class="gg-link" href="#p55" onclick="return changeColor(this);"></a><span class="yinwen">2</span>宋悼公薨，子休公田立。<span class="jiazhu">武王封微子啓於宋，唐宋州之睢陽縣是也。自微子二十七世至悼公，名購由。休，亦<span class="shu-ming">諡法</span>所不載。</span></p>
<div class="yt" id="y0394"><p class="strong" id="p56"><a class="gg-link" href="#p56" onclick="return changeColor(this);"></a><span class="section" id="title-12"><span data-head-description="安王" data-head-level="h4" data-head-title="八年">八年</span></span><span class="biaozhusup" data-rel="">（丁亥、前三九四年）</span></p></div>
<p class="em2 strong" id="p57"><a class="gg-link" href="#p57" onclick="return changeColor(this);"></a><span class="yinwen">1</span>齊伐魯，取最。<span class="jiaozhusup">【章：十二行本「最」下有「韓救魯」三字；乙十一行本同；孔本同；張校同；退齋校同。】</span><span class="jiazhu">武王封太公於齊，唐青州之臨淄是也。<span class="shu-ming">括地志</span>曰：天齊水在臨淄東南十五里。<span class="shu-ming">封禪書</span>曰：齊之所以爲齊者，以天齊。是年，康公貸之十一年。自太公至康公二十九世。成王封伯禽於魯，唐兗州之曲阜是也。是年，穆公之十六年。自伯禽至穆公凡二十八世。</span></p>
<p class="em2 strong" id="p58"><a class="gg-link" href="#p58" onclick="return changeColor(this);"></a><span class="yinwen">2</span>鄭負黍叛，復歸韓。<span class="jiazhu">據<span class="shu-ming">史記</span>，繻公之十六年，敗韓於負黍，蓋以此時取之，而今復叛歸韓也。劉昭<span class="shu-ming">郡國志</span>：潁川郡陽城縣有負黍聚。<span class="shu-ming">古今地名</span>云：負黍山在陽城縣西南二十七里，或云在西南三十五里。</span></p>
<div class="yt" id="y0393"><p class="strong" id="p59"><a class="gg-link" href="#p59" onclick="return changeColor(this);"></a><span class="section" id="title-13"><span data-head-description="安王" data-head-level="h4" data-head-title="九年">九年</span></span><span class="biaozhusup" data-rel="">（戊子、前三九三年）</span></p></div>
<p class="em2 strong" id="p60"><a class="gg-link" href="#p60" onclick="return changeColor(this);"></a><span class="yinwen">1</span>魏伐鄭。</p>
<p class="em2 strong" id="p61"><a class="gg-link" href="#p61" onclick="return changeColor(this);"></a><span class="yinwen">2</span>晉烈公薨，子孝公傾立。<span class="jiazhu">周成王封弟叔虞於唐。<span class="shu-ming">括地志</span>曰：故唐城在幷州晉陽縣北二里，堯所築也。<span class="shu-ming">都城記</span>曰：唐叔虞之子燮父徙居晉水旁，今幷州理故唐城，卽燮父初徙之處；其城南半入州城中。<span class="shu-ming">毛詩譜</span>曰：燮父以堯墟南有晉水，改曰晉侯。自唐叔至烈公三十七世。烈公，名止。<span class="shu-ming">諡法</span>：慈惠愛親曰孝。</span></p>
<div class="yt" id="y0391"><p class="strong" id="p62"><a class="gg-link" href="#p62" onclick="return changeColor(this);"></a><span class="section" id="title-14"><span data-head-description="安王" data-head-level="h4" data-head-title="十一年">十一年</span></span><span class="biaozhusup" data-rel="">（庚寅、前三九一年）</span></p></div>
<p class="em2 strong" id="p63"><a class="gg-link" href="#p63" onclick="return changeColor(this);"></a><span class="yinwen">1</span>秦伐韓宜陽，取六邑。<span class="jiazhu">班<span class="shu-ming">志</span>，宜陽縣屬弘農郡。<span class="shu-ming">史記正義</span>曰：宜陽縣故城，在河南府福昌縣東十四里，故韓城是也。此邑卽<span class="shu-ming">周禮</span><span class="yinhao">「四井爲邑」</span>之邑。</span></p>
<p class="em2 strong" id="p64"><a class="gg-link" href="#p64" onclick="return changeColor(this);"></a><span class="yinwen">2</span>初，田常生襄子盤，盤生莊子白，白生太公和。<span class="jiazhu">此序齊田氏之世也。田常，卽<span class="shu-ming">左傳</span>陳成子恆也。溫公避仁廟諱，改<span class="yinhao">「恆」</span>曰<span class="yinhao">「常」</span>。自陳公子完奔齊，五世至常得政。<span class="shu-ming">諡法</span>：勝敵志強曰莊。</span>是歲，齊田和遷齊康公於海上，使食一城，以奉其先祀。</p>
<div class="yt" id="y0390"><p class="strong" id="p65"><a class="gg-link" href="#p65" onclick="return changeColor(this);"></a><span class="section" id="title-15"><span data-head-description="安王" data-head-level="h4" data-head-title="十二年">十二年</span></span><span class="biaozhusup" data-rel="">（辛卯、前三九○年）</span></p></div>
<p class="em2 strong" id="p66"><a class="gg-link" href="#p66" onclick="return changeColor(this);"></a><span class="yinwen">1</span>秦、晉戰于武城。<span class="jiazhu">此非魯之武城。<span class="shu-ming">左傳</span>：晉陰飴甥會秦伯，盟于王城。杜預曰：馮翊臨晉縣東有王城，今名武鄕。<span class="shu-ming">括地志</span>：故武城，一名武平城，在華州鄭縣東北十三里。</span></p>
<p class="em2 strong" id="p67"><a class="gg-link" href="#p67" onclick="return changeColor(this);"></a><span class="yinwen">2</span>齊伐魏，取襄陽。<span class="jiazhu"><span class="yinhao">「陽」</span>，當作<span class="yinhao">「陵」</span>。徐廣曰：今之南平陽也。余據<span class="shu-ming">晉志</span>，南平陽縣屬山陽郡。班<span class="shu-ming">志</span>，陳留郡有襄邑縣。師古曰：圈稱云：襄邑，宋地，本承匡襄陵鄕也，宋襄公所葬，故曰襄陵。秦始皇以承匡卑濕，徙縣襄陵，因曰襄邑。</span></p>
<p class="em2 strong" id="p68"><a class="gg-link" href="#p68" onclick="return changeColor(this);"></a><span class="yinwen">3</span>魯敗齊師于平陸。<span class="jiazhu">班<span class="shu-ming">志</span>，東平國有東平陸縣，戰國時之平陸也。<span class="shu-ming">史記正義</span>曰：平陸，兗州縣，卽古厥國。宋白曰：鄆州中都縣，漢爲平陸縣，<span class="shu-ming">史記</span><span class="yinhao">「魯敗齊師于平陸」</span>是也。敗，補邁翻。</span></p>
<div class="yt" id="y0389"><p class="strong" id="p69"><a class="gg-link" href="#p69" onclick="return changeColor(this);"></a><span class="section" id="title-16"><span data-head-description="安王" data-head-level="h4" data-head-title="十三年">十三年</span></span><span class="biaozhusup" data-rel="">（壬辰、前三八九年）</span></p></div>
<p class="em2 strong" id="p70"><a class="gg-link" href="#p70" onclick="return changeColor(this);"></a><span class="yinwen">1</span>秦侵晉。</p>
<p class="em2 strong" id="p71"><a class="gg-link" href="#p71" onclick="return changeColor(this);"></a><span class="yinwen">2</span>齊田和會魏文侯、楚人、衞人于濁澤，<span class="jiazhu">康曰：濁，水名；<span class="shu-ming">漢志</span>：濁水出齊郡廣縣嬀山。余謂康說誤矣。徐廣<span class="shu-ming">史記註</span>曰：長社有濁澤。<span class="shu-ming">水經註</span>曰：皇陂水出胡城西北。胡城，潁陰之狐人亭也。皇陂，古長社之濁澤也。<span class="shu-ming">記</span>：諸侯相見於郤地曰會。孔穎達曰：諸侯未及期而相見曰遇。會者，謂及期之禮，旣及期，又至所期之地。</span>求爲諸侯。魏文侯爲之請於王及諸侯，王許之。<span class="jiazhu">爲之之爲，于僞翻。</span></p>
<div class="yt" id="y0387"><p class="strong" id="p72"><a class="gg-link" href="#p72" onclick="return changeColor(this);"></a><span class="section" id="title-17"><span data-head-description="安王" data-head-level="h4" data-head-title="十五年">十五年</span></span><span class="biaozhusup" data-rel="">（甲午、前三八七年）</span></p></div>
<p class="em2 strong" id="p73"><a class="gg-link" href="#p73" onclick="return changeColor(this);"></a><span class="yinwen">1</span>秦伐蜀，取南鄭。<span class="jiazhu"><span class="shu-ming">譜記</span>普〔疑衍〕云：蜀之先，肇自人皇之際。黃帝子昌意娶蜀山氏女，生帝俈。旣立，封其支庶於蜀，歷虞、夏、商、周。周衰，先稱王者蠶叢。余據武王伐紂，庸、蜀諸國皆會于牧野。孔安國曰：蜀，叟也，春秋之時不與中國通。班<span class="shu-ming">志</span>，南鄭縣屬漢中郡，唐爲梁州治所。<span class="yinhao">「俈」</span>，通作<span class="yinhao">「嚳」</span>，音括沃翻。</span></p>
<p class="em2 strong" id="p74"><a class="gg-link" href="#p74" onclick="return changeColor(this);"></a><span class="yinwen">2</span>魏文侯薨，太子擊立，<span class="jiazhu">王者以嫡長子爲太子，謂之國儲副君。諸侯曰世子。周衰，率上僭。孔穎達曰：太者，大中之大也。上，時掌翻。長，知兩翻。</span>是爲武侯。</p>
<p class="em2 strong" id="p75"><a class="gg-link" href="#p75" onclick="return changeColor(this);"></a>武侯浮西河而下，<span class="jiazhu">西河，卽<span class="shu-ming">禹貢</span>之<span class="yinhao">「龍門西河」</span>。</span>中流顧謂吳起曰：<span class="yinhao">「美哉山河之固，此魏國之寶也！」</span>對曰：<span class="yinhao">「在德不在險。昔三苗氏，左洞庭，右彭蠡；德義不脩，禹滅之。<span class="jiazhu">武陵、長沙、零、桂之水，匯爲洞庭，周七百里。彭蠡澤在漢豫章郡彭澤縣西。<span class="shu-ming">書</span>：有苗弗率，汝徂征。三苗所居，蓋今江南西道之地。蠡，里弟翻。</span>夏桀之居，左河濟，右泰華，伊闕在其南，羊腸在其北；脩政不仁，湯放之。<span class="jiazhu">濟水出河東垣縣王屋山，南流貫河而南，合于滎瀆。<span class="shu-ming">禹貢</span>所謂<span class="yinhao">「導沇水，東流爲濟，溢爲滎」</span>者也。自漢築滎陽石門，而濟與河合流而注于海，不入滎瀆。<span class="shu-ming">禹貢</span>所謂<span class="yinhao">「導沇水，東流爲濟，入于河」</span>。桀都安邑，蓋恃以爲險。泰華山在京兆華陰縣南。<span class="shu-ming">水經</span>：伊水出南陽縣西荀渠山，東北流至河南新城縣，又東南過伊闕中，大禹所鑿也。兩山相對，望之若闕。<span class="shu-ming">左傳</span><span class="yinhao">「女寬守闕塞」</span>，卽其地。<span class="shu-ming">括地志</span>：伊闕山在洛州南十九里。班<span class="shu-ming">志</span>，上黨壺關縣有羊腸阪。此安邑四履所憑，山河之固也。<span class="shu-ming">書</span>曰：成湯放桀于南巢。濟，子禮翻。華，戶化翻。</span>商紂之國，左孟門，右太行，常山在其北，大河經其南；脩政不德，武王殺之。<span class="jiazhu"><span class="shu-ming">水經註</span>：孟門在河東北屈縣西，卽龍門上口也。<span class="shu-ming">淮南子</span>曰：龍門未闢，呂梁未鑿，河出孟門之上，溢而逆流，無有丘陵，名曰洪水。太行山在河內野王縣西北。常山在常山郡上曲陽縣西北。河水自孟門南抵華陰，屈而東流；紂都朝歌，河經其南。北屈之孟門在朝歌西北，恐不可言<span class="yinhao">「左」</span>。<span class="shu-ming">索隱</span>曰：孟門別一山，在朝歌東邊。此特左、右二字之差而誤耳。<span class="shu-ming">春秋說題辭</span>：河之爲言荷也；荷精分布，懷陰引度也。<span class="shu-ming">釋名</span>：河，下也，隨地下處而通流也。<span class="shu-ming">書</span>曰：武王勝殷，殺紂。太行之行，戶剛翻。北屈，陸求忽翻，顏居勿翻。</span>由此觀之，在德不在險。若君不脩德，舟中之人皆敵國也！」</span>武侯曰：<span class="yinhao">「善。」</span></p>
<p class="em2 strong" id="p76"><a class="gg-link" href="#p76" onclick="return changeColor(this);"></a>魏置相，相田文。<span class="jiazhu">相，息亮翻。此田文非齊之田文。</span>吳起不悅，謂田文曰：<span class="yinhao">「請與子論功可乎？」</span>田文曰：<span class="yinhao">「可。」</span>起曰：<span class="yinhao">「將三軍，使士卒樂死，敵國不敢謀，子孰與起？」</span>文曰：<span class="yinhao">「不如子。」</span><span class="jiazhu">將，卽亮翻。樂，音洛。</span>起曰：<span class="yinhao">「治百官，親萬民，實府庫，子孰與起？」</span>文曰：<span class="yinhao">「不如子。」</span><span class="jiazhu">治，直之翻。</span>起曰：<span class="yinhao">「守西河，秦兵不敢東鄕，韓、趙賓從，子孰與起？」</span>文曰：<span class="yinhao">「不如子。」</span><span class="jiazhu">鄕，讀曰嚮。賓從，猶言賓服也。</span>起曰：<span class="yinhao">「此三者子皆出吾下，而位居吾上，何也？」</span>文曰：<span class="yinhao">「主少國疑，大臣未附，百姓不信，方是之時，屬之子乎，屬之我乎？」</span><span class="jiazhu">少，詩照翻。屬，子欲翻。</span>起默然良久曰：<span class="yinhao">「屬之子矣！」</span></p>
<p class="em2 strong" id="p77"><a class="gg-link" href="#p77" onclick="return changeColor(this);"></a>久之，魏相公叔尙<span class="jiaozhusup">【章：十二行本「尙」下有「魏公」二字；乙十一行本同；孔本同；張校同；退齋校同。】</span>主而害吳起。<span class="jiazhu">如淳曰：天子嫁女於諸侯，必使諸侯同姓者主之，故謂之公主。帝姊妹曰長公主，諸王女曰翁主。師古曰：如說得之。天子不親主婚，故謂之公主；諸王則自主婚，故其女曰翁主。翁者，父也，言父主其婚也；亦曰王主，言王自主其婚也。揚雄<span class="shu-ming">方言</span>云：周、晉、秦、隴謂父曰翁。而臣瓚、王楙，或云<span class="yinhao">「公者比於上爵」</span>，或云<span class="yinhao">「主者婦人尊稱」</span>，皆失之。劉貢父曰：予謂公主之稱本出秦舊，男爲公子，女爲公主。古者大夫妻稱主，故以公配之。若謂同姓主之，故謂之公主，則周之事，秦不知用也。古之嫁女，禮當如周使大夫主之，何不謂之夫主乎？然則謂之王主者，猶言王子也；謂之公主者，緣公而生耳。毛晃曰：尙，崇也，高也，貴也，飾也，加也，尊也。娶公主謂之尙，言帝王之女尊而尙之，不敢言娶也。相，息亮翻。</span>公叔之僕曰：<span class="yinhao">「起易去也。起爲人剛勁自喜。<span class="jiazhu">易，以豉翻。去，起呂翻。師古曰：喜，許吏翻。</span>子先言於君曰：『吳起，賢人也，而君之國小，臣恐起之無留心也。君盍試延以女，起無留心，則必辭矣。』子因與起歸而使公主辱子，起見公主之賤子也，必辭，則子之計中矣。」</span><span class="jiazhu">中，竹仲翻。</span>公叔從之，吳起果辭公主。魏武侯疑之而未信，起懼誅，遂奔楚。</p>
<p class="em2 strong" id="p78"><a class="gg-link" href="#p78" onclick="return changeColor(this);"></a>楚悼王素聞其賢，至則任之爲相。起明灋審令，<span class="jiazhu">相，息亮翻。灋，古法字。</span>捐不急之官，廢公族疏遠者，以撫養戰鬬之士，要在強兵，破遊說之言從橫者。<span class="jiazhu">捐，余專翻，弃也，除去也。<span class="shu-ming">漢書音義</span>曰：以利合曰從，以威力相脅曰橫。或曰：南北曰從，從者，連南北爲一，西鄕以擯秦。東西曰橫，橫者，離山東之交，使之西鄕以事秦。說，式芮翻。從，卽容翻。<span class="yinhao">「橫」</span>，亦作<span class="yinhao">「衡」</span>，音同。</span>於是南平百越，<span class="jiazhu">韋昭曰：越有百邑。</span>北卻三晉，西伐秦，諸侯皆患楚之強；而楚之貴戚大臣多怨吳起者。</p>
<p class="em2 strong" id="p79"><a class="gg-link" href="#p79" onclick="return changeColor(this);"></a><span class="yinwen">3</span>秦惠公薨，子出公立。<span class="jiazhu">出，非諡也；以其失國出死，故曰出公。</span></p>
<p class="em2 strong" id="p80"><a class="gg-link" href="#p80" onclick="return changeColor(this);"></a><span class="yinwen">4</span>趙武侯薨，國人復立烈侯之太子章，是爲敬侯。<span class="jiazhu"><span class="shu-ming">諡法</span>：夙夜警戒曰敬。</span></p>
<p class="em2 strong" id="p81"><a class="gg-link" href="#p81" onclick="return changeColor(this);"></a><span class="yinwen">5</span>韓烈侯薨，子文侯立。</p>
<div class="yt" id="y0386"><p class="strong" id="p82"><a class="gg-link" href="#p82" onclick="return changeColor(this);"></a><span class="section" id="title-18"><span data-head-description="安王" data-head-level="h4" data-head-title="十六年">十六年</span></span><span class="biaozhusup" data-rel="">（乙未、前三八六年）</span></p></div>
<p class="em2 strong" id="p83"><a class="gg-link" href="#p83" onclick="return changeColor(this);"></a><span class="yinwen">1</span>初命齊大夫田和爲諸侯。<span class="jiazhu">田氏自此遂有齊國。田和是爲太公。</span></p>
<p class="em2 strong" id="p84"><a class="gg-link" href="#p84" onclick="return changeColor(this);"></a><span class="yinwen">2</span>趙公子朝作亂，<span class="jiaozhusup">【章：乙十一行本「亂」下有「出」字；孔本同；退齋校同；此處百衲本缺。】</span>奔魏；與魏襲邯鄲，不克。<span class="jiazhu">邯，音寒。鄲，音丹。</span></p>
<div class="yt" id="y0385"><p class="strong" id="p85"><a class="gg-link" href="#p85" onclick="return changeColor(this);"></a><span class="section" id="title-19"><span data-head-description="安王" data-head-level="h4" data-head-title="十七年">十七年</span></span><span class="biaozhusup" data-rel="">（丙申、前三八五年）</span></p></div>
<p class="em2 strong" id="p86"><a class="gg-link" href="#p86" onclick="return changeColor(this);"></a><span class="yinwen">1</span>秦庶長改逆獻公于河西而立之；殺出子及其母，沈之淵旁。<span class="jiazhu">後秦制爵，一級曰公士，二上造，三簪裊，四不更，五大夫，六官大夫，七公大夫，八公乘，九五大夫，十左庶長，十一右庶長，十二左更，十三中更，十四右更，十五少上造，十六大上造，十七駟車庶長，十八大庶長，十九關內侯，二十徹侯。師古曰：庶長，言衆列之長。註又詳見下卷顯王十年前。據<span class="shu-ming">史記</span>：威烈王十一年秦靈公卒，子獻公師隰不得立，立靈公季父悼子，是爲簡公。出子，簡公之孫也。今庶長改迎獻公而殺出子。<span class="shu-ming">正義</span>曰：西者，秦州西縣，秦之舊地。時獻公在西縣，故迎立之。余謂此言河西，非西縣也。靈公之卒，獻公不得立，出居河西；河西者，黃河之西，蓋漢涼州之地。<span class="yinhao">「裊」</span>，當作<span class="yinhao">「褭」</span>，乃了翻。更，工衡翻。乘，繩證翻。長，知丈翻。</span></p>
<p class="em2 strong" id="p87"><a class="gg-link" href="#p87" onclick="return changeColor(this);"></a><span class="yinwen">2</span>齊伐魯。</p>
<p class="em2 strong" id="p88"><a class="gg-link" href="#p88" onclick="return changeColor(this);"></a><span class="yinwen">3</span>韓伐鄭，取陽城；<span class="jiazhu">漢陽城縣屬潁川郡；是爲地中，成周於此以土圭測日景。</span>伐宋，執宋公。</p>
<p class="em2 strong" id="p89"><a class="gg-link" href="#p89" onclick="return changeColor(this);"></a><span class="yinwen">4</span>齊太公薨，子桓公午立。</p>
<div class="yt" id="y0383"><p class="strong" id="p90"><a class="gg-link" href="#p90" onclick="return changeColor(this);"></a><span class="section" id="title-20"><span data-head-description="安王" data-head-level="h4" data-head-title="十九年">十九年</span></span><span class="biaozhusup" data-rel="">（戊戌、前三八三年）</span></p></div>
<p class="em2 strong" id="p91"><a class="gg-link" href="#p91" onclick="return changeColor(this);"></a><span class="yinwen">1</span>魏敗趙師于兔臺。<span class="jiazhu"><span class="shu-ming">史記·趙世家</span>曰：魏敗我兔臺，築剛平。<span class="shu-ming">正義</span>曰：兔臺、剛平，並在河北。敗，補邁翻。</span></p>
<div class="yt" id="y0382"><p class="strong" id="p92"><a class="gg-link" href="#p92" onclick="return changeColor(this);"></a><span class="section" id="title-21"><span data-head-description="安王" data-head-level="h4" data-head-title="二十年">二十年</span></span><span class="biaozhusup" data-rel="">（己亥、前三八二年）</span></p></div>
<p class="em2 strong" id="p93"><a class="gg-link" href="#p93" onclick="return changeColor(this);"></a><span class="yinwen">1</span>日有食之，旣。<span class="jiazhu">旣，盡也。</span></p>
<div class="yt" id="y0381"><p class="strong" id="p94"><a class="gg-link" href="#p94" onclick="return changeColor(this);"></a><span class="section" id="title-22"><span data-head-description="安王" data-head-level="h4" data-head-title="二十一年">二十一年</span></span><span class="biaozhusup" data-rel="">（庚子、前三八一年）</span></p></div>
<p class="em2 strong" id="p95"><a class="gg-link" href="#p95" onclick="return changeColor(this);"></a><span class="yinwen">1</span>楚悼王薨。貴戚大臣作亂，攻吳起；起走之王尸而伏之。<span class="jiazhu">之，往也，往赴王尸而伏其側。</span>擊起之徒因射刺起，並中王尸。<span class="jiazhu">射，而亦翻。刺，七亦翻。中，竹仲翻。</span>旣葬，肅王卽位，<span class="jiazhu"><span class="shu-ming">諡法</span>：剛德克就曰肅；執心決斷曰肅。</span>使令尹盡誅爲亂者；<span class="jiazhu">令尹，楚相也。</span>坐起夷宗者七十餘家。<span class="jiazhu">夷，殺也；夷宗者，殺其同宗也。</span></p>
<div class="yt" id="y0380"><p class="strong" id="p96"><a class="gg-link" href="#p96" onclick="return changeColor(this);"></a><span class="section" id="title-23"><span data-head-description="安王" data-head-level="h4" data-head-title="二十二年">二十二年</span></span><span class="biaozhusup" data-rel="">（辛丑、前三八○年）</span></p></div>
<p class="em2 strong" id="p97"><a class="gg-link" href="#p97" onclick="return changeColor(this);"></a><span class="yinwen">1</span>齊伐燕，取桑丘。魏、韓、趙伐齊，至桑丘。<span class="jiazhu">此桑丘，非二年所書楚之桑丘。<span class="shu-ming">括地志</span>曰：桑丘故城，俗名敬城，在易州遂城縣，蓋燕之南界也。</span></p>
<div class="yt" id="y0379"><p class="strong" id="p98"><a class="gg-link" href="#p98" onclick="return changeColor(this);"></a><span class="section" id="title-24"><span data-head-description="安王" data-head-level="h4" data-head-title="二十三年">二十三年</span></span><span class="biaozhusup" data-rel="">（壬寅、前三七九年）</span></p></div>
<p class="em2 strong" id="p99"><a class="gg-link" href="#p99" onclick="return changeColor(this);"></a><span class="yinwen">1</span>趙襲衞，不克。<span class="jiazhu">成王封康叔於衞，居河、淇之間，故殷墟也。至懿公爲狄所滅，東徙度河。文公徙居楚丘，遂國於濮陽。是年，愼公頹之三十五年。自康叔至愼公凡三十二世。</span></p>
<p class="em2 strong" id="p100"><a class="gg-link" href="#p100" onclick="return changeColor(this);"></a><span class="yinwen">2</span>齊康公薨，無子，田氏遂幷齊而有之。<span class="jiazhu">姜氏至此滅矣。</span></p>
<p class="em2 strong" id="p101"><a class="gg-link" href="#p101" onclick="return changeColor(this);"></a>是歲，齊桓公亦薨，子威王因齊立。<span class="jiazhu"><span class="shu-ming">諡法</span>：強毅訅正曰威。訅，渠留翻。齊桓公，田午。訅，謀也。</span></p>
<div class="yt" id="y0378"><p class="strong" id="p102"><a class="gg-link" href="#p102" onclick="return changeColor(this);"></a><span class="section" id="title-25"><span data-head-description="安王" data-head-level="h4" data-head-title="二十四年">二十四年</span></span><span class="biaozhusup" data-rel="">（癸卯、前三七八年）</span></p></div>
<p class="em2 strong" id="p103"><a class="gg-link" href="#p103" onclick="return changeColor(this);"></a><span class="yinwen">1</span>狄敗魏師于澮。<span class="jiazhu">漢之中山、上黨、西河、上郡，自春秋以來，狄皆居之，此亦其種也。<span class="shu-ming">水經</span>：澮水出河東絳縣東澮山，西過絳縣南，又西南過虒祁宮南，又西南至王橋，入汾水。<span class="shu-ming">括地志</span>：澮山在絳州翼城縣東北。敗，補邁翻。澮，古外翻。</span></p>
<p class="em2 strong" id="p104"><a class="gg-link" href="#p104" onclick="return changeColor(this);"></a><span class="yinwen">2</span>魏、韓、趙伐齊，至靈丘。<span class="jiazhu"><span class="shu-ming">史記正義</span>曰：靈丘，河東蔚州縣。余按蔚州之靈丘，卽漢代郡之靈丘，此時齊境安能至代北邪！此卽<span class="shu-ming">孟子</span>謂蚳鼃辭靈丘請士師之地。班<span class="shu-ming">志</span>曰：齊地北有千乘、清河以南。漢清河郡有靈縣，清河北接趙、魏之境，此爲近之。蚳，音遲。鼃，烏花翻。</span></p>
<p class="em2 strong" id="p105"><a class="gg-link" href="#p105" onclick="return changeColor(this);"></a><span class="yinwen">3</span>晉孝公薨，子靖公俱酒立。<span class="jiazhu"><span class="shu-ming">諡法</span>：柔衆安民曰靖；又，恭己鮮言曰靖。</span></p>
<div class="yt" id="y0377"><p class="strong" id="p106"><a class="gg-link" href="#p106" onclick="return changeColor(this);"></a><span class="section" id="title-26"><span data-head-description="安王" data-head-level="h4" data-head-title="二十五年">二十五年</span></span><span class="biaozhusup" data-rel="">（甲辰、前三七七年）</span></p></div>
<p class="em2 strong" id="p107"><a class="gg-link" href="#p107" onclick="return changeColor(this);"></a><span class="yinwen">1</span>蜀伐楚，取茲方。<span class="jiazhu">據<span class="shu-ming">史記</span>：蜀伐楚，取茲方，楚爲扞關以拒之。則茲方之地在扞關之西。劉昭<span class="shu-ming">志</span>：巴郡魚復縣有扞關。</span></p>
<p class="em2 strong" id="p108"><a class="gg-link" href="#p108" onclick="return changeColor(this);"></a><span class="yinwen">2</span>子思言苟變於衞侯曰：<span class="yinhao">「其才可將五百乘。」</span><span class="jiazhu">古者兵車一乘，甲士三人，步卒七十二人；五百乘，三萬七千五百人。<span class="shu-ming">國語</span>曰：苟本自黃帝之子。將，卽亮翻；下同。乘，繩證翻。</span>公曰：<span class="yinhao">「吾知其可將；然變也嘗爲吏，賦於民而食人二雞子，故弗用也。」</span>子思曰：<span class="yinhao">「夫聖人之官人，猶匠之用木也，<span class="jiazhu">夫，音扶。</span>取其所長，棄其所短；故𣏌梓連抱而有數尺之朽，良工不棄。今君處戰國之世，<span class="jiazhu">處，昌呂翻。</span>選爪牙之士，而以二卵棄干城之將，<span class="jiazhu"><span class="shu-ming">詩</span>：赳赳武夫，公侯干城。毛氏<span class="shu-ming">傳</span>曰：干，扞也；音戶旦翻。鄭氏<span class="shu-ming">箋</span>曰：干也，城也，皆所以禦難也。干，讀如字。</span>此不可使聞於鄰國也。」</span>公再拜曰：<span class="yinhao">「謹受敎矣！」</span></p>
<p class="em2 strong" id="p109"><a class="gg-link" href="#p109" onclick="return changeColor(this);"></a>衞侯言計非是，而羣臣和者如出一口。<span class="jiazhu">和，戶臥翻。</span>子思曰：<span class="yinhao">「以吾觀衞，所謂『君不君，臣不臣』者也！」</span><span class="jiazhu"><span class="yinhao">「君不君，臣不臣，」</span><span class="shu-ming">論語</span>載齊景公之言。</span>公丘懿子曰：<span class="yinhao">「何乃若是？」</span><span class="jiazhu">公丘，複姓。<span class="shu-ming">諡法</span>：溫柔賢善曰懿。</span>子思曰：<span class="yinhao">「人主自臧，則衆謀不進。<span class="jiazhu">臧，善也。</span>事是而臧之，猶卻衆謀，況和非以長惡乎！<span class="jiazhu">和，戶臥翻。長，知丈翻。</span>夫不察事之是非而悅人讚己，闇莫甚焉；不度理之所在而阿諛求容，諂莫甚焉。<span class="jiazhu">度，徒洛翻。</span>君闇臣諂，以居百姓之上，民不與也。若此不已，國無類矣！」</span></p>
<p class="em2 strong" id="p110"><a class="gg-link" href="#p110" onclick="return changeColor(this);"></a>子思言於衞侯曰：<span class="yinhao">「君之國事將日非矣！」</span>公曰：<span class="yinhao">「何故？」</span>對曰：<span class="yinhao">「有由然焉。君出言自以爲是，而卿大夫莫敢矯其非；卿大夫出言亦自以爲是，而士庶人莫敢矯其非。君臣旣自賢矣，<span class="jiazhu"><span class="shu-ming">白虎通</span>曰：君，羣也，羣下之所歸心也。臣，堅也，厲志自堅也。</span>而羣下同聲賢之，賢之則順而有福，矯之則逆而有禍，如此則善安從生！<span class="shu-ming">詩</span>曰：『具曰予聖，誰知烏之雌雄？』<span class="jiazhu"><span class="shu-ming">詩·正月</span>之辭。毛氏<span class="shu-ming">傳</span>曰：君臣俱自謂聖也。鄭氏<span class="shu-ming">箋</span>曰：時君臣賢愚適同，如烏之雌雄相似，誰能別異之乎？又曰：烏〔鳥〕之雌雄不可別者，以翼〔知之〕，右掩左，雄，左掩右，雌，陰陽相下之義也。</span>抑亦似君之君臣乎！」</span></p>
<p class="em2 strong" id="p111"><a class="gg-link" href="#p111" onclick="return changeColor(this);"></a><span class="yinwen">3</span>魯穆公薨，子共公奮立。<span class="jiazhu"><span class="shu-ming">諡法</span>：布德就義曰穆；中情見貌曰穆；尊賢敬讓曰共；旣過能改曰共；執事堅固曰共。共，讀曰恭。<span class="shu-ming">考異</span>曰：司馬遷<span class="shu-ming">史記·六國表</span>：周威烈王十九年甲戌，魯穆西元年。烈王元年丙午，共西元年。顯王十七年己巳，康西元年。二十六年戊寅，景西元年。赧王元年丁未，平西元年。二十年丙寅，文西元年。四十三年己丑，頃西元年。五十九年乙巳，周亡。秦莊襄王元年壬子，楚滅魯。按<span class="shu-ming">魯世家</span>，穆公三十三年卒，若元甲戌，終乙巳，則是三十二年也。共公二十二年卒，若元丙午，終戊辰，則是二十三年也。康公九年卒，景公二十五年卒，平公二十二年卒，若元丁未，終乙丑，則是十九年也。文公二十三年卒，頃公二十四年楚滅魯。班固<span class="shu-ming">漢書·律曆志</span><span class="yinhao">「文公」</span>作<span class="yinhao">「緡公」</span>；其在位之年與<span class="shu-ming">世家</span>異者，惟平公二十年耳。本<span class="shu-ming">志</span>自魯僖公五年正月辛亥朔旦冬至推之，至成公十二年正月庚寅朔旦冬至，定公七年正月己巳朔旦冬至，元公四年正月戊申朔旦冬至，康公四年正月丁亥朔旦冬至，緡公二十二年正月丙寅朔旦冬至，漢高祖八年十一月乙巳朔旦冬至，武帝元朔六年十一月甲申朔旦冬至，元帝初元二年十一月癸亥朔旦冬至，其間相距皆七十六年，此最爲得實，又與<span class="shu-ming">魯世家註</span>、皇甫謐所紀歲次皆合，今從之。<span class="shu-ming">六國表</span>差謬，難可盡據也。余按<span class="shu-ming">考異</span><span class="yinhao">「自魯僖公五年至漢元帝初元二年六百餘年間，十二月朔旦冬至，相距皆七十六年，此最爲得實，又與<span class="shu-ming">魯世家註</span>、皇甫謐所紀歲次皆合」</span>，蓋謂劉彝叟<span class="shu-ming">長曆</span>也。且言<span class="yinhao">「<span class="shu-ming">史記·六國表</span>差謬，難可盡據」</span>。又按<span class="shu-ming">通鑑目錄</span>編年用劉彝叟<span class="shu-ming">長曆</span>。漢武帝太初元年，初用夏正定曆，<span class="shu-ming">史記·曆書</span>是年書閼逢攝提格，<span class="shu-ming">目錄</span>書強圉赤奮若。閼逢攝提格，甲寅也，強圉赤奮若，丁丑也，有二十四年之差。溫公用彝叟<span class="shu-ming">曆</span>，邵康節<span class="shu-ming">皇極經世書</span>亦用彝叟<span class="shu-ming">曆</span>。康節少自雄其才，旣學，力慕高遠，一見李之才，遂從而受學，廬於共城百源，冬不爐，夏不扇，夜不就席者數年，覃思於<span class="shu-ming">易經</span>也。<span class="shu-ming">皇極經世書</span>不能違彝叟<span class="shu-ming">曆</span>。及其來居於洛，而溫公亦奉祠以書局在洛，相過從稔，又夙所敬者也。余意其講明之間必嘗及此，而決於用彝叟<span class="shu-ming">曆</span>。讀<span class="shu-ming">考異</span>此一段，辭意可見。</span></p>
<p class="em2 strong" id="p112"><a class="gg-link" href="#p112" onclick="return changeColor(this);"></a><span class="yinwen">4</span>韓文侯薨，子哀侯立。</p>
<div class="yt" id="y0376"><p class="strong" id="p113"><a class="gg-link" href="#p113" onclick="return changeColor(this);"></a><span class="section" id="title-27"><span data-head-description="安王" data-head-level="h4" data-head-title="二十六年">二十六年</span></span><span class="biaozhusup" data-rel="">（乙巳、前三七六年）</span></p></div>
<p class="em2 strong" id="p114"><a class="gg-link" href="#p114" onclick="return changeColor(this);"></a><span class="yinwen">1</span>王崩，子烈王喜立。</p>
<p class="em2 strong" id="p115"><a class="gg-link" href="#p115" onclick="return changeColor(this);"></a><span class="yinwen">2</span>魏、韓、趙共廢晉靖公爲家人而分其地。<span class="jiazhu">唐叔不祀矣。</span></p>
<h5><span class="section" id="title-28"><span data-head-description="" data-head-level="h3" data-head-title="烈王">烈王</span></span></h5>
<p class="" id="p116"><a class="gg-link" href="#p116" onclick="return changeColor(this);"></a><span class="jiazhu">名喜，安王之子。</span></p>
<div class="yt" id="y0375"><p class="strong" id="p117"><a class="gg-link" href="#p117" onclick="return changeColor(this);"></a><span class="section" id="title-29"><span data-head-description="烈王" data-head-level="h4" data-head-title="元年">元年</span></span><span class="biaozhusup" data-rel="">（丙午、前三七五年）</span></p></div>
<p class="em2 strong" id="p118"><a class="gg-link" href="#p118" onclick="return changeColor(this);"></a><span class="yinwen">1</span>日有食之。</p>
<p class="em2 strong" id="p119"><a class="gg-link" href="#p119" onclick="return changeColor(this);"></a><span class="yinwen">2</span>韓滅鄭，因徙都之。<span class="jiazhu">韓本都平陽，其地屬漢之河東郡；中間徙都陽翟。鄭都新鄭，其地屬漢之河南郡。鄭桓公始封於鄭，其地屬漢之京兆；後滅虢、鄶而國於溱、洧之間，故曰新鄭，<span class="shu-ming">左傳</span>鄭莊公所謂<span class="yinhao">「吾先君新邑於此」</span>是也。今韓旣滅鄭，自陽翟徙都之。韓旣都鄭，故時人亦謂韓王爲鄭王，考之<span class="shu-ming">戰國策</span>、<span class="shu-ming">韓非子</span>可見。</span></p>
<p class="em2 strong" id="p120"><a class="gg-link" href="#p120" onclick="return changeColor(this);"></a><span class="yinwen">3</span>趙敬侯薨，子成侯種立。<span class="jiazhu">種，章勇翻。</span></p>
<div class="yt" id="y0373"><p class="strong" id="p121"><a class="gg-link" href="#p121" onclick="return changeColor(this);"></a><span class="section" id="title-30"><span data-head-description="烈王" data-head-level="h4" data-head-title="三年">三年</span></span><span class="biaozhusup" data-rel="">（戊申、前三七三年）</span></p></div>
<p class="em2 strong" id="p122"><a class="gg-link" href="#p122" onclick="return changeColor(this);"></a><span class="yinwen">1</span>燕敗齊師於林狐。<span class="jiazhu">敗，補邁翻。</span></p>
<p class="em2 strong" id="p123"><a class="gg-link" href="#p123" onclick="return changeColor(this);"></a>魯伐齊，入陽關。<span class="jiazhu">徐廣曰：陽關在鉅平。班<span class="shu-ming">志</span>，鉅平縣屬泰山郡。<span class="shu-ming">括地志</span>：陽關故城在兗州博城縣南二十九里，其城之西臨汶水。汶，音問。</span></p>
<p class="em2 strong" id="p124"><a class="gg-link" href="#p124" onclick="return changeColor(this);"></a>魏伐齊，至博陵。<span class="jiazhu"><span class="shu-ming">史記正義</span>曰：博陵在濟州西界。宋白曰：<span class="shu-ming">史記</span>，齊威王伐晉至博陵。徐廣曰：東郡之博平，漢爲縣。</span></p>
<p class="em2 strong" id="p125"><a class="gg-link" href="#p125" onclick="return changeColor(this);"></a><span class="yinwen">2</span>燕僖公薨，子桓公立。</p>
<p class="em2 strong" id="p126"><a class="gg-link" href="#p126" onclick="return changeColor(this);"></a><span class="yinwen">3</span>宋休公薨，子辟公立。<span class="jiazhu">辟亦<span class="shu-ming">諡法</span>之所不戴。</span></p>
<p class="em2 strong" id="p127"><a class="gg-link" href="#p127" onclick="return changeColor(this);"></a><span class="yinwen">4</span>衞愼公薨，子聲公訓立。<span class="jiazhu"><span class="shu-ming">諡法</span>：敏以敬曰愼。戴<span class="shu-ming">記</span>：思慮深遠曰愼。</span></p>
<div class="yt" id="y0372"><p class="strong" id="p128"><a class="gg-link" href="#p128" onclick="return changeColor(this);"></a><span class="section" id="title-31"><span data-head-description="烈王" data-head-level="h4" data-head-title="四年">四年</span></span><span class="biaozhusup" data-rel="">（己酉、前三七二年）</span></p></div>
<p class="em2 strong" id="p129"><a class="gg-link" href="#p129" onclick="return changeColor(this);"></a><span class="yinwen">1</span>趙伐衞，取都鄙七十三。<span class="jiazhu"><span class="shu-ming">周禮</span>：太宰以八則治都鄙。<span class="shu-ming">註</span>云：都之所居曰鄙。都鄙，卿大夫之采邑。蓋周之制，四縣爲都，方四十里，一千六百井，積一萬四千四百夫；五酇爲鄙，鄙五百家也。此時衞國褊小，若都鄙七十三，以成周之制率之，其地廣矣，盡衞之提封，未必能及此數也。更俟博考。</span></p>
<p class="em2 strong" id="p130"><a class="gg-link" href="#p130" onclick="return changeColor(this);"></a><span class="yinwen">2</span>魏敗趙師于北藺。<span class="jiazhu">班<span class="shu-ming">志</span>，西河郡有藺縣。<span class="shu-ming">史記正義</span>曰：在石州。其地於趙爲西北，故曰北藺。藺，離進翻。</span></p>
<div class="yt" id="y0371"><p class="strong" id="p131"><a class="gg-link" href="#p131" onclick="return changeColor(this);"></a><span class="section" id="title-32"><span data-head-description="烈王" data-head-level="h4" data-head-title="五年">五年</span></span><span class="biaozhusup" data-rel="">（庚戌、前三七一年）</span></p></div>
<p class="em2 strong" id="p132"><a class="gg-link" href="#p132" onclick="return changeColor(this);"></a><span class="yinwen">1</span>魏伐楚，取魯陽。<span class="jiazhu"><span class="shu-ming">左傳</span>所謂<span class="yinhao">「劉累遷于魯縣」</span>，卽魯陽也。班<span class="shu-ming">志</span>，魯陽縣屬南陽郡。<span class="shu-ming">史記正義</span>曰：今汝州魯山縣。</span></p>
<p class="em2 strong" id="p133"><a class="gg-link" href="#p133" onclick="return changeColor(this);"></a><span class="yinwen">2</span>韓嚴遂弑哀侯，國人立其子懿侯。初，哀侯以韓廆爲相而愛嚴遂，二人甚相害也。嚴遂令人刺韓廆於朝，廆走哀侯，哀侯抱之；人刺韓廆，兼及哀侯。<span class="jiazhu"><span class="shu-ming">戰國策</span>以聶政刺韓相事及幷中哀侯爲一事；此從<span class="shu-ming">史記</span>。蜀本<span class="shu-ming">註</span>曰：按太史公<span class="shu-ming">年表</span>及<span class="shu-ming">韓世家</span>，於韓烈侯三年皆書<span class="yinhao">「聶政殺韓相俠累」</span>，於哀侯六年又皆書<span class="yinhao">「嚴遂弑哀侯」</span>。以<span class="shu-ming">刺客傳</span>考之，聶政殺俠累事在哀侯時；以<span class="shu-ming">戰國策</span>考之亦然。從<span class="shu-ming">傳</span>與<span class="shu-ming">戰國策</span>，則是<span class="shu-ming">年表</span>、<span class="shu-ming">世家</span>於烈侯三年書<span class="yinhao">「盜殺俠累」</span>誤矣。<span class="shu-ming">通鑑</span>於烈侯三年載聶政殺俠累事，又於哀侯六年載嚴遂殺其君哀侯，是從<span class="shu-ming">年表</span>、<span class="shu-ming">世家</span>所書。蓋<span class="shu-ming">刺客傳</span>初不言併殺哀侯，止<span class="shu-ming">戰國策</span>言之，<span class="shu-ming">通鑑</span>豈以此疑之歟！故載併刺哀侯，不書聶政，止曰<span class="yinhao">「使人」</span>。以此求之，則<span class="shu-ming">通鑑</span>之意不以嚴仲子爲嚴遂，亦不以俠累爲韓廆，止從<span class="shu-ming">年表</span>、<span class="shu-ming">世家</span>而不信其<span class="shu-ming">傳</span>也。余按溫公<span class="shu-ming">與劉道原書</span>，亦疑此事。廆，戶賄翻。相，息亮翻。刺，七亦翻。朝，直遙翻。走，音奏。</span></p>
<p class="em2 strong" id="p134"><a class="gg-link" href="#p134" onclick="return changeColor(this);"></a><span class="yinwen">3</span>魏武侯薨，不立太子，子罃與公中緩爭立，國內亂。<span class="jiazhu">罃，於耕翻。中，讀曰仲。</span></p>
<div class="yt" id="y0370"><p class="strong" id="p135"><a class="gg-link" href="#p135" onclick="return changeColor(this);"></a><span class="section" id="title-33"><span data-head-description="烈王" data-head-level="h4" data-head-title="六年">六年</span></span><span class="biaozhusup" data-rel="">（辛亥、前三七○年）</span></p></div>
<p class="em2 strong" id="p136"><a class="gg-link" href="#p136" onclick="return changeColor(this);"></a><span class="yinwen">1</span>齊威王來朝。是時周室微弱，諸侯莫朝，而齊獨朝之，天下以此益賢威王。<span class="jiazhu">朝，直遙翻。</span></p>
<p class="em2 strong" id="p137"><a class="gg-link" href="#p137" onclick="return changeColor(this);"></a><span class="yinwen">2</span>趙伐齊，至鄄。<span class="jiazhu">班<span class="shu-ming">志</span>，濟陰郡有鄄城縣。鄄，工掾翻。</span></p>
<p class="em2 strong" id="p138"><a class="gg-link" href="#p138" onclick="return changeColor(this);"></a><span class="yinwen">3</span>魏敗趙師于懷。<span class="jiazhu">班<span class="shu-ming">志</span>，河內郡有懷縣。魏收<span class="shu-ming">地形志</span>，懷州武德郡有懷縣，縣管內有懷城。敗，補邁翻。</span></p>
<p class="em2 strong" id="p139"><a class="gg-link" href="#p139" onclick="return changeColor(this);"></a><span class="yinwen">4</span>齊威王召卽墨大夫，語之曰：<span class="yinhao">「自子之居卽墨也，毀言日至。<span class="jiazhu">班<span class="shu-ming">志</span>，卽墨縣屬膠東國。<span class="shu-ming">括地志</span>：卽墨故城，在萊州膠水縣南六十里。宋白曰：城臨墨水，故曰卽墨。語，牛倨翻；下同。</span>然吾使人視卽墨，田野辟，<span class="jiazhu">辟，讀曰闢；下同。</span>人民給，官無事，東方以寧；是子不事吾左右以求助也！」</span>封之萬家。召阿大夫，語之曰：<span class="yinhao">「自子守阿，譽言日至。<span class="jiazhu">阿，卽東阿縣；班<span class="shu-ming">志</span>屬東郡。譽，音余，稱其美也。</span>吾使人視阿，田野不辟，人民貧餒。昔日趙攻鄄，子不救；<span class="jiazhu">鄄，工掾翻。</span>衞取薛陵，子不知；<span class="jiazhu">薛陵，春秋薛國之墟也。班<span class="shu-ming">志</span>，薛縣屬魯國，而衞國在漢東郡陳留界。薛陵屬齊而近於衞，故爲所取。齊後封田嬰於此。</span>是子厚幣事吾左右以求譽也！」</span>是日，烹阿大夫及左右嘗譽者。於是羣臣聳懼，莫敢飾詐，務盡其情，齊國大治，強於天下。<span class="jiazhu">譽，音余。治，直吏翻。</span></p>
<p class="em2 strong" id="p140"><a class="gg-link" href="#p140" onclick="return changeColor(this);"></a><span class="yinwen">5</span>楚肅王薨，無子，立其弟良夫，是爲宣王。</p>
<p class="em2 strong" id="p141"><a class="gg-link" href="#p141" onclick="return changeColor(this);"></a><span class="yinwen">6</span>宋辟公薨，子剔成立。<span class="jiazhu">剔，他歷翻。</span></p>
<div class="yt" id="y0369"><p class="strong" id="p142"><a class="gg-link" href="#p142" onclick="return changeColor(this);"></a><span class="section" id="title-34"><span data-head-description="烈王" data-head-level="h4" data-head-title="七年">七年</span></span><span class="biaozhusup" data-rel="">（壬子、前三六九年）</span></p></div>
<p class="em2 strong" id="p143"><a class="gg-link" href="#p143" onclick="return changeColor(this);"></a><span class="yinwen">1</span>日有食之。</p>
<p class="em2 strong" id="p144"><a class="gg-link" href="#p144" onclick="return changeColor(this);"></a><span class="yinwen">2</span>王崩，弟扁立，<span class="jiazhu">據班<span class="shu-ming">書·古今人表</span>師古<span class="shu-ming">註</span>：扁，音篇。</span>是爲顯王。</p>
<p class="em2 strong" id="p145"><a class="gg-link" href="#p145" onclick="return changeColor(this);"></a><span class="yinwen">3</span>魏大夫王錯出奔韓。<span class="jiazhu"><span class="shu-ming">姓譜</span>：王氏之所自出非一。出太原、琅邪者，周靈王太子晉之後。北海、陳留，齊王田和之後。東海出自姬姓。高平、京兆，魏信陵君之後。天水、東平、新蔡、新野、山陽、中山、章武、東萊、河東者，殷王子比干爲紂所害，子孫以王者之後，號曰王氏。余謂此皆後世以諸郡著姓言之耳。春秋之時自有王姓，莫能審其所自出。</span>公孫頎謂韓懿侯曰：<span class="yinhao">「魏亂，可取也。」</span><span class="jiazhu">公孫，姓也。黃帝，公孫氏。頎，渠希翻。</span>懿侯乃與趙成侯合兵伐魏，戰于濁澤，大破之，遂圍魏。<span class="jiazhu"><span class="shu-ming">史記正義</span>曰：徐廣以爲長社濁澤，非也。<span class="shu-ming">括地志</span>云：濁水源出蒲州解縣東北平地，爾時魏都安邑，韓、趙伐魏，豈至河南長社邪！解縣濁水近於魏都，當是也。</span>成侯曰：<span class="yinhao">「殺罃，立公中緩，割地而退，我二國之利也。」</span>懿侯曰：<span class="yinhao">「不可。殺魏君，暴也；割地而退，貪也。不如兩分之。魏分爲兩，不強於宋、衞，則我終無魏患矣。」</span>趙人不聽。懿侯不悅，以其兵夜去。趙成侯亦去。罃遂殺公中緩而立，<span class="jiazhu">中，讀曰仲。</span>是爲惠王。</p>
<p class="margin2" id="p146"><a class="gg-link" href="#p146" onclick="return changeColor(this);"></a>太史公曰：魏惠王所以身不死、國不分者，二國之謀不和也。若從一家之謀，魏必分矣。故曰：<span class="yinhao">「君終，無適子，其國可破也。」</span><span class="jiazhu"><span class="shu-ming">索隱</span>曰：蓋古人之言及俗說，故云<span class="yinhao">「故曰」</span>。適，讀曰嫡。</span></p>
</div></body></html>
