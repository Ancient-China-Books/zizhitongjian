<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第三十·漢紀二十二·孝成皇帝上之上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀二十二">漢紀二十二</span></span></h1>
<p><span class="jiazhu">起屠維赤奮若<span class="biaozhusup" data-rel="">（己丑）</span>，盡著雍閹茂<span class="biaozhusup" data-rel="">（戊戌）</span>，凡十年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="孝成皇帝上之上">孝成皇帝上之上</span></span></h5>
<p class=""><span class="jiazhu">荀悅曰：諱驁，字太孫；<span class="yinhao">「驁」</span>之字曰<span class="yinhao">「俊」</span>。應劭曰：《諡法》，安民立政曰成。</span></p>
<p class="strong" id="year_toc_356"><span class="section" id="title-3"><span data-head-description="漢成帝建始" data-head-level="h4" data-head-title="建始元年">建始元年</span></span><span class="biaozhusup" data-rel="">（己丑、前三二年）</span></p>
<p class="em2 strong"><span class="yinwen">1</span>春，正月，乙丑，悼考廟災。 <span class="jiazhu">宣帝尊史皇孫曰悼考。</span></p>
<p class="em2 strong"><span class="yinwen">2</span>石顯遷長信中太僕， <span class="jiazhu">《百官表》：長信中太僕，掌皇太后輿馬，不常置。</span> 秩中二千石。顯旣失倚，離權， <span class="jiazhu">顯嬖於元帝，帝崩爲失倚。自中書令樞機之官遷太后宮官爲離權。離，力智翻。</span>於是丞相、御史條奏顯舊惡；及其黨牢梁、陳順皆免官，顯與妻子徙歸故郡，憂懣不食，道死。 <span class="jiazhu">顯，故濟南人。師古曰：懣，音悶。</span>諸所交結以顯爲官者，皆廢罷；少府五鹿充宗左遷玄菟太守， <span class="jiazhu">菟，音塗。守，式又翻。</span>御史中丞伊嘉爲鴈門都尉。 <span class="jiazhu">《姓譜》：伊姓出於伊尹。</span></p>
<p class="em2 strong">司隸校尉涿郡王尊劾奏：<span class="yinhao">「丞相衡、御史大夫譚， <span class="jiazhu">劾，戶槪翻，又戶得翻。</span> 知顯等顓權擅勢，大作威福，爲海內患害，不以時白奏行罰；而阿諛曲從，附下罔上，懷邪迷國，無大臣輔政之義，皆不道！在赦令前。 <span class="jiazhu">去年七月大赦。</span>赦後，衡、譚舉奏顯，不自陳不忠之罪，而反揚著先帝任用傾覆之徒，妄言『百官畏之，甚於主上』；卑君尊臣，非所宜稱，失大臣體！」</span></p>
<p class="em2 strong">於是衡慙懼，免冠謝罪，上丞相、侯印綬。 <span class="jiazhu">衡封樂安侯。</span>天子以新卽位，重傷大臣，乃左遷尊爲高陵令。然羣下多是尊者。衡嘿嘿不自安，每有水旱，連乞骸骨讓位；上輒以詔書慰撫，不許。</p>
<p class="em2 strong"><span class="yinwen">3</span>立故河間王元弟上郡庫令良為河間王。 <span class="jiazhu">元廢事見上卷元帝建昭元年。如淳曰：漢北邊郡庫，官兵器之所藏，故置令。</span></p>
<p class="em2 strong"><span class="yinwen">4</span>有星孛于營室。 <span class="jiazhu">《晉書·天文志》：營室二星，天子之宮也，一曰玄宮，一曰清廟；又爲軍糧之府及土功事。孛，蒲內翻。</span></p>
<p class="em2 strong"><span class="yinwen">5</span>赦天下。</p>
<p class="em2 strong"><span class="yinwen">6</span>壬子，封舅諸吏、光祿大夫、關內侯王崇爲安成侯； <span class="jiazhu">《恩澤侯表》，安成侯食邑於汝南。</span> 賜舅譚、商、立、根、逢時爵關內侯。</p>
<p class="em2 strong">夏，四月，黃霧四塞， <span class="jiazhu">《元命包》曰：陰陽亂爲霧。《爾雅》曰：地氣發，天不應，曰霧。《釋名》曰：霧，冒也；氣蒙冒地之物也。師古曰：塞，滿也；言四方皆滿。塞，悉則翻。</span>詔博問公卿大夫，無有所諱。諫大夫楊興、博士駟勝等 <span class="jiaozhusup">【章：十四行本「等」下有「對」字；乙十一行本同；孔本同；張校同。】</span> 皆以為<span class="yinhao">「陰盛侵陽之氣也。高祖之約，非功臣不侯；今太后諸弟皆以無功爲侯，外戚未曾有也，故天爲見異。」</span><span class="jiazhu">師古曰：見，顯示也。為，于為翻。見，賢遍翻。</span></p>
<p class="em2 strong">於是大將軍鳳懼，上書乞骸骨，辭職；上優詔不許。</p>
<p class="em2 strong"><span class="yinwen">7</span>御史中丞東海薛宣上疏曰：<span class="yinhao">「陛下至德仁厚，而嘉氣尙凝， <span class="jiazhu">師古曰：凝，謂不通也。</span> 陰陽不和，殆吏多苛政。部刺史或不循守條職， <span class="jiazhu">師古曰：刺史所察本有六條，今則踰越故事，信意舉劾，妄爲苛劾也。《漢官典職儀》云：刺史班宣，周行郡國，省察治狀，黜陟能否，斷治冤獄，以六條問事；非條所問，卽不省。一條，強宗、豪右田宅踰制，以強陵弱，以衆暴寡。二條，二千石不奉詔書、遵承典制，倍公向私，旁詔牟利，侵漁百姓，聚斂為姦。三條，二千石不恤疑獄，風厲殺人，怒則任刑，喜則淫賞，煩擾刻暴，剝截黎元，爲百姓所疾，山崩石裂，訞祥訛言。四條，二千石選署不平，苟阿所愛，蔽賢寵頑。五條，二千石子弟恃怙榮勢，請託所監。六條，二千石違公下比，阿附豪強，通行貨賂，割損正令。</span> 舉錯各以其意，多與郡縣事，<span class="jiazhu">師古曰：錯，置也，音千故翻。與，讀曰豫。豫，干也。</span> 至開私門，聽讒佞，以求吏民過，譴呵及細微，責義不量力；<span class="jiazhu">師古曰：言求備於人。量，音良。</span> 郡縣相迫促，亦內相刻，流及衆庶。 是故鄕黨闕於嘉賓之懽，九族忘其親親之恩，飲食周急之厚彌衰，送往勞來之禮不行。<span class="jiazhu">師古曰：勞，郎到翻。來，郎代翻。余謂來，讀如字亦通。</span> 夫人道不通 <span class="jiaozhusup">【章：十四行本「通」作「興」；乙十一行本同；孔本同。】</span> 則陰陽否隔， <span class="jiazhu">否，皮鄙翻。</span> 和氣不通，未必不由此也！《詩》云：『民之失德，乾餱以愆。』<span class="jiazhu">《小雅·伐木》之詩也。毛氏曰：餱，食也。鄭氏曰：失德，謂見謗訕也。民尙以乾餱之食獲愆過於人，況上之人乎！乾，音干。餱，音侯。</span> 鄙語曰：『苛政不親，煩苦傷恩。』方刺史奏事時，宜明申敕， <span class="jiazhu">師古曰：申，束也；謂約束也。</span> 使昭然知本朝之要務。」</span></p>
<p class="em2 strong">上嘉納之。</p>
<p class="em2 strong"><span class="yinwen">8</span>八月，有兩月相承，晨見東方。<span class="jiazhu">服虔曰：相承，在上下也。應劭曰：案京房《易傳》云：君弱如婦，爲陰所乘，則兩月出。見，賢遍翻。</span></p>
<p class="em2 strong"><span class="yinwen">9</span>冬，十二月，作長安南、北郊，罷甘泉、汾陰祠，
<span class="jiazhu">匡衡奏：祭天於南郊，就陽之義也。瘞地於北郊，卽陰之象也。甘泉郊見皇天，反北之太陰；汾陰祠后土，反東之少陽。甘泉、河東之祠宜徙就正陽、太陰之處，於長安定南北郊。上從之。</span> 及紫壇偽飾、女樂、鸞路、騂駒、龍馬、石壇之屬。 <span class="jiazhu">衡又言：甘泉泰畤紫壇有文章、采鏤、黼黻之飾，及玉女樂、石壇仙人祠，瘞鸞路，騂駒、寓龍，非古。於悉罷之。師古曰：《漢舊儀》云：祭天用六綵，綺席六重，用玉几、玉飾器凡七十。女樂，卽《禮樂志》所云使童男、童女俱歌也。</span></p>
<hr/>
<p class="strong" id="year_toc_357"><span class="section" id="title-4"><span data-head-description="漢成帝建始" data-head-level="h4" data-head-title="建始二年">建始二年</span></span><span class="biaozhusup" data-rel="">（庚寅、前三一年）</span></p>
<p class="em2 strong"><span class="yinwen">1</span>春，正月，罷雍五畤及陳寶祠，<span class="jiazhu">秦作畤於雍，以祠上帝，有白、青、黃、赤帝之祠。至漢高帝立北畤，祠黑帝，而五畤具。有司進祠，上不親往。至文帝時，始幸雍，郊見五畤。陳寶者，秦文公獲若石於陳倉北阪上，祠之。其神來，常以夜，光輝若流星；從東方來，集於祠城，若雄雉，其聲殷殷云，野雞皆鳴以應之。祠以一牢，名曰陳寶。衡以爲不應禮，皆奏罷之。雍，於用翻。畤，音止。</span>皆從匡衡之請也。辛巳，上始郊祀長安南郊。赦奉郊縣<span class="jiazhu">應劭曰：天郊在長安城南，地郊在長安城北長陵界中。二縣有奉郊之勤，故並赦之。余按《帝紀》，二縣，長安及長陵也。</span>及中都官耐罪徒；<span class="jiazhu">師古曰：中都官，京師諸官府。應劭曰：輕罪不至於髡，完其耏鬢，故曰耏。古耏字從<span class="yinhao">「彡」</span>，髮膚之意也。杜林以爲法度之字皆從<span class="yinhao">「寸」</span>，後改如是。耐，音若能。如淳曰：耐，猶任也，仕其事也。師古曰：依應氏之說，耏當音而；如氏之說，則音乃代翻。其義亦兩通。耏，謂頰旁毛也。彡，毛髮貌也，音所廉翻，又先廉翻。而《功臣表》，宣曲侯通耏爲鬼薪。則應氏之說斯爲長矣。</span>減天下賦錢，算四十。<span class="jiazhu">孟康曰：本算百二十，今減四十爲八十。</span></p>
<p class="em2 strong"><span class="yinwen">2</span>閏月，以渭城延陵亭部爲初陵。</p>
<p class="em2 strong"><span class="yinwen">3</span>三月，辛丑，上始祠后土于北郊。</p>
<p class="em2 strong"><span class="yinwen">4</span>丙午，立皇后許氏。后，車騎將軍嘉之女也。元帝傷母恭哀后居位日淺而遭霍氏之辜，<span class="jiazhu">事見二十四卷宣帝本始三年。</span>故選嘉女以配太子。</p>
<p class="em2 strong"><span class="yinwen">5</span>上自爲太子時，以好色聞；<span class="jiazhu">好，呼到翻。聞，音問。</span>及卽位，皇太后詔采良家女以備後宮。大將軍武庫令杜欽<span class="jiazhu">此大將軍之軍中武庫令也。《欽傳》，軍下更有<span class="yinhao">「軍」</span>字。</span>說王鳳曰：<span class="yinhao">「禮，一娶九女，所以廣嗣重祖也；<span class="jiazhu">張晏曰：陽數一、三、五、七、九。九，數之極也。臣瓚曰：天子一娶九女，夏、殷之制也。欽故舉古之約以刺今之奢也。說，輸芮翻。</span>娣姪雖缺不復補，所以養壽塞爭也。<span class="jiazhu">師古曰：媵女之內，兄弟之女則謂之姪，己之女弟則謂之娣。塞，絕也。復，扶又翻。塞，悉則翻。</span>
故后妃有貞淑之行，<span class="jiazhu">行，下孟翻；下同。</span>則胤嗣有賢聖之君；制度有威儀之節，則人君有壽考之福。廢而不由，則女德不厭；<span class="jiazhu">師古曰：由，用也，從也。女德不厭，言好色之甚也。</span>女德不厭，則壽命不究於高年。<span class="jiazhu">師古曰：究，竟也。</span>男子五十，好色未衰；婦人四十，容貌改前；以改前之容侍於未衰之年，而不以禮爲制，則其原不可救而後徠異態；後徠異態，則正后自疑而支庶有間適之心；<span class="jiazhu">師古曰：間，代也，音居莧翻。適，讀曰嫡；下亦同。</span>是以晉獻被納讒之謗，申生蒙無罪之辜。<span class="jiazhu">晉獻公嬖驪姬，驪姬欲立其子，讒世子申生；獻公信之，申生雉經而死。被，皮義翻。</span>今聖主富於春秋，未有適嗣，方鄕術入學，<span class="jiazhu">鄕，讀曰嚮。</span>未親后妃之議。將軍輔政，宜因始初之隆，建九女之制，詳擇有行義之家，<span class="jiazhu">行，下孟翻。</span>求淑女之質，毋必有聲色技能，爲萬世大法。<span class="jiazhu">師古曰：惟求淑質，無論美色及音聲技能，如此則可爲萬世法也。技，渠綺翻。</span>夫少戒之在色，<span class="jiazhu">師古曰：《論語》，孔子曰：君子有三戒，少之時，血氣未定，戒之在色。言好色無節則致損敗，故戒之也。少，詩照翻。</span>《小卞》之作，可爲寒心。<span class="jiazhu">《詩·小雅》也。張晏曰：《小卞》，刺幽王廢申后而立褒姒，黜太子宜咎而立伯服也。臣瓚曰：《小卞》之詩，太子之傅作也；哀太子之放逐，愍周室之大壞也。卞，音盤。</span>唯將軍常以爲憂！」</span>鳳白之太后，太后以爲故事無有；鳳不能自立法度，循故事而已。鳳素重欽，故置之莫府，國家政謀常與欽慮之，<span class="jiazhu">師古曰：慮，計也。</span>
數稱達名士，裨正闕失；<span class="jiazhu">數，所角翻。</span>當世善政多出於欽者。</p>
<p class="em2 strong"><span class="yinwen">6</span>夏，大旱。</p>
<p class="em2 strong"><span class="yinwen">7</span>匈奴呼韓邪單于嬖左伊秩訾兄女二人；長女顓渠閼氏<span class="jiazhu">長，知兩翻；下同。閼，於乾翻；氏，音支；下同。</span>生二子，長曰且莫車，<span class="jiazhu">師古曰：且，子余翻；下且麋胥同。車，昌遮翻。</span>次曰囊知牙斯；少女爲大閼氏，<span class="jiazhu">少，詩照翻；下同。</span>生四子，長曰雕陶莫皋，次曰且麋胥，皆長於且莫車，少子咸、樂二人，皆小於囊知牙斯。又他閼氏子十餘人。顓渠閼氏貴，且莫車愛，呼韓邪病且死，欲立且莫車。顓渠閼氏曰：<span class="yinhao">「匈奴亂十餘年，不絕如髮，賴蒙漢力，故得復安。<span class="jiazhu">復，扶又翻；下同。</span>今平定未久，人民創艾戰鬭。<span class="jiazhu">師古曰：創，音初亮翻。艾，讀曰乂。</span>且莫車年少，<span class="jiazhu">少，詩照翻；下同。</span>百姓未附，恐復危國。我與大閼氏一家共子，<span class="jiazhu">師古曰：一家，言親姊妹也。共子，兩人所生，恩慈無別也。</span>不如立雕陶莫皋。」</span>大閼氏曰：<span class="yinhao">「且莫車雖少，大臣共持國事。今舍貴立賤，<span class="jiazhu">師古曰：舍，謂棄置也。舍，讀曰捨。</span>後世必亂。」</span>單于卒從顓渠閼氏計，立雕陶莫皋，<span class="jiazhu">卒，子恤翻。</span>約令傳國與弟。呼韓邪死，雕陶莫皋立，爲復株累若鞮單于。<span class="jiazhu">師古曰：復，音服。累，力追翻。賢曰：匈奴謂孝爲若鞮。自呼韓邪降後，與漢親密，見漢帝諡常爲孝，慕之：至其子復株累單于以下，皆稱若鞮。</span></p>
<p class="em2 strong">復株累若鞮單于以且麋胥爲左賢王，且莫車爲左谷蠡王，<span class="jiazhu">谷，音鹿。蠡，盧奚翻。</span>囊知牙斯爲右賢王。復株累單于復妻王昭君，生二女，長女云爲須卜居次，小女爲當于居次。<span class="jiazhu">文穎曰：須卜氏，匈奴貴族也。當于，亦匈奴大族也。師古曰：須卜、當于，皆其夫家氏族。</span></p>
<p class="strong" id="year_toc_358"><span class="section" id="title-5"><span data-head-description="漢成帝建始" data-head-level="h4" data-head-title="建始三年">三年</span></span><span class="biaozhusup" data-rel="">（辛卯、前三○年）</span></p>
<p class="em2 strong"><span class="yinwen">1</span>春，三月，赦天下徒。</p>
<p class="em2 strong"><span class="yinwen">2</span>秋，關內大雨四十餘日。京師民相驚，言大水至；百姓奔走相蹂躪，<span class="jiazhu">師古曰：蹂，踐也。躪，轢也。蹂，音人九翻。躪，音藺。</span>老弱號呼，<span class="jiazhu">號，戶高翻。呼，火故翻。</span>長安中大亂。天子親御前殿，召公卿議。大將軍鳳以爲：<span class="yinhao">「太后與上及後宮可御船，令吏民上長安城以避水。」</span><span class="jiazhu">上，時掌翻；下同。</span>羣臣皆從鳳議。左將軍王商獨曰：<span class="yinhao">「自古無道之國，水猶不冒城郭；<span class="jiazhu">師古曰：冒，蒙覆也。</span>今政治和平，世無兵革，上下相安，何因當有大水一日暴至，此必訛言也！<span class="jiazhu">師古曰：訛，僞也。治，直吏翻。</span>不宜令上城，重驚百姓。」</span><span class="jiazhu">師古曰：重，音直用翻。</span>上乃止。有頃，長安中稍定；問之，果訛言。上於是美壯商之固守，數稱其議；<span class="jiazhu">數，所角翻。</span>而鳳大慙，自恨失言。<span class="jiazhu">爲王鳳排斥王商張本。</span></p>
<p class="em2 strong"><span class="yinwen">3</span>上欲專委任王鳳，八月，策免車騎將軍許嘉，以特進侯就朝位。<span class="jiazhu">漢制，列侯奉朝請在長安者，位次三公；賜位特進者，在凡列侯之上，位亦次三公。朝，直遙翻。</span></p>
<p class="em2 strong"><span class="yinwen">4</span>張譚坐選舉不實，免。冬，十月，光祿大夫尹忠爲御史大夫。</p>
<p class="em2 strong"><span class="yinwen">5</span>十二月，戊申朔，日有食之。其夜，地震未央宮殿中。詔舉賢良方正能直言極諫之士。杜欽及太常丞谷永上對，<span class="jiazhu">《續漢志》：太常丞，比千石，掌凡行禮及祭祀小事，總署曹事。《漢舊儀》曰：丞，舉廟中非法者。</span>皆以爲後宮女寵太盛，嫉妬專上，將害繼嗣之咎。<span class="jiazhu">此蓋指許后及班倢伃也。</span></p>
<p class="em2 strong"><span class="yinwen">6</span>越巂山崩。</p>
<p class="em2 strong"><span class="yinwen">7</span>丁丑，匡衡坐多取封邑四百頃，監臨盜所主守直十金以上，免爲庶人。<span class="jiazhu">衡本封臨淮郡僮縣之樂安鄕，鄕本田提封三千一百頃，南以閩陌爲界。後誤封平陵陌爲界，多四百頃。師古曰：十金以上，當時律定罪之次；若今律條一尺以上、一匹以上。</span></p>
<p class="strong" id="year_toc_359"><span class="section" id="title-6"><span data-head-description="漢成帝建始" data-head-level="h4" data-head-title="建始四年">四年</span></span><span class="biaozhusup" data-rel="">（壬辰、前二九年）</span></p>
<p class="em2 strong"><span class="yinwen">1</span>春，正月，癸卯，隕石于亳四，隕于肥累二。<span class="jiazhu">《漢書·五行志》：亳作<span class="yinhao">「槀」</span>。孟康曰：槀、肥累，皆縣名，故屬眞定。師古曰：槀，音工老翻。累，音力追翻。</span></p>
<p class="em2 strong"><span class="yinwen">2</span>罷中書宦官；初置尙書員五人。<span class="jiazhu">臣瓚曰：漢初，中人有中謁者令；孝武加中謁者令爲中書謁者令，置僕射。宣帝時，任中書官弘恭爲令，石顯爲僕射。元帝卽位數年，恭死，顯代爲中書令，專權用事；至帝，乃罷其官。師古曰：《漢舊儀》云：尙書四人，爲四曹：常侍尙書，主丞相、御史事；二千石尙書，主刺史、二千石事；戶曹尙書，主庶人上書事；主客尙書，主外國事。帝置五人，有三公曹，主斷獄事。</span></p>
<p class="em2 strong"><span class="yinwen">3</span>三月，甲申，以左將軍樂昌侯王商爲丞相。</p>
<p class="em2 strong"><span class="yinwen">4</span>夏，上悉召前所舉直言之士，詣白虎殿對策。<span class="jiazhu">師古曰：此殿在未央宮。</span>是時上委政王鳳，議者多歸咎焉。谷永知鳳方見柄用，<span class="jiazhu">師古曰：柄用，言任用之，授以權也。</span>陰欲自託，乃曰：<span class="yinhao">「方今四夷賓服，皆爲臣妾，北無葷粥、冒頓之患，<span class="jiazhu">葷，許云翻。師古曰：粥，音弋六翻。太史公曰：唐、虞以上有葷粥。孟子曰：太王事獯粥。冒頓爲患，見《高》、《惠》、《呂后紀》。</span>南無趙佗、呂嘉之難，<span class="jiazhu">趙佗，見《高》、《惠》、《呂后》、《孝文紀》。呂嘉，見《孝武紀》。難，乃旦翻。</span>三垂晏然，靡有兵革之警。諸侯大者乃食數縣，漢吏制其權柄，不得有爲，無吳、楚、燕、梁之勢。<span class="jiazhu">吳、楚、梁見《孝景紀》。燕，見《孝昭紀》。</span>百官盤互，親疏相錯，<span class="jiazhu">師古曰：盤互，盤結而交互也。錯，間雜也。</span>骨肉大臣有申伯之忠，<span class="jiazhu">師古曰：申伯，周申后之父。余據《詩·崧高》云：不顯申伯，王之元舅，是則申伯乃宣王之舅，永正以之況王鳳也。</span>洞洞屬屬，<span class="jiazhu">師古曰：洞洞，敬肅也。屬屬，專謹也。洞，音動。屬，音之欲翻。</span>小心畏忌，無重合、安陽、博陸之亂。<span class="jiazhu">師古曰：重合侯，莽通；安陽侯，上官桀；博陸侯，霍禹也。余按莽通卽馬通，事見二十二卷武帝後元元年。安陽侯，事見二十三卷昭帝元鳳元年。霍禹，事見二十五卷宣帝地節四年。</span>三者無毛髮之辜，竊恐陛下舍昭昭之白過，忽天地之明戒，聽暗<span class="jiaozhusup">【章：十四行本「暗」作「晻」；乙十一行本同。】</span>昧之瞽說，<span class="jiazhu">師古曰：舍謂留也。晻，與暗同，又音一感翻。瞽說，言不中道，若無目之人也。余謂舍，置也，讀曰捨。</span>歸咎乎無辜，倚異乎政事，<span class="jiazhu">師古曰：倚，依也。</span>重失天心，<span class="jiazhu">師古曰：重，音直用翻。</span>不可之大者也。<span class="jiazhu">師古曰：此則爲大不可也。</span>陛下誠深察愚臣之言，抗湛溺之意，解偏駁之愛，<span class="jiazhu">師古曰：抗，舉也。湛，讀曰沈。駁，不周普也。湛，持林翻。</span>奮乾剛之威，平天覆之施，使列妾得人人更進，<span class="jiazhu">覆，敷又翻。施，式智翻。更，工衡翻。</span>益納宜子婦人，毋擇好醜，毋避嘗字，<span class="jiazhu">如淳曰：王鳳上小妻弟以納後宮，以嘗字乳，王章言之，坐死。今永及此，爲鳳洗前過也。仲馮曰：按王章言事坐誅在陽朔初，而永此對乃是建始四年，則非爲鳳而言也。然觀永前後之文，實若爲鳳。但班固於此對後，乃云，永爲上第，擢爲光祿大夫，則同是建始四年中事。余謂此時鳳蓋已納張美人於後宮，故永爲之言；若王章指言鳳過，則在陽朔初也。</span>毋論年齒。推法言之，陛下得繼嗣於微賤之間，乃反爲福；得繼嗣而已，母非有賤也。<span class="jiazhu">師古曰：苟得子耳，勿論其母之貴賤。</span>後宮女史、使令有直意者，<span class="jiazhu">鄭玄曰：女史，女奴曉書者。使令，給役後宮，無爵秩者也。師古曰：直，當也。令，音力成翻。</span>廣求於微賤之間，以遇天所開右，<span class="jiazhu">師古曰：右，讀曰佑。佑，助也。</span>慰釋皇太后之憂慍，<span class="jiazhu">師古曰：釋，散也。慍，於問翻。</span>解謝上帝之譴怒，則繼嗣蕃滋，災異訖息！」</span><span class="jiazhu">師古曰：蕃，多也。訖，止也。蕃，音扶元翻。</span>杜欽亦倣此意。上皆以其書示後宮，擢永爲光祿大夫。</p>
<p class="em2 strong"><span class="yinwen">5</span>夏，四月，雨雪。<span class="jiazhu">雨，于具翻。</span></p>
<p class="em2 strong"><span class="yinwen">6</span>秋，桃、李實。</p>
<p class="em2 strong"><span class="yinwen">7</span>大雨水十餘日，河決東郡金隄。<span class="jiazhu">師古曰：金隄者，河隄之名，今在滑州界。</span>先是清河都尉馮逡奏言：<span class="yinhao">「郡承河下流，<span class="jiazhu">據《溝洫志》：逡言清河郡承河下流，與兗州、東郡分水爲界。先，悉薦翻。逡，七倫翻。</span>土壤輕脆易傷，<span class="jiazhu">易，以豉翻。</span>頃所以闊無大害者，以屯氏河通，兩川分流也。<span class="jiazhu">師古曰：闊，稀也。</span>今屯氏河塞，靈鳴犢口又益不利，<span class="jiazhu">屯氏河塞，見上卷元帝永光五年。塞，悉則翻。</span>獨一川兼受數河之任，雖高增隄防，終不能泄。如有霖雨，旬日不霽，必盈溢。<span class="jiazhu">師古曰：雨止曰霽，音子詣翻，又音才詣翻。</span>九河故迹，今旣滅難明，<span class="jiazhu">夏禹疏九河。孔安國曰：河水分九道，在兗州界。《爾雅》曰：徒駭一，太史二，馬頰三，覆釜四，故蘇五，簡六，潔七，鉤盤八，鬲津九。</span>屯氏河新絕未久，其處易浚；<span class="jiazhu">師古曰：浚，謂治導之，令其深也。浚，音峻。</span>又其口所居高，於以分殺水力，道里便宜，<span class="jiazhu">殺，音所介翻，減也。</span>可復浚以助大河，<span class="jiazhu">復，扶又翻。</span>泄暴水，備非常。不豫脩治，<span class="jiazhu">治，直之翻。</span>北決病四、五郡，南決病十餘郡，然後憂之，晚矣！」</span>事下丞相、御史，白遣博士許商行視，<span class="jiazhu">下，遐稼翻。師古曰：白，白於天子也。行，音下更翻。</span>以爲<span class="yinhao">「方用度不足，<span class="jiazhu">師古曰：言國家少財役也。</span>可且勿浚。」</span>後三歲，河果決於館陶及東郡金隄，泛濫兗、豫及<span class="jiaozhusup">【章：乙十一行本「及」作」入」；孔子同。】</span>平原、千乘、濟南，<span class="jiazhu">乘，繩證翻。濟，子禮翻。</span>凡灌四郡、三十二縣，水居地十五萬餘頃，深者三丈；壞敗官亭、室廬且四萬所。<span class="jiazhu">壞，音怪。敗，補邁翻。</span></p>
<p class="em2 strong">冬，十一月，御史大夫尹忠以對方略疏闊，上切責其不憂職，自殺。遣大司農非調<span class="jiazhu">師古曰：大司農名非調也。《姓譜》：非，姓也，秦非子之後。</span>調均錢穀河決所灌之郡，<span class="jiazhu">師古曰：令其調發均平錢穀遭水之郡，使存給也。調，音徒釣翻。</span>謁者二人發河南以東船五百㮴，<span class="jiazhu">師古曰：一船爲一㮴，音先勞翻；其字從木。</span>徙民避水，居丘陵，九萬七千餘口。</p>
<p class="em2 strong"><span class="yinwen">8</span>壬戌，以少府張忠爲御史大夫。</p>
<p class="em2 strong"><span class="yinwen">9</span>南山羣盜傰宗等數百人爲吏民害。<span class="jiazhu">蘇林曰：傰，音朋；晉灼曰：音倍。師古曰：晉音是也。</span>詔發兵千人逐捕，歲餘不能禽。或說大將軍鳳，<span class="jiazhu">說，輸芮翻。</span>以<span class="yinhao">「賊數百人在轂下，<span class="jiazhu">師古曰：在天子輦轂之下，明其逼近也。</span>討不能得，難以示四夷；獨選賢京兆尹乃可。」</span>於是鳳薦故高陵令王尊，徵爲諫大夫，守京輔都尉，<span class="jiazhu">武帝元鼎四年，更置三輔都尉：京兆曰京輔都尉，馮翊曰左輔尉，扶風曰右輔都尉。</span>行京兆尹事。旬月間，盜賊清；後拜爲京兆尹。</p>
<p class="em2 strong"><span class="yinwen">10</span>上卽位之初，丞相匡衡復奏：<span class="yinhao">「射聲校尉陳湯<span class="jiazhu">武帝置北軍八校尉，射聲其一也，秩二千石，掌待詔射聲士。服虔曰：工射者也；冥冥中聞聲則中之，因以名也。復，扶又翻。</span>以吏二千石奉使，<span class="jiazhu">湯爲西域副校尉，秩比二千石。</span>顓命蠻夷中，不正身以先下，<span class="jiazhu">先，悉薦翻。</span>而盜所收康居財物，戒官屬曰，『絕域事不覆校。』<span class="jiazhu">言外域之事，漢朝務存寬大，必不考覆也。</span>雖在赦前，<span class="jiazhu">言其事在竟寧元年七月，赦前也。</span>不宜處位。」</span><span class="jiazhu">處，昌呂翻。</span>湯坐免。</p>
<p class="em2 strong">後湯上言：<span class="yinhao">「康居王侍子，非王子。」</span>按驗，實王子也。湯下獄當死。<span class="jiazhu">下，遐稼翻。</span>太中大夫谷永<span class="jiazhu">按是年夏，谷永方擢爲光祿大夫。河平二年，議受伊邪莫演降，永猶爲光祿大夫。此書太中大夫谷永，據《陳湯傳》也。</span>上疏訟湯曰：<span class="yinhao">「臣聞楚有子玉得臣，文公爲之仄席而坐；<span class="jiazhu">師古曰：子玉，楚大夫也；得臣，其名也。《春秋》僖十八年，子玉帥師與晉文公戰于城濮，楚師敗績，晉師三日館穀，而文公猶有憂色，曰：<span class="yinhao">「得臣猶在，憂未歇也！」</span>及楚殺子玉，公喜而後可知也。《禮記》曰：有憂者仄席而坐，蓋自貶也。爲，于僞翻。仄，古側字。</span>趙有廉頗、馬服，強秦不敢窺兵井陘；<span class="jiazhu">師古曰：廉頗，趙將也。馬服君趙奢，亦趙將也。井陘之口，趙之西界山險道也。陘，音刑。</span>近漢有郅都、魏尙，匈奴不敢南鄕沙幕。<span class="jiazhu">景帝以郅都爲鴈門太守，匈奴素聞都節，舉邊爲引兵去，竟都死不敢近鴈門。魏尙事見十五卷文帝十四年。鄕，讀曰嚮。</span>由是言之，戰克之將，國之爪牙，不可不重也。蓋君子聞鼓鼙之聲，則思將帥之臣。<span class="jiazhu">師古曰：《禮》之《樂記》曰：鼓鼙之聲讙，讙以立動，動以進衆；君子聽鼓鼙之聲則思將帥之臣。鼙，駢迷翻。將，卽亮翻。帥，所類翻。</span>竊見關內侯陳湯，前斬郅支，威震百蠻，武暢西海，漢元以來，征伐方外之將，未嘗有也！<span class="jiazhu">漢元，謂漢初也。</span>今湯坐言事非是，幽囚久繫，歷時不決，執憲之吏欲致之大辟。<span class="jiazhu">辟，毗亦翻。</span>昔白起爲秦將，南拔郢都，北阬趙括，以纖介之過，賜死杜郵；秦民憐之，莫不隕涕。<span class="jiazhu">事見《周赧王紀》。</span>今湯親秉鉞，席卷、喋血萬里之外，<span class="jiazhu">師古曰：如席之卷，言其疾也。服虔曰：喋，音蹀，屣履之蹀。如淳曰：殺人流血滂沱爲喋血。師古曰：喋，音大頰翻，本字當作<span class="yinhao">「蹀」</span>。蹀，謂履涉之耳。</span>薦功祖廟，告類上帝，<span class="jiazhu">張晏曰：謂以所征之國事類告天也。</span>介冑之士靡不慕義。以言事爲罪，無赫赫之惡。《周書》曰：『記人之功，忘人過，宜爲君者也。』<span class="jiazhu">師古曰：《尙書》之外間書也。</span>夫犬馬有勞於人，尙加帷蓋之報，<span class="jiazhu">師古曰：《禮記》稱孔子云：敝帷弗棄，爲埋馬也；敝蓋弗棄，爲埋狗也。</span>況國之功臣者哉！竊恐陛下忽於鼙鼓之聲，不察《周書》之意，而忘帷蓋之施，<span class="jiazhu">施，式智翻。</span>庸臣遇湯，卒從吏議，<span class="jiazhu">師古曰：以待庸臣者待湯也。卒，猶終也。卒，子恤翻。</span>使百姓介然有秦民之恨，<span class="jiazhu">師古曰：介然，猶耿耿。</span>非所以厲死難之臣也！」</span><span class="jiazhu">難，乃旦翻。</span>書奏，天子出湯，奪爵爲士伍。</p>
<p class="em2 strong">會西域都護段會宗爲烏孫兵所圍，驛騎上書，願發城郭、敦煌兵以自救；<span class="jiazhu">城郭，謂西域城郭諸國也。敦，音屯，徒門翻。</span>丞相商、大將軍鳳及百僚議數日不決。鳳言：<span class="yinhao">「陳湯多籌策，習外國事，可問。」</span>上召湯見宣室。湯擊郅支時中寒，<span class="jiazhu">見，賢遍翻。中，竹仲翻。</span>病兩臂不屈申；湯入見，有詔毋拜，示以會宗奏。湯對曰：<span class="yinhao">「臣以爲此必無可憂也。」</span>上曰：<span class="yinhao">「何以言之？」</span>湯曰：<span class="yinhao">「夫胡兵五而當漢兵一，何者？兵刃朴鈍，弓弩不利。今聞頗得漢巧，然猶三而當一。又《兵法》曰：『客倍而主人半，然後敵。』<span class="jiazhu">此言憑城而守者，主人之半可以敵客之倍。</span>今圍會宗者人衆不足以勝會宗，唯陛下勿憂！且兵輕行五十里，重行三十里，今會宗欲發城郭、敦煌，歷時乃至，所謂報讎之兵，非救急之用也。」</span>上曰：<span class="yinhao">「柰何？其解可必乎？度何時解？」</span><span class="jiazhu">度，徒洛翻。</span>湯知烏孫瓦合，不能久攻，<span class="jiazhu">師古曰：謂如碎瓦之雜居，不齊同。</span>故事不過數日，<span class="jiazhu">師古曰：故事，謂以舊事測之。</span>因對曰：<span class="yinhao">「已解矣！」</span>屈指計其日，曰：<span class="yinhao">「不出五日，當有吉語聞。」</span><span class="jiazhu">師古曰：吉，善也。善，謂兵解之事。</span>居四日，軍書到，言已解。大將軍鳳奏以爲從事中郎，莫府事壹決於湯。<span class="jiazhu">《續漢志》：大將軍府有從事中郎二人，秩六百石，職參謀議。</span></p>
<p class="strong" id="year_toc_360"><span class="section" id="title-7"><span data-head-description="漢成帝河平" data-head-level="h4" data-head-title="河平元年">河平元年</span></span><span class="biaozhusup" data-rel="">（癸巳、前二八年）</span><span class="jiazhu">以河決隄，塞輒平，改元。</span></p>
<p class="em2 strong"><span class="yinwen">1</span>春，杜欽薦犍爲王延世於王鳳，使塞決河。<span class="jiazhu">犍，居言翻。塞，悉則翻。</span>鳳以延世爲河隄使者。延世以竹落長四丈，大九圍，盛以小石，<span class="jiazhu">長，直亮翻。盛，時征翻。</span>兩船夾載而下之。三十六日，河隄成。三月，詔以延世爲光祿大夫，秩中二千石，賜爵關內侯、黃金百斤。</p>
<p class="em2 strong"><span class="yinwen">2</span>夏，四月，己亥晦，日有食之。詔公卿百僚陳過失，無有所諱；大赦天下。光祿大夫劉向對曰：<span class="yinhao">「四月交於五月，月同孝惠，日同孝昭，<span class="jiazhu">孝惠七年，五月，丁卯，先晦一日日食。今四月，己亥，晦而日食，故曰四月交於五月，月同孝惠。孝昭元年，七月，己亥晦，日食。故曰日同孝昭。二帝尋皆晏駕而無嗣。</span>其占恐害繼嗣。」</span>是時許皇后專寵，後宮希得進見，<span class="jiazhu">見，賢遍翻。</span>中外皆憂上無繼嗣，故杜欽、谷永及向所對皆及之。上於是減省椒房、掖庭用度，<span class="jiazhu">師古曰：椒房殿，皇后所居，以椒和泥塗壁，取其溫且芬也。</span>服御、輿駕所發諸官署及所造作，遺賜外家、羣臣妾，<span class="jiazhu">師古曰：外家，謂后之家族，言在外也。劉向曰：婦人內夫家而外父母家。遺，于季翻。</span>皆如竟寧以前故事。</p>
<p class="em2 strong">皇后上書自陳，以爲：<span class="yinhao">「時世異制，長短相補，不出漢制而已，纖微之間未必可同。若竟寧前與黃龍前，豈相放哉！<span class="jiazhu">晉灼曰：竟寧，元帝時也。黃龍，宣帝時也。言二帝奢儉不同，豈相放哉！師古曰：放，依也，音甫往翻。</span>家吏不曉，<span class="jiazhu">師古曰：家吏，皇后之官屬。</span>今壹受詔如此，且使妾搖手不得。設妾欲作某屛風張於某所，曰：『故事無有。』或不能得，則必繩妾以詔書矣。<span class="jiazhu">師古曰：言或有所求，吏不肯備，因云詔書不許也。繩，約也。</span>此誠不可行，唯陛下省察！<span class="jiazhu">省，悉井翻。</span>故事，以特牛祠大父母，戴侯、敬侯皆得蒙恩以太牢祠，<span class="jiazhu">一牲曰特，三牲備爲一牢。平恩戴侯，許廣漢；后父嘉紹其封，於后爲祖。樂成敬侯，許延壽，后父嘉所自出也。嘉繼大宗，延壽於后爲叔祖。</span>今當率如故事，<span class="jiazhu">謂將復以特牛祠也。</span>唯陛下哀之！今吏甫受詔讀記，<span class="jiazhu">師古曰：甫，始也。</span>直豫言使后知之，非可復若私府有所取也。<span class="jiazhu">師古曰：若謂如未奉詔之前也。復，扶又翻；下同。</span>其萌牙所以約制妾者，恐失人理。<span class="jiazhu">師古曰：萌牙，言其初始發意，若草木之方生也。</span>唯陛下深察焉！」</span></p>
<p class="em2 strong">上於是采谷永、劉向所言災異咎驗皆在後宮之意以報之，且曰：<span class="yinhao">「吏拘於法，亦安足過！<span class="jiazhu">過，罪過也。言何足以爲罪也。</span>蓋矯枉者過直，古今同之。<span class="jiazhu">師古曰：矯，正也。枉，曲也。言意在正曲，遂過於直。</span>且財幣之省，特牛之祠，其於皇后，所以扶助德美，爲華寵也。咎根不除，災變相襲，<span class="jiazhu">師古曰：襲，重累也。</span>祖宗且不血食，何戴侯也！傳不云乎：『以約失之者鮮』，<span class="jiazhu">師古曰：《論語》載孔子之言。鮮，少也。謂能行儉約而有過失之事，如此者少也。鮮，音先踐翻。</span>審皇后欲從其奢與？<span class="jiazhu">師古曰：與，讀曰歟。</span>朕亦當法孝武皇帝也，如此，則甘泉、建章可復興矣。孝文皇帝，朕之師也。皇太后，皇后成法也。假使太后在彼時不如職，今見親厚，又惡可以踰乎！<span class="jiazhu">師古曰：言假令太后昔時不得其志，不依常理，而皇后今被親厚，何可踰於太后制度乎！婦不可踰姑也。惡，音烏。</span>皇后其刻心秉德，謙約爲右，<span class="jiazhu">師古曰：以謙約爲先。</span>垂則列妾，使有法焉！」</span><span class="jiazhu">師古曰：言垂法於後宮，使皆遵行也。</span></p>
<p class="em2 strong"><span class="yinwen">3</span>給事中平陵平當上言：<span class="yinhao">「太上皇，漢之始祖，廢其寢廟園，非是。」</span><span class="jiazhu">事見上卷元帝竟寧元年。</span>上亦以無繼嗣，遂納當言。秋，九月，復太上皇寢廟園。</p>
<p class="em2 strong"><span class="yinwen">4</span>詔曰：<span class="yinhao">「今大辟之刑千有餘條，律令煩多，百有餘萬言；奇請、他比，日以益滋。<span class="jiazhu">師古曰：奇請，謂常文之外，主者別有所請以定罪也。他比，謂引他類以比附之，稍增律條也。奇，音居宜翻。</span>自明習者不知所由，欲以曉喻衆庶，不亦難乎！於以羅元元之民，夭絕無辜，豈不哀哉！<span class="jiazhu">由，從也。羅，謂設禁網而民無所逃罪也。夭絕亡辜，謂亡罪而陷於刑辟，死於非命，至於短折也。夭，於紹翻。</span>其議減死刑及蠲除約省者，令較然易知，條奏！」</span><span class="jiazhu">易，以豉翻。</span>時有司不能廣宣上意，徒鉤摭微細，毛舉數事，以塞詔而已。<span class="jiazhu">師古曰：毛舉，言舉毫毛之事，輕小之甚。塞，猶當也。塞，悉則翻。</span></p>
<p class="em2 strong"><span class="yinwen">5</span>匈奴單于遣右皋林王伊邪莫演等奉獻，朝正月。<span class="jiazhu">師古曰：演，音衍。朝，直遙翻。《考異》曰：《匈奴傳》：<span class="yinhao">「河平元年，單于遣莫演朝正月。」</span>下云：<span class="yinhao">「明年，單于上書願朝。河平四年正月，遂入朝。」</span>據此，則是莫演以元年至漢，朝二年正月也。而荀《紀》繫於元年正月之下，恐誤。《漢紀》又以莫演爲<span class="yinhao">「黃渾」</span>。今從《漢書》。</span></p>
<p class="strong" id="year_toc_361"><span class="section" id="title-8"><span data-head-description="漢成帝河平" data-head-level="h4" data-head-title="河平二年">二年</span></span><span class="biaozhusup" data-rel="">（甲午、前二七年）</span></p>
<p class="em2 strong"><span class="yinwen">1</span>春，伊邪莫演罷歸，<span class="jiazhu">朝罷遣歸也。</span>自言欲降，<span class="jiazhu">降，戶江翻；下同。</span><span class="yinhao">「卽不受我，我自殺，終不敢還歸。」</span>使者以聞，下公卿議。<span class="jiazhu">下，遐稼翻。</span>議者或言：<span class="yinhao">「宜如故事，受其降。」</span>光祿大夫谷永、議郎杜欽以爲：<span class="yinhao">「漢興，匈奴數爲邊害，<span class="jiazhu">數，所角翻。</span>故設金爵之賞以待降者。今單于屈體稱臣，列爲北藩，遣使朝賀，無有二心；漢家接之，宜異於往時。今旣享單于聘貢之質，<span class="jiazhu">師古曰：享，當也。質，誠也。</span>而更受其逋逃之臣，是貪一夫之得而失一國之心，擁有罪之臣而絕慕義之君也。假令單于初立，<span class="jiazhu">師古曰：假令，猶言或當也。</span>欲委身中國，未知利害，私使伊邪莫演詐降以卜吉凶，受之，虧德沮善，令單于自疏，<span class="jiazhu">疏，與疎同。</span>不親邊吏；或者設爲反間，<span class="jiazhu">間，居莧翻。</span>欲因以生隙，受之，適合其策，使得歸曲而責直；<span class="jiazhu">師古曰：歸曲於漢，而以直義來責也。</span>此誠邊境安危之原，師旅動靜之首，不可不詳也。不如勿受，以昭日月之信，抑詐諼之謀，懷附親之心，便！」</span><span class="jiazhu">師古曰：諼，詐辭也，音許遠翻，又許元翻。</span>對奏，天子從之。遣中郎將王舜往問降狀，伊邪莫演曰：<span class="yinhao">「我病狂，妄言耳。」</span>遣去。歸到，官位如故，不肯令見漢使。<span class="jiazhu">史言永、欽能得匈奴之情。</span></p>
<p class="em2 strong"><span class="yinwen">2</span>夏，四月，楚國雨雹，<span class="jiazhu">雨，于具翻。</span>大如釜。</p>
<p class="em2 strong"><span class="yinwen">3</span>徙山陽王康爲定陶王。</p>
<p class="em2 strong"><span class="yinwen">4</span>六月，上悉封諸舅：王譚爲平阿侯，商爲成都侯，立爲紅陽侯，根爲曲陽侯，逢時爲高平侯。<span class="jiazhu">《恩澤侯表》，平阿侯食邑於沛，成都侯食邑於山陽，紅陽侯食邑於南陽，曲陽侯食邑於九江，高平侯食邑於臨淮。</span>五人同日封，故世謂之<span class="yinhao">「五侯」</span>。太后母李氏更嫁爲河內苟賓妻，<span class="jiazhu">據《太后傳》，母李，以妬去，更嫁。更，工衡翻。</span>生子參；太后欲以田蚡爲比而封之。<span class="jiazhu">李奇曰：田蚡與孝景王后同母異父得封故也。蚡，扶粉翻。師古曰：比，例也，音頻寐翻。</span>上曰：<span class="yinhao">「封田氏，非正也！」</span>以參爲侍中、水衡都尉。</p>
<p class="em2 strong"><span class="yinwen">5</span>御史大夫張忠奏京兆尹王尊暴虐倨慢，尊坐免官；吏民多稱惜之。湖三老公乘興等<span class="jiazhu">師古曰：湖，縣名也。今虢州湖城縣取其名。《地理志》：湖縣，屬京兆。公乘，以爵爲姓。乘，繩證翻。</span>上書訟：<span class="yinhao">「尊治京兆，撥劇整亂，誅暴禁邪，皆前所稀有，名將所不及；<span class="jiazhu">此將，謂郡將也。治，直之翻。將，卽亮翻。</span>雖拜爲眞，<span class="jiazhu">尊自行尹事爲眞。</span>未有殊絕褒賞加於尊身。今御史大夫奏尊『傷害陰陽，爲國家憂，無承用詔書意，<span class="yinhao">「靖言庸違，象恭滔天。」</span>』<span class="jiazhu">師古曰：引《虞書·堯典》之辭也。靖，治也。庸，用也。違，僻也。滔，漫也。謂其言假託於治，實用違僻；貌象恭敬，過惡漫天也。漫，音莫干翻。一曰：慆慢也。</span>原其所以，出御史丞楊輔，<span class="jiazhu">御史大夫有兩丞，秩千石；一曰中丞。</span>素與尊有私怨，外依公事建畫爲此議，傅致奏文，<span class="jiazhu">師古曰：建立謀畫爲此議也。傅，讀曰附，謂益其事而引致於罪狀。據《尊傳》，輔故爲尊書佐，嘗醉過尊大奴利家，利家捽搏其頰，兄子閎拔刀欲剄之，以故深怨，欲傷害尊。</span>浸潤加誣，<span class="jiazhu">師古曰：浸潤，猶漸染也。</span>臣等竊痛傷。尊修身潔己，砥節首公，<span class="jiazhu">師古曰：砥，厲也。首，向也。砥，音指。首，音式救翻。</span>刺譏不憚將相，誅惡不避豪強，誅不制之賊，<span class="jiazhu">賊，謂傰宗等。</span>解國家之憂，功著職脩，威信不廢，誠國家爪牙之吏，折衝之臣。今一旦無辜制於仇人之手，傷於詆欺之文，上不得以功除罪，下不得蒙棘木之聽，<span class="jiazhu">張晏曰：《周禮》三槐九棘，公卿於下聽訟。《王制》：大司寇聽獄於棘木之下。棘者，欲其赤心而留意於三刺也。</span>獨掩怨讎之偏奏，被共工之大惡，<span class="jiazhu">仲馮曰：共工之大惡，謂上劾奏云<span class="yinhao">「靖言庸違，象恭淊天。」</span>是也。被，皮義翻。共，音恭。</span>無所陳冤愬罪。尊以京師廢亂，羣盜並興，選賢徵用，起家爲卿；賊亂旣除，豪猾伏辜，卽以佞巧廢黜。一尊之身，三期之間，<span class="jiazhu">師古曰：期，年也。期，音基。</span>乍賢乍佞，豈不甚哉！孔子曰：『愛之欲其生，惡之欲其死，是惑也。』<span class="jiazhu">《論語》所載答樊遲之言。惡，烏路翻。</span>『浸潤之譖不行焉，可謂明矣。』<span class="jiazhu">答子張之言。</span>願下公卿、大夫、博士、議郎定尊素行！<span class="jiazhu">下，戶嫁翻。行，下孟翻。</span>夫人臣而『傷害陰陽』，死誅之罪也；『靖言庸違』，放殛之刑也。<span class="jiazhu">師古曰：殛，誅也，音居力翻。</span>審如御史章，尊乃當伏觀闕之誅，<span class="jiazhu">張晏曰：孔子誅少正卯於兩觀之間。觀，古玩翻。</span>放於無人之域，不得苟免；<span class="jiazhu">師古曰：非止坐免官而已也。</span>及任舉尊者，當獲選舉之辜，不可但已。<span class="jiazhu">任，保也。漢法，選舉而其人不稱者，與同罪。</span>卽不如章，飾文深詆以愬無罪，亦宜有誅，以懲讒賊之口，絕詐欺之路。<span class="jiazhu">師古曰：懲，創也。</span>唯明主參詳，使白黑分別！」</span><span class="jiazhu">別，彼列翻。</span>書奏，天子復以尊爲徐州刺史。<span class="jiazhu">徐州部琅邪、東海、臨淮等郡及楚、廣陵等國。復，扶又翻；下同。</span></p>
<p class="em2 strong"><span class="yinwen">6</span>夜郎王興、鉤町王禹、漏臥侯俞更舉兵相攻。<span class="jiazhu">孟康曰：漏臥，夷邑名，後爲縣。《地理志》：夜郎、鉤町、漏臥三縣皆屬牂柯郡。鉤町，音劬梃。師古曰：俞，音踰。</span>牂柯太守請發兵誅興等。<span class="jiazhu">牂柯，音臧哥。</span>議者以爲道遠不可擊，乃遣太中大夫蜀郡張匡持節和解。興等不從命，刻木象漢吏，立道旁，射之。<span class="jiazhu">射，而亦翻。</span></p>
<p class="em2 strong">杜欽說大將軍王鳳曰：<span class="yinhao">「蠻夷王侯輕易漢使，不憚國威，<span class="jiazhu">說，輸芮翻。易，以豉翻。</span>恐議者選耎，復守和解；<span class="jiazhu">師古曰：選耎，怯不前之意也。選，音息兗翻。耎，音人兗翻。</span>太守察動靜有變，乃以聞。如此，則復曠一時，<span class="jiazhu">師古曰：曠，空也。一時，三月也。言空廢一時，不早發兵也。</span>王侯得收獵其衆，申固其謀，黨助衆多，各不勝忿，<span class="jiazhu">勝，音升；下同。</span>必相殄滅。自知罪成，狂犯守尉，<span class="jiazhu">師古曰：言起狂勃之心而殺守尉也。</span>遠臧溫暑毒草之地；<span class="jiazhu">臧，古藏字通。</span>雖有孫、吳將，賁、育士，<span class="jiazhu">師古曰：孫，孫武。吳，吳起。賁，孟賁。育，夏育也。將，卽亮翻。賁，音奔。</span>若入水火，往必焦沒，智勇亡所施。<span class="jiazhu">亡，讀曰無。</span>屯田守之，費不可勝量。<span class="jiazhu">量，音良。</span>宜因其罪惡未成，未疑漢家加誅，陰敕旁郡守尉練士馬，<span class="jiazhu">師古曰：練，簡也。守，式又翻；下同。</span>大司農豫調穀積要害處，<span class="jiazhu">調，徒釣翻。</span>選任職太守往，以秋涼時入，誅其王侯尤不軌者。卽以爲不毛之地，無用之民，聖王不以勞中國，<span class="jiazhu">師古曰：卽，猶若也。不毛，言不生草木。</span>宜罷郡，放棄其民，絕其王侯勿復通。<span class="jiazhu">復，扶又翻。</span>如以先帝所立累世之功不可墮壞，<span class="jiazhu">師古曰：墮，音火規翻。毀也。</span>亦宜因其萌牙，早斷絕之，及已成形然後戰師，則萬姓被害。」</span><span class="jiazhu">斷，丁管翻；下同。被，皮義翻。</span>於<span class="jiaozhusup">【章：十四行本「於」上有「大將軍鳳」四字；乙十一行本同；孔本同。】</span>是鳳<span class="jiaozhusup">【章：十四行本無「鳳」字；乙十一行本同；孔本同。】</span>薦金城司馬臨邛陳立爲牂柯太守。<span class="jiazhu">漢列郡守、尉之下，有長史、司馬。《地理志》，臨邛縣屬蜀郡。邛，音渠容翻。</span></p>
<p class="em2 strong">立至牂柯諭告夜郎王興，興不從命；立請誅之，未報。乃從吏數十人出行縣，<span class="jiazhu">行，下孟翻。</span>至興國且同亭，<span class="jiazhu">師古曰：且，音子餘翻。按《地理志》，夜郎縣，王莽改曰同亭，蓋因亭以名縣也。</span>召興。興將數千人往至亭，從邑君數十人入見立。<span class="jiazhu">按《西南夷傳》，夷人椎結耕田，有邑聚，各有君長。</span>立數責，因斷頭。<span class="jiazhu">數，所具翻。</span>邑君曰：<span class="yinhao">「將軍誅無狀，爲民除害，<span class="jiazhu">爲，于僞翻。</span>願出曉士衆！」</span>以興頭示之，皆釋兵降。<span class="jiazhu">師古曰：釋，解也。降，戶江翻。</span>鉤町王禹、漏臥侯俞震恐，入粟千斛、牛羊勞吏士。<span class="jiazhu">勞，力到翻。</span>立還歸郡。</p>
<p class="em2 strong">興妻父翁指，與子邪務收餘兵，迫脅旁二十二邑反。至冬，立奏募諸夷，與都尉、長史分將攻翁指等。<span class="jiazhu">將，卽亮翻。</span>翁指據阸爲壘，立使奇兵絕其饟道，<span class="jiazhu">饟，與餉同，音式亮翻。</span>縱反間以誘其衆。<span class="jiazhu">間，居莧翻。誘，音酉。</span>都尉萬年曰：<span class="yinhao">「兵久不決，費不可共。」</span><span class="jiazhu">師古曰：共，讀曰供。</span>引兵獨進；敗走，趨立營。<span class="jiazhu">師古曰：趨，讀曰趣。趣，向也，音七喻翻。</span>立怒，叱戲下令格之。<span class="jiazhu">戲，讀曰麾。</span>都尉復還戰，立救之。時天大旱，立攻絕其水道。蠻夷共斬翁指，持首出降，西夷遂平。<span class="jiazhu">《考異》曰：《西夷傳》但云河平中；而胡旦《漢春秋》云在此年十一月，未知何據也。</span></p>
<p class="strong" id="year_toc_362"><span class="section" id="title-9"><span data-head-description="漢成帝河平" data-head-level="h4" data-head-title="河平三年">三年</span></span><span class="biaozhusup" data-rel="">（乙未、前二六年）</span></p>
<p class="em2 strong"><span class="yinwen">1</span>春，正月，楚王囂來朝。<span class="jiazhu">囂，宣帝子，於帝爲叔父。</span>二月，乙亥，詔以囂素行純茂，特加顯異，封其子勳爲廣戚侯。<span class="jiazhu">廣戚侯國，屬沛郡。行，下孟翻。</span></p>
<p class="em2 strong"><span class="yinwen">2</span>丙戌，犍爲地震，山崩，壅江水，水逆流。<span class="jiazhu">犍，居言翻。</span></p>
<p class="em2 strong"><span class="yinwen">3</span>秋，八月，乙卯晦，日有食之。</p>
<p class="em2 strong"><span class="yinwen">4</span>上以中祕書頗散亡，<span class="jiazhu">師古曰：言中，以別外。《藝文志》曰：武帝建藏書之策。劉歆曰：外則有太常、太史、博士之藏，內則有延閣、廣內、祕室之府。</span>使謁者陳農求遺書於天下。詔光祿大夫劉向校經傳、諸子、詩賦，步兵校尉任宏校兵書，<span class="jiazhu">《百官表》：步兵校尉，掌上林苑門屯兵，武帝所置八校尉之一也。任，音壬。校尉之校，戶敎翻；餘並居效翻。</span>太史令尹咸校數術，<span class="jiazhu">《百官表》：太史令，屬太常。師古曰：數術，占卜之書。</span>侍醫李柱國校方技。<span class="jiazhu">侍醫，屬太醫令，在天子左右者也。師古曰：方技，醫藥之書也。技，音渠綺翻。</span>每一書已，向輒條其篇目，撮其指意，錄而奏之。<span class="jiazhu">已，終也，竟也。師古曰：撮，總取也，音千括翻。</span></p>
<p class="em2 strong"><span class="yinwen">5</span>劉向以王氏權位太盛，而上方嚮《詩》、《書》古文，向乃因《尙書·洪範》，集合上古以來，歷春秋、六國至秦、漢符瑞、災異之記，推迹行事，連傅禍福，<span class="jiazhu">傅，讀曰附。</span>著其占驗，比類相從，各有條目，凡十一篇，號曰《洪範五行傳論》，奏之。天子心知向忠精，故爲鳳兄弟起此論也；<span class="jiazhu">爲，于僞翻。</span>然終不能奪王氏權。</p>
<p class="em2 strong"><span class="yinwen">6</span>河復決平原，流入濟南、千乘，所壞敗者半建始時。<span class="jiazhu">復，扶又翻；下同。濟，子禮翻。乘，繩證翻。壞，音怪。敗，補邁翻。</span>復遣王延世與丞相史楊焉及將作大匠許商、<span class="jiazhu">《百官表》曰：將作少府，秦官，掌治宮室；景帝中六年，更名將作大匠。</span>諫大夫乘馬延年同作治，<span class="jiazhu">孟康曰：乘馬，姓也。師古曰：乘，音食證翻。</span>六月乃成。復賜延世黃金百斤。治河卒非受平賈者，爲著外繇六月。<span class="jiazhu">蘇林曰：平賈，以錢取人作卒，顧其時庸之平賈也。如淳曰：《律說》，平賈一月，得錢二千。又《律說》，戍邊一歲當罷；若有急，當留守六月。今以卒治河之故，復留六月。孟康曰：外繇，戍邊也。治水不復戍邊也。師古曰：如、孟二說皆非也。以卒治河有勞，雖執役日近，皆得比繇戍六月也。著，謂著簿籍也。治，直之翻。賈，讀曰價。著，音竹助翻。繇，讀曰傜。</span></p>
<p class="strong" id="year_toc_363"><span class="section" id="title-10"><span data-head-description="漢成帝河平" data-head-level="h4" data-head-title="河平四年">四年</span></span><span class="biaozhusup" data-rel="">（丙申、前二五年）</span></p>
<p class="em2 strong"><span class="yinwen">1</span>春，正月，匈奴單于來朝。</p>
<p class="em2 strong"><span class="yinwen">2</span>赦天下徒。</p>
<p class="em2 strong"><span class="yinwen">3</span>二月，癸丑朔，日有食之。</p>
<p class="em2 strong"><span class="yinwen">4</span>琅邪太守楊肜與王鳳連昏，<span class="jiazhu">如淳曰：連昏者，昏家之姻親也。肜，音以中翻。</span>其郡有災害，丞相王商按問之。鳳以爲請，商不聽，竟奏免肜，奏果寢不下。<span class="jiazhu">下，遐稼翻；下同。</span>鳳以是怨商，陰求其短，使頻陽耿定上書，<span class="jiazhu">頻陽縣，屬左馮翊。</span>言<span class="yinhao">「商與父傅婢通，及女弟淫亂；奴殺其私夫，<span class="jiazhu">師古曰：私夫，女弟之私與姦通者。</span>疑商敎使。」</span>天子以爲暗昧之過，不足以傷大臣。鳳固爭，下其事司隸。<span class="jiazhu">句斷。下，遐嫁翻。</span>太中大夫蜀郡張匡，素佞巧，復上書極言詆毀商。<span class="jiazhu">復，扶又翻。</span>有司奏請召商詣詔獄。上素重商，知匡言多險，制曰：<span class="yinhao">「勿治！」</span><span class="jiazhu">治，直之翻。</span>鳳固爭之。夏，四月，壬寅，詔收商丞相印綬。商免相三日，發病，歐血薨，諡曰戾侯。而商子弟親屬爲駙馬都尉、侍中、中常侍、諸曹、大夫、郎吏者，皆出補吏，莫得留給事、宿衞者。有司奏請除國邑；有詔：<span class="yinhao">「長子安嗣爵爲樂昌侯。」</span><span class="jiazhu">宣帝之母黨微矣。</span></p>
<p class="em2 strong"><span class="yinwen">5</span>上之爲太子也，受《論語》於蓮勺張禹，<span class="jiazhu">蓮勺，音輦酌。</span>及卽位，賜爵關內侯，拜爲諸吏、光祿大夫，秩中二千石，給事中，領尙書事。禹與王鳳並領尙書，內不自安，數病，上書乞骸骨，<span class="jiazhu">數，所角翻；下同。</span>欲退避鳳；上不許，撫待愈厚。六月，丙戌，以禹爲丞相，封安昌侯。<span class="jiazhu">《恩澤侯表》，安昌侯食邑於汝南。</span></p>
<p class="em2 strong"><span class="yinwen">6</span>庚戌，楚孝王囂薨。</p>
<p class="em2 strong"><span class="yinwen">7</span>初，武帝通西域，罽賓自以絕遠，漢兵不能至，獨不服，<span class="jiazhu">罽賓國，治循鮮城，去長安萬二千二百里；不屬都護。罽，音計。</span>數剽殺漢使。<span class="jiazhu">數，所角翻。師古曰：剽，劫也，音頻妙翻。</span>久之，漢使者文忠與容屈王子陰末赴合謀攻殺其王；<span class="jiazhu">王曰烏頭勞，卽數殺漢使者也。</span>立陰末赴爲罽賓王。後軍候趙德使罽賓，與陰末赴相失；陰末赴鎖琅當德，<span class="jiazhu">師古曰：相失，相失意也。琅當，長鎖也，若今之禁繫人鎖矣。琅，音郎。</span>殺副已下七十餘人，遣使者上書謝。孝元帝以其絕域，不錄，放其使者於縣度，<span class="jiazhu">縣度，在烏秅國西。縣度者，石山也，谿谷不通，以繩索相引而度。縣，古懸字通。師古曰：懸繩而度也。烏秅，鄭氏音鷃拏。師古曰：烏，音一加翻；秅，音直加翻；急言之，聲如鷃拏耳，非正音也。</span>絕而不通。</p>
<p class="em2 strong">及帝卽位，復遣使謝罪。<span class="jiazhu">復，扶又翻；下同。</span>漢欲遣使者報送其使。杜欽說王鳳曰：<span class="yinhao">「前罽賓王陰末赴，本漢所立，後卒畔逆。<span class="jiazhu">說，輸芮翻。卒，子恤翻。</span>夫德莫大於有國子民，罪莫大於執殺使者，所以不報恩，不懼誅者，自知絕遠，兵不至也。有求則卑辭，無欲則驕慢，終不可懷服。凡中國所以爲育厚蠻夷，愜快其求者，爲壤比而爲寇。<span class="jiazhu">師古曰：比，近也；爲其土壤接近，能爲寇也。愜，音苦頰翻。爲壤之爲，于僞翻。比，毗寐翻。</span>今縣度之阸，非罽賓所能越也；其鄕慕，不足以安西域；<span class="jiazhu">鄕，讀曰嚮。</span>雖不附，不能危城郭。前親逆節，惡暴西域，<span class="jiazhu">師古曰：暴，謂章露也。</span>故絕而不通；今悔過來，而無親屬、貴人，奉獻者皆行賈賤人，<span class="jiazhu">賈，音古；下同。</span>欲通貨市買，以獻爲名，故煩使者送至縣度，恐失實見欺。遣使送客者，欲爲防護寇害也。<span class="jiazhu">爲，于僞翻。</span>起皮山，南更不屬漢之國四、五，<span class="jiazhu">皮山國，去長安萬五千里。師古曰：言經歷不屬漢者凡四、五國。更，音工衡翻。</span>斥候士百餘人，五分夜擊刁斗自守，<span class="jiazhu">師古曰：夜有五更，分而持之。</span>尙時爲所侵盜。驢畜負糧，須諸國稟食，得以自贍。<span class="jiazhu">師古曰：稟，給也。贍，足也。食，讀曰飤；下同。</span>國或貧小不能食，或桀黠不肯給，<span class="jiazhu">黠，下八翻。</span>擁強漢之節，餒山谷之間，乞匄無所得，<span class="jiazhu">師古曰：匄，亦乞也，音工大翻。</span>離一、二旬，則人畜棄捐曠野而不反。又歷大頭痛、小頭痛之山，赤土、身熱之阪，令人身熱無色，頭痛嘔吐，驢畜盡然。<span class="jiazhu">嘔，一口翻。吐，土故翻。畜，許救翻；下同。</span>又有三池盤、石阪道，陿者尺六七寸，長者徑三十里，臨崢嶸不測之深，<span class="jiazhu">陿，與狹同。師古曰：崢嶸，深險之貌。崢，音仕耕翻。嶸，音宏。余謂崢嶸，山峻貌。</span>行者騎步相持，<span class="jiazhu">騎，奇寄翻。</span>繩索相引，<span class="jiazhu">索，昔各翻。</span>二千餘里，乃到縣度。畜墜，未半阬谷盡靡碎；<span class="jiazhu">師古曰：靡，散也，音縻。</span>人墮，勢不得相收視；險阻危害，不可勝言。<span class="jiazhu">勝，音升。</span>聖王分九州，制五服，<span class="jiazhu">師古曰：九州，冀、兗、豫、青、徐、荊、揚、梁、雍也。五服，甸、侯、綏、要、荒。余謂此言禹迹也。周職方，九州有幽、幷，無徐、梁；又分爲九服。</span>務盛內，不求外；今遣使者承至尊之命，送蠻夷之賈，勞吏士之衆，涉危難之路，<span class="jiazhu">賈，音古。難，乃旦翻。</span>罷敝所恃以事無用，<span class="jiazhu">師古曰：罷，讀曰疲。所恃，謂中國之人。無用，謂遠方蠻夷之國。</span>非久長計也。使者業已受節，可至皮山而還。」</span><span class="jiazhu">師古曰：言已立計遣之，不能卽止，可至皮山也。</span>於是鳳白從欽言。罽賓實利賞賜賈市，<span class="jiazhu">賈，音古。</span>其使數年而壹至云。</p>
<p class="strong" id="year_toc_364"><span class="section" id="title-11"><span data-head-description="漢成帝陽朔" data-head-level="h4" data-head-title="陽朔元年">陽朔元年</span></span><span class="biaozhusup" data-rel="">（丁酉、前二四年）</span><span class="jiazhu">應劭曰：時陰盛陽微，故改元曰陽朔，欲陽氣之蘇息也。師古曰：應說非也。朔，始也。以山陽火生石中，言陽氣之始。</span></p>
<p class="em2 strong"><span class="yinwen">1</span>春，二月，丁未晦，日有食之。</p>
<p class="em2 strong"><span class="yinwen">2</span>三月，赦天下徒。</p>
<p class="em2 strong"><span class="yinwen">3</span>冬，京兆尹泰山王章下獄，死。<span class="jiazhu">下，遐嫁翻。</span></p>
<p class="em2 strong">時大將軍鳳用事，上謙讓無所顓。左右嘗薦光祿大夫劉向少子歆通達有異材，上召見，歆誦讀詩賦，甚悅之，欲以爲中常侍；<span class="jiazhu">《百官表》：中常侍，加官，得出入禁中。蓋此時以士人爲之，東都始純用宦者。</span>召取衣冠，臨當拜，左右皆曰：<span class="yinhao">「未曉大將軍。」</span><span class="jiazhu">師古曰：曉，猶白。余謂曉，開諭也。</span>上曰：<span class="yinhao">「此小事，何須關大將軍！」</span>左右叩頭爭之，上於是語鳳，鳳以爲不可，乃止。<span class="jiazhu">劉向忠於漢室，子歆附從王莽，得無由此邪！爵賞之柄不自上出，則貪爵祿苟富貴之人，視其柄所在而趨之矣。語，牛倨翻。</span></p>
<p class="em2 strong">王氏子弟皆卿、大夫、侍中、諸曹，分據勢官，滿朝廷。杜欽見鳳專政泰重，戒之曰：<span class="yinhao">「願將軍由周公之謙懼，損穰侯之威，放武安之欲，毋使范睢之徒得間其說！」</span><span class="jiazhu">周公輔成王，管、蔡流言，周公狼跋而東，其懼可知矣；吐握以下士，其謙可知矣。穰侯、范睢事見《周紀》。武安侯田蚡事見《武帝紀》。間，居莧翻。</span>鳳不聽。</p>
<p class="em2 strong">時上無繼嗣，體常不平。<span class="jiazhu">師古曰：言多疾疢。</span>定陶共王來朝，<span class="jiazhu">共，讀曰恭；下同。</span>太后與上承先帝意，遇共王甚厚，賞賜十倍於他王，不以往事爲纖介；<span class="jiazhu">師古曰：往事，謂先帝時欲以代太子也。言無纖介之嫌怒。</span>留之京師，不遣歸國。上謂共王：<span class="yinhao">「我未有子，人命不諱，<span class="jiazhu">師古曰：人命無常，不可諱。</span>一朝有他，<span class="jiazhu">師古曰：他，謂晏駕也。</span>且不復相見，<span class="jiazhu">復，扶又翻。</span>爾長留侍我矣！」</span>其後天子疾益有瘳，共王因留國邸，<span class="jiazhu">定陶邸也。</span>旦夕侍上；上甚親重之。大將軍鳳心不便共王在京師，會日食，鳳因言：<span class="yinhao">「日食，陰盛之象。定陶王雖親，於禮當奉藩在國；今留侍京師，詭正非常，<span class="jiazhu">師古曰：詭，違也。</span>故天見戒，<span class="jiazhu">見，賢遍翻。</span>宜遣王之國！」</span>上不得已於鳳而許之。共王辭去，上與相對涕泣而決。<span class="jiazhu">決，與訣同，別也。</span></p>
<p class="em2 strong">王章素剛直敢言，雖爲鳳所舉，<span class="jiazhu">章以選爲京兆，鳳所舉也。</span>非鳳專權，不親附鳳，乃奏封事，言<span class="yinhao">「日食之咎，皆鳳專權蔽主之過。」</span>上召見章，延問以事。<span class="jiazhu">見，賢遍翻。</span>章對曰：<span class="yinhao">「天道聰明，佑善而災惡，以瑞應<span class="jiaozhusup">【章：十四行本「應」作「異」；乙十一行本同。】</span>爲符效。今陛下以未有繼嗣，引近定陶王，<span class="jiazhu">近，其靳翻。</span>所以承宗廟，重社稷，上順天心，下安百姓，此正議善事，當有祥瑞，何故致災異！災異之發，爲大臣專政者也。<span class="jiazhu">爲，于瑞翻。</span>今聞大將軍猥歸日食之咎於定陶王，<span class="jiazhu">師古曰：猥，猶曲也。</span>建遣之國，<span class="jiazhu">師古曰：建立其議也。</span>苟欲使天子孤立於上，顓擅朝事以便其私，非忠臣也。<span class="jiazhu">朝，直遙翻。</span>且日食，陰侵陽，臣顓君之咎。今政事大小皆自鳳出，天子曾不壹舉手，鳳不內省責，<span class="jiazhu">省，悉井翻。</span>反歸咎善人，推遠定陶王。<span class="jiazhu">推，吐雷翻。遠，于願翻。</span>且鳳誣罔不忠，非一事也。前丞相樂昌侯商，本以先帝外屬，<span class="jiazhu">商，宣帝舅王武之子。</span>內行篤，<span class="jiazhu">行，下孟翻。</span>有威重，位歷將相，國家柱石臣也，其人守正，不肯屈節隨鳳委曲；卒用閨門之事爲鳳所罷，<span class="jiazhu">卒，子恤翻。</span>身以憂死，衆庶愍之。又鳳知其小婦弟張美人已嘗適人，<span class="jiazhu">師古曰：小婦，妾也。弟，謂女弟，卽妹也。今俗猶謂妾爲小妻。</span>於禮不宜配御至尊，託以爲宜子，內之後宮，苟以私其妻弟；聞張美人未嘗任身就館也。<span class="jiazhu">師古曰：是則不爲宜子，明鳳所言非實。婦人將生子，及月辰，出就他館。任，讀曰姙。</span>且羌、胡尙殺首子以盪腸正世，<span class="jiazhu">師古曰：盪，洗滌也。言婦初來，所生之子或他姓。</span>況於天子，而近已出之女！<span class="jiazhu">已出，謂已出嫁也。近，其靳翻。</span>此三者皆大事，陛下所自見，足以知其餘及他不見者。<span class="jiazhu">師古曰：以所見者譬之，則不見者可知。</span>鳳不可令久典事，宜退使就第，選忠賢以代之！」</span></p>
<p class="em2 strong">自鳳之白罷商，後遣定陶王也，上不能平；及聞章言，天子感寤，納之，謂章曰：<span class="yinhao">「微京兆尹直言，<span class="jiazhu">師古曰：微，無也。</span>吾不聞社稷計。且唯賢知賢，君試爲朕求可以自輔者。」</span><span class="jiazhu">爲，于僞翻；下同。</span>於是章奏封事，薦信都王舅琅邪太守馮野王，忠信質直，智謀有餘。<span class="jiaozhusup">【章：乙十一行本「餘」下有「以王舅出，以賢復入，明聖主樂進賢也。」十五字。】</span>上自爲太子時，數聞野王名，<span class="jiaozhusup">【章：乙十一行本「王」下有「先帝」二字，「名」下有「卿聲譽出鳳遠甚」七字。】</span><span class="jiazhu">數，所角翻。</span>方倚<span class="jiaozhusup">【章：十四行本「倚」下有「欲」字；乙十一行本同；孔本同。】</span>以代鳳。章每召見，上輒辟左右。<span class="jiazhu">見，賢遍翻。師古曰：辟，讀曰闢。</span>時太后從弟子侍中音<span class="jiazhu">《元后傳》曰：太后從弟長樂衞尉弘，子侍中音。師古曰：弘者，太后之叔父也；音則從父弟。余據後云<span class="yinhao">「音以從舅用事」</span>，則顏《註》良是。</span>獨側聽，具知章言，以語鳳。<span class="jiazhu">語，牛倨翻。</span>鳳聞之，甚憂懼。杜欽令鳳<span class="jiaozhusup">【章：乙十一行本「鳳」下有「稱病」二字；張校同。】</span>出就第，上疏乞骸骨，其辭指甚哀。太后聞之，爲垂涕，不御食。<span class="jiazhu">爲，于僞翻。御，進也。</span>上少而親倚鳳，<span class="jiazhu">少，詩照翻。</span>弗忍廢，乃優詔報鳳，強起之；<span class="jiazhu">強，其兩翻。</span>於是鳳起視事。</p>
<p class="em2 strong">上使尙書劾奏章：<span class="yinhao">「知野王前以王舅出補吏，而私薦之，<span class="jiazhu">成帝立，有司奏野王王舅，不宜備九卿，出爲上郡太守。</span>欲令在朝，阿附諸侯；<span class="jiazhu">朝，直遙翻。</span>又知張美人體御至尊，而妄稱引羌、胡殺子盪腸，非所宜言。」</span>下章吏。<span class="jiazhu">下，遐稼翻。</span>廷尉致其大逆罪，<span class="jiazhu">致，文致也。</span>以爲<span class="yinhao">「比上夷狄，欲絕繼嗣之端；背畔天子，<span class="jiazhu">背，蒲妹翻。</span>私爲定陶王。」</span>章竟死獄中，妻子徙合浦。<span class="jiazhu">合，音蛤。</span>自是公卿見鳳，側目而視。</p>
<p class="em2 strong">馮野王懼不自安，遂病；滿三月，賜告，與妻子歸杜陵就醫藥。大將軍鳳風御史中丞劾奏<span class="yinhao">「野王<span class="jiazhu">師古曰：風，讀曰諷。劾，戶槪翻，又戶得翻。</span>賜告養病而私自便，<span class="jiazhu">師古曰：便，安也，音頻面翻。</span>持虎符出界歸家，奉詔不敬。」</span>杜欽奏記於鳳曰：<span class="yinhao">「二千石病，賜告得歸，有故事；不得去郡，亡著令。<span class="jiazhu">如淳曰：律施行，無不得去郡之文也。亡，讀曰無。</span>《傳》曰：『賞疑從予，』所以廣恩勸功也；<span class="jiazhu">師古曰：疑當賞、不當賞則與之。疑厚、薄則從厚。予，讀曰與。</span>『罰疑從去，』所以愼刑，闕難知也。<span class="jiazhu">師古曰：疑當罰、不當罰則赦之。疑輕、重則從輕。去，謂赦之也。</span>今釋令與故事而假不敬之法，<span class="jiazhu">師古曰：釋，廢去也。假，謂假託法律以致其罪。</span>甚違『闕疑從去』之意。卽以二千石守千里之地，任兵馬之重，<span class="jiazhu">任，音壬。</span>不宜去郡，將以制刑爲後法者，則野王之罪在未制令前也。刑賞大信，不可不愼！」</span>鳳不聽，竟免野王官。</p>
<p class="em2 strong">時衆庶多冤王章譏朝廷者，欽欲救其過，復說鳳曰：<span class="yinhao">「京兆尹章，所坐事密，自京師不曉，況於遠方！恐天下不知章實有罪，而以爲坐言事。如是，塞爭引之原，<span class="jiazhu">復，扶又翻；下同。說，輸芮翻。塞，悉則翻。爭，讀曰諍。師古曰：爭引，謂引事類以諫爭之也。一曰：下有諫爭之言，上引而納之也。</span>損寬明之德。欽愚以爲宜因章事舉直言極諫，並見郎從官，<span class="jiazhu">從，才用翻。</span>展盡其意，加於往前，以明示四方，使天下咸知主上聖明，不以言罪下也。若此，則流言消釋，疑惑著明。」</span>鳳白行其策焉。<span class="jiazhu">杜欽之罪浮於谷永，以其與王鳳計議，爲之文過也。</span></p>
<p class="em2 strong"><span class="yinwen">4</span>是歲，陳留太守薛宣爲左馮翊。宣爲郡，所至有聲迹。宣子惠爲彭城令，宣嘗過其縣，心知惠不能，不問以吏事。或問宣：<span class="yinhao">「何不敎戒惠以吏職？」</span>宣笑曰：<span class="yinhao">「吏道以法令爲師，可問而知；及能與不能，自有資材，何可學也！」</span>衆人傳稱，以宣言爲然。<span class="jiazhu">時人雖以宣言爲然，實未必然也！</span></p>
<p class="strong" id="year_toc_365"><span class="section" id="title-12"><span data-head-description="漢成帝陽朔" data-head-level="h4" data-head-title="陽朔二年">二年</span></span><span class="biaozhusup" data-rel="">（戊戌、前二三年）</span></p>
<p class="em2 strong"><span class="yinwen">1</span>春，三月，大赦天下。</p>
<p class="em2 strong"><span class="yinwen">2</span>御史大夫張忠卒。</p>
<p class="em2 strong"><span class="yinwen">3</span>夏，四月，丁卯，以侍中、太僕王音爲御史大夫。於是王氏愈盛，郡國守相、刺史皆出其門下。<span class="jiazhu">師古曰：言爲其家寮屬者皆得大官。</span>五侯羣弟爭爲奢侈，<span class="jiazhu">按《元后傳》，王鳳兄弟八人：鳳、崇以與元后同母，先侯；譚、商、立、根、逢時同日侯，世謂之五侯；曼，乃五侯之兄，早死，不侯。五侯無羣弟，疑<span class="yinhao">「羣」</span>字當作<span class="yinhao">「兄」</span>。</span>賂遺珍寶，四面而至，皆通敏人事，好士養賢，傾財施予以相高尙；<span class="jiazhu">遺，于季翻。好，呼到翻。施，式豉翻。予，讀曰與。</span>賓客滿門，競爲之聲譽。劉向謂陳湯曰：<span class="yinhao">「今災異如此，而外家日盛，其漸必危劉氏。吾幸得以同姓末屬，累世蒙漢厚恩，身爲宗室遺老，歷事三主。<span class="jiazhu">三主，宣、元、成。</span>上以我先帝舊臣，每進見，常加優禮。<span class="jiazhu">見，賢遍翻。</span>吾而不言，孰當言者！」</span>遂上封事極諫曰：<span class="yinhao">「臣聞人君莫不欲安，然而常危；莫不欲存，然而常亡；失御臣之術也。夫大臣操權柄，持國政，未有不爲害者也。<span class="jiazhu">操，千高翻。</span>故《書》曰：『臣之有作威作福，害于而家，凶于而國。』<span class="jiazhu">師古曰：《周書·洪範》也。而，汝也。言唯君得作威作福；臣下爲之，則致凶害也。</span>孔子曰：『祿去公室，政逮大夫，』危亡之兆也。<span class="jiazhu">臣瓚曰：政不由君，下及大夫也。師古曰：《論語》孔子曰：祿之去公室五世矣，政逮於大夫四世矣。故夫三桓之子孫微矣。</span>今王氏一姓，乘朱輪華轂者二十三人，青、紫、貂、蟬充盈幄內，魚鱗左右。<span class="jiazhu">漢制，列侯，紫綬；二千石，青綬；侍中、中常侍，皆銀璫左貂、金附蟬。師古曰：言在帝之左右，相次若魚鱗也。</span>大將軍秉事用權，五侯驕奢僭盛，並作威福，擊斷自恣，行汙而寄治，身私而託公，<span class="jiazhu">師古曰：內爲汙私之行而外則寄託治公之道也。斷，丁亂翻。行，下孟翻。</span>依東宮之尊，<span class="jiazhu">師古曰：東宮，太后所居也。余按漢制，太后率居長樂宮，在未央宮東，故曰東宮。</span>假甥舅之親，以爲威重。尙書、九卿、州牧、郡守皆出其門，管執樞機，朋黨比周；<span class="jiazhu">比，毗至翻。</span>稱譽者登進，忤恨者誅傷；游談者助之說，執政者爲之言。<span class="jiazhu">譽，音余。忤，五故翻。爲，于僞翻。</span>排擯宗室，孤弱公族，其有智能者，尤非毀而不進，遠絕宗室之任，不令得給事朝省，<span class="jiazhu">遠，于願翻。朝，直遙翻。</span>恐其與己分權；數稱燕王、蓋主以疑上心，<span class="jiazhu">燕、蓋事見《昭帝紀》。師古曰：以示宗室親近而反逆也。數，所角翻。</span>避諱呂、霍而弗肯稱。<span class="jiazhu">呂氏事見《呂后紀》。霍氏事見《宣帝紀》。師古曰：呂、霍二家皆坐專擅誅滅，故爲王氏諱而不言也。</span>內有管、蔡之萌，外假周公之論，兄弟據重，宗族盤互，歷上古至秦、漢，外戚僭貴未有如王氏者也。物盛必有非常之變先見，爲其人微象。<span class="jiazhu">言伏於微而著於象也。見，賢遍翻。</span>孝昭帝時，冠石立於泰山，仆柳起於上林，<span class="jiazhu">事見二十三卷昭帝元鳳三年。</span>而孝宣帝卽位。今王氏先祖墳墓在濟南者，<span class="jiazhu">王氏，本濟南東平陵人；武帝時，繡衣御史王賀旣免官，乃徙居魏郡元城。</span>其梓柱生枝葉，扶疏上出屋，根𠚏地中，<span class="jiazhu">康曰：𠚏，測洽切。余按字書，測洽之𠚏，從<span class="yinhao">「干」</span>、從<span class="yinhao">「臼」</span>，與今𠚏字不同。《漢書》作<span class="yinhao">「根垂地中」</span>。意<span class="yinhao">「𠚏」</span>卽<span class="yinhao">「垂」</span>字也。</span>雖立石起柳，無以過此之明也。事勢不兩大，王氏與劉氏亦且不並立，如下有泰山之安，則上有累卵之危。陛下爲人子孫，守持宗廟，而令國祚移於外親，降爲皁隸，<span class="jiazhu">師古曰：皁隸，卑賤之人也。《春秋左氏傳》曰：大夫臣士，士臣皁，皁臣輿，輿臣隸也。</span>縱不爲身，<span class="jiazhu">爲，于僞翻。</span>柰宗廟何！婦人內夫家而外父母家，此亦非皇太后之福也。<span class="jiazhu">如淳曰：內，猶親也；而皇太后反外夫家也。</span>孝宣皇帝不與舅平昌侯權，所以全安之也。<span class="jiazhu">平昌侯王無故，宣帝舅也。</span>夫明者起福於無形，銷患於未然，宜發明詔，吐德音，援近宗室，親而納信，<span class="jiazhu">師古曰：援，引也。謂升引而附近之也。援，音爰。近，其靳翻。</span>黜遠外戚，毋授以政，<span class="jiazhu">師古曰：遠，謂疏而離之也，音于萬翻。</span>皆罷令就弟，<span class="jiazhu">弟，與第同；《漢書》率作<span class="yinhao">「弟」</span>。孟康曰：第，宅也，有甲乙次第也；亦作<span class="yinhao">「弟」</span>。</span>以則效先帝之所行，厚安外戚，全其宗族，誠東宮之意，外家之福也。王氏永存，保其爵祿，劉氏長安，不失社稷，所以褒睦外內之姓，子子孫孫無疆之計也。如不行此策，田氏復見於今，六卿必起於漢，<span class="jiazhu">田氏篡齊，六卿分晉，言漢亦將有此禍也。復，扶又翻。</span>爲後嗣憂，昭昭甚明。唯陛下深留聖思！」</span>書奏，天子召見向，歎息悲傷其意，謂曰：<span class="yinhao">「君且休矣，吾將思之！」</span>然終不能用其言。</p>
<p class="em2 strong"><span class="yinwen">4</span>秋，關東大水。</p>
<p class="em2 strong"><span class="yinwen">5</span>八月，甲申，定陶共王康薨。</p>
<p class="em2 strong"><span class="yinwen">6</span>是歲，徙信都王興爲中山王。</p>
</div></body></html>