<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百二·晉紀二十四·海西公下</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="晉紀二十四">晉紀二十四</span></span></h1>
<p><span class="jiazhu">起屠維大荒落，盡上敦牂，凡二年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="海西公下">海西公下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="太和四年">太和四年</span></span><span class="biaozhusup" data-rel="（己巳、西元三六九年）"></span></p>
<p class="em2 strong"><span class="yinwen">1</span>春，三月，大司馬溫請與徐·兗二州刺史郗愔、江州刺史桓沖、豫州刺史袁眞等伐燕。<span class="jiazhu">慕容恪死，溫乃伐燕，自謂相時而動，可以制勝，豈知爲慕容垂所敗哉！郗，丑之翻。愔，挹淫翻。</span>初，愔在北府，<span class="jiazhu">晉都建康，以京口爲北府，歷陽爲西府，姑孰爲南州。</span>溫常云：<span class="yinhao">「京口酒可飲，兵可用。」</span><span class="jiazhu">京口兵可用，蓋山川風氣然也，豈必至謝玄用之而後敵人知畏哉！</span>深不欲愔居之；而愔暗於事機，乃遺溫牋，<span class="jiazhu">遺，于季翻。</span>欲共獎王室，請督所部出河上。愔子超爲溫參軍，取視，寸寸毀裂；乃更作愔牋，<span class="jiazhu">更，工衡翻。</span>自陳非將帥才，不堪軍旅，<span class="jiazhu">將，卽亮翻。帥，所類翻。</span>老病，乞閒地自養，勸溫幷領己所統。溫得牋大喜，卽轉愔冠軍將軍、會稽內史。<span class="jiazhu">冠，古玩翻。會稽爲王國，改太守爲內史。會，工外翻。</span>溫自領徐、兗二州刺史。夏，四月，庚戌，溫帥步騎五萬發姑孰。<span class="jiazhu">帥，讀曰率。騎，奇寄翻。</span></p>
<p class="em2 strong"><span class="yinwen">2</span>甲子，燕主暐立皇后可足渾氏，太后從弟尙書令豫章公翼之女也。<span class="jiazhu">從，才用翻。</span></p>
<p class="em2 strong"><span class="yinwen">3</span>大司馬溫自兗州伐燕。郗超曰：<span class="yinhao">「道遠，汴水又淺，<span class="jiazhu">兵亂之餘，汴水塡淤，未嘗有人浚治，故淺。汴，皮變翻。</span>恐漕運難通。」</span>溫不從。六月，辛丑，溫至金鄕，<span class="jiazhu">金鄕縣，後漢屬山陽郡，晉屬高平郡，隋屬濟陰郡，唐屬兗州，我宋屬濟州，縣在州東南九十里。</span>天旱，水道絕，溫使冠軍將軍毛虎生鑿鉅野三百里，引汶水會于清水。<span class="jiazhu">班固《地理志》，汶水出泰山萊蕪縣西南，入濟。《水經註》：濟水東北入鉅野，其故瀆又東北右合洪水；洪水上承鉅野薛訓渚，謂之桓公瀆，濟自是北注。杜佑曰：濟水，因王莽末渠涸不復截河過，今東平、濟南、淄川、北海界中有水流入海，謂之清河，實菏澤、汶水合流，亦曰濟河，蓋因舊名，非濟水也。汶，音問。</span>虎生，寶之子也。<span class="jiazhu">毛寶預有平蘇峻之功。註又見前。</span>溫引舟師自清水入河，舳艫數百里。<span class="jiazhu">舳，音逐。艫，音盧。</span>郗超曰：<span class="yinhao">「清水入河，難以通運。<span class="jiazhu">自清水入河，皆是泝流，又道里回遠，故言難以通運。</span>若寇不戰，運道又絕，因敵爲資，復無所得，<span class="jiazhu">復，扶又翻。</span>此危道也。不若盡舉見衆直趨鄴城，<span class="jiazhu">見，賢遍翻。趨，七喻翻。</span>彼畏公威名，必望風逃潰，北歸遼、碣。<span class="jiazhu">碣，音竭。</span>若能出戰，則事可立決。若欲城鄴而守之，則當此盛夏，難爲功力，百姓布野，盡爲官有，易水以南必交臂請命矣。但恐明公以此計輕銳，勝負難必，欲務持重，則若頓兵河、濟，<span class="jiazhu">濟，子禮翻。</span>控引漕運，俟資儲充備，至來夏乃進兵；雖如賖遲，<span class="jiazhu">賖，遠也。</span>然期於成功而已。捨此二策而連軍北上，<span class="jiazhu">上，時掌翻。</span>進不速決，退必愆乏。<span class="jiazhu">愆，差爽也。乏，匱竭也。此言糧運。</span>賊因此勢以日月相引，漸及秋冬，水更澀滯。<span class="jiazhu">澀，色立翻。</span>且北土早寒，三軍裘褐者少，<span class="jiazhu">少，詩沼翻。</span>恐於時所憂，非獨無食而已。」</span>溫又不從。<span class="jiazhu">郗超之謀略，豈常人所及哉，宜桓溫重之也。重之而不從其計者，直趨鄴城，決勝負於一戰，溫所不敢；頓兵河、濟以待來年，使燕得爲備，溫亦不爲也。</span></p>
<p class="em2 strong">溫遣建威將軍檀玄攻湖陸，拔之，<span class="jiazhu">湖陸縣，前漢曰湖陵，屬山陽郡，章帝更名湖陸；晉分屬高平郡。賢曰：湖陸故城在今兗州方與縣東南。</span>獲燕寧東將軍慕容忠。燕主暐以下邳王厲爲征討大都督，帥步騎二萬逆戰于黃墟，<span class="jiazhu">《水經註》：陳留小黃縣有黃鄕。杜預曰：外黃縣東有黃城，兵亂之後，城邑丘墟，故曰黃墟。帥，讀曰率。騎，奇寄翻。</span>厲兵大敗，單馬奔還。高平太守徐翻舉郡來降。前鋒鄧遐、朱序敗燕將傅顏於林渚。<span class="jiazhu">《水經註》：華水東逕棐城北，卽北林亭也。《春秋》諸侯會于棐林以救鄭，遇于北林。按林鄕故城在新鄭北；又有白鴈陂，在長社東北，林鄕西南。敗，補邁翻。</span>暐復遣樂安王臧統諸軍拒溫，<span class="jiazhu">復，扶又翻。</span>臧不能抗，乃遣散騎常侍李鳳求救于秦。<span class="jiazhu">散，悉亶翻。騎，奇寄翻。</span></p>
<p class="em2 strong">秋，七月，溫屯武陽，<span class="jiazhu">此東武陽也，漢屬東郡，魏、晉屬陽平郡，唐改曰朝城縣、屬魏州。</span>燕故兗州刺史孫元帥其族黨起兵應溫，溫至枋頭。<span class="jiazhu">帥，讀曰率。枋，音方。</span>暐及太傅評大懼，謀奔和龍。吳王垂曰：<span class="yinhao">「臣請擊之；若其不捷，走未晚也。」</span>暐乃以垂代樂安王臧爲使持節、南討大都督，<span class="jiazhu">使，疏吏翻。</span>帥征南將軍范陽王德等衆五萬以拒溫。垂表司徒左長史申胤、黃門侍郎封孚、尙書郎悉羅騰皆從軍。<span class="jiazhu">悉羅騰，蓋夷人，以部落爲氏，如《魏書·官氏志》所載，神元時餘部諸姓內入者叱羅氏、如羅氏之類。</span>胤，鍾之子；孚，放之子也。<span class="jiazhu">申鍾見九十五卷成帝咸和九年。封放見九十九卷穆帝永和七年。</span></p>
<p class="em2 strong">暐又遣散騎侍郎樂嵩請救于秦，許賂以虎牢以西之地。秦王堅引羣臣議于東堂，皆曰：<span class="yinhao">「昔桓溫伐我，至灞上，<span class="jiazhu">見九十九卷永和十年。</span>燕不救我；今溫伐燕，我何救焉！且燕不稱藩於我，我何爲救之！」</span>王猛密言於堅曰：<span class="yinhao">「燕雖強大，慕容評非溫敵也。若溫舉山東，進屯洛邑，收幽、冀之兵，引幷、豫之粟，觀兵崤、澠，<span class="jiazhu">澠，彌兗翻。</span>則陛下大事去矣。今不如與燕合兵以退溫；溫退，燕亦病矣，然後我承其弊而取之，不亦善乎！」</span><span class="jiazhu">王猛之取李儼，其計亦出此。</span>堅從之。八月，遣將軍苟池、洛州刺史鄧羌帥步騎二萬以救燕，出自洛陽，軍至潁川；<span class="jiazhu">潁州郡，治許昌。</span>又遣散騎侍郎姜撫報使于燕。<span class="jiazhu">使，疏吏翻。</span>以王猛爲尙書令。</p>
<p class="em2 strong">太子太傅封孚問於申胤曰：<span class="yinhao">「溫衆強士整，乘流直進，今大軍徒逡巡高岸，兵不接刃，未見克殄之理，事將何如？」</span>胤曰：<span class="yinhao">「以溫今日聲勢，似能有爲，然在吾觀之，必無成功。何則？晉室衰弱，溫專制其國，晉之朝臣未必皆與之同心。<span class="jiazhu">朝，直遙翻。</span>故溫之得志，衆所不願也，必將乖阻以敗其事。<span class="jiazhu">乖，異也。阻，隔也。敗，補邁翻。</span>又，溫驕而恃衆，怯於應變。大衆深入，值可乘之會，反更逍遙中流，不出赴利，欲望持久，坐取全勝；<span class="jiazhu">溫之爲計正如此，申胤料之審矣。</span>若糧廩愆懸，情見勢屈，必不戰自敗，此自然之數。」</span><span class="jiazhu">溫攻秦而不渡霸水，攻燕而徘徊枋頭，人皆咎其不進；知彼知己，溫蓋臨敵而方有見乎此也。溫之智雖不足以禁暴定功，然其去衆人亦遠矣。愆，謂糧運失期不至。懸，絕也。見，賢遍翻。</span></p>
<p class="em2 strong">溫以燕降人段思爲鄕導，<span class="jiazhu">降，戶江翻。鄕，讀曰嚮。</span>悉羅騰與溫戰，生擒思；溫使故趙將李述徇趙、魏，騰又與虎賁中郎將染干津擊斬之；<span class="jiazhu">染干，亦夷姓，如悉羅之類。</span>溫軍奪氣。</p>
<p class="em2 strong">初，溫使豫州刺史袁眞攻譙、梁，開石門以通水運，眞克譙、梁而不能開石門，<span class="jiazhu">譙、梁，譙郡及梁國也。</span>水運路塞。<span class="jiazhu">塞，悉則翻。</span></p>
<p class="em2 strong">九月，燕范陽王德帥騎一萬、蘭臺<span class="jiaozhusup">〖章：十二行本「臺」下有「治書」二字；乙十一行本同；退齋校同。〗</span>侍御史劉當帥騎五千屯石門，豫州刺史李邽帥州兵五千斷溫糧道。<span class="jiazhu">燕豫州刺史治許昌。斷，丁管翻。</span>當，佩之子也。<span class="jiazhu">劉佩爲慕容皝將，卻石虎，攻宇文，皆有功。</span>德使將軍慕容宙帥騎一千爲前鋒，與晉兵遇，宙曰：<span class="yinhao">「晉人輕剽，<span class="jiazhu">剽，匹妙翻；急也。</span>怯於陷敵，勇於乘退，宜設餌以釣之。」</span>乃使二百騎挑戰，<span class="jiazhu">挑，徒了翻。</span>分餘騎爲三伏。挑戰者兵未交而走，晉兵追之，宙帥伏以擊之，晉兵死者甚衆。</p>
<p class="em2 strong">溫戰數不利，糧儲復竭，<span class="jiazhu">數，所角翻。復，扶又翻；下同。</span>又聞秦兵將至，丙申，焚舟，棄輜重、鎧仗，<span class="jiazhu">重，直用翻。</span>自陸道奔還。以毛虎生督東燕等四郡諸軍事，領東燕太守。<span class="jiazhu">沈約曰：東燕郡，江左分濮陽所立也。余按石虎分東燕郡屬洛州，則是郡蓋祖逖在豫州時所置也。燕，於賢翻。</span></p>
<p class="em2 strong">溫自東燕出倉垣，鑿井而飲，<span class="jiazhu">汴水、濟瀆皆自北而南，恐追兵毒其上流，故鑿井而飲。</span>行七百餘里。燕之諸將爭欲追之，吳王垂曰：<span class="yinhao">「不可，溫初退惶恐，必嚴設警備，簡精銳爲後拒，擊之未必得志，不如緩之。彼幸吾未至，必晝夜疾趨，俟其士衆力盡氣衰，然後擊之，無不克矣。」</span>乃帥八千騎徐行躡其後。溫果兼道而進。數日，垂告諸將曰：<span class="yinhao">「溫可擊矣。」</span>乃急追之，及溫於襄邑。<span class="jiazhu">襄邑縣，自漢以來屬陳留郡。</span>范陽王德先帥勁騎四千伏於襄邑東澗中，與垂夾擊溫，大破之，斬首三萬級。秦苟池邀擊溫於譙，又破之，死者復以萬計。孫元遂據武陽以拒燕，燕左衞將軍孟高討擒之。</p>
<p class="em2 strong">冬，十月，己巳，大司馬溫收散卒，屯于山陽。<span class="jiazhu">劉昫曰：山陽，漢射陽縣地；晉置山陽郡，改爲山陽縣，唐爲楚州治所。</span>溫深恥喪敗，<span class="jiazhu">喪，息浪翻。</span>乃歸罪於袁眞，<span class="jiazhu">以石門不開、糧運不繼爲眞罪。</span>奏免眞爲庶人；又免冠軍將軍鄧遐官。<span class="jiazhu">冠，古玩翻。</span>眞以溫誣己，不服，表溫罪狀；朝廷不報。眞遂據壽春叛降燕，且請救；亦遣使如秦。<span class="jiazhu">降，戶江翻。使，疏吏翻；下同。</span>溫以毛虎生領淮南太守，守歷陽。<span class="jiazhu">淮南太守本治壽春，壽春旣叛，以虎生領淮南而守歷陽。歷陽本淮南屬縣，虎生守之，外以備壽春，內以衞江南。</span></p>
<p class="em2 strong"><span class="yinwen">4</span>燕、秦旣結好，<span class="jiazhu">好，呼到翻。</span>使者數往來。<span class="jiazhu">數，所角翻。</span>燕散騎侍郎<span class="jiaozhusup">〖章：十二行本「郎」下有「太原」二字；乙十一行本同；孔本同；張校同。〗</span>郝晷、給事黃門侍郎梁琛相繼如秦。<span class="jiazhu">琛，丑林翻。</span>晷與王猛有舊，猛接以平生，問以東方之事。晷見燕政不脩而秦大治，<span class="jiazhu">治，直吏翻。</span>陰欲自託於猛，頗泄其實。</p>
<p class="em2 strong">琛至長安，秦王堅方畋於萬年，<span class="jiazhu">萬年，秦之櫟陽，漢高帝更名，屬馮翊，晉屬京兆。</span>欲引見琛，<span class="jiazhu">見，賢遍翻。</span>琛曰：<span class="yinhao">「秦使至燕，燕之君臣朝服備禮，灑掃宮庭，<span class="jiazhu">朝，直遙翻。灑，所賣翻，又如字。掃，所報翻，又如字。</span>然後敢見。今秦王欲野見之，使臣不敢聞命！」</span>尙書郎辛勁謂琛曰：<span class="yinhao">「賓客入境，惟主人所以處之，君焉得專制其禮！且天子稱乘輿，<span class="jiazhu">處，昌呂翻。焉，於虔翻。乘，繩證翻。</span>所至曰行在所，何常居之有！又，《春秋》亦有遇禮，<span class="jiazhu">《春秋》：隱四年，公及宋公遇于清。《公羊傳》曰：遇者何？不期也。杜預曰：遇者，草次之期，二國各簡其禮，若道路相逢遇也。</span>何爲不可乎！」</span>琛曰：<span class="yinhao">「晉室不綱，靈祚歸德，<span class="jiazhu">靈祚，猶班彪《王命論》所謂神明之祚也。</span>二方承運，俱受明命。而桓溫猖狂，闚我王略，<span class="jiazhu">《左傳》：侵敗王略。杜預《註》曰：略，經略法度。余謂此略，封略也，如《左傳》「王與之武公之略」之略。</span>燕危秦孤，勢不獨立，是以秦主同恤時患，要結好援。<span class="jiazhu">要，一遙翻。好，呼到翻；下同。</span>東朝君臣，引領西望，愧其不競，以爲鄰憂，<span class="jiazhu">競，強也。朝，直遙翻；下同。</span>西使之辱，敬待有加。今強寇旣退，交聘方始，謂宜崇禮篤義以固二國之歡；若忽慢使臣，是卑燕也，豈脩好之義乎！夫天子以四海爲家，故行曰乘輿，止曰行在。今海縣分裂，<span class="jiazhu">騶衍曰：中國有赤縣神州，赤縣神州內有九州，禹所敍九州是也；其外有裨海環之。海縣之說，蓋本諸此。</span>天光分曜，安得以乘輿、行在爲言哉！禮，不期而見曰遇；蓋因事權行，其禮簡略，豈平居容與之所爲哉！客使單行，誠勢屈於主人；然苟不以禮，亦不敢從也。」</span>堅乃爲之設行宮，<span class="jiazhu">爲，于僞翻。</span>百僚陪位，然後延客，如燕朝之儀。</p>
<p class="em2 strong">事畢，堅與之私宴，<span class="jiazhu">倣古私覿之禮也。</span>問：<span class="yinhao">「東朝名臣爲誰？」</span>琛曰：<span class="yinhao">「太傅上庸王評，明德茂親，光輔王室；車騎大將軍吳王垂，雄略冠世，<span class="jiazhu">冠，古玩翻。</span>折衝禦侮；其餘或以文進，或以武用，官皆稱職，<span class="jiazhu">稱，尺證翻。</span>野無遺賢。」</span></p>
<p class="em2 strong">琛從兄奕爲秦尙書郎，<span class="jiazhu">從，才用翻。</span>堅使典客，館琛於奕舍。<span class="jiazhu">漢有典客之官，後改爲大鴻臚。此特臨時使之典客耳。館，音貫；下果館同。</span>琛曰：<span class="yinhao">「昔諸葛瑾爲吳聘蜀，與諸葛亮惟公朝相見，退無私面，<span class="jiazhu">瑾，亮兄弟也。爲，于僞翻。</span>余竊慕之。今使之卽安私室，所不敢也。」</span>乃不果館。奕數來就邸舍，與琛臥起，間問琛東國事。<span class="jiazhu">數，所角翻。間，古莧翻。</span>琛曰：<span class="yinhao">「今二方分據，兄弟並蒙榮龐，論其本心，各有所在。琛欲言東國之美，恐非西國之所欲聞；<span class="jiazhu">燕在關東，秦在關西，二方分據，故謂燕爲東國，秦爲西國。</span>欲言其惡，又非使臣之所得論也。<span class="jiazhu">使，疏吏翻。</span>兄何用問爲！」</span></p>
<p class="em2 strong">堅使太子延琛相見。秦人欲使琛拜太子，先諷之曰：<span class="yinhao">「鄰國之君，猶其君也；鄰國之儲君，亦何以異乎！」</span>琛曰：<span class="yinhao">「天子之子視元士，欲其由賤以登貴也。<span class="jiazhu">《禮記·郊特牲》曰：天子之元子，士也，天下無生而貴者也。</span>尙不敢臣其父之臣，況他國之臣乎！苟無純敬，則禮有往來，情豈忘恭，但恐降屈爲煩耳。」</span><span class="jiazhu">言當答拜也。</span>乃不果拜。</p>
<p class="em2 strong">王猛勸堅留琛，堅不許。</p>
<p class="em2 strong"><span class="yinwen">5</span>燕主暐遣大鴻臚溫統拜袁眞使持節、都督淮南諸軍事、征南大將軍、揚州刺史，封宣城公。<span class="jiazhu">臚，陵如翻。使，疏吏翻。</span>統未踰淮而卒。</p>
<p class="em2 strong"><span class="yinwen">6</span>吳王垂自襄邑還鄴，威名益振，太傅評愈忌之。垂奏<span class="yinhao">「所募將士忘身立効，將軍孫蓋等椎鋒陷陳，<span class="jiazhu">立効，句絕。椎，擣也，直擣其鋒也。</span>應蒙殊賞。」</span>評皆抑而不行。垂數以爲言，與評廷爭，怨隙愈深。<span class="jiazhu">數，所角翻。爭，讀如字。</span>太后可足渾氏素惡垂，<span class="jiazhu">事見一百卷穆帝升平元年。惡，烏路翻。</span>毀其戰功，與評密謀誅之。太宰恪之子楷及垂舅蘭建知之，以告垂曰：<span class="yinhao">「先發制人，<span class="jiazhu">《兵法》曰：先發制人，後發者人制之。</span>但除評及樂安王臧，餘無能爲矣。」</span>垂曰：<span class="yinhao">「骨肉相殘而首亂於國，吾有死而已，不忍爲也。」</span>頃之，二人又以告，曰：<span class="yinhao">「內意已決，<span class="jiazhu">內意，謂可足渾后之意也。</span>不可不早發。」</span>垂曰：<span class="yinhao">「必不可彌縫，吾寧避之於外，餘非所議。」</span></p>
<p class="em2 strong">垂內以爲憂，而未敢告諸子。世子令請曰：<span class="yinhao">「尊比者如有憂色，<span class="jiazhu">令呼其父曰尊。比，毗至翻。</span>豈非以主上幼沖，太傅疾賢，功高望重，愈見猜邪？」</span>垂曰：<span class="yinhao">「然。吾竭力致命以破強寇，本欲保全家國，豈知功成之後，返令身無所容。汝旣知吾心，何以爲吾謀？」</span>令曰：<span class="yinhao">「主上闇弱，委任太傅，一旦禍發，疾於駭機。<span class="jiazhu">機，弩牙也。譬之彀弩，不虞而機先發，使人震駭，故曰駭機。</span>今欲保族全身，不失大義，莫若逃之龍城，遜辭謝罪，以待主上之察，若周公之居東，庶幾感寤而得還，此幸之大者也。<span class="jiazhu">《書》：武王有疾，周公册祝于太王、王季、文王，請以身代。武王旣喪，管叔及其羣弟流言曰：「公將不利於孺子。」周公東征之。周公居東二年，則罪人斯得，乃爲詩以詒王，名之曰《鴟鴞》；王亦未敢誚公。天大雷電以風，王啓金縢，得周公代武王之說，乃執書以泣，迎周公而歸。幾，居希翻。</span>如其不然，則內撫燕、代，外懷羣夷，守肥如之險以自保，亦其次也。」</span><span class="jiazhu">肥如之險，卽盧龍之塞也。</span>垂曰：<span class="yinhao">「善！」</span></p>
<p class="em2 strong">十一月，辛亥朔，垂請畋于大陸，<span class="jiazhu">《續漢志》曰：鉅鹿，故大鹿，有大陸澤，卽廣阿澤。</span>因微服出鄴，將趨龍城；至邯鄲，<span class="jiazhu">趨，七喻翻。邯鄲縣，漢屬趙國，本趙都也；晉屬廣平郡，東魏廢，隋復置，唐屬磁州。邯鄲，音寒丹。</span>少子麟，素不爲垂所愛，逃還告狀，<span class="jiazhu">少，詩照翻。</span>垂左右多亡叛。太傅評白燕主暐，遣西平公強帥精騎追之，<span class="jiazhu">帥，讀曰率。騎，奇寄翻；下同。</span>及於范陽；世子令斷後，<span class="jiazhu">斷，丁管翻。</span>強不敢逼。會日暮，令謂垂曰：<span class="yinhao">「本欲保東都以自全，<span class="jiazhu">燕旣都鄴，謂龍城爲東都。</span>今事已泄，謀不及設；秦主方招延英傑，不如往歸之。」</span>垂曰：<span class="yinhao">「今日之計，舍此安之！」</span><span class="jiazhu">舍，讀曰捨。</span>乃散騎滅迹，傍南山復還鄴，<span class="jiazhu">傍，步浪翻。自范陽傍南山，蓋由中山、常山山谷間南還也。</span>隱于趙之顯原陵。<span class="jiazhu">顯原陵，趙主石虎虛葬處。</span>俄有獵者數百騎四面而來，抗之則不能敵，逃之則無路，不知所爲。會獵者鷹皆飛颺，衆騎散去，<span class="jiazhu">颺，戶章翻。</span>垂乃殺白馬以祭天，且盟從者。<span class="jiazhu">從，才用翻。</span></p>
<p class="em2 strong">世子令言於垂曰：<span class="yinhao">「太傅忌賢疾能，搆事以來，人尤忿恨。<span class="jiazhu">謂搆殺垂之謀也。</span>今鄴城之中，莫知尊處，如嬰兒之思母，夷、夏同之，<span class="jiazhu">夏，戶雅翻。</span>若順衆心，襲其無備，取之如指掌耳。事定之後，革弊簡能，大匡朝政，<span class="jiazhu">朝，直遙翻。</span>以輔主上，安國存家，功之大者也。今日之便，誠不可失，願給騎數人，足以辦之。」</span>垂曰：<span class="yinhao">「如汝之謀，事成誠爲大福，不成悔之何及！不如西奔，可以萬全。」</span>子馬奴潛謀逃歸，殺之而行。至河陽，爲津吏所禁，斬之而濟。遂自洛陽與段夫人、世子令、令弟寶、農、隆、兄子楷、舅蘭建、郎中令高弼俱奔秦，留妃可足渾氏於鄴。<span class="jiazhu">段夫人，垂前妃之女弟。可足渾妃，可足渾太后之妹也，詳見一百卷穆帝升平二年。高弼，垂之國卿。</span>乙泉戍主吳歸追及於閺鄕，<span class="jiazhu">乙泉戍，卽魏該所保乙泉塢也，在宜陽縣西南，洛水之北原上。閺鄕在弘農湖縣。閺，音旻。</span>世子令擊之而退。</p>
<p class="em2 strong">初，秦王堅聞太宰恪卒，陰有圖燕之志，憚垂威名，不敢發。及聞垂至，大喜，郊迎，執手曰：<span class="yinhao">「天生賢傑，必相與共成大功，此自然之數也。要當與卿共定天下，告成岱宗，然後還卿本邦，世封幽州，使卿去國不失爲子之孝，歸朕不失事君之忠，不亦美乎！」</span>垂謝曰：<span class="yinhao">「羇旅之臣，免罪爲幸；本邦之榮，非所敢望！」</span>堅復愛世子令及慕容楷之才，<span class="jiazhu">復，扶又翻。</span>皆厚禮之，賞賜鉅萬，每進見，屬目觀之。<span class="jiazhu">見，賢遍翻。屬，之欲翻。</span>關中士民素聞垂父子名，皆嚮慕之。王猛言於堅曰：<span class="yinhao">「慕容垂父子，譬如龍虎，非可馴之物，<span class="jiazhu">馴，擾也，從也，順也。豢養猛獸，使之擾狎順人之意曰馴。馴，詳遵翻。</span>若借以風雲，將不可復制，不如早除之。」</span>堅曰：<span class="yinhao">「吾方收攬英雄以清四海，柰何殺之！且其始來，吾已推誠納之矣；匹夫猶不棄言，況萬乘乎！」</span>乃以垂爲冠軍將軍，封賓徒侯，<span class="jiazhu">乘，繩證翻。冠，古玩翻。賓徒，漢縣名，屬遼西郡。</span>楷爲積弩將軍。</p>
<p class="em2 strong">燕魏尹范陽王德素與垂善，及車騎從事中郎高泰，皆坐免官。<span class="jiazhu">垂在燕爲車騎大將軍，以泰爲從事中郎。</span>尙書右丞申紹言於太傅評曰：<span class="yinhao">「今吳王出奔，外口籍籍，<span class="jiazhu">師古曰：籍籍，猶紛紛也。</span>宜徵王僚屬之賢者顯進之，粗可消謗。」</span><span class="jiazhu">粗，坐五翻。</span>評曰：<span class="yinhao">「誰可者？」</span>紹曰：<span class="yinhao">「高泰其領袖也。」</span>乃以泰爲尙書郎。泰，瞻之從子；<span class="jiazhu">高瞻見九十一卷元帝太興二年。從，才用翻。</span>紹，胤之子<span class="jiaozhusup">〖章：十二行本「子」作「兄」；乙十一行本同；退齋校同。〗</span>也。</p>
<p class="em2 strong">秦留梁琛月餘，乃遣歸。琛兼程而進，<span class="jiazhu">程，驛程也。謂行者以二驛爲程，若一程而行四驛，是兼程也。</span>比至鄴，<span class="jiazhu">比，必寐翻。</span>吳王垂已奔秦。琛言於太傅評曰：<span class="yinhao">「秦人日閱軍旅，多聚糧於陝東；<span class="jiazhu">陝，失冉翻。</span>以琛觀之，爲和必不能久。今吳王又往歸之，秦必有窺燕之謀，宜早爲之備。」</span>評曰：<span class="yinhao">「秦豈肯受叛臣而敗和好哉！」</span><span class="jiazhu">敗，補遇翻。好，呼到翻；下同。</span>琛曰：<span class="yinhao">「今二國分據中原，常有相吞之志；桓溫之入寇，彼以計相救，非愛燕也；若燕有釁，彼豈忘其本志哉！」</span><span class="jiazhu">苻堅、王猛之爲謀，梁琛固已窺見之矣。</span>評曰：<span class="yinhao">「秦主何如人？」</span>琛曰：<span class="yinhao">「明而善斷。」</span><span class="jiazhu">斷，丁亂翻。</span>問王猛，曰：<span class="yinhao">「名不虛得。」</span>評皆不以爲然。琛又以告燕主暐，暐亦不然之。以告皇甫眞，眞深憂之，上疏言：<span class="yinhao">「苻堅雖聘問相尋，然實有窺上國之心，非能慕樂德義，不忘久要也。<span class="jiazhu">樂，音洛。要，一遙翻。朱熹曰：久要，舊約也。</span>前出兵洛川，<span class="jiazhu">謂苟池、鄧羌救燕時也。</span>及使者繼至，<span class="jiazhu">使，疏吏翻。</span>國之險易虛實，<span class="jiazhu">易，以豉翻。</span>彼皆得之矣。今吳王垂又往從之，爲其謀主；伍員之禍，不可不備。<span class="jiazhu">伍員去楚奔吳，借吳兵以報楚入郢，事見《左傳》。員，音云。</span>洛陽、太原、壺關，皆宜選將益兵，以防未然。」</span><span class="jiazhu">秦後伐燕之路，果如眞所料。杜佑曰：潞州上黨縣，漢爲壺關縣。</span>暐召太傅評謀之，評曰：<span class="yinhao">「秦國小力弱，恃我爲援；且苻堅庶幾善道，<span class="jiazhu">言苻堅雖未能純以善道交鄰，猶庶幾焉。幾，居希翻。</span>終不肯納叛臣之言，絕二國之好；不宜輕自驚擾以啓寇心。」</span>卒不爲備。<span class="jiazhu">卒，子恤翻。</span></p>
<p class="em2 strong">秦遣黃門郎石越聘於燕，太傅評示之以奢，欲以誇燕之富盛。高泰及太傅參軍河間劉靖言於評曰：<span class="yinhao">「越言誕而視遠，非求好也，乃觀釁也。宜耀兵以示之，用折其謀。今乃示之以奢，益爲其所輕矣。」</span>評不從。泰遂謝病歸。</p>
<p class="em2 strong">是時太后可足渾氏侵橈國政，太傅評貪昧無厭，<span class="jiazhu">橈，奴敎翻，又奴巧翻。厭，於鹽翻。貪昧者，貪財昧利，不顧其害也。</span>貨賂上流，<span class="jiazhu">流，水行也。水行就下，無逆而上流之理。貨賂上行，言其逆於常理也。上，時掌翻；下同。</span>官非才舉，羣下怨憤。尙書左丞申紹上疏，以爲：<span class="yinhao">「守宰者，致治之本。<span class="jiazhu">治，直吏翻。</span>今之守宰，率非其人，或武臣出於行伍，或貴戚生長綺紈，旣非鄕曲之選，又不更朝廷之職。<span class="jiazhu">守，式又翻。行，戶剛翻。長，知兩翻。更，工衡翻。</span>加之黜陟無法，貪惰者無刑罰之懼，清修者無旌賞之勸。是以百姓困弊，寇盜充斥，綱頹紀紊，莫相糾攝。<span class="jiazhu">糾，督也。攝，錄也。紊，音問。</span>又官吏猥多，踰於前世，公私紛然，不勝煩擾。<span class="jiazhu">勝，音升。</span>大燕戶口，數兼二寇，<span class="jiazhu">以晉、秦爲二寇。</span>弓馬之勁，四方莫及；而比者戰則屢北，皆由守宰賦調不平，<span class="jiazhu">比，毗至翻。調，徒釣翻。</span>侵漁無已，行留俱窘，莫肯致命故也。後宮之女四千餘人，僮侍廝役尙在其外，<span class="jiazhu">廝，音斯。</span>一日之費，厥直萬金；士民承風，競爲奢靡。彼秦、吳僭僻，<span class="jiazhu">謂秦僭號而吳僻在一隅也。</span>猶能條治所部，有兼幷之心，<span class="jiazhu">治，直之翻。</span>而我上下因循，日失其序；我之不脩，彼之願也。謂宜精擇守宰，倂官省職，存恤兵家，使公私兩遂，節抑浮靡，愛惜用度，賞必當功，罰必當罪。如此則溫、猛可梟，<span class="jiazhu">謂桓溫、王猛。梟，堅堯翻。</span>二方可取，豈特保境安民而已哉！又，索頭什翼犍疲病昏悖，<span class="jiazhu">蕭子顯曰：鮮卑被髮左衽，故呼爲索頭。索，昔各翻。犍，居言翻。悖，蒲內翻。</span>雖乏貢御，<span class="jiazhu">御，進也。</span>無能爲患，而勞兵遠戍，有損無益。<span class="jiazhu">燕戍雲中以備代。</span>不若移於幷土，控制西河，南堅壺關，北重晉陽，西寇來則拒守，過則斷後，<span class="jiazhu">斷，丁管翻。</span>猶愈於戍孤城守無用之地也。」</span>疏奏，不省。<span class="jiazhu">省，悉景翻。</span></p>
<p class="em2 strong"><span class="yinwen">6</span>辛丑，丞相昱與大司馬溫會涂中，<span class="jiazhu">楊正衡曰：涂，音除。涂中，今滁州全椒縣、眞州六合縣地。</span>以謀後舉；以溫世子熙爲豫州刺史、假節。</p>
<p class="em2 strong"><span class="yinwen">7</span>初，燕人許割虎牢以西賂秦；晉兵旣退，燕人悔之，謂秦人曰：<span class="yinhao">「行人失辭。<span class="jiazhu">謂使者許割地爲失辭也。</span>有國有家者，分災救患，理之常也。」</span>秦王堅大怒，遣輔國將軍王猛、建威將軍梁成、洛州刺史鄧羌帥步騎三萬伐燕。十二月，進攻洛陽。<span class="jiazhu">帥，讀曰率。騎，奇寄翻。《考異》曰：《燕少帝紀》，此年十二月，王猛攻洛，明年正月，拔洛。《十六國·秦春秋》，十一月，王猛伐燕，遺慕容紀書，紀請降；十二月，猛受降而歸。今按《獻莊紀》云，慕容令之奔還鄴，建熙元年二月也，時王猛猶在洛。又猛遺紀書云：「去年桓溫起師。」故從《燕書》。</span></p>
<p class="em2 strong"><span class="yinwen">8</span>大司馬溫發徐、兗州民築廣陵城，徙鎭之。時征役旣頻，加之疫癘，死者什四五，百姓嗟怨。祕書監孫<span class="jiaozhusup">〖章：十二行本「孫」上有「太原」二字；乙十一行本同；孔本同；退齋校同。〗</span>盛<span class="jiazhu">漢桓帝置祕書監；晉武帝以祕書併中書省；惠帝復置祕書監，其屬有丞、有郎，幷統著作省。</span>作《晉春秋》，直書時事。大司馬溫見之，怒，謂盛子曰：<span class="yinhao">「枋頭誠爲失利，何至乃如尊君所言！<span class="jiazhu">晉人於人子之前稱其父爲尊君、尊公。</span>若此史遂行，自是關君門戶事！」</span><span class="jiazhu">言欲滅其門也。</span>其子遽拜謝請改之。時盛年老家居，性方嚴，有軌度，子孫雖斑白，待之愈峻。至是諸子乃共號泣稽顙，請爲百口切計。<span class="jiazhu">稽，音啓。</span>盛大怒，不許；諸子遂私改之。盛先已寫別本，傳之外國。及孝武帝購求異書，得之於遼東人，與見本不同，<span class="jiazhu">見，賢遍翻。</span>遂兩存之。<span class="jiazhu">史言桓溫雖以威逼改孫盛之書，終不能沒其實。</span></p>
<p class="strong"><span class="section" id="title-4"><span data-head-description="" data-head-level="h4" data-head-title="太和五年">五年</span></span><span class="biaozhusup" data-rel="（庚午、西元三七○年）"></span></p>
<p class="em2 strong"><span class="yinwen">1</span>春，正月，己亥，袁眞以梁國內史沛郡朱憲及弟汝南內史斌陰通大司馬溫，殺之。<span class="jiazhu">斌，音彬。</span></p>
<p class="em2 strong"><span class="yinwen">2</span>秦王猛遺燕荊州刺史武威王筑書<span class="jiazhu">遺，于季翻。燕荊州治洛陽。筑，張六翻。</span>曰：<span class="yinhao">「國家今已塞成皋之險，<span class="jiazhu">塞，悉則翻。</span>杜盟津之路，<span class="jiazhu">盟，讀曰孟。</span>大駕虎旅百萬，自軹關取鄴都，金墉窮戍，外無救援，城下之師，將軍所監，<span class="jiazhu">監，視也。猶言目所見也。</span>豈三百弊卒所能支也！」</span>筑懼，以洛陽降；<span class="jiazhu">降，戶江翻。</span>猛陳師受之。燕衞大將軍樂安王臧城新樂，破秦兵于石門，<span class="jiazhu">石門在滎陽；新樂亦當在滎陽界。宋白曰：衞州新鄕縣治古新樂城。新樂城，十六國時，燕將樂安王臧所築。</span>執秦將楊猛。</p>
<p class="em2 strong">王猛之發長安也，請慕容令參其軍事，以爲鄕導。將行，造慕容垂飲酒，從容謂垂曰：<span class="jiazhu">鄕，讀曰嚮。造，七到翻。從，千容翻。</span><span class="yinhao">「今當遠別，何以贈我？使我覩物思人。」</span>垂脫佩刀贈之。猛至洛陽，賂垂所親金熙，使詐爲垂使者，謂令曰：<span class="yinhao">「吾父子來此，以逃死也。今王猛疾人如讎，讒毀日深；秦王雖外相厚善，其心難知。丈夫逃死而卒不免，<span class="jiazhu">卒，子恤翻。</span>將爲天下笑。吾聞東朝比來始更悔悟，<span class="jiazhu">朝，直遙翻。比，毗至翻。</span>主、后相尤。<span class="jiazhu">主、后，謂燕主暐及可足渾后也。相尤，言相責過。</span>吾今還東，故遣告汝；吾已行矣，便可速發。」</span>令疑之，躊躇終日，<span class="jiazhu">躊，直留翻。躇，陳如翻。猶豫，住足之意。</span>又不可審覆。乃將舊騎，<span class="jiazhu">舊騎，自燕奔秦所從者。騎，奇寄翻；下同。</span>詐爲出獵，遂奔樂安王臧於石門。猛表令叛狀，垂懼而出走，及藍田，爲追騎所獲。秦王堅引見東堂，勞之曰：<span class="jiazhu">勞，力到翻。</span><span class="yinhao">「卿家國失和，委身投朕。賢子心不忘本，猶懷首丘，<span class="jiazhu">《禮記·檀弓》曰：太公封於齊，五世皆反葬於周。君子曰：樂樂其所自生，禮不忘其本。古之人有言曰：「狐死正丘首，仁也。」首，式又翻。</span>亦各其志，不足深咎。然燕之將亡，非令所能存，惜其徒入虎口耳。且父子兄弟，罪不相及，<span class="jiazhu">晉臼季薦冀缺於晉文公，公曰：「其父有罪，可乎？」對曰：「舜之罪也，殛鯀；其舉也，興禹。」《康誥》曰：父不慈，子不祗，兄不友，弟不共，不相及也。</span>卿何爲過懼而狼狽如是乎！」</span><span class="jiazhu">狼，進則跋其胡，退則疐其尾。狽，狼屬也。生子，欠一足。二者相附而後能行，故世謂進退不可而不能行者爲狼狽。</span>待之如舊。燕人以令叛而復還，其父爲秦所厚，疑令爲反間，<span class="jiazhu">復，扶又翻。間，古莧翻。</span>徙之沙城，在龍都東北六百里。<span class="jiazhu">沙城，在沙野。龍都，卽龍城。</span></p>
<p class="margin2">臣光曰：昔周得微子而革商命，<span class="jiazhu">殷紂暴虐日甚，微子抱祭器而奔周。武王乃告諸侯曰：「殷有重罪，不可不伐。」遂伐紂，殺之，而革殷命。</span>秦得由余而霸西戎，<span class="jiazhu">《史記》：戎使由余使於秦，繆公留由余而遺戎王女樂，戎王受而說之，繆公乃歸由余。由余數諫不聽，繆公使人間要由余，由余遂降秦。繆公問以伐戎之形，幷國十二，開地千里，遂霸西戎。</span>吳得伍員而克強楚，<span class="jiazhu">楚殺伍奢，其子員奔吳，吳王闔閭用其謀而伐楚，破楚入郢。</span>漢得陳平而誅項籍，<span class="jiazhu">事見九卷漢高帝二年至四年。</span>魏得許攸而破袁紹；<span class="jiazhu">事見六十三卷漢獻帝建安五年。</span>彼敵國之材臣，來爲己用，進取之良資也。王猛知慕容垂之心久而難信，獨不念燕尙未滅，垂以材高功盛，無罪見疑，窮困歸秦，未有異心，遽以猜忌殺之，是助燕爲無道而塞來者之門也，<span class="jiazhu">塞，悉則翻。</span>如何其可哉！故秦王堅禮之以收燕望，親之以盡燕情，寵之以傾燕衆，信之以結燕心，未爲過矣。猛何汲汲於殺垂，乃爲市井鬻賣之行，<span class="jiazhu">行，下孟翻。</span>有如嫉其寵而讒之者，豈雅德君子所宜爲哉！</p>
<p class="em2 strong"><span class="yinwen">3</span>樂安王臧進屯滎陽，王猛遣建威將軍梁成、洛州刺史鄧羌擊走之；留羌鎭金墉，以輔國司馬桓寅爲弘農太守，<span class="jiazhu">猛爲輔國將軍，以寅爲司馬。</span>代羌戍陝城而還。<span class="jiazhu">秦初以洛州刺史鎭陝；今鄧羌旣進金屯金墉，故以桓寅代戍陝。陝，失冉翻。</span></p>
<p class="em2 strong">秦王堅以王猛爲司徒，錄尙書事，封平陽郡侯。猛固辭曰：<span class="yinhao">「今燕、吳未平，戎車方駕，而始得一城，卽受三事之賞，<span class="jiazhu">三事，三公也。</span>若克殄二寇，將何以加之！」</span>堅曰：<span class="yinhao">「苟不蹔抑朕心，何以顯謙光之美！已詔有司權聽所守；封爵酬庸，<span class="jiazhu">庸，功也。</span>其勉從朕命！」</span></p>
<p class="em2 strong"><span class="yinwen">4</span>二月，癸酉，袁眞卒。陳郡太守朱輔立眞子瑾爲建威將軍、豫州刺史，以保壽春，遣其子乾之及司馬爨亮如鄴請命。燕人以瑾爲揚州刺史，輔爲荊州刺史。<span class="jiazhu">瑾，渠吝翻。</span></p>
<p class="em2 strong"><span class="yinwen">5</span>三月，秦王堅以吏部尙書權翼爲尙書右僕射。夏，四月，復以王猛爲司徒，錄尙書事；<span class="jiazhu">復，扶又翻；下同。</span>猛固辭，乃止。</p>
<p class="em2 strong"><span class="yinwen">6</span>燕、秦皆遣兵助袁瑾，大司馬溫遣督護竺瑤等禦之。燕兵先至，瑤等與戰于武丘，破之。<span class="jiazhu">武丘，卽丘頭，文王平諸葛誕，改曰武丘，以旌武功。杜佑曰：丘頭卽潁州沈丘縣。</span>南頓太守桓石虔克其南城。<span class="jiazhu">惠帝分汝南，立南頓郡。南城，壽春南城也。</span>石虔，溫之弟子也。</p>
<p class="em2 strong"><span class="yinwen">7</span>秦王堅復遣王猛督鎭南將軍楊安等十將步騎六萬以伐燕。</p>
<p class="em2 strong"><span class="yinwen">8</span>慕容令自度終不得免，<span class="jiazhu">度，徒洛翻。</span>密謀起兵，沙城中讁戍士數千人，令皆厚撫之。<span class="jiazhu">讁，陟革翻。</span>五月，庚午，令殺牙門孟嬀。城大涉圭懼，請自效。<span class="jiazhu">《姓譜》：涉，姓也。《左傳》晉有大夫涉佗。嬀，居爲翻。</span>令信之，引置左右。遂帥讁戍士東襲威德城，<span class="jiazhu">威德城，卽宇文涉夜干所居城也，燕王皝改曰威德城。</span>殺城郎慕容倉，據城部署，遣人招東西諸戍，翕然皆應之。鎭東將軍勃海王亮鎭龍城，令將襲之；其弟麟以告亮，亮閉城拒守。癸酉，涉圭因侍直擊令，<span class="jiazhu">令引涉圭置左右，故得因侍直而擊之。</span>令單馬走，其黨皆潰。涉圭追令至薛黎澤，擒而殺之，詣龍城白亮。亮爲誅涉圭，<span class="jiazhu">爲，于僞翻。</span>收令尸而葬之。</p>
<p class="em2 strong"><span class="yinwen">9</span>六月，乙卯，秦王堅送王猛於灞上，曰：<span class="yinhao">「今委卿以關東之任，當先破壺關，平上黨，<span class="jiazhu">魏收曰：秦置上黨郡，治壺關城，前漢治長子城，董卓治壺關城，慕容氏治安民城，後遷壺關城。</span>長驅取鄴，所謂『疾雷不及掩耳』。<span class="jiazhu">《淮南子》之言。</span>吾當親督萬衆，繼卿星發，<span class="jiazhu">星發，謂戴星而發行也。</span>舟車糧運，水陸俱進，卿勿以爲後慮也。」</span>猛曰：<span class="yinhao">「臣杖威靈，奉成算，盪平殘胡，<span class="jiazhu">盪，徒朗翻。</span>如風掃葉，願不煩鑾輿親犯塵霧，但願速敕所司部置鮮卑之所。」</span><span class="jiazhu">言預爲治舍，以待其至。</span>堅大悅。</p>
<p class="em2 strong"><span class="yinwen">10</span>秋，七月，癸酉朔，日有食之。</p>
<p class="em2 strong"><span class="yinwen">11</span>秦王猛攻壺關，楊安攻晉陽。八月，燕主暐命太傅上庸王評將中外精兵三十萬以拒秦。<span class="jiazhu">《考異》曰：《載記》云「四十萬」，今從《晉春秋》。</span>暐以秦寇爲憂，召散騎侍郎李鳳、<span class="jiazhu">散，悉亶翻。騎，奇寄翻；下同。</span>黃門侍郎梁琛、中書侍郎樂嵩問曰：<span class="yinhao">「秦兵衆寡何如？今大軍旣出，秦能戰乎？」</span>鳳曰：<span class="yinhao">「秦國小兵弱，非王師之敵；景略常才，又非太傅之比，不足憂也。」</span><span class="jiazhu">王猛，字景略。</span>琛、嵩曰：<span class="yinhao">「勝敗在謀，不在衆寡。秦遠來爲寇，安肯不戰！且吾當用謀以求勝，豈可冀其不戰而已乎！」</span>暐不悅。王猛克壺關，執上黨太守南安王越，所過郡縣，皆望風降附。<span class="jiazhu">降，戶江翻。</span>燕人大震。</p>
<p class="em2 strong">黃門侍郎封孚問司徒長史申胤曰：<span class="yinhao">「事將何如？」</span>胤歎曰：<span class="yinhao">「鄴必亡矣，吾屬今茲將爲秦虜。然越得歲而吳伐之，卒受其禍。<span class="jiazhu">《左傳》：昭三十二年，吳伐越。史墨曰：「不及四十年，越其有吳乎！越得歲而吳伐之，必受其凶。」杜預《註》曰：此年歲在星紀，星紀，吳、越之分也。歲星所在，其國有福，吳先用兵，故反受其殃。卒，子恤翻。</span>今福德在燕，<span class="jiazhu">福德在燕，亦謂歲星在燕分也。後苻堅所謂「昔吾滅燕，亦犯歲而捷」是也。</span>秦雖得志，而燕之復建，不過一紀耳。」</span><span class="jiazhu">爲後燕復興張本。復，扶又翻，又如字。</span></p>
<p class="em2 strong"><span class="yinwen">12</span>大司馬溫自廣陵帥衆二萬討袁瑾；以襄城太守劉波爲淮南內史，將五千人鎭石頭。波，隗之孫也。<span class="jiazhu">元帝之末，劉隗避王敦之難，因北奔于後趙。帥，讀曰率。將，卽亮翻；下同。</span>癸丑，溫敗瑾于壽春，<span class="jiazhu">敗，補邁翻。</span>遂圍之。燕左衞將軍孟高將騎兵救瑾，至淮北，未渡，會秦伐燕，燕召高還。<span class="jiazhu">還，從宣翻，又如字。</span></p>
<p class="em2 strong"><span class="yinwen">13</span>廣漢妖賊李弘，詐稱漢歸義侯勢之子，聚衆萬餘人，自稱聖王，年號鳳凰。<span class="jiazhu">妖，於驕翻。</span>隴西人李高，詐稱成主雄之子，攻破涪城，<span class="jiazhu">涪，音浮。</span>逐梁州刺史楊亮。九月，益州刺史周楚遣子瓊討高，又使瓊子梓潼太守虓討弘，皆平之。<span class="jiazhu">虓，虛交翻。</span></p>
<p class="em2 strong"><span class="yinwen">14</span>秦楊安攻晉陽，晉陽兵多糧足，久之未下。王猛留屯騎校尉苟長戍壺關，<span class="jiazhu">「苟長」，恐當作「苟萇」。</span>引兵助安攻晉陽，爲地道，使虎牙將軍張蚝帥壯士數百潛入城中，大呼斬關，納秦兵。<span class="jiazhu">呼，火故翻。</span>辛巳，猛、安入晉陽，執燕幷州刺史東海王莊。太傅評畏猛不敢進，屯于潞川。<span class="jiazhu">據《水經註》：潞川在上黨潞縣北。闞駰曰：潞水，卽漳水也。爲冀州浸。</span>冬，十月，辛亥，猛留將軍武都毛當戍晉陽，進兵潞川，與慕容評相持。</p>
<p class="em2 strong">壬戌，猛遣將軍徐成覘燕軍形要，<span class="jiazhu">形者，見於外；要者，有諸中。覘見其形，未足以決勝負；覘見其要，則勝負之機決矣。覘，丑廉翻，又丑豔翻。</span>期以日中；及昏而返，猛怒，將斬之。鄧羌請之曰：<span class="yinhao">「今賊衆我寡，詰朝將戰；<span class="jiazhu">杜預曰：詰朝，平旦也。詰，去吉翻。朝，如字。</span>成，大將也，宜且宥之。」</span>猛曰：<span class="yinhao">「若不殺成，軍法不立。」</span>羌固請曰：<span class="yinhao">「成，羌之郡將也，<span class="jiazhu">成蓋爲羌本郡太守。將，卽亮翻；下同。</span>雖違期應斬，羌願與成効戰以贖之。」</span><span class="jiazhu">効戰，謂効力決戰也。</span>猛弗許。羌怒，還營，嚴鼓勒兵，將攻猛。猛問其故，羌曰：<span class="yinhao">「受詔討遠賊；今有近賊，自相殺，欲先除之！」</span>猛謂羌義而有勇，使語之曰：<span class="yinhao">「將軍止，吾今赦之。」</span>成旣免，羌詣猛謝。猛執其手曰：<span class="yinhao">「吾試將軍耳，將軍於郡將尙爾，況國家乎，吾不復憂賊矣！」</span><span class="jiazhu">語，牛倨翻。復，扶又翻。</span></p>
<p class="em2 strong">太傅評以猛懸軍深入，欲以持久制之。評爲人貪鄙，鄣固山泉，鬻樵及水，<span class="jiazhu">山者，樵之所仰；泉者，汲之所仰。障固山泉，使軍士不得樵汲，而鬻薪水以牟利。</span>積錢帛如丘陵；<span class="jiazhu">賈公彥曰：高曰丘，大阜曰陵。</span>士卒怨憤，莫有鬬志。猛聞之，笑曰：<span class="yinhao">「慕容評眞奴才，雖億兆之衆不足畏，況數十萬乎！吾今茲破之必矣。」</span>乃遣游擊將軍郭慶帥騎五千，夜從間道出評營後，燒評輜重，火見鄴中。<span class="jiazhu">間，古莧翻。重，直用翻。見，賢遍翻。潞川地形高而近鄴，且火盛，故鄴中望而見之。</span>燕主暐懼，遣侍中蘭伊讓評曰：<span class="yinhao">「王，高祖之子也，<span class="jiazhu">慕容廆廟號高祖。</span>當以宗廟社稷爲憂，柰何不撫戰士而榷賣樵水，專以貨殖爲心乎！<span class="jiazhu">榷，古岳翻。</span>府庫之積，朕與王共之，何憂於貧！若賊兵遂進，家國喪亡，<span class="jiazhu">喪，息浪翻。</span>王持錢帛欲安所置之！」</span>乃命悉以其錢帛散之軍士，<span class="jiazhu">酈道元曰：評鬻水與軍人，絹匹，與水二石。</span>且趨使戰。<span class="jiazhu">趨，讀曰趣，音趨玉翻。</span>評大懼，遣使請戰於猛。<span class="jiazhu">使，疏吏翻。</span></p>
<p class="em2 strong">甲子，猛陳於渭源而誓之<span class="jiazhu">按渭水不出潞縣。《水經註》有涅水出潞縣西覆甑山。或者「渭」字其「涅」字之誤乎？又按溫公《稽古錄》，書王猛破評于清原。杜預曰：河東聞喜縣北有清原。其地又與潞川相遠，姑存疑以待知者。杜佑《通典》作「潞源」。陳，讀曰陣；下同。</span>曰：<span class="yinhao">「王景略受國厚恩，任兼內外，今與諸君深入賊地，當竭力致死，有進無退，共立大功，以報國家；受爵明君之朝，稱觴父母之室，不亦美乎！」</span><span class="jiazhu">受爵明君之朝，謂有功而受賞於朝也。稱觴父母之室，謂受賞而歸，舉酒爲父母壽也。朝，直遙翻。</span>衆皆踴躍，破釜棄糧，大呼競進。<span class="jiazhu">呼，火故翻。</span></p>
<p class="em2 strong">猛望燕兵之衆，謂鄧羌曰：<span class="yinhao">「今日之事，非將軍不能破勍敵，<span class="jiazhu">勍，渠京翻。</span>成敗之機，在茲一舉，將軍勉之！」</span>羌曰：<span class="yinhao">「若能以司隸見與者，公勿以爲憂。」</span>猛曰：<span class="yinhao">「此非吾所及也。必以安定太守、萬戶侯相處。」</span><span class="jiazhu">秦雍州刺史治安定，安定在秦中爲大郡。處，昌呂翻。</span>羌不悅而退。俄而兵交，猛召羌，羌寢不應。猛馳就許之，羌乃大飲帳中，與張蚝、徐成等跨馬運矛，馳赴燕陳，出入數四，旁若無人，所殺傷數百。及日中，燕兵大敗，俘斬五萬餘人，乘勝追擊，所殺及降者又十萬餘人。<span class="jiazhu">降，戶江翻。</span>評單騎走還鄴。</p>
<p class="margin2">崔鴻曰：鄧羌請郡將以撓法，徇私也；<span class="jiazhu">撓，奴敎翻，又女巧翻。</span>勒兵欲攻王猛，無上也；臨戰豫求司隸，邀君也；有此三者，罪孰大焉！猛能容其所短，收其所長，若馴猛虎，馭悍馬，以成大功。《詩》曰：<span class="yinhao">「采葑采菲，無以下體。」</span><span class="jiazhu">《詩·谷風》之辭。毛氏曰：葑，須也；菲，芴也；下體，根莖也。鄭氏曰：此二菜者，蔓菁與葍之類也，皆上下可食，然而其根有美時，有惡時；采之者，不可以根惡時幷棄其葉。陸璣《草木疏》曰：葑，蕪菁也。菲，息菜。郭璞曰：葑，菘菜也。江南有菘，江北有蔓菁，相似而異。菲，芴，土瓜也。息菜似蕪菁，華紫赤色，可食。葍，大葉，白華，根如指，色白可食。葍，方六翻。</span>猛之謂矣！</p>
<p class="em2 strong"><span class="yinwen">15</span>秦兵長驅而東，<span class="jiazhu">自潞川而東攻鄴。</span>丁卯，圍鄴。猛上疏稱：<span class="yinhao">「臣以甲子之日，大殲醜類。<span class="jiazhu">謂甲子之日克勝，事同周武王克紂。殲，息廉翻。</span>順陛下仁愛之志，使六州士庶，不覺易主，自非守迷違命，一無所害。」</span>秦王堅報之曰：<span class="yinhao">「將軍役不踰時，<span class="jiazhu">三月爲一時。</span>而元惡克舉，勳高前古。朕今親帥六軍，星言電赴。<span class="jiazhu">《詩》曰：星言夙駕。謂早駕見星而行也。電赴，言其疾也。帥，讀曰率。</span>將軍其休養將士，以待朕至，然後取之。」</span></p>
<p class="em2 strong">猛之未至也，鄴旁剽劫公行，<span class="jiazhu">剽，匹妙翻。</span>及猛至，遠近帖然；號令嚴明，軍無私犯，<span class="jiazhu">言軍士不敢私犯鄴民也。</span>法簡政寬，燕民各安其業，更相謂曰：<span class="yinhao">「不圖今日復見太原王！」</span><span class="jiazhu">更，工衡翻。復，扶又翻。</span>王猛聞之，歎曰：<span class="yinhao">「慕容玄恭信奇士也，可謂古之遺愛矣！」</span><span class="jiazhu">慕容恪，字玄恭，封太原王。</span>設太牢以祭之。</p>
<p class="em2 strong">十一月，秦王堅留李威輔太子守長安，陽平公融鎭洛陽，自帥精銳十萬赴鄴，七日而至安陽，<span class="jiazhu">《晉志》：安陽縣屬魏郡。魏收《志》曰：天平初，併蕩陰、安陽屬鄴。又汲郡北脩武縣有安陽城。</span>宴祖父時故老。<span class="jiazhu">苻洪父子先屯枋頭，有故老尙存，聞堅之來，迎於安陽，故宴之。</span>猛潛如安陽謁堅，堅曰：<span class="yinhao">「昔周亞夫不迎漢文帝，<span class="jiazhu">見十五卷漢文帝後六年。</span>今將軍臨敵而棄軍，何也？」</span>猛曰：<span class="yinhao">「亞夫前卻人主以求名，臣竊少之。<span class="jiazhu">少，詩沼翻。</span>且臣奉陛下威靈，擊垂亡之虜，譬如釜中之魚，何足慮也！監國沖幼，<span class="jiazhu">太子守曰監國。監，工銜翻。</span>鸞駕遠臨，脫有不虞，悔之何及！陛下忘臣灞上之言邪！」</span></p>
<p class="em2 strong">初，燕宜都王桓帥衆萬餘屯沙亭，<span class="jiazhu">杜預曰：陽平元城縣有沙亭。</span>爲太傅評後繼，聞評敗，引兵屯內黃。<span class="jiazhu">內黃縣自漢以來屬魏郡。</span>堅使鄧羌攻信都。丁丑，桓帥鮮卑五千奔龍城。戊寅，燕散騎侍郎餘蔚帥扶餘、高句麗及上黨質子五百餘人，<span class="jiazhu">蔚，於勿翻。燕蓋遣兵戍上黨，取其子弟留於鄴以爲質。餘蔚，扶餘王子，故陰率諸質子開門以納秦兵。質，音致。句，如字，又音駒。麗，力知翻。</span>夜，開鄴北門納秦兵，燕主暐與上庸王評、樂安王臧、定襄王淵、左衞將軍孟高、殿中將軍艾朗等奔龍城。<span class="jiazhu">《姓譜》：艾姓，《晏子春秋》齊有大夫艾孔。《風俗通》有龐儉母艾氏。</span>辛巳，秦王堅入鄴宮。</p>
<p class="em2 strong">慕容垂見燕公卿大夫及故時僚吏，有慍色。<span class="jiazhu">慍，於問翻。</span>高弼言於垂曰：<span class="yinhao">「大王憑祖宗積累之資，負英傑高世之略，遭值迍阨，<span class="jiazhu">迍，株倫類。</span>棲集外邦。今雖家國傾覆，安知其不爲興運之始邪！愚謂國之舊人，宜恢江海之量，有以慰結其心，以立覆簣之基，成九仞之功，<span class="jiazhu">言譬如爲山，自覆一簣而進成九仞之功。簣，求位翻，土籠也。八尺曰仞。</span>柰何以一怒捐之，愚竊爲大王不取也！」</span><span class="jiazhu">高弼先從垂奔秦，故敢進言。爲，于僞翻。</span>垂悅，從之。</p>
<p class="em2 strong">燕主暐之出鄴也，衞士猶千餘騎，旣出城，皆散，惟十餘騎從行；秦王堅使游擊將軍郭慶追之。時道路艱難，孟高扶侍暐，經護二王，<span class="jiazhu">二王，謂樂安王臧、定襄王淵也。</span>極其勤瘁，<span class="jiazhu">瘁，秦醉翻。</span>又所在遇盜，轉鬬而前。數日，行至福祿，依冢解息，<span class="jiazhu">解息，解鞍息馬也。冢，知隴翻。</span>盜二十餘人猝至，皆挾弓矢，高持刀與戰，殺傷數人。高力極，<span class="jiazhu">力疲極也。</span>自度必死，乃直前抱一賊，頓擊於地，大呼曰：<span class="yinhao">「男兒窮矣！」</span>餘賊從旁射高，殺之。<span class="jiazhu">度，徒洛翻。射，而亦翻。</span>艾朗見高獨戰，亦還趨賊，幷死。<span class="jiazhu">趨，七喻翻。</span>暐失馬步走，郭慶追及於高陽，部將巨武將縛之，<span class="jiazhu">《姓譜》：巨，姓也。</span>暐曰：<span class="yinhao">「汝何小人，敢縛天子！」</span>武曰：<span class="yinhao">「我受詔追賊，何謂天子！」</span>執以詣秦王堅，堅詰其不降而走之狀，<span class="jiazhu">詰，去吉翻。降，戶江翻；下同。</span>對曰：<span class="yinhao">「狐死首丘，欲歸死於先人墳墓耳。」</span><span class="jiazhu">慕容氏之先皆葬昌黎。</span>堅哀而釋之，令還宮，帥文武出降。<span class="jiazhu">晉穆帝永和八年，燕主儁改元稱帝，傳子暐，共十九年而亡。帥，讀曰率。</span>暐稱孟高、艾朗之忠於堅，堅命厚加斂葬，<span class="jiazhu">斂，力贍翻。</span>拜其子爲郎中。</p>
<p class="em2 strong">郭慶進至龍城，太傅評奔高句麗，高句麗執評，送於秦。宜都王桓殺鎭東將軍勃海王亮，幷其衆，奔遼東。遼東太守韓稠，先已降秦，桓至，不得入，攻之，不克。郭慶遣將軍朱嶷擊之，桓棄衆單走，嶷獲而殺之。<span class="jiazhu">嶷，魚力翻。</span></p>
<p class="em2 strong">諸州牧守及六夷渠帥盡降於秦，<span class="jiazhu">帥，所類翻。</span>凡得郡百五十七，戶二百四十六萬，口九百九十九萬。以燕宮人、珍寶分賜將士。<span class="jiazhu">將，卽亮翻。</span>下詔大赦曰：<span class="yinhao">「朕以寡薄，猥承休命，不能懷遠以德，柔服四維，<span class="jiazhu">四維，東南維，西南維，東北維，西北維。</span>至使戎車屢駕，有害斯民，雖百姓之過，然亦朕之罪也。其大赦天下，與之更始。」</span><span class="jiazhu">更，工衡翻。</span></p>
<p class="em2 strong">初，梁琛之使秦也，<span class="jiazhu">使，疏吏翻。</span>以侍輦苟純爲副。<span class="jiazhu">侍輦之官，蓋燕所置近臣也。</span>琛每應對，不先告純；純恨之，歸言於燕主暐曰：<span class="yinhao">「琛在長安，與王猛甚親善，疑有異謀。」</span>琛又數稱秦王堅及王猛之美，<span class="jiazhu">數，所角翻。</span>且言秦將興師，宜爲之備。已而秦果伐燕，皆如琛言，暐乃疑琛知其情。及慕容評敗，遂收琛繫獄。秦王堅入鄴而釋之，除中書著作郎，<span class="jiazhu">秦蓋循晉初之制，併祕書於中書省也。</span>引見，<span class="jiazhu">見，賢遍翻。</span>謂之曰：<span class="yinhao">「卿昔言上庸王、吳王皆將相奇材，<span class="jiazhu">將，卽亮翻。相，息亮翻。</span>何爲不能謀畫，自使亡國？」</span>對曰：<span class="yinhao">「天命廢興，豈二人所能移也！」</span>堅曰：<span class="yinhao">「卿不能見幾而作，虛稱燕美，忠不自防，反爲身禍，可謂智乎？」</span>對曰：<span class="yinhao">「臣聞『幾者動之微，吉<span class="jiaozhusup">〖章：十二行本「吉」下有「凶」字；乙十一行本同；退齋校同。〗</span>之先見者也。』<span class="jiazhu">《易·大傳》之辭。幾，居希翻。見，賢遍翻。</span>如臣愚暗，實所不及。然爲臣莫如忠，爲子莫如孝，自非有一至之心者，莫能保忠孝之始終。是以古之烈士，臨危不改，見死不避，以徇君親。彼知幾者，心達安危，身擇去就，不顧家國，臣就使知之，尙不忍爲，況非所及邪！」</span><span class="jiazhu">梁琛忠於所事，秦王堅不能顯而庸之，識者有以知秦祚之不長矣。</span></p>
<p class="em2 strong">堅聞悅綰之忠，<span class="jiazhu">悅綰事見上卷三年。</span>恨不及見，拜其子爲郎中。</p>
<p class="em2 strong">堅以王猛爲使持節、都督關東六州諸軍事、車騎大將軍、開府儀同三司、冀州牧，鎭鄴，<span class="jiazhu">使，疏吏翻。騎，奇寄翻。</span>進爵清河郡侯，悉以慕容評第中之物賜之。賜楊安爵博平縣侯；以鄧羌爲使<span class="jiaozhusup">〖章：十二行本無「使」字；乙十一行本同；退齋校同。〗</span>持節、征虜將軍、安定太守，賜爵眞定郡侯；郭慶爲持節、都督幽州諸軍事、幽州刺史，鎭薊，<span class="jiazhu">薊，音計。</span>賜爵襄城侯。<span class="jiazhu">賜爵者，賜之侯爵，非有國有土也。一曰：先未列爵，今始賜之。</span>其餘將士封賞各有差。</p>
<p class="em2 strong">堅以京兆韋鐘爲魏郡太守，彭豹爲陽平太守；<span class="jiazhu">燕都鄴，以魏郡太守爲京尹。陽平，輔郡也，故堅皆以秦人守之。</span>其餘州縣牧、守、令、長，皆因舊以授之。<span class="jiazhu">盡易州縣牧、守、令、長，旣駭觀聽，且人情新舊不相安，故皆因舊。</span>以燕常山太守申紹爲散騎侍郎，使與散騎侍郎京兆韋儒俱爲繡衣使者，循行關東州郡，觀省風俗，<span class="jiazhu">行，下孟翻。省，悉景翻。</span>勸課農桑，振恤窮困，收葬死亡，旌顯節行，燕政有不便於民者，皆變除之。<span class="jiazhu">並用燕、秦之人爲繡衣使者。用燕人者，以其習關東風俗；用秦人者，使宣堅之德意也。行，下孟翻。</span></p>
<p class="em2 strong">十二月，秦王堅遷慕容暐及燕后妃、王公、百官幷鮮卑四萬餘戶于長安。<span class="jiazhu">爲後鮮卑乘亂攻秦張本。</span></p>
<p class="em2 strong">王猛表留梁琛爲主簿，領記室督。<span class="jiazhu">晉制：諸公府有主簿、記室督各一人。今猛以琛兼之。</span>他日，猛與僚屬宴語及燕朝使者，猛曰：<span class="yinhao">「人心不同：昔梁君至長安，專美本朝；樂君但言桓溫軍盛；郝君微說國弊。」</span><span class="jiazhu">梁琛、樂嵩、郝晷也。本朝、國弊，皆謂燕也。朝，直遙翻。使，疏吏翻。</span>參軍馮誕曰：<span class="yinhao">「今三子皆爲國臣，<span class="jiazhu">此國謂秦也。</span>敢問取臣之道何先？」</span>猛曰：<span class="yinhao">「郝君知幾爲先。」</span><span class="jiazhu">幾，居希翻。</span>誕曰：<span class="yinhao">「然則明公賞丁公而誅季布也。」</span><span class="jiazhu">言取臣之道，與漢高帝異。</span>猛大笑。</p>
<p class="em2 strong">秦王堅自鄴如枋頭，宴父老，改枋頭曰永昌，復之終世。<span class="jiazhu">復，方目翻，除賦役也；復除賦役，終秦王之世也。</span>甲寅，至長安，封慕容暐爲新興侯；以燕故臣慕容評爲給事中，皇甫眞爲奉車都尉，李洪爲駙馬都尉，皆奉朝請；<span class="jiazhu">三人者，燕之三公也。</span>李邽爲尙書，封衡爲尙書郎，慕容德爲張掖太守，<span class="jiazhu">爲德兄子超留張掖而入姚氏張本。</span>燕國平叡爲宣威將軍，悉羅騰爲三署郎；<span class="jiazhu">漢有五官署郎、左署郎、右署郎，故曰三署郎。舊制：郎年五十以上，屬五官，其次分在左右署；秦遂以三署郎爲官稱。</span>其餘封署各有差。衡，裕之子也。<span class="jiazhu">慕容皝之興也，封裕以忠諫顯。</span></p>
<p class="em2 strong">燕故太史黃泓歎曰：<span class="yinhao">「燕必中興，其在吳王乎！恨吾老，不及見耳！」</span><span class="jiazhu">慕容之初興，黃泓歸之。及儁之取中原，黃泓贊其決：泓知數者也。</span>汲郡趙秋曰：<span class="yinhao">「天道在燕，<span class="jiazhu">謂歲星在燕分也。</span>不<span class="jiaozhusup">〖章：十二行本「不」上有「而秦滅之」四字；乙十一行本同；退齋校同；張校同，云無註本亦脫。〗</span>及十五年，秦必復爲燕有。」</span></p>
<p class="em2 strong">慕容桓之子鳳，年十一，陰有復讎之志，鮮卑、丁零有氣幹者皆傾身與之交結。<span class="jiazhu">爲後慕容鳳與丁零起兵攻秦張本。</span>權翼見而謂之曰：<span class="yinhao">「兒方以才望自顯，勿效爾父不識天命！」</span>鳳厲色曰：<span class="yinhao">「先王欲建忠而不遂，此乃人臣之節；君侯之言，豈獎勸將來之義乎！」</span>翼改容謝之，言於秦王堅曰：<span class="yinhao">「慕容鳳忼慨有才器；但狼子野心，恐終不爲人用耳。」</span><span class="jiazhu">《左傳》：楚令尹子文曰：「狼子野心。」史言燕之臣子非久下人者。</span></p>
<p class="em2 strong"><span class="yinwen">16</span>秦省雍州。<span class="jiazhu">秦置雍州於安定，今省雍州入司隸校尉。</span></p>
<p class="em2 strong"><span class="yinwen">17</span>是歲，仇池公楊世卒，子纂立，始與秦絕。叔父武都太守統與之爭國，起兵相攻。<span class="jiazhu">爲秦攻仇池張本。</span></p>




</div></body></html>