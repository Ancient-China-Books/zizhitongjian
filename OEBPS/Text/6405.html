<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百六十一·唐紀七十七·昭宗聖穆景文孝皇帝中之上</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="唐紀七十七">唐紀七十七</span></span></h1>
<p><span class="jiazhu">起強圉大荒落<span class="biaozhusup" data-rel="（丁巳）"></span>，盡屠維協洽<span class="biaozhusup" data-rel="（己未）"></span>，凡三年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="昭宗聖穆景文孝皇帝中之上">昭宗聖穆景文孝皇帝中之上</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="乾寧四年">乾寧四年</span></span><span class="biaozhusup" data-rel="（丁巳、西元八九七年）"></span></p>
<p class="em2 strong"><span class="yinwen">1</span>春，正月，甲申，韓建奏：<span class="yinhao">「防城將張行思等<span class="jiazhu">張行思，華州防城將也。將，卽亮翻。</span>告睦、濟、韶、通、彭、韓、儀、陳八王<span class="jiazhu">皆嗣王也。睦、韶、韓，代宗之後；彭，肅宗之後；陳，文宗之後；史皆逸其名及其世系。</span>謀殺臣，劫車駕幸河中。」</span>建惡諸王典兵，<span class="jiazhu">惡，烏路翻。</span>故使行思等告之。上大驚，召建諭之；建稱疾不入。令諸王詣建自陳，建表稱：<span class="yinhao">「諸王忽詣臣理所，不測事端。<span class="jiazhu">建言諸王爲變，事出不測也。</span>臣詳酌事體，不應與諸王相見。」</span>又稱：<span class="yinhao">「諸王當自避嫌疑，不可輕爲舉措。陛下若以友愛含容，請依舊制，令歸十六宅，妙選師傅，敎以詩書，不令典兵預政。」</span><span class="jiazhu">援開元、天寶舊制，不令諸王出閤。</span>且曰：<span class="yinhao">「乞散彼烏合之兵，用光《麟趾》之化。」</span><span class="jiazhu">《詩序》曰：《關雎》之化行，雖衰世之公子，皆信厚如《麟趾》之時。</span>建慮上不從，引麾下精兵圍行宮，<span class="jiazhu">以兵脅君。</span>表疏連上。<span class="jiazhu">上，時掌翻。</span>上不得已，是夕，詔諸王所領軍士並縱歸田里，諸王勒歸十六宅，其甲兵並委韓建收掌。建又奏：<span class="yinhao">「陛下選賢任能，足清禍亂，何必別置殿後四軍！<span class="jiazhu">四軍，卽安聖、捧宸、保寧、宣化也。置見上卷上年。</span>顯有厚薄之恩，乖無偏無黨之道。<span class="jiazhu">《書》曰：無偏無黨，王道蕩蕩。韓建安識《書》語，李巨川敎之耳，宜其不免於誅也。一本<span class="yinhao">「厚」</span>下更有<span class="yinhao">「有」</span>字。</span>且所聚皆坊市無賴姦猾之徒，平居猶思禍變，臨難必不爲用，<span class="jiazhu">難，乃旦翻。</span>而使之張弓挾刃，密邇皇輿，臣竊寒心，乞皆罷。」</span>詔<span class="jiaozhusup">【章：十二行本「詔」上有「遣」字；乙十一行本同；張校同；孔本有「遣」字，無「亦」字。】</span>亦從之。於是殿後四軍二萬餘人悉散，天子之親軍盡矣。捧日都頭李筠，石門扈從功第一，<span class="jiazhu">石門扈從事見上卷二年。從，才用翻。</span>建復奏斬於大雲橋。<span class="jiazhu">復，扶又翻。大雲橋在華州大雲寺前。武后時令天下諸州各置大雲寺以藏《大雲經》，著受命之符也。</span>建又奏：<span class="yinhao">「玄宗之末，永王璘暫出江南，遽謀不軌。<span class="jiazhu">事見《肅宗紀》至德元載、二載。</span>代宗時吐蕃入寇，光啓中朱玫亂常，皆援立宗支以繫人望。<span class="jiazhu">謂吐蕃立廣武王承宏、朱玫立襄王熅也，事各見前《紀》。援，于元翻。</span>今諸王銜命四方者，乞皆召還。」</span><span class="jiazhu">指言延王戒丕等。</span>又奏：<span class="yinhao">「諸方士出入禁庭，眩惑聖聽，宜皆禁止，無得入宮。」</span><span class="jiazhu">指言許巖士等。</span>詔悉從之。建旣幽諸王於別第，知上意不悅，乃奏請立德王爲太子，欲以解之。丁亥，詔立德王祐爲皇太子，仍更名裕。<span class="jiazhu">更，工衡翻。《考異》曰：《勤王錄》曰：<span class="yinhao">「公以儲副之設，國之大本，上表云云，敕宜從允，時正月十一日也。當四日之間，而儲君奉冢祀，宗室歸藩邸，逢頭突鬢之士不入於禁門，文成、五利之徒不陳其左道，君父開悟，遐邇詠歌，人不震驚，市無易肆，公之力也。」</span>李巨川著書，矯誣善惡乃至於此！今從《實錄》。</span></p>
<p class="em2 strong"><span class="yinwen">2</span>龐師古、葛從周倂兵攻鄆州，朱瑄兵少食盡，不復出戰，但引水爲深壕以自固。辛卯，師古等營於水西南，命爲浮梁。癸巳，潛決濠水。丙申，浮梁成，師古夜以中軍先濟。瑄聞之，棄城奔中都，<span class="jiazhu">按《九域志》，中都縣在鄆州東南六十里。</span>葛從周逐之，野人執瑄及妻子以獻。<span class="jiazhu">僖宗中和二年，朱瑄得鄆州，至是而亡。《考異》曰：薛居正《五代史·梁太祖紀》：<span class="yinhao">「辛卯，營于濟水之次，龐師古令諸將撤木爲橋。乙未夜，師古以中軍先濟，朱瑄棄壁夜走，葛從周擒瑄幷妻男以獻。」</span>按濟水自王莽時大旱，不復能絕河而南，自是河南無濟水。《編遺錄》曰：<span class="yinhao">「五月，遣騎於鄆州軍前追從周，徑往洹水董師，以代侯言，師古留攻鄆。」</span>《梁太祖實錄》：<span class="yinhao">「四年正月，復以洹水之師大舉伐鄆，十五日辛卯，營其西南河外，龐師古命諸將撤木爲橋以圖宵濟。癸巳，前軍以心膂百人盜決河口，甲午，浮橋集水次。乙未夜，師古中軍先濟，聲振壁內。朱瑄聞之，棄壁走。」</span>《編遺錄》：<span class="yinhao">「四年正月己卯，朱瑄兵少糧盡，不敢出戰，然深溝高壘，難越也。從周、師古乃取清河內小舟，採野葛草茅，索之以爲巨纜，乃於其牆南建浮橋。丙申，功就，我師渡橋，朱瑄奔遁。」</span>皆不云濟水。師古去年三月已敗鄆兵于馬頰，追至西門，據故洛亭子爲寨。乙未夜先濟，蓋鄆城下清河水，疑朱瑄引之以環城固守，故師古等爲浮橋以濟師。河旣可決，明非自然之水也。《舊紀》：<span class="yinhao">「癸未，龐師古陷鄆州，朱瑄與妻榮氏潰圍走。瑄至中都，爲野人所殺，榮氏俘於軍。」</span>《新紀》：<span class="yinhao">「丙申，全忠陷鄆州。」</span>《實錄》：<span class="yinhao">「二月，丙午朔，陷鄆州，瑄至中都，爲亂兵所殺，妻榮至汴爲尼。」</span>據薛《史》，辛卯營於濟水，則癸未鄆未破也。《新紀》云丙申陷鄆，《實錄》二月，蓋約奏到。今從《編遺錄》、《新紀》。</span></p>
<p class="em2 strong"><span class="yinwen">3</span>己亥，罷孫偓鳳翔四面行營節度等使，<span class="jiazhu">赦李茂貞，故罷鳳翔四面行營。</span>以副都統李思諫爲寧塞節度使。<span class="jiazhu">按《方鎭表》，光化元年，更延州保塞節度爲寧塞節度。</span></p>
<p class="em2 strong"><span class="yinwen">4</span>錢鏐使行軍司馬杜稜救婺州。安仁義移兵攻睦州，不克而還。<span class="jiazhu">安仁義攻婺州見上卷上年。還，從宣翻，又如字。</span></p>
<p class="em2 strong"><span class="yinwen">5</span>朱全忠入鄆州，以龐師古爲天平留後。<span class="jiazhu">《考異》曰：《舊紀》、《梁太祖實錄》、薛居正《五代史·師古傳》皆云師古爲鄆州留後。《編遺錄》、薛《史·梁紀》皆云<span class="yinhao">「友裕」</span>。按《編遺錄》，<span class="yinhao">「三月，丙子，以友裕爲鄆州留後，師古爲徐州留後。」</span>蓋初以師古守鄆州，後以友裕代之，而徙師古於徐州也。</span></p>
<p class="em2 strong">朱瑾留大將康懷貞守兗州，與河東將史儼、李承嗣掠徐州之境以給軍食。<span class="jiazhu">《九域志》：兗州南一百一十里，卽徐州界。</span>全忠聞之，遣葛從周將兵襲兗州。懷貞聞鄆州已失守，汴兵奄至，遂降。二月，戊申，從周入兗州，獲瑾妻子。朱瑾還，無所歸，帥其衆趨沂州，刺史尹處賓不納，走保海州，<span class="jiazhu">降，戶江翻。帥，讀曰率。趨，七喻翻。《九域志》：兗州三百四十五里，東至沂州。沂，古琅邪也。沂州東至海州一百八十里。</span>爲汴兵所逼，與史儼、李承嗣擁州民渡淮，奔楊行密。<span class="jiazhu">光啓二年，朱瑾取兗州，至是而敗。</span>行密逆之於高郵，表瑾領武寧節度使。<span class="jiazhu">領，遙領也。</span></p>
<p class="em2 strong">全忠納瑾之妻，引兵還，張夫人逆於封丘，<span class="jiazhu">《九域志》：封丘縣在汴州北六十里。</span>全忠以得瑾妻告之。夫人請見之，瑾妻拜，夫人答拜，且泣曰：<span class="yinhao">「兗、鄆與司空同姓，約爲兄弟，以小故恨望，起兵相攻，使吾姒辱於此。他日汴州失守，吾亦如吾姒之今日乎！」</span><span class="jiazhu">姒，詳里翻。長婦曰姒，又兄弟之妻相呼曰姒，互相尊稱之辭也。</span>全忠乃送瑾妻於佛寺爲尼，斬朱瑄於汴橋。於是鄆、齊、曹、棣、兗、沂、密、徐、宿、陳、許、鄭、滑、濮皆入于全忠。<span class="jiazhu">鄆、齊、曹、棣，天平軍；兗、沂、密，泰寧軍；徐、宿，感化軍；陳、許，忠武軍；鄭、滑、濮，宣義軍。此五鎭之地也。</span>惟王師範保淄青一道，亦服於全忠。李存信在魏州，聞兗、鄆皆陷，引兵還。</p>
<p class="em2 strong">淮南舊善水戰，不知騎射，及得河東、兗、鄆兵，軍聲大振。史儼、李承嗣皆河東驍將，李克用深惜之，遣使間道詣楊行密請之；<span class="jiazhu">間，古莧翻。</span>行密許之，亦遣使詣克用脩好。<span class="jiazhu">好，呼到翻。</span></p>
<p class="em2 strong"><span class="yinwen">6</span>戊午，王建遣邛州刺史華洪、彭州刺史王宗祐將兵五萬攻東川，<span class="jiazhu">邛，渠容翻。華，戶化翻。</span>以戎州刺史王宗謹爲鳳翔西面行營先鋒使，敗鳳翔將李繼徽等於玄武。<span class="jiazhu">玄武，漢氐道縣，晉改曰玄武，唐初屬梓州，宋朝改曰中江，在梓州西九十里。敗，補邁翻。</span>繼徽本姓楊，名崇本，茂貞之假子也。</p>
<p class="em2 strong"><span class="yinwen">7</span>己未，赦天下。<span class="jiazhu">《考異》曰：《實錄》：<span class="yinhao">「降德音，曲赦天下。」</span>云德音卽非赦。旣云曲赦卽不及天下。《實錄》誤也。</span></p>
<p class="em2 strong"><span class="yinwen">8</span>上饗行廟。<span class="jiazhu">時駐蹕華州，太常禮院請權立行廟以備告饗。</span></p>
<p class="em2 strong"><span class="yinwen">9</span>庚申，王建以決雲都知兵馬使王宗侃爲應援開峽都指揮使，將兵八千趨渝州；決勝都知兵馬使王宗阮爲開江防送進奉使，將兵七千趨瀘州。辛酉，<span class="jiaozhusup">【章：十二行本「酉」作「未」；乙十一行本同。】</span>宗侃取渝州，降刺史牟崇厚。癸酉，宗阮拔瀘州，斬刺史馬敬儒，峽路始通。<span class="jiazhu">渝、瀘，皆東川巡屬。王建志在廣地，假通峽路進奉以爲名耳。趨，七喻翻。</span></p>
<p class="em2 strong">鳳翔將李繼昭救梓州，留偏將守劍門，西川將王宗播擊擒之。</p>
<p class="em2 strong"><span class="yinwen">10</span>乙亥，門下侍郎、同平章事孫偓罷守本官，中書侍郎、同平章事朱朴罷爲祕書監。朴旣秉，所言皆不效，<span class="jiazhu">朱朴自詭月餘可致太平，見上卷上年。</span>外議沸騰。太子詹事馬道殷以天文，將作監許巖士以醫得幸於上，韓建誣二人以罪而殺之，且言偓、朴與二人交通，故罷相。<span class="jiazhu">馬道殷、許巖士在上左右，二相因之以白事，此必有之。</span></p>
<p class="em2 strong"><span class="yinwen">11</span>詔以楊行密爲江南諸道行營都統，以討武昌節度使杜洪。<span class="jiazhu">按《新書·洪傳》，洪附朱全忠，絕東南貢獻路，命楊行密討之者以此。</span></p>
<p class="em2 strong"><span class="yinwen">12</span>張佶克邵州，擒蔣勛。<span class="jiazhu">潭兵攻蔣勛事始上卷三年正月。佶，巨乙翻。</span></p>
<p class="em2 strong"><span class="yinwen">13</span>三月，丙子，朱全忠表曹州刺史葛從周爲泰寧留後，朱友裕爲天平留後，龐師古爲武寧留後。<span class="jiazhu">朱全忠表以三鎭授三將以樹黨。此時蓋復改感化爲武寧。</span></p>
<p class="em2 strong"><span class="yinwen">14</span>保義節度使王珙攻護國節度使王珂，珂求援於李克用，珙求援於朱全忠。宣武將張存敬、楊師厚敗河中兵於猗氏南；河東將李嗣昭敗陝兵於猗氏，又敗之於張店，遂解河中之圍。<span class="jiazhu">敗，補邁翻。陝，失冉翻。</span>師厚，斤溝人，<span class="jiazhu">《九域志》，潁州萬壽縣有斤溝鎭。萬壽，唐汝陰縣之百尺鎭也，宋朝開寶六年置縣。</span>嗣昭，克用弟克柔之假子也。</p>
<p class="em2 strong"><span class="yinwen">15</span>更名感義軍曰昭武，<span class="jiazhu">更，工衡翻。</span>治利州，以前靜難節度使蘇文建爲節度使。<span class="jiazhu">難，乃旦翻。</span></p>
<p class="em2 strong"><span class="yinwen">16</span>夏，四月，以同州防禦使李繼瑭爲匡國節度使。<span class="jiazhu">《考異》曰：《實錄》：<span class="yinhao">「賜同州號匡國軍，以防禦使李繼瑭爲匡國節度使。」</span>按《新·方鎭表》，乾寧二年，賜同州號匡國軍。王行約已嘗爲匡國節度使，蓋行約死，繼瑭但爲防禦使，今始復舊名耳。</span>繼瑭，茂貞之養子也。</p>
<p class="em2 strong"><span class="yinwen">17</span>以右諫議大夫李洵爲兩川宣諭使，和解王建及顧彥暉。</p>
<p class="em2 strong"><span class="yinwen">18</span>辛亥，錢鏐遣顧全武等將兵三千自海道救嘉興，己未，至城下，擊淮南兵，大破之。<span class="jiazhu">淮南圍嘉興，始上卷二年。</span></p>
<p class="em2 strong"><span class="yinwen">19</span>杜洪爲楊行密所攻，求救於朱全忠，全忠遣其將聶金掠泗州，<span class="jiazhu">聶，尼輒翻，姓也。</span>朱友恭攻黃州。行密遣右黑雲都指揮使馬珣等救黃州。黃州刺史瞿章聞友恭至，棄城，擁衆南保武昌寨。<span class="jiazhu">武昌，漢古縣，唐屬鄂州。《九域志》：在州東北一百八十里，今置壽昌軍。</span></p>
<p class="em2 strong"><span class="yinwen">20</span>癸亥，兩浙將顧全武等破淮南十八營，虜淮南將士魏約等三千人。淮南將田頵屯驛亭埭，<span class="jiazhu">埭，徒耐翻。</span>兩浙兵乘勝逐之。甲戌，頵自湖州奔還，<span class="jiazhu">自嘉興退軍，取道湖州，還宣州。</span>兩浙兵追敗之，<span class="jiazhu">敗，補邁翻。</span>頵衆死者千餘人。</p>
<p class="em2 strong"><span class="yinwen">21</span>韓建惡刑部尙書張禕等數人，皆誣奏，貶之。<span class="jiazhu">惡，烏路翻。禕，吁韋翻。《考異》曰：《實錄》：<span class="yinhao">「貶刑部尙書張禕、趙崇、蘇循等爲衡州司馬。韓建惡之，誣奏貶焉。」</span>禕等必不皆爲刑部尙書，皆貶衡州司馬。《實錄》誤也。</span></p>
<p class="em2 strong"><span class="yinwen">22</span>五月，加奉國節度使崔洪同平章事。</p>
<p class="em2 strong"><span class="yinwen">23</span>辛巳，朱友恭爲浮梁於樊港，<span class="jiazhu">武昌西三里有樊山，山下有樊溪，注于江，謂之樊口。朱友恭蓋跨江爲浮梁，抵樊口，以攻武昌也。</span>進攻武昌寨，壬午，拔之，執瞿章，遂取黃州；<span class="jiazhu">《考異》曰：薛居正《五代史·梁紀》：<span class="yinhao">「五月丁丑，朱友恭遣使上言，大破淮寇於武昌，收復黃、鄂二州。」</span>《新紀》：<span class="yinhao">「壬午，全忠陷黃州，刺史瞿章死之。」</span>《朱友恭傳》云翟章，《十國紀年》作瞿章。《吳錄》云<span class="yinhao">「執刺史瞿章」</span>，當可據。</span>馬珣等皆敗走。</p>
<p class="em2 strong"><span class="yinwen">24</span>丙戌，王建以節度副使張琳守成都，<span class="jiazhu">張琳，王建之腹心。建之攻陳敬瑄也，亦使之守邛州。</span>自將兵五萬攻東川。更華洪姓名曰王宗滌。<span class="jiazhu">華洪累戰有功，王建於是養以爲子以收其力用，然殺洪之心蓋已萌於此時矣。華，戶化翻。</span></p>
<p class="em2 strong"><span class="yinwen">25</span>六月，己酉，錢鏐如越州，受鎭東節鉞。</p>
<p class="em2 strong"><span class="yinwen">26</span>李茂貞表：<span class="yinhao">「王建攻東川，連兵累歲，不聽詔命。」</span><span class="jiazhu">王建豈特攻東川哉！李茂貞山南巡屬諸州，建取之亦多矣；力不能制，欲挾天子之令以臨之。</span>甲寅，貶建南州刺史。<span class="jiazhu">《新志》：武德三年，開黔南蠻，置南州。宋白曰：南州，戰國時爲巴國界，秦則巴郡之地，漢爲江州之境。唐武德三年，割渝州之東界，置南州。</span>乙卯，以茂貞爲西川節度使。以覃王嗣周爲鳳翔節度使。</p>
<p class="em2 strong"><span class="yinwen">27</span>癸亥，王建克梓州南寨，執其將李繼寧。丙寅，宣諭使李洵至梓州，<span class="jiazhu">四月，李洵受命而使，六月始至。</span>己巳，見建于張杷砦，建指執旗者曰：<span class="yinhao">「戰士之情，不可奪也。」</span></p>
<p class="em2 strong"><span class="yinwen">28</span>覃王赴鎭，李茂貞不受代，<span class="jiazhu">李茂貞之狡悍，豈肯以鳳翔授人，涉險而爭蜀邪！</span>圍覃王於奉天。</p>
<p class="em2 strong"><span class="yinwen">29</span>置寧遠軍於容州，以李克用大將蓋寓領節度使。<span class="jiazhu">李克用之平王行瑜也，蓋寓以功領容管觀察使，今升領節度使。</span></p>
<p class="em2 strong"><span class="yinwen">30</span>秋，七月，加荊南節度使成汭兼侍中。</p>
<p class="em2 strong"><span class="yinwen">31</span>韓建移書李茂貞；茂貞解奉天之圍，覃王歸華州。</p>
<p class="em2 strong"><span class="yinwen">32</span>以天雄節度使李繼徽爲靜難節度使。<span class="jiazhu">李繼徽自秦州徙邠州，邠寧亦爲李茂貞有矣。難，乃旦翻。</span></p>
<p class="em2 strong"><span class="yinwen">33</span>庚戌，錢鏐還杭州，<span class="jiazhu">自越還杭。</span>遣顧全武取蘇州；乙未，拔松江；<span class="jiazhu">松江，在蘇州南四十里，淮南立寨以守之。</span>戊戌，拔無錫；<span class="jiazhu">無錫，漢縣，唐屬常州。《九域志》，在州東九十一里。</span>辛丑，拔常熟、華亭。<span class="jiazhu">宋白曰：常熟縣，後漢至吳爲司鹽都尉，晉置南沙縣，梁置常熟縣，今崑山縣東一百三十里，常熟故城是也。《九域志》，在蘇州北七十五里。天寶十載，分嘉興置華亭縣，屬蘇州，在州西南；今屬秀州。</span></p>
<p class="em2 strong"><span class="yinwen">34</span>初，李克用取幽州，<span class="jiazhu">見二百五十九卷乾寧元年。</span>表劉仁恭爲節度使，留戍兵及腹心將十人典其機要，租賦供軍之外，悉輸晉陽。及上幸華州，克用徵兵於仁恭，又遺成德節度使王鎔、義武節度使王郜書，<span class="jiazhu">遺，唯季翻。郜，音告。</span>欲與之共定關中，奉天子還長安。仁恭辭以<span class="yinhao">「契丹入寇，<span class="jiazhu">洪遵曰：契丹之讀如喫，惟《新唐書》有音。今從欺訖翻。</span>須兵扞禦，請俟虜退，然後承命」</span>。克用屢趣之，<span class="jiazhu">趣，讀曰促。</span>使者相繼，數月，兵不出。克用移書責之，仁恭抵書於地，慢罵，囚其使者，欲殺河東戍將，戍將遁逃獲免。<span class="jiazhu">克用留兵戍幽州，見上卷乾寧二年。</span>克用大怒，八月，自將擊仁恭。<span class="jiazhu">爲克用計者，先舉河東之甲勤王，事定之後，然後移兵臨燕以問罪，劉仁恭安所逃其死乎！不知出此，遽興忿兵，其敗宜矣。</span></p>
<p class="em2 strong"><span class="yinwen">35</span>上欲幸奉天親討李茂貞，令宰相議之；宰相切諫，乃止。<span class="jiazhu">議者率謂昭宗忿不思難，然亦可悲矣。</span></p>
<p class="em2 strong"><span class="yinwen">36</span>延王戒丕還自晉陽，<span class="jiazhu">戒丕使晉陽見上卷上年。</span>韓建奏：<span class="yinhao">「自陛下卽位以來，與近輔交惡，<span class="jiazhu">近輔，邠、岐、同、華也。</span>皆因諸王典兵，兇徒樂禍，<span class="jiazhu">樂，音洛。</span>致鑾輿不安。比者臣奏罷兵權，<span class="jiazhu">比，毗至翻，近也。</span>實慮不測之變。今聞延王、覃王尙苞陰計，願陛下聖斷不疑，<span class="jiazhu">斷，丁亂翻。</span>制於未亂，<span class="jiazhu">《周書》云：制治於未亂。建奏引之，李巨川之辭也。</span>則社稷之福。」</span><span class="jiazhu">韓建欲殺諸王久矣，憚李克用，故未敢發。延王旣還，知克用之兵不能至，故決請殺之。</span>上曰：<span class="yinhao">「何至於是！」</span>數日不報。建乃與知樞密劉季述矯制發兵圍十六宅，諸王被髮，或緣垣，或升屋，呼<span class="jiaozhusup">【章：十二行本「升」作「登」，「呼」上有「或升木」三字；乙十一行本同；張校同，云無註本脫誤與吳本同。】</span>曰：<span class="yinhao">「宅家救兒！」</span><span class="jiazhu">被，皮義翻。呼，火故翻。唐末宮中率稱天子曰宅家。</span>建擁通、沂、睦、濟、韶、彭、韓、陳、覃、延、丹十一王至石隄谷，盡殺之，<span class="jiazhu">石隄谷在華州西。歐陽修《集古錄》云：殽阬君祠，今謂之五部神廟，其像有石隄西戍樹谷五樓先生、東臺御史王剪將軍，莫曉其義。其碑云：<span class="yinhao">「石隄樹谷，南通商、雒。」</span>又云：<span class="yinhao">「前世通利，吏民興貴，有御史大夫、將軍牧伯，故爲立祠以報其功。」</span>乃知五部之號，自漢有之。如此，則石隄者，石隄谷之神，五部神之一也。唐韓建殺諸王於石隄谷，蓋此谷也。殽阬神祠在華州鄭縣。《考異》曰：《舊紀》：<span class="yinhao">「是日，通、覃以下十一王幷其侍者皆爲建兵所擁，至石隄谷，無長少，皆殺之。」</span>《唐補紀》曰：<span class="yinhao">「六宅諸王，准前商量，請置殿後都。韓建怨怒，進狀爭論，與諸王互說短長。上乃縛韓王克良已下十人送韓建府。建以棘刺圍於大廳，經宿不與相見。軍吏諫，遂請諸王歸宮，散卻殿後都。」</span>《新紀》：<span class="yinhao">「八月，韓建殺通王滋、沂王湮、韶王、彭王、嗣韓王、嗣陳王、嗣覃王嗣周、嗣延王戒丕、嗣丹王允。」</span>按《舊紀》韓建奏，睦王、濟王、韶王、通王、彭王、韓王、儀王、陳王八人。《新·宗室傳》，初，帝遣嗣延王戒丕，嗣丹王允往見李克用，又有覃王嗣周，則是十一人。《新紀》、《傳》<span class="yinhao">「儀」</span>作<span class="yinhao">「沂」</span>。按昭宗子禋封沂王，不應更封宗室。《舊紀》儀王，恐可據。</span>以謀反聞。</p>
<p class="em2 strong"><span class="yinwen">37</span>貶禮部尙書孫偓爲南州司馬。祕書監朱朴先貶夔州司馬，再貶郴州司戶。<span class="jiazhu">《考異》曰：《實錄》：<span class="yinhao">「朴貶郴州司戶。」</span>薛廷珪《鳳閣書詞》有朴自祕書監責除蜀王傅、分司東都制云：<span class="yinhao">「苞藏莫顧於朝綱，進見不由於相府。」</span>復云：<span class="yinhao">「猶希顧問之間，來撓澄清之化。」</span>又貶渠州司馬制云：<span class="yinhao">「爭臣條奏，憲府極言，指陳負固之謀，忿嫉崇姦之計。」</span>與此稍異。今從《實錄》。</span>朴之爲相，何迎驟遷至右諫議大夫，至是亦貶湖州司馬。<span class="jiazhu">何迎薦朱朴見上卷上年。</span></p>
<p class="em2 strong"><span class="yinwen">38</span>鍾傳欲討吉州刺史襄陽周琲，琲帥其衆奔廣陵。<span class="jiazhu">琲，部凂翻，又蒲昧翻。帥，讀曰率。</span></p>
<p class="em2 strong"><span class="yinwen">39</span>王建與顧彥暉五十餘戰，九月，癸酉朔，圍梓州。蜀州刺史周德權言於建曰：<span class="yinhao">「公與彥暉爭東川三年，士卒疲於矢石，百姓困於輸輓。<span class="jiazhu">輓，音晚。</span>東川羣盜多據州縣，彥暉懦而無謀，欲爲偷安之計，皆陷以厚利，<span class="jiazhu">陷，徒濫翻。</span>恃其救援，故堅守不下。今若遣人諭賊帥以禍福，<span class="jiazhu">帥，所類翻。</span>來者賞之以官，不服者威之以兵，則彼之所恃，反爲我用矣。」</span>建從之，彥暉勢益孤。德權，許州人也。</p>
<p class="em2 strong"><span class="yinwen">40</span>丁丑，李克用至安塞軍，<span class="jiazhu">安塞軍在蔚州之東，嬀州之西。《新志》：幽州丁零川西南有安塞軍。</span>辛巳，攻之。幽州將單可及引騎兵至，<span class="jiazhu">單，上演翻，姓也；又都寒翻，亦姓也。元魏孝文帝改代北內入諸渴單氏爲單氏。</span>克用方飲酒，前鋒白：<span class="yinhao">「賊至矣！」</span>克用醉，曰：<span class="yinhao">「仁恭何在？」</span>對曰：<span class="yinhao">「但見可及輩。」</span>克用瞋目曰：<span class="jiazhu">瞋，昌眞翻。</span><span class="yinhao">「可及輩何足爲敵！」</span>亟命擊之。是日大霧，不辨人物，幽州將楊師侃伏兵於木瓜澗，<span class="jiazhu">據《新書》，木瓜澗亦在蔚州界。</span>河東兵大敗，失亡太半。<span class="jiazhu">史言李克用輕敵，又不得天時，故敗。</span>會大風雨震電，幽州兵解去。<span class="jiazhu">史言克用敗而得免者亦天也。</span>克用醒而後知敗，責大將李存信等曰：<span class="yinhao">「吾以醉廢事，汝曹何不力爭！」</span><span class="jiazhu">邢州之叛，莘縣之潰，木瓜澗之敗，皆李存信之罪也。克用終親任之，可謂失刑矣。</span></p>
<p class="em2 strong"><span class="yinwen">41</span>湖州刺史李彥徽欲以州附於楊行密，<span class="jiazhu">去年楊行密表彥徽知湖州，故欲附之。</span>其衆不從；彥徽奔廣陵，都指揮使沈攸以州歸錢鏐。<span class="jiazhu">錢鏐自此遂有湖州。</span></p>
<p class="em2 strong"><span class="yinwen">42</span>以彰義節度使張璉爲鳳翔西北行營招討使，以討李茂貞。</p>
<p class="em2 strong"><span class="yinwen">43</span>復以王建爲西川節度使、同平章事。加義武節度使王郜同平章事。削奪新西川節度使李茂貞官爵，復姓名宋文通。<span class="jiazhu">始以李茂貞之請而討王建，旣而又以茂貞拒命，赦王建而討茂貞。朝廷號令，朝出而暮改，諸侯其孰尊而信之！皇威不振，自取之也。李茂貞賜姓名見二百五十六卷光啓二年。</span></p>
<p class="em2 strong"><span class="yinwen">44</span>朱全忠旣得兗、鄆，甲兵益盛，乃大舉擊楊行密，遣龐師古以徐、宿、宋、滑之兵七萬壁清口，<span class="jiazhu">清口，卽今之清河口。</span>將趨揚州，<span class="jiazhu">趨，七喻翻；下同。</span>葛從周以兗、鄆、曹、濮之兵壁安豐，將趨壽州，<span class="jiazhu">安豐，漢六縣，故城在縣南；後漢置安豐縣；至唐屬壽州。《九域志》曰：安豐縣在州東南六十餘里。蓋唐之壽州，治壽春縣，卽六朝壽陽之地。五代之末，周世宗克壽州，徙治下蔡，故宋朝安豐在壽州東南。</span>全忠自將屯宿州；淮南震恐。</p>
<p class="em2 strong"><span class="yinwen">45</span>匡國節度使李繼瑭聞朝廷討李茂貞而懼，韓建復從而搖之，<span class="jiazhu">復，扶又翻。</span>繼瑭奔鳳翔。冬，十月，以建爲鎭國、匡國兩軍節度使。<span class="jiazhu">韓建始兼有同、華。</span></p>
<p class="em2 strong"><span class="yinwen">46</span>壬子，知遂州侯紹帥衆二萬，乙卯，知合州王仁威帥衆千人，戊午，鳳翔李繼溥以援兵二千，皆降於王建。<span class="jiazhu">帥，讀曰率。</span>建攻梓州益急。庚申，顧彥暉聚其宗族及假子共飲，遣王宗弼自歸于建；<span class="jiazhu">王宗弼爲東川兵所擒，事見上卷二年。</span>酒酣，命其假子瑤殺己及同飲者，然後自殺。<span class="jiazhu">僖宗光啓三年，顧彥朗得東川，傳至弟彥暉，至是而滅。</span>建入梓州，<span class="jiazhu">乾寧二年，王建始攻東川，蓋三年而後克之。</span>城中兵尙七萬人，建命王宗綰分兵徇昌、普等州，以王宗滌爲東川留後。</p>
<p class="em2 strong"><span class="yinwen">48</span>劉仁恭奏稱：<span class="yinhao">「李克用無故稱兵見討，本道大破其黨于木瓜澗，請自爲統帥以討克用。」</span><span class="jiazhu">帥，所類翻。</span>詔不許。又遺朱全忠書。<span class="jiazhu">遺，唯季翻。</span>全忠奏加仁恭同平章事，朝廷從之。仁恭又遣使謝克用，陳去就不自安之意。克用復書略曰：<span class="yinhao">「今公仗鉞控兵，理民立法，擢士則欲其報德，選將則望彼酬恩；己尙不然，人何足信！<span class="jiazhu">克用言仁恭背己，人亦將背之也。將，卽亮翻。</span>僕料猜防出於骨肉，嫌忌生於屛帷，持干將而不敢授人，捧盟盤而何詞著誓！」</span></p>
<p class="em2 strong"><span class="yinwen">48</span>甲子，立皇子祕爲景王，祚爲輝王，祺爲祁王。</p>
<p class="em2 strong"><span class="yinwen">49</span>加彰義節度使張璉同平章事。</p>
<p class="em2 strong"><span class="yinwen">50</span>楊行密與朱瑾將兵三萬拒汴軍於楚州，別將張訓自漣水引兵會之，<span class="jiazhu">乾寧二年，楊行密始取漣水，令張訓守之。</span>行密以爲前鋒。龐師古營於清口，或曰：<span class="yinhao">「營志汙下，不可久處。」</span>不聽。<span class="jiazhu">汙，烏瓜翻。處，昌呂翻。</span>師古恃衆輕敵，居常弈棊。朱瑾壅淮上流，欲灌之；或以告師古，師古以爲惑衆，斬之。十一月，癸酉，瑾與淮南將侯瓚<span class="jiazhu">瓚，才旱翻。</span>將五千騎潛渡淮，用汴人旗幟，自北來趣其中軍，<span class="jiazhu">趣，七喻翻。</span>張訓踰栅而入；士卒蒼黃拒戰，淮水大至，汴軍駭亂。行密引大軍濟淮，與瑾等夾攻之，汴軍大敗，斬師古及將士首萬餘級，餘衆皆潰。葛從周營於壽州西北，壽州團練使朱延壽擊破之，退屯濠州，聞師古敗，奔還。行密、瑾、延壽乘勝追之，及於淠水。<span class="jiazhu">《水經註》：淠水出廬江潛縣西南，霍山東北，又東北過六縣東，又西北過安豐縣故城西，北入于淮。《類篇》：淠，必至切，水名，在弋陽。按今淠河在來遠鎭西十里，來遠鎭卽東正陽也，東至壽州二百里。</span>從周半濟，淮南兵擊之，殺溺殆盡，從周走免。遏後都指揮使牛存節棄馬步鬬，諸軍稍得濟淮，凡四日不食，會大雪，汴卒緣道凍餒死，還者不滿千人；全忠聞敗，亦奔還。行密遺全忠書曰：<span class="yinhao">「龐師古、葛從周，非敵也，公宜自來淮上決戰。」</span><span class="jiazhu">遺，于季翻。</span></p>
<p class="em2 strong">行密大會諸將，謂行軍副使李承嗣曰：<span class="yinhao">「始吾欲先趣壽州，<span class="jiazhu">趣，七喻翻。</span>副使云不如先向清口，師古敗，從周自走，今果如所料。」</span>賞之錢萬緡，<span class="jiazhu">賞其勝算先定。</span>表承嗣領鎭海節度使。行密待承嗣及史儼甚厚，第舍、姬妾，咸選其尤者賜之，故二人爲行密盡力，屢立功，竟卒於淮南。<span class="jiazhu">爲，于僞翻。卒，子恤翻。史言楊行密能用人。安仁義亦沙陀也，行密待之非不厚，而終於叛行密，狼子野心，固自有難馴養者。</span>行密由是遂保據江、淮之間，全忠不能與之爭。</p>
<p class="em2 strong"><span class="yinwen">51</span>戊寅，立淑妃何氏爲皇后。后，東川人，生德王、輝王。</p>
<p class="em2 strong"><span class="yinwen">52</span>威武節度使王潮弟審知，爲觀察副使，有過，潮猶加捶撻，<span class="jiazhu">捶，止橤翻。</span>審知無怨色。潮寢疾，捨其子延興、延虹、延豐、延休，命審知知軍府事。十二月，丁未，潮薨。審知以讓其兄泉州刺史審邽，審邽以審知有功，辭不受。審知自稱福建留後，表于朝廷。</p>
<p class="em2 strong"><span class="yinwen">53</span>壬戌，王建自梓州還；戊辰，至成都。</p>
<p class="em2 strong">是歲，南詔驃信舜化有上皇帝書函及督爽牒中書木夾，年號中興。朝廷欲以詔書報之。王建上言：<span class="yinhao">「南詔小夷，不足辱詔書。臣在西南，彼必不敢犯塞。」</span>從之。</p>
<p class="em2 strong">黎、雅間有淺蠻曰劉王、郝王、楊王，各有部落，<span class="jiazhu">黎、雅西南大山長谷，皆蠻居之，所在深遠，而三王部落居近漢界，故曰淺蠻。</span>西川歲賜繒帛三千匹，使覘南詔，亦受南詔賂詗成都虛實。<span class="jiazhu">繒，慈陵翻。覘，丑廉翻，又丑豔翻。詗，古迥翻，又翾正翻。</span>每節度使到官，三王帥酋長詣府，<span class="jiazhu">帥，讀曰率。酋，慈由翻。長，知兩翻。</span>節度使自謂威德所致，表于朝廷；而三王陰與大將相表裏，節度使或失大將心，則敎諸蠻紛擾。先是節度使多文臣，<span class="jiazhu">先，悉薦翻。</span>不欲生事，故大將常藉此以邀姑息，而南詔亦憑之屢爲邊患。及王建鎭西川，絕其舊賜，斬都押牙山行章以懲之。<span class="jiazhu">山行章，陳、田舊將，王建因其與淺蠻表裏而斬之，旣以威示諸蠻，亦除舊務盡。</span>邛崍之南，不置鄣候，不戍一卒，<span class="jiazhu">謂邛崍關以南也。</span>蠻亦不敢侵盜。其後遣王宗播擊南詔，三王漏泄軍事，召而斬之。<span class="jiazhu">史言安邊之術，惟洞知近塞蕃落情僞而折其姦，則外夷不敢有所侮而動。</span></p>
<p class="em2 strong"><span class="yinwen">54</span>右拾遺張道古上疏，稱：<span class="yinhao">「國家有五危、二亂。昔漢文帝卽位未幾，明習國家事。<span class="jiazhu">幾，居豈翻。見十三卷漢文帝元年。</span>今陛下登極已十年，<span class="jiazhu">帝文德元年踐阼，至此十年；若以卽位踰年改元數之，則九年。</span>而曾不知爲君馭臣之道。太宗內安中原，外開四夷，海表之國，莫不入臣。今先朝封域日蹙幾盡。<span class="jiazhu">幾，居依翻。</span>臣雖微賤，竊傷陛下朝廷社稷始爲姦臣所弄，終爲賊臣所有也！」</span><span class="jiazhu">漢、唐之亡，誠如張道古之言。</span>上怒，貶道古施州司戶。<span class="jiazhu">宋白曰：施州，漢巫縣地；吳大帝分巫縣立沙渠縣；後周建德三年於此置施州；唐因之。《舊志》：施州，京師南二千七百九里。</span>仍下詔罪狀道古，宣示諫官。<span class="jiazhu">昭宗處艱危之中，猶罪言者，其亡宜矣。</span>道古，青州人也。<span class="jiazhu">張道古見於《通鑑》者惟此事，著其州里，蓋傷之。</span></p>
<p class="strong"><span class="section" id="title-4"><span data-head-description="" data-head-level="h4" data-head-title="光化元年">光化元年</span></span><span class="biaozhusup" data-rel="（戊午、西元八九八年）"></span><span class="jiazhu">是年八月還京，方改元。</span></p>
<p class="em2 strong"><span class="yinwen">1</span>春，正月，兩浙、江西、武昌、淄青各遣使詣闕，請以朱全忠爲都統，討楊行密；<span class="jiazhu">兩浙錢鏐，江西鍾傳，武昌杜洪，淄青王師範，皆憚楊行密之強，而黨附朱全忠者也。</span>詔不許。</p>
<p class="em2 strong"><span class="yinwen">2</span>加平盧節度使王師範同平章事。<span class="jiazhu">淄清，平盧軍。</span></p>
<p class="em2 strong"><span class="yinwen">3</span>以兵部尙書劉崇望同平章事，充東川節度使；以昭信防禦使馮行襲爲昭信節度使。<span class="jiazhu">《方鎭表》，光化元年置昭信防禦使，治金州，與此異。</span></p>
<p class="em2 strong"><span class="yinwen">4</span>上下詔罪己息兵，復李茂貞姓名官爵，應諸道討鳳翔兵皆罷之。<span class="jiazhu">韓建之志也。</span></p>
<p class="em2 strong"><span class="yinwen">5</span>壬辰，河中節度使王珂親迎於晉陽，<span class="jiazhu">迎，魚敬翻。</span>李克用遣其將李嗣昭守河中。</p>
<p class="em2 strong"><span class="yinwen">6</span>李茂貞、韓建皆致書於李克用，言大駕出幸累年，乞脩和好，<span class="jiazhu">好，呼到翻。</span>同獎王室，兼乞丁匠助脩宮室；克用許之。</p>
<p class="em2 strong"><span class="yinwen">7</span>初，王建攻東川，顧彥暉求救於李茂貞，茂貞命將出兵救之，<span class="jiazhu">事見上。</span>不暇東逼乘輿，詐稱改過，與韓建共翼戴天子。及聞朱全忠營洛陽宮，累表迎車駕，茂貞、韓建懼，請脩復宮闕，奉上歸長安。詔以韓建爲脩宮闕使。<span class="jiazhu">《考異》曰：《實錄》：<span class="yinhao">「建以行宮卑庳，無眺覽之所，表獻城南別墅。建初脩南莊，起樓觀，疏池沼，欲爲南內，行廢立之事。其叔父豐見其跋扈，謂建曰：『汝陳、許間一民，乘時危亂，位至方鎭，不能感君父之惠，而欲以同、華兩州百里之地行廢立，覆族在旦莫矣。吾不如先自裁，免爲汝所累。』由是建稍弭其志。及李茂貞表請助營宮苑，又聞朱全忠繕治洛陽，累表迎駕，建懼，故急營葺長安，率諸道助役，而又親程功焉。」</span>按建若欲廢立，何必先營南內！今不取。</span>諸道皆助錢及工材；建使都將蔡敬思督其役。旣成，二月，建自往視之。</p>
<p class="em2 strong"><span class="yinwen">8</span>錢鏐請徙鎭海軍於杭州，從之。<span class="jiazhu">鎭海軍本治潤州，今徙軍額於杭州。</span></p>
<p class="em2 strong"><span class="yinwen">9</span>復以李茂貞爲鳳翔節度使。</p>
<p class="em2 strong"><span class="yinwen">10</span>三月，己丑，以王審知充威武留後。</p>
<p class="em2 strong"><span class="yinwen">11</span>朱全忠遣副使萬年韋震入奏事，求兼鎭天平，朝廷未之許，震力爭之；<span class="jiazhu">穆、敬以後，威令已不振，然藩鎭所遣奏事官不敢力爭於朝也。</span>朝廷不得已，以全忠爲宣武、天平三鎭節度使。全忠以震爲天平留後，以前台州刺史李振爲天平節度副使。<span class="jiazhu">按歐《史·李振傳》，振爲金吾衞將軍，拜台州刺史。盜起浙東，不果行，乃西歸過汴，以策干朱全忠；全忠留之，遂爲全忠用。</span>振，抱眞之曾孫也。<span class="jiazhu">代、德之間，李抱眞鎭昭義，有大功。</span></p>
<p class="em2 strong"><span class="yinwen">12</span>淮南將周本救蘇州，兩浙將顧全武擊破之。淮南將秦裴以兵三千人拔崑山而戍之。<span class="jiazhu">崑山，漢婁縣地；梁分婁縣置信義縣，又分信義置崑山縣，取縣界崑山爲名；唐屬蘇州。《九域志》，在州東七十里。</span></p>
<p class="em2 strong"><span class="yinwen">13</span>以潭州刺史、判湖南軍府事馬殷知武安留後。時湖南管內七州，賊帥楊師遠據衡州，唐世旻據永州，蔡結據道州，陳彥謙據郴州，魯景仁據連州，<span class="jiazhu">路振《九國志》：唐旻、蔡結皆以郡人聚兵據郡。陳彥謙，桂陽人，殺刺史黃岳，據郴州。魯景仁本從黃巢，以病留連州，遂據之。帥，所類翻。郴，丑林翻。</span>殷所得惟潭、邵而已。<span class="jiazhu">爲馬殷盡取諸州張本。</span></p>
<p class="em2 strong"><span class="yinwen">14</span>義昌節度使盧彥威，性殘虐，又不禮於鄰道；與盧龍節度使劉仁恭爭鹽利，仁恭遣其子守文將兵襲滄州，彥威棄城，挈家奔魏州；羅弘信不納，乃奔汴州。<span class="jiazhu">光啓元年，盧彥威得滄、景，至是而亡。</span>仁恭遂取滄、景、德三州，以守文爲義昌留後。仁恭兵勢益盛，<span class="jiazhu">併幽、滄兩鎭之兵，故勢益盛。</span>自謂得天助，有倂吞河朔之志，爲守文請旌節，<span class="jiazhu">爲，于僞翻；下爲吾同。</span>朝廷未許。會中使至范陽，仁恭語之曰：<span class="jiazhu">語，牛倨翻。</span><span class="yinhao">「旌節吾自有之，但欲得長安本色耳，何爲累章見拒！爲吾言之！」</span>其悖慢如此。<span class="jiazhu">悖，蒲內翻，又蒲沒翻。</span></p>
<p class="em2 strong"><span class="yinwen">15</span>朱全忠與劉仁恭脩好，<span class="jiazhu">好，呼到翻。</span>會魏博兵擊李克用。夏，四月，丁未，全忠至鉅鹿城下，敗河東兵萬餘人，逐北至青山口。<span class="jiazhu">《五代志》：邢州龍岡縣，隋文帝開皇十六年置青山縣，煬帝大業初省入龍岡。敗，補邁翻。</span></p>
<p class="em2 strong"><span class="yinwen">16</span>以護國節度使王珂兼侍中。<span class="jiazhu">珂，丘何翻。</span></p>
<p class="em2 strong"><span class="yinwen">17</span>丁卯，朱全忠遣葛從周分兵攻洺州，戊辰，拔之，斬刺史邢善益。</p>
<p class="em2 strong"><span class="yinwen">18</span>五月，己巳朔，赦天下。</p>
<p class="em2 strong"><span class="yinwen">19</span>葛從周攻邢州，刺史馬師素棄城走。辛未，磁州刺史袁奉滔自剄。全忠以從周爲昭義留後，守邢、洺、磁三州而還。<span class="jiazhu">幷、汴自此歲爭邢、洺、磁三州。</span></p>
<p class="em2 strong"><span class="yinwen">20</span>以武定節度使李繼密爲山南西道節度使。<span class="jiazhu">李繼密自洋州徙興元。</span></p>
<p class="em2 strong"><span class="yinwen">21</span>朝廷聞王建已用王宗滌爲東川留後，乃召劉崇望還，爲兵部尙書，仍以宗滌爲留後。</p>
<p class="em2 strong"><span class="yinwen">22</span>湖南將姚彥章言於馬殷，請取衡、永、道、連、郴五州，仍薦李瓊爲將。殷以瓊及秦彥暉爲嶺北七州游弈使，張圖英、李唐副之，<span class="jiazhu">五州，併潭、邵爲七。</span>將兵攻衡州，斬楊師遠，引兵趣永州，<span class="jiazhu">趣，七喻翻。</span>圍之月餘，唐世旻走死。殷以李唐爲永州刺史。</p>
<p class="em2 strong"><span class="yinwen">23</span>六月，以濠州刺史趙珝爲忠武節度使。珝，犨之弟也。<span class="jiazhu">珝，況羽翻。犨，昌牛翻。</span></p>
<p class="em2 strong"><span class="yinwen">24</span>秋，七月，加武貞節度使雷滿同平章事，<span class="jiazhu">《方鎭表》：光化元年，置武貞節度，領澧、朗、潊三州，治澧州。</span>加鎭南節度使鍾傳兼侍中。</p>
<p class="em2 strong"><span class="yinwen">25</span>忠義節度使趙匡凝聞朱全忠有清口之敗，<span class="jiazhu">忠義軍，山南東道。清口之敗見去年十一月。</span>陰附於楊行密。全忠遣宿州刺史尉氏氏叔琮將兵伐之，丙申，拔唐州，擒隨州刺史趙匡璘，敗襄州兵於鄧城。<span class="jiazhu">敗，補邁翻。</span></p>
<p class="em2 strong"><span class="yinwen">26</span>八月，庚戌，改華州爲興德府。<span class="jiazhu">以車駕駐蹕故也。</span></p>
<p class="em2 strong"><span class="yinwen">27</span>戊午，汴將康懷貞襲鄧州，克之，擒刺史國湘。趙匡凝懼，遣使請服於朱全忠，全忠許之。<span class="jiazhu">爲朱全忠再攻趙匡凝張本。</span></p>
<p class="em2 strong"><span class="yinwen">28</span>己未，車駕發華州；壬戌，至長安；甲子，赦天子，改元。<span class="jiazhu">改元光化。</span></p>
<p class="em2 strong">上欲藩鎭相與輯睦，以太子賓客張有孚爲河東、汴州宣慰使，賜李克用、朱全忠詔，又令宰相與之書，使之和解。克用欲奉詔，而恥於先自屈，乃致書王鎔，使通於全忠；全忠不從。<span class="jiazhu">朱全忠兵力方強，故不從。</span></p>
<p class="em2 strong"><span class="yinwen">29</span>九月，乙亥，加韓建守太傅、興德尹；<span class="jiazhu">先是，上駐蹕華州，因以華州爲興德府。</span>加王鎔兼中書令，羅弘信守侍中。</p>
<p class="em2 strong"><span class="yinwen">30</span>己丑，東川留後王宗滌言於王建，以東川封疆五千里，文移往還，動踰數月，請分遂、合、瀘、渝、昌五州別爲一鎭；建表言之。</p>
<p class="em2 strong"><span class="yinwen">31</span>顧全武攻蘇州；城中及援兵食皆盡，甲申，淮南所署蘇州刺史臺濛棄城走，<span class="jiazhu">金城湯池，非粟不守，臺濛雖淮南良將，柰之何哉！</span>援兵亦遁。全武克蘇州，<span class="jiazhu">乾寧三年，淮南陷蘇州，今果如顧全武之言而復之。</span>追敗周本等于望亭。<span class="jiazhu">《九域志》：常州無錫縣有望亭鎭，在蘇州北四十五里，又四十五里至無錫。敗，補邁翻。</span>獨秦裴守崑山不下，全武帥萬餘人攻之；<span class="jiazhu">帥，讀曰率。</span>裴屢出戰，使病者被甲執矛，壯者彀弓弩，全武每爲之卻。<span class="jiazhu">見其弓弩之力及遠，故爲之卻。彀，居候翻。爲，于僞翻。</span>全武檄裴令降。<span class="jiazhu">降，戶江翻；下同。</span>全武嘗爲僧，裴封函納款，全武喜，召諸將發函，乃佛經一卷，全武大慙，曰：<span class="yinhao">「裴不憂死，何暇戲予！」</span>益兵攻城，引水灌之，城壞，食盡，裴乃降。錢鏐設千人饌以待之，<span class="jiazhu">饌，雛晥翻，又雛戀翻。</span>乃出，<span class="jiazhu"><span class="yinhao">「乃」</span>，當作<span class="yinhao">「及」</span>。</span><span class="jiaozhusup">【章：乙十一行本正作「及」。】</span>羸兵不滿百人。<span class="jiazhu">觀《通鑑》上文，秦裴以三千人取崑山而守之，及其降也，羸兵不滿百人，則其兵死於戰守者殆盡，其存者僅三十之一耳。</span>鏐怒曰：<span class="yinhao">「單弱如此，何敢久爲旅拒！」</span><span class="jiazhu">旅，衆也。怙衆而拒捍，曰旅拒。</span>對曰：<span class="yinhao">「裴義不負楊公，今力屈而降耳，非心降也。」</span>鏐善其言。顧全武亦勸鏐宥之，鏐從之。時人稱全武長者。<span class="jiazhu">顧全武甚識而度，所以能佐錢鏐保據一方。長，知兩翻。</span></p>
<p class="em2 strong"><span class="yinwen">32</span>魏博節度使羅弘信薨，<span class="jiazhu">《考異》曰：薛居正《五代史·梁紀》、《弘信傳》、《太祖紀年錄》皆云弘信八月卒。按八月昭宗還京，弘信猶加官。《舊紀》、《傳》九月卒，今從之。《實錄》十月，約奏到也。</span>軍中推其子節度副使紹威知留後。</p>
<p class="em2 strong"><span class="yinwen">33</span>汴將朱友恭將兵還自江、淮，過安州，<span class="jiazhu">朱友恭克黃州，還過安州。《九域志》：黃州西至安州三百里。</span>或告刺史武瑜潛與淮南通，謀取汴軍，冬，十月，己亥，友恭攻而殺之。</p>
<p class="em2 strong"><span class="yinwen">34</span>李克用遣其將李嗣昭、周德威將步騎二萬出青山，將復山東三州。<span class="jiazhu">山東三州，邢、洺、磁也；是年五月，葛從周取之。</span>壬寅，進攻邢州；葛從周出戰，大破之。嗣昭等引兵退入青山，從周追之，將扼其歸路；步兵自潰，嗣昭不能制。會橫衝都將李嗣源以所部兵至，<span class="jiazhu">薛《史·明宗紀》曰：羅弘信襲破李存信於莘縣，帝奮命殿軍而還，武皇嘉其功，卽以所屬五百騎號曰橫衝都。</span>謂嗣昭曰：<span class="yinhao">「吾輩亦去，則勢不可支矣，我試爲公擊之。」</span><span class="jiazhu">爲，于僞翻。</span>嗣昭曰：<span class="yinhao">「善！我請從公後。」</span>嗣源乃解鞍厲鏃，乘高布陳，<span class="jiazhu">陳，讀曰陣。</span>左右指畫，邢人莫之測。嗣源直前奮擊，嗣昭繼之，從周乃退。德威，馬邑人也。<span class="jiazhu">馬邑，秦、漢舊縣名，久廢；開元五年，分朔州善陽縣，置馬邑縣於古大同軍城，屬朔州。</span></p>
<p class="em2 strong"><span class="yinwen">35</span>癸卯，以威武留後王審知爲節度使。</p>
<p class="em2 strong"><span class="yinwen">36</span>以羅紹威知魏博留後。</p>
<p class="em2 strong"><span class="yinwen">37</span>丁巳，以東川留後王宗滌爲節度使。</p>
<p class="em2 strong"><span class="yinwen">38</span>加佑國節度使張全義兼侍中。</p>
<p class="em2 strong"><span class="yinwen">39</span>王珙引汴兵寇河中，<span class="jiazhu">珙，居勇翻。</span>王珂告急於李克用；克用遣李嗣昭救之，敗汴兵於胡壁，<span class="jiazhu">《九域志》：河中府榮河縣有胡壁鎭。榮河，唐寶鼎縣也，宋祥符中更名。敗，補邁翻。</span>汴人走。</p>
<p class="em2 strong">前常州刺史王柷，<span class="jiazhu">柷，之六翻。</span>性剛介，有時望；詔徵之，時人以爲且入相。<span class="jiazhu">相，息亮翻。</span>過陝，<span class="jiazhu">王柷就徵，道過陝州。陝，失冉翻。</span>王珙延奉甚至，請敍子姪之禮拜之，柷固辭不受。珙怒，<span class="jiazhu">珙以柷同姓，年輩在前行，且入相，請敍子姪之禮，以親結之，而柷辭不受。珙以柷薄其門地本出寒微而絕之也，故怒。</span>使送者殺之，<span class="jiazhu">《考異》曰：柷爲給事中幷遇害，《舊紀》、《實錄》皆無年月，今因珙伐河中事附此。</span>幷其家人悉投諸河，掠其資裝，以覆舟聞。朝廷不敢詰。<span class="jiazhu">史言唐之威令不行，藩鎭暴橫，王柷罹其虐殺而不敢問。詰，去吉翻。</span></p>
<p class="em2 strong"><span class="yinwen">40</span>閏月，錢鏐以其將曹圭爲蘇州制置使，遣王球攻婺州。</p>
<p class="em2 strong"><span class="yinwen">41</span>十一月，甲寅，立皇子禎爲雅王，祥爲瓊王。</p>
<p class="em2 strong"><span class="yinwen">42</span>以魏博留後羅紹威爲節度使。</p>
<p class="em2 strong"><span class="yinwen">43</span>衢州刺史陳岌請降于楊行密，錢鏐使顧全武討之。<span class="jiazhu">降，戶江翻。</span></p>
<p class="em2 strong"><span class="yinwen">44</span>朱全忠以奉國節度使崔洪與楊行密交通，<span class="jiazhu">淮西，淮南鄰道也。</span>遣其將張存敬攻之；洪懼，請以弟都指揮使賢爲質，<span class="jiazhu">質，音致。《考異》曰：《十國紀年》：<span class="yinhao">「洪託以將士不受節制，遣兄賢質於汴。」</span>按《舊紀》，<span class="yinhao">「十月，汴將張存敬以兵襲蔡州，刺史崔洪納款，請以弟賢質于汴，許之。」</span>《實錄》亦云<span class="yinhao">「弟賢」</span>，今從之。</span>且言：<span class="yinhao">「將士頑悍，<span class="jiazhu">悍，下罕翻，又侯旰翻。</span>不受節制，請遣二千人詣麾下從征伐。」</span>全忠許之，<span class="jiazhu">爲朱全忠遣崔賢徵兵、蔡將殺賢劫洪奔淮南張本。</span>召存敬還。存敬，曹州人也。</p>
<p class="em2 strong"><span class="yinwen">45</span>十二月，昭義節度使薛志鄞薨。</p>
<p class="em2 strong">李克用之平王行瑜也，<span class="jiazhu">見上卷乾寧二年。</span>李罕之求邠寧於克用。克用曰：<span class="yinhao">「行瑜恃功邀君，故吾與公討而誅之。昨破賊之日，吾首奏趣蘇文建赴鎭。<span class="jiazhu">事見同上。趣，讀曰促。</span>今纔達天聽，遽復二三，<span class="jiazhu">復，扶又翻；下同。</span>朝野之論，必喧然謂吾輩復如行瑜所爲也。吾與公情如同體，固無所愛，俟還鎭，當更爲公論功賞耳。」</span><span class="jiazhu">爲，于僞翻；下同。</span>罕之不悅而退，私於蓋寓曰：<span class="yinhao">「罕之自河陽失守，依託大庇，<span class="jiazhu">蓋，古盍翻。李罕之失河陽見二百五十七卷僖宗文德元年。</span>歲月已深。比來衰老，<span class="jiazhu">比，毗至翻，近也。</span>倦於軍旅，若蒙吾王與太傅哀愍，<span class="jiazhu">王，謂李克用。太傅，謂蓋寓。</span>賜一小鎭，使數年之間休兵養疾，然後歸老閭閻，幸矣。」</span>寓爲之言，克用不應。每藩鎭缺，議不及罕之，罕之甚鬱鬱。寓恐其有他志，亟爲之言，<span class="jiazhu">亟，去吏翻，頻也，數也。</span>克用曰：<span class="yinhao">「吾於罕之豈愛一鎭，但罕之，鷹也，飢則爲用，飽則背飛！」</span><span class="jiazhu">祖曹操駕御呂布之意而言之。背，蒲妹翻。</span></p>
<p class="em2 strong">及志勤薨，旬日無帥，罕之擅引澤州兵夜入潞州，據之，<span class="jiazhu">《九域志》：澤州北至潞州一百六十五里。帥，所類翻。</span>以狀白克用，曰：<span class="yinhao">「薛鐵山死，<span class="jiazhu">薛志勤從克用起代北，初名鐵山。</span>州民無主，慮不逞者爲變，故罕之專命鎭撫，取王裁旨。」</span><span class="jiazhu">裁旨者，旨裁其可否也。</span>克用怒，遣人讓之。罕之遂遣其子<span class="jiaozhusup">【章：十二行本「子」下有「顥」字；乙十一行本同；孔本同；張校同。】</span>請降於朱全忠，執河東將馬漑等及沁州刺史傅瑤送汴州。克用遣李嗣昭將兵討之，<span class="jiazhu">自此，李克用不能與朱全忠爭邢、洺、磁而爭澤、潞矣。</span>嗣昭先取澤州，收罕之家屬送晉陽。<span class="jiazhu">先取澤州，旣掩李罕之不備，且俘其家。史言李嗣昭用兵有方略。</span></p>
<p class="em2 strong"><span class="yinwen">46</span>楊行密遣成及<span class="jiaozhusup">【章：十二行本「及」下有「等」字；乙十一行本同。】</span>歸兩浙以易魏約等，<span class="jiazhu">淮南禽成及見上卷乾寧三年。兩浙擒魏約見上去年四月。楊、錢爭蘇州，臺濛、周本、秦裴皆淮南名將也，爲浙人所困，終不能守。楊行密知錢鏐未易可輕，故歸成及以易魏約，意在講解也。</span>錢鏐許之。<span class="jiazhu">錢鏐亦自知不如楊行密之強，故許之之速。</span></p>
<p class="em2 strong"><span class="yinwen">48</span>韶州刺史曾袞舉兵攻廣州，州將王瓌帥戰艦應之；<span class="jiazhu">帥，讀曰率。</span>清海行軍司馬劉隱一戰破之。韶州將劉潼復據湞、浛，<span class="jiazhu">復，扶又翻。湞、浛當在韶州湞昌縣界。或曰：劉潼據湞陽、浛洭二縣之間。湞，癡貞翻。浛，胡南翻。</span>隱討斬之。</p>
<p class="strong"><span class="section" id="title-5"><span data-head-description="" data-head-level="h4" data-head-title="光化二年">二年</span></span><span class="biaozhusup" data-rel="（己未、西元八九九年）"></span></p>
<p class="em2 strong"><span class="yinwen">1</span>春，正月，丁未，中書侍郎兼吏部尙書<span class="jiaozhusup">【章：十二行本「書」下有「同平章事」四字；乙十一行本同；孔本同；張校同。】</span>崔胤罷守本官；以兵部尙書陸扆同平章事。<span class="jiazhu">崔胤、陸扆迭爲拜罷。</span></p>
<p class="em2 strong"><span class="yinwen">2</span>朱全忠表李罕之爲昭義節度使，又表權知河陽留後丁會、武寧留後王敬蕘、<span class="jiazhu">蕘，如招翻。</span>彰義留後張珂並爲節度使。<span class="jiazhu">河陽、武寧皆附屬朱全忠，獨張珂在涇州，而爲之請節鉞，亦所以結之。</span></p>
<p class="em2 strong"><span class="yinwen">3</span>楊行密與朱瑾將兵數萬攻徐州，軍于呂梁，朱全忠遣騎將張歸厚救之。</p>
<p class="em2 strong"><span class="yinwen">4</span>劉仁恭發幽、滄等十二州兵十萬，<span class="jiazhu">十二州：幽、涿、瀛、莫、平、營、薊、嬀、檀、滄、景、德也。幽州巡屬更有蔚、新、武三州，劉仁恭留以備河東，不發其兵。</span>欲兼河朔；攻貝州，拔之，城中萬餘戶，盡屠之，投尸清水。<span class="jiazhu">清水，卽清河之水。</span>由是諸城各堅守不下。仁恭進攻魏州，營于城北；魏博節度使羅紹威求救於朱全忠。</p>
<p class="em2 strong"><span class="yinwen">5</span>朱全忠遣崔賢還蔡州，<span class="jiazhu">崔洪以弟賢爲質，見上年。</span>發其兵二千詣大梁。二月，蔡將崔景思等殺賢，劫崔洪，悉驅兵民渡淮奔楊行密。兵民稍稍遁歸，<span class="jiazhu">安土重遷，人情之常也。</span>至廣陵者不滿二千人。全忠命許州刺史朱友裕守蔡州。</p>
<p class="em2 strong"><span class="yinwen">6</span>朱全忠自將救徐州，楊行密聞之，引兵去；汴人追及之於下邳，<span class="jiazhu">下邳，古縣，唐屬徐州。《九域志》，在徐州東一百八十里。</span>殺千餘人。全忠行至輝州，<span class="jiazhu">是年，朱全忠表以宋州之碭山、虞城、單父，曹州之成武，置輝州，卽單州之封域也。</span>聞淮南兵已退，乃還。</p>
<p class="em2 strong"><span class="yinwen">7</span>三月，朱全忠遣其將李思安、張存敬將兵救魏博，屯于內黃；<span class="jiazhu">《九域志》：內黃縣在魏州西南二百一十四里。</span>癸卯，全忠以中軍軍于滑州。劉仁恭謂其子守文曰：<span class="yinhao">「汝勇十倍於思安，當先虜鼠輩，後擒紹威耳！」</span>乃遣守文及其妹壻單可及將精兵五萬擊思安於內黃。丁未，思安使其將袁象先伏兵於清水之右，<span class="jiazhu">淇水東過內黃，謂之白溝水，亦謂之清河水。</span>思安逆戰於繁陽，<span class="jiazhu">繁陽，漢古縣，唐併省入內黃。杜佑曰：漢繁陽縣故城在內黃縣西北。</span>陽不勝而卻；守文逐之，及內黃之北，思安勒兵還戰，伏兵發，夾擊之。幽州兵大敗，斬可及，殺獲三萬人，守文僅以身免。可及，幽州驍將，號<span class="yinhao">「單無敵」</span>，燕軍失之喪氣。<span class="jiazhu">李克用輕單可及而有木瓜澗之敗，劉仁恭輕李思安而單可及喪元，是以用兵者戒於輕敵。喪，息浪翻。</span>思安，陳留人也。</p>
<p class="em2 strong">時葛從周自邢州將精騎八百已入魏州。戊申，仁恭攻上水關、館陶門，<span class="jiazhu">館陶門，魏州城北門，由此門出，趣館陶縣，因以爲門名。</span>從周與宣義牙將賀德倫出戰，顧門者曰：<span class="yinhao">「前有大敵，不可返顧。」</span>命闔其扉。<span class="jiazhu">闔，轄臘翻。扉，門扇也。</span>從周等殊死戰，仁恭復大敗，<span class="jiazhu">復，扶又翻；下同。</span>擒其將薛突厥、王鄶郎。<span class="jiazhu">鄶，古外翻。</span>明日，汴、魏乘勝合兵擊仁恭，破其八寨，仁恭父子燒營而遁。汴、魏之人長驅追之，至臨清，擁其衆入永濟渠，殺溺不可勝紀。<span class="jiazhu">勝，音升。</span>鎭人亦出兵邀擊於東境，<span class="jiazhu">鎭人，王鎔之兵，深、冀，趙之東境。</span>自魏至滄五百里間，僵尸相枕。<span class="jiazhu">僵，居良翻。枕，職任翻。</span>仁恭自是不振，而全忠益橫矣。<span class="jiazhu">幽、幷之兵勢皆挫，故全忠益橫。橫，戶孟翻。</span>德倫，河西胡人也。<span class="jiazhu">薛《史》：賀德倫，其先河西部落人，父懷慶，隸滑州軍，爲小校，故德倫少爲滑牙將。</span></p>
<p class="em2 strong">劉仁恭之攻魏州也，羅紹威遣使脩好於河東，<span class="jiazhu">好，呼到翻。</span>且求救。壬午，李克用遣李嗣昭將兵救之。會仁恭已爲汴兵所敗，<span class="jiazhu">敗，補邁翻。</span>紹威復與河東絕，<span class="jiazhu">自李存信莘縣之敗，魏與幷絕矣，今因求救而通好；幷兵未至，而汴人有功，故復與幷絕。</span>嗣昭引還。</p>
<p class="em2 strong"><span class="yinwen">8</span>葛從周乘破幽州之勢，自土門攻河東，拔承天軍；別將氏叔琮自馬嶺入，<span class="jiazhu">馬嶺在太原府太谷縣東南八十里。</span>拔遼州樂平，<span class="jiazhu">晉分漢沾縣置樂平縣，唐屬遼州。</span>進軍榆次；<span class="jiazhu">榆次，古縣，唐屬太原府。</span>李克用遣內牙軍副周德威擊之。</p>
<p class="em2 strong">叔琮有驍將陳章，號<span class="yinhao">「陳夜叉」</span>，爲前鋒，<span class="jiazhu">俗言陰府有鬼使曰夜叉；時人以陳章鷙悍可畏如夜叉然，因稱之。</span>請於叔琮曰：<span class="yinhao">「河東所恃者周楊五，<span class="jiazhu">周德威小字楊五。</span>請擒之，求一州爲賞。」</span>克用聞之，以戒德威，德威曰：<span class="yinhao">「彼大言耳。」</span>戰于洞渦，<span class="jiazhu">洞渦水出沾縣北山，東流南屈，過受陽縣故城東，西過榆次縣南。此據《水經註》也。魏收《地形志》：洞渦水一出木瓜嶺，一出沾嶺，一出大廉山，一出原過祠下，五水合流，故曰同過。後語轉爲洞渦。按高歡建大丞相府于晉陽，魏收已策名霸府。齊受魏禪，以晉陽爲別都。魏收多從其主往來晉陽宮，宜知地名之的。</span>德威微服往挑戰，<span class="jiazhu">挑，徒了翻。</span>謂其屬曰：<span class="yinhao">「汝見陳夜叉卽走。」</span>章果逐之，德威奮鐵檛擊之墜馬，<span class="jiazhu">檛，側瓜翻。</span>生擒以獻。因擊叔琮，大破之，斬首三千級。叔琮棄營走，德威追之，出石會關，又斬千餘級。從周亦引還。</p>
<p class="em2 strong"><span class="yinwen">9</span>丁巳，朱全忠遣河陽節度使丁會攻澤州，下之。<span class="jiazhu">去年十二月，河東兵取澤州。《考異》曰：《實錄》：<span class="yinhao">「丁巳，葛從周復取澤州。」</span>按《編遺錄》：<span class="yinhao">「丁巳，河陽丁會收復澤州。」</span>《實錄》云從周，誤也。《唐太祖紀年錄》：<span class="yinhao">「三月，周德威敗氏叔琮於洞渦驛。先是逆溫令丁會將兵助李罕之，戍潞州。至是，葛從周復入潞州以代丁會，賊復陷我澤州。」</span>《梁實錄》、薛《史·梁紀》皆云六月方遣從周入潞州，《紀年錄》於此連言後事耳。</span></p>
<p class="em2 strong"><span class="yinwen">10</span>婺州刺史王壇爲兩浙所圍，<span class="jiazhu">去年閏月，兩浙兵攻婺州。</span>求救於宣歙觀察使田頵，<span class="jiazhu">按宣歙觀察，先是已升寧國軍，以田頵爲節度使。歙，書涉翻。</span>夏，四月，頵遣行營都指揮使康儒等救之。</p>
<p class="em2 strong"><span class="yinwen">11</span>五月，甲午，置武信軍於遂州，以遂、合等五州隸之。<span class="jiazhu">王建之志也。</span></p>
<p class="em2 strong"><span class="yinwen">12</span>李克用遣蕃、漢馬步都指揮使李君慶將兵攻李罕之，己亥，圍潞州。朱全忠出屯河陽，辛丑，遣其將張存敬救之，壬寅，又遣丁會將兵繼之；大破河東兵，君慶解圍去。克用誅君慶及其裨將伊審、李弘襲；以李嗣昭爲蕃、漢馬步都指揮使，代之攻潞州。</p>
<p class="em2 strong"><span class="yinwen">13</span>庚戌，康儒等敗兩浙兵於龍丘，<span class="jiazhu">龍丘，本漢太末縣，貞觀八年更名龍丘，卽今龍遊縣。《九域志》，屬衢州，在州東七十五里。敗，補邁翻。</span>擒其將王球，<span class="jiazhu">王球爲主將，以攻婺州而見擒於龍丘，蓋以浙兵逆與宣兵戰也。</span>遂取婺州。<span class="jiazhu">景福元年，王壇得婺州，至是失之。</span></p>
<p class="em2 strong"><span class="yinwen">14</span>六月，乙丑，李罕之疾亟。<span class="jiazhu">亟，紀力翻。</span>丁卯，全忠表罕之爲河陽節度使，以丁會爲昭義節度使；未幾，<span class="jiazhu">幾，居豈翻。</span>又以其將張歸霸守邢州，遣葛從周代會守潞州。<span class="jiazhu">《考異》曰：《編遺錄》：<span class="yinhao">「六月，乙丑，李罕之疾甚，請歸河陽。丁卯，上令抽大軍迴，以丁會權制置，綏懷上黨，上乃東歸。」</span>不言遣從周入潞。薛居正《五代史·梁紀》：<span class="yinhao">「六月，帝表丁會爲潞州節度使，以李罕之疾亟故也。又遣葛從周由固鎭路入于潞州，以援丁會。」</span>《梁實錄》、《後唐紀》皆云代會。自此至潞州破，賀德倫走，不復見會名。或者李罕之旣卒，復召會守河陽，以從周代之，不可知也。今因會鎭潞，終言之。</span></p>
<p class="em2 strong"><span class="yinwen">15</span>以西川大將王宗佶爲武信節度使。<span class="jiazhu">王建之請也。</span>宗佶，本姓甘，洪州人也。</p>
<p class="em2 strong"><span class="yinwen">16</span>丁丑，李罕之薨于懷州。<span class="jiazhu">李罕之自潞州赴河陽，至懷州而卒。</span></p>
<p class="em2 strong"><span class="yinwen">17</span>保義節度使王珙，生猜忍，雖妻子親近，常不自保；至是軍亂，爲麾下所殺，<span class="jiazhu">僖宗中和初，王重盈鎭陝，傳子珙，至是而亡。</span>推都將李璠爲留後。<span class="jiazhu">璠，音煩。</span></p>
<p class="em2 strong"><span class="yinwen">18</span>秋，七月，朱全忠海州戍將陳漢賓請降于楊行密。淮海遊弈使張訓以漢賓心未可知，與漣水防遏使廬江王綰將兵二千直趣海州，遂據其城。<span class="jiazhu">楊行密自此遂有海州。趣，七喻翻。</span></p>
<p class="em2 strong"><span class="yinwen">19</span>加荊南節度使成汭兼中書令。</p>
<p class="em2 strong"><span class="yinwen">20</span>馬殷遣其將李唐攻道州，蔡結聚羣蠻，伏兵于隘以擊之，大破唐兵。唐曰：<span class="yinhao">「蠻所恃者山林耳，若戰平地，安能敗我！」</span><span class="jiazhu">敗，補邁翻。</span>乃命因風燔林，火燭天地，羣蠻驚遁，遂拔道州，擒結，斬之。</p>
<p class="em2 strong"><span class="yinwen">21</span>朱全忠召葛從周於潞州，使賀德倫守之。八月，丙寅，李嗣昭引兵至潞州城下，分兵攻澤州。己巳，汴將劉𤣱棄澤州走，河東兵進拔天井關，以李孝璋爲澤州刺史。<span class="jiazhu"><span class="yinhao">「李孝璋」</span>，當作<span class="yinhao">「李存璋」</span>。</span>賀德倫閉城不出，李嗣昭日以鐵騎環其城，捕芻牧者，<span class="jiazhu">環，音宦。</span>附城三十里禾黍皆刈之。乙酉，德倫等棄城宵遁，趣壺關，<span class="jiazhu">賀德倫之兵旣不得出城芻牧，城外禾黍又空，糧援俱絕，宜其遁也。《九域志》：壺關縣在潞州東二十五里。趣，七喻翻。</span>河東將李存審<span class="jiazhu">李存審，卽符存審。</span>伏兵邀擊之，殺獲甚衆。葛從周以援兵至，聞德倫等已敗，乃還。</p>
<p class="em2 strong"><span class="yinwen">22</span>九月，癸卯，以鳳翔節度使李茂貞爲鳳翔、彰義節度使。<span class="jiazhu">是年，春正月，朱全忠表張珂爲彰義節度使。張氏鎭涇州，凡三帥矣，今命李茂貞兼領之。</span></p>
<p class="em2 strong"><span class="yinwen">23</span>李克用表汾州刺史孟遷爲昭義留後。<span class="jiazhu">爲孟遷以潞州叛李克用張本。</span></p>
<p class="em2 strong"><span class="yinwen">24</span>淄青節度使王師範以沂、密內叛，<span class="jiazhu">當是時，朱全忠盡有河南一道之地，王師範亦附屬焉。若沂、密內叛，將安歸邪？又不乞師於全忠而乞師於楊行密，此事當考。</span>乞師于楊行密。冬，十月，行密遣海州刺史臺濛、副使王綰將兵助之，拔密州，歸于師範；將攻沂州，先使覘之，<span class="jiazhu">覘，丑廉翻。</span>曰：<span class="yinhao">「城中皆偃旗息鼓。」</span>綰曰：<span class="yinhao">「此必有備，而救兵近，不可擊也。」</span>諸將曰：<span class="yinhao">「密已下矣，沂何能爲！」</span>綰不能止，乃伏兵林中以待之。諸將攻沂州不克，救兵至，引退；<span class="jiazhu">此救兵果誰兵歟？</span>州兵乘之，綰發伏擊敗之。<span class="jiazhu">敗，補邁翻。</span></p>
<p class="em2 strong"><span class="yinwen">25</span>十一月，陜州都將朱簡殺李璠，自稱留後，附朱全忠，仍請更名友謙，預於子姪。<span class="jiazhu">朱全忠又兼有陝、虢。更，工衡翻。</span></p>
<p class="em2 strong"><span class="yinwen">26</span>加忠義節度使趙匡凝兼中書令。</p>
<p class="em2 strong"><span class="yinwen">27</span>馬殷遣其將李瓊攻郴州，執陳彥謙，斬之；進攻連州，魯景仁自殺，湖南皆平。<span class="jiazhu">馬殷始盡有湖南之地。</span></p>
<p class="em2 strong"><span class="yinwen">28</span>十二月，加魏博節度使羅紹威同平章事。</p> 



</div></body></html>