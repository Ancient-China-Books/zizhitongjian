<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>資治通鑑-卷第一百三十九・齊紀五・高宗明皇帝上</title><meta content="width=device-width" initial-scale="1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="齊紀五">齊紀五</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">閍逢閹茂<span class="biaozhusup" data-rel="">（甲戌）</span>，一年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高宗明皇帝上">高宗明皇帝上</span></span></h5>
<p class="" id="p1"><a class="gg-link" href="#p1" onclick="return changeColor(this);"></a><span class="jiazhu">諱鸞，字景栖，小字玄度，高帝兄始安貞王道生之子。</span></p>
<div class="yt" id="y494"><p class="strong" id="p2"><a class="gg-link" href="#p2" onclick="return changeColor(this);"></a><span class="section" id="title-3"><span data-head-description="高宗明皇帝上" data-head-level="h4" data-head-title="建武元年">建武元年</span></span><span class="biaozhusup" data-rel="">（甲戌、四九四年）</span><span class="jiazhu">是年十月始改元建武。</span></p></div>
<p class="em2 strong" id="p3"><a class="gg-link" href="#p3" onclick="return changeColor(this);"></a><span class="yinwen">1</span>春，正月，丁未，改元隆昌；<span class="jiazhu">此鬱林王改元也。</span>大赦。</p>
<p class="em2 strong" id="p4"><a class="gg-link" href="#p4" onclick="return changeColor(this);"></a><span class="yinwen">2</span>雍州刺史晉安王子懋，<span class="jiazhu">雍，於用翻。</span>以主幼時艱，密爲自全之計，令作部造仗；<span class="jiazhu">諸州各有作部，主造器仗。</span>征南大將軍陳顯達屯襄陽，<span class="jiazhu">去年秋，武帝以魏將入寇，遣顯達鎭樊城。</span>子懋欲脅取以爲將。<span class="jiazhu">將，卽亮翻；下同。</span>顯達密啓西昌侯鸞，鸞徵顯達爲車騎大將軍；<span class="jiazhu">騎，奇寄翻。</span>徙子懋爲江州刺史，仍令留部曲助鎭襄陽，單將白直、俠轂自隨。<span class="jiazhu">諸王有白直，有夾轂隊。俠，讀曰夾。</span>顯達過襄陽，<span class="jiazhu">過，音戈。</span>子懋謂曰：<span class="yinhao">「朝廷令身單身而返，身是天王，豈可過爾輕率！<span class="jiazhu">子懋自稱天王，蓋謂是天家諸王也。</span>今猶欲將二三千人自隨，公意何如？」</span>顯達曰：<span class="yinhao">「殿下若不留部曲，乃是大違敕旨，其事不輕；且此間人亦難可收用。」</span><span class="jiazhu">此間人，謂襄陽人也。</span>子懋默然。顯達因辭出，卽發去。子懋計未立，乃之尋陽。</p>
<p class="em2 strong" id="p5"><a class="gg-link" href="#p5" onclick="return changeColor(this);"></a><span class="yinwen">3</span>西昌侯鸞將謀廢立，引前鎭西諮議參軍蕭衍與同謀。<span class="jiazhu">隨王子隆初以鎭西將軍鎭荊州，引衍爲諮議參軍。</span>荊州刺史、隨王子隆，性溫和，有文才；鸞欲徵之，恐其不從。衍曰：<span class="yinhao">「隨王雖有美名，其實庸劣。旣無智謀之士，爪牙唯仗司馬垣歷生、武陵太守卞白龍耳。二人唯利是從，若啗以顯職，無有不來；隨王止須折簡耳。」</span>鸞從之。徵歷生爲太子左衞率，白龍爲游擊將軍；<span class="jiazhu">啗，徒濫翻。折，之舌翻。帥，所律翻。</span>二人並至。續召子隆爲侍中、撫軍將軍。<span class="jiazhu">此時西昌侯已有殺諸王之心矣。蕭衍由是以籌略見用。</span>豫州刺史崔慧景，高、武舊將，<span class="jiazhu">將，卽亮翻。</span>鸞疑之，以蕭衍爲寧朔將軍，戍壽陽。慧景懼，白服出迎；<span class="jiazhu">白服，若得罪而白衣領職者。</span>衍撫安之。</p>
<p class="em2 strong" id="p6"><a class="gg-link" href="#p6" onclick="return changeColor(this);"></a><span class="yinwen">4</span>辛亥，鬱林王祀南郊；戊午，拜崇安陵。<span class="jiazhu">鬱林王卽位，追尊父文惠太子曰文帝，陵曰崇安，廟號世宗。據<span class="shu-ming">竟陵王子良傳</span>，陵在夾右。</span></p>
<p class="em2 strong" id="p7"><a class="gg-link" href="#p7" onclick="return changeColor(this);"></a><span class="yinwen">5</span>癸亥，魏主南巡；戊辰，過比干墓，<span class="jiazhu"><span class="shu-ming">水經註</span>：河內朝歌縣南有牧野，有比干冢，前有石銘題隸云：<span class="yinhao">「殷大夫比干之墓」</span>，不知誰所誌也。</span>祭以太牢，魏主自爲祝文曰：<span class="yinhao">「烏呼介士，胡不我臣！」</span></p>
<p class="em2 strong" id="p8"><a class="gg-link" href="#p8" onclick="return changeColor(this);"></a><span class="yinwen">6</span>帝寵幸中書舍人綦毌珍之、朱隆之、直閤將軍曹道剛、周奉叔、宦者徐龍駒等。<span class="jiazhu">帝謂鬱林王。</span>珍之所論薦，事無不允；<span class="jiazhu">允，信也，肯也。</span>內外要職，皆先論價，旬月之間，家累千金；擅取官物及役作，不俟詔旨。有司至相語云：<span class="jiazhu">語，牛倨翻。</span><span class="yinhao">「寧拒至尊敕，不可違舍人命。」</span>帝以龍駒爲後閤舍人，<span class="jiazhu">後閤，禁中後閤也。<span class="shu-ming">南史</span>曰：龍駒日夜在六宮房內。</span>常居含章殿，著黃綸帽，被貂裘，<span class="jiazhu">音，陟略翻。被，皮義翻。</span>南面向案，代帝畫敕；左右侍直，與帝不異。</p>
<p class="em2 strong" id="p9"><a class="gg-link" href="#p9" onclick="return changeColor(this);"></a>帝自山陵之後，卽與左右微服遊走市里，好於世宗崇安陵隧中擲塗、賭跳，<span class="jiazhu">好，呼到翻。文惠太子廟號世宗。塗，泥也。以塗泥相擲爲樂也。賭跳者，以跳躍高出者爲勝。咷，他弔翻。</span>作諸鄙戲，極意賞賜左右，動至百數十萬。每見錢，曰：<span class="yinhao">「我昔思汝十<span class="jiaozhusup">【章：十二行本「十」作「一」；乙十一行本同；孔本同；熊校同。】</span>枚不得，今日得用汝未？」</span>世祖聚錢上庫五億萬，齋庫亦出三億萬，<span class="jiazhu">上庫所儲以備軍國之用。齋庫以供齋內所須，人主之好用。出者，出三億萬數之外也。</span>金銀布帛不可勝計；<span class="jiazhu">勝，音升。</span>鬱林王卽位未朞歲，所用垂盡。入主衣庫，令何后及寵姬以諸寶器相投擊破碎之，用爲笑樂。<span class="jiazhu">樂，音洛。</span>蒸於世祖幸姬霍氏，更其姓曰徐。<span class="jiazhu">更，工衡翻。李延壽<span class="shu-ming">史</span>以霍爲文帝幸姬，則<span class="yinhao">「世祖」</span>當作<span class="yinhao">「世宗」</span>。</span>朝事大小，皆決於西昌侯鸞。<span class="jiazhu">朝，直遙翻；下同。</span>鸞數諫爭，<span class="jiazhu">數，所角翻。爭，讀曰諍。</span>帝多不從；心忌鸞，欲除之。以尙書右僕射鄱陽王鏘為世祖所厚，<span class="jiazhu"><span class="yinhao">「世祖」</span>恐亦當作<span class="yinhao">「世宗」</span>。</span>私謂鏘曰：<span class="yinhao">「公聞鸞於法身如何？」</span><span class="jiazhu">鬱林王，小字法身。</span>鏘素和謹，對曰：<span class="yinhao">「臣鸞於宗戚最長，且受寄先帝；臣等皆年少，<span class="jiazhu">長，知兩翻。少，詩照翻。</span>朝廷所賴，唯鸞一人，願陛下無以爲慮。」</span>帝退，謂徐龍駒曰：<span class="yinhao">「我欲與公共計取鸞，公旣不同，我不能獨辦，且復小聽。」</span><span class="jiazhu">復，扶又翻；下無復同。言且又小時聽鸞專政也。</span></p>
<p class="em2 strong" id="p10"><a class="gg-link" href="#p10" onclick="return changeColor(this);"></a>衞尉蕭諶，世祖之族子也，<span class="jiazhu">蕭子顯<span class="shu-ming">齊書</span>曰：諶於太祖爲絕服族子。諶，氏壬翻。</span>自世祖在郢州，諶已爲腹心。<span class="jiazhu">宋元徽末，世祖在郢州，欲知都下消息，太祖遣諶就世祖宣傳謀計，留爲腹心。</span>及卽位，常典宿衞，機密之事，無不預聞。征南諮議蕭坦之，諶之族人也。嘗爲東宮直閤，爲世宗所知。<span class="jiazhu">蕭子顯<span class="shu-ming">齊書</span>曰：坦之以懃直直爲世祖所知。旣爲東宮直閤，則從世宗爲是。東宮亦有直閤將軍。</span>帝以二人祖父舊人，甚親信之。諶每請急出宿，帝通夕不寐，諶還乃安。坦之得出入後宮，帝褻狎宴遊，坦之皆在側。帝醉後，常裸袒，<span class="jiazhu">裸，郎果翻。</span>坦之輒扶持諫諭。西昌侯鸞欲有所諫，帝在後宮不出，唯遣諶、坦之徑進，乃得聞達。</p>
<p class="em2 strong" id="p11"><a class="gg-link" href="#p11" onclick="return changeColor(this);"></a>何后亦淫泆，<span class="jiazhu">泆，音逸。泆，淫放也。</span>私於帝左右楊珉，與同寢處如伉儷；<span class="jiazhu">處，昌呂翻；下處之同。杜預曰：伉，敵也；儷，耦也。伉，苦浪翻。儷，力計翻。</span>又與帝相愛狎，故帝恣之，迎后親戚入宮，以耀靈殿處之。齋閤通夜洞開，外內淆雜，無復分別。<span class="jiazhu">別，彼列翻。</span>西昌侯鸞遣坦之入奏誅珉，何后流涕覆面<span class="jiazhu">覆，敷又翻。</span>曰：<span class="yinhao">「楊郎好年少，無罪，何可枉殺！」</span><span class="jiazhu">少，詩照翻。</span>坦之附耳語帝曰：<span class="jiazhu">語，牛倨翻；下每語同。</span><span class="yinhao">「外間並云楊珉與皇后有情，事彰遐邇，不可不誅。」</span>帝不得已許之；俄敕原之，已行刑矣。鸞又啓誅徐龍駒，帝亦不能違，而心忌鸞益甚。蕭諶、蕭坦之見帝狂縱日甚，無復悛改，<span class="jiazhu">悛，丑緣翻。</span>恐禍及己；乃更回意附鸞，勸其廢立，陰爲鸞耳目，帝不之覺也。</p>
<p class="em2 strong" id="p12"><a class="gg-link" href="#p12" onclick="return changeColor(this);"></a>周奉叔恃勇挾勢，陵轢公卿。<span class="jiazhu">轢，郎狄翻。</span>常翼單刀二十口自隨，<span class="jiazhu">翼者，分列左右若兩翼然也。</span>出入禁闥，門衞不敢訶。<span class="jiazhu">訶，虎何翻。</span>每語人曰：<span class="yinhao">「周郎刀不識君！」</span>鸞忌之，使蕭諶、蕭坦之說帝出奉叔爲外援，<span class="jiazhu">說，輸芮翻；下鸞說、此說同。</span>己巳，以奉叔爲青州刺史，<span class="jiazhu">蕭子顯曰：宋泰始中，淮北沒虜，徙青州治鬱洲，齊建元四年，徙治朐山，後復舊。</span>曹道剛爲中軍司馬。奉叔就帝求千戶侯；許之。鸞以爲不可，封曲江縣男，食三百戶。奉叔大怒，於衆中攘刀厲色；鸞說諭之，乃受。<span class="jiazhu">說，輸芮翻；下同。</span>奉叔辭畢，將之鎭，部伍已出。鸞與蕭諶稱敕，召奉叔於省中，毆殺之，<span class="jiazhu">省中，尙書省中也。毆，烏口翻。</span>啓云：<span class="yinhao">「奉叔慢朝廷。」</span>帝不獲已，可甚奏。</p>
<p class="em2 strong" id="p13"><a class="gg-link" href="#p13" onclick="return changeColor(this);"></a>溧陽令錢唐杜文謙，嘗爲南郡王侍讀，<span class="jiazhu">溧陽縣，自漢以來屬丹陽郡，其地在建康東南。帝初封南郡王。溧，音栗。</span>前此說綦毋珍之曰：<span class="yinhao">「天下事可知，灰盡粉滅，匪朝伊夕；不早爲計，吾徒無類矣。」</span>珍之曰：<span class="yinhao">「計將安出？」</span>文謙曰：<span class="yinhao">「先帝舊人，多見擯斥，今召而使之，誰不慷慨！近聞王洪範<span class="jiazhu">王洪範卽轉言日月相者也。</span>與宿衞將萬靈會等共語，皆攘袂搥牀；<span class="jiazhu">將，卽亮翻。搥，傳追翻。</span>君其密報周奉叔，使萬靈會等殺蕭諶，則宮內之兵皆我用也。<span class="jiazhu">蕭諶時以衞軍司馬兼衞尉卿，掌宿衞兵。</span>卽勒兵入尙書，斬蕭令，<span class="jiazhu">尙書省在雲龍門內。</span>兩都伯力耳。<span class="jiazhu">都伯，行刑者也，今謂之劊子。</span>今舉大事亦死，不舉事亦死；二死等耳，死社稷可乎！若遲疑不斷，復少日，錄君稱敕賜死，<span class="jiazhu">復，扶又翻。少，詩沼翻。少日，言無多日也。鸞錄尙書事，故稱爲錄君。</span>父母爲殉，<span class="jiazhu">謂皆將從坐而死也。</span>在眼中矣。」</span>珍之不能用。及鸞殺奉叔，幷收珍之、文謙，殺之。</p>
<p class="em2 strong" id="p14"><a class="gg-link" href="#p14" onclick="return changeColor(this);"></a><span class="yinwen">7</span>乙亥，魏主如洛陽西宮。中書侍郎韓顯宗上書陳四事：其一，以爲：<span class="yinhao">「竊聞輿駕今夏不巡三齊，當幸中山。往冬輿駕停鄴，當農隙之時，猶比屋供奉，不勝勞費。<span class="jiazhu">比，毗必翻，又毗至翻。勝，音升。</span>況今蠶麥方急，將何以堪命！且六軍涉暑，恐生癘疫。臣願早還北京，以省諸州供張之苦，<span class="jiazhu">北京，謂平城。張，竹亮翻。</span>成洛都營繕之役。」</span>其二，以爲：<span class="yinhao">「洛陽宮殿故基，皆魏明帝所造，前世已譏其奢。今茲營繕，宜加裁損。又，頃來北都富室，競以第舍相尙；<span class="jiazhu">北都，亦謂平城。魏旣遷洛，以平城爲北都。</span>宜因遷徙，爲之制度。及端廣衢路，通利溝渠。」</span>其三，以爲：<span class="yinhao">「陛下之還洛陽，輕將從騎。<span class="jiazhu">從，才用翻。</span>王者於闈闥之內<span class="jiazhu">宮中門曰闈。<span class="shu-ming">韓詩</span>：門屛間曰闥。</span>猶施警蹕，況涉履山河而不加三思乎！」</span><span class="jiazhu">三，息暫翻。</span>其四，以爲：<span class="yinhao">「陛下耳聽法音，<span class="jiazhu">法音，謂雅樂也。</span>目翫墳典，<span class="jiazhu">謂<span class="shu-ming">三墳</span>、<span class="shu-ming">五典</span>。<span class="shu-ming">書序</span>：伏羲、神農、黃帝之書，謂之<span class="shu-ming">三墳</span>，言大道也。少昊、顓頊、高辛、唐、虞之書，謂之<span class="shu-ming">五典</span>，言常道也。孔子序<span class="shu-ming">書</span>，斷自唐、虞，<span class="shu-ming">三墳</span>、<span class="shu-ming">五典</span>，後世不復見其全，此特大槪言之。</span>口對百辟，心虞萬機，景昃而食，<span class="jiazhu">虞，度也。景昃，日昃也。日景過中則昃。昃，音側。</span>夜分而寢；加以孝思之至，隨時而深；<span class="jiazhu">謂文明太后之殂已久，而帝孝思不忘也。</span>文章之業，日成篇卷；雖叡明所用，未足爲煩，然非所以嗇神養性，<span class="jiazhu">嗇，愛也。</span>保無疆之祚也。伏願陛下垂拱司契而下治矣。」</span><span class="jiazhu"><span class="shu-ming">老子</span>曰：有德司契。尸司，主也。契，要也。治，直吏翻。</span>帝頗納之。顯宗、麒麟之子也。<span class="jiazhu">韓麒麟見一百三十五卷武帝永明元年。</span></p>
<p class="em2 strong" id="p15"><a class="gg-link" href="#p15" onclick="return changeColor(this);"></a>顯宗又上言，以爲：<span class="yinhao">「州郡貢察，徒有秀、孝之名而無秀、孝之實；<span class="jiazhu">貢察者，謂察舉秀才、孝廉而貢之於朝。</span>朝廷但檢其門望，不復彈坐。<span class="jiazhu">復，扶又翻。彈坐者，彈劾其違而坐之以罪。</span>如此，則可令別貢門望以敍士人，何假冒秀、孝之名也！夫門望者，乃其父祖之遺烈，亦何益於皇家！益於時者，賢才而已。苟有其才，雖屠釣奴虜，聖王不恥以爲臣；<span class="jiazhu">太公屠牛於朝歌，釣於渭濱。又紂時箕子爲奴，周文王、武王皆禮而用之。</span>苟非其才，雖三后之胤，墜於皁隸矣。<span class="jiazhu"><span class="shu-ming">左傳</span>：申無宇曰：<span class="yinhao">「人有十等：士臣皁，皁臣輿，輿臣隸。」</span><span class="shu-ming">釋</span>曰：皁，直馬者。隸，附屬者。三后，謂夏、商、周之王也。</span>議者或云，『今世等無奇才，不若取士於門，』此亦失矣。豈可以世無周、邵，遂廢宰相邪！但當校其寸長銖重者先敍之，<span class="jiazhu">言其人比之衆人稍有一寸之長、一銖之重，則先敍用之。</span>則賢才無遺矣。</span></p>
<p class="em2 strong" id="p16"><a class="gg-link" href="#p16" onclick="return changeColor(this);"></a><span class="yinhao">又，刑罰之要，在於明當，<span class="jiazhu">當，丁浪翻。</span>不在於重。苟不失有罪，雖捶撻之薄，人莫敢犯；若容可僥幸，雖參夷之嚴，不足懲禁。<span class="jiazhu">參夷，謂夷三族也。捶，止橤翻。僥，堅堯翻。</span>今內外之官，欲邀當時之名，爭以深刻爲無私，迭相敦厲，<span class="jiazhu">敦，迫也。厲，嚴以勉之。</span>遂成風俗。陛下居九重之內，視人如赤子；百司分萬務之任，遇下如仇讎。是則堯、舜止一人而桀、紂以千百；和氣不至，蓋由於此。謂宜敕示百僚，以惠元元之命。</span></p>
<p class="em2 strong" id="p17"><a class="gg-link" href="#p17" onclick="return changeColor(this);"></a><span class="yinhao">又，昔周居洛邑，猶存宗周；<span class="jiazhu">周成王宅洛，以豐爲宗周，存故都也。</span>漢遷東都，京兆置尹。<span class="jiazhu">後漢都雒陽，置河南尹；而長安仍置京兆尹，亦存故都也。</span>察<span class="jiaozhusup">【章：十二行本「察」作「案」；乙十一行本同；孔本同；張校同；退齋校同。】</span><span class="shu-ming">春秋</span>之義，有宗廟曰都，無曰邑。況代京，宗廟山陵所託，王業所基，其爲神鄕福地，實亦遠矣，今便同之郡國，臣竊不安。謂宜建畿置尹，一如故事，<span class="jiazhu">魏初都平城，分畫甸畿置司州，於平城置代尹。</span>崇本重舊，光示萬葉。</span></p>
<p class="em2 strong" id="p18"><a class="gg-link" href="#p18" onclick="return changeColor(this);"></a><span class="yinhao">又，古者四民異居，欲其業專志定也。<span class="jiazhu">管仲相齊，使士、農、工、商各羣萃而州處。其言曰：四民者，勿使雜處，雜處則其言哤，其事易。昔聖王之處士也，使就閒燕；處工就官府；處商就市井；處農就田野。長而安焉，不見異物而遷焉。</span>太祖道武皇帝創基撥亂，日不暇給，然猶分別士庶，不令雜居，工伎屠沽，各有攸處；<span class="jiazhu">別，彼列翻。伎，渠綺翻。處，昌呂翻；下同處同。</span>但不設科禁，久而混殽。今聞洛邑居民之制，專以官位相從，不分族類。夫官位無常，朝榮夕悴，<span class="jiazhu">悴，秦醉翻。</span>則是衣冠、皁隸不日同處矣。借使一里之內，或調習歌舞，或構<span class="jiaozhusup">【章：十二行本「構」作「講」；乙十一行本同；孔本同；熊校同。】</span>肄<span class="shu-ming">詩</span><span class="shu-ming">書</span>，<span class="jiazhu">肆，羊至翻。</span>縱羣兒隨其所之，則必不棄歌舞而從<span class="shu-ming">詩</span><span class="shu-ming">書</span>矣。然則使工伎之家習士人風禮，百年難成；士人之子效工伎容態，一朝而就。是以仲尼稱里仁之美，孟母勤三徙之訓。<span class="jiazhu"><span class="shu-ming">論語</span>：孔子曰：里仁爲美；擇不處仁，焉得知！<span class="shu-ming">列女傳</span>曰：孟軻母，其舍近墓。孟子少嬉遊，爲墓間之事。孟母曰：<span class="yinhao">「此非吾所以處子也。」</span>乃去，舍市旁，甚嬉戲乃賈人衒賣之事。又曰：<span class="yinhao">「此非吾所以處子也。」</span>復徙舍學宮之旁，其嬉戲乃設俎豆，揖遜進退。孟母曰：<span class="yinhao">「此眞可以居吾子矣。」</span>遂居焉。</span>此乃風俗之原，不可不察。朝廷每選人士，校其一婚一宦以爲升降，何其密也！至於度地居民，則清濁連甍，何其略也！<span class="jiazhu">度，徒洛翻。甍，謨耕翻，屋棟，所以承瓦。</span>今因遷徙之初，皆是空地，分別工伎，在於一言，有何可疑而闕盛美！</span></p>
<p class="em2 strong" id="p19"><a class="gg-link" href="#p19" onclick="return changeColor(this);"></a><span class="yinhao">又，南人昔有淮北之地，自比中華，僑置郡縣。<span class="jiazhu">如豫州界止於汝陽，而僑置譙、梁、陳、潁等郡縣，又於青州界僑置冀州諸縣是也。僑，渠驕翻。</span>自歸附聖化，仍而不改，名實交錯，文書難辨。宜依地理舊名，一皆釐革，小者幷合，大者分置，及中州郡縣，昔以戶少倂省。<span class="jiazhu">魏初得河南，止置四鎭，郡縣多所併省。少，詩沼翻。</span>今民口旣多，亦可復舊。</span></p>
<p class="em2 strong" id="p20"><a class="gg-link" href="#p20" onclick="return changeColor(this);"></a><span class="yinhao">又，君人者以天下爲家，不可有所私。倉庫之儲，以供軍國之用，自非有功德者不可加賜。在朝諸貴，受祿不輕；比來賜賚，動以千計。<span class="jiazhu">朝，直遙翻。比，毗至翻。</span>若分以賜鰥寡孤獨之民，所濟實多；今直以與親近之臣，殆非周急不繼富之謂也。」</span><span class="jiazhu"><span class="shu-ming">論語</span>，孔子曰：君子周急不繼富。</span>帝覽奏，甚善之。</p>
<p class="em2 strong" id="p21"><a class="gg-link" href="#p21" onclick="return changeColor(this);"></a><span class="yinwen">8</span>二月，乙丑，魏主如河陰，規方澤。<span class="jiazhu">規度其地，以立方澤。</span></p>
<p class="em2 strong" id="p22"><a class="gg-link" href="#p22" onclick="return changeColor(this);"></a><span class="yinwen">9</span>辛卯，帝祀明堂。</p>
<p class="em2 strong" id="p23"><a class="gg-link" href="#p23" onclick="return changeColor(this);"></a><span class="yinwen">10</span>司徒參軍劉斅等聘于魏。<span class="jiazhu">斅，胡敎翻。</span></p>
<p class="em2 strong" id="p24"><a class="gg-link" href="#p24" onclick="return changeColor(this);"></a><span class="yinwen">11</span>丙申，魏徙河南王幹爲趙郡王，潁川王雍爲高陽王。<span class="jiazhu">將以河南潁川爲畿甸。故二王徙封。</span></p>
<p class="em2 strong" id="p25"><a class="gg-link" href="#p25" onclick="return changeColor(this);"></a><span class="yinwen">12</span>壬寅，魏主北巡；癸卯，濟河；三月，壬申，至平城。<span class="jiazhu"><span class="shu-ming">考異</span>曰：<span class="shu-ming">魏·帝紀</span>作閏月。按魏閏二月，齊曆之三月也。</span>使羣臣更論遷都利害，各言其志。燕州刺史穆羆曰：<span class="jiazhu">魏營洛，以洛爲司州，改平城之司州爲恆州，分恆州東部置燕州，治昌平。</span><span class="yinhao">「今四方未定，未宜遷都。且征伐無馬，將何以克？」</span>帝曰：<span class="yinhao">「廐牧在代，何患無馬！今代在恆山之北，九州之外，非帝王之都也。」</span><span class="jiazhu">恆，戶登翻。</span>尙書于果曰：<span class="yinhao">「臣非以代地爲勝伊、洛之美也。但自先帝以來，久居於此，百姓安之；一旦南遷，衆情不樂。」</span><span class="jiazhu">樂，音洛。</span>平陽公丕曰：<span class="yinhao">「遷都大事，當訊之卜筮。」</span>帝曰：<span class="yinhao">「昔周、召聖賢，乃能卜宅。<span class="jiazhu"><span class="shu-ming">書·洛誥</span>曰：召公旣相宅，周公往營成周。傅來告卜曰：<span class="yinhao">「我卜河朔黎水，我又卜澗水東、瀍水西，惟洛食。我又卜瀍水東，亦惟洛食。」</span></span>今無其人，卜之何益！且『卜以決疑，不疑何卜！<span class="jiazhu"><span class="shu-ming">左傳</span>載鬬廉之言。</span>黃帝卜而龜焦，天老曰『吉』，黃帝從之。<span class="jiazhu">杜預曰：龜焦，兆不成也。字書釋灼龜不兆爲焦。</span>然則至人之知未然，審於龜矣。王者以四海爲家，或南或北，何常之有！朕之遠祖，世居北荒。平文皇帝始都東木根山。<span class="jiazhu">拓拔鬱律諡平文皇帝。晉明帝大寧二年，<span class="shu-ming">通鑑</span>書<span class="yinhao">「惠帝賀傉徙居東木根山」</span>。</span>昭成皇帝更營盛樂，<span class="jiazhu">拓跋什翼犍諡昭成皇帝。<span class="shu-ming">通鑑</span>晉成帝咸康元年，烈帝翳槐城盛樂。次年，昭成嗣國，咸康七年，築盛樂新城。更，工衡翻。</span>道武皇帝遷于平城。<span class="jiazhu">晉安帝隆安二年，道武帝遷都平城。</span>朕幸屬勝殘之運，<span class="jiazhu"><span class="shu-ming">論語</span>，孔子曰：善人爲邦百年，亦可以勝殘去殺矣。朱元晦曰：勝殘，謂化善人不爲惡也。屬，之欲翻，會也。勝，音升。</span>而獨<span class="jiaozhusup">【章：十二行本作「何爲獨」三字；乙十一行本同；孔本同。】</span>不得遷乎！」</span>羣臣不敢復言。<span class="jiazhu">復，扶又翻。</span>羆，壽之孫；<span class="jiazhu">穆壽事魏太武帝。</span>果，烈之弟也。癸酉，魏主臨朝堂，部分遷留。<span class="jiazhu">分，扶問翻。</span></p>
<p class="em2 strong" id="p26"><a class="gg-link" href="#p26" onclick="return changeColor(this);"></a><span class="yinwen">13</span>夏，四月，庚辰，魏罷西郊祭天。<span class="jiazhu"><span class="shu-ming">考異</span>曰：<span class="shu-ming">魏·帝紀</span>、<span class="shu-ming">禮志</span>、<span class="shu-ming">北史·紀</span>，皆云三月庚辰。按<span class="shu-ming">長曆</span>，三月丙午朔，無庚辰。魏閏二月，齊閏四月；魏三月乙亥朔，齊曆之四月也，故置於此。</span></p>
<p class="em2 strong" id="p27"><a class="gg-link" href="#p27" onclick="return changeColor(this);"></a><span class="yinwen">14</span>辛巳，武陵昭王曄卒。</p>
<p class="em2 strong" id="p28"><a class="gg-link" href="#p28" onclick="return changeColor(this);"></a><span class="yinwen">15</span>戊子，竟陵文宣王子良以憂卒。帝常憂子良爲變，聞其卒，甚喜。<span class="jiazhu">鬱林但虞子良爲變，而不知鸞、諶之謀已成矣。</span></p>
<p class="margin2" id="p29"><a class="gg-link" href="#p29" onclick="return changeColor(this);"></a>臣光曰：孔子稱<span class="yinhao">「鄙夫不可與事君，未得之，患得之；旣得之，患失之。苟患失之，無所不至。」</span><span class="jiazhu">見<span class="shu-ming">論語</span>。</span>王融乘危徼幸，<span class="jiazhu">徼，堅堯翻。</span>謀易嗣君。子良當時賢王，雖素以忠愼自居，不免憂死。迹其所以然，正由融速求富貴而已。輕躁之士，烏可近哉！<span class="jiazhu">躁，則到翻。近，其靳翻。</span></p>
<p class="em2 strong" id="p30"><a class="gg-link" href="#p30" onclick="return changeColor(this);"></a><span class="yinwen">16</span>己亥，魏罷五月五日、七月七日饗祖考。<span class="jiazhu">魏端午、七夕之饗，猶寒食之饗，皆夷禮也。</span></p>
<p class="em2 strong" id="p31"><a class="gg-link" href="#p31" onclick="return changeColor(this);"></a><span class="yinwen">17</span>魏錄尙書事廣陵王羽奏：<span class="yinhao">「令文：每歲終，州鎭列屬官治狀，及再考，則行黜陟。<span class="jiazhu">治，直吏翻。</span>去十五年京官盡經考爲三等，<span class="jiazhu">去十五年，猶云昨太和十五年也。</span>今已三載。臣輒準外考，以定京官治行。」</span><span class="jiazhu">欲以考州鎭屬官之法考京官。載，子亥翻。行，下孟翻。</span>魏主曰：<span class="yinhao">「考績事重，應關朕聽，不可輕發；且俟至秋。」</span><span class="jiazhu">史言魏孝文明於君人之體，不使權在臣下。</span></p>
<p class="em2 strong" id="p32"><a class="gg-link" href="#p32" onclick="return changeColor(this);"></a><span class="yinwen">18</span>閏月，丁卯，鎭軍將軍鸞卽本號，開府儀同三同。<span class="jiazhu">本號，鎭軍將軍也。</span></p>
<p class="em2 strong" id="p33"><a class="gg-link" href="#p33" onclick="return changeColor(this);"></a><span class="yinwen">19</span>戊辰，以新安王昭文爲揚州刺史。</p>
<p class="em2 strong" id="p34"><a class="gg-link" href="#p34" onclick="return changeColor(this);"></a><span class="yinwen">20</span>五月，甲戌朔，日有食之。<span class="jiazhu"><span class="shu-ming">考異</span>曰：<span class="shu-ming">齊</span><span class="shu-ming">魏書·帝紀</span>皆無此食。今據<span class="shu-ming">齊書·志</span>、<span class="shu-ming">南史·紀</span>。</span></p>
<p class="em2 strong" id="p35"><a class="gg-link" href="#p35" onclick="return changeColor(this);"></a><span class="yinwen">21</span>六月，己巳，魏遣兼員外散騎常侍盧昶、兼員外散騎侍郎王清石來聘。昶，度世之子也。<span class="jiazhu">盧度世避崔浩之禍，其後自出，魏太武寵任之。散，悉亶翻。騎，奇寄翻。</span>清石世仕江南，魏主謂清石曰：<span class="yinhao">「卿勿以南人自嫌。彼有知識，欲見則見，欲言則言。凡使人以和爲貴，勿迭相矜夸，見於辭色，<span class="jiazhu">使，疏吏翻；下同。見，賢遍翻。</span>失將命之體也。」</span><span class="jiazhu">將，奉也。奉命而行，謂之將命。</span></p>
<p class="em2 strong" id="p36"><a class="gg-link" href="#p36" onclick="return changeColor(this);"></a><span class="yinwen">22</span>秋，七月，乙亥，魏以宋王劉昶爲使持節、都督吳·越·楚諸軍事、大將軍，鎭彭城。<span class="jiazhu">江南皆春秋時吳、越、楚三國之地。</span>魏主親餞之。以王肅爲昶府長史。昶至鎭，不能撫接義故，<span class="jiazhu">宋蒼梧王初，昶鎭彭城，棄鎭奔魏，故義故在焉。</span>卒無成功。<span class="jiazhu">卒，子恤翻。</span></p>
<p class="em2 strong" id="p37"><a class="gg-link" href="#p37" onclick="return changeColor(this);"></a><span class="yinwen">23</span>壬午，魏安定靖王休卒。自卒至殯，魏主三臨其第，葬之如尉元之禮，<span class="jiazhu">尉，紆勿翻。</span>送之出郊，慟哭而返。</p>
<p class="em2 strong" id="p38"><a class="gg-link" href="#p38" onclick="return changeColor(this);"></a><span class="yinwen">24</span>壬戌，魏主北巡。</p>
<p class="em2 strong" id="p39"><a class="gg-link" href="#p39" onclick="return changeColor(this);"></a><span class="yinwen">25</span>西昌侯鸞旣誅徐龍駒、周奉叔，而尼媼外入者，頗傳異語。<span class="jiazhu">媼，烏皓翻。異語，謂外人籍籍口語，言鸞等相與有異謀也。</span>中書令何胤，以后之從叔，<span class="jiazhu">從，才用翻。</span>爲帝所親，使直殿省。帝與胤謀誅鸞，令胤受事；胤不敢當，依違諫說，帝意復止。乃謀出鸞於西州，中敕用事，不復關咨於鸞。<span class="jiazhu">復，扶又翻。</span></p>
<p class="em2 strong" id="p40"><a class="gg-link" href="#p40" onclick="return changeColor(this);"></a>是時，蕭諶、蕭坦之握兵權，左僕射王晏總尙書事。諶密召諸王典籤，約語之，不許諸王外接人物。<span class="jiazhu">約語者，約束而語之。語，牛倨翻。</span>諶親要日久，衆皆憚而從之。</p>
<p class="em2 strong" id="p41"><a class="gg-link" href="#p41" onclick="return changeColor(this);"></a>鸞以其謀告王晏，晏聞之，響應；又告丹楊尹徐孝嗣，孝嗣亦從之。驃騎錄事南陽樂豫謂孝嗣曰：<span class="yinhao">「外傳籍籍，似有伊、周之事。君蒙武帝殊常之恩，荷託付之重，<span class="jiazhu">徐孝嗣爲王儉所薦，武帝擢而用之，遺詔託以尙書衆事。驃，匹妙翻。騎，奇寄翻。荷，下可翻。</span>恐不得同人此舉。人笑褚公，至今齒冷。」</span><span class="jiazhu">謂褚淵也。笑則啓齒，故云齒冷。</span>孝嗣心然之而不能從。</p>
<p class="em2 strong" id="p42"><a class="gg-link" href="#p42" onclick="return changeColor(this);"></a>帝謂蕭坦之曰：<span class="yinhao">「人言鎭軍與王晏、蕭諶欲共廢我，<span class="jiazhu">鸞時領鎭軍將軍，故稱之。</span>似非虛傳。卿所聞云何？」</span>坦之曰：<span class="yinhao">「天下寧當有此，誰樂無事廢天子邪！<span class="jiazhu">樂，音洛。</span>朝貴不容造此論，當是諸尼姥言耳，豈可信邪！<span class="jiazhu">朝，直遙翻。姥，莫補翻；女老稱。</span>官若無事除此三<span class="jiaozhusup">【章：十二行本「三」作「二」；乙十一行本同。】</span>人，誰敢自保！」</span>直閤將軍曹道剛疑外間有異，密有處分，謀未能發。<span class="jiazhu">言曹道剛密有圖鸞等之謀而未能發。處，昌呂翻。分，扶問翻。</span></p>
<p class="em2 strong" id="p43"><a class="gg-link" href="#p43" onclick="return changeColor(this);"></a>時始興內史蕭季敞、南陽太守蕭穎基皆內遷，諶欲待二人至，藉其勢力以舉事。<span class="jiazhu">以二人方自外郡歸，各有兵力自送，爲可藉也。</span>鸞慮事變，以告坦之，坦之馳謂諶曰：<span class="yinhao">「廢天子，古來大事。比聞曹道剛、朱隆之等轉已猜疑，<span class="jiazhu">比，毗至翻。</span>衞尉明日若不就事，無所復及。<span class="jiazhu">復，扶又翻。</span>弟有百歲母，豈能坐聽禍敗，正應作餘計耳！」</span>諶惶遽從之。</p>
<p class="em2 strong" id="p44"><a class="gg-link" href="#p44" onclick="return changeColor(this);"></a>壬辰，鸞使蕭諶先入宮，遇曹道剛及中書舍人朱隆之，皆殺之。直後徐僧亮盛怒，<span class="jiazhu">直後，亦宿衞之官，侍衞於乘輿之後者也。</span>大言於衆曰：<span class="yinhao">「吾等荷恩，<span class="jiazhu">荷，下可翻。</span>今日應死報！」</span>又殺之。鸞引兵自尙書入雲龍門，戎服加朱衣於上，比入門，三失履。<span class="jiazhu">懼而失其常度也。比，必寐翻，及也。</span>王晏、徐孝嗣、蕭坦之、陳顯達、王廣之、沈文季皆隨其後。帝在壽昌殿，<span class="jiazhu">壽昌殿，武帝所起，宴居常居之。</span>聞外有變，猶密爲手敕呼蕭諶，又使閉內殿諸房閤。俄而諶引兵入壽昌閤，帝走趨徐姬房，拔劍自刺，不入，<span class="jiazhu">趨，七喻翻。刺，七亦翻。</span>以帛纏頸，輿接出延德殿。諶初入殿，宿衞將士皆操弓楯欲拒戰。<span class="jiazhu">操，千高翻。楯，食尹翻。</span>諶謂之曰：<span class="yinhao">「所取自有人，卿等不須動！」</span>宿衞素隸服於諶，皆信之；及見帝出，各欲自奮，帝竟無一言。行至西弄，弒之。<span class="jiazhu">此延德殿之西弄也。丁度<span class="shu-ming">集韻</span>曰：弄，廈也，屛也。亦作<span class="yinhao">「㢅」</span>。帝死時年二十二。</span>輿尸出殯徐龍駒宅，葬以王禮。徐姬及諸嬖倖皆伏誅。鸞旣執帝，欲作太后令；徐孝嗣於袖中出而進之，鸞大悅。癸巳，以太后令追廢帝爲鬱林王，又廢何后爲王妃，迎立新安王昭文。</p>
<p class="em2 strong" id="p45"><a class="gg-link" href="#p45" onclick="return changeColor(this);"></a>吏部尙書謝瀹方與客圍棋，左右聞有變，驚走報瀹。瀹每下子，<span class="jiazhu">子，棋子也。</span>輒云<span class="yinhao">「其當有意」</span>，竟局，乃還齋臥，竟不問外事。<span class="jiazhu">謝瀹爲此，兄朏之敎也。</span>大匠卿虞悰竊歎曰：<span class="yinhao">「王、徐遂縛袴廢天子，天下豈有此理邪！」</span><span class="jiazhu">大匠卿，卽漢將作大匠之官。蕭子顯曰：掌宗廟土木。悰，徂宗翻。</span>悰，嘯父之孫也。<span class="jiazhu">虞嘯父，虞潭之子，事晉孝武帝。父，音甫。</span>朝臣被召入宮。<span class="jiazhu">朝，直遙翻。被，皮義翻。</span>國子祭酒江斅至雲龍門，託藥發，吐車中而去。<span class="jiazhu">吐，土故翻，嘔也。</span>西昌侯鸞欲引中散大夫孫謙爲腹心，<span class="jiazhu">散，悉亶翻。</span>使兼衞尉給甲仗百人。謙不欲與之同，輒散甲士；鸞亦不之罪也。<span class="jiazhu">史言謝瀹、江斅以名義自將，僅能如此而已；特立不懼，孫謙庶幾焉。</span></p>
<p class="em2 strong" id="p46"><a class="gg-link" href="#p46" onclick="return changeColor(this);"></a>丁酉，新安王卽皇帝位，時年十五。<span class="jiazhu">王諱昭文，字季尙，文惠太子第二子也。</span>以西昌侯鸞爲驃騎大將軍、錄尙書事、揚州刺史、宣城郡公。大赦，改元延興。</p>
<p class="em2 strong" id="p47"><a class="gg-link" href="#p47" onclick="return changeColor(this);"></a><span class="yinwen">26</span>辛丑，魏主至朔州。<span class="jiazhu">魏收<span class="shu-ming">地形志</span>：雲州，舊置朔州。又有朔州，本漢五原郡，魏爲懷朔鎭，孝昌中始改爲朔州。今此朔州，當置於雲中之盛樂。時置朔州於定襄故城，領盛樂、廣牧二郡。宋白曰：孝文遷洛之後，於今朔州北三百八十里定襄故城置朔州，後亂，廢。</span></p>
<p class="em2 strong" id="p48"><a class="gg-link" href="#p48" onclick="return changeColor(this);"></a><span class="yinwen">27</span>八月，甲辰，以司空王敬則爲太尉，鄱陽王鏘爲司徒，車騎大將軍陳顯達爲司空，<span class="jiazhu">鏘，千羊翻。騎，奇寄翻。</span>尙書左僕射王晏爲尙書令。</p>
<p class="em2 strong" id="p49"><a class="gg-link" href="#p49" onclick="return changeColor(this);"></a><span class="yinwen">28</span>魏主至陰山。</p>
<p class="em2 strong" id="p50"><a class="gg-link" href="#p50" onclick="return changeColor(this);"></a><span class="yinwen">29</span>以始安王遙光爲南郡太守，不之官。遙光，鸞之兄子也。<span class="jiazhu">鸞兄鳳生遙光、遙欣；遙光嗣始安王爵。</span>鸞有異志，遙光贊成之，凡大誅賞，無不預謀。戊申，以中書郎蕭遙欣爲兗州刺史。遙欣，遙光之弟也。鸞欲樹置親黨，故用之。</p>
<p class="em2 strong" id="p51"><a class="gg-link" href="#p51" onclick="return changeColor(this);"></a><span class="yinwen">30</span>癸丑，魏主如懷朔鎭；己未，如武川鎭；辛酉，如撫宜鎭；甲子，如柔玄鎭；<span class="jiazhu">此六鎭自酉徂東之次第也。<span class="shu-ming">水經註</span>：懷朔鎭城在漢光祿城東北。考其地當在漢五原稒陽塞外。杜佑曰：在馬邑郡北三百餘里。武川鎭城在白道中溪水上。白道在陰山之北，又出大漠。柔玄鎭在于延水東。于延水出塞外柔玄鎭西長川城南小山，東南流，逕漢代郡且如縣故城南，則魏柔玄鎭城在漢且如縣西北塞外也。且，音子閭翻。撫冥鎭城，未考其地。若以前說六鎭自五原抵濡源分置於三千里中，則撫冥當在武川、柔玄之間，相距各五百里；據前高閭之說，則相距各一百七十許里耳。按<span class="shu-ming">北史</span>，<span class="yinhao">「宜」</span>當作<span class="yinhao">「冥」</span>。</span>乙丑，南還；辛未，至平城。</p>
<p class="em2 strong" id="p52"><a class="gg-link" href="#p52" onclick="return changeColor(this);"></a><span class="yinwen">31</span>九月，壬申朔，魏詔曰：<span class="yinhao">「三載考績，三考黜陟；<span class="jiazhu">唐、虞之制，三考黜陟。三考九年也。載，子亥翻。</span>可黜者不足爲遲，可進者大成賒緩。朕今三載一考，卽行黜陟，欲令愚滯無妨於賢者，才能不擁於下位。各令當曹考其優劣爲三等，其上下二等仍分爲三。<span class="jiazhu">上等、下等各又分爲三等。</span>六品已下，尙書重問；<span class="jiazhu">重，直用翻。</span>五品已上，朕將親與公卿論其善惡，上上者遷之，下下者黜之，中者守其本任。」</span></p>
<p class="em2 strong" id="p53"><a class="gg-link" href="#p53" onclick="return changeColor(this);"></a>魏主之北巡也，留任城王澄銓簡舊臣。自公侯已下，有官者以萬數，澄品其優劣能否爲三等，人無怨者。<span class="jiazhu">史言任城王澄之平明。</span></p>
<p class="em2 strong" id="p54"><a class="gg-link" href="#p54" onclick="return changeColor(this);"></a>壬午，魏主臨朝堂，黜陟百官，<span class="jiazhu">朝，直遙翻。</span>謂諸尙書曰：<span class="yinhao">「尙書，樞機之任，非徒總庶務，行文書而已；朕之得失，盡在於此。卿等居官，年垂再期，未嘗獻可替否，進一賢退一不肖，此最罪之大者。」</span>又謂錄尙書事廣陵王羽曰：<span class="yinhao">「汝爲朕弟，居機衡之右，無勤恪之聲，有阿黨之迹，今黜汝錄尙書、廷尉，但爲特進、太子太保。」</span>又謂尙書令陸叡曰：<span class="yinhao">「叔翻到省之初，甚有善稱；比來偏頗懈怠，<span class="jiazhu">廣陵王羽，字叔翻。稱，昌孕翻。比，毗至翻。頗，傍禾翻，亦偏也。懈，居隘翻。</span>由卿不能相導以義。雖無大責，宜有小罰；今奪卿祿一期。」</span>又謂左僕射拓跋贊曰：<span class="yinhao">「叔翻受黜，卿應大辟；<span class="jiazhu">辟，毗亦翻。</span>但以咎歸一人，不復重責；今解卿少師，削祿一期。」</span>又謂左丞公孫良、右丞乞伏義受曰：<span class="yinhao">「卿罪亦應大辟；可以白衣守本官，冠服祿卹<span class="jiazhu">魏官，本祿之外，別有恤親之祿。</span>盡從削奪。若三年有成，還復本任；無成，永歸南畝。」</span>又謂尙書任城王澄曰：<span class="yinhao">「叔神志驕傲，可解少保。」</span><span class="jiazhu">澄於魏主，叔也。</span>又謂長兼尙書于果曰：<span class="yinhao">「卿不勤職事，數辭以疾，<span class="jiazhu">數，所角翻。</span>可解長兼，削祿一朞。」</span>其餘守尙書尉羽、盧淵等，並以不職，或解任，或黜官，或奪祿，皆面數其過而行之。<span class="jiazhu">尉，紆勿翻。數，所具翻。唐、虞三載考績，三考黜陟幽明。其黜陟行於九年之後，非賒緩也。俗淳事簡，在位者各思盡其職，不爲姦欺；就有不稱者，一考而未黜，冀其能自盡也；其不能盡者，才力有所不逮耳。再考不稱而猶未黜，謂才有短長，臨事有過誤；前考已稱其職而今考不稱者，必過誤也；前考不稱而今考能稱其職者，能自勉也。三考皆不稱，則其人信不可用矣，於是乎黜之，此唐、虞忠厚之至也。<span class="shu-ming">周官</span>：計羣吏之治，旬終則令正日成，月終則令正月要，歲終則令正歲會，三歲則大計羣吏之治而誅賞之。是蓋無日而不考覈，而誅賞則行於三年大計之時。蓋俗益薄，人益媮，而行九年之黜陟則爲賒緩。觀魏孝文之考績，不過慕古而務名，非能行考績之實也。</span>淵，昶之兄也。<span class="jiazhu">昶，丑兩翻。</span></p>
<p class="em2 strong" id="p55"><a class="gg-link" href="#p55" onclick="return changeColor(this);"></a>帝又謂陸叡曰：<span class="yinhao">「北人每言『北俗質魯，何由知書！』朕聞之，深用憮然！<span class="jiazhu">憮，罔甫翻。憮然者，悵然失意之貌。</span>今知書者甚衆，豈皆聖人！顧學與不學耳。朕脩百官，興禮樂，其志固欲移風易俗。朕爲天子，何必居中原！正欲卿等子孫漸染美俗，<span class="jiazhu">漸，子廉翻。</span>聞見廣博；若永居恆北，<span class="jiazhu">恆，戶登翻。</span>復值不好文之主，<span class="jiazhu">復，扶又翻。好，呼到翻。</span>不免面牆耳。」</span><span class="jiazhu"><span class="shu-ming">書</span>曰：不學，牆面。言猶正牆面而立，無所睹見也。</span>對曰：<span class="yinhao">「誠如聖言。金日磾不入仕漢朝，何能七世知名。」</span><span class="jiazhu">金日磾事見二十一卷漢武帝後元元年。七世知名，謂七世內侍也。磾，丁奚翻。朝，直遙翻。</span>帝甚悅。</p>
<p class="em2 strong" id="p56"><a class="gg-link" href="#p56" onclick="return changeColor(this);"></a><span class="yinwen">32</span>鬱林王之廢也，鄱陽王鏘初不知謀。及宣城公鸞權勢益重，中外皆知其蓄不臣之志。鏘每詣鸞，鸞常屣履至車後迎之；<span class="jiazhu">言急於出迎，不暇躡履至跟也。</span>語及家國，言淚俱發，鏘以此信之。宮臺之內皆屬意於鏘，<span class="jiazhu">宮、臺猶言宮省也。屬，之欲翻。</span>勸鏘入宮發兵輔政。制局監謝粲說鏘及隨王子隆曰：<span class="yinhao">「二王但乘油壁車入宮，<span class="jiazhu">李延壽<span class="shu-ming">恩倖傳</span>曰：武官有制局監、外監，皆領器仗兵役。油壁車者，加青油衣於車壁也。王儉議曰：今衣書車十二乘，古副車之象也，榆轂輪，簟子壁，綠油衣。說，輸芮翻；下之說、說子、因說同。</span>出天子置朝堂，夾輔號令；<span class="jiazhu">朝，直遙翻。</span>粲等閉城門、上仗，誰敢不同！<span class="jiazhu">上，時掌翻；下直上、西上同。</span>東城人正共縛送蕭令耳。」</span><span class="jiazhu">東城，謂東府城也。按蕭子顯<span class="shu-ming">齊書</span>：世祖遺詔以鸞爲侍中、尙書令；此時已進錄尙書事，粲曰蕭令，蓋以舊官稱之。</span>子隆欲定計。鏘以上臺兵力旣悉度東府，<span class="jiazhu">海陵王旣卽位，鸞出鎭東府，上臺兵力悉割以自隨。度，過也。</span>且慮事不捷，意甚猶豫。馬隊主劉巨，世祖時舊人，詣鏘請間，叩頭勸鏘立事。鏘命駕將入，復還內，<span class="jiazhu">復，扶又翻。</span>與母陸太妃別，日暮不成行。典籤知其謀，告之。癸酉，鸞遣兵二千人圍鏘第，殺鏘，遂殺子隆及謝粲等。於時太祖諸子，子隆最壯大，有才能，<span class="jiazhu"><span class="yinhao">「太祖」</span>當作<span class="yinhao">「世祖」</span>。</span>故鸞尤忌之。</p>
<p class="em2 strong" id="p57"><a class="gg-link" href="#p57" onclick="return changeColor(this);"></a>江州刺史晉安王子懋聞鄱陽、隨王死，欲起兵，謂防閤吳郡陸超之曰：<span class="yinhao">「事成則宗廟獲安，不成猶爲義鬼。」</span><span class="jiazhu">諸王置防閤，以勇略之士爲之，以防衞齋閤。杜佑<span class="shu-ming">通典</span>：唐制：親王府並給防閤、庶僕、白直，下至州縣亦有白直。</span>防閤丹陽董僧慧曰：<span class="yinhao">「此州雖小，宋孝武常用之。<span class="jiazhu">謂宋孝武帝自江州起兵誅元凶劭也。</span>若舉兵向闕以請鬱林之罪，誰能禦之！」</span>子懋母阮氏在建康，密遣書迎之，阮氏報其同母兄于瑤之爲計。瑤之馳告宣城公鸞；乙亥，假鸞黃鉞，內外纂嚴，<span class="jiazhu"><span class="shu-ming">考異</span>曰：<span class="shu-ming">齊·帝紀</span>作<span class="yinhao">「乙未」</span>。按是月壬申朔，而上有癸未，下有乙酉、丁亥，蓋癸未當作<span class="yinhao">「癸酉」</span>，乙未當作<span class="yinhao">「乙亥」</span>耳。</span>遣中護軍王玄邈討子懋，又遣軍主裴叔業與于瑤之先襲尋陽，聲云爲郢府司馬。子懋知之，遣三百人守湓城。叔業泝流直上，<span class="jiazhu">上，時掌翻。</span>至夜，回襲湓城，城局參軍樂賁開門納之。<span class="jiazhu">諸州刺史各有城局參軍，掌脩浚備禦。</span>子懋聞之，帥府州兵力據城自守。子懋部曲多雍州人，皆勇躍願奮。<span class="jiazhu">子懋自雍州徙爲江州，故部曲多雍州人。<span class="yinhao">「勇」</span>，當作<span class="yinhao">「踴」</span>。帥，讀曰率。雍，於用翻。</span>叔業畏之，遣于瑤之說子懋曰：<span class="yinhao">「今還都必無過憂，正當作散官，不失富貴也。」</span><span class="jiazhu">說，輸芮翻。散，悉但翻。</span>子懋旣不出兵攻叔業，衆情稍沮。中兵參軍于琳之，瑤之兄也，說子懋重賂叔業，可以免禍。子懋使琳之往，琳之因說叔業取子懋。叔業遣軍主徐玄慶將四百人隨琳之入州城，僚佐皆奔散。<span class="jiazhu">沮，在呂翻。說，輸芮翻。將，卽亮翻。</span>琳之從二百人，拔白刃入齋，子懋罵曰：<span class="yinhao">「小人！何忍行此！」</span>琳之以袖鄣面，使人殺之。王玄邈執董僧慧，將殺之，僧慧曰：<span class="yinhao">「晉安舉義兵，僕實預其謀，得爲主人死，不恨矣！願至大斂畢，退就鼎鑊。」</span><span class="jiazhu">爲，于僞翻。斂，力贍翻；下殯斂同。鑊，戶郭翻。</span>玄邈義之，具以白鸞，免死配東冶。子懋子昭基，九歲，以方二寸絹爲書，參其消息，幷遺錢五百，<span class="jiazhu">遣，于季翻。</span>行金得達，僧慧視之曰：<span class="yinhao">「郎君書也！」</span>悲慟而卒。<span class="jiazhu">卒，子恤翻。</span>于琳之勸陸超之逃亡。超之曰：<span class="yinhao">「人皆有死，此不足足懼！吾若逃亡，非唯孤晉安之眷，亦恐田橫客笑人！」</span><span class="jiazhu">田橫客事見十一卷漢高帝五年。超之守死，故以此言愧琳之。</span>玄邈等欲囚以還都，超之端坐俟命。超之門生謂殺超之當得賞，密自後斬之，頭墜而身不僵。<span class="jiazhu">僵，居良翻。</span>玄邈厚加殯斂。門生亦助舉棺，棺墜，壓其首，折頸而死。<span class="jiazhu">史言董僧慧、陸超之之義烈。折，而設翻。</span></p>
<p class="em2 strong" id="p58"><a class="gg-link" href="#p58" onclick="return changeColor(this);"></a>鸞遣平西將軍王廣之襲南兗州刺史安陸王子敬。廣之至歐陽，<span class="jiazhu">歐陽，今眞州閘卽其地也。</span>遣部將濟陰陳伯之先驅。<span class="jiazhu">將，卽亮翻。濟，子禮翻。</span>伯之因城開，獨入，斬子敬。</p>
<p class="em2 strong" id="p59"><a class="gg-link" href="#p59" onclick="return changeColor(this);"></a>鸞又遣徐玄慶西上害諸王。<span class="jiazhu">上，時掌翻。</span>臨海王昭秀爲荊州刺史，西中郎長史何昌㝢行州事。玄慶至江陵，欲以便宜從事。昌㝢曰：<span class="yinhao">「僕受朝廷意寄，<span class="jiazhu">意寄，謂屬意寄託之。</span>翼輔外藩。殿下未有愆失，君以一介之使來，何容卽以相付邪！<span class="jiazhu">使，疏吏翻。</span>若朝廷必須殿下，當自啓聞，更聽後旨。」</span>昭秀由是得還建康。<span class="jiazhu"><span class="shu-ming">考異</span>曰：<span class="shu-ming">南史</span>：<span class="yinhao">「明帝使裴叔業齎旨詔昌㝢，令以便宜從事。昌㝢拒之曰：『臨海王未有失，寧得從君單詔邪？卽時自有啓聞，須反更議。』叔業曰：『若爾，便是拒詔；拒詔，軍法行事耳！』答曰：『能見殺者君也，能拒詔者僕也！』叔業不敢逼而退。昭秀由此得還都。」</span>今從<span class="shu-ming">齊書</span>。</span>昌㝢，尙之之弟也。<span class="jiazhu">何昌㝢於此有周昌之節矣。</span></p>
<p class="em2 strong" id="p60"><a class="gg-link" href="#p60" onclick="return changeColor(this);"></a>鸞以吳興太守孔琇之行郢州事，欲使之殺晉熙王銶。<span class="jiazhu">琇，音秀。銶，音求。</span>琇之辭不許，遂不食而死。琇之，靖之孫也。<span class="jiazhu">孔靖見一百一十三卷晉安帝元興二年。</span></p>
<p class="em2 strong" id="p61"><a class="gg-link" href="#p61" onclick="return changeColor(this);"></a>裴叔業自尋陽仍進向湘州，欲殺湘州刺史南平王銳，防閤周伯玉大言於衆曰：<span class="yinhao">「此非天子意。今斬叔業，舉兵匡社稷，誰敢不從！」</span>銳典籤叱左右斬之。乙酉，殺銳；又殺郢州刺史晉熙王銶，南豫州刺史宜都王鏗。</p>
<p class="em2 strong" id="p62"><a class="gg-link" href="#p62" onclick="return changeColor(this);"></a>丁亥，以廬陵王子卿爲司徒，桂陽王鑠爲中軍將軍、開府儀同三司。</p>
<p class="em2 strong" id="p63"><a class="gg-link" href="#p63" onclick="return changeColor(this);"></a>冬，十月，丁酉，解嚴。<span class="jiazhu">尋陽已定，諸藩王已死，故解嚴。</span></p>
<p class="em2 strong" id="p64"><a class="gg-link" href="#p64" onclick="return changeColor(this);"></a><span class="yinwen">33</span>以宣城公鸞爲太傅、領大將軍、揚州牧、都督中外諸軍事，加殊禮，進爵爲王。</p>
<p class="em2 strong" id="p65"><a class="gg-link" href="#p65" onclick="return changeColor(this);"></a>宣城王謀繼大統，多引朝廷名士與參籌策。侍中謝朏心不願，乃求出爲吳興太守。至郡，致酒數斛，遺其弟吏部尙書瀹，<span class="jiazhu">朏，敷尾翻。遺，于季翻。</span>爲書曰：<span class="yinhao">「可力飲此，勿豫人事！」</span></p>
<p class="margin2" id="p66"><a class="gg-link" href="#p66" onclick="return changeColor(this);"></a>臣光曰：臣聞<span class="yinhao">「衣人之衣者懷人之憂，食人之食者死人之事。」</span><span class="jiazhu"><span class="shu-ming">史記</span>載淮陰侯答蒯徹之言。衣人之衣，於旣翻。</span>二謝兄弟，比肩貴近，安享榮祿，危不預知；爲臣如此，可謂忠乎！<span class="jiazhu">世多有如此而得名者。</span></p>
<p class="em2 strong" id="p67"><a class="gg-link" href="#p67" onclick="return changeColor(this);"></a><span class="yinwen">34</span>宣城王雖專國政，人情猶未服。王胛上有赤誌，<span class="jiazhu">胛，古洽翻。肩背之間爲胛。</span>驃騎諮議參軍考城江祏勸王出以示人。<span class="jiazhu">祏，音石。考城，前漢之甾縣也，屬梁國；後漢章帝改曰考城，屬陳留郡；晉惠帝分屬濟陽郡。蕭子顯<span class="shu-ming">齊志</span>，南徐州南濟陽郡有考城縣，皆晉氏因郡人南渡而僑置也。</span>王以示晉壽太守王洪範曰：<span class="yinhao">「人言此是日月相，卿幸勿泄！」</span>洪範曰：<span class="yinhao">「公日月在軀，如何可隱，當轉言之！」</span><span class="jiazhu">王洪範，禁衞舊臣，鸞以此覘之，其言如此，鸞益無所忌矣。相，息亮翻。</span>王母，祏之姑也。</p>
<p class="em2 strong" id="p68"><a class="gg-link" href="#p68" onclick="return changeColor(this);"></a><span class="yinwen">35</span>戊戌，殺桂陽王鑠、衡陽王鈞、江夏王鋒、建安王子眞、巴陵王子倫。</p>
<p class="em2 strong" id="p69"><a class="gg-link" href="#p69" onclick="return changeColor(this);"></a>鑠與鄱陽王鏘齊名；鏘好文章，鑠好名理，<span class="jiazhu">好，呼到翻。</span>時人稱爲鄱、桂。鏘死，鑠不自安，至東府見宣城王，還，謂左右曰：<span class="yinhao">「向錄公見接慇勤，<span class="jiazhu">鸞以太傅錄尙書事；太傅上公，故稱錄公。</span>流連不能已，<span class="jiazhu">流連不能相捨之意。</span>而面有慙色，此必欲殺我。」</span>是夕，遇害。</p>
<p class="em2 strong" id="p70"><a class="gg-link" href="#p70" onclick="return changeColor(this);"></a>宣城王每殺諸王，常夜遣兵圍其第，斬關踰坦，呼譟而入，家貲皆封籍之。江夏王鋒，有才行，<span class="jiazhu">行，下孟翻。</span>宣城王嘗與之言：<span class="yinhao">「遙光才力可委。」</span>鋒曰：<span class="yinhao">「遙光之於殿下，猶殿下之於高皇；衞宗廟，安社稷，實有攸寄。」</span><span class="jiazhu">東昏侯之世，遙光卒如鋒言。</span>宣成王失色。及殺諸王，鋒遺宣城王書，誚責之；<span class="jiazhu">遺，于季翻。誚，才笑翻。</span>宣城王深憚之，不敢於第收鋒，使兼祠官於太廟，<span class="jiazhu">祠官，使行祭事。</span>夜，遣兵廟中收之。鋒出，登車，兵人欲上車，<span class="jiazhu">上，時掌翻。</span>鋒有力，手擊數人皆仆地，然後死。</p>
<p class="em2 strong" id="p71"><a class="gg-link" href="#p71" onclick="return changeColor(this);"></a>宣城王遣典籤柯令孫殺建安王子眞，<span class="jiazhu"><span class="shu-ming">姓譜</span>：柯，姓也，吳公子柯廬之後。</span>子眞走入牀下，令孫手牽出之，叩頭乞爲奴，不許而死。</p>
<p class="em2 strong" id="p72"><a class="gg-link" href="#p72" onclick="return changeColor(this);"></a>又遣中書舍人茹法亮殺巴陵王子倫。<span class="jiazhu">茹，音如。</span>子倫性英果，時爲南蘭陵太守，鎭琅邪，城有守兵。<span class="jiazhu">晉置南琅邪郡於江乘蒲洲上，齊徙治白下，北臨江滸，故有守兵。</span>宣城王恐不肯就死，以問典籤華伯茂，<span class="jiazhu">華，戶化翻。</span>伯茂曰：<span class="yinhao">「公若以兵取之，恐不可卽辦。若委伯茂，一夫力耳。」</span>乃手自執鴆逼之，子倫正衣冠，出受詔，謂法亮曰：<span class="yinhao">「先朝昔滅劉氏，<span class="jiazhu">見一百三十五卷高祖建元元年。朝，直遙翻。</span>今日之事，理數固然。君是身家舊人，<span class="jiazhu">茹法亮事世祖，權寄甚重。</span>今銜此使，當由事不獲已。<span class="jiazhu">使，疏吏翻。</span>此酒非勸酬之爵。」</span>因仰之而死，時年十六。法亮及左右皆流涕。</p>
<p class="em2 strong" id="p73"><a class="gg-link" href="#p73" onclick="return changeColor(this);"></a>初，諸王出鎭，皆置典籤，主帥一方之事，悉以委之。<span class="jiazhu">帥，所類翻；下同。</span>時入奏事，一歲數返，時主輒與之間語，<span class="jiazhu">間，讀曰閑。</span>訪以州事，刺史美惡專繫其口，自刺史以下莫不折節奉之，恆慮弗及。<span class="jiazhu">恆，戶登翻。</span>於是威行州部，<span class="jiazhu">州部，謂一州之部內也。</span>大爲姦利。武陵王曄爲江州，性烈直，不可干；典籤趙渥之謂人曰：<span class="yinhao">「今出都易刺史！」</span>及見世祖，盛毀之；曄遂免還。</p>
<p class="em2 strong" id="p74"><a class="gg-link" href="#p74" onclick="return changeColor(this);"></a>南海王子罕戍琅邪，欲暫游東堂，典籤姜秀不許。子罕還，泣謂母曰：<span class="yinhao">「兒欲移五步亦不得，與囚何異！」</span>邵陵王子貞嘗求熊白，<span class="jiazhu"><span class="shu-ming">本草圖經</span>曰：熊形類大豕，而性輕健，好攀緣上高木，見人則顚倒自投而下。冬多入穴而藏蟄，始春而出。其脂謂之熊白，十一月取之，須其背上者。陸佃<span class="shu-ming">埤雅</span>曰：熊當心有白脂如玉，味甚美，俗呼熊白。</span>廚人答典籤不在，不敢與。</p>
<p class="em2 strong" id="p75"><a class="gg-link" href="#p75" onclick="return changeColor(this);"></a>永明中，巴東王子響殺劉寅等，<span class="jiazhu">事見一百三十八卷永明八年。</span>世祖聞之，謂羣臣曰：<span class="yinhao">「子響遂反！」</span>戴僧靜大言曰：<span class="yinhao">「諸王都自應反，豈唯巴東！」</span>上問其故，對曰：<span class="yinhao">「天王無罪，而一時被囚，<span class="jiazhu">被，皮義翻。</span>取一挺藕、一杯漿，皆諮籤帥；籤帥不在，則竟日忍渴。諸州唯聞有籤帥，不聞有刺史。何得不反！」</span></p>
<p class="em2 strong" id="p76"><a class="gg-link" href="#p76" onclick="return changeColor(this);"></a>竟陵王子良嘗問衆曰：<span class="yinhao">「士大夫何意詣籤帥？」</span>參軍范雲曰：<span class="yinhao">「詣長史以下皆無益，詣籤帥立有倍本之價。<span class="jiazhu">謂所持以詣籤帥，而其所得倍其所持之本也。</span>不詣謂何！」</span>子良有愧色。</p>
<p class="em2 strong" id="p77"><a class="gg-link" href="#p77" onclick="return changeColor(this);"></a>及宣城王誅諸王，皆令典籤殺之，竟無一人能抗拒者。孔珪聞之，流涕曰：<span class="yinhao">「齊之衡陽、江夏最有意，<span class="jiazhu">言有意於翼輔帝室。</span>而復害之；<span class="jiazhu">復，扶又翻；下勿復同。</span>若不立籤帥，故當不至於此。」</span><span class="jiazhu">此上歷敍典籤之弊。</span>宣城王亦深知典籤之弊，乃詔：<span class="yinhao">「自今諸州有急事，當密以奏聞，勿復遣典籤入都。」</span>自是典籤之任浸輕矣。</p>
<p class="margin2" id="p78"><a class="gg-link" href="#p78" onclick="return changeColor(this);"></a>蕭子顯論曰：帝王之子，生長富厚，<span class="jiazhu">長，知兩翻。</span>朝出閨閫，暮司方岳，防驕翦逸，積代常典。故輔以上佐，簡自帝心；勞舊左右，用爲主帥，飲食起居，動應聞啓；處地雖重，<span class="jiazhu">處，昌呂翻。</span>行己莫由。威不在身，恩未下及，一朝艱難總至，望其釋位扶危，何可得矣！<span class="jiazhu"><span class="shu-ming">左傳</span>：諸侯釋位以間王室。杜預<span class="shu-ming">註</span>曰：間，猶與也。去其位與治王之政事。</span>斯宋氏之餘風，至齊室而尤弊也。<span class="jiazhu">諸王置典籤始於宋，故云然。</span></p>
<p class="em2 strong" id="p79"><a class="gg-link" href="#p79" onclick="return changeColor(this);"></a><span class="yinwen">36</span>癸卯，以寧朔將軍蕭遙欣爲豫州刺史，黃門郎蕭遙昌爲郢州刺史，輔國將軍蕭誕爲司州刺史。遙昌，遙欣之弟；誕，諶之兄也。<span class="jiazhu">史言宣城王用其親黨分據方面。諶，氏壬翻。</span></p>
<p class="em2 strong" id="p80"><a class="gg-link" href="#p80" onclick="return changeColor(this);"></a><span class="yinwen">37</span>甲辰，魏以太尉東陽王丕爲太傅、錄尙書事，留守平城。<span class="jiazhu">守，手又翻。</span></p>
<p class="em2 strong" id="p81"><a class="gg-link" href="#p81" onclick="return changeColor(this);"></a>戊申，魏主親告太廟，使高陽王雍、于烈奉遷神主于洛陽；辛亥，發平城。</p>
<p class="em2 strong" id="p82"><a class="gg-link" href="#p82" onclick="return changeColor(this);"></a><span class="yinwen">38</span>海陵王在位，起居飲食，皆諮宣城王而後行。嘗思食蒸魚菜，太官令答無錄公命，竟不與。辛亥，皇太后令曰：<span class="yinhao">「嗣主沖幼，庶政多昧；且早嬰尫疾，<span class="jiazhu">嬰，纏也。尫，烏黃翻，弱也。杜預曰：瘠疾也。</span>弗克負荷。<span class="jiazhu">荷，下可翻，又如字。</span>太傅宣城王，胤體宣皇，鍾慈太祖。<span class="jiazhu">蕭承之追諡宣皇帝，太祖之父而鸞之祖也。太祖又素愛鸞，故云然。</span>宜入承寶命。帝可降封海陵王，吾當歸老別館。」</span><span class="jiazhu">蕭子顯<span class="shu-ming">齊書</span>，自此以上著於<span class="shu-ming">海陵王紀</span>。</span>且以宣城王爲太祖第三子。<span class="jiazhu">蕭子顯<span class="shu-ming">齊書</span>，此語著於<span class="shu-ming">明帝紀</span>。</span>癸亥，高宗卽皇帝位，大赦，改元。<span class="jiazhu">此時方改元建武。</span>以太尉王敬則爲大司馬，司空陳顯達爲太尉，尙書令王晏加驃騎大將軍，<span class="jiazhu">驃，匹妙翻。騎，奇寄翻。</span>左僕射徐孝嗣加中軍大將軍，中領軍蕭諶爲領軍將軍。</p>
<p class="em2 strong" id="p83"><a class="gg-link" href="#p83" onclick="return changeColor(this);"></a>度支尙書虞悰稱疾不陪位。<span class="jiazhu">悰，徂宗翻。</span>帝以悰舊人，欲引參佐命，使王晏齎廢立事示悰。悰曰：<span class="yinhao">「主上聖明，公卿戮力，寧假朽老以贊惟新乎！<span class="jiazhu"><span class="shu-ming">詩</span>曰：其命維新。</span>不敢聞命！」</span>因慟哭。<span class="jiazhu">史言虞悰柔而能正，過謝瀹兄弟遠甚。</span>朝議欲糾之，<span class="jiazhu">朝，直遙翻。</span>徐孝嗣曰：<span class="yinhao">「此亦古之遺直。」</span>乃止。</p>
<p class="em2 strong" id="p84"><a class="gg-link" href="#p84" onclick="return changeColor(this);"></a>帝與羣臣宴會，詔功臣上酒。王晏等興席，<span class="jiazhu">上，時掌翻。興，起也。</span>謝瀹獨不起，曰：<span class="yinhao">「陛下受命，應天順人；王晏妄叨功以爲己力！」</span>帝大笑，解之。座罷，晏呼瀹共載還令省。<span class="jiaozhusup">【章：十二行本「省」下有「欲相撫悅」四字；乙十一行本同；孔本同；退齋校同。】</span><span class="jiazhu">令省，謂尙書令所舍也。</span>瀹正色曰：<span class="yinhao">「卿巢窟在何處！」</span>晏甚憚之。</p>
<p class="em2 strong" id="p85"><a class="gg-link" href="#p85" onclick="return changeColor(this);"></a><span class="yinwen">39</span>丁卯，詔：<span class="yinhao">「藩牧守宰，或有薦獻，事非任土，<span class="jiazhu">謂非如<span class="shu-ming">禹貢</span>任土作貢也。</span>悉加禁斷。」</span><span class="jiazhu">斷，音短。</span></p>
<p class="em2 strong" id="p86"><a class="gg-link" href="#p86" onclick="return changeColor(this);"></a><span class="yinwen">40</span>己巳，魏主如信都。庚午，詔曰：<span class="yinhao">「比聞緣邊之蠻，多竊掠南土，<span class="jiazhu">比，毗至翻。</span>使父子乖離，室家分絕。朕方蕩壹區宇，子育萬姓，若苟如此，南人豈知朝德哉！<span class="jiazhu">謂江南之人將不知魏朝之德也。朝，直遙翻。</span>可詔荊、郢、東荊三州，禁勒蠻民，勿有侵暴。」</span><span class="jiazhu">魏初置荊州於上洛，太和中，徙治穰城。置郢州於眞陽。眞陽，漢汝南郡之愼陽縣也。置東荊州於沘陽。</span></p>
<p class="em2 strong" id="p87"><a class="gg-link" href="#p87" onclick="return changeColor(this);"></a><span class="yinwen">41</span>十一月，癸酉，以始安王遙光爲揚州刺史。</p>
<p class="em2 strong" id="p88"><a class="gg-link" href="#p88" onclick="return changeColor(this);"></a><span class="yinwen">42</span>丁丑，魏主如鄴。</p>
<p class="em2 strong" id="p89"><a class="gg-link" href="#p89" onclick="return changeColor(this);"></a><span class="yinwen">43</span>庚辰，立皇子寶義爲晉安王，寶玄爲江夏王，<span class="jiazhu">夏，戶雅翻。</span>寶源爲廬陵王，寶寅爲建安王，寶融爲隨郡王，寶攸爲南平王。</p>
<p class="em2 strong" id="p90"><a class="gg-link" href="#p90" onclick="return changeColor(this);"></a><span class="yinwen">44</span>甲申，詔曰：<span class="yinhao">「邑宰祿薄，雖任土恆貢，自今悉斷。」</span><span class="jiazhu">觀此，則江左之政，縣邑不由郡州亦得入貢天臺矣。</span></p>
<p class="em2 strong" id="p91"><a class="gg-link" href="#p91" onclick="return changeColor(this);"></a><span class="yinwen">45</span>乙酉，追尊始安貞王爲景皇，妃爲懿后。</p>
<p class="em2 strong" id="p92"><a class="gg-link" href="#p92" onclick="return changeColor(this);"></a><span class="yinwen">46</span>丙戌，以聞喜公遙欣爲荊州刺史，豐城公遙昌爲豫州刺史。時上長子晉安王寶義有癈疾，<span class="jiazhu">痼疾不可復用爲癈疾。長，知兩翻。</span>諸子皆弱小，故以遙光居中，<span class="jiazhu">居中，謂爲揚州刺史。</span>遙欣鎭撫上流。</p>
<p class="em2 strong" id="p93"><a class="gg-link" href="#p93" onclick="return changeColor(this);"></a><span class="yinwen">47</span>戊子，立皇子寶卷爲太子。<span class="jiazhu">卷，讀曰捲。</span></p>
<p class="em2 strong" id="p94"><a class="gg-link" href="#p94" onclick="return changeColor(this);"></a><span class="yinwen">48</span>魏主至洛陽，欲澄清流品，以尙書崔亮兼吏部郎。亮，道固之兄孫也。<span class="jiazhu">宋泰始初，崔道固降魏。</span></p>
<p class="em2 strong" id="p95"><a class="gg-link" href="#p95" onclick="return changeColor(this);"></a><span class="yinwen">49</span>魏主敕後軍將軍宇文福行牧地。福表石濟以西，河內以東，距河凡十里。<span class="jiazhu">行，下孟翻。牧地，縱則石濟以西，河內以東，橫則距河十里。按杜佑<span class="shu-ming">通典</span>，衞州汲縣古牧野之地。則其地宜畜牧，有自來矣。</span>魏主自代徙雜畜置其地，使福掌之；畜無耗失，<span class="jiazhu">畜，許救翻。</span>以爲司衞監。</p>
<p class="em2 strong" id="p96"><a class="gg-link" href="#p96" onclick="return changeColor(this);"></a>初，世祖平統萬及秦、涼，<span class="jiazhu">宋文帝元帝嘉四年，魏平統萬。八年，赫連定滅秦；定尋西奔，爲吐谷渾所禽，秦地皆入于魏。十六年，魏平涼州。</span>以河西水草豐美，用爲牧地，畜甚蕃息，<span class="jiazhu">蕃，讀如繁。</span>馬至二百餘萬匹，橐駝半之，牛羊無數。及高祖置牧場於河陽，常畜戎馬十萬匹，<span class="jiazhu">河陽牧場，卽宇文福所規牧地。畜，許六翻。</span>每歲自河西徙牧幷州，稍復南徙，<span class="jiazhu">復，扶又翻。</span>欲其漸習水土，不至死傷，而河西之牧愈更蕃滋。及正光以後，皆爲寇盜所掠，無孑遺矣。<span class="jiazhu">梁武帝普通元年，魏改元正光。史歷言魏之馬政。</span></p>
<p class="em2 strong" id="p97"><a class="gg-link" href="#p97" onclick="return changeColor(this);"></a><span class="yinwen">50</span>永明中，御史中丞沈淵表，百官年七十，皆令致仕，<span class="jiazhu">用古者七十而致事之說。</span>並窮困私門。庚子，詔依舊銓敍。上輔政所誅諸王，皆復屬籍，封其子爲侯。</p>
<p class="em2 strong" id="p98"><a class="gg-link" href="#p98" onclick="return changeColor(this);"></a><span class="yinwen">51</span>上詐稱海陵恭王有疾，數遣御師瞻視，<span class="jiazhu">數，所角翻。御師，醫師也，以其供御，故謂之御師。至于隋世，尙藥局有侍御醫，又有醫師。</span>因而殞之。葬禮並依漢東海恭王故事。<span class="jiazhu">漢東海王彊以天下讓，葬用殊禮。</span></p>
<p class="em2 strong" id="p99"><a class="gg-link" href="#p99" onclick="return changeColor(this);"></a><span class="yinwen">52</span>魏郢州刺史韋珍，<span class="jiazhu">韋珍先以樂陵鎭將與東荊州刺史桓誕同鎭沘陽，尋爲郢州刺史。</span>在州有聲績，魏主賜駿馬、穀帛。珍集境內孤貧者，悉散與之，謂之曰：<span class="yinhao">「天子以我能綏撫卿等，故賜以穀帛，吾何敢獨有之！」</span></p>
<p class="em2 strong" id="p100"><a class="gg-link" href="#p100" onclick="return changeColor(this);"></a><span class="yinwen">53</span>魏主以上廢海陵王自立，謀大舉入寇。會邊將言，雍州刺史下邳曹虎遣使請降於魏，<span class="jiazhu">將，卽亮翻。雍，於用翻。使，疏吏翻。降，戶江翻。</span>十一<span class="jiaozhusup">【章：十二行本「一」作「二」；張校同。】</span>月，辛丑朔，魏遣行征南將軍薛眞度督四將向襄陽，大將軍劉昶、平南將軍王肅向義陽，徐州刺史拓跋衍向鍾離，平南將軍廣平劉藻向南鄭。眞度，安都從祖弟也。<span class="jiazhu">從，才用翻。</span>以尙書僕射<span class="jiaozhusup">【章：十二行本無「僕射」二字；乙十一行本同；孔本同。】</span>盧淵爲安南將軍，督襄陽前鋒諸軍。淵辭以不習軍旅，不許。淵曰：<span class="yinhao">「但恐曹虎爲周魴耳。」</span><span class="jiazhu">周魴事見七十一卷魏明帝太和二年。魴，符方翻。</span></p>
<p class="em2 strong" id="p101"><a class="gg-link" href="#p101" onclick="return changeColor(this);"></a><span class="yinwen">54</span>魏主欲變易舊風，壬寅，詔禁士民胡服。國人多不悅。<span class="jiazhu">國人者，與魏同起於北荒之子孫也。</span></p>
<p class="em2 strong" id="p102"><a class="gg-link" href="#p102" onclick="return changeColor(this);"></a>通直散騎常侍劉芳，纘之族弟也。<span class="jiazhu">劉纘臣於齊而屢使於魏，與芳皆彭城人，蓋同出於楚元王之後。</span>與給事黃門侍郎太原郭祚，皆以文學爲帝所親禮，多引與講論及密議政事；大臣貴戚皆以爲疏己，怏怏有不平之色。<span class="jiazhu">怏，許兩翻。</span>帝使給事黃門侍郎陸凱私諭之曰：<span class="yinhao">「至尊但欲廣知古事，詢訪前世法式耳，終不親彼而相疏也。」</span>衆意乃稍解。凱，馛之子也。<span class="jiazhu">陸馛見一百三十三卷宋明帝泰始七年。馛，蒲撥翻。</span></p>
<p class="em2 strong" id="p103"><a class="gg-link" href="#p103" onclick="return changeColor(this);"></a><span class="yinwen">55</span>魏主欲自將入寇。癸卯，中外戒嚴。戊申，詔代民遷洛者復租賦三年。<span class="jiazhu">復，方目翻。</span>相州刺史高閭<span class="jiazhu">相，息亮翻。</span>上表稱：<span class="yinhao">「洛陽草創，曹虎旣不遣質任，必無誠心，<span class="jiazhu">質，音致。</span>無宜輕舉。」</span>魏主不從。</p>
<p class="em2 strong" id="p104"><a class="gg-link" href="#p104" onclick="return changeColor(this);"></a>久之，虎使竟不再來，<span class="jiazhu">使，疏吏翻。</span>魏主引公卿問行留之計，公卿或以爲宜止，或以爲宜行。帝曰：<span class="yinhao">「衆人紛紜，莫知所從。必欲盡行留之勢，宜有客主，共相起發。任城、鎭南爲留議，<span class="jiazhu"><span class="yinhao">「鎭南」</span>爲<span class="yinhao">「鎭軍」</span>。任，音壬。</span>朕爲行論，諸公坐聽得失，長者從之。」</span>衆皆曰：<span class="yinhao">「諾。」</span>鎭軍<span class="jiaozhusup">【章：十二行本「軍」作「南」；乙十一行本同；孔本同。】</span>將軍李沖曰：<span class="yinhao">「臣等正以遷都草創，人思少安；<span class="jiazhu">少，詩沼翻。</span>爲內應者未得審諦，<span class="jiazhu">諦，音帝，亦審也。</span>不宜輕動。」</span>帝曰：<span class="yinhao">「彼降款虛實，誠未可知。<span class="jiazhu">降，中江翻。</span>若其虛也，朕巡撫淮甸，訪民疾苦，使彼知君德之所在，有北向之心；若其實也，今不以時應接，則失乘時之機，孤歸義之誠，敗朕大略矣。」</span><span class="jiazhu">孤，負也。敗，補邁翻。</span>任城王澄曰：<span class="yinhao">「虎無質任，又使不再來，其詐可知也。今代都新遷之民，皆有戀本之心。扶老攜幼，始就洛邑，居無一椽之室，<span class="jiazhu">椽，重緣翻。</span>食無甔石之儲。<span class="jiazhu">應劭曰：齊人名小甕爲甔，甔受二石。甔，音都濫翻。</span>又冬月垂盡，東作將起，乃『百堵皆興』、『俶載南畝』之時，<span class="jiazhu">百堵皆興，謂新遷之人當作室也。俶載南畝，謂入春當東作也。二語皆<span class="shu-ming">詩</span>語。俶，昌六翻，始也。</span>而驅之使擐甲執兵，泣當白刃，殆非歌舞之師也。<span class="jiazhu">武王伐紂，前歌後舞。擐，音宦。</span>且諸軍已進，非無應接。若降款有實，待旣平樊、沔，然後鑾輿順動，亦何晚之有！今率然輕舉，<span class="jiazhu">率然，輕易之意。</span>上下疲勞；若空行空返，恐挫損天威，更成賊氣，非策之得者也。」</span>司空穆亮以爲宜行，公卿皆同之。澄謂亮曰：<span class="yinhao">「公輩在外之時，見張旗授甲，皆有憂色，平居論議，不願南征；何得對上卽爲此語！面背不同，事涉欺佞，豈大臣之義、國士之體乎！萬一傾危，皆公輩所爲也。」</span>沖曰：<span class="yinhao">「任城王可謂忠於社稷。」</span>帝曰：<span class="yinhao">「任城以從朕者爲佞，不從朕者豈必皆忠！夫小忠者，大忠之賊，無乃似諸！」</span>澄曰：<span class="yinhao">「臣愚闇，雖涉小忠，要是竭誠謀國；不知大忠者竟何所據！」</span>帝不從。</p>
<p class="em2 strong" id="p105"><a class="gg-link" href="#p105" onclick="return changeColor(this);"></a>辛亥，發洛陽，以北海王詳爲尙書僕射，統留臺事；李沖兼僕射，同守洛陽。給事黃門侍郎崔休爲左丞，趙郡王幹都督中外諸軍事，始平王勰將宗子軍宿衞左右。<span class="jiazhu">將，卽亮翻。</span>休，逞之玄孫也。<span class="jiazhu">魏道武伐中山，崔逞降之。</span>戊辰，魏主至懸瓠。己巳，詔壽陽、鍾離、馬頭之師所掠男女皆放還南。曹虎果不降。<span class="jiazhu">降，戶江翻。</span></p>
<p class="em2 strong" id="p106"><a class="gg-link" href="#p106" onclick="return changeColor(this);"></a>魏主命盧淵攻南陽。淵以軍中乏糧，請先攻赭陽以取葉倉，魏主許之。<span class="jiazhu">赭陽卽漢、晉之堵陽縣；堵，亦音者；至宋時，猶屬南陽郡。至蕭子顯<span class="shu-ming">齊書</span>，赭陽、葉二縣皆不見於<span class="shu-ming">志</span>，下言<span class="yinhao">「北襄城太守成公期拒魏」</span>，則北襄城郡置於赭陽明矣。葉，式涉翻。</span>乃與征南大將軍城陽王鸞、安南將軍李佐、荊州刺史韋珍共攻赭陽。<span class="jiazhu"><span class="shu-ming">考異</span>曰：<span class="shu-ming">齊書</span>作<span class="yinhao">「盧陽烏、韋靈智」</span>。按陽烏，淵小字；靈智，珍字也。</span>鸞，長壽之子；<span class="jiazhu">城陽王長壽，見一百三十二卷宋蒼梧王元徽三年。</span>佐，寶之子也。<span class="jiazhu">宋文帝元嘉二十一年，李寶入朝于魏。</span>北襄城太守成公期閉城拒守。薛眞度軍於沙堨，<span class="jiazhu">堨，烏葛翻。堨，壅也。聚沙以壅水，故以爲地名。</span>南陽太守房伯玉、新野太守劉思忌拒之。<span class="jiazhu">晉武帝太康中，分南陽置義陽郡，惠帝又分義陽、南陽置新野郡。</span></p>
<p class="em2 strong" id="p107"><a class="gg-link" href="#p107" onclick="return changeColor(this);"></a><span class="yinwen">56</span>先是，魏主遣中書監高閭治古樂；<span class="jiazhu">先，悉薦翻。治，直之翻。</span>會閭出爲相州刺史。是歲，表薦著作郎韓顯宗、大樂祭酒公孫崇參知鍾律，帝從之。<span class="jiazhu">大樂祭酒，蓋太和中初置是官。</span></p>
</div></body></html>