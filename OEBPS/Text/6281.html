<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百三十七·齊紀三·世祖武皇帝中</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="齊紀三">齊紀三</span></span></h1>
<p><span class="jiazhu">上章敦牂<span class="biaozhusup" data-rel="（庚午）"></span>，盡玄黓涒灘<span class="biaozhusup" data-rel="（壬申）"></span>，凡三年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="世祖武皇帝中">世祖武皇帝中</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="永明八年">永明八年</span></span><span class="biaozhusup" data-rel="（庚午、四九〇年）"></span></p>
<p class="em2 strong"><span class="yinwen">1</span>春，正月，詔放隔城俘二千餘人還魏。<span class="jiazhu">拔隔城，見上卷上年。</span></p>
<p class="em2 strong"><span class="yinwen">2</span>乙丑，魏主如方山；二月，辛未，如靈泉；<span class="jiazhu">泉下當有池字。</span>壬申，還宮。</p>
<p class="em2 strong"><span class="yinwen">3</span>地豆干頻寇魏邊，<span class="jiazhu">《北史》曰：地豆干國在室韋之西千餘里。</span>夏，四月，甲戌，魏征西大將軍陽平王頤擊走之。頤，新城之子也，<span class="jiazhu"><span class="yinhao">「新城」</span>當作<span class="yinhao">「新成」</span>，見一百二十八卷宋孝武大明元年。《考異》曰：陽平王頤，《帝紀》作<span class="yinhao">「熙」</span>，又作<span class="yinhao">「賾」</span>，今從《本傳》。</span></p>
<p class="em2 strong"><span class="yinwen">4</span>甲午，魏遣兼員外散騎常侍邢產等來聘。<span class="jiazhu">散，悉亶翻。騎，奇寄翻。</span></p>
<p class="em2 strong"><span class="yinwen">5</span>五月，己酉，庫莫奚寇魏邊，<span class="jiazhu">《隋書》：庫莫奚，東部胡之種，爲慕容氏所破，遺落者竄匿松漠之間。其俗甚爲不潔，而善射獵，好寇鈔。後單稱爲奚。魏高宗皇興二年，置安州，治方城，領密雲、廣陽、安樂等郡。</span>安州都將樓龍兒擊走之。<span class="jiazhu">將，卽亮翻。</span></p>
<p class="em2 strong"><span class="yinwen">6</span>秋，七月，辛丑，以會稽太守安陸侯緬爲雍州刺史。緬，鸞之弟也。緬留心獄訟，得劫，皆赦遣，許以自新，再犯乃加誅；<span class="jiazhu">劫，謂劫盜也。會，工外翻。緬，彌兗翻。雍，於用翻。</span>民畏而愛之。</p>
<p class="em2 strong"><span class="yinwen">7</span>癸卯，大赦。</p>
<p class="em2 strong"><span class="yinwen">8</span>丙午，魏主如方山；丙辰，遂如靈泉池；八月，丙寅朔，還宮。</p>
<p class="em2 strong"><span class="yinwen">9</span>河南王度易侯卒；乙酉，以其世子伏連籌爲秦、河二州刺史，<span class="jiazhu">《考異》曰：《齊書》作<span class="yinhao">「世子休留成」</span>，今從《魏書》。</span>遣振武將軍丘冠先拜授，且弔之。伏連籌逼冠先使拜，冠先不從，伏連籌推冠先墜崖而死。<span class="jiazhu">冠，古玩翻。推，吐雷翻。</span>上厚賜其子雄；敕以喪委絕域，不可復尋，<span class="jiazhu">復，扶又翻。</span>仕進無嫌。</p>
<p class="em2 strong"><span class="yinwen">10</span>荊州刺史巴東王子響，有勇力，善騎射，好武事，自選帶仗左右六十人，皆有膽幹；<span class="jiazhu">騎，奇寄翻。好，呼到翻。帶仗左右，使之帶器仗而衞左右，因名。</span>至鎭，數於內齋以牛酒犒之。<span class="jiazhu">數，所角翻。犒，苦到翻。</span>又私作錦袍、絳襖，欲以餉蠻，交易器仗。<span class="jiazhu">襖，烏浩翻。</span>長史高平劉寅、司馬安定席恭穆連名密啓。上敕精檢。<span class="jiazhu">言精加檢校也。</span>子響聞臺使至，不見敕，<span class="jiazhu">使，疏吏翻。</span>召寅、恭穆及諮議參軍江悆、<span class="jiazhu">悆，羊茹翻。</span>典籤吳脩之、魏景淵等詰之，寅等祕而不言；脩之曰：<span class="yinhao">「旣已降敕，政應方便答塞。」</span>景淵曰：<span class="yinhao">「應先檢校。」</span><span class="jiazhu">脩之言方便答塞，欲爲子響道地也。景淵言應先檢校，欲依敕行之也。塞，悉則翻。</span>子響大怒，執寅等八人於後堂，殺之，具以啓聞。上欲赦江悆，聞皆已死，怒，壬辰，以隨王子隆爲荊州刺史。</p>
<p class="em2 strong">上欲遣淮南太守戴僧靜將兵討子響，<span class="jiazhu">將，卽亮翻。</span>僧靜面啓曰：<span class="yinhao">「巴東王年少，長史執之太急，忿不思難故耳。<span class="jiazhu">少，詩照翻。難，乃旦翻。</span>天子兒過誤殺人，有何大罪！官忽遣軍西上，<span class="jiazhu">上，時掌翻。</span>人情惶懼，無所不至。僧靜不敢奉敕。」</span>上不答而心善之。<span class="jiazhu">不答而心善其言，蓋天性所在，而未敢橈國法也。</span>乃遣衞尉胡諧之、游擊將軍尹略、中書舍人茹法亮帥齋仗數百人詣江陵，檢捕羣小，<span class="jiazhu">齋仗，天子齋內精仗手也。茹，音如。帥，讀曰率。</span>敕之曰：<span class="yinhao">「子響若束手自歸，可全其命。」</span>以平南內史張欣泰爲諧之副。<span class="jiazhu">按《齊書·張欣泰傳》，時爲南平內史，當作<span class="yinhao">「南平」</span>。</span>欣泰謂諧之曰：<span class="yinhao">「今段之行，勝旣無名，負成奇恥。彼凶狡相聚，所以爲其用者，或利賞逼威，無由自潰。若頓軍夏口，宣示禍福，可不戰而擒也。」</span><span class="jiazhu">夏，戶雅翻。</span>諧之不從。欣泰，興世之子也。<span class="jiazhu">張興世見一百三十一卷宋明帝泰始二年。</span></p>
<p class="em2 strong">諧之等至江津，築城燕尾洲。<span class="jiazhu">燕尾洲在江津戍西，江水至此，北合靈溪水。</span>子響白服登城，頻遣使與相聞，曰：<span class="yinhao">「天下豈有兒反！身不作賊，直是粗疏。今便單舸還闕，受殺人之罪，<span class="jiazhu">使，疏吏翻。舸，古我翻。</span>何築城見捉邪？」</span>尹略獨答曰：<span class="yinhao">「誰將汝反父人共語！」</span><span class="jiazhu">將，引也。</span>子響唯灑泣；<span class="jiazhu">灑泣，揮淚也。</span>乃殺牛，具酒饌，餉臺軍，<span class="jiazhu">饌，雛戀翻，又雛晥翻。</span>略棄之江流。子響呼茹法亮；法亮疑畏，不肯往。又求見傳詔；法亮亦不遣，且執錄其使。<span class="jiazhu">錄，收也。使，疏吏翻。</span>子響怒，遣所養勇士收集州、府兵二千人，從靈溪西渡；子響自與百餘人操萬鈞弩，宿江隄上。明日，府州兵與臺軍戰，子響於隄上發弩射之，臺軍大敗；尹略死，諧之等單艇逃去。<span class="jiazhu">操，七刀翻。射，而亦翻。艇，待鼎翻，小船也。</span></p>
<p class="em2 strong">上又遣丹楊尹蕭順之將兵繼至，<span class="jiazhu">將，卽亮翻。</span>子響卽日將白衣左右三十人，乘舴艋沿流赴建康。<span class="jiazhu">舴艋，亦小船也。舴，陟格翻。艋，莫幸翻。</span>太子長懋素忌子響，順之之發建康也，太子密諭順之，使早爲之所，勿令得還。子響見順之，欲自申明；順之不許，於射堂縊殺之。<span class="jiazhu">縊，於賜翻，又於叶翻。《考異》曰：《齊書》曰：<span class="yinhao">「子響部下恐懼，各逃散。子響乃白服出降，詔賜死。」</span>蓋蕭子顯爲順之諱耳，今從《南史》。按順之，梁武帝之父。蕭子顯者，仕梁朝而作《齊書》，故《通鑑》言其爲順之諱。</span></p>
<p class="em2 strong">子響臨死，啓上曰：<span class="yinhao">「臣罪踰山海，分甘斧鉞。<span class="jiazhu">分，扶問翻。</span>敕遣諧之等至，竟無宣旨，便建旗入津，對城南岸築城守。臣累遣書信呼法亮，乞白服相見；法亮終不肯。羣小怖懼，<span class="jiazhu">怖，普布翻。</span>遂致攻戰，此臣之罪也。臣此月二十五日，束身投軍，希還天闕。停宅一月，<span class="jiazhu">希，望也。宅，謂建康諸王宅也。</span>臣自取盡，可使齊代無殺子之譏，臣免逆父之謗。旣不遂心，今便命盡。臨啓哽塞，知復何陳﹗」</span><span class="jiazhu">塞，悉則翻。復，扶又翻。</span></p>
<p class="em2 strong">有司奏絕子響屬籍，<span class="jiazhu">屬籍，宗屬之籍也，今謂之玉牒。</span>削爵土，易姓蛸氏；<span class="jiazhu">蛸，相邀翻，與蕭音相近。</span>諸所連坐，別下考論。<span class="jiazhu">謂子響之黨當連坐者，別行下考覈，論定其罪也。下，戶嫁翻。</span></p>
<p class="em2 strong">久之，上遊華林園，見一猨透擲悲鳴，問左右；<span class="jiazhu">句繼。</span>曰：<span class="yinhao">「猨子前日墜崖死。」</span>上思子響，因嗚咽流涕。茹法亮頗爲上所責怒，蕭順之慙懼，發疾而卒。豫章王嶷表請收葬子響；不許，<span class="jiazhu">子響先嘗出繼嶷，故以舊恩請收葬。</span>貶爲魚復侯。<span class="jiazhu">魚復縣時屬巴東郡。應劭曰：復，音腹。</span></p>
<p class="em2 strong">子響之亂，方鎭皆啓子響爲逆，兗州刺史垣榮祖曰：<span class="yinhao">「此非所宜言。正應云：『劉寅等孤負恩獎，逼迫巴東，使至於至此。』」</span>上省之，以榮祖爲知言。<span class="jiazhu">省，悉景翻。</span></p>
<p class="em2 strong">臺軍焚燒江陵府舍，官曹文書，一時蕩盡。上以大司馬記室南陽樂藹屢爲本州僚佐，引見，問以西事。<span class="jiazhu">見，賢遍翻。</span>藹應對詳敏，上悅，用爲荊州治中，敕付以脩復府州事。藹繕脩廨舍數百區，<span class="jiazhu">廨，古隘翻。</span>頃之咸畢，而役不及民，荊部稱之。</p>
<p class="em2 strong"><span class="yinwen">11</span>九月，癸丑，魏太皇太后馮氏殂；高祖勺飲不入口者五日，<span class="jiazhu">勺，音酌；挹抒之器也。《周禮·考工記》：梓人爲飲器，勺一升。</span>哀毀過禮。中部曹華陰楊椿諫曰：<span class="jiazhu">據《北史·楊椿傳》，時爲中部法曹。華，戶化翻。</span><span class="yinhao">「陛下荷祖宗之業，<span class="jiazhu">荷，下可翻。</span>臨萬國之重，豈可同匹夫之節，以取僵仆！<span class="jiazhu">僵，居良翻。</span>羣下惶灼，莫知所言。<span class="jiazhu">惶，恐也，遽也。灼，熱也。</span>且聖人之禮，毀不滅性；<span class="jiazhu">《孝經》曰：三日而食，敎民無以死傷生，毀不滅性，此聖人之政也。</span>縱陛下欲自賢於萬代，<span class="jiazhu">楊椿此言說出魏孝文心事。</span>其若宗廟何！」</span>帝感其言，爲之一進粥。<span class="jiazhu">爲，于僞翻。</span></p>
<p class="em2 strong">於是諸王公皆詣闕上表，<span class="yinhao">「請時定兆域，<span class="jiazhu">兆域，謂葬地，從先帝之兆。</span>及依漢、魏故事，幷太皇太后終制，旣葬，公除。」</span><span class="jiazhu">公除者，以天下爲公而除服也。</span>詔曰：<span class="yinhao">「自遭禍罰，慌惚如昨，<span class="jiazhu">慌，乎往翻。惚，音忽。鄭玄曰：慌惚，思念益深之時也。</span>奉侍梓宮，猶希髣髴。<span class="jiazhu">事死如事生，猶冀髣髴見之也。</span>山陵遷厝，所未忍聞。」</span>冬，十月，王公復上表固請。<span class="jiazhu">復，扶又翻。</span>詔曰：<span class="yinhao">「山陵可依典册；衰服之宜，情所未忍。」</span><span class="jiazhu">謂未忍公除也。衰，讀與縗同，倉回翻。</span>帝欲親至陵所，戊辰，詔：<span class="yinhao">「諸常從之具，悉可停之；<span class="jiazhu">從，才用翻。</span>其武衞之官，防侍如法。」</span><span class="jiazhu">法，常法也。不撤武衞，備不虞也。</span>癸酉，葬文明太皇太后于永固陵。<span class="jiazhu">陵在方山，不從金陵之兆。</span>甲戌，帝謁陵，王公固請公除。詔曰：<span class="yinhao">「比當別敍在心。」</span><span class="jiazhu">比，並也；並當別敍在心之所欲言。比，毗至翻。</span>己卯，又謁陵。</p>
<p class="em2 strong">庚辰，帝出至思賢門右，<span class="jiazhu">據《魏紀》，太和元年起朱明思賢門，蓋平城宮之南門也。</span>與羣臣相慰勞。<span class="jiazhu">勞，力到翻。</span>太尉丕等進言曰：<span class="yinhao">「臣等以老朽之年，歷奉累聖，國家舊事，頗所知聞。伏惟遠祖有大諱之日，唯侍從梓宮者凶服，<span class="jiazhu">從，才用翻。</span>左右盡皆從吉；四祖三宗，因而無改。<span class="jiazhu">四祖者，高祖昭成帝，太祖道武帝，世祖太武帝，顯祖獻文帝；三宗者，太宗明元帝，恭宗景穆帝，高宗文成帝。</span>陛下以至孝之性，哀毀過禮，伏聞所御三食不漢半溢，<span class="jiazhu">《禮·喪大記》曰：君之喪，子食粥，朝一溢米，暮一溢米，食之無算。《註》云：三十兩爲一溢，於粟米之法，爲米一升二十四分升之一。孔穎達曰：按《律曆志》：黃鍾之律，其實一籥。《律曆志》：合籥爲合，則二十四銖合重兩；十合爲一升，升重十兩；二十兩則米二升。與此不同者。但古秤有二法：說《左傳》，百二十斤爲石，則一斗十二斤，爲兩則一百九十二兩，則一升爲十九兩有奇。今一兩爲二十四銖，則二十兩爲四百八十銖，計十九兩有奇爲一升，則總有四百六十銖八絫以成四百八十銖，唯有十九銖二絫在，是爲米一升二十四分升之一。此大略而言之。陳言曰：以紹興一升，得漢五升。</span>晝夜不釋絰帶，<span class="jiazhu">喪服，麻在首腰皆曰絰，首絰象緇布冠，腰絰象大帶。絰之言實也，衰之言摧也；衰絰，明中實摧痛也。</span>臣等叩心絕氣，坐不安席。願少抑至慕之情，奉行先朝舊典。」</span><span class="jiazhu">朝，直遙翻。</span>帝曰：<span class="yinhao">「哀毀常事，豈足關言！朝夕食粥，粗可支任，<span class="jiazhu">粗，坐五翻。任，音壬，勝也，堪也。</span>諸公何足憂怖！<span class="jiazhu">怖，普布翻。</span>祖宗情專武略，未脩文敎；朕今仰稟聖訓，庶習古道，論時比事，又與先世不同。太尉等國老，政之所寄，於典記舊式或所未悉，<span class="jiazhu">典記，謂經典、傳記也。</span>且可知朕大意。其餘古今喪禮，朕且以所懷別問尙書游明根、高閭等，公可聽之。」</span><span class="jiazhu">游明根、高閭，時以儒鳴，故帝別與之言。</span></p>
<p class="em2 strong">帝因謂明根等曰：<span class="yinhao">「聖人制卒哭之禮，授服之變，皆奪情以漸。<span class="jiazhu">禮，親始死，哭無時，謂朝夕哭之外，哀至則哭也。旣葬而虞，旣虞而卒哭，自此朝夕之間，哀至不哭，猶朝夕哭。三年之喪，服斬衰；朞而小祥，旣祥而練；再朞而大祥，旣祥而禫；又三月而除服。卒，子恤翻。</span>今則旬日之間，言及卽吉，特成傷理。」</span>對曰：<span class="yinhao">「臣等伏尋金册遺旨，<span class="jiazhu">蓋以文明太后遺旨書之金册也。</span>諭月而葬，葬而卽吉；故於下葬之初，奏練除之事。」</span>帝曰：<span class="yinhao">「朕惟中代所以不遂三年之喪，蓋由君上違世，繼主初立，君德未流，臣義不洽，故身襲袞冕，行卽位之禮。朕誠不德，在位過紀，<span class="jiazhu">宋明帝泰始七年，魏孝文受禪，至是十九年。此言在位過紀，蓋以宋蒼梧王元徽四年顯祖方殂，踰年改元太和，至是十四年，故云在位過紀。十二年爲一紀。過，古禾翻。</span>足令億兆知有君矣。於此之時而不遂哀慕之心，使情禮俱失，深可痛恨！」</span>高閭曰：<span class="yinhao">「杜預，晉之碩學，論自古天子無有行三年之喪者，以爲漢文之制，闇與古合，雖叔世所行，事可承踵。是以臣等慺慺干請。」</span><span class="jiazhu">慺，洛侯翻；慺慺，敬謹貌。</span>帝曰：<span class="yinhao">「竊尋金册之旨，所以奪臣子之心，令早卽吉者，慮廢絕政事故也。羣公所請，其志亦然。朕今仰奉册令，俯順羣心，不敢闇默不言以荒庶政；<span class="jiazhu">闇，音陰。</span>唯欲衰麻廢吉禮，<span class="jiazhu">衰，叱回翻；下衰絰、除衰、從衰同。</span>朔望盡哀誠，情在可許，故專欲行之。如杜預之論，於孺慕之君，諒闇之主，蓋亦誣矣。」</span><span class="jiazhu">孺慕，如孺子之慕父母也。</span>祕書丞李彪曰：<span class="jiazhu">曹操爲魏王，置祕書令、丞。</span><span class="yinhao">「漢明德馬后保養章帝，母子之道，無可間然；<span class="jiazhu">間，古莧翻。</span>及后之崩，葬不淹旬，尋已從吉。<span class="jiazhu">漢章帝建初四年六月癸丑，明德皇后崩；七月壬戌，葬。史不書公除之日。此言葬不淹旬，尋已從吉，以漢文三十六日釋服之制推之也。</span>然漢章不受譏，明德不損名。願陛下遵金册遺令，割哀從議。」</span>帝曰：<span class="yinhao">「朕所以眷戀衰絰，不從所議者，實情不能忍，豈徒苟免嗤嫌而已哉！<span class="jiazhu">衰，倉回翻。嗤，充之翻。</span>今奉終儉素，一已仰遵遺册；但痛慕之心，事繫於予，庶聖靈不奪至願耳。」</span>高閭曰：<span class="yinhao">「陛下旣不除服於上，臣等獨除服於下，則爲臣之道不足。又親御衰麻，復聽朝政，<span class="jiazhu">復，扶又翻。朝，直遙翻。</span>吉凶事雜，臣竊爲疑。」</span>帝曰：<span class="yinhao">「先后撫念羣下，卿等哀慕，猶不忍除，奈何令朕獨忍之於至親乎！今朕逼於遺册，唯望至朞；雖不盡禮，蘊結差申。羣臣各以親疏、貴賤、遠近爲除服之差，庶幾稍近於古，易行於今。」</span>高閭曰：<span class="yinhao">「昔王孫祼葬，士安去棺，其子皆從而不違。<span class="jiazhu">近，其靳翻。易，以豉翻。去，羌呂翻。漢武帝時，楊王孫家累千金，厚自奉養，生無所不致。及病且終，先令其子曰：<span class="yinhao">「吾欲臝葬，以反吾眞，必無易吾志。則爲布囊盛尸，入土七尺，旣下，從足引說其囊，以身親土。」</span>其子不忍，往問其友人祁侯。祁侯與之辯難往復，而王孫終守其說。祁侯曰：<span class="yinhao">「善！」</span>遂臝葬。晉人皇甫謐，字土安，著論曰：<span class="yinhao">「生不能無七尺之軀，死何故隔一棺之土！然則衣衾所以穢身，棺槨所以隔眞。吾氣絕之後，便卽時服幅巾故衣，以籧篨裹尸，擇不毛之土，穿阬下尸，籧篨之外，便以親土。若不如此，則冤悲沒世。」</span>其子從之。</span>今親奉遺令而有所不從，臣等所以頻煩干奏。」</span>李彪曰：<span class="yinhao">「三年不改其父之道，可謂大孝。<span class="jiazhu">弔《論語》孔子之言。</span>今不遵册令，恐涉改道之嫌。」</span>帝曰：<span class="yinhao">「王孫、士安皆誨子以儉，及其遵也，豈異今日！改父之道，殆與此殊。縱有所涉，甘受後代之譏，未忍今日之請。」</span>羣臣又言：<span class="yinhao">「春秋烝嘗，事難廢闕。」</span><span class="jiazhu">《禮》曰：喪三年不祭。言帝若行三年之喪，則宗廟之祭將至廢闕也。</span>帝曰：<span class="yinhao">「自先朝以來，恆有司行事；<span class="jiazhu">朝，直遙翻。恆，戶登翻。</span>朕賴蒙慈訓，常親致敬。今昊天降罰，人神喪恃，<span class="jiazhu">《詩》曰：無母何恃。喪，息浪翻。</span>賴宗廟之靈，亦輟歆祀。<span class="jiazhu"><span class="yinhao">「賴」</span>，蜀本作<span class="yinhao">「想」</span>，當從之。否則<span class="yinhao">「賴」</span>字衍。<span class="jiaozhusup">【章：十二行本正作「想」；乙十一行本同；孔本同；張校同；退齋校同。】</span>歆，尹今翻。</span>脫行饗薦，恐乖冥旨。」</span>羣臣又言：<span class="yinhao">「古者葬而卽吉，不必終禮，此及二漢所以經綸治道，魏、晉所以綱理庶政也。」</span><span class="jiazhu">治，直吏翻；下同。</span>帝曰：<span class="yinhao">「旣葬卽吉，蓋季俗多亂，權宜救世耳。二漢之盛，魏、晉之興，豈由簡略喪禮、遺忘仁孝哉！平日之時，公卿每稱當今四海晏然，禮樂日新，可以參美唐、虞，比盛夏、商。<span class="jiazhu">夏，戶雅翻。</span>及至今日，卽欲苦奪朕志，使不踰於魏、晉。如此之意，未解所由。」</span><span class="jiazhu">解，戶買翻，曉也。</span>李彪曰：<span class="yinhao">「今雖治化清晏，然江南有未賓之吳，漠北有不臣之虜，是以臣等猶懷不虞之慮。」</span><span class="jiazhu">虞，防也。</span>帝曰：<span class="yinhao">「魯公帶絰從戎，<span class="jiazhu">據《史記》，武王崩，成王幼，管、蔡反，淮夷、徐戎起亦並興。魯公伯禽征之，時有武王之喪，故帶絰從戎也。</span>晉侯墨衰敗敵，<span class="jiazhu">春秋時，晉文公卒，未葬，襄公墨衰絰以敗秦師子殽。衰，倉回翻。敗，補邁翻。</span>固聖賢所許。如有不虞，雖越紼無嫌，<span class="jiazhu">鄭玄曰：越，猶躐也。紼，輴車索。孔穎達曰：未葬之前，屬紼於輴，以備火災。今旣祭天地、社稷，須越躐此紼而往祭，故云越紼。紼，音弗。輴，敕倫翻。索，悉各翻。</span>而況衰麻乎！豈可於晏安之辰豫念軍旅之事，以廢喪紀哉！古人亦有稱王者除衰而諒闇終喪者，<span class="jiazhu">闇，音陰。</span>若不許朕衰服，則當除衰拱默，委政冢宰。二事之中，唯公卿所擇。」</span>游明根曰：<span class="yinhao">「淵默不言，則大政將曠；仰順聖心，請從衰服。」</span>太尉丕曰：<span class="yinhao">「臣與尉元歷事五帝，<span class="jiazhu">明元、太武、文成、獻文、幷孝文爲五帝。尉，紆勿翻。</span>魏家故事，尤諱之後三月，<span class="jiazhu">尤諱，猶云大諱也。尤，甚也；死者，人之所甚諱也。</span>必迎神於西，禳惡於北，具行吉禮，<span class="jiazhu">此魏初所用夷禮也。禳，如羊翻。</span>自皇始以來，未之或改。」</span><span class="jiazhu">皇始，道武帝年號。</span>帝曰：<span class="yinhao">「若能以道事神，不迎自至；苟失仁義，雖迎不來。此乃平日所不當行，<span class="jiazhu">言不當用夷禮。</span>況居喪乎！朕在不言之地，<span class="jiazhu">謂居喪諒陰，三年不言也。</span>不應如此喋喋；<span class="jiazhu">喋，徒協翻；喋喋，多言也，便語也。</span>但公卿執奪朕情，遂成往復，追用悲絕。」</span>遂號慟，羣官亦哭而辭出。<span class="jiazhu">號，戶高翻。</span></p>
<p class="em2 strong">初，太后忌帝英敏，恐不利於己，欲廢之，盛寒，閉於空室，絕其食三日；召咸陽王禧，將立之。太尉東陽王丕、尙書右僕射穆泰、尙書李沖固諫，乃止，帝初無憾意，唯深德丕等。泰，崇之玄孫也。<span class="jiazhu">穆崇，魏開國功臣。</span></p>
<p class="em2 strong">又有宦者譖帝於太后，太后杖帝數十；帝默然受之，不自申理；及太后殂，亦不復追問。<span class="jiazhu">不復追問譖者爲誰。復，扶又翻。</span></p>
<p class="em2 strong">甲申，魏主謁永固陵。辛卯，詔曰：<span class="yinhao">「羣官以萬機事重，屢求聽政。但哀慕纏綿，未堪自力。近侍先掌機衡者，皆謀猷所寄，且可委之；如有疑事，當時與論決。」</span></p>
<p class="em2 strong"><span class="yinwen">12</span>交州刺史清河房法乘，專好讀書，常屬疾不治事，<span class="jiazhu">好，呼到翻。屬，之欲翻。屬，託也；屬疾，猶言託疾也。治，直之翻。</span>由是長史伏登之得擅權，改易將吏，不令法乘知。<span class="jiazhu">將，直亮翻；下同。</span>錄事房季文白之，法乘大怒，繫登之於獄，十餘日。登之厚賂法乘妹夫崔景叔，得出，因將部曲襲州，<span class="jiazhu">襲州治也。</span>執法乘，謂之曰：<span class="yinhao">「使君旣有疾，不宜煩勞。」</span>囚之別室。法乘無事，復就登之求書讀之，<span class="jiazhu">復，扶又翻。</span>登之曰：<span class="yinhao">「使君靜處，<span class="jiazhu">處，昌呂翻。</span>猶恐動疾，豈可看書！」</span>遂不與。乃啓法乘心疾動，不任視事。<span class="jiazhu">任，音壬。</span>十一月，乙卯，以登之爲交州刺史。法乘還，至嶺而卒。<span class="jiazhu">嶺，卽大瘐嶺也。史言徒讀書而無政事者，不足以當方任。</span></p>
<p class="em2 strong"><span class="yinwen">13</span>十二月，己卯，立皇子子建爲湘東王。</p>
<p class="em2 strong"><span class="yinwen">14</span>初，太祖以南方錢少，更欲鑄錢。建元末，奉朝請孔顗上言，<span class="jiazhu">少，詩沼翻。朝，直遙翻。顗，魚豈翻。《考異》曰：《齊紀》作<span class="yinhao">「孔覬」</span>，今從《齊書》、《南史》。</span>以爲：<span class="yinhao">「食貨相通，理勢自然。李悝云：『糴甚貴傷民，甚賤傷農；』甚賤甚貴，其傷一也。<span class="jiazhu">李悝，魏文侯之師。韋昭曰：民謂士、工、商。悝，苦回翻。</span>三吳，國之關奧，比歲時被水潦而糴不貴，<span class="jiazhu">比，毗至翻。被，皮義翻。</span>是天下錢少，非穀賤，此不可不察也。鑄錢之弊，在輕重屢變。重錢患難用，而難用爲累輕；<span class="jiazhu">累，力瑞翻。</span>輕錢弊盜鑄，而盜鑄爲禍深。民所以盜鑄，嚴法不能禁者，由上鑄錢惜銅愛工也。惜銅愛工者，意謂錢爲無用之器，以通交易，務欲令質輕而數多，使省工而易成，<span class="jiazhu">易，以豉翻。</span>不詳慮其爲患也。夫民之趨利，如水走下。<span class="jiazhu">用漢晁錯之言。趨，讀曰趣。走，音奏。</span>今開其利端，從以重刑，是導其爲非而陷之於死，豈爲政歟！漢興，鑄輕錢，民巧僞者多。至元狩中，始懲其弊，乃鑄五銖錢，周郭其上下，令不可磨取鋊，<span class="jiazhu">漢初行半兩錢及莢錢，一面有文，一面漫。民盜磨其漫面，取其鋊以更鑄作錢。元狩鑄五銖，文漫兩面皆周帀爲郭，令不得磨取鋊。鋊，音浴，銅屑也。</span>而<span class="jiaozhusup">【章：十二行本「而」下有「民」字；乙十一行本同；孔本同。】</span>計其費不能相償，私鑄益少。此不惜銅不愛工之效也。<span class="jiazhu">少，詩沼翻。</span>王者不患無銅乏工，每令民不能競，則盜鑄絕矣。宋文帝鑄四銖，至景和，錢益輕，雖有周郭，而鎔冶不精，於是盜鑄紛紜而起，不可復禁。此惜銅愛工之驗也。<span class="jiazhu">復，扶又翻。</span>凡鑄錢，與其不衷，密重無輕。<span class="jiazhu">不衷者，不得輕重之中也。</span>自漢鑄五銖至宋文帝，歷五百餘年，制度世有廢興，而不變五銖者，明其輕重可法、得貨之宜故也。按今錢文率皆五銖，異錢時有耳。<span class="jiazhu">異錢，謂其文非五銖者。</span>自文帝鑄四銖，又不禁民翦鑿，爲禍旣博，鍾弊于今，豈不悲哉！<span class="jiazhu">鍾，聚也。</span>晉氏不鑄錢，後經寇戎水火，耗散沈鑠，<span class="jiazhu">沈，持林翻。鑠，書藥翻。</span>所失歲多，譬猶磨礱砥礪，不見其損，有時而盡，<span class="jiazhu">引漢枚乘之言。</span>天下錢何得不竭！錢竭則士、農、工、商皆喪其業，<span class="jiazhu">喪，息浪翻。</span>民何以自存！愚以爲宜如舊制，大興鎔鑄，錢重五銖，一依漢法。若官鑄者已布於民，便嚴斷翦鑿，<span class="jiazhu">斷，音短，禁截也。</span>輕小破缺無周郭者，悉不得行。官錢細小者，稱合銖兩，<span class="jiazhu">稱，尺證翻。合，音閤，合少爲多也。</span>銷以爲大，利貧良之民，塞姦巧之路。錢貨旣均，遠近若一，百姓樂業，市道無爭，衣食滋殖矣。」</span><span class="jiazhu">塞，悉則翻。樂，音洛。</span>太祖然之，使諸州郡大市銅炭；會晏駕，事寢。</p>
<p class="em2 strong">是歲，益州行事劉悛上言：<span class="jiazhu">悛，七倫翻，又丑緣翻。</span><span class="yinhao">「蒙山下有嚴道銅山，舊鑄錢處，可以經略。」</span><span class="jiazhu">蒙山在今雅州嚴道縣南十里，此卽漢鄧通鑄錢舊處。</span>上從之，遣使入蜀鑄錢。<span class="jiazhu">使，疏吏翻。</span>頃之，以功費多而止。</p>
<p class="em2 strong"><span class="yinwen">15</span>自太祖治黃籍，至上，謫巧者戍緣淮各十年，百姓怨望。<span class="jiazhu">事見上卷四年。至上，謂至武帝時。治，直之翻；下同。</span>乃下詔：<span class="yinhao">「自宋昇明以前，皆聽復注；<span class="jiazhu">聽復注籍也。</span>其有謫役邊疆，各許還本；此後有犯，嚴加翦治。」</span></p>
<p class="em2 strong"><span class="yinwen">16</span>長沙威王晃卒。<span class="jiazhu">《諡法》：勇以果毅曰威。</span></p>
<p class="em2 strong"><span class="yinwen">17</span>吏部尙書王晏陳疾自解，上欲以西昌侯鸞代晏領選，手敕問之，晏啓曰：<span class="yinhao">「鸞清幹有餘；然不諳百氏，<span class="jiazhu">百氏，百家氏族也。自魏、晉以來，率以門地用人。選，須絹翻。諳，烏含翻。</span>恐不可居此職。」</span>上乃止。</p>
<p class="em2 strong"><span class="yinwen">18</span>以百濟王牟大爲鎭東大將軍、百濟王。</p>
<p class="em2 strong"><span class="yinwen">19</span>高車阿伏至羅及窮奇遣使如魏，請爲天子討除蠕蠕，<span class="jiazhu">使，疏吏翻。爲，于僞翻。蠕，人兗翻。</span>魏主賜以繡袴褶及雜綵百匹。<span class="jiazhu">褶，音習。</span></p>
<p class="strong"><span class="section" id="title-4"><span data-head-description="" data-head-level="h4" data-head-title="永明九年">九年</span></span><span class="biaozhusup" data-rel="（辛未、四九一年）"></span></p>
<p class="em2 strong"><span class="yinwen">1</span>春，正月，辛丑，上祀南郊。</p>
<p class="em2 strong"><span class="yinwen">2</span>丁卯，魏主始聽政於皇信東室。<span class="jiazhu">自居馮太后之喪，至是始聽政。皇信東室，蓋皇信堂之東室也。</span></p>
<p class="em2 strong"><span class="yinwen">3</span>詔太廟四時之祭：薦宣皇帝，起麪餅、鴨𦞦；<span class="jiazhu">起麪餅，今北人能爲之。其餅浮軟，以卷肉噉之，亦謂之卷餅。程大昌曰：起麪餅，入敎麪中，令鬆鬆然也。敎，俗書作酵。麪，莫甸翻。孟詵曰：𦞦，音郝，肉羹也。</span>孝皇后，筍、鴨卵；高皇帝，肉膾、葅羹；昭皇帝，<span class="jiaozhusup">【章：十二行本「帝」作「后」；乙十一行本同；孔本同。】</span>茗、粣、炙魚：<span class="jiazhu">茗，茶也。《本草》曰：茗，苦茶。郭瑹曰：早採者爲茶，晚採者爲茗。粣，《類篇》云：色責翻，糝也；又側革翻，粽也。《南史》，虞悰作肩米粣。蓋卽今之饊子是也，可以供茶。炙，之石翻。</span>皆所嗜也。上夢太祖謂己：<span class="yinhao">「宋氏諸帝常在太廟從我求食，可別爲吾致祠。」</span><span class="jiazhu">爲，于僞翻。</span>乃命豫章王妃庾氏四時祠二帝、二后於清溪故宅。<span class="jiazhu">杜佑曰：蕭齊之世，有清溪宮，後改爲華林苑。據《卞彬傳》，清溪在臺城，東宮又在清溪之東。《建康志》曰：吳大帝鑿通城北塹以洩玄武湖水，發源於鍾山，接於秦淮，謂之清溪。</span>牲牢、服章，皆用家人禮。</p>
<p class="margin2">臣光曰：昔屈到嗜芰，屈建去之，以爲不可以私欲干國之典，<span class="jiazhu">屈，九勿翻。芰，奇寄翻，菱也。去，羌呂翻。屈建，屈到子也。《國語》：屈到嗜芰。有疾，召宗老而屬之曰：<span class="yinhao">「祭我必以芰。」</span>及祥，宗老將薦芰。屈建命去之，曰：<span class="yinhao">「祭典有之：『國君有牛享，大夫有羊饋，士有豚犬之奠，庶人有魚炙之薦；籩豆脯醢，則上下共之。』不羞珍異，不陳庶侈，夫子不以其私欲干國之典。」</span>遂不用。</span>況子爲天子，而以庶人之禮祭其父，違禮甚矣！衞成公欲祀相，甯武子猶非之；<span class="jiazhu">《左傳》僖三十一年，狄圍衞，衞遷于帝丘。衞成公夢康叔謂己曰：<span class="yinhao">「相奪予享。」</span>公命祀相。甯武子不可，曰：<span class="yinhao">「鬼神非其族類，不歆其祀。杞、鄫何事，相之不享於久矣，非衞之罪也。不可以間成王、周公之命祀。請改祀命。」</span>相，息亮翻。</span>而況降祀祖考於私室，使庶婦尸之乎！<span class="jiazhu">豫章王嶷與帝同母，帝爲嫡，故《通鑑》以嶷妃爲庶婦。尸，主也。</span></p>
<p class="em2 strong"><span class="yinwen">4</span>初，魏主召吐谷渾王伏連籌入朝，伏連籌辭疾不至，輒脩洮陽、泥和二城，置戍兵焉。<span class="jiazhu">後周武帝逐吐谷渾，置洮陽郡；唐洮州及臨潭縣所治，卽洮陽城也。泥和，卽《水經註》所謂迷和城，洮水逕其南，又在洮陽城東。宋白曰：洮州臨洮郡，郡城本名洮陽，在洮水之北，乃吐谷渾所築，南臨洮水，極峻險，今之洪和城。吐，從暾入聲。谷，音浴。洮，土刀翻。</span>二月，乙亥，魏枹罕鎭將長孫百年請擊二戍，<span class="jiazhu">魏枹罕鎭將帶河州刺史。枹，音膚，將，卽亮翻。長，知兩翻。</span>魏主許之。</p>
<p class="em2 strong"><span class="yinwen">5</span>散騎常侍裴昭明、散騎侍郎謝竣如魏弔，<span class="jiazhu">散，悉亶翻。騎，奇寄翻。竣，七倫翻，又丑緣翻。</span>欲以朝服行事，<span class="jiazhu">朝，直遙翻；下同。</span>魏主客曰：<span class="yinhao">「弔有常禮，何得以朱衣入凶庭！」</span>昭明等曰：<span class="yinhao">「受命本朝，不敢輒易。」</span>往返數四，昭明等固執不可。魏主命尙書李沖選學識之士與之言，沖奏遣著作郎上谷成淹。昭明等曰：<span class="yinhao">「魏朝不聽使者朝服，出何典禮？」</span>淹曰：<span class="yinhao">「吉凶不相厭。<span class="jiazhu">厭，於葉翻。</span>羔裘玄冠不以弔，<span class="jiazhu">《論語》記孔子容止，有是言。</span>此童稚所知也。<span class="jiazhu">稚，直利翻。</span>昔季孫如晉，求遭喪之禮以行。<span class="jiazhu">《左傳》文六年，季文子將聘于晉，使求遭喪之禮以行，其人曰：<span class="yinhao">「將焉用之？」</span>文子曰：<span class="yinhao">「備豫不虞，古之善敎也。求而無之實難，過求何害！」</span></span>今卿自江南遠來弔魏，方問出何典禮；行人得失，何其遠哉！」</span>昭明曰：<span class="yinhao">「二國之禮，應相準望。<span class="jiazhu">準，揆平之物；又其義，擬也，倣也。對看爲望。月有弦望。《後漢·律曆志》：<span class="yinhao">「分天之中，相與爲衡，謂之望。」</span>謂日望，日月正相對，其平如衡。準望之言，義取諸此。</span>齊高皇帝之喪，魏遣李彪來弔，初不素服，齊朝亦不以爲疑；<span class="jiazhu">帝卽位之初，魏遣彪來聘，非弔也。昭明欲以是抗止淹耳。</span>何至今日獨見要逼！」</span><span class="jiazhu">要，讀曰邀。</span>淹曰：<span class="yinhao">「齊不能行亮陰之禮，踰月卽吉。彪奉使之日，齊之君臣，鳴玉盈庭，貂璫曜目。<span class="jiazhu">漢制侍中、常侍之冠，加黃金璫、貂尾以飾之。晉、宋以後，王公皆冠貂蟬。使，疏吏翻。</span>彪不得主人之命，敢獨以素服廁其間乎！皇帝仁孝，侔於有虞，執親之喪，居廬食粥，豈得以此方彼乎！」</span>昭明曰：<span class="yinhao">「三王不同禮，孰能知其得失！」</span>淹曰：<span class="yinhao">「然則虞舜、高宗皆非邪？」</span>昭明、竣相顧而笑曰：<span class="yinhao">「非孝者無親，<span class="jiazhu">《孝經》之言。</span>何可當也！」</span>乃曰：<span class="yinhao">「使人之來，唯齎袴褶，此旣戎服，不可以弔，<span class="jiazhu">《晉志》曰：袴褶之制，未詳所起，近世凡車駕親戎，中外戒嚴服之，服無定色。使，疏吏翻。褶，音習。</span>唯主人裁其弔服！然違本朝之命，返必獲罪。」</span>淹曰：<span class="yinhao">「使彼有君子，卿將命得宜，且有厚賞。若無君子，卿出而光國，得罪何傷！自當有良史書之。」</span>乃以衣、幍給昭明等，<span class="jiazhu">幍，音苦洽翻。</span>使服以致命。己丑，引昭明等入見，文武皆哭盡哀。魏主嘉淹之敏，遷侍郎，<span class="jiazhu">《考異》曰：楊松玠《談藪》作<span class="yinhao">「朱淹」</span>，又云：自著作郎遷著佐郎。今從《魏書》。</span>賜絹百匹。昭明，駰之子也。<span class="jiazhu">裴駰，松之之子，註《史記》行于世。駰，音因。</span></p>
<p class="em2 strong"><span class="yinwen">6</span>始興簡王鑑卒。</p>
<p class="em2 strong"><span class="yinwen">7</span>三月，甲辰，魏主謁永固陵。夏，四月，癸亥朔，設薦於太和廟。<span class="jiazhu"><span class="yinhao">「太和廟」</span>，據《北史》作<span class="yinhao">「太和殿」</span>。《水經註》：太和殿在太極殿東堂之東。《魏書·帝紀》：太和元年，起太和、安昌二殿。</span>魏主始進蔬食，追感哀哭，終日不飯；侍中馮誕等諫，經宿乃飯。甲子，罷朝夕哭。<span class="jiazhu">蓋亦不能及期矣。飯，扶晚翻。</span>乙丑，復謁永固陵。<span class="jiazhu">復，扶又翻。</span></p>
<p class="em2 strong">魏自正月不雨至于癸酉，有司請祈百神，帝曰：<span class="yinhao">「成湯遭旱，以至誠致雨，<span class="jiazhu">謂湯以六事自責也。</span>固不在曲禱山川。今普天喪恃，<span class="jiazhu">喪，息浪翻。</span>幽顯同哀，何宜四氣未周，<span class="jiazhu">謂一期而四時之氣始周。</span>遽行祀事！唯當責躬以待天譴。」</span><span class="jiazhu">譴，去戰翻。</span></p>
<p class="em2 strong"><span class="yinwen">8</span>甲戌，魏員外散騎常侍李彪等來聘，爲之置燕設樂。<span class="jiazhu">爲，于僞翻。</span>彪辭樂，且曰：<span class="yinhao">「主上孝思罔極，興墜正失。<span class="jiazhu">言行喪禮，興百王之墜典而正其失也。</span>去三月晦，朝臣始除衰絰，猶以素服從事，<span class="jiazhu">朝，直遙翻。衰，吐回翻。</span>是以使臣不敢承奏樂之賜。」</span>朝廷從之。彪凡六奉使，<span class="jiazhu">據《魏紀》：上卽位之初年至三年，彪凡四來聘，是年再聘，通前凡六。使，疏吏翻。</span>上甚重之。將還，上親送至琅邪城，命羣臣賦詩以寵之。<span class="jiazhu">《左傳》：晉趙武自宋還過鄭，鄭伯享之于垂隴，七穆皆從。趙孟曰：<span class="yinhao">「七子從君，以寵武也，請皆賦詩以卒君貺。」</span></span></p>
<p class="em2 strong"><span class="yinwen">9</span>己卯，魏作明堂，改營太廟。</p>
<p class="em2 strong"><span class="yinwen">10</span>五月，己亥，魏主更定律令於東明觀，<span class="jiazhu">魏主太和四年，起東明觀。觀，古玩翻。更，工行翻。</span>親決疑獄；命李沖議定輕重，潤色辭旨，帝執筆書之。李沖忠勤明斷，加以愼密，爲帝所委，情義無間；<span class="jiazhu">斷，丁亂翻。</span>舊臣貴戚，莫不心服，中外推之。</p>
<p class="em2 strong"><span class="yinwen">11</span>乙卯，魏長孫百年攻洮陽、泥和二戍，克之，俘三千餘人。</p>
<p class="em2 strong"><span class="yinwen">12</span>丙辰，魏初造五輅。<span class="jiazhu">五輅，玉、金、象、革、木也。</span></p>
<p class="em2 strong"><span class="yinwen">13</span>六月，甲戌，以尙書左僕射王奐爲雍州刺史。<span class="jiazhu">爲後誅奐張本。雍，於用翻。</span></p>
<p class="em2 strong"><span class="yinwen">15</span>秋，閏七月，乙丑，魏主謁永固陵。</p>
<p class="em2 strong"><span class="yinwen">16</span>己卯，魏主詔曰：<span class="yinhao">「烈祖有創業之功，世祖有開拓之德，宜爲祖宗，百世不遷。平文之功少於昭成，而廟號太祖，<span class="jiazhu">道武帝天興初，追尊平文帝爲太祖。少，詩沼翻。</span>道武之功高於平文，而廟號烈祖，<span class="jiazhu">明元帝追尊道武帝爲烈祖。</span>於義未允。朕今奉尊烈祖爲太祖，以世祖、顯祖爲二祧，<span class="jiazhu">鄭玄曰：廟之爲言貌也。宗廟者，先祖之尊貌也。祧之言超也，超上去意也。</span>餘皆以次而遷。」</span></p>
<p class="em2 strong">八月，壬辰，又詔議養老及禋于六宗之禮。<span class="jiazhu">《尙書》：禋于六宗。而諸儒互說不同。王莽以易六子，遂立六宗祠。王肅亦以爲易六子。摰虞以爲：《月令》，孟冬，天子祈來年于天宗；天宗，六宗之神也。劉卲以爲：萬物負陰而抱陽，沖氣以爲和。六宗者，太極沖和之氣，爲六氣之宗者也；《虞書》謂之六宗，《周書》謂之天宗。孔穎達曰：王肅六宗之說，用《家語》之文，以四時也、寒暑也、日也、月也、水旱也爲六宗，孔註《尙書》同之。伏生與馬融以天地、四時爲六宗。劉歆、孔晁以乾坤之子六爲六宗。賈逵以爲天宗三，日、月、星也；地宗三，河、海、岱也。今《尙書》歐陽夏侯說，六宗者，上及天，天及地，旁及四方，中央恍惚，助陰陽變化，有益於人者也。《古尙書說》：天宗，日、月、北辰；地宗，岱、河、海也。日、月爲陰、陽宗，北辰爲星宗，河爲水宗，岱爲山宗，海爲澤宗。鄭玄以星也、辰也、司中也、司命也、風師也、雨師也爲六宗。虞喜《別論》曰：地有五色，太社象之，總五爲一，則成六，六爲地數，推校經傳，別無他祭也。劉昭以爲此說近得其實。張髦曰：父祖之廟六宗，卽三昭、三穆也。魏文帝以天皇太帝、五帝爲六宗。杜佑取之。鄭氏曰：禋之言煙，周人尙臭，煙氣之臭聞者。</span>先是，魏常以正月吉日於朝廷設幕，中置松柏樹，設五帝座而祠之。<span class="jiazhu">先，悉薦翻。</span>又有探策之祭。帝皆以爲非禮，罷之。戊戌，移道壇於桑乾之陰，改曰崇虛寺。<span class="jiazhu">此卽寇謙之道壇也。深，吐南翻。乾，音干。</span></p>
<p class="em2 strong">乙巳，帝引見羣臣，<span class="jiazhu">見，賢遍翻。</span>問以<span class="yinhao">「禘祫，王、鄭之義，是非安在？」</span><span class="jiazhu">《考異》曰：《禮志》作<span class="yinhao">「太和十三年五月壬戌」</span>，今從《本紀》。</span>尙書游明根等從鄭，中書監高閭等從王。詔：<span class="yinhao">「圜丘、宗廟皆有禘名，從鄭；禘祫幷爲一祭，從王：著之於令。」</span><span class="jiazhu">《記·大傳》曰：禮，不王不禘。王者禘其祖之所自出，以其祖配之。鄭氏《註》曰：凡大祭曰禘。大祭其先祖所由生，謂郊祀天也。天者之先，皆憑太微五帝之精以生，皆用正歲之正月郊祭之。又《祭法》言虞、夏、殷、周禘郊祖宗之法，鄭《註》云：禘郊祖宗，謂祭祀配食也；此禘，謂祭昊天於圜丘也。孔穎達曰：王肅論引賈逵說吉禘子莊公。禘者，遞也。審諦昭穆，遷主遞位，孫居王父之處。又引禘于太廟《逸禮》，昭尸、穆尸，其祝辭總稱孝子、孝孫，則是父子並列。《逸禮》又云：皆升合於太祖，所以劉歆、賈逵、鄭衆、馬融等皆以爲然。鄭不從者，以《公羊傳》爲正，《逸禮》不可用也。《左氏》說及杜元凱皆以爲禘三年一大祭，在太祖之廟。《傳》無祫文，然則祫卽禘也。取其序昭穆，謂之禘，取其合集羣祖，謂之祫。杜佑《通典》：孝文帝太和十三年詔：<span class="yinhao">「鄭玄云：天子祭員丘曰禘，宗廟大祭亦曰禘。三年一祫，五年一禘。祫則毀廟，羣廟之主，於太祖廟合而祭之，禘則增及百官配食者，審諦而祭之。魯禮，三年喪畢而祫，明年而禘。員丘、宗廟大祭俱稱禘。祭有兩禘明也。王肅又云：太子諸侯皆禘於宗廟，非祭天之祭。郊祀后稷不稱禘。禘、祫一名也。合祭，故稱祫，禘而審諦之，故稱禘，非兩祭之名。三年一祫，五年一禘，總而互舉，故稱五年再殷祭，不言一禘一祫，斷可知矣。諸儒之說，大略如是。公卿可議其是非。」</span>尙書游明根言曰：<span class="yinhao">「鄭氏之義，禘者大祭之名。大祭員丘謂之禘者，審諦五精星辰也。大祭宗廟謂之禘者，審諦其昭穆百官也。員丘常合，不言祫，宗廟時合，故言祫。斯則宗廟祫、禘並行，員丘一禘而已。宜於宗廟俱行禘祫之禮。二禮異，故名殊。依禮，春祭特礿，於嘗、於烝，則祫嘗、祫烝，不於三時皆行禘、祫之禮。」</span>中書監高閭又言：<span class="yinhao">「禘祭員丘，與鄭義同者，以爲有虞氏禘黃帝，黃帝非虞在廟之帝。不在廟，非員丘而何？又《大傳》云：祖其所自出之祖，又非在廟之文。《論語》稱：禘自旣灌以往。據《爾雅》：禘，大祭也。諸侯無禘禮，惟夏祭稱禘，又非宗廟之禘。魯行天子之儀，不敢專行員丘之禘；改殷之禘，取其禘名於宗廟。因先有祫，遂生兩名。其宗廟禘、祫之祭，據王氏之義，祫而禘，禘止於一時。一時者，祭不欲數，一歲三禘爲過數。」</span>詔曰：<span class="yinhao">「明根、閭等據二家之義，論禘、祫詳矣；至於事取折衷，猶有未允。閭以禘、祫爲名，義同王氏，禘祭員丘，事與鄭同，無所間然。明根以鄭氏等兩名、兩祭，並存、並用，理有未俱。稱據二義，一時禘祫而闕二時之禘，事有難從。先王制禮，內緣人子之情，外協尊卑之序，故天子七廟，數盡則毀，藏主於太祖之廟，三年而祫祭之。世盡則毀，以示有終之義；三年而祫，以申追遠之情。禘祫旣是一祭，分而兩之，事無所據。毀廟三年一祫，又有不盡四時，於禮爲闕。七廟四時常祭，祫則三年一祭，而又不究四時，於情爲簡。王以祫爲一祭，於義爲長，鄭以員丘爲禘與宗廟大祭同，名義亦爲當。今互取鄭、王二義；禘、祫幷爲一祭，從王；禘是祭員丘大祭之名，上下同用，從鄭。若以數則瀆，五年一禘，改祫從禘。五年一禘，則四時盡禘，以稱今情，則旅天，禮文，先禘而後時祭，便卽施行，著之於令，永爲世法。」</span></span>戊午，又詔：<span class="yinhao">「國家饗祀諸神，凡一千二百餘處；今欲減省羣祀，務從簡約。」</span>又詔：<span class="yinhao">「明堂、太廟，配祭、配享，於斯備矣。白登、崞山、雞鳴山廟，唯遣有司行事。<span class="jiazhu">明元帝永興四年，立宣武廟於白登山，歲一祭，無常月。神瑞二年，帝又立宣武廟於白登西。宣武帝至泰常五年始改諡道武。《水經註》曰：雞鳴山在廣甯郡下洛縣于延水北。昔趙襄子殺代王於夏屋而幷其土，襄子之姊，代王夫人也，遂磨筓自殺。代人憐之，爲立祠，因名爲磨筓山；每夜有野雞羣鳴於祠屋上，故亦名爲鳴雞山。文成帝保母常氏葬於是山，別立寢廟。太武帝保母竇氏葬崞山，別立寢廟。崞，音郭。</span>馮宣王廟在長安，宜敕雍州以時供祭。」</span><span class="jiazhu">馮宣王，太后父朗也，爲秦、雍二州刺史，生后於長安，後諡文宣王，因立廟長安。雍，於用翻。</span>又詔：<span class="yinhao">「先有水火之神四十餘名及城北星神，今圜丘之下旣祭風伯、雨師、司中、司命，<span class="jiazhu">鄭衆曰：風師，箕也；雨師，畢也；司中、三台三階也；司命，文昌宮星。玄曰：司中、司命，文昌第五、第四星；或曰：中台、上台也。</span>明堂祭門、戶、井、竈、中霤，<span class="jiazhu">鄭氏曰：中霤，猶中室也。古者複穴，是以名室爲霤。音力又翻。</span>四十神悉可罷之。」</span>甲寅，詔曰：<span class="yinhao">「近論朝日、夕月，<span class="jiazhu">三代之禮，春朝朝日，秋暮夕月。朝，直遙翻；下同。</span>皆欲以二分之日於東、西郊行禮。然月有餘閏，行無常準。若一依分日，或值月於東而行禮於西，序情卽理，不可施行。昔祕書監薛謂等以爲朝日以朔，夕月以胐。<span class="jiazhu">日月所會謂之合朔。月生明謂之朏，月之三日也。朏，敷尾翻。</span>卿等意謂朔、朏二分，何者爲是？」</span>尙書游明根等請用朔朏，從之。</p>
<p class="em2 strong">丙辰，魏有司上言，求卜祥日。<span class="jiazhu">此小祥也。</span>詔曰：<span class="yinhao">「筮日求吉，旣乖敬事之志，又違永慕之心；今直用晦日。」</span>九月，丁丑夜，帝宿於廟，帥羣臣哭已，<span class="jiazhu">已，異也。帥，讀曰率。</span>帝易服縞冠、革帶、黑屨，侍臣易服黑介幘、<span class="jiazhu">《隋志》：幘，尊卑貴賤皆服之。文者長耳，謂之介幘；武者短耳，謂之平上幘；各稱其冠而制之。縞，古老翻。</span>白絹單衣、革帶、烏履，遂哭盡乙夜。戊子晦，帝易祭服，縞冠素紕、<span class="jiazhu">紕，匹毗翻，又必二翻，又扶規翻，冠飾也，緣也。</span>白布深衣、<span class="jiazhu">《記》曰：古者深衣，蓋有制度，以應規矩，繩權衡。短毋見膚，長毋被土，續衽鉤邊，要縫半下，袼之高下，可以運肘；袂之長短，反詘之及肘。帶，下毋厭髀，上毋厭脅。當無骨者，制十有二幅，以應十二月。袂圓以應規，曲袷如矩以應方，負繩及踝以應直，下齊如權衡以應平。故聖人服之，先王貴之。</span>麻繩履，侍臣去幘易幍。<span class="jiazhu">弁缺四隅謂之幍。傅子曰：幍先未有歧，荀文若巾觸樹成歧，時人慕之，因而弗改，今通爲慶弔之服，白紗爲之，或單或裌。去，羌呂翻。</span>旣祭，出廟，帝立哭，久之，乃還。<span class="jiazhu">還，從宣翻，又如字；下同。</span></p>
<p class="em2 strong"><span class="yinwen">17</span>冬，十月，魏明堂、太廟成。</p>
<p class="em2 strong"><span class="yinwen">18</span>庚寅，魏主謁永固陵，毀瘠猶甚。穆<span class="jiaozhusup">【章：十二行本「穆」上有「司空」二字；乙十一行本同；孔本同。】</span>亮諫曰：<span class="yinhao">「陛下祥練已闋，號慕如始。<span class="jiazhu">古者旣祥而練。闋，古穴翻，終也。《說文》曰：闋，事已也。號，戶刀翻。如始，言如初有喪。</span>王者爲天地所子，爲萬民父母；未有子過哀而父母不戚，父母憂而子獨悅豫者也。今和氣不應，風旱爲災，願陛下襲輕服，御常膳，鑾輿時動，咸秩百神，<span class="jiazhu">秩者，序而祭之。</span>庶使天人交慶。」</span>詔曰：<span class="yinhao">「孝悌之至，無所不通。今飄風、旱氣，皆誠慕未濃，幽顯無感也。所言過哀之咎，諒爲未衷。」</span><span class="jiazhu">衷，善也，正也，適也。</span>十一月，己未朔，魏主禫於太和廟，<span class="jiazhu">禫，徒感翻，除服之祭也。</span>袞冕以祭。旣而服黑介幘，素紗深衣，拜陵而還。癸亥，冬至，魏主祀圜丘，遂祀明堂，還，至太和廟，乃入。甲子，臨太華殿，服通天冠，絳紗袍，以饗羣臣。<span class="jiazhu">劉昭曰：通天冠，高九寸，正豎頂，少邪，乃直下，爲鐵卷梁，前有山、展筩，爲述，乘輿所常服也。杜佑曰：秦制通天冠，其狀遺失。漢因秦名，制高九寸，正豎頂，少邪，乃直下，爲鐵卷梁，前有山、展筩，爲述，駮犀簪導；乘輿所常服。晉因漢制，前加金博山述。述，卽鷸也。鷸知天雨，故冠像焉。前有展筩。宋因之，又加黑介幘，東昏侯改用玉簪導。梁武帝因之，復加冕於其上，謂之平天冕。隋因之，加金博山，附蟬十二，首施珠翠，黑介幘，玉簪導。唐因之，其纓改以翠緌。</span>樂縣而不作。<span class="jiazhu">縣，讀曰懸。</span>丁卯，服袞冕，辭太和廟，帥百官神主遷于新廟。<span class="jiazhu">新作太廟成，故遷主新廟。帥，讀曰率。</span></p>
<p class="em2 strong"><span class="yinwen">19</span>乙亥，魏大定官品。戊戌，<span class="jiaozhusup">【嚴：「戌」改「寅」。】</span>考諸牧守。<span class="jiazhu">守，式又翻。</span></p>
<p class="em2 strong"><span class="yinwen">20</span>魏假通直散騎常侍李彪等來聘。</p>
<p class="em2 strong"><span class="yinwen">21</span>魏舊制，羣臣季冬朝賀，服袴褶行，謂之小歲；<span class="jiazhu">朝，直遙翻。褶，音習。</span>丙戌，詔罷之。</p>
<p class="em2 strong"><span class="yinwen">22</span>十二月，壬辰，魏遷社於內城之西。</p>
<p class="em2 strong"><span class="yinwen">23</span>魏以安定王休爲太傅，齊郡王簡爲太保。</p>
<p class="em2 strong"><span class="yinwen">24</span>高麗王璉卒，壽百餘歲。<span class="jiazhu">麗，力知翻。</span>魏主爲之制素委貌，布深衣，<span class="jiazhu">爲，于僞翻。委貌冠，長七寸，高四寸，制如覆盃，前高廣，後卑銳，所謂夏之毋追、殷之章甫者也。本以皂絹爲之，今制素者以舉哀。</span>舉哀於東郊；遣謁者僕射李安上策贈太傅，諡曰康。孫雲嗣立。</p>
<p class="em2 strong"><span class="yinwen">25</span>乙酉，<span class="jiaozhusup">【嚴：「乙」改「己。」】</span>魏主始迎春於東郊。自是四時迎氣皆親之。</p>
<p class="em2 strong"><span class="yinwen">26</span>初，魏世祖克統萬及姑臧，獲雅樂器服工人，<span class="jiazhu">宋文帝元嘉四年，魏克統萬；十六年，克姑臧。晉永嘉之亂，太常樂工多避地河西；夏克長安，獲秦雅樂：故二國有其器服工人。</span>並存之。其後累朝無留意者，<span class="jiazhu">朝，直遙翻。</span>樂工浸盡，音制多亡。高祖始命有司訪民問曉音律者議定雅樂，當時無能知者。然金、石、羽旄之飾，稍壯麗於往時矣。辛亥，詔簡置樂官，使脩其職；又命中書監高閭參定。</p>
<p class="em2 strong"><span class="yinwen">27</span>初，晉張斐、杜預共註《律》三十卷，自泰始以來用之，<span class="jiazhu">此晉泰始也。</span>律文簡約，或一章之中，兩家所處，生殺頓異，<span class="jiazhu">處，昌呂翻。</span>臨時斟酌，吏得爲姦。上留心法令，詔獄官詳正舊註。七年，尙書删定郎王植集定二註，表奏之。<span class="jiazhu">魏、晉以來，尙書諸曹無删定郎，此蓋删定《律》註而置官。</span>詔公卿、八座參議考正，竟陵王子良總其事；衆議異同不能壹者，制旨平決。是歲，書成。廷尉山陰孔稚珪上表，以爲：<span class="yinhao">「《律》文雖定，苟用失其平，則法書徒明於袠裏，<span class="jiazhu">袠，與帙同。</span>冤魂猶結於獄中。竊尋古之名流，多有法學；今之士子，莫肯爲業。縱有習者，世議所輕，將恐此書永淪走吏之手矣。今若置《律》助敎，依《五經》例，國子生有欲讀者，策試高第，卽加擢用，以補內外之官，庶幾士流有所勸慕。」</span><span class="jiazhu">幾，居希翻。</span>詔從其請，事竟不行。</p>
<p class="em2 strong"><span class="yinwen">28</span>初，林邑王范陽邁，世相承襲，<span class="jiazhu">范陽邁見一百二十四卷宋文帝元嘉二十三年。</span>夷人范當根純攻奪其國，遣使獻金簟等物。詔以當根純爲都督緣海諸軍事、林邑王。<span class="jiazhu">爲下范諸農攻當根純張本。使，疏吏翻。</span></p>
<p class="em2 strong"><span class="yinwen">29</span>魏冀州刺史咸陽王禧入朝。<span class="jiazhu">朝，直遙翻。</span>有司奏：<span class="yinhao">「冀州民三千人稱禧清明有惠政，請世胙冀州。」</span>魏主詔曰：<span class="yinhao">「利建雖古，未必今宜；<span class="jiazhu">《易》曰：利建侯。</span>經野由君，理非下請。」</span><span class="jiazhu">《周禮》：惟王建國，辨方正位、體國經野。鄭玄《註》云：經，謂爲之里數。</span>以禧爲司州牧、都督司·豫等六州諸軍事。</p>
<p class="em2 strong"><span class="yinwen">30</span>初，魏文明太后寵任宦者略陽苻承祖，官至侍中，知都曹事，<span class="jiazhu">知尙書都曹事也。</span>賜以不死之詔。太后殂，承祖坐贓應死，魏主原之,削職禁錮於家，仍除悖義將軍，封佞濁子，<span class="jiazhu">悖，蒲內翻。</span>月餘而卒。承祖方用事，親姻爭趨附求利。<span class="jiazhu">趨，七喻翻。</span>其從母楊氏爲姚氏婦<span class="jiazhu">從母，卽姨也。從，才用翻。</span>獨否，常謂承祖之母曰：<span class="yinhao">「姊雖有一時之榮，不若妹有無憂之樂。」</span><span class="jiazhu">樂，音洛。</span>姊與之衣服，多不受；強與之，<span class="jiazhu">強，其兩翻；下強使同。</span>則曰：<span class="yinhao">「我夫家世貧，美衣服使人不安。」</span>不得已，或受而埋之。與之奴婢，則曰：<span class="yinhao">「我家無食，不能飼也。」</span>常著弊衣，自執勞苦。<span class="jiazhu">飼，祥吏翻。著，則略翻。</span>承祖遣車迎之，不肯起；強使人抱置車上，則大哭曰：<span class="yinhao">「爾欲殺我！」</span>由是苻氏內外號爲<span class="yinhao">「癡姨」</span>。及承祖敗，有司執其二姨至殿廷。其一姨伏法。帝見姚氏姨貧弊，特赦之。</p>
<p class="em2 strong"><span class="yinwen">31</span>李惠之誅也，<span class="jiazhu">事見一百三十四卷宋順帝昇明二年。</span>思皇后之昆弟皆死。<span class="jiazhu">魏孝文諡其母李貴人曰思皇后。</span>惠從弟鳳爲安樂王長樂主簿，長樂坐不軌，誅，<span class="jiazhu">事見一百三十五卷高帝建元元年。從，才用翻。樂，皆音洛。</span>鳳亦坐死。鳳子安祖等四人逃匿獲免，遇赦乃出。旣而魏主訪舅氏存者，得安祖等，皆封侯，加將軍。旣而引見，謂曰：<span class="yinhao">「卿之先世，再獲罪於時。<span class="jiazhu">先世，謂惠及鳳。見，賢遍翻。</span>王者設官以待賢才，由外戚而舉者，季世之法也。卿等旣無異能，且可還家。自今外戚無能者視此。」</span>後又例降爵爲伯，去其軍號。<span class="jiazhu">軍號，將軍之號也。去，羌呂翻。</span>時人皆以爲帝待馮氏太厚，待李氏太薄；太常高閭嘗以爲言，帝不聽。及世宗尊寵外家，乃以安祖弟興祖爲中山太守，追贈李惠開府儀同三司、中山公，諡曰莊。</p>
<p class="strong"><span class="section" id="title-5"><span data-head-description="" data-head-level="h4" data-head-title="永明十年">十年</span></span><span class="biaozhusup" data-rel="（壬申、四九二年）"></span></p>
<p class="em2 strong"><span class="yinwen">1</span>春，正月，戊午朔，魏主朝饗羣臣於太華殿，懸而不樂。</p>
<p class="em2 strong"><span class="yinwen">2</span>己未，魏主宗祀顯祖於明堂以配上帝，遂登靈臺以觀雲物，降居青陽左个，布政事。<span class="jiazhu">鄭氏曰：青陽左个，大寢東堂北偏。</span>自是每朔依以爲常。</p>
<p class="em2 strong">散騎常侍庾蓽等聘於魏，魏主使侍郎成淹引蓽等於館南，瞻望行禮。<span class="jiazhu">祀明堂、登靈臺之禮。</span></p>
<p class="em2 strong">辛酉，魏始以太祖配南郊。</p>
<p class="em2 strong"><span class="yinwen">3</span>魏主命羣臣議行次。<span class="jiazhu">五行之次也。</span>中書監高閭議，以爲：<span class="yinhao">「帝王莫不以中原爲正統，不以世數爲與奪，善惡爲是非。故桀、紂至虐，不廢夏、商之曆；厲、惠至昏，無害周、晉之錄。晉承魏爲金，趙承晉爲水，燕承趙爲木，秦承燕爲火。秦之旣亡，魏乃稱制玄朔；且魏之得姓，出於軒轅；<span class="jiazhu">《魏書》曰：魏之先出自黃帝軒轅氏。黃帝子昌意受封北國，有大鮮卑山，因以爲號。據《史記》，以匈奴爲夏后氏苗裔，蓋有此理。</span>臣愚以爲宜爲土德。」</span><span class="jiazhu">按《魏書·帝紀》：道武天興元年，羣臣奏國家承黃帝之後，宜爲土德。高閭蓋申前議耳。</span>祕書丞李彪、著作郎崔光等議，以爲：<span class="yinhao">「神元與晉武往來通好，至于桓、穆，志輔晉室，<span class="jiazhu">事並見《晉紀》。神元，力微也；桓帝，猗㐌；穆帝，猗盧。好，呼到翻。</span>是則司馬祚終於郟鄏，<span class="jiazhu">河南郡河南縣，周之王城，卽郟鄏也。郟，古洽翻。鄏，音辱。</span>而拓跋受命於雲代。昔秦幷天下，漢猶比之共工，卒繼周爲火德；<span class="jiazhu">《漢·律曆志》曰：《祭典》曰：共工氏霸九域。言雖有水德，在火木之間，非其序也；任智刑以強，故霸而不王。秦以水德在周、漢木火之間，周人遷其行序，故易不載。卒，子恤翻。共，讀曰恭。</span>況劉、石、苻氏，地褊世促，魏承其弊，豈可捨晉而爲土邪？」</span>司空穆亮等皆請從彪等議。壬戌，詔承晉爲水德，祖申、臘辰。<span class="jiazhu">《考異》曰：《禮志》：<span class="yinhao">「太和十五年正月，穆亮等言」</span>云云。按《帝紀》：<span class="yinhao">「十六年正月壬戌，詔定行次，以水承金。」</span>蓋《志》誤以<span class="yinhao">「六」</span>爲<span class="yinhao">「五」</span>耳。</span></p>
<p class="em2 strong"><span class="yinwen">4</span>甲子，魏罷租課。<span class="jiazhu"><span class="yinhao">「租課」</span>，李延壽《魏紀》作<span class="yinhao">「袒裸」</span>。</span></p>
<p class="em2 strong"><span class="yinwen">5</span>魏宗室及功臣子孫封王者衆，乙丑，詔：<span class="yinhao">「自非烈祖之冑，餘王皆降爲公，公降爲侯，而品如舊。」</span>蠻王桓誕亦降爲公；唯上黨王長孫觀，以其祖有大功，特不降。<span class="jiazhu">長孫道生以功封上黨王。長，知兩翻。</span>丹楊王劉昶封齊郡公，加號宋王。<span class="jiazhu">昶，丑兩翻。</span></p>
<p class="em2 strong"><span class="yinwen">6</span>魏舊制，四時祭廟皆用中節，丙子，詔始用孟月，擇日而祭。<span class="jiazhu">自漢以來，宗廟歲五祀、四孟及臘是也。魏初用中節，夷禮也。</span></p>
<p class="em2 strong"><span class="yinwen">7</span>以竟陵王子良領尙書令。</p>
<p class="em2 strong"><span class="yinwen">8</span>魏主毀太華殿爲太極殿。戊<span class="jiaozhusup">【章：十二行本「戊」上有「二月」二字；乙十一行本同；孔本同。】</span>子，徙居永樂宮。<span class="jiazhu">魏主太和元年起永樂遊觀于平城之北苑。樂，音洛。</span>以尙書李沖領將作大匠，與司空穆亮共營之。</p>
<p class="em2 strong"><span class="yinwen">9</span>辛卯，魏罷寒食饗。<span class="jiazhu">舊傳冬至後一百五日爲寒食。《初學記》曰：周舉《移書》、魏武《明罰令》、陸翽《鄴中記》，並云寒食斷火起於介子推。然《周禮》司烜氏：仲春，以木鐸徇火禁於國。《註》云：爲仲春將出火。今寒食準節氣是仲春之末，清明是三月之初；然則禁火並周制也。魏先以寒食饗祖宗，今以其非禮，罷之。</span></p>
<p class="em2 strong">甲午，魏主始朝日于東郊。自是朝日、夕月皆親之。<span class="jiazhu">朝，直遙翻。</span></p>
<p class="em2 strong">丁酉，詔祀堯於平陽，舜於廣寧，禹於安邑，周公於洛陽，<span class="jiazhu">皆因其故都而祀之。皇甫謐曰：舜所都或言蒲阪，或言潘。潘，今上谷也。廣寧縣本屬上谷。又據《水經註》，<span class="yinhao">「潘」</span>當作<span class="yinhao">「瀵」</span>。</span>皆令牧守執事；<span class="jiazhu">守，式又翻。</span>其宣尼之廟，祀於中書省。丁未，改諡宣尼曰文聖尼父，帝親行拜祭。</p>
<p class="em2 strong">魏舊制，每歲祀天於西郊，魏主與公卿從二千餘騎，戎服遶壇，謂之蹹壇。<span class="jiazhu">騎，奇寄翻。蹹，與踏同。</span>明日，復戎服登壇祠天，已又遶壇，謂之遶天。<span class="jiazhu">蕭子顯曰：戎服遶壇，魏主一周，公卿七匝，謂之蹹壇。明日，復戎服登壇祠天，魏主遶三匝、公卿七匝，謂之遶天。復，扶又翻。</span>三月，癸酉，詔盡省之。</p>
<p class="em2 strong"><span class="yinwen">10</span>辛巳，魏以高麗王雲爲督遼海諸軍事、遼東公、高句麗王，詔雲遣其世子入朝。<span class="jiazhu">句，如字，又音駒。麗，力智翻。</span>雲辭以疾，遣其從叔升干隨使者詣平城。<span class="jiazhu">從，才用翻。</span></p>
<p class="em2 strong"><span class="yinwen">11</span>夏，四月，丁亥朔，魏班新律令，大赦。</p>
<p class="em2 strong"><span class="yinwen">12</span>辛丑，豫章文獻王嶷卒，<span class="jiazhu">嶷，魚力翻。</span>贈假黃鉞、都督中外諸軍事、丞相，喪禮皆如漢東平獻王故事。嶷性仁謹廉儉，不以財賄爲事。齋庫失火，<span class="jiazhu">齋庫，齋內之庫。</span>燒荊州還資，<span class="jiazhu">高祖建元二年，嶷自荊州還爲揚州。</span>評直三千餘萬，<span class="jiazhu">評直，論量其所宜也。</span>主局各杖數十而已。疾篤，遺令諸子曰：<span class="yinhao">「才有優劣，位有通塞，運有貧富，此自然之理，無足以相陵侮也。」</span><span class="jiazhu">蓋欲諸子不以位勢相陵。塞，悉則翻。</span>上哀痛特甚，久之，語及嶷，猶欷歔流涕。<span class="jiazhu">欷，音希，又許氣翻。歔，音虛。</span>嶷卒之日，第庫無見錢，<span class="jiazhu">見，賢遍翻。</span>上敕月給嶷第錢百萬；終上之世乃省。</p>
<p class="em2 strong"><span class="yinwen">13</span>五月，己巳，以竟陵王子良爲揚州刺史。</p>
<p class="em2 strong"><span class="yinwen">14</span>魏文明太后之喪，使人告于吐谷渾。吐谷渾王伏連籌拜命不恭，<span class="jiazhu">吐，從暾入聲。谷，音浴。</span>羣臣請討之；魏主不許。又請還其貢物。帝曰：<span class="yinhao">「貢物乃人臣之禮。今而不受，是棄絕之，彼雖欲自新，其路無由矣。」</span>因命歸洮陽、泥和之俘。<span class="jiazhu">去年長孫百年所俘。</span></p>
<p class="em2 strong">秋，七月，庚申，吐谷渾遣其世子賀虜頭入朝于魏。<span class="jiazhu">朝，直遙翻；下同。《考異》曰：《魏·吐谷渾傳》作<span class="yinhao">「賀魯頭」</span>，今從《帝紀》。</span>詔以伏連籌爲都督西垂諸軍事、西海公、吐谷渾王，遣兼員外散騎常侍張禮使於吐谷渾。伏連籌謂禮曰：<span class="yinhao">「曩者宕昌常自稱名而見謂為大王，今忽稱僕，又拘執使人；欲使偏師往問，何如？」</span>禮曰：<span class="yinhao">「君與宕昌皆爲魏藩，比輒興兵攻之，殊違臣節。<span class="jiazhu">使，疏吏翻。宕，徒浪翻。比，毗至翻。</span>離京師之日，宰輔有言，以爲君能自知其過，則藩業可保；<span class="jiazhu">離，力智翻。謂可保藩臣之業也。</span>若其不悛，禍難將至矣。」</span><span class="jiazhu">悛，丑緣翻。難，乃旦翻。</span>伏連籌默然。</p>
<p class="em2 strong"><span class="yinwen">15</span>甲戌，魏遣兼員外散騎常侍廣平宋弁等來聘。及還，魏主問弁：<span class="yinhao">「江南何如？」</span>弁曰：<span class="yinhao">「蕭氏父子無大功於天下，旣以逆取，不能順守；政令苛碎，賦役繁重；朝無股肱之臣，野有愁怨之民：其得沒身幸矣，非貽厥孫謀之道也。」</span></p>
<p class="em2 strong"><span class="yinwen">16</span>八月，乙未，魏以懷朔鎭將陽平王頤、鎭北大將軍陸叡皆爲都督，督十二將，步騎十萬，分爲三道以擊柔然：<span class="jiazhu">鎭將、二將，卽亮翻。騎，奇寄翻。《考異》曰：《魏·帝紀》：<span class="yinhao">「太和十一年八月壬申，蠕蠕犯塞，遣平原王陸叡討之，事具《蠕蠕傳》。十六年八月乙未，詔陽平王頤、左僕射陸叡討蠕蠕。」</span>按《蠕蠕傳》無十一年犯塞及征討事，唯有十六年八月頤、叡出征事與《紀》合，蓋十一年《紀》誤也。</span>中道出黑山，東道趣士盧河，西道趣侯延河。軍過大磧，大破柔然而還。<span class="jiazhu">趣，七喻翻。磧，七迹翻。</span></p>
<p class="em2 strong"><span class="yinwen">17</span>初，柔然伏名敦可汗<span class="jiazhu">可，從刊入聲。汗，音寒。</span>與其叔父那蓋分道擊高車阿伏至羅，伏名敦屢敗，那蓋屢勝。國人以那蓋爲得天助，乃殺伏名敦而立那蓋，號候其伏代庫者可汗，<span class="jiazhu">魏收曰：魏言悅樂也。</span>改元太<span class="jiaozhusup">【章：十二行本「太」作「大」；乙十一行本同；孔本同。】</span>安。</p>
<p class="em2 strong"><span class="yinwen">18</span>魏司徒尉元、大鴻臚卿游明根累表請老，魏主許之。引見，<span class="jiazhu">尉，紆勿翻。臚，陵如翻。見，賢遍翻。</span>賜元玄冠、素衣，<span class="jiazhu">《石渠論》：玄冠朝服。戴聖曰：玄冠，委貌也。今此則玄冠、委貌異制。</span>明根委貌、青紗單衣，及被服雜物等而遣之。魏主親養三老、五更於明堂。己酉，詔以元爲三老，明根爲五更。帝再拜三老，親袒割牲，執爵而饋；肅拜五更；<span class="jiazhu">《周禮》九拜，九曰肅拜。鄭司農云：肅拜，但俯下手，今時撎是也。陸德明曰：撎，於至翻，卽今之揖。更，工衡翻。</span>且乞言焉，元、明根勸以孝友化民。又養庶老、國老於階下。禮畢，各賜元、明根以步挽車及衣服，<span class="jiazhu">步挽車，不用牛馬，使人步挽之。</span>祿三老以上公，五更以元卿。<span class="jiazhu">元卿，卽上卿。</span></p>
<p class="em2 strong"><span class="yinwen">19</span>九月，甲寅，魏主序昭穆於明堂，<span class="jiazhu">昭，之招翻。</span>祀文明太后於玄室。<span class="jiazhu"><span class="yinhao">「玄室」</span>，《北史》作<span class="yinhao">「玄堂」</span>。鄭玄曰：玄堂，北堂也。</span>辛未，魏主以文明太后再朞，哭於永固陵左，終日不輟聲，凡二日不食。甲戌，辭陵，還永樂宮。</p>
<p class="em2 strong"><span class="yinwen">20</span>武興氐王楊集始寇漢中，至白馬。梁州刺史陰智伯遣軍主桓盧奴，陰沖昌<span class="jiaozhusup">【嚴：「沖昌」改「仲昌」。】</span>等擊破之，俘斬數千人。集始走還武興，請降于魏；辛巳，入朝于魏。<span class="jiazhu">降，戶江翻。朝，直遙翻。</span>魏以集始爲南秦州刺史、漢中郡侯、武興王。</p>
<p class="em2 strong"><span class="yinwen">21</span>冬，十月，甲午，上殷祭太廟。<span class="jiazhu">殷祭，大祭也。</span></p>
<p class="em2 strong"><span class="yinwen">22</span>庚戌，魏以安定王休爲大司馬，特進馮誕爲司徒。誕，熙之子也。<span class="jiazhu">馮熙見一百三十二卷宋順帝昇明元年。熙，文明后之兄也。</span></p>
<p class="em2 strong"><span class="yinwen">23</span>魏太極殿成。</p>
<p class="em2 strong"><span class="yinwen">24</span>十二月，司徒參軍蕭琛、范雲聘於魏。<span class="jiazhu">琛，丑林翻。</span>魏主甚重齊人，親與談論。顧謂羣臣曰：<span class="yinhao">「江南多好臣。」</span>侍臣李元凱對曰：<span class="yinhao">「江南多好臣，歲一易主；江北無好臣，百年一易主。」</span>魏主甚慙。</p>
<p class="em2 strong"><span class="yinwen">25</span>上使太子家令沈約撰《宋書》，疑立《袁粲傳》，審之於上。<span class="jiazhu">傳，直戀翻。</span>上曰：<span class="yinhao">「袁粲自是宋室忠臣。」</span><span class="jiazhu">此人心之公，是非不可泯者。</span>約又多載宋世祖、太宗諸鄙瀆事。上曰：<span class="yinhao">「孝武事迹，不容頓爾。我昔經事明帝，卿可思諱惡之義。」</span><span class="jiazhu">《春秋》之義，爲尊者諱。</span>於是多所删除。</p>
<p class="em2 strong"><span class="yinwen">26</span>是歲，林邑王范陽邁之孫諸農，帥種人攻范當根純，復得其國。<span class="jiazhu">范當根純奪林邑國，事見上年。帥，讀曰率。種，章勇翻。復，扶又翻。</span>詔以諸農爲都督緣海諸軍事、林邑王。</p>
<p class="em2 strong"><span class="yinwen">27</span>魏南陽公鄭羲與李沖婚姻，沖引爲中書令。出爲西兗州刺史，<span class="jiazhu">西兗州時治滑臺。</span>在州貪鄙。文明太后爲魏主納其女爲嬪，<span class="jiazhu">后爲，于僞翻。嬪，毗賓翻。</span>徵爲祕書監。及卒，當書奏諡曰宣。詔曰：<span class="yinhao">「蓋棺定諡，激揚清濁。故何曾雖孝，良史載其繆醜；<span class="jiazhu">事見八十卷晉武帝咸寧四年。</span>賈充有勞，直士謂之荒公。<span class="jiazhu">事見八十一卷晉武帝太康三年。《諡法》：昏亂紀度曰荒。</span>羲雖宿有文業，而治闕廉清。<span class="jiazhu">治，直吏翻。</span>尙書何乃情違至公，愆違明典！依《諡法》：『博聞多見曰文；不勤成名曰靈。』可贈以本官，加諡文靈。」</span></p>
</div></body></html>