<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百五十四・梁紀十・高祖武皇帝十</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="梁紀十">梁紀十</span></span></h1>
<p id="online_toc_0"><span class="jiazhu">上章閹茂<span class="biaozhusup" data-rel="">（庚戌）</span>，一年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高祖武皇帝十">高祖武皇帝十</span></span></h5>
<div class="yeartoc" id="year_toc_530"><p class="strong" id="online_toc_1"><span class="section" id="title-3"><span data-head-description="高祖武皇帝十" data-head-level="h4" data-head-title="中大通二年">中大通二年</span></span><span class="biaozhusup" data-rel="">（庚戌、五三〇年）</span></p></div>
<p class="em2 strong" id="online_toc_2"><span class="yinwen">1</span>春，正月，己丑，魏益州刺史長孫壽、梁州刺史元儁等遣將擊嚴始欣，斬之，蕭玩等亦敗死，<span class="jiazhu">玩援始欣見上卷上年。長，知兩翻。將，卽亮翻。</span>失亡萬餘人。</p>
<p class="em2 strong" id="online_toc_3"><span class="yinwen">2</span>辛亥，魏東徐州城民呂文欣等殺刺史元大賓，據城反，<span class="jiazhu">魏孝昌元年，置東徐州於下邳。</span>魏遣都官尙書平城樊子鵠討之；二月，甲寅，斬文欣。</p>
<p class="em2 strong" id="online_toc_4"><span class="yinwen">3</span>万俟醜奴侵擾關中，<span class="jiazhu">万，莫北翻。俟，渠之翻。</span>魏爾朱榮遣武衞將軍賀拔岳討之。岳私謂其兄勝曰：<span class="yinhao">「醜奴，勍敵也，<span class="jiazhu">勍，其京翻。</span>今攻之不勝，固有罪，勝之，讒嫉將生。」</span>勝曰：<span class="yinhao">「然則柰何？」</span>岳曰：<span class="yinhao">「願得爾朱氏一人爲帥而佐之。」</span><span class="jiazhu">帥，所類翻。</span>勝爲之言於榮，<span class="jiazhu">爲，于僞翻。</span>榮悅，以爾朱天光爲使持節、都督二雍·二岐諸軍事、驃騎大將軍、雍州刺史，<span class="jiazhu">後魏雍州治長安，北雍州治華原縣，東雍州治鄭縣，岐州治扶風雍縣，南岐州治河池故道縣。使，疏吏翻。雍，於用翻。驃，匹妙翻。騎，奇計翻。</span>以岳爲左大都督，又以征西將軍代郡侯莫陳悅爲右大都督，<span class="jiazhu">侯莫陳，其先魏之別部也，居庫斛眞水，世爲渠帥，遂以爲氏，其後鎭代郡武川，因家焉。</span>並爲天光之副以討之。</p>
<p class="em2 strong" id="online_toc_5">天光初行，唯配軍士千人，發洛陽以西路次民馬以給之。時赤水蜀賊斷路，<span class="jiazhu"><span class="shu-ming">水經註</span>：赤水在鄭縣北，卽<span class="shu-ming">山海經</span>之灌水也，北注于渭。蜀賊，本蜀人之遷關中者，乘亂相聚爲賊。斷，丁管翻。</span>詔侍中楊侃先行慰諭，幷稅其馬，<span class="jiazhu">華陰諸楊仕魏，奕世貴顯，關西所歸重，故使之先行慰諭也。</span>賊持疑不下。軍至潼關，天光不敢進，岳曰：<span class="yinhao">「蜀賊鼠竊，公尙遲疑，若遇大敵，將何以戰！」</span>天光曰：<span class="yinhao">「今日之事，一以相委。」</span>岳遂進擊蜀於渭北，破之，獲馬二千匹，簡其壯健以充軍士，又稅民馬合萬餘匹。以軍士尙少，<span class="jiazhu">少，詩沼翻。</span>淹留未進。榮怒，遣騎兵參軍劉貴乘驛至軍中責天光，杖之一百，以軍士二千人益之。</p>
<p class="em2 strong" id="online_toc_6">三月，醜奴自將其衆圍岐州，遣其大行臺尉遲菩薩、<span class="jiazhu">李延壽曰：其先魏之別號尉遲部，因以爲氏。尉，音鬱。菩，薄胡翻。薩，桑葛翻。</span>僕射万俟仵自武功南渡渭，攻圍趣栅，<span class="jiazhu">仵，疑古翻。<span class="shu-ming">考異</span>曰：<span class="shu-ming">北史</span>作<span class="yinhao">「万俟行醜」</span>。今從<span class="shu-ming">周書</span>。</span>天光使賀拔岳將千騎救之。菩薩等已拔栅而還，<span class="jiazhu">還，從宣翻，又如字。</span>岳故殺掠其吏民以挑之，菩薩率步騎二萬至渭北。<span class="jiazhu">挑，徒了翻。帥，讀曰率。</span>岳以輕騎數十自渭南與菩薩隔水而語，稱揚國威，菩薩令省事傳語，<span class="jiazhu">省事，蓋猶今之通事，兩敵相向，使之往來通傳言語。省，悉井翻。</span>岳怒曰：<span class="yinhao">「我與菩薩語，卿何人也！」</span>射殺之。<span class="jiazhu">射，而亦翻。</span>明日，復引百餘騎隔水與賊語，<span class="jiazhu">復，扶又翻。</span>稍引而東，至水淺可涉之處，岳卽馳馬東出。賊以爲走，乃棄步兵輕騎南渡渭追岳，岳依橫岡設伏兵以待之，賊半渡岡東，岳還兵擊之，賊兵敗走。<span class="jiazhu">岳旣還兵擊賊，伏兵又發，故敗走。</span>岳下令，賊下馬者勿殺，賊悉投馬，俄獲三千人，馬亦無遺，遂擒菩薩；仍渡渭北，降步卒萬餘，並收其輜重。<span class="jiazhu">降，戶江翻。重，直用翻。</span>醜奴聞之，棄岐州，北走安定，<span class="jiazhu">走，音奏。</span>置栅於平亭。天光方自雍至岐，與岳合。<span class="jiazhu">平亭在涇州北。自雍至岐，自雍州至岐州也。</span></p>
<p class="em2 strong" id="online_toc_7">夏，四月，天光至汧、渭之間，<span class="jiazhu">汧水出汧縣西北而入于渭。汧，口堅翻。</span>停軍牧馬，宣言：<span class="yinhao">「天時將熱，未可行師，俟秋涼更圖進止，」</span>獲醜奴覘候者，縱遣之。<span class="jiazhu">覘，丑廉翻，又丑豔翻。</span>醜奴信之，散衆耕於細川，<span class="jiazhu">據令狐德棻<span class="shu-ming">後周書</span>，百里、細川在岐州北。又據<span class="shu-ming">元豐九域志</span>，涇州靈臺縣有百里鎭，蓋卽細川之地。細川、平亭當亦相近。</span>使其太尉侯伏侯元進將兵五千，據險立栅，<span class="jiazhu">侯伏侯，虜三字姓。將，卽亮翻。</span>其餘千人以下爲栅者甚衆。天光知其勢分，晡時，密嚴諸軍，相繼俱發，黎明，圍元進大栅，拔之，所得俘囚，一皆縱遣，諸栅聞之皆降。<span class="jiazhu">唐末，高仁厚平阡能等亦用此術。降，戶江翻；下同。</span>天光晝夜徑進，抵安定城下，賊涇州刺史侯幾長貴以城降。<span class="jiazhu">侯幾，虜複姓。<span class="shu-ming">魏書·官氏志</span>，內入諸姓有俟幾氏。俟、侯字相近。</span>醜奴棄平亭走，欲趣高平，<span class="jiazhu"><span class="shu-ming">九域志</span>：鎭戎軍，古高平地也。趣，七喻翻。</span>天光遣賀拔岳輕騎追之，丁卯，及於平涼。賊未成列，直閤代郡侯莫陳崇單騎入賊中，於馬上生擒醜奴，因大呼，衆皆披靡，<span class="jiazhu">呼，火故翻。披，普彼翻。</span>無敢當者，後騎益集，賊衆崩潰，遂大破之。天光進逼高平，城中執送蕭寶寅以降。<span class="jiazhu">万俟醜奴，胡琛之將也，普通六年，破魏將崔延伯，其衆始盛。蕭寶寅大通元年叛魏，至二年敗，奔醜奴，及是皆平。</span></p>
<p class="em2 strong" id="online_toc_8"><span class="yinwen">4</span>壬申，以吐谷渾王佛輔爲西秦、河二州刺史。<span class="jiazhu">吐，從暾入聲。谷，音浴。</span></p>
<p class="em2 strong" id="online_toc_9"><span class="yinwen">5</span>甲戌，魏以關中平，大赦。万俟醜奴、蕭寶寅至洛陽，置閶闔門外都街之中，士女聚觀凡三日。丹楊王蕭贊表請寶寅之命，<span class="jiazhu">贊以寶寅爲叔父，故請其命。</span>吏部尙書李神儁、黃門侍郎高道穆素與寶寅善，欲左右之，<span class="jiazhu">左右，讀曰佐佑。</span>言於魏主曰：<span class="yinhao">「寶寅叛逆，事在前朝。」</span><span class="jiazhu">朝，直遙翻。</span>會應詔王道習自外至，<span class="jiazhu">應詔，猶漢之待詔也。</span>帝問道習：<span class="yinhao">「在外何所聞？」</span>對曰：<span class="yinhao">「惟聞李尙書、高黃門與蕭寶寅周款，<span class="jiazhu">周，至也，密也。款，愛也。</span>並居得言之地，必能全之。且二人謂寶寅叛逆在前朝，寶寅爲醜奴太傅，豈非陛下時邪？賊臣不翦，法欲安施！」</span>帝乃賜寶寅死於駝牛署，<span class="jiazhu">邪，音耶。後魏官有駝牛都尉；署者，其寺舍也。<span class="shu-ming">五代志</span>：太僕寺之屬有駝牛署，掌飼駝騾驢牛，有令丞。</span>斬醜奴於都市。</p>
<p class="em2 strong" id="online_toc_10"><span class="yinwen">6</span>六月，丁巳，帝復以魏汝南王悅爲魏王。<span class="jiazhu">復，扶又翻。<span class="shu-ming">考異</span>曰：<span class="shu-ming">梁·帝紀</span>：<span class="yinhao">「中大通元年，正月，甲子，魏汝南王悅求還本國，許之。二年，六月，丁巳，遣悅還北，爲魏主。」</span>按<span class="shu-ming">魏書·悅傳</span>，悅未嘗歸魏復入梁，今刪去元年事。</span></p>
<p class="em2 strong" id="online_toc_11"><span class="yinwen">7</span>戊寅，魏詔胡氏親屬受爵於朝者皆黜爲民。<span class="jiazhu">謂靈后親屬也。朝，直遙翻。</span></p>
<p class="em2 strong" id="online_toc_12"><span class="yinwen">8</span>庚申，以魏降將范遵爲安北將軍、司州牧，從魏王悅北還。<span class="jiazhu">范遵，魏北海王顥之舅，蓋與顥同來奔。降，戶江翻。將，卽亮翻。</span></p>
<p class="em2 strong" id="online_toc_13"><span class="yinwen">9</span>万俟醜奴旣敗，自涇、豳以西至靈州，<span class="jiazhu">後魏滅赫連，以赫連果城置薄骨律鎭，至孝昌中改鎭爲靈州。杜佑曰：薄骨律鎭，今靈武郡；富平，今迴樂縣。唐靈州治迴樂。<span class="shu-ming">括地志</span>云：薄骨律鎭城在河渚之中，隨水上下，未嘗陷沒，故號靈州也。</span>賊黨皆降於魏，唯所署行臺万俟道洛帥衆六千逃入山中，不降。<span class="jiazhu">降，戶江翻。帥，讀曰率；下同。</span>時高平大旱，爾朱天光以馬乏草，退屯城東五十里，遣都督長孫邪利帥二百人行原州事以鎭之。<span class="jiazhu">魏太延二年，置高平鎭；正光五年，改曰原州，治高平城，領高平、長城二郡。</span>道洛潛與城民通謀，掩襲邪利，幷其所部皆殺之。天光帥諸軍赴之，道洛出戰而敗，帥其衆西入牽屯山，<span class="jiazhu">班<span class="shu-ming">志</span>：幵頭山在安定郡涇陽縣西，涇水所出。師古<span class="shu-ming">註</span>曰：幵，音牽。此山在今靈州東南，俗語訛謂之幵屯山。杜佑曰：<span class="zuzi">{山牽}</span>屯山在今原州高平縣。</span>據險自守。爾朱榮以天光失邪利，不獲道洛，復遣使杖之一百，<span class="jiazhu">復，扶又翻。使，疏吏翻。</span>以詔書黜天光爲撫軍將軍、雍州刺史，降爵爲侯。</p>
<p class="em2 strong" id="online_toc_14">天光追擊道洛於牽屯，道洛敗走，入隴，<span class="jiazhu">隴，隴山也。</span>歸略陽賊帥王慶雲。<span class="jiazhu">晉武帝分天水置略陽郡，隋廢爲隴城縣，屬秦州。<span class="shu-ming">考異</span>曰：<span class="shu-ming">魏·帝紀</span>作<span class="yinhao">「白馬龍涸胡王慶雲」</span>。今從<span class="shu-ming">爾朱天光傳</span>。帥，音所類翻。</span>道洛驍果絕倫，<span class="jiazhu">驍，堅堯翻。</span>慶雲得之，甚喜，謂大事可濟，遂稱帝於水洛城，<span class="jiazhu"><span class="shu-ming">水經註</span>：水洛水導源隴山，西逕水洛亭西，南注略陽川。<span class="shu-ming">九域志</span>：水洛城在德順軍西南一百里。范仲淹曰：朝那之西，秦亭之東，有水洛城。</span>置百官，以道洛爲大將軍。</p>
<p class="em2 strong" id="online_toc_15">秋，七月，天光帥諸軍入隴，至水洛城，慶雲、道洛出戰，天光射道洛中臂，<span class="jiazhu">射，而亦翻。中，竹仲翻。</span>失弓還走，拔其東城。賊倂兵趣西城，<span class="jiazhu">趣，七喻翻。</span>城中無水，衆渴乏，有降者言慶雲、道洛欲突走。天光恐失之，乃遣人招諭慶雲使早降，<span class="jiazhu">降，戶江翻。</span>曰：<span class="yinhao">「若未能自決，當聽諸人，今夜共議，明晨早報。」</span>慶雲等冀得少緩，因待夜突出，<span class="jiazhu">少，詩沼翻。</span>乃報曰：<span class="yinhao">「請俟明日。」</span>天光因使謂曰：<span class="yinhao">「知須水，<span class="jiazhu">須者，意所欲也。</span>今相爲小退，<span class="jiazhu">爲，于僞翻。</span>任取澗水飲之。」</span>賊衆悅，無復走心。天光密使軍士多作木槍，各長七尺，<span class="jiazhu">此卽拒馬槍也。杜佑曰：拒馬槍，以木徑二尺，長短隨事，十字鑿孔，縱橫安檢，長丈，銳其端以塞要路。</span>昏後，繞城布列，要路加厚，又伏人槍中，備其衝突，兼令密縛長梯於城北。其夜，慶雲、道洛果馳馬突出，遇槍，馬各傷倒，伏兵起，卽時擒之。軍士緣梯入城，餘衆皆出城南，遇槍而止，窮窘乞降。<span class="jiazhu">降，戶江翻。</span>丙子，天光悉收其仗而阬之，死者萬七千人，分其家口。於是三秦、河、渭、瓜、涼、鄯州皆降。<span class="jiazhu">三秦，秦、東秦、南秦也。河州，乞伏之地也。魏太武眞君六年，置枹罕鎭，後改爲河州，領金城、武始、洪和、臨洮郡。渭州領隴西、南安、南安陽、廣寧郡。瓜州，卽古敦煌之地。鄯州，禿髮氏之地，漢金城西部都尉所統也。師古曰：瓜州，卽<span class="shu-ming">左傳</span>所云允姓之戎居于瓜州者也。其地今出大瓜，長者，狐入瓜中食之，首尾不出。</span></p>
<p class="em2 strong" id="online_toc_16">天光頓軍略陽。詔復天光官爵，尋加侍中、儀同三司。以賀拔岳爲涇州刺史，侯莫陳悅爲渭州刺史。秦州城民謀殺刺史駱超，南秦州城民謀殺刺史辛顯，超、顯皆覺之，走歸天光，天光遣兵討平之。</p>
<p class="em2 strong" id="online_toc_17">步兵校尉宇文泰從賀拔岳入關，以功遷征西將軍，行原州事。時關、隴彫弊，泰撫以恩信，民皆感悅，曰：<span class="yinhao">「早遇宇文使君，吾輩豈從亂乎！」</span><span class="jiazhu">爲宇文泰得賀拔岳之衆以創大業於關西張本。</span></p>
<p class="em2 strong" id="online_toc_18"><span class="yinwen">10</span>八月，庚戌，上餞魏王悅於德陽堂，遣兵送至境上。<span class="jiazhu"><span class="shu-ming">考異</span>曰：<span class="shu-ming">悅傳</span>云：<span class="yinhao">「立爲魏主，號年更興。衍遣其將軍王僧辯送至境上，以冀侵逼。」</span>按<span class="shu-ming">僧辯傳</span>未嘗送悅，蓋王弁耳。</span></p>
<p class="em2 strong" id="online_toc_19"><span class="yinwen">11</span>魏爾朱榮雖居外藩，遙制朝政，<span class="jiazhu">朝，直遙翻。</span>樹置親黨，布列魏主左右，伺察動靜，大小必知。<span class="jiazhu">伺，相吏翻。</span>魏主雖受制於榮，然性勤政事，朝夕不倦，數親覽辭訟，理冤獄，<span class="jiazhu">數，所角翻。</span>榮聞之，不悅。<span class="jiazhu">史言魏主不能養晦。</span>帝又與吏部尙書李神儁議清治選部，<span class="jiazhu">治，直之翻。選，須絹翻；下同。</span>榮嘗關補曲陽縣令，<span class="jiazhu">據<span class="shu-ming">榮傳</span>，卽上曲陽縣也，漢、晉屬常山郡，後魏屬中山郡。關補者，先補授而後關吏部。<span class="shu-ming">五代志</span>：趙州鼓城縣，舊曰曲陽。劉昫曰：漢上曲陽縣，隋改曰恆陽，唐元和十五年，復曰曲陽。趙州之曲陽，下曲陽也。</span>神儁以階懸，不奏，<span class="jiazhu">言階級相去懸絕，其人不應補爲縣令。</span>別更擬人。榮大怒，卽遣所補者往奪其任；神儁懼而辭位，榮使尙書左僕射爾朱世隆攝選。榮啓北人爲河南諸州，帝未之許；太宰天穆入見面論，<span class="jiazhu">見，賢遍翻。</span>帝猶不許。天穆曰：<span class="yinhao">「天柱旣有大功，爲國宰相，若請普代天下官，恐陛下亦不得違之，如何啓數人爲州，遽不用也！」</span>帝正色曰：<span class="yinhao">「天柱若不爲人臣，朕亦須代；如其猶存臣節，無代天下百官之理。」</span>榮聞之，大恚恨，曰：<span class="yinhao">「天子由誰得立！今乃不用我語！」</span></p>
<p class="em2 strong" id="online_toc_20">爾朱皇后性妬忌，屢致忿恚。帝遣爾朱世隆語以大理，<span class="jiazhu">恚，於避翻。語，牛倨翻。大理，謂事理之大致也。</span>后曰：<span class="yinhao">「天子由我家置立，今便如此；我父本卽自作，今亦復決。」</span><span class="jiazhu">決，判也，謂天下事有判決也。復，扶又翻。</span>世隆曰：<span class="yinhao">「止自不爲，<span class="jiazhu"><span class="yinhao">「止」</span>當作<span class="yinhao">「正」</span>。</span>若本自爲之，臣今亦封王矣。」</span></p>
<p class="em2 strong" id="online_toc_21">帝旣外逼於榮，內逼皇后，恆怏怏不以萬乘爲樂，<span class="jiazhu">恆，音常。怏，於兩翻。乘，繩正翻。樂，音洛；下同。</span>唯幸寇盜未息，欲使與榮相持。及關、隴旣定，告捷之日，乃不甚喜，謂尙書令臨淮王彧曰：<span class="yinhao">「卽今天下便是無賊。」</span>彧見帝色不悅，曰：<span class="yinhao">「臣恐賊平之後，方勞聖慮。」</span>帝畏餘人怪之，還以他語亂之曰：<span class="yinhao">「然。撫寧荒餘，<span class="jiazhu">荒餘，謂兵荒之餘民也。</span>彌成不易。」</span><span class="jiazhu">易，以豉翻。</span>榮見四方無事，奏稱<span class="yinhao">「參軍許周勸臣取九錫，臣惡其言，已斥遣令去。」</span>榮時望得殊禮，故以意諷朝廷，帝實不欲與之，因稱歎其忠。</p>
<p class="em2 strong" id="online_toc_22">榮好獵，<span class="jiazhu">惡，烏路翻。好，呼報翻。</span>不捨寒暑，列圍而進，令士卒必齊壹，雖遇險阻，不得違避，一鹿逸出，必數人坐死。有一卒見虎而走，榮謂曰：<span class="yinhao">「汝畏死邪！」</span>卽斬之，自是每獵，士卒如登戰場。嘗見虎在窮谷中，榮令十餘人空手搏之，毋得損傷，死者數人，卒擒得之，<span class="jiazhu">魏道武帝因搏熊而謝于栗磾，爾朱榮反是，嗜殺人者烏能定天下邪！卒，音子恤翻。</span>以此爲樂，其下甚苦之。太宰天穆從容謂榮曰：<span class="jiazhu">樂，音洛。從，千容翻。</span><span class="yinhao">「大王勳業已盛，四方無事，唯宜脩政養民，順時蒐狩，<span class="jiazhu">禮，春蒐、夏田、秋獮、冬狩。杜預曰：蒐，索擇取不孕者。苗，爲苗除害也。獮，殺也；以殺爲名，順秋氣也。狩，圍守也；冬物畢成，獲則取之，無所擇也。</span>何必盛夏驅逐，感傷和氣？」</span>榮攘袂曰：<span class="yinhao">「靈后女主，不能自正，推奉天子，乃人臣常節。葛榮之徒，本皆奴才，乘時作亂，譬如奴走，擒獲卽已。頃來受國大恩，未能混壹海內，何得遽言勳業！如聞朝士猶自寬縱，今秋欲與兄戒勒士馬，校獵嵩高，令貪汙朝貴，入圍搏虎。<span class="jiazhu">朝，直遙翻。</span>仍出魯陽，歷三荊，悉擁生蠻，北塡六鎭，<span class="jiazhu">杜佑曰：北荊州，今卽伊陽縣；東荊州，後改曰淮州，今淮安郡；荊州，今南陽郡。余按榮言出魯陽，則已越伊陽而南矣。<span class="shu-ming">五代志</span>：舂陵郡，後魏置南荊州。當以此足三荊之數。生蠻，謂諸蠻戶之未附於魏者。六鎭叛亂，鎭戶荒殘，故欲塡之。</span>回軍之際，掃平汾胡。<span class="jiazhu">稽胡皆居汾州界，謂之汾胡。</span>明年，簡練精騎，分出江、淮，蕭衍若降，乞萬戶侯；<span class="jiazhu">騎，奇計翻。降，戶江翻。乞，丘計翻，與也。</span>如其不降，以數千騎徑渡縛取。然後與兄奉天子，巡四方，乃可稱勳耳。今不頻獵，兵士懈怠，安可復用也！」</span><span class="jiazhu">懈，七隘翻。復，扶又翻。</span></p>
<p class="em2 strong" id="online_toc_23">城陽王徽之妃，帝之舅女；侍中李彧，延寔之子，帝之姊壻也。徽、彧欲得權寵，惡榮爲己害，日毀榮於帝，勸帝除之。帝懲河陰之難，<span class="jiazhu">河陰之難，事見一百五十二卷。惡，烏路翻。難，乃旦翻。</span>恐榮終難保，由是密有圖榮之意，侍中楊侃、尙書右僕射元羅亦預其謀。<span class="jiazhu">元羅，叉之弟也。</span></p>
<p class="em2 strong" id="online_toc_24">會榮請入朝，欲視皇后㝃乳，<span class="jiazhu">㝃，與免同，又音晚。師古曰：免乳，爲產子也。乳，人喻翻。<span class="shu-ming">唐韻</span>曰：子母相解曰免。</span>徽等勸帝因其入，刺殺之。<span class="jiazhu">刺，七亦翻。</span>唯膠東侯李侃晞、濟陰王暉業言：<span class="yinhao">「榮若來，必當有備，恐不可圖。」</span><span class="jiazhu">濟，子禮翻。</span>又欲殺其黨與，發兵拒之。帝疑未定，而洛陽人懷憂懼，中書侍郎邢子才之徒已避之東出，<span class="jiazhu">邢劭，字子才，避魏主兄彭城王劭諱，故以字行。<span class="shu-ming">本傳</span>云：少時有避，遂不行名。</span>榮乃遍與朝士書，相任去留。中書舍人溫子昇以書呈帝，帝恆望其不來，<span class="jiazhu">恆，戶登翻。</span>及見書，以榮必來，色甚不悅。子才名劭，以字行，巒之族弟也。<span class="jiazhu">邢巒事魏宣武帝，屢經將領，有功。<span class="shu-ming">考異</span>曰：<span class="shu-ming">北史</span>邢巒卷首排目云<span class="yinhao">「族孫臧、劭」</span>，而卷中乃云<span class="yinhao">「巒叔祖祐，祐從子虯，虯子臧、劭」</span>。<span class="shu-ming">魏書</span>亦云<span class="yinhao">「巒從祖祐」</span>。然則臧、劭乃巒族弟，非族孫也。</span>時人多以字行者，舊史皆因之。</p>
<p class="em2 strong" id="online_toc_25">武衞將軍奚毅，建義初往來通命，<span class="jiazhu">事見一百五十二卷大通二年。</span>帝每期之甚重，然猶以榮所親信，不敢與之言情。毅曰：<span class="yinhao">「若必有變，臣寧死陛下，不能事契胡。」</span><span class="jiazhu">爾朱氏，契胡種也。契，欺訖翻。</span>帝曰：<span class="yinhao">「朕保天柱無異心，亦不忘卿忠款。」</span><span class="jiazhu">款，誠也。</span></p>
<p class="em2 strong" id="online_toc_26">爾朱世隆疑帝欲爲變，乃爲匿名書自牓其門云：<span class="yinhao">「天子與楊侃、高道穆等爲計，欲殺天柱。」</span>取以呈榮。榮自恃其強，不以爲意，手毀其書，唾地曰：<span class="yinhao">「世隆無膽。誰敢生心！」</span>榮妻北鄕長公主亦勸榮不行，<span class="jiazhu">榮妻非元氏也，以榮功封北鄕長公主。<span class="shu-ming">考異</span>作<span class="yinhao">「鄕郡長公主」</span>，<span class="shu-ming">註</span>曰：<span class="shu-ming">北史·世隆傳</span>作<span class="yinhao">「北鄕郡公主」</span>，今從<span class="shu-ming">魏·帝紀</span>。按<span class="shu-ming">考異</span>作<span class="yinhao">「鄕郡長公主」</span>是也，<span class="shu-ming">通鑑</span>作<span class="yinhao">「北鄕長公主」</span>，傳寫之誤耳。<span class="shu-ming">五代志</span>：上黨郡鄕縣，石勒置武鄕郡，後魏去<span class="yinhao">「武」</span>字爲鄕郡。證以魏收<span class="shu-ming">志</span>無北鄕郡，則從鄕郡爲是。唾，吐臥翻。長，知兩翻。</span>榮不從。</p>
<p class="em2 strong" id="online_toc_27">是月，榮將四五千騎發幷州，<span class="jiazhu">將，卽亮翻。騎，奇計翻。</span>時人皆言<span class="yinhao">「榮反」</span>，又云<span class="yinhao">「天子必當圖榮。」</span>九月，榮至洛陽，<span class="jiazhu"><span class="shu-ming">考異</span>曰：<span class="shu-ming">魏·帝紀</span>曰：<span class="yinhao">「辛卯，榮、天穆自晉陽來朝。」</span>按<span class="shu-ming">北史</span>，九月初，榮至京，十五日天穆至。是月甲戌朔，辛卯乃十八日，非也。</span>帝卽欲殺之，以太宰天穆在幷州，恐爲後患，故忍未發，幷召天穆。有人告榮云：<span class="yinhao">「帝欲圖之。」</span>榮卽具奏，帝曰：<span class="yinhao">「外人亦言王欲害我，豈可信之！」</span>於是榮不自疑，每入謁帝，從人不過數十，<span class="jiazhu">從，才用翻。</span>又皆挺身不持兵仗。<span class="jiazhu">挺，徒頂翻，直也。</span>帝欲止，城陽王徽曰：<span class="yinhao">「縱不反，亦何可耐，<span class="jiazhu">耐，忍也。</span>況不可保邪！」</span></p>
<p class="em2 strong" id="online_toc_28">先是，長星出中台，掃大角；恆州人高榮祖頗知天文，榮問之，對曰：<span class="yinhao">「除舊布新之象也。」</span><span class="jiazhu">三台，中台上星爲諸侯三公。大角者，天王座也。<span class="shu-ming">傳</span>曰：彗所以除舊布新。先，悉薦翻。恆，戶登翻。</span>榮甚悅。榮至洛陽，行臺郎中李顯和曰：<span class="yinhao">「天柱至，那無九錫，安須王自索也！<span class="jiazhu">李顯和蓋爲幷、肆九州行臺郎中，時從榮至洛陽。索，山客翻。</span>亦是天子不見機。」</span>都督郭羅察曰：<span class="yinhao">「今年眞可作禪文，<span class="jiazhu">河陰之難，榮已募朝士作禪文，故羅察云然。郭羅察，卽郭羅剎。</span>何但九錫！」</span>參軍褚光曰：<span class="yinhao">「人言幷州城上有紫氣，何慮天柱不應之！」</span>榮下人皆陵侮帝左右，無所忌憚，故其事皆上聞。<span class="jiazhu">皆上，時掌翻。</span></p>
<p class="em2 strong" id="online_toc_29">奚毅又見帝，求間，<span class="jiazhu">求間，卽請間也。</span>帝卽下明光殿與語，知其至誠，乃召城陽王徽及楊侃、李彧告以毅語。榮小女適帝兄子陳留王寬，榮嘗指之曰：<span class="yinhao">「我終得此壻力。」</span>徽以白帝，曰：<span class="yinhao">「榮慮陛下終爲己患，脫有東宮，必貪立孩幼，<span class="jiazhu">孩，何開翻。</span>若皇后不生太子，則立陳留耳。」</span>帝夢手持刀自割落十指，惡之，<span class="jiazhu">惡，烏路翻。</span>告徽及楊侃，徽曰：<span class="yinhao">「蝮蛇螫手，壯士解腕，<span class="jiazhu">螫，音釋。腕，烏貫翻。</span>割指亦是其類，乃吉祥也。」</span></p>
<p class="em2 strong" id="online_toc_30">戊子，天穆至洛陽，帝出迎之。榮與天穆並從入西林園宴射，榮奏曰：<span class="yinhao">「近來侍官皆不習武，陛下宜將五百騎出獵，因省辭訟。」</span><span class="jiazhu">將，卽亮翻。騎，奇計翻。省，悉井翻。</span>先是，奚毅言榮欲因獵挾天子移都，<span class="jiazhu">先，悉薦翻。</span>由是帝益疑之。</p>
<p class="em2 strong" id="online_toc_31">辛卯，帝召中書舍人溫子昇，告以殺榮狀，幷問以殺董卓事，子昇具道本末。帝曰：<span class="yinhao">「王允若卽赦涼州人，必不應至此。」</span><span class="jiazhu">董卓、王允事見六十卷漢獻帝初平三年。</span>良久，語子昇曰：<span class="jiazhu">語，牛倨翻。</span><span class="yinhao">「朕之情理，卿所具知。死猶須爲，況不必死，吾寧爲高貴鄕公死，不爲常道鄕公生！」</span><span class="jiazhu">謂曹魏高貴鄕公欲誅司馬昭，不克而死，常道鄕公禪位于晉而生也。</span>帝謂殺榮、天穆，卽赦其黨，皆應不動。應詔王道習曰：<span class="yinhao">「爾朱世隆、司馬子如、朱元龍特爲榮所委任，具知天下虛實，謂不宜留。」</span>徽及楊侃皆曰：<span class="yinhao">「若世隆不全，仲遠、天光豈有來理！」</span><span class="jiazhu">爾朱仲遠時鎭徐州，天光時鎭關、隴。</span>帝亦以爲然。徽曰：<span class="yinhao">「榮腰間常有刀，或能狼戾傷人，<span class="jiazhu"><span class="yinhao">「狼」</span>，當作<span class="yinhao">「很」</span>，<span class="shu-ming">孟子</span>樂歲粒米狼戾，猶言狼藉也，非此義。</span>臨事願陛下起避之。」</span>乃伏侃等十餘人於明光殿東。其日，榮與天穆並入，坐食未訖，起出，侃等從東階上殿，<span class="jiazhu">上，時掌翻。</span>見榮、天穆已至中庭，事不果。</p>
<p class="em2 strong" id="online_toc_32">壬辰，帝忌日；癸巳，榮忌日。<span class="jiazhu">親喪之日爲忌日，<span class="shu-ming">禮</span>曰：忌日不樂。</span>甲午，榮暫入，卽詣陳留王家飲酒，極醉，遂言病動，頻日不入。帝謀頗泄，世隆又以告榮，且勸其速發，榮輕帝，以爲無能爲，曰：<span class="yinhao">「何怱怱！」</span></p>
<p class="em2 strong" id="online_toc_33">預帝謀者皆懼，帝患之。城陽王徽曰：<span class="yinhao">「以生太子爲辭，榮必入朝，因此斃之。」</span>帝曰：<span class="yinhao">「后懷孕始九月，可乎？」</span><span class="jiazhu">朝，直遙翻。孕，以正翻。</span>徽曰：<span class="yinhao">「婦人不及期而產者多矣，彼必不疑。」</span>帝從之。戊戌，帝伏兵於明光殿東序，聲言皇子生，遣徽馳騎至榮第告之。<span class="jiazhu">騎，奇計翻。</span>榮方與上黨王天穆博，徽脫榮帽，懽舞盤旋，<span class="jiazhu">唐李太白詩云：<span class="yinhao">「脫君帽，爲君笑。」</span>脫帽懽舞，蓋夷禮也。</span>兼殿內文武傳聲趣之，<span class="jiazhu">趣，讀曰促。</span>榮遂信之，與天穆俱入朝。帝聞榮來，不覺失色，中書舍人溫子昇曰：<span class="yinhao">「陛下色變。」</span>帝連索酒飲之。<span class="jiazhu">酒能變貌，又能張膽，故連索飲之。索，山客翻。</span>帝令子昇作赦文，旣成，執以出，遇榮自外入，問：<span class="yinhao">「是何文書？」</span>子昇顏色不變，曰<span class="yinhao">「敕」</span>，榮不取視而入。帝在東序下西向坐，榮、天穆在御榻西北南向坐。徽入，始一拜，榮見光祿少卿魯安、典御李侃晞等抽刀從東戶入，<span class="jiazhu">漢九卿惟正卿一人，魏高祖太和十一年始各置少卿一人。典御，嘗食典御也。少，詩沼翻。</span>卽起趨御座，<span class="jiazhu">趣，七喻翻。</span>帝先橫刀膝下，遂手刃之，安等亂斫，榮與天穆同時俱死。榮子菩提及車騎將軍爾朱陽覩等三十人從榮入宮，亦爲伏兵所殺。<span class="jiazhu">菩，薄乎翻。</span>帝得榮手版，上有數牒啓，皆左右去留人名，非其腹心者悉在出限，<span class="jiazhu">出，不使在帝左右。</span>帝曰：<span class="yinhao">「豎子若過今日，遂不可制。」</span>於是內外喜譟，聲滿洛陽城。百僚入賀。帝登閶闔門，下詔大赦，遣武衞將軍奚毅、前燕州刺史崔淵將兵鎭北中。<span class="jiazhu">燕，因肩翻。將，卽亮翻。</span>是夜，<span class="jiaozhusup">【章：甲十一行本「夜」下有「爾朱世隆奉」五字；乙十一行本同；孔本同；張校同；退齋校同。】</span>北鄕長公主帥榮部曲，焚西陽門，出屯河陰。<span class="jiazhu">西陽門，卽洛陽城西明門也。</span></p>
<p class="em2 strong" id="online_toc_34">衞將軍賀拔勝與榮黨田怡等聞榮死，奔赴榮第。時宮殿門猶未加嚴防，怡等議卽攻門，勝止之曰：<span class="yinhao">「天子旣行大事，必當有備，吾輩衆少，何可輕爾！<span class="jiazhu">少，詩沼翻。</span>但得出城，更爲他計。」</span>怡乃止。及世隆等走，勝遂不從，<span class="jiazhu"><span class="shu-ming">考異</span>曰：<span class="shu-ming">周書</span>及<span class="shu-ming">北史</span>云：<span class="yinhao">「勝復從世隆至河橋，勝以爲臣無讎君之義，遂勒所部還都，莊帝大悅。」</span>今從<span class="shu-ming">魏書</span>。</span>帝甚嘉之。朱瑞雖爲榮所委，而善處朝廷之間，<span class="jiazhu">朱瑞，本榮之行臺郎中也。榮定魏主於洛陽，以瑞爲黃門侍郎兼中書舍人。處，昌呂翻。</span>帝亦善遇之，故瑞從世隆走而中道逃還。</p>
<p class="em2 strong" id="online_toc_35">榮素厚金紫光祿大夫司馬子如，榮死，子如自宮中突出，至榮第，棄家，隨榮妻子走出城。世隆卽欲還北，子如曰：<span class="yinhao">「兵不厭詐，今天下恟恟，唯強是視，<span class="jiazhu">恟，許勇翻。</span>當此之際，不可以弱示人，若亟北走，恐變生肘腋。<span class="jiazhu">腋，音亦。</span>不如分兵守河橋，還軍向京師，出其不意，或可成功。假使不得所欲，亦足示有餘力，使天下畏我之強，不敢叛散。」</span>世隆從之。己亥，攻河橋，擒奚毅等，殺之，據北中城。魏朝大懼，遣前華陽太守段育慰諭之，<span class="jiazhu">魏分漢中之沔陽、西縣置華陽郡，以其地在華山之南也。朝，直遙翻。華，戶化翻。</span>世隆斬首以徇。</p>
<p class="em2 strong" id="online_toc_36">魏以雍州刺史爾朱天光爲侍中、儀同三司。<span class="jiazhu">雍，於用翻。</span>以司空楊津爲都督幷·肆等九州諸軍事、驃騎大將軍、幷州刺史，兼尙書令、北道行臺，經略河、汾。<span class="jiazhu">驃，匹妙翻。騎，奇計翻。</span></p>
<p class="em2 strong" id="online_toc_37">榮之入洛也，以高敖曹自隨，禁於駝牛署；<span class="jiazhu">爾朱榮誘拘高敖曹，事見一百五十二卷大通二年。</span>榮死，帝引見，勞勉之。<span class="jiazhu">見，賢遍翻。勞，力到翻。</span>兄乾自東冀州馳赴洛陽，<span class="jiazhu">魏孝昌末，葛榮作亂，高翼聚衆河、濟間，魏因置東冀州，以翼爲刺史。蓋因劉宋先置冀州於河、濟間，而置東冀州以別河北之冀州也。翼，乾之族也。按後以高翼爲乾之父。</span>帝以乾爲河北大使，<span class="jiazhu">使，疏吏翻。</span>敖曹爲直閤將軍，使歸，招集鄕曲爲表裏形援。帝親送之於河橋，<span class="jiazhu">敖曹兄弟歸鄕里，路當東出，河橋在洛城北，帝不應送之於此，<span class="yinhao">「河橋」</span>二字，意必有誤。</span>舉酒指水曰：<span class="yinhao">「卿兄弟冀部豪傑，能令士卒致死，京城儻有變，可爲朕河上一揚塵。」</span>乾垂涕受詔，敖曹援劍起舞，誓以必死。<span class="jiazhu">爲，于僞翻；下亦爲、吾爲、爲陛下同。援，于元翻。</span></p>
<p class="em2 strong" id="online_toc_38">冬，十月，癸卯朔，世隆遣爾朱拂律歸<span class="jiazhu"><span class="shu-ming">考異</span>曰：<span class="shu-ming">魏書</span>無拂律歸名，<span class="shu-ming">伽藍記</span>有之。按爾朱度律時在世隆所，或者拂律歸卽度律也。</span>將胡騎一千，皆白服，來至郭下，索太原王尸。<span class="jiazhu">榮迎立敬宗，封太原王。將，卽亮翻。騎，奇計翻。索，山客翻。</span>帝升大夏門望之，<span class="jiazhu">洛陽城北有大夏、廣莫二門。夏，戶雅翻。</span>遣主書牛法尙謂之曰：<span class="yinhao">「太原王立功不終，陰圖釁逆，<span class="jiazhu">釁，許覲翻。</span>王法無親，<span class="jiazhu">言法在必行，雖親無赦也。</span>已正刑書。罪止榮身，餘皆不問。卿等若降，官爵如故。」</span>拂律歸曰：<span class="yinhao">「臣等隨太原王入朝，忽致冤酷，今不忍空歸。願得太原王尸，生死無恨。」</span>因涕泣，哀不自勝，<span class="jiazhu">勝，音升。</span>羣胡皆慟哭，聲振城邑。帝亦爲之愴然，遣侍中朱瑞齎鐵券賜世隆。世隆謂瑞曰：<span class="yinhao">「太原王功格天地，赤心奉國，長樂不顧信誓，枉加屠害，<span class="jiazhu">魏敬宗本封長樂王。樂，音洛。</span>今日兩行鐵字，何足可信！<span class="jiazhu">行，戶剛翻。</span>吾爲太原王報讎，終無降理！」</span>瑞還，白帝，帝卽出庫物置城西門外，募敢死之士以討世隆，一日卽得萬人，與拂律歸等戰於郭外。拂律歸等生長戎旅，<span class="jiazhu">長，知兩翻。</span>洛陽之人不習戰鬬，屢戰不克。甲辰，以前車騎大將軍李叔仁爲大都督，帥衆討世隆。</p>
<p class="em2 strong" id="online_toc_39">戊申，皇子生，大赦。以中書令魏蘭根兼尙書左僕射，爲河北行臺，定、相、殷三州皆稟蘭根節度。<span class="jiazhu">相，悉亮翻。</span></p>
<p class="em2 strong" id="online_toc_40">爾朱氏兵猶在城下，帝集朝臣博議，皆恇懼不知出。通直散騎常侍李苗奮衣起曰：<span class="jiazhu">朝，直遙翻。恇，去王翻。散，悉亶翻。騎，奇寄翻。</span><span class="yinhao">「今小賊唐突如此，朝廷有不測之危，正是忠臣烈士效節之日。臣雖不武，請以一旅之衆爲陛下徑斷河橋。」</span><span class="jiazhu">杜預曰：五百人爲一旅。斷，丁管翻。</span>城陽王徽、高道穆皆以爲善，帝許之。乙卯，苗募人從馬渚上流乘船夜下，去橋數里，縱火船焚河橋，倏忽而至。爾朱氏兵在南岸者，望之，爭橋北渡，俄而橋絕，溺死者甚衆。苗將百許人泊於小渚以待南援，<span class="jiazhu">溺，奴狄翻。將，卽亮翻；下同。</span>官軍不至，爾朱氏就擊之，左右皆盡，苗赴水死。帝傷惜之，贈車騎大將軍、儀同三司封，河陽侯，諡曰忠烈。世隆亦收兵北遁。丙辰，詔行臺源子恭將步騎一萬出西道，楊昱將募士八千出東道以討之，<span class="jiazhu">募士，卽洛城西門外所募者也。</span>子恭仍鎭太行丹谷，築壘以防之。<span class="jiazhu"><span class="shu-ming">水經註</span>：丹水出上黨高都縣故城東北阜下，東南流注于丹谷。<span class="shu-ming">晉書·地道記</span>曰：縣有太行關，丹溪爲關之東谷，塗自此去，不復由關矣。行，戶剛翻。<span class="shu-ming">考異</span>曰：<span class="shu-ming">伽藍記</span>云：<span class="yinhao">「源子恭、楊寬領步騎三萬鎭河內。」</span>今從<span class="shu-ming">魏書</span>。</span>世隆至建州，<span class="jiazhu">慕容永分上黨置建興郡，魏眞君元年省，和平五年復置郡，永安中，罷郡，置建州，治高都城，領高都、長平、安平、恭寧郡。據<span class="shu-ming">五代志</span>：建州卽唐澤州之地。</span>刺史陸希質閉城拒守，世隆攻拔之，殺城中人無遺類，以肆其忿，唯希質走免。</p>
<p class="em2 strong" id="online_toc_41">詔以前東荊州刺史元顯恭爲晉州刺史，<span class="jiazhu">魏孝昌中置唐州，建義元年改曰晉州，治白馬城，領平陽、西河、南絳、北絳、永安、北五城、定陽、西平城、（三字衍。）敷城、河西、五城、冀氏、義寧郡。</span>兼尙書左僕射、西道行臺。</p>
<p class="em2 strong" id="online_toc_42"><span class="yinwen">12</span>魏東徐州刺史廣牧斛斯椿<span class="jiazhu">廣牧縣，漢朔方東部都尉治所也。魏省朔方，以廣牧縣屬新興郡。魏收<span class="shu-ming">志</span>，屬朔州附化郡。考<span class="shu-ming">椿傳</span>，椿，廣牧富昌人，則又似廣牧自爲一郡也。斛斯，虜複姓。</span>素依附爾朱榮，榮死，椿懼，聞汝南王悅在境上，乃帥部衆棄州歸悅。<span class="jiazhu">帥，讀曰率；下同。</span>悅授椿侍中、大將軍、司空，封靈丘郡公，又爲大行臺前驅都督。</p>
<p class="em2 strong" id="online_toc_43"><span class="yinwen">13</span>汾州刺史爾朱兆聞榮死，自汾州帥騎據晉陽；<span class="jiazhu">騎，奇計翻。</span>世隆至長子，<span class="jiazhu"><span class="shu-ming">考異</span>曰：<span class="shu-ming">魏·帝紀</span>云，世隆停建興之高都。今從<span class="shu-ming">世隆傳</span>。</span>兆來會之。壬申，共推太原太守、行幷州事長廣王曄卽皇帝位，<span class="jiazhu">守，式又翻。</span>大赦，改元建明。曄，英之弟子也。<span class="jiazhu">中山王英著功於太和、正始之間。</span>以兆爲大將軍，進爵爲王；世隆爲尙書令，賜爵樂平王，加太傅、司州牧；又以榮從弟度律爲太尉，賜爵常山王；<span class="jiazhu">從，才用翻。</span>世隆兄天柱長史彥伯爲侍中；徐州刺史仲遠爲車騎大將軍，兼尙書左僕射、三徐州大行臺。仲遠亦起兵向洛陽。<span class="jiazhu">三徐州：徐州治彭城；北徐州治琅邪，永安二年置，領東泰山、琅邪二郡；東徐州治下邳。此皆長廣王所除授。</span></p>
<p class="em2 strong" id="online_toc_44">爾朱天光之克平涼也，宿勤明達請降，<span class="jiazhu">宿勤明達與万俟醜奴，皆胡琛將也。降，戶江翻。</span>旣而復叛，北走，天光遣賀拔岳討之，明達奔東夏。<span class="jiazhu">東夏，唐之延州。夏，戶雅翻。</span>岳聞爾朱榮死，不復窮追，<span class="jiazhu">復，扶又翻。</span>還涇州以待天光。天光與侯莫陳悅亦下隴，與岳謀引兵向洛。魏敬宗使朱瑞慰諭天光，天光與岳謀，欲令帝外奔而更立宗室，<span class="jiazhu">更，工衡翻。</span>乃頻啓云：<span class="yinhao">「臣實無異心，唯欲仰奉天顏，以申宗門之罪。」</span>又使其下僚屬啓云：<span class="yinhao">「天光密有異圖，願思勝算以防之。」</span><span class="jiazhu">天光設兩端以疑魏朝。</span></p>
<p class="em2 strong" id="online_toc_45">范陽太守盧文偉誘平州刺史侯淵出獵，閉門拒之。<span class="jiazhu">淵本領平州，鎭范陽。范陽，卽涿郡，後漢章帝改焉。誘，音酉。</span>淵屯於郡南，爲榮舉哀，<span class="jiazhu">爲，于僞翻。</span>勒兵南向，進，至中山，行臺僕射魏蘭根邀擊之，爲淵所敗。<span class="jiazhu">敗，補賣翻。</span></p>
<p class="em2 strong" id="online_toc_46">敬宗以城陽王徽兼大司馬、錄尙書事，總統內外。徽意謂榮旣死，枝葉自應散落，及爾朱世隆等兵四起，黨衆日盛，徽憂怖，不知所出。<span class="jiazhu">怖，普布翻。</span>性多嫉忌，不欲人居己前，每獨與帝謀議，羣臣有獻策者，徽輒勸帝不納，且曰：<span class="yinhao">「小賊何慮不平！」</span>又靳惜財貨，賞賜率皆薄少，<span class="jiazhu">靳，居焮翻。少，詩沼翻。</span>或多而中減，或與而復追，故徒有糜費而恩不感物。<span class="jiazhu">史言徽誤魏主。復，扶又翻。</span></p>
<p class="em2 strong" id="online_toc_47">十一月，癸酉朔，敬宗以車騎將軍鄭先護爲大都督，與行臺楊昱共討爾朱仲遠。</p>
<p class="em2 strong" id="online_toc_48">乙亥，以司徒長孫稚爲太尉，臨淮王彧爲司徒。</p>
<p class="em2 strong" id="online_toc_49">丙子，進雍州刺史廣宗公爾朱天光爵爲王。<span class="jiazhu">自此以上至鄭先護官爵，皆敬宗所授。</span>長廣王亦以天光爲隴西王。</p>
<p class="em2 strong" id="online_toc_50">爾朱仲遠攻西兗州，<span class="jiazhu">魏太和中置西兗州於滑臺，孝昌中置西兗州於定陶。下云仲遠與賀拔勝戰于滑臺東，則是時猶以滑臺爲西兗州也。</span>丁丑，拔之，擒刺史王衍。衍，肅之兄子也。<span class="jiazhu">王肅去齊入魏而貴顯。</span>癸未，敬宗以右衞將軍賀拔勝爲東征都督；壬辰，又以鄭先護兼尙書左僕射爲行臺，與勝共討仲遠。戊戌，詔罷魏蘭根行臺，以定州刺史薛曇尙兼尙書，爲北道行臺。<span class="jiazhu">曇，徒含翻。</span>鄭先護疑賀拔勝，置之營外。庚子，勝與仲遠戰於滑臺東，兵敗，降於仲遠。</p>
<p class="em2 strong" id="online_toc_51">初，爾朱榮嘗從容問左右曰：<span class="jiazhu">從，千容翻。</span><span class="yinhao">「一日無我，誰可主軍？」</span>皆稱爾朱兆。榮曰：<span class="yinhao">「兆雖勇於戰鬬，然所將不過三千騎，多則亂矣。堪代我者，唯賀六渾耳。」</span>因戒兆曰：<span class="yinhao">「爾非其匹，終當爲其穿鼻。」</span><span class="jiazhu">譬之以牛，牛鼻旣穿，則爲人所制。</span>乃以高歡爲晉州刺史。及兆引兵向洛，遣使召歡，歡遣長史孫騰詣兆，辭以<span class="yinhao">「山蜀未平，<span class="jiazhu">蜀人徙汾晉依山而居者，謂之山蜀。</span>今方攻討，不可委去，致有後憂。定蜀之日，當隔河爲掎角之勢。」</span><span class="jiazhu">掎，居蟻翻。</span>兆不悅，曰：<span class="yinhao">「還白高晉州，吾得吉夢，夢與吾先人登高丘，丘旁之地，耕之已熟，獨餘馬藺，<span class="jiazhu"><span class="shu-ming">本草</span>：蠡實，馬藺子也，出冀州。<span class="shu-ming">圖經</span>曰：馬藺子，生河東川谷，葉似薤而長厚。<span class="shu-ming">衍義</span>曰：馬藺葉，牛馬皆不食，爲纔出土葉已硬也。</span>先人命吾拔之，隨手而盡。以此觀之，往無不克。」</span>騰還報，歡曰：<span class="yinhao">「兆狂愚如是，而敢爲悖逆，吾勢不得久事爾朱矣。」</span><span class="jiazhu">爲歡起兵討爾朱張本。悖，蒲內翻，又蒲沒翻。</span></p>
<p class="em2 strong" id="online_toc_52">十二月，壬寅朔，爾朱兆攻丹谷，都督崔伯鳳戰死，都督史仵龍開壁請降，<span class="jiazhu">仵，宜古翻。降，戶江翻。</span>源子恭退走。兆輕兵倍道兼行，從河橋西涉渡。<span class="jiazhu"><span class="shu-ming">考異</span>曰：<span class="shu-ming">伽藍記</span>云，從雷波涉渡。今從<span class="shu-ming">魏書·兆傳</span>。</span>先是，敬宗以大河深廣，謂兆未能猝濟，<span class="jiazhu">先，昔薦翻。</span>是日，水不沒馬腹。甲辰，暴風，黃塵漲天，兆騎叩宮門，宿衞乃覺，彎弓欲射，<span class="jiazhu">騎，奇計翻；下同。射，而亦翻。</span>矢不得發，一時散走。華山王鷙，斤之玄孫也，<span class="jiazhu">斤亂代事見一百四卷晉孝武太元元年。魏以此始，亦以此終，天邪，人邪？</span>素附爾朱氏。帝始聞兆南下，欲自帥諸軍討之，鷙說帝曰：<span class="yinhao">「黃河萬仞，兆安得渡！」</span>帝遂自安。及兆入宮，鷙復約止衞兵不使鬬。<span class="jiazhu">帥，音率。說，式芮翻。復，扶又翻。</span>帝步出雲龍門外，遇城陽王徽乘馬走，帝屢呼之，不顧而去。<span class="jiazhu">徽預國大謀，敗不卽死，去將安之！</span>兆騎執帝，鎖於永寧寺樓上，帝寒甚，就兆求頭巾，<span class="jiazhu">頭巾，所謂袹頭也。</span>不與。兆營於尙書省，用天子金鼓，設刻漏於庭；撲殺皇子，<span class="jiazhu">皇子，爾朱后所生也。撲，弼角翻。</span>汙辱嬪御妃主，<span class="jiazhu">汙，烏故翻。嬪，毗賓翻。</span>縱兵大掠，殺司空臨淮王彧、尙書左僕射范陽王誨、青州刺史李延寔等。</p>
<p class="em2 strong" id="online_toc_53">城陽王徽走至山南，<span class="jiazhu">山南，伊、潁南山之南也。</span>抵前洛陽令寇祖仁家。<span class="jiazhu"><span class="shu-ming">考異</span>曰：<span class="shu-ming">魏書</span>作<span class="yinhao">「寇彌」</span>。按寇讚諸孫所字皆連<span class="yinhao">「祖」</span>字，或者名彌字祖仁。今從<span class="shu-ming">伽藍記</span>。</span>祖仁一門三刺史，皆徽所引拔，以有舊恩，故投之。徽齎金百斤，馬五十匹，祖仁利其財，外雖容納，而私謂子弟曰：<span class="yinhao">「如聞爾朱兆購募城陽王，得之者封千戶侯。今日富貴至矣！」</span>乃怖徽云官捕將至，令其逃於他所，<span class="jiazhu">怖，普布翻。</span>使人於路邀殺之，送首於兆；<span class="jiazhu">徽背敬宗，而祖仁亦背徽，惡殃之報何速哉！蒼蒼之不可欺也如此。</span>兆亦不加勳賞。兆夢徽謂己曰：<span class="yinhao">「我有金二百斤、馬百匹在祖仁家，卿可取之。」</span>兆旣覺，<span class="jiazhu">覺，古孝翻。</span>意所夢爲實，卽掩捕祖仁，徵其金、馬。祖仁謂人密告，望風款服，云<span class="yinhao">「實得金百斤、馬五十匹。」</span><span class="jiazhu">款，誠實也，獄囚招承之辭曰款，言得其實也。</span>兆疑其隱匿，依夢徵之，祖仁家舊有金三十斤、馬三十匹，盡以輸兆。兆猶不信，發怒，執祖仁，懸首高樹，大石墜足，捶之至死。<span class="jiazhu">捶，止橤翻。</span></p>
<p class="em2 strong" id="online_toc_54">爾朱世隆至洛陽，<span class="jiazhu">自長子至洛陽也。</span>兆自以爲己功，責世隆曰：<span class="yinhao">「叔父在朝日久，<span class="jiazhu">世隆，榮從弟。兆，榮從子。故呼世隆爲叔父。靈后臨朝之時，世隆已在朝，故曰日久。朝，直遙翻。</span>耳目應廣，如何令天柱受禍！」</span>按劍瞋目，聲色甚厲；<span class="jiazhu">瞋，七人翻。</span>世隆遜辭拜謝，然後得已，由是深恨之。<span class="jiazhu">爲爾朱兄弟叔姪互相猜疑以致夷滅張本。</span>爾朱仲遠亦自滑臺至洛。</p>
<p class="em2 strong" id="online_toc_55">戊申，魏長廣王大赦。</p>
<p class="em2 strong" id="online_toc_56">爾朱榮之死也，敬宗詔河西賊帥紇豆陵步蕃使襲秀容。<span class="jiazhu">步蕃居北河之西。紇豆陵，虜三字姓。<span class="shu-ming">魏書·官氏志</span>，次南諸姓有紇豆陵氏。帥，音所類翻。紇，音下沒翻。</span>及兆入洛，步蕃南下，兵勢甚盛，故兆不暇久留，亟還晉陽以禦之，使爾朱世隆、度律、彥伯等留鎭洛陽。甲寅，兆遷敬宗於晉陽，兆自於河梁監閱財資。<span class="jiazhu">河梁，卽河橋。監，工咸翻。</span>高歡聞敬宗向晉陽，帥騎東巡，欲邀之，不及，因與兆書，爲陳禍福，不宜害天子，受惡名；兆怒，不納。爾朱天光輕騎入洛，見世隆等，卽還雍州。<span class="jiazhu">帥，讀曰率。騎，奇計翻。爲，于僞翻。雍，於用翻。</span></p>
<p class="em2 strong" id="online_toc_57">初，敬宗恐北軍不利，<span class="jiazhu">北軍，謂源子恭鎭丹谷之軍也。</span>欲爲南走之計，託云征蠻，以高道穆爲南道大行臺，未及發而兆入洛。道穆託疾去，世隆殺之。主者請追李苗封贈，世隆曰：<span class="yinhao">「當時衆議，更一二日卽欲縱兵大掠，焚燒郭邑，賴苗之故，京師獲全；天下之善一也，不宜復追。」</span><span class="jiazhu">復，扶又翻。</span></p>
<p class="em2 strong" id="online_toc_58">爾朱榮之死也，世隆等徵兵於大寧太守代人房謨，<span class="jiazhu">魏孝昌中置泰寧郡，屬建州，其地當在唐澤州沁水縣界。<span class="yinhao">「大」</span>，當作<span class="yinhao">「泰」</span>。</span>謨不應，前後斬其三使，<span class="jiazhu">使，疏吏翻。</span>遣弟毓詣洛陽。及兆得志，其黨建州刺史是蘭安定<span class="jiazhu">是蘭，姓也；安定，其名。</span>執謨繫州獄，郡中蜀人聞之，皆叛。<span class="jiazhu">此謂蜀人之居泰寧者，亦汾蜀、絳蜀之類也。</span>安定給謨弱馬，令軍前慰勞，<span class="jiazhu">勞，力到翻。</span>諸賊見謨，莫不遙拜。謨先所乘馬，安定別給將士，<span class="jiazhu">將，卽亮翻。</span>戰敗，蜀人得之，謂謨遇害，莫不悲泣，善養其馬，不聽人乘之，兒童婦女競投草粟，皆言此房公馬也。爾朱世隆聞之，捨其罪，以爲其府長史。</p>
<p class="em2 strong" id="online_toc_59">北道大行臺楊津，以衆少，留鄴召募，欲自滏口入幷州，會爾朱兆入洛，津乃散衆，輕騎還朝。<span class="jiazhu">少，詩沼翻。滏，音釜。騎，奇計翻。朝，直遙翻。</span></p>
<p class="em2 strong" id="online_toc_60">爾朱世隆與兄弟密謀，慮長廣王母衞氏干預朝政，伺其出行，遣數十騎如劫盜者於京巷殺之，<span class="jiazhu">直曰街，曲曰巷。京巷，洛京之曲巷也。朝，直遙翻。伺，相吏翻。</span>尋懸牓以千萬錢募賊。</p>
<p class="em2 strong" id="online_toc_61">甲子，爾朱兆縊敬宗於晉陽三級佛寺，<span class="jiazhu">年二十四。廢帝諡帝曰武懷皇帝。及孝武帝立，以廟諱，改諡曰孝莊皇帝，廟號敬宗。縊，於賜翻，又於計翻。</span>幷殺陳留王寬。</p>
<p class="em2 strong" id="online_toc_62">是月，紇豆陵步蕃大破爾朱兆於秀容，南逼晉陽。兆懼，使人召高歡幷力。<span class="jiazhu"><span class="shu-ming">考異</span>曰：<span class="shu-ming">北齊·慕容紹宗傳</span>：<span class="yinhao">「兆召高祖，紹宗諫曰：『今天下擾攘，人懷覬覦，正是智士用策之秋。高晉州才雄氣猛，英略蓋世，譬如蛟龍，安可借以雲雨？』兆怒曰：『我與晉州推誠相待，何得輒相間阻！』囚紹宗，數日，乃釋之。」</span><span class="shu-ming">北史</span>，紹宗語在神武請帥降戶就食山東下。按兆始召歡以自救，非猜嫌之時。今從<span class="shu-ming">北史</span>。</span>僚屬皆勸歡勿應召，歡曰：<span class="yinhao">「兆方急，保無他慮。」</span>遂行。歡所親賀拔焉過兒請緩行以弊之，歡往往逗留，辭以河無橋，不得渡。<span class="jiazhu">此河蓋汾河也。</span>步蕃兵日盛，兆屢敗，告急於歡，歡乃往從之。兆時避步蕃南出，步蕃至平樂郡，<span class="jiazhu"><span class="yinhao">「平樂郡」</span>，據<span class="shu-ming">爾朱兆傳</span>當作<span class="yinhao">「樂平郡」</span>。後漢獻帝分太原置樂平郡，治沾城，唐遼州卽其地。</span>歡與兆進兵合擊，大破之，斬步蕃於石鼓山，<span class="jiazhu">魏收<span class="shu-ming">志</span>：秀容郡秀容縣有石鼓山。</span>其衆退走。兆德歡，相與誓爲兄弟，將數十騎詣歡，通夜宴飲。</p>
<p class="em2 strong" id="online_toc_63">初，葛榮部衆流入幷、肆者二十餘萬，爲契胡凌暴，<span class="jiazhu">契胡，爾朱之種人也。契，欺訖翻。</span>皆不聊生，大小二十六反，誅夷者半，猶謀亂不止。兆患之，問計於歡，歡曰：<span class="yinhao">「六鎭反殘，不可盡殺，<span class="jiazhu">自破六韓拔陵、杜洛周之敗，其衆盡歸葛榮，皆六鎭人也。</span>宜選王腹心使統之，有犯者罪其帥，<span class="jiazhu">帥，所類翻。</span>則所罪者寡矣。」</span>兆曰：<span class="yinhao">「善！誰可使者？」</span>賀拔允時在坐，<span class="jiazhu">坐，徂臥翻。</span>請使歡領之。歡拳毆其口，折一齒，曰：<span class="yinhao">「平生天柱時，奴輩伏處分如鷹犬。<span class="jiazhu">毆，烏口翻。歡自謂也，詭爲遜辭，使兆不疑己。折，而設翻。處，昌呂翻。分，扶問翻；下同。</span>今日天下事取捨在王，而阿鞠泥敢僭易妄言，請殺之！」</span><span class="jiazhu">賀拔允，字阿鞠泥。易，以豉翻。</span>兆以歡爲誠，遂以其衆委焉。歡以兆醉，恐醒而悔之，遂出，宣言：<span class="yinhao">「受委統州鎭兵，<span class="jiazhu">魏改六鎭爲州，葛榮部衆皆六鎭人，故曰州鎭兵。</span>可集汾東受號令。」</span>乃建牙陽曲川，<span class="jiazhu"><span class="shu-ming">水經註</span>：汾水自汾陽縣南流，逕陽曲城西。陽曲在秀容之南。<span class="shu-ming">地形志</span>：陽曲縣，二漢屬太原郡，後魏永安中，置永安郡，陽曲縣屬焉。宋白曰：唐忻州秀容、定襄二縣，皆漢陽曲縣地。河千里一曲，縣當其陽，故曰陽曲。後漢末，移陽曲縣於幷州太原縣界，於舊陽曲縣置定襄縣，又分置九原縣屬新興郡。後魏以九原縣爲平冠縣，隋爲秀容縣。</span>陳部分。軍士素惡兆而樂屬歡，<span class="jiazhu">分，扶問翻。惡，烏故翻。樂，音洛。</span>莫不皆至。</p>
<p class="em2 strong" id="online_toc_64">居無何，<span class="jiazhu">居無何，言在事未多時也。無何，猶言無幾何時。</span>又使劉貴請兆，以<span class="yinhao">「幷、肆頻歲霜旱，降戶掘田鼠而食之，<span class="jiazhu">降，戶江翻。</span>面無穀色，徒汙人境內，<span class="jiazhu">幷、肆之地，兆統內也。汙，烏故翻。</span>請令就食山東，<span class="jiazhu">幷、肆、冀、定、瀛、相、殷以大行、常山爲限，幷、肆在山西，餘州皆在山東。歡欲引衆就食山東，正欲遠兆，得以從容收衆心，因之以起兵也。</span>待溫飽更受處分。」</span>兆從其議。長史慕容紹宗諫曰：<span class="yinhao">「不可。方今四方紛擾，人懷異望，高公雄才蓋世，復使握大兵於外，<span class="jiazhu">復，扶又翻。</span>譬如借蛟龍以雲雨，將不可制矣。」</span>兆曰：<span class="yinhao">「有香火重誓，何慮邪！」</span><span class="jiazhu">重誓，謂與歡誓爲兄弟。</span>紹宗曰：<span class="yinhao">「親兄弟尙不可信，何論香火！」</span><span class="jiazhu">時爾朱兆與其羣從已搆嫌隙，故紹宗以此言諷之。</span>時兆左右已受歡金，因稱紹宗與歡有舊隙，兆怒，囚紹宗，趣歡發。<span class="jiazhu">趣，讀曰促。</span>歡自晉陽出滏口，道逢北鄕長公主自洛陽來，有馬三百匹，盡奪而易之。兆聞之，乃釋紹宗而問之，紹宗曰：<span class="yinhao">「此猶是掌握中物也。」</span>兆乃自追歡，至襄垣，<span class="jiazhu">襄垣縣，漢屬上黨郡，後魏屬鄕郡，至敬宗建義元年分置襄垣郡。</span>會漳水暴漲，橋壞，<span class="jiazhu"><span class="shu-ming">水經</span>：漳水自屯留縣東北流，逕襄垣縣故城南。</span>歡隔水拜曰：<span class="yinhao">「所以借公主馬，非有他故，備山東盜耳。王信公主之讒，自來賜追，<span class="jiazhu">歡稱兆爲王，因長廣王所封也。</span>今不辭渡水而死，恐此衆便叛。」</span>兆自陳無此意，因輕馬渡水，與歡坐幕下，<span class="jiaozhusup">【章：甲十一行本「下」下有「陳謝」二字；乙十一行本同；孔本同；張校同；退齋校同。】</span>授歡刀，引頸使歡斫之，<span class="jiazhu">古之豪雄推赤心置人腹中者，必其威望有以服其心，智力足以制其命，然後行之以安反側，然亦未至如爾朱兆之輕率也。</span>歡大哭曰：<span class="yinhao">「自天柱之薨，賀六渾更何所仰！但願大家千萬歲，以申力用耳。今爲旁人所搆間，大家何忍復出此言！」</span><span class="jiazhu">歡之此言，亦謬爲恭敬耳。歡以主事兆，故稱爲大家。間，古莧翻。復，音扶又翻；下同。</span>兆投刀於地，復斬白馬，與歡爲誓，因留宿夜飲。尉景伏壯士欲執兆，<span class="jiazhu">尉，紆勿翻。</span>歡齧臂止之，曰：<span class="yinhao">「今殺之，其黨必奔歸聚結，兵飢馬瘦，不可與敵，若英雄乘之而起，則爲害滋甚，不如且置之。兆雖驍勇，凶悍無謀，不足圖也。」</span><span class="jiazhu">不足圖也，謂其易圖也。史言舉大事者必審而後發。驍，堅堯翻。悍，侯旰翻。</span>旦日，兆歸營，復召歡，歡將上馬詣之，<span class="jiazhu">上，時掌翻。</span>孫騰牽歡衣，歡乃止。兆隔水肆罵，馳還晉陽。<span class="jiazhu">當是時，爾朱兆已知高歡之不可制，而無如之何。</span>兆腹心念賢領降戶家屬別爲營，歡僞與之善，觀其佩刀，因取殺之。<span class="jiazhu">按<span class="shu-ming">通鑑</span>，念賢後仕於西魏貴顯。此豈別有一念賢邪？又按李百藥<span class="shu-ming">北齊書</span>，歡取賢佩刀以殺其從者，從者盡散。則謂所殺者賢之從者，非殺賢也。<span class="shu-ming">姓譜</span>有念姓。</span>士衆感悅，益願附從。</p>
<p class="em2 strong" id="online_toc_65"><span class="yinwen">14</span>齊州城民趙洛周聞爾朱兆入洛，逐刺史丹楊王蕭贊，以城歸兆。贊變形爲沙門，逃入長白山，<span class="jiazhu"><span class="shu-ming">五代志</span>：齊州章丘縣，舊曰高唐，有長白山。杜佑曰：長白山在淄州長山縣。</span>流轉，卒於陽平。<span class="jiazhu">陽平縣，漢屬東郡，魏、晉以來，分屬陽平郡，隋、唐魏州之莘縣卽其地。卒，子恤翻。</span>梁人或盜其柩以歸，上猶以子禮葬於陵次。<span class="jiazhu">豫章王綜奔魏，改名贊，事見一百五十卷普通六年。贊不以帝爲父，而帝猶以贊爲子，可謂愛其所不當愛矣。柩，音舊。</span></p>
<p class="em2 strong" id="online_toc_66"><span class="yinwen">15</span>魏荊州刺史李琰之，韶之族弟也。南陽太守趙修延，以琰之敬宗外族，<span class="jiazhu">敬宗母，彭城王勰妃李氏也，故云然。</span>誣琰之欲奔梁，發兵襲州城，執琰之，自行州事。</p>
<p class="em2 strong" id="online_toc_67"><span class="yinwen">16</span>魏王悅改元更興，<span class="jiazhu">更，工行翻。</span>聞爾朱兆已入洛，自知不及事，遂南還。斛斯椿復棄悅奔魏。<span class="jiazhu">爲斛斯椿誅爾朱世隆兄弟搆間高歡以分魏爲東、西張本。復，扶又翻。</span></p>
<p class="em2 strong" id="online_toc_68"><span class="yinwen">17</span>是歲，詔以陳慶之爲都督南·北司等四州諸軍事、南·北司二州刺史。<span class="jiazhu">梁置南司州於安陸，北司州於義陽。</span>慶之引兵圍魏懸瓠，破魏潁州刺史婁起等於溱水，<span class="jiazhu">魏孝昌四年置潁州於汝陰，領汝陰·潁［弋］陽、北陳留·潁川、財丘·梁興、西恆農·陳南、東郡·汝南、清河·南陽、新蔡·南陳留、滎陽·北通、汝南·太原等雙郡，東恆農、新興等郡。<span class="shu-ming">水經註</span>：溱水出汝南平輿縣浮石嶺東北青衣山，東南逕朗陵縣故城西，東北逕北宜春縣故城北，又東北入于汝。溱，緇詵翻。宋白曰：蔡州城南有溱水。</span>又破行臺孫騰等於楚城。<span class="jiazhu">梁置西楚州於楚城，在汝南郡城陽縣界，其地當在唐申州界。按孫騰此時猶從高歡在幷、冀、殷、相之間，慶之破騰必非此年事，史究言之耳。</span>罷義陽鎭兵，停水陸漕運，江、湖諸州並得休息；<span class="jiazhu">謂瀕江及洞庭、彭蠡間諸州也。</span>開田六千頃，二年之後，倉廩充實。</p>
</div></body></html>