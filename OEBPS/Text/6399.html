<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百五十五・唐紀七十一・僖宗惠聖恭定孝皇帝中之下</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀七十一">唐紀七十一</span></span></h1>
<p><span class="jiazhu">起玄黓攝提格<span class="biaozhusup" data-rel="">（壬寅）</span>五月，盡閼逢執徐<span class="biaozhusup" data-rel="">（甲辰）</span>五月，凡二年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="僖宗惠聖恭定孝皇帝中之下">僖宗惠聖恭定孝皇帝中之下</span></span></h5>
<div class="yeartoc" id="year_toc_882"><p class="strong"><span class="section" id="title-3"><span data-head-description="僖宗惠聖恭定孝皇帝中之下" data-head-level="h4" data-head-title="中和二年">中和二年</span></span><span class="biaozhusup" data-rel="">（壬寅、八八二年）</span></p></div>
<p class="em2 strong"><span class="yinwen">1</span>五月，以湖南觀察使閔勗權充鎭南節度使。<span class="jiazhu">咸通六年，置鎭南軍於洪州。閔勗時據潭州，而以洪州節授之，欲使之與鍾傳相斃也。</span>勗屢求於湖南建節，朝廷恐諸道觀察使效之，不許。先是，王仙芝寇掠江西，<span class="jiazhu">先，悉薦翻。</span>高安人鍾傳聚蠻獠，依山爲堡，<span class="jiazhu">高安本漢豫章建城縣，唐武德五年，改名高安，屬洪州。<span class="shu-ming">九域志</span>：在州南一百二十里。</span>衆至萬人。仙芝陷撫州而不能守，傳入據之，詔卽以爲刺史。至是，又逐江西觀察使高茂卿，據洪州。<span class="jiazhu">撫州西北至洪州二百四十里。宋白曰：撫州臨川郡，漢南昌縣地，吳置臨川郡；隋平陳，罷郡爲州，時總管楊武通奉使安撫，卽以撫爲名。</span>朝廷以勗本江西牙將，<span class="jiazhu">事見上卷上年。</span>故復置鎭南軍，使勗領之；<span class="jiazhu">鎭南軍中廢，今復置。</span>若傳不受代，令勗因而討之。勗知朝廷意欲鬬兩盜使相斃，辭不行。</p>
<p class="em2 strong"><span class="yinwen">2</span>加淮南節度使高騈兼侍中，罷其鹽鐵轉運使。騈旣失兵柄，又解利權，攘袂大詬，<span class="jiazhu">是年春罷都統，已失兵柄；今解鹽鐵轉運，又失利權。詬，古候翻，又許候翻。</span>遣其幕僚顧雲草表自訴，言辭不遜，其略曰：<span class="yinhao">「是陛下不用微臣，固非微臣有負陛下。」</span>又曰：<span class="yinhao">「姦臣未悟，陛下猶迷，不思宗廟之焚燒，不痛園陵之開毀。」</span>又曰：<span class="yinhao">「王鐸僨軍之將，<span class="jiazhu">謂乾符六年江陵之敗也。僨，方問翻。</span>崔安潛在蜀貪黷，<span class="jiazhu">崔安潛擊賊屢捷，無以指擿，故言其在蜀貪黷。懿宗咸通六年，安潛鎭蜀。</span>豈二儒士能戢強兵！」</span>又曰：<span class="yinhao">「今之所用，上至帥臣，下及裨將，以臣所料，悉可坐擒。」</span><span class="jiazhu">帥，所類翻。將，卽亮翻。</span>又曰：<span class="yinhao">「無使百代有抱恨之臣，千古留刮席之耻。<span class="jiazhu">刮席，漢淮陽王事，見<span class="shu-ming">漢紀</span>。</span>臣但恐寇生東土，劉氏復興，<span class="jiazhu">言山東寇盜縱横，將有如劉季者復興於其間。</span>卽軹道之災，豈獨往日！」</span><span class="jiazhu">又以秦子嬰之事指斥乘輿。</span>又曰：<span class="yinhao">「今賢才在野，憸人滿朝，<span class="jiazhu">憸，思廉翻。朝，直遙翻。</span>致陛下爲亡國之君，此子等計將安出！」</span><span class="jiazhu">顧雲蓋序次高駢大詬之言以爲表。</span>上命鄭畋草詔切責之，其略曰：<span class="yinhao">「綰利則牢盆在手，<span class="jiazhu">謂專江、淮鹽利也。牢盆二語，見<span class="shu-ming">漢武帝紀</span>。</span>主兵則都統當權，直至京北、京西、神策諸鎭，悉在指揮之下，可知董制之權；而又貴作司徒，榮爲太尉，<span class="jiazhu">按<span class="shu-ming">新書·高駢傳</span>；駢帥西川；已，進檢校司徒；兩京陷後，天子猶冀駢立功，進檢校太尉。</span>以爲不用，如何爲用乎？」</span>又曰：<span class="yinhao">「朕緣久付卿兵柄，不能翦蕩元凶，自天長漏網過淮，<span class="jiazhu">事見二百五十三卷廣明元年。</span>不出一兵襲逐，奄殘京國，首尾三年，廣陵之師，未離封部，<span class="jiazhu">離，力智翻。</span>忠臣積離，勇士興譏，所以擢用元臣，誅夷巨寇。」</span>又曰：<span class="yinhao">「從來倚仗之意，一旦控告無門，凝睇東南，<span class="jiazhu">睇，大計翻，目小視也。南楚曰睇。</span>惟增悽惻！」</span>又曰：<span class="yinhao">「謝玄破苻堅於淝水，<span class="jiazhu">見<span class="shu-ming">晉孝武帝紀</span>。</span>裴度平元濟於淮西，<span class="jiazhu">見<span class="shu-ming">憲宗紀</span>。</span>未必儒臣不如武將。」</span>又曰：<span class="yinhao">「宗廟焚燒，園陵開毀，龜玉毀櫝，誰之過歟！」</span><span class="jiazhu">用<span class="shu-ming">論語</span>孔子之言。寶龜寶玉，皆櫝藏之，在櫝而毀，典守者不得辭其過也。</span>又曰：<span class="yinhao">「『姦臣未悟』之言，何人肯認！『陛下猶迷』之語，朕不敢當！」</span>又曰：<span class="yinhao">「卿尙不能縛黃巢於天長，安能坐擒諸將！」</span>又曰：<span class="yinhao">「卿云劉氏復興，不知誰爲魁首？比朕於劉玄、子嬰，何太誣罔！」</span>又曰：<span class="yinhao">「況天步未傾，皇綱尙整，三靈不昧，百度俱存，君臣之禮儀，上下之名分，所宜遵守，未可墮陵。<span class="jiazhu">分，扶問翻。墮，讀曰隳。</span>朕雖沖人，安得輕侮！」</span><span class="jiazhu">惡聲至，必反之，較計是非，明己之直，此委巷小人相詬者之爲耳。古者文告之辭，漢、魏以下數責其罪，何至如此！<span class="shu-ming">通鑑</span>書之以爲後世戒。</span>騈臣節旣虧，自是貢賦遂絕。</p>
<p class="em2 strong"><span class="yinwen">3</span>以天平留後曹存實爲節度使。<span class="jiazhu">元年，曹全晸與賊戰死，遂順軍中之請，命其兄子爲帥。</span></p>
<p class="em2 strong"><span class="yinwen">4</span>黃巢攻興平，興平諸軍退屯奉天。<span class="jiazhu">時鳳翔、邠寧軍屯興平。</span></p>
<p class="em2 strong"><span class="yinwen">5</span>加河陽節度使諸葛爽同平章事。</p>
<p class="em2 strong"><span class="yinwen">6</span>六月，以涇原留後張鈞爲節度使。<span class="jiazhu">是年二月，王鐸承制，以張鈞爲涇原留後，事見上卷。</span></p>
<p class="em2 strong"><span class="yinwen">7</span>荊南節度使段彥謨與監軍朱敬玫相惡，敬玫別選壯士三千人，號忠勇軍，自將之。<span class="jiazhu">玫，莫杯翻。將，卽亮翻。</span>彥謨謀殺敬玫；己亥，敬玫先帥衆攻彥謨，殺之，<span class="jiazhu">段彥謨據荊南事始二百五十三卷廣明元年。帥，讀曰率。</span>以少尹李燧爲留後。</p>
<p class="em2 strong"><span class="yinwen">8</span>蜀人羅渾擎、句胡僧、羅夫子各聚衆數千人以應阡能，<span class="jiazhu">句，古侯翻。今蜀人從去聲。阡能反見上卷是年三月。<span class="shu-ming">考異</span>曰：張𩇕<span class="shu-ming">耆舊傳</span>曰：<span class="yinhao">「二年，六月，補楊行遷爲軍前四面都指揮使，千能亦散於諸處下寨，官軍頻不利。八月，羅渾擎反。十月，句胡僧反。」</span>又曰：<span class="yinhao">「九月，千能、渾擎、胡僧與官軍大戰於乾谿，官軍不利。十二月，羅夫子反，衆二三千。」</span>句延慶<span class="shu-ming">耆舊傳</span>曰：<span class="yinhao">「二年，五月，羅渾擎反。六月，句胡僧反，有四千餘人。官軍與阡能戰於乾溪，官軍大敗。是月，羅夫子反，聚衆三千人。」</span><span class="shu-ming">實錄</span>：<span class="yinhao">「六月，句胡僧反，有衆二千餘。官軍與能戰乾溪，大敗。」</span>按張<span class="shu-ming">傳</span>上云十月胡僧反，下云九月胡僧與官軍戰，自相違；又阡能敗差一年。今從<span class="shu-ming">實錄</span>，並附之六月。</span>楊行遷等與之戰，數于利，<span class="jiazhu">數，所角翻。</span>求益兵；府中兵盡，陳敬瑄悉搜倉庫門庭之卒以給之。是月，大戰於乾谿，<span class="jiazhu">據下文，則此時諸盜至雙流，與官軍對壘。乾谿當在雙流界。乾，音干。</span>官軍大敗。行遷等恐無功獲罪，多執村民爲俘送府，日數十百人；敬瑄不問，悉斬之。其中亦有老弱及婦女，觀者或問之，皆曰：<span class="yinhao">「我方治田績麻，<span class="jiazhu">治，直之翻。</span>官軍忽入村，係虜以來，竟不知何罪！」</span></p>
<p class="em2 strong"><span class="yinwen">9</span>秋，七月，己巳，以鍾傳爲江西觀察使，從高騈之請也。傳旣去撫州，南城人危全諷復據之，<span class="jiazhu">南城，漢古縣，唐屬撫州。<span class="shu-ming">九域志</span>：在撫州西二百二十里。</span>又遣其弟仔倡據信州。<span class="jiazhu">仔，津之翻，史炤祖似切。倡，齒羊翻，又音唱。</span></p>
<p class="em2 strong"><span class="yinwen">10</span>尙讓攻宜君寨，<span class="jiazhu">後魏太平眞君七年，置宜君縣於宜君川，後置宜君郡，隋廢郡爲宜君縣，唐併宜君縣入京兆華原縣。是時勤王之師蓋於宜君故縣立寨也。</span>會大雪盈尺，賊凍死者什二三。</p>
<p class="em2 strong"><span class="yinwen">11</span>蜀人韓求聚衆數千人應阡能。<span class="jiazhu"><span class="shu-ming">考異</span>曰：張𩇕<span class="shu-ming">耆舊傳</span>：<span class="yinhao">「三年六月，韓求反，其邛州界內賊首千能邐迤漸侵入蜀州界。」</span>今從句延慶<span class="shu-ming">傳</span>及<span class="shu-ming">實錄</span>。</span></p>
<p class="em2 strong"><span class="yinwen">12</span>鎭海節度使周寶奏高騈承制以賊帥孫端爲宣歙觀察使。<span class="jiazhu">帥，所類翻。歙，書涉翻。</span>詔寶與宣歙觀察使裴虔餘發兵拒之。</p>
<p class="em2 strong"><span class="yinwen">13</span>南詔上書請早降公主，<span class="jiazhu">嗣曹王龜年之使南詔也，上以宗室女爲安化長公主，許婚。</span>詔報以方議禮儀。<span class="jiazhu"><span class="shu-ming">考異</span>曰：張𩇕<span class="shu-ming">耆舊傳</span>：<span class="yinhao">「中和元年九月三日，雲南驃信差布燮楊奇肱等齎國信來通和，迎公主。太師借副使儀注郊迎，布燮始相見，揖副使云：『請不拜。』太師聞，極怒。朝廷告以俟更議車服制數定，續有旨命，竟空還。」</span>今從<span class="shu-ming">雲南事狀</span>及<span class="shu-ming">實錄</span>。</span></p>
<p class="em2 strong"><span class="yinwen">14</span>以保大留後東方逵爲節度使，充京城東面行營招討使。<span class="jiazhu">按李孝昌以鄜師勤王，去年爲黃巢所攻，奔歸本道。東方逵蓋代李孝昌者也。</span></p>
<p class="em2 strong"><span class="yinwen">15</span>閏月，如魏博節度使韓簡兼侍中。</p>
<p class="em2 strong"><span class="yinwen">16</span>八月，以兵部侍郎、判度支鄭紹業同平章事、兼荊南節度使。</p>
<p class="em2 strong"><span class="yinwen">17</span>浙東觀察使劉漢宏遣弟漢宥及馬步都虞候辛約將兵二萬營于西陵，謀兼幷浙西，杭州刺史董昌遣都知兵馬使錢鏐拒之。壬子，鏐乘霧夜濟江，襲其營，大破之，所殺殆盡，漢宥、辛約皆走。<span class="jiazhu">自此杭、越交兵，而劉漢宏爲錢鏐禽矣。鏐，力求翻。</span></p>
<p class="em2 strong"><span class="yinwen">18</span>魏博節度使韓簡亦有兼幷之志，自將兵三萬攻河陽，敗諸葛爽於脩武；<span class="jiazhu">敗，補邁翻。</span>爽棄城走，簡留兵戍之，因掠邢、洺而還。<span class="jiazhu">還，從宣翻，又如字。</span></p>
<p class="em2 strong"><span class="yinwen">19</span>李國昌自達靼帥其族遷于代州。<span class="jiazhu">李克用旣據代州，故其父帥其族自達靼還。帥，讀曰率。</span></p>
<p class="em2 strong"><span class="yinwen">20</span>黃巢所署同州防禦使朱溫屢請益兵以扞河中，知右軍事孟楷抑之，不報。溫見巢兵勢日蹙，知其將亡，親將胡眞、謝瞳勸溫歸國；九月，丙戌，溫殺其監軍嚴實，舉州降王重榮。溫以舅事重榮，<span class="jiazhu">溫母王氏，以與重榮同姓，故以舅事重榮。監，古銜翻。降，戶江翻。重，直龍翻。</span>王鐸承制以溫爲同華節度使，使瞳奉表詣行在。<span class="jiazhu">朱溫因王重榮以歸唐，而重榮之後夷於朱溫之手，唐祚亦夷於溫矣。華，戶化翻；下同。</span>瞳，福州人也。</p>
<p class="em2 strong">李詳以重榮待溫厚，亦欲歸之，爲監軍所告。黃巢殺之，<span class="jiazhu">詳據華州見上卷上年。</span>以其弟思鄴為華州刺史。</p>
<p class="em2 strong"><span class="yinwen">21</span>桂［邕］州軍亂，逐節度使張從訓，以前容管經略使崔焯爲嶺南西道節度使。<span class="jiazhu">焯，職略翻。</span></p>
<p class="em2 strong"><span class="yinwen">22</span>平盧大將王敬武逐節度使安師儒，自爲留後。</p>
<p class="em2 strong"><span class="yinwen">23</span>初，朝廷以龐勛降將湯羣爲嵐州刺史，<span class="jiazhu">宋白曰：嵐州，漢汾陽縣地。漢末，其地無郡邑，曹公遂立新興郡於此；後魏末於此置嵐州，因界內岢嵐山爲名。降，戶江翻。將，卽亮翻。嵐，盧含翻。</span>羣潛通沙陀；朝廷疑之，徙羣懷州刺史，鄭從讜遣使齎告身授之。冬，十月，庚子朔，羣殺使者，據城叛，附于沙陀；壬寅，從讜遣馬步都虞候張彥球將兵討之。</p>
<p class="em2 strong"><span class="yinwen">24</span>賊帥韓秀昇、屈行從起兵，斷峽江路，<span class="jiazhu">屈，居勿翻。斷，音短。斷峽江之路，則荊、蜀之信使不通，王命將不得行於東南。</span>癸丑，陳敬瑄遣押牙莊夢蝶將二千人討之，<span class="jiazhu"><span class="shu-ming">考異</span>曰：張𩇕<span class="shu-ming">耆舊傳</span>：<span class="yinhao">「三年，九月，峽路賊韓秀昇，十月，峽路賊屈行從反。陳太師差押牙莊二夢將兵二千人，十月二十日，發往峽路。」</span>句延慶<span class="shu-ming">耆舊傳</span>於中和二年七月韓求反下，又云<span class="yinhao">「峽路韓秀昇、屈行從反，川主選點兵士三千人，差押牙莊夢蝶押領，十月癸丑，發峽路，收討韓秀昇。」</span>蓋因十月討之而言耳。<span class="shu-ming">實錄</span>取句<span class="shu-ming">傳</span>，而誤於七月下云<span class="yinhao">「韓秀昇、屈行從爲亂，敬瑄遣大將莊夢蝶以兵三千討之。」</span><span class="shu-ming">新傳</span>曰：<span class="yinhao">「涪州刺史韓秀昇等亂峽中。」</span>今從句<span class="shu-ming">傳</span>。</span>又遣押牙胡弘略將千人繼之。</p>
<p class="em2 strong"><span class="yinwen">25</span>韓簡復引兵擊鄆州，<span class="jiazhu">復，扶又翻。</span>節度使曹存實逆戰，敗死。天平都將下邑朱瑄收餘衆，嬰城拒守，<span class="jiazhu">下邑，漢古縣，唐屬宋州。<span class="shu-ming">九域志</span>：在州東一百二十里。將，卽亮翻。</span>簡攻之不下。詔以瑄權知天平留後。<span class="jiazhu"><span class="shu-ming">考異</span>曰：<span class="shu-ming">實錄</span>：<span class="yinhao">「曹存實繼其叔父全晸爲天平軍節度使，未周歲而遇害。」</span><span class="shu-ming">舊傳</span>：<span class="yinhao">「瑄爲青州王敬武牙卒。中和初，黃巢據長安，詔徵天下兵，王敬武遣牙將曹全晸率兵三千赴難關西，瑄已爲軍候。會青州警急，敬武召全晸還，路由鄆州，時鄆將薛崇爲草賊王仙芝所殺，崔君裕權知州事。全晸知其兵寡，襲殺君裕，據有鄆州，自稱留後。以瑄有功，署爲濮州刺史，留將牙軍。光啓初，魏博韓簡欲兼幷曹鄆，以兵濟河，收鄆，全晸出兵逆戰，爲魏軍所敗，全晸死之。瑄收合殘卒，保州城，韓簡攻圍半年，不能拔。會魏軍亂，退去。朝廷嘉之，授以節鉞。」</span><span class="shu-ming">新傳</span>與之同。薛居正<span class="shu-ming">五代史·瑄傳</span>：<span class="yinhao">「中和二年，張濬徵兵於青州，敬武遣將曹全晸率軍赴之，以瑄隸焉。賊敗，出關，全晸以本軍還鎭。會鄆帥薛崇卒，部將崔君預據城叛，全晸攻之，殺君預，因爲留後，瑄以功授濮州刺史、鄆州馬步軍都將。光啓初，魏博韓允中攻鄆，全晸爲其所害。瑄據城自固，三軍推爲留後。允中敗，朝廷以瑄爲天平節度使。」</span>按王仙芝死已久，曹全晸久爲節度，去歲死，王敬武今歲始得青州，<span class="shu-ming">新</span>、<span class="shu-ming">舊傳</span>、薛<span class="shu-ming">史</span>皆誤。今從<span class="shu-ming">實錄</span>。又<span class="shu-ming">新傳</span>，<span class="yinhao">「瑄」</span>作<span class="yinhao">「宣」</span>。歐陽修<span class="shu-ming">五代史記註</span>云：今流俗以宣弟瑾，於名加<span class="yinhao">「玉」</span>者，非也。今從<span class="shu-ming">舊傳</span>、薛<span class="shu-ming">史</span>、<span class="shu-ming">實錄</span>。</span></p>
<p class="em2 strong"><span class="yinwen">26</span>以朱溫爲右金吾大將軍、河中行營招討副使，賜名全忠。</p>
<p class="em2 strong"><span class="yinwen">27</span>李克用雖累表請降，而據忻、代州，數侵掠幷、汾，爭樓煩監。<span class="jiazhu">數，所角翻。樓煩監，本屬隴右節度，以嵐州刺史兼領之，至德後，屬內飛龍使，貞元十五年，始別置監牧使。</span>義武節度使王處存與克用世爲婚姻，<span class="jiazhu">按<span class="shu-ming">新書·王處存傳</span>，世籍神策軍，家京兆萬年縣勝業里，爲天下高貲。李國昌父子必利其富而與爲婚姻也。</span>詔處存諭克用：<span class="yinhao">「若誠心款附，宜且歸朔州俟朝命；若暴橫如故，<span class="jiazhu">朝，直遙翻。橫，戶孟翻。</span>當與河東、大同軍共討之。」</span><span class="jiazhu">是時鄭從讜帥河東，赫連鐸帥大同。</span></p>
<p class="em2 strong"><span class="yinwen">28</span>以平盧大將王敬武爲留後。<span class="jiazhu">王敬武旣逐安師儒，朝廷遂命爲留後。</span>時諸道兵皆會關中討黃巢，獨平盧不至，王鐸遣都統判官、諫議大夫張濬往說之。<span class="jiazhu">說，輸芮翻。</span>敬武已受黃巢官爵，不出迎，濬見敬武，責之曰：<span class="yinhao">「公爲天子藩臣，侮慢詔使；不能事上，何以使下！」</span>敬武愕然，謝之。旣宣詔，將士皆不應，濬徐諭之曰：<span class="yinhao">「人生當先曉逆順，次知利害。黃巢，前日販鹽虜耳，<span class="jiazhu">事見二百五十二卷乾符二年。</span>公等捨累葉天子而臣之，果何利哉！今天下勤王之師皆集京畿，而淄青獨不至；一旦賊平，天子返正，公等何面目見天下之人乎！不亟往分功名、取富貴，後悔無及矣！」</span>將士皆改容引咎，顧謂敬武曰：<span class="yinhao">「諫議之言是也。」</span>敬武卽發兵從濬而西。</p>
<p class="em2 strong"><span class="yinwen">29</span>劉漢宏又遣登高鎭將王鎭將兵七萬屯西陵，<span class="jiazhu">路振<span class="shu-ming">九國志</span>作<span class="yinhao">「屯漁浦」</span>。按今漁浦在西陵上游，相去頗遠。</span>錢鏐復濟<span class="jiaozhusup">【章：十二行本「濟」上有「夜」字；乙十一行本同；孔本同；張校同。】</span>江襲擊，大破之，斬獲萬計，<span class="jiazhu">復，扶又翻。</span>得漢宏補諸將官僞敕二百餘通；鎭奔諸曁。<span class="jiazhu">宋白曰：諸曁，秦舊縣，縣界有曁浦、諸山，因以爲名，在越州西南一百四十一里。</span></p>
<p class="em2 strong"><span class="yinwen">30</span>黃巢兵勢尙強，王重榮患之，謂行營都監楊復光曰：<span class="yinhao">「臣賊則負國，討賊則力不足，柰何？」</span>復光曰：<span class="yinhao">「鴈門李僕射，<span class="jiazhu">時李克用據代州；代州，鴈門郡也。諸家多以爲克用時爲鴈門節度使。</span>驍勇，有強兵，其家尊與吾先人嘗共事相善，<span class="jiazhu">楊復光養父玄价嘗監鹽州軍，沙陀之歸國也，先由鹽州。後玄价爲中尉。執宜父子蓋與之善。</span>彼亦有徇國之志；所以不至者，以與河東結隙耳。誠以朝旨諭鄭公而召之，必來，<span class="jiazhu">鄭公，謂從讜也。結隙見上卷上年。朝，直遙翻。</span>來則賊不足平矣！」</span>東面宣慰使王徽亦以爲然。時王鐸在河中，乃以墨敕召李克用，諭鄭從讜。<span class="jiazhu">王鐸爲都都統，便宜從事，凡徵調除授，皆得用墨敕。</span>十一月，克用將沙陀萬七千自嵐、石路趣河中，<span class="jiazhu">趣，七喻翻。嵐州南至石州一百八十里。</span>不敢入太原境，獨與數百騎過晉陽城下與從讜別，從讜以名馬、器幣贈之。</p>
<p class="em2 strong"><span class="yinwen">31</span>李詳舊卒共逐黃思鄴，<span class="jiazhu"><span class="shu-ming">考異</span>曰：<span class="shu-ming">實錄</span>：<span class="yinhao">「李詳下牙隊兵斬僞刺史黃思鄴，推華陰鎭使王遇爲首，降河中。王鐸承制除遇爲刺史。」</span>按黃鄴與黃巢俱死於虎狼谷，<span class="shu-ming">實錄</span>誤也。今從<span class="shu-ming">新·黃巢傳</span>。</span>推華陰鎭使王遇爲主，以華州降于王重榮，王鐸承制以遇爲刺史。</p>
<p class="em2 strong"><span class="yinwen">32</span>阡能黨愈熾，侵淫入蜀州境；<span class="jiazhu">侵淫，以癰疽侵食寖淫爲喻。</span>陳敬瑄以楊行遷等久無功，以押牙高仁厚爲都招討指揮使，將兵五百人往代之。未發前一日，有鬻麪者，自旦至午，出入營中數四，邏者疑之，<span class="jiazhu">邏，郎佐翻。</span>執而訊之，果阡能之諜也。<span class="jiazhu">諜，達協翻。</span>仁厚命釋縛，溫言問之，對曰：<span class="yinhao">「某村民，阡能囚其父母妻子於獄，云，『汝詗事歸，<span class="jiazhu">詗，古迥翻，又翾正翻。</span>得實則免汝家；不然，盡死。』某非願爾也。」</span>仁厚曰：<span class="yinhao">「誠知汝如是，我何忍殺汝！今縱汝歸，救汝父母妻子，但語阡能云：『高尙書來日發，<span class="jiazhu">語，牛倨翻；下贊語同。時濫授官爵，仁厚未立功，已檢校尙書矣。</span>所將止五百人，無多兵也。』然我活汝一家，汝當爲我潛語寨中人云：『僕射愍汝曹皆良人，爲賊所制，情非得已。<span class="jiazhu">爲我，于僞翻。語，牛倨翻。僕射，謂陳敬瑄。</span>尙書欲拯救湔洗汝曹，<span class="jiazhu">湔，則前翻。湔，滌也，亦洗也。言百姓爲賊所汙染，湔洗與惟新。</span>尙書來，汝曹各投兵迎降，<span class="jiazhu">降，戶江翻。</span>尙書當使人書汝背爲<span class="yinhao">「歸順」</span>字，遣汝復舊業。所欲誅者，阡能、羅渾擎、句胡僧、羅夫子、韓求五人耳，必不使橫及百姓也。』」</span><span class="jiazhu">橫，戶孟翻。</span>諜曰：<span class="yinhao">「此皆百姓心上事，尙書盡知而赦之，其誰不舞躍聽命！一口傳百，百傳千，川騰海沸，不可遏也。比尙書之至，<span class="jiazhu">比，必利翻；下比至同。</span>百姓必盡奔赴如嬰兒之見慈母，阡能孤居，立成擒矣！」</span><span class="jiaozhusup">【章：十二行本「矣」下有「遂遣之」三字；乙十一行本同；孔本同。】</span></p>
<p class="em2 strong">明日，仁厚引兵發，至雙流，把截使白文現出迎；仁厚周視塹栅，怒曰：<span class="yinhao">「阡能役夫，其衆皆耕民耳，竭一府之兵，歲餘不能擒，今觀塹栅重複牢密如此，<span class="jiazhu">重，直龍翻。複，方目翻。</span>宜其可以安眠飽食，養寇邀功也！」</span>命引出斬之；監軍力救，久之，乃得免。命悉平塹栅，纔留五百兵守之，餘兵悉以自隨，又召諸寨兵，相繼皆集。</p>
<p class="em2 strong">阡能聞仁厚將至，遣羅渾擎立五寨於雙流之西，伏兵千人於野橋箐以邀官軍。<span class="jiazhu">蜀人謂篁竹之間爲箐。李心傳曰：箐，林箐也，音咨盈翻。又薛能工律詩，有<span class="shu-ming">邊城作</span>一聯云：<span class="yinhao">「管排蠻戶遠，出箐鳥巢孤。」</span>自註：<span class="yinhao">「蜀人謂稅戶爲排戶，謂林爲叢箐。」</span>史炤曰：箐，倉甸切，蓋從去聲，亦通。</span>仁厚詗知，<span class="jiazhu">詗，火迥翻，又休正翻。</span>引兵圍之，下令勿殺，遣人釋戎服入賊中告諭，如昨日所以語諜者。賊大喜，呼譟，爭棄甲投兵請降，拜如摧山。仁厚悉撫諭，書其背，<span class="jiazhu">書其背作<span class="yinhao">「歸順」</span>字。</span>使歸語寨中未降者，寨中餘衆爭出降。渾擎狼狽踰寨<span class="jiaozhusup">【章：十二行本「寨」作「塹」；乙十一行本同；孔本同；張校云：「棄寨」作「踰塹」。】</span>走，其衆執以詣仁厚，仁厚曰：<span class="yinhao">「此愚夫，不足與語。」</span>械以送府。悉命焚五寨及其甲兵，惟留旗幟，所降凡四千人。</p>
<p class="em2 strong">明旦，仁厚謂降者曰：<span class="yinhao">「始欲卽遣汝歸，而前塗諸寨百姓未知吾心，或有憂疑，藉汝曹爲我前行，過穿口、新津寨下，示以背字告諭之，<span class="jiazhu">穿口，卽新津新穿口也。爲，于僞翻。</span>比至延貢，可歸矣。」</span><span class="jiazhu"><span class="shu-ming">九域志</span>，邛州安仁縣有延貢寨。安仁，秦臨邛縣地，武德二年，置安仁縣。<span class="shu-ming">九域志</span>：縣在邛州東北三十八里。</span>乃取渾擎旗倒繫之，<span class="jiazhu">繫，古詣翻。取其旗而倒繫之，示已得其渠帥也。</span>每五十人爲隊，<span class="jiaozhusup">【章：十二行本「隊」下有「授以一旗，使前走」七字；乙十一行本同；孔本同；張校同；退齋校同。】</span>揚旗疾呼曰：<span class="jiazhu">呼，火故翻。</span><span class="yinhao">「羅渾擎已生擒，送使府，大軍行至。汝曹居寨中者，速如我出降，立得爲良人，無事矣！」</span>至穿口，句胡僧置十一寨，寨中人爭出降；胡僧大驚，拔劍遏之，衆投瓦石擊之，共擒以獻仁厚，其衆五千餘人皆降。</p>
<p class="em2 strong">又明旦，焚寨，使降者執旗先驅，一如雙流。至新津，韓求置十三寨皆迎降。求自投深塹，其衆鉤出之，已死，斬首以獻。將士欲焚寨，仁厚止之曰：<span class="yinhao">「降人猶未食。」</span>使先運出資糧，然後焚之。新降者競炊爨，與先降來告者共食之，語笑歌吹，<span class="jiazhu">歌，嘔唱也。吹，吹笙笛之類也。</span>終夜不絕。</p>
<p class="em2 strong">明日，仁厚縱雙流、穿口降者先歸，使新津降者執旗先驅，且曰：<span class="yinhao">「入邛州境，亦可散歸矣。」</span>羅夫子置九寨於延貢，其衆前夕望新津火光，已不眠矣。及新津人至，羅夫子脱身棄寨奔阡能，其衆皆降。</p>
<p class="em2 strong">明日，羅夫子至阡能寨，與之謀悉衆決戰；計未定，日向暮，延貢降者至，阡能、羅夫子走馬巡寨，欲出兵，衆皆不應。仁厚引兵連夜逼之，明旦，諸寨知大軍已近，呼譟爭出，執阡能，阡能窘急赴井，爲衆所擒，不死；又執羅夫子，羅夫子自剄。<span class="jiazhu">剄，古鼎翻。</span>衆挈羅夫子首，縛阡能，驅之前迎官軍，見仁厚，擁馬首大呼泣拜曰：<span class="yinhao">「百姓負冤日久，無所控訴。自諜者還，<span class="jiazhu">卽仁厚所縱鬻麪者也。</span>百姓引領，度頃刻如期年。今遇尙書，如出九泉睹白日，已死而復生矣。」</span>讙呼不可止。<span class="jiazhu">讙，與諠同。</span>賊寨在他所者，分遣諸將往降之。仁厚出軍凡六日，五賊皆平。<span class="jiazhu">按<span class="shu-ming">九域志</span>，雙流縣在成都南四十里，自此而南，至新穿口，又南至新津，又南至延貢，又南至阡能寨，度其道里相去，各不過四五十里。高仁厚知蜀民之心非樂於從亂，而脅於五賊之威，因其心而誘導之，故脅從者皆望風降服，師不留行而五賊平矣。<span class="shu-ming">考異</span>曰：張𩇕<span class="shu-ming">耆舊傳</span>：<span class="yinhao">「中和三年冬，千能轉盛，官軍戰卽不利。陳敬瑄乃遣仁厚討之。十一月五日，仁厚進發，六日，擒羅渾擎，七日，擒句胡僧，得韓求首級，九日，擒千能，得羅夫子首級。十一月二十二日回戈，自城北門入。三日大設。五日議功。高公自檢校兵部尙書檢校左僕射，授眉州刺史。」</span>張𩇕書語雖俚淺，或有抵牾，然敍事甚詳。苟無此書，則仁厚功業悉沉沒矣。句延慶<span class="shu-ming">傳</span>：<span class="yinhao">「中和二年，仁厚梟五賊之首，凱旋歸府。冬十二月戊寅，皇帝御大玄樓，高仁厚與將校等於清遠橋朝見。至後三日，大設，高仁厚除授眉州刺史。」</span>延慶不知據何書知千能敗在二年冬，然要之仁厚擒韓秀昇在三年十月前，則擒千能必更在前矣。十二月，己亥朔，無戊寅，日必誤也。<span class="shu-ming">實錄</span>：<span class="yinhao">「二年十月，草賊阡能於蜀州敗官軍，陳敬瑄遣高仁厚討之。」</span><span class="shu-ming">實錄</span>見句<span class="shu-ming">傳</span>敍討阡能事，承十月癸丑發峽路收討韓秀昇下，因附之十月，亦誤也。<span class="shu-ming">實錄</span>又曰：<span class="yinhao">「十二月，仁厚以阡能首來獻，帝御大玄樓宣慰回戈將士，以仁厚爲檢校工剖尙書、眉州防禦使。」</span>亦因句<span class="shu-ming">傳</span>而去其日。又此年十月戊辰，昇眉、漢、彭、綿等州並爲防禦使，故改刺史爲防禦耳。今高仁厚擒阡能旣不知決在何年月，故因<span class="shu-ming">實錄</span>附於此。</span>每下縣鎭，輒補鎭遏使，使安集戶口。</p>
<p class="em2 strong">於是陳敬瑄梟韓求、羅夫子首於市，釘阡能、羅渾擎於<span class="jiaozhusup">【章：十二行本「於」上有「句胡僧」三字：乙十一行本同；孔本同。】</span>城西，七日而冎之。<span class="jiazhu">釘，丁定翻。冎，古瓦翻。</span>阡能孔目官張榮，本安仁進士，屢舉不中第，歸於阡能，爲之謀主，爲草書檄，<span class="jiazhu">爲草，于僞翻。</span>阡能敗，以詩啓求哀於仁厚，仁厚送府，釘於馬市；自餘不戮一人。</p>
<p class="em2 strong">十二月，以仁厚爲眉州防禦使。</p>
<p class="em2 strong">陳敬瑄牓邛州，凡阡能等親黨皆不問。未幾，<span class="jiazhu">幾，居豈翻。</span>邛州刺史申捕獲阡能叔父行全家三十五人繫獄，請準法。<span class="jiazhu">準法，謂反逆親屬當從坐誅。</span>敬瑄以問孔目官唐溪，對曰：<span class="yinhao">「公已有牓，令勿問，而刺史復捕之，<span class="jiazhu">復，扶又翻。</span>此必有故。今若殺之，豈惟使明公失大信，竊恐阡能之黨紛紛復起矣！」</span>敬瑄從之，遣押牙牛暈往，集衆於州門，破械而釋之，因詢其所以然，果行全有良田，刺史欲買之，不與，故恨之。敬瑄召刺史，將按其罪，刺史以憂死。他日，行全聞其家由溪以免，密餉溪蝕箔金百兩。<span class="jiazhu"><span class="shu-ming">博聞錄</span>有蝕箔金法。金及分數者打成大薄片，以黃礬一兩、雞屎礬一兩、膽礬半兩、碙砂一分、信土一兩、赤土一兩袞硏，以鹽膽水調，金片上炙乾，更搽更炙；如此三度已來，用牛糞灰一重，重鬲下大火煅一日取出，溫湯洗淨。其存者金也，其蝕出者銀也。</span>溪怒曰：<span class="yinhao">「此乃太師仁明，<span class="jiazhu">陳敬瑄檢校太師，故稱之。</span>何預吾事，汝乃懷禍相餉乎！」</span>還其金，斥逐使去。<span class="jiazhu">史言唐溪有古君子之風。</span></p>
<p class="em2 strong"><span class="yinwen">33</span>河東節度使鄭從讜奏克嵐州，執湯羣，斬之。<span class="jiazhu">湯羣以城附沙陀。</span></p>
<p class="em2 strong"><span class="yinwen">34</span>以忻、代等州留後李克用爲鴈門節度使。</p>
<p class="em2 strong"><span class="yinwen">35</span>初，朝廷以鄭紹業爲荊南節度使，時段彥謨方據荊南，紹業憚之，踰半歲，乃至鎭。上幸蜀，召紹業還，以彥謨爲節度使。彥謨爲朱敬玫所殺，<span class="jiazhu">是年三月，朱敬玫殺段彥謨。</span>復以紹業爲節度使。紹業畏敬玫，逗遛不進，軍中久無帥；至是，敬玫署押牙陳儒知府事。儒，江陵人也。</p>
<p class="em2 strong"><span class="yinwen">36</span>加奉天節度使齊克儉、河中節度使王重榮並同平章事。</p>
<p class="em2 strong"><span class="yinwen">37</span>李克用將兵四萬至河中，<span class="jiazhu"><span class="shu-ming">考異</span>曰：<span class="shu-ming">實錄</span>在明年正月。今從<span class="shu-ming">新</span>、<span class="shu-ming">太祖紀年錄</span>、薛居正<span class="shu-ming">五代史</span>。</span>遣從父弟克脩先將兵五百濟河嘗賊。<span class="jiazhu">嘗，試也。</span>初，克用弟克讓爲南山寺僧所殺，其僕渾進通歸于黃巢。自高潯之敗，<span class="jiazhu">潯敗見上卷上年。</span>諸軍皆畏賊，莫敢進。及克用軍至，賊憚之，曰：<span class="yinhao">「鵶軍至矣，當避其鋒。」</span>克用軍皆衣黑，<span class="jiazhu">衣，於旣翻。</span>故謂之鵶軍。巢乃捕南山寺僧十餘人，遣使齎詔書及重賂，因渾進通詣克用以求和。克用殺僧，哭克讓，受其賂以分諸將，焚其詔書，歸其使者，<span class="jiazhu"><span class="shu-ming">考異</span>曰：<span class="shu-ming">太祖紀年錄</span>：<span class="yinhao">「初，克讓於潼關戰敗，避賊南山，隱於佛寺，夜，爲山僧所害，紀綱渾進通冒刃獲免，歸黃巢。賊素憚太祖，聞其至也，將託情脩好，捕害克讓之僧十餘人，殺之。巢令其將米重威齎重賂、僞詔，因渾進通見太祖。乃召諸將，領其賂，燔其僞詔以徇。」</span>薛<span class="shu-ming">史·克讓傳</span>曰：<span class="yinhao">「乾符中，以功授金吾將軍，留宿衞。初，懿祖歸朝，憲宗賜宅於親仁坊。武皇之起雲中殺段文楚也，天子詔巡使王處存夜圍親仁坊，捕克讓。詰旦，兵合，克讓與十餘騎彎弧躍馬，突圍而出，官軍數千人追之，比至渭橋，死者數百。克讓自夏陽掠船而濟，歸於鴈門。」</span>按克讓於時猶在雲州，此克讓恐當作克用，云鴈門，誤也。<span class="shu-ming">後唐懿祖紀年錄</span>曰：<span class="yinhao">「其兄克恭、克儉皆伏誅。」</span>按是時國昌猶自請討克用，朝廷必未誅其子。蓋國昌振武不受代後，克恭、克儉始被誅也。薛<span class="shu-ming">史</span>又曰：<span class="yinhao">「明年，武皇昭雪，克讓復入宿衞。黃巢犯闕，僖宗幸蜀，克讓時守潼關，爲賊所敗。」</span>按國昌以乾符五年不受代，朝廷發兵討之。六年，克用未嘗昭雪，克讓何從得入宿衞！廣明元年，國昌父子兵敗，逃入達靼。其年冬，黃巢陷長安，克讓何嘗守潼關戰敗而死於佛寺！或者爲朝廷所圍捕時，逃入南山佛寺，爲僧所殺，則不可知也。今事旣難明，故但云爲寺僧所殺而已。</span>引兵自夏陽渡河，<span class="jiazhu">武德三年，分郃陽置河西縣。乾元三年，更河西曰夏陽，屬河中府，後屬同州。夏，戶雅翻。</span>軍于同州。</p>
<p class="em2 strong"><span class="yinwen">38</span>孟方立旣殺成麟，<span class="jiazhu">見上卷元年。</span>引兵歸邢州，潞人請監軍吳全勗知留後。是歲，王鐸墨制以方立知邢州事，方立不受，囚全勗；與鐸書，<span class="jiazhu">不受鐸命而與鐸書，期必濟其私欲。</span>願得儒臣鎭潞州，鐸以鄭昌圖知昭義軍事。旣而朝廷以右僕射、租庸使王徽同平章事，充昭義節度使，徽以車駕播遷，中原方擾，方立專據山東邢、洺、磁三州，度朝廷力不能制，<span class="jiazhu">邢、洺、磁，於潞州爲山東。度，徒洛翻。</span>辭不行，請且委昌圖。詔以徽爲大明宮留守、京畿安撫制置脩奉園陵使。<span class="jiazhu">大明宮卽東內也。時黃巢猶據京師，大明宮爲賊所竊處，園陵之開毀者亦多，以此職命授徽，以俟收復。</span>昌圖至潞州，不三月而去，方立遂遷昭義軍於邢州，自稱留後，表其將李殷銳爲潞州刺史。<span class="jiazhu">爲潞州叛孟方立張本。<span class="shu-ming">考異</span>曰：<span class="shu-ming">實錄</span>：<span class="yinhao">「中和四年正月，以義成行軍司馬鄭昌圖爲中書舍人。三月，邢州軍亂，殺其帥成麟，以中書舍人鄭昌圖權知昭義留後。」</span>按成麟前已爲孟方立所殺，況不在邢州，邢州乃方立所治也。又於時潞州已爲李克脩所據，昌圖安得更往彼爲留後！又：<span class="yinhao">「其年五月，以右僕射王徽同平章事，充昭義節度使。徽上表懇述非便，乃復以本官充大明宮留守。」</span><span class="shu-ming">舊·王徽傳</span>：<span class="yinhao">「初，潞州軍亂，殺成麟，以兵部侍郎鄭昌圖權知昭義軍事。時孟方立割據山東三州，別爲一鎭，上黨支郡惟澤州耳，而軍中之人多附方立，昌圖不能制。宰相奏請以重臣鎭之，乃授徽檢校尙書左僕射、同平章事，澤、潞、邢、洺、磁觀察等使。時鑾輅未還，關東聚盜，而河東李克用與孟方立爭澤潞，以朝廷兵力必不能加，上表訴之曰：『鄭昌圖主留累月，將結深根；孟方立專據三州，轉成積釁。招其外則潞人胥怨，撫其內則邢將益疑。禍方熾於旣焚，計柰何於已失。須觀勝負，乃決安危。伏乞聖慈博求廷議，擇其可付，理在從長。』天子乃以昌圖鎭之，以徽爲諸道租庸供軍等使。」</span><span class="shu-ming">新·孟方立傳</span>曰：<span class="yinhao">「方立攻成麟，斬之，擅裂邢、洺、磁爲鎭，治邢爲府，號昭義軍。潞人請監軍使吳全勗知兵馬留後。時王鐸領諸道行營都統，以潞未定，墨制假方立知邢州事。方立不受，囚全勗，以書請鐸，願得儒臣守潞。鐸使參謀中書舍人鄭昌圖知昭義留事，欲遂爲帥。僖宗自用舊相王徽領節度。時天子在西河，關中雲擾，方立擅地而李克用窺潞州，徽度朝廷未能制，乃固讓昌圖。昌圖治不三月，輒去。方立更表李殷銳爲刺史，乃徙治龍岡。會克用爲河東節度使，昭義監軍祁審誨乞師，求復昭義軍，克用殺殷銳，遂幷潞州，表克脩爲留後。」</span>按王鐸以三年正月罷都統，則昌圖知昭義留後必在二年也。昌圖在潞不三月引去，今徽以潞讓昌圖，則徽除昭義必不在四年五月。<span class="shu-ming">實錄</span>年月皆誤也。方立若已自稱昭義留後，遷軍額於邢州，則不止割據三州。若欲別爲一鎭，則應別立軍名，必不與潞州並稱昭義。若但以潞爲支郡，當自除刺史，不以書與王鐸更求儒臣；就使求之，鐸亦當以昌圖爲潞州刺史，不云知昭義軍事，又不得以澤州爲支郡也。蓋方立旣殺成麟，以邢州鄕里，欲徙鎭之，故身往邢州，而潞人不從，故請全勗爲留後。方立以衆情未洽，未敢自立，故囚全勗，外示恭順，託以中人不可爲帥而請於王鐸，乞附儒臣；其意以儒臣易制，欲外奉爲帥而自專軍府之政，漸謀代之也。旣而昌圖至潞，欲行帥職，而山東三州已爲方立所制，不受帥命，獨澤州在南，尙可號令耳。故王徽表云：<span class="yinhao">「昌圖主留累月，已結深根。」</span>言在澤潞已久，人心稍附，己所不如也。又云：<span class="yinhao">「方立專據三州，轉成積釁。」</span>謂昌圖欲行帥權，而方立不率將職，互相窺覦，故積釁也。又云：<span class="yinhao">「招其外則潞人胥怨，撫其內則邢將益疑。」</span>謂今邢、潞已成釁隙，己至彼欲加惠於邢則潞人怨其寵賊，加惠於潞則邢將疑其圖己也。又云：<span class="yinhao">「須觀勝負，乃決安危。」</span>謂昌圖能勝方立，然後昭義乃安也。昌圖在潞終不自安，故以軍府授方立而去。方立然後自稱留後，徙軍額於邢州，以潞爲支郡，表殷銳爲刺史。故<span class="shu-ming">新傳</span>徙治龍岡在殷銳爲刺史下，此其證也。於是潞人怨而召沙陀，當徽除節制之時，克用猶未敢爭澤潞也。吳全勗，疑是方立初入潞府時監軍，故王鐸使知留後，方立旣囚之，疑其遂斥去。祁審誨恐是鄭昌圖時監軍。<span class="shu-ming">太祖紀年錄</span>云：<span class="yinhao">「方立虜審誨，自稱留後。」</span>薛居正<span class="shu-ming">五代史·方立傳</span>云：<span class="yinhao">「方立以邢爲府，以審誨知潞州事。」</span>互說不同。且旣虜審誨，必不以知潞州。方立表李殷銳爲刺史，而審誨猶依舊，必是後來監軍，方立以其未嘗異己，故不疑之。若嘗被囚虜，必不復留。此之不實，昭然可知。疑唐末昭義數逐帥，劉廣、成麟作亂被殺，人皆知之。記事者不詳考正，或以先者爲後，後者爲先，差互不同，故諸書多牴牾不合耳。又薛<span class="shu-ming">史·安崇阮傳</span>云：<span class="yinhao">「安文祐初爲潞州牙門將，光啓中，軍校劉廣逐節度使高潯，據其城，僖宗詔文祐平之。旣殺劉廣，召赴行在，授邛州刺史。其後孟方立據邢、洺，攻上黨，朝廷以文祐本潞人也，授昭義節度使，令討方立，自蜀至澤州，與方立戰，敗歿於陣。」</span>按諸書皆無文祐爲昭義節度使事。況光啓中，澤潞已爲李克脩所據，文祐來，當與克脩戰，不得與方立戰也。其事恐虛，今不取。</span></p>
<p class="em2 strong"><span class="yinwen">39</span>和州刺史秦彥使其子將兵數千襲宣州，逐觀察使竇潏而代之。<span class="jiazhu">潏，食聿翻，又音聿，又音決。秦彥降高駢見二百五十三卷乾符六年。其得和州，亦駢用之也。爲彥以宣州兵入廣陵張本。</span></p>
<div class="yeartoc" id="year_toc_883"><p class="strong"><span class="section" id="title-4"><span data-head-description="僖宗惠聖恭定孝皇帝中之下" data-head-level="h4" data-head-title="中和三年">三年</span></span><span class="biaozhusup" data-rel="">（癸卯、八八三年）</span></p></div>
<p class="em2 strong"><span class="yinwen">1</span>春，正月，李克用將李存貞敗黃揆于沙苑；<span class="jiazhu">敗，補邁翻。</span>己巳，克用進屯沙苑。揆，巢之弟也。王鐸承制以克用爲東北面行營都統，以楊復光爲東面都統監軍使，陳景思爲北面都統監軍使。</p>
<p class="em2 strong">乙亥，制以中書令、充諸道行營都統王鐸爲義成節度使，令赴鎭。田令孜欲歸重北司，稱鐸討黃巢久無功，卒用楊復光策，召沙陀而破之，故罷鐸兵柄以悅復光；<span class="jiazhu">罷王鐸兵柄在正月，李克用破黃巢在四月。蓋田令孜以黃巢之勢已蹙，而楊復光之功必成，先以是悅之耳。卒，子恤翻。</span>又以副都統崔安潛爲東都留守，以都都監西門思恭爲右神策中尉，充諸道租庸兼催促諸道進軍等使。令孜自以建議幸蜀、收傳國寶、列聖眞容、散家財犒軍爲己功，令宰相藩鎭共請加賞，上以令孜爲十軍兼十二衞觀軍容使。<span class="jiazhu">令孜從幸蜀，募神策新軍爲五十四都，離爲十軍，號神策十軍。左·右衞、左·右驍衞、左·右武衞、左·右威衞、左·右領軍衞、左·右金吾衞，謂之南牙十二衞。</span></p>
<p class="em2 strong"><span class="yinwen">2</span>成德節度使常山忠穆王王景崇薨，軍中立其子節度副使鎔知留後事，時鎔生十年矣。</p>
<p class="em2 strong"><span class="yinwen">3</span>以天平留後朱瑄爲節度使。</p>
<p class="em2 strong"><span class="yinwen">4</span>二月，壬子，李克用進軍乾阬，<span class="jiazhu">乾阬在沙苑西南。乾，音干。</span>與河中、易定、忠武軍合；尙讓等將十五萬衆屯于梁田陂，<span class="jiazhu"><span class="shu-ming">舊書</span>作<span class="yinhao">「良天坡」</span>，在成店西三十里。</span>明日，大戰，自午至晡，賊衆大敗，俘斬數萬，伏尸三十里。巢將王璠、黃揆襲華州，據之，王遇亡去。<span class="jiazhu">去年王遇據華州歸國。璠，孚袁翻。</span></p>
<p class="em2 strong"><span class="yinwen">5</span>初，光州刺史李罕之爲秦宗權所攻，棄州奔項城，<span class="jiazhu">李罕之與秦彥俱降高駢，蓋駢使守光州。</span>帥餘衆歸諸葛爽，<span class="jiazhu">帥，讀曰率。</span>爽以爲懷州刺史。韓簡攻鄆州，半年，不能下；爽復襲取河陽，<span class="jiazhu">去年八月，韓簡破諸葛爽，取河陽。十月，移兵攻鄆州。</span>朱瑄請和，簡乃捨之，引兵擊河陽。爽遣罕之逆戰於武陟，魏軍大敗而還；大將澶州刺史樂行達先歸，據魏州，軍中共立行達爲留後，簡爲部下所殺。<span class="jiazhu">懿宗咸通十一年，韓君雄得魏博，二世，十四年而滅。<span class="shu-ming">考異</span>曰：<span class="shu-ming">舊傳</span>：<span class="yinhao">「簡攻河陽，行及新郡，爲諸葛爽所敗，單騎奔迴，憂憤，疽發背而卒，時中和元年十一月也。」</span><span class="shu-ming">新傳</span>亦同。今從<span class="shu-ming">實錄</span>。<span class="yinhao">「新郡」</span>當作<span class="yinhao">「新鄕」</span>。</span>己未，以行達爲魏博留後。</p>
<p class="em2 strong"><span class="yinwen">6</span>甲子，李克用進圍華州，黃思鄴、黃揆嬰城固守；克用分騎屯渭北。</p>
<p class="em2 strong"><span class="yinwen">7</span>以王鎔爲成德留後。</p>
<p class="em2 strong"><span class="yinwen">8</span>以鄭紹業爲太子賓客、分司，以陳儒爲荊南留後。</p>
<p class="em2 strong"><span class="yinwen">9</span>峽路招討指揮使莊夢蝶爲韓秀昇、屈行從所敗，退保忠州，<span class="jiazhu">去年遣莊夢蝶討韓秀昇等。敗，補邁翻。</span>應援使胡弘略戰亦不利；江、淮貢賦皆爲賊所阻，百官無俸。<span class="jiazhu">時車駕在蜀，江、淮租賦泝峽江而，上，今爲韓秀昇等所阻。</span>雲安、淯井路不通，民間乏鹽。<span class="jiazhu">雲安縣，漢朐䏰地，後周改曰雲安縣，唐屬夔州，有鹽官。<span class="shu-ming">九域志</span>：在州西一百三十三里。鹽監又在縣西三十里。淯井在瀘州西南二百六十三里。史炤曰：淯井，漢犍爲郡之漢陽縣地，唐置長寧州。淯，音育。按<span class="yinhao">「漢陽」</span>當作<span class="yinhao">「江陽」</span>。</span>陳敬瑄奏以眉州防禦使高仁厚爲西川行軍司馬，將三千兵討之。<span class="jiazhu"><span class="shu-ming">考異</span>曰：張𩇕<span class="shu-ming">耆舊傳</span>曰：<span class="yinhao">「中和四年，甲辰，春三月，峽路招討指揮使莊夢蝶尙書爲韓秀昇所敗，退至忠州。川主太師召眉州刺史高仁厚使討秀昇等，許以成功除梓帥，卽日聞奏，拜行軍司馬，將步卒千人，三月五日進發。」</span>句延慶<span class="shu-ming">耆舊傳</span>：<span class="yinhao">「中和三年二月，莊夢蝶爲賊所敗，川主喚仁厚，奏授峽路招討都指揮使，將兵三千人，三月辛丑進發。」</span><span class="shu-ming">實錄</span>：<span class="yinhao">「三年二月，夢蝶爲賊所敗。陳敬瑄奏，以仁厚代夢蝶，將兵三千進討，詔拜行軍司馬。」</span>是月丁卯朔，無辛丑。辛丑乃四月五日，延慶誤也。<span class="shu-ming">實錄</span>：<span class="yinhao">「三年二月，敬瑄奏仁厚代夢蝶。」</span>蓋亦用句<span class="shu-ming">傳</span>年月。今從之。</span></p>
<p class="em2 strong"><span class="yinwen">10</span>加鳳翔節度使李昌言同平章事。</p>
<p class="em2 strong"><span class="yinwen">11</span>黃巢兵數敗，食復盡，<span class="jiazhu">數，所角翻。復，扶又翻。</span>陰爲遁計，發兵三萬搤藍田道，<span class="jiazhu">搤藍田道，所以通自武關南走之路。搤，於革翻。</span>三月，壬申，遣尙讓將兵救華州；李克用、王重榮引兵逆戰於零口，破之。克用進軍渭橋，騎軍在渭北，克用每夜令其將薛志勤、康君立潛入長安，燔積聚，斬虜而還，<span class="jiazhu">零口在京兆昭應縣。積，子智翻。聚，從遇翻，又慈庾翻。還，從宣翻。</span>賊中大驚。</p>
<p class="em2 strong"><span class="yinwen">12</span>以淮南押牙合肥楊行愍爲廬州刺史。<span class="jiazhu"><span class="shu-ming">考異</span>曰：<span class="shu-ming">十國紀年</span>云：<span class="yinhao">「楊行密，六合人。」</span>今從薛居正<span class="shu-ming">五代史</span>、徐鉉<span class="shu-ming">吳錄</span>。</span>行愍本廬州牙將，勇敢，屢有戰功，都將忌之，白刺史郎幼復遣使出戍於外。行愍過辭，<span class="jiazhu">過，古禾翻。過都將而辭行也。</span>都將以甘言悅之，問其所須，<span class="jiazhu">須者，意之所欲。</span>行愍曰：<span class="yinhao">「正須汝頭耳！」</span>遂起斬之，幷將諸營，自稱八營都知兵馬使。幼復不能制，薦於高騈，請以自代。騈以行愍爲淮南押牙，知廬州事，朝廷因而命之。行愍聞州人王勗賢，召，欲用之，固辭。問其子弟，曰：<span class="yinhao">「子潛，好學愼密，可任以事；弟子稔，有氣節，可爲將。」</span>行愍召潛置門下，以稔及定遠人季章爲騎將。<span class="jiazhu">楊行愍後改名行密，事始此。定遠，漢曲陽縣地，梁改爲定遠縣，唐屬濠州。<span class="shu-ming">九域志</span>：在州南八十里。騎，奇寄翻。將，卽亮翻。</span></p>
<p class="em2 strong">初，呂用之因左驍雄軍使俞公楚得見高騈；用之橫甚，<span class="jiazhu">橫，戶孟翻。</span>或以咎公楚，公楚數戒用之少自斂，毋相累；<span class="jiazhu">數，所角翻。少，詩沼翻。斂，力儼翻。累，力瑞翻。</span>用之銜之。右驍雄軍使姚歸禮，氣直敢言，尤疾用之所爲，時面數其罪，<span class="jiazhu">數，所具翻。</span>常欲手刃之。癸未夜，用之與其黨會倡家，歸禮潛遣人爇其室，<span class="jiazhu">倡，音昌。爇，如悅翻，燒也。</span>殺貌類者數人，用之易服得免。明旦，窮治其事，<span class="jiazhu">治，直之翻。</span>獲縱火者，皆驍雄之卒；用之於是日夜譖二將於騈。未幾，騈使二將將驍雄卒三千襲賊於愼縣，<span class="jiazhu">愼縣，漢九江浚遒縣地，古城在今縣南。隋置愼縣，唐屬廬州。<span class="shu-ming">九域志</span>：在州東北六十里。幾，居豈翻。</span>用之密以語楊行愍云：<span class="yinhao">「公楚、歸禮欲襲廬州。」</span>行愍發兵掩之，二將不爲備，舉軍盡殪，<span class="jiazhu">語，牛倨翻。殪，壹計翻。</span>以二將謀亂告騈；騈不知用之謀，厚賞行愍。<span class="jiazhu">爲楊行愍以廬州起張本。</span></p>
<p class="em2 strong"><span class="yinwen">13</span>己丑，以河中行營招討副使朱全忠爲宣武節度使，俟克復長安，令赴鎭。</p>
<p class="em2 strong"><span class="yinwen">15</span>劉漢宏分兵屯黃嶺、巖下、貞女三鎭，<span class="jiazhu">三鎭，皆當在婺、越間。</span>錢鏐將八都兵自富春擊之，<span class="jiazhu">自富春渡江擊三鎭。富春卽富陽縣。</span>破黃嶺，擒巖下鎭將史弁、貞女鎭將楊元宗。漢宏以精兵屯諸曁，鏐又擊破之，漢宏走。</p>
<p class="em2 strong"><span class="yinwen">16</span>莊夢蝶與韓秀昇、屈行從戰，又敗。其敗兵紛紜還走，所在慰諭，不可遏；遇高仁厚於路，叱之，卽止；仁厚斬都虞候一人，更令脩娖部伍。<span class="jiazhu">娖，側角翻。娖，整隊伍也。</span>乃召耆老，詢以山川蹊徑及賊寨所據，喜曰：<span class="yinhao">「賊精兵盡在舟中，使老弱守寨，資糧皆在寨中，此所謂重戰輕防，其敗必矣！」</span>乃揚兵江上，爲欲涉之狀。賊晝夜禦備，遣兵挑戰，<span class="jiazhu">挑，徒了翻。</span>仁厚不與交兵，潛發勇士千人執兵負藁，夜，由間道攻其寨，且焚之。<span class="jiazhu">間，古莧翻。</span>賊望見，分兵往救之，不及，資糧蕩盡，衆心已搖。仁厚復募善游者鑿其舟，相繼皆沈，<span class="jiazhu">復，扶又翻。沈，持林翻。</span>賊往來惶惑，不能相救，仁厚遣兵於要路邀擊，且招之，賊衆皆降。秀昇、行從見衆潰，揮劍亂斫，欲止之，衆愈怒，共執二人詣仁厚，仁厚詰之曰：<span class="yinhao">「何故反？」</span>秀昇曰：<span class="yinhao">「自大中皇帝晏駕，<span class="jiazhu">大中皇帝，謂宣宗。</span>天下無復公道，紐解綱絕。今日反者，豈惟秀昇！成是敗非，机上之肉，惟所烹醢耳！」</span>仁厚愀然，命善食而械之。<span class="jiazhu">愀，七小翻。食，祥吏翻。善食，善以酒食食之也。</span>夏，四月，庚子，獻于行在，斬之。<span class="jiazhu"><span class="shu-ming">考異</span>曰：張𩇕<span class="shu-ming">耆舊傳</span>：<span class="yinhao">「中和四年，高僕射將步卒千人，三月五日進發，莊尙書三月二十日齊進。四月十四日，峽路申：四月一日，大破峽賊。」</span>句延慶<span class="shu-ming">耆舊傳</span>：<span class="yinhao">「三年四月庚午，擒韓秀昇，捷書到府。」</span>按是月丁酉朔，無庚午。<span class="shu-ming">實錄</span>：<span class="yinhao">「中和三年四月庚子，仁厚擒韓秀昇，獻於行在。初，仁厚至峽，與賊戰，其衆大敗，賊中小校縛秀昇出降。」</span>據<span class="shu-ming">鄭畋集</span>，有<span class="shu-ming">覆黔南觀察使陳侁奏涪州韓秀昇謀亂已收管在州候敕皆狀</span>云：<span class="yinhao">「秀昇劫害黔府，俘掠帥臣，占據涪陵，扼截江路，遽懷僭妄，求作察廉。陳侁爰命毛玭部領甲士直趨巢穴，便破城池，追逐渠魁，勦除逆黨。」</span>而諸家之說皆云仁厚所獲。<span class="shu-ming">新傳</span>：<span class="yinhao">「衆怒，執秀昇以降，仁厚檻車送行在，斬於市。」</span>張𩇕<span class="shu-ming">耆舊傳</span>：<span class="yinhao">「中和二年，三月，千能反，八月，羅渾擎反，十月，句胡僧反，十二月，羅夫子反。三年，北路奏黃巢正月十日敗走，收復長安。正月，千能遣羅渾擎於新穿埧下二十七寨，把斷水陸官路。六月，韓求反，其邛州賊首千能邐迤漸侵入蜀州界。九月，峽路賊韓秀昇反。十月，峽路賊屈行從反。川主陳太師差押衙莊二夢將兵二千，十月二十日發往峽路討韓秀昇、屈行從等。十一月五日，高仁厚進發討千能，九日，收邛州境內諸寨。十日，州縣豁平。二十二日，回戈朝見。三日，大設。五日，議功，授眉州刺史。四年三月，莊夢蝶退至忠州。川主差高仁厚將兵，三月五日進發。莊尙書三月二十日齊進。四月十四日申：四月一日大破峽賊，擒秀昇等。十五日，東川楊師立反。」</span>句延慶<span class="shu-ming">耆舊傳</span>止於鈔改張<span class="shu-ming">傳</span>爲之，別無外事，但移渾擎反於中和二年五月，胡僧、羅夫子反於六月，韓求反於其年七月，莊夢蝶討韓秀昇、屈行從以其年十月癸丑進發。高仁厚破阡能等五賊回朝見，在其年十二月戊寅。三年二月，莊夢蝶爲賊所敗，川主遣高仁厚將兵，三月辛丑進發，四月庚午擒韓秀昇，捷書到府。是月，楊師立反。四年，北路奏黃巢正月十日敗走，收復長安。不知延慶改移年月別有所據邪，將率意爲之也？至於三年楊師立反，四年收復長安，其爲乖謬尤甚於𩇕。<span class="shu-ming">實錄</span>，千能、韓秀昇等事，率依句<span class="shu-ming">傳</span>，而誤以韓秀昇反置七月，高仁厚討阡能置十月，削戊寅、辛丑兩日，改庚午爲庚子，此其異於句<span class="shu-ming">傳</span>也。<span class="shu-ming">新紀</span>：<span class="yinhao">「三年十一月壬申，西川行軍司馬高仁厚及阡能戰于邛州，敗之。」</span><span class="shu-ming">續寶運錄</span>：<span class="yinhao">「中和三年，涪州韓秀昇反；冬，阡能反，高仁厚討平之。」</span>按賈緯<span class="shu-ming">唐年補錄</span>及<span class="shu-ming">實錄</span>所載鐵券文皆云，<span class="yinhao">「維中和三年歲次癸卯，十月甲午朔，十六日己酉，皇帝賜功臣陳敬瑄鐵券。」</span>其文有<span class="yinhao">「戮阡能如翦草，除秀昇若焚巢。」</span>然則秀昇之敗，必在此日前也。張<span class="shu-ming">傳</span>破秀昇在四年四月。其四年十月十日，亦載賜川主太師鐵券，乃云：<span class="yinhao">「維中和三年歲次癸卯，十月甲子朔，五日戊辰。」</span>文與<span class="shu-ming">補錄</span>、<span class="shu-ming">實錄</span>同，其昏耄如此。句<span class="shu-ming">傳</span>取張事而改其年，<span class="shu-ming">實錄</span>用句年而改其日。其阡能、韓秀昇等起滅，不知的在何時。今從<span class="shu-ming">實錄</span>。</span></p>
<p class="em2 strong"><span class="yinwen">17</span>李克用與忠武將龐從、河中將白志遷等引兵先進，與黃巢軍戰於渭南，一日三戰，皆捷；義成、義武等諸軍繼之，賊衆大奔。甲辰，克用等自光泰門入京師，黃巢力戰不勝，焚宮室遁去。<span class="jiazhu"><span class="shu-ming">考異</span>曰：<span class="shu-ming">舊紀</span>：<span class="yinhao">「四月庚子，沙陀等軍趨長安，賊拒之於渭橋，大敗而還。李克用乘勝追之。己卯，黃巢收殘衆，由藍田關而遁。庚辰，收京城，楊復光告捷。」</span>按是月丁酉朔，無己卯、庚辰。敬翔<span class="shu-ming">梁太祖編遺錄</span>：<span class="yinhao">「四月乙巳，巢焚宮闈、省寺、居第略盡，擁殘黨越藍田而逃。明日，上與諸軍收復長安。」</span><span class="shu-ming">實錄</span>：<span class="yinhao">「甲辰，李克用與忠武將龐從、河中將白志遷、橫野將滿存、朝邑將康師貞三敗賊於渭橋，大破之。義成、義武等軍繼進。乙巳，巢賊燔長安宮室，收餘衆自光泰門東走，由藍田關以遁。諸軍進收京師。」</span><span class="shu-ming">新紀</span>：<span class="yinhao">「三月壬申，李克用及黃巢戰于零口，敗之。四月甲辰，又敗之于渭橋。丙午，復京師。」</span><span class="shu-ming">舊傳</span>曰：<span class="yinhao">「四月八日，克用合忠武騎將龐從遇賊於渭南，決戰三捷，大敗賊軍。十日夜，賊巢散走。詰旦，克用由光泰門入，收京師，巢賊出藍田七盤路東走關東。」</span><span class="shu-ming">新傳</span>曰：<span class="yinhao">「克用遣部將楊守宗率河中將白志遷、忠武將龐從等最先進擊賊渭橋，三戰三北，於是諸節度兵皆奮，無敢後。入自光泰門，賊崩潰，逐北至望春，入昇陽殿闥。巢夜奔，衆猶十五萬，聲趨徐州，出藍田，入商山。」</span>程匡柔<span class="shu-ming">唐補紀</span>曰：<span class="yinhao">「楊復光帥十道行營節度使王重榮、李克用等兵士二萬餘人自光泰門入襲，逐至昇陽殿下，殺賊盈萬。黃巢軍敗，陣上奔逃，取藍田關出。」</span><span class="shu-ming">後唐太祖紀年錄</span>：<span class="yinhao">「乙巳，巢敗，焚宮室東走，太祖進收京師。」</span><span class="shu-ming">唐年補錄</span>：<span class="yinhao">「八日，克用等戰渭南，三敗賊軍。九日，巢走。」</span>按楊復光露布云：<span class="yinhao">「今月八日，楊守宗等隨克用自光泰門先入京師。」</span>又云：<span class="yinhao">「賊尙爲堅陣，來抗官軍，自卯至申，羣凶大潰，卽時奔遁，南入商山。」</span>然則官軍以八日入城，賊戰不勝而走，此最可據，今從之。渭南之戰，必在八日以前，諸書皆誤也。</span>賊死及降者甚衆，<span class="jiazhu">降，戶江翻。</span>官軍暴掠，無異於賊，長安室屋及民所存無幾。<span class="jiazhu">幾，居豈翻。</span>巢自藍田入商山，<span class="jiazhu">黃巢先遣兵搤藍田道，故得由此路遁去。</span>多遺珍寶於路，官軍爭取之，不急追，賊遂逸去。</p>
<p class="em2 strong">楊復光遣使告捷，<span class="jiazhu"><span class="shu-ming">考異</span>曰：張𩇕<span class="shu-ming">耆舊傳</span>：<span class="yinhao">「中和三年，北路奏黃巢正月十日敗走，收復長安城訖。三月，北路行營收城，將士並回戈。」</span>句延慶<span class="shu-ming">耆舊傳</span>曰：<span class="yinhao">「四年，北路奏黃巢正月十日敗走，收復長安。三月，北路行營破黃巢將士並回。」</span>延慶悉移𩇕四年事於三年，三年事於四年，而不移其月日，其爲差謬又甚於𩇕。今但云告捷，更不著月日。</span>百官入賀。詔留忠武等軍二萬人，委大明宮留守王徽及京畿制置使田從異部分，守衞長安。<span class="jiazhu">分，扶問翻。</span>五月，加朱玫、李克用、東方逵同平章事。升陝州爲節度，以王重盈爲節度使。又建延州爲保塞軍，以保大行軍司馬延州刺史李孝恭爲節度使。<span class="jiazhu">賞破黃巢、復京城之功也。</span>克用時年二十八，於諸將最少，<span class="jiazhu">少，詩照翻。</span>而破黃巢，復長安，功第一，兵勢最強，諸將皆畏之。克用一目微眇，<span class="jiazhu">眇，彌沼翻，一目小也。</span>時人謂之<span class="yinhao">「獨眼龍」</span>。</p>
<p class="em2 strong">詔以崔璆家貴身顯，爲黃巢相首尾三載，不逃不隱，於所在斬之。<span class="jiazhu">載，子亥翻。</span></p>
<p class="em2 strong"><span class="yinwen">18</span>黃巢使其驍將孟楷將萬人爲前鋒，擊蔡州，節度使秦宗權逆戰而敗；賊進攻其城，宗權遂稱臣於巢，與之連兵。</p>
<p class="em2 strong">初，巢在長安，陳州刺史宛丘趙犨謂將佐曰：<span class="jiazhu">宛丘，後魏項縣也，隋改曰宛丘，唐屬陳州；管下項城縣，乃東魏僑置秣陵縣地，隋改曰項城。犨，昌牛翻。</span><span class="yinhao">「巢不死長安，必東走，陳其衝也。且巢素與忠武爲仇，<span class="jiazhu">巢自初起，與宋威、張自勉等累戰，皆忠武兵也。</span>不可不爲之備。」</span>乃完城塹，繕甲兵，積芻粟；六十里之內，民有資糧者，悉徙之入城。多募勇士，使其弟昶珝、子麓林分將之。<span class="jiazhu">將，卽亮翻。</span>孟楷旣下蔡州，移兵擊陳，軍于項城；犨先示之弱，伺其無備，襲擊之，殺獲殆盡，生擒楷，斬之。巢聞楷死，驚恐，悉衆屯溵水，<span class="jiazhu">珝，況羽翻。項城在陳州東南，溵水在西南。</span>六月，與秦宗權合兵圍陳州，掘塹五重，<span class="jiazhu">重，直龍翻。</span>百道攻之。陳人大恐，犨諭之曰：<span class="yinhao">「忠武素著義勇，陳州號爲勁兵，況吾家久食陳祿，誓與此州存亡。男子當求生於死中，且徇國而死，不愈於臣賊而生乎！有異議者斬！」</span>數引銳兵開門出擊賊，破之。<span class="jiazhu">數，所角翻。</span>巢益怒，營於州北，立宮室百司，爲持久之計。時民間無積聚，賊掠人爲糧，生投於碓磑，<span class="jiazhu">碓，都內翻。磑，五對翻。</span>倂骨食之，號給糧之處曰<span class="yinhao">「舂磨寨」</span>。<span class="jiazhu">舂磨寨，卽設碓磑處。碓以舂，磑以磨。磨，莫臥翻。</span>縱兵四掠，自河南、許、汝、唐、鄧、孟、鄭、汴、曹、濮、徐、兗等數十州，咸被其毒。<span class="jiazhu">此河南，謂洛州河南府。被，皮義翻。</span></p>
<p class="em2 strong"><span class="yinwen">19</span>初，上蔡人劉謙爲嶺南小校，節度使韋宙奇其器，<span class="jiazhu">咸通中，韋宙帥嶺南。</span>以兄女妻之。<span class="jiazhu">妻，七細翻。<span class="shu-ming">考異</span>曰：<span class="shu-ming">新傳</span>：<span class="yinhao">「宙弟岫，亦有名。宙在嶺南，以從女妻小校劉謙。或諫止之，宙曰：『吾子孫或當依之。』」</span>薛居正<span class="shu-ming">五代史</span>：<span class="yinhao">「韋宙出鎭南海，謙時爲牙校，宙以猶女妻之。」</span><span class="shu-ming">北夢瑣言</span>曰：<span class="yinhao">「丞相韋公宙出鎭南海，有小將劉謙者，職級甚卑，氣宇殊異，乃以從女妻之。其內以非我族類，慮招物議，風諸幕僚諫止之。丞相曰：『此人非常流也，他日吾子孫或可依之。』謙以軍功拜封州刺史，韋夫人生子曰隱、曰巖。」</span><span class="shu-ming">十國紀年</span>曰：<span class="yinhao">「劉謙望，字德光，亦名知謙，後止名謙，唐咸通中爲廣州牙將，韋由以兄女妻之。」</span><span class="shu-ming">新傳</span>云岫知謙，恐誤。今從<span class="shu-ming">瑣言</span>、<span class="shu-ming">紀年</span>。</span>謙擊羣盜，屢有功，辛丑，以謙爲封州刺史。<span class="jiazhu">劉謙始此。</span></p>
<p class="em2 strong"><span class="yinwen">20</span>加東川節度使楊師立同平章事。</p>
<p class="em2 strong"><span class="yinwen">21</span>宣武節度使朱全忠帥所部百人赴鎭，<span class="jiazhu">帥，讀曰率。</span>秋，七月，丁卯，至汴州。時汴、宋荐饑，公私窮竭，內外<span class="jiaozhusup">【張：「外」作「則」。】</span>驕軍難制，外爲大敵所攻，無日不戰，衆心危懼，而全忠勇氣益振。詔以黃巢未平，加全忠東北面都招討使。<span class="jiazhu">爲朱全忠以宣武兵併吞諸鎭、卒移唐祚張本。</span></p>
<p class="em2 strong"><span class="yinwen">22</span>南詔遣布燮楊奇肱來迎公主。詔陳敬瑄與書，辭以<span class="yinhao">「鑾輿巡幸，儀物未備，俟還京邑，然後出降。」</span>奇肱不從，直前至成都。</p>
<p class="em2 strong"><span class="yinwen">23</span>李克用自長安引兵還鴈門，尋有詔，以克用爲河東節度使，召鄭從讜詣行在。克用乃自東道過榆次，詣鴈門省其父。<span class="jiazhu">省，悉景翻。</span>克用尋牓河東，安慰軍民曰：<span class="yinhao">「勿爲舊念，各安家業。」</span><span class="jiazhu">以河東之人前此數與克用戰，恐其不自安，故牓諭之。<span class="shu-ming">考異</span>曰：<span class="shu-ming">舊紀</span>：<span class="yinhao">「五月，李克用充河東節度使。七月，詔鄭從讜赴行在。」</span><span class="shu-ming">新紀</span>：<span class="yinhao">「五月，從讜爲司空同平章事。」</span>賈緯<span class="shu-ming">唐年補錄</span>：<span class="yinhao">「五月，制：『李諱可同平章事，充河東節度使。』」</span>（<span class="shu-ming">註</span>云：按薛<span class="shu-ming">史</span>：<span class="yinhao">「晉天福六年，二月，賈緯撰<span class="shu-ming">唐年補錄</span>上之。」</span>又曰：<span class="yinhao">「賈緯，眞定獲鹿人，以唐諸帝<span class="shu-ming">實錄</span>，自武宗以下缺而不紀，乃採掇近代傳聞之事及諸家小說第其年月，編爲<span class="shu-ming">唐年補錄</span>，凡六十五卷。歷事唐、晉、漢、周，故不敢稱克用名。」</span>）<span class="shu-ming">舊·從讜傳</span>：<span class="yinhao">「三年，克用授河東節度，代從讜。五月十五日，從讜離太原，道途多寇，行次絳州，留駐數月。冬，詔使追赴行在，復輔政。」</span><span class="shu-ming">唐末見聞錄</span>曰：<span class="yinhao">「五月，敕除李尙書鴈門節度使。六月二十五日，鴈門節度使李僕射般次於府東路過。六月內，有除目到，相公除替赴闕，鴈門節度李相公除河東節度使。十五日，相公取西明門進發。當月內，新使李相公有牓示，安撫在城軍人百姓，曰：『無懷舊念，各仰安家。』」</span>又曰：<span class="yinhao">「晉王諱克用，中和三年五月一日，自鴈門節度使拜平章事，充河東節度使。」</span>按克用除河東及從讜復輔政，諸書月日不同。<span class="shu-ming">舊紀</span>五月除克用，七月從讜赴行在，不言入相。<span class="shu-ming">新紀</span>五月已爲相，尤誤。<span class="shu-ming">舊·從讜傳</span>，五月十五日離太原，又與<span class="shu-ming">紀</span>相違。<span class="shu-ming">唐年補錄</span>五月制，止褒賞克用、朱玫、東方逵三人，制詞鄙俚，疑其非實。<span class="shu-ming">唐末見聞錄</span>初云六月除河東，後復云五月一日。據<span class="shu-ming">實錄</span>、<span class="shu-ming">後唐太祖紀年錄</span>、薛居正<span class="shu-ming">五代史</span>皆在七月，今從之。從讜此年九月爲東都留守，光啓二年二月方再入相。</span></p>
<p class="em2 strong"><span class="yinwen">24</span>左驍衞上將軍楊復光卒于河中；復光慷慨喜忠義，<span class="jiazhu">喜，許記翻。</span>善撫士卒，軍中慟哭累日，八都將鹿晏弘等各以其衆散去。田令孜素畏忌之，聞其卒，甚喜，因擯斥其兄樞密使復恭爲飛龍使。令孜專權，人莫與之抗，惟復恭數與之爭得失，故令孜惡之，復恭因稱疾歸藍田。<span class="jiazhu">數，所角翻。惡，烏路翻。</span></p>
<p class="em2 strong"><span class="yinwen">25</span>以成德留後王鎔、魏博留後樂行達、天平留後朱瑄爲本道節度使。</p>
<p class="em2 strong"><span class="yinwen">26</span>司徒、門下侍郎、同平章事鄭畋，雖當播越，猶謹法度。田令孜爲判官吳圓求郎官，<span class="jiazhu">吳圓，田令孜之屬官。爲，于僞翻。</span>畋不許；陳敬瑄欲立於宰相之上，畋以故事，使相品秩雖高，皆居眞相之下，固爭之；<span class="jiazhu">唐末，凡節度使帶平章事及檢校三省長官、三公、三師者，皆謂之使相。</span>二人乃令鳳翔節度使李昌言上言：<span class="yinhao">「軍情猜忌，不可令畋扈從過此。」</span><span class="jiazhu">元年，昌言逐畋以攘鳳翔，故二人嗾之上言，以罷畋相。自是之後，朝廷進退宰相，率受制於藩鎭矣。從，才用翻。</span>畋亦累表辭位，乃罷爲太子太保，又以其子兵部侍郎凝績爲彭州刺史，使之就養。<span class="jiazhu">宋白曰：唐垂拱三年，以益州九隴縣置彭州，取古天彭關爲名。養，羊尙翻。</span>以兵部尙書判度支裴淯爲中書侍郎、同平章事。</p>
<p class="em2 strong"><span class="yinwen">27</span>八月，甲辰，李克用至晉陽，<span class="jiazhu">李克用自此以晉陽爲爭天下根本。</span>詔以前振武節度使李國昌爲代北節度使，鎭代州。</p>
<p class="em2 strong"><span class="yinwen">28</span>升湖南爲欽化軍，以觀察使閔勗爲節度使。</p>
<p class="em2 strong"><span class="yinwen">29</span>九月，加陳敬瑄兼中書令，進爵潁川郡王。</p>
<p class="em2 strong"><span class="yinwen">30</span>感化節度使時溥營於溵水；<span class="jiazhu">遏黃巢之兵，且爲陳州聲援也。</span>加溥東面兵馬都統。</p>
<p class="em2 strong"><span class="yinwen">31</span>以荊南留後陳儒爲節度使。</p>
<p class="em2 strong"><span class="yinwen">32</span>昭義節度使孟方立，以潞州地險人勁，屢篡主帥，欲漸弱之，乃遷治所於邢州，<span class="jiazhu">事見上年。帥，所類翻。</span>大將家及富室皆徙山東，潞人不悅。監軍祁審誨因人心不安，使武鄕鎭使安居受潛以蠟丸乞師於李克用，請復軍府於潞州。<span class="jiazhu">武鄕與河東巡屬遼州鄰境，故使其鎭將乞師。是後方鎭率分置鎭將於諸縣，縣令不得舉其職矣。宋白曰：武鄕縣本漢涅縣地，晉始置武鄕郡，縣屬焉。</span>冬，十月，克用遣其將賀公雅等赴之，爲方立所敗；<span class="jiazhu">敗，補邁翻。</span>又遣李克脩擊之，辛亥，取潞州，<span class="jiazhu"><span class="shu-ming">考異</span>曰：<span class="shu-ming">實錄</span>：<span class="yinhao">「克用表李克脩爲節度使，於是分昭義軍五州爲二鎭。」</span>薛居正<span class="shu-ming">五代史·孟方立傳</span>曰：<span class="yinhao">「潞人陰乞師於武皇，中和三年十月，武皇遣李克脩將兵赴之，方立拒戰，大敗之。由是連收澤、潞二郡，乃以克脩爲節度使。」</span>按薛<span class="shu-ming">史·張全義傳</span>：<span class="yinhao">「諸葛爽表全義爲澤州刺史，爽率，李罕之據澤州。」</span>蓋克脩止得潞州，澤爲河陽所取也。</span>殺其刺史李殷銳。是後克用每歲出兵爭山東，三州之人半爲俘馘，野無稼穡矣。<span class="jiazhu">昭義邢、洺、磁三州在山東。</span></p>
<p class="em2 strong"><span class="yinwen">33</span>以宗女爲安化長公主，<span class="jiazhu">慶州安化郡。</span>妻南詔。<span class="jiazhu">妻，七細翻。</span></p>
<p class="em2 strong"><span class="yinwen">34</span>劉漢宏將十餘萬衆出西陵，將擊董昌；戊午，錢鏐濟江迎戰，大破之，漢宏易服持鱠刀而遁。<span class="jiazhu">使敵人見之以爲庖丁，不疑爲漢宏也。</span>己未，漢宏收餘衆四萬又戰，鏐又破之，斬其弟漢容及將辛約。</p>
<p class="em2 strong"><span class="yinwen">35</span>十一月，甲子朔，秦宗權圍許州。</p>
<p class="em2 strong"><span class="yinwen">36</span>忠武大將鹿晏弘帥所部自河中南掠襄、鄧、金、洋，所過屠滅，聲云西赴行在。<span class="jiazhu">宋白曰：金州，漢漢中郡之西城縣也。魏文帝置西城郡，後改魏興郡；梁置北梁州，尋改爲南梁州；西魏置東梁州，因其地出金，改爲金州。洋州，漢成固縣地，後漢封班超於此。晉爲南鄕縣，尋改西鄕，西魏置洋州。帥，讀曰率。洋，音祥。</span>十二月，至興元，逐節度使牛勗，勗奔龍州西山。<span class="jiazhu">龍州西山，松、茂二州界，時已沒於蠻中。</span>晏弘據興元，自稱留後。</p>
<p class="em2 strong"><span class="yinwen">37</span>武寧節度使時溥<span class="jiazhu"><span class="yinhao">「武寧」</span>，當作<span class="yinhao">「感化」</span>。</span>因食中毒，<span class="jiazhu">中，竹仲翻。</span>疑判官李凝古而殺之。凝古父損，爲右散騎常侍，在成都，溥奏凝古與父同謀；田令孜受溥賂，令御史臺鞫之。侍御史王華爲損論冤，令孜矯詔移損下神策獄，<span class="jiazhu">爲，于僞翻。下，戶嫁翻。</span>華拒而不遣。蕭遘奏：<span class="yinhao">「李凝古行毒，事出曖昧，已爲溥所殺，父損相別數年，聲問不通，安得誣以同謀！溥恃功亂法，陵蔑朝廷，欲殺天子侍臣；若徇其欲，行及臣輩，朝廷何以自立！」</span>由是損得免死，歸田里。時令孜專權，羣臣莫敢迕視，<span class="jiazhu">迕，五故翻。</span>惟遘屢與爭辯，朝廷倚之。</p>
<p class="em2 strong"><span class="yinwen">38</span>升浙東爲義勝軍，以劉漢宏爲節度使。</p>
<p class="em2 strong"><span class="yinwen">39</span>趙犨遣人間道求救於鄰道，<span class="jiazhu">間，古莧翻。</span>於是周岌、時溥、朱全忠皆引兵救之。全忠與黃巢之黨戰於鹿邑，敗之，斬首二千餘級，遂引兵入亳州而據之。<span class="jiazhu">鹿邑，後魏陳留武平縣也，隋開皇十八年，更名鹿邑，唐屬亳州。<span class="shu-ming">九域志</span>：在州西一百三十里。敗，補邁翻。</span></p>
<div class="yeartoc" id="year_toc_884"><p class="strong"><span class="section" id="title-5"><span data-head-description="僖宗惠聖恭定孝皇帝中之下" data-head-level="h4" data-head-title="中和四年">四年</span></span><span class="biaozhusup" data-rel="">（甲辰、八八四年）</span></p></div>
<p class="em2 strong"><span class="yinwen">1</span>春，正月，以鹿晏弘爲興元留後。</p>
<p class="em2 strong"><span class="yinwen">2</span>賜魏博節度使樂行達名彥禎。</p>
<p class="em2 strong"><span class="yinwen">3</span>東川節度使楊師立以陳敬瑄兄弟權寵之盛，<span class="jiazhu">田令孜、陳敬瑄兄弟也。</span>心不能平。敬瑄之遣高仁厚討韓秀昇也，<span class="jiazhu">見上［年］二月。</span>語之曰：<span class="yinhao">「成功而還，<span class="jiazhu">語，牛倨翻。還，從宣翻。</span>當奏天子，以東川相賞。」</span>師立聞之，怒曰：<span class="yinhao">「彼此列藩，而遽以我疆土許人，是無天地也！」</span>田令孜恐其爲亂，因其不發兵防遏，徵師立爲右僕射。</p>
<p class="em2 strong"><span class="yinwen">4</span>黃巢兵尙強，周岌、時溥、朱全忠不能支，共求救於河東節度使李克用。二月，克用將蕃、漢兵五萬出天井關；河陽節度使諸葛爽辭以河橋不完，<span class="jiazhu">謂河陽橋也。</span>屯兵萬善以拒之。克用乃還兵自陝、河中渡河而東。<span class="jiazhu"><span class="shu-ming">考異</span>曰：<span class="shu-ming">唐末見聞錄</span>：<span class="yinhao">「晉王三月十三日發大軍討黃巢。」</span><span class="shu-ming">太祖紀年錄</span>：<span class="yinhao">「正月，太祖帥師五萬自澤潞將下天井關，河陽屯萬善，乃改轅蒲、陝渡河。」</span>薛居正<span class="shu-ming">五代史</span>但云四年春。按四月已與巢戰，三月十三發日晉陽，似太晚。又克用表云：<span class="yinhao">「昨二月內，頻得陳、許、徐、汴書牒。」</span>今從<span class="shu-ming">舊傳</span>。又克用自訴上表云：<span class="yinhao">「遂從陝服，徑達許田。」</span>是於蒲、陝兩道度兵也。</span></p>
<p class="em2 strong"><span class="yinwen">5</span>楊師立得詔書，怒，不受代，殺官告使及監軍使，<span class="jiazhu">官告使，奉右僕射告身以徵師立者也。監軍使，東川監軍。</span>舉兵，以討陳敬瑄爲名，大將有諫者輒殺之，進屯涪城，<span class="jiazhu">涪城，漢涪縣地，東晉置始平郡，後魏改爲涪城及潼縣，隋改潼爲涪城，唐初屬綿州，後屬梓州。<span class="shu-ming">九域志</span>：在州西北五十五里。涪，音浮。</span>遣其將郝蠲襲綿州，不克。丙午，以陳敬瑄爲西川、東川、山南西道都指揮、招討、安撫、處置等使。<span class="jiazhu">處，昌呂翻。</span>三月，甲子，楊師立移檄行在百官及諸道將吏士庶，數陳敬瑄十罪，<span class="jiazhu"><span class="shu-ming">考異</span>曰：張𩇕<span class="shu-ming">耆舊傳</span>：<span class="yinhao">「中和四年，四月十五日，東川楊師立反。」</span>下載師立檄文，則云<span class="yinhao">「三月三日」</span>，自相違。今從<span class="shu-ming">實錄</span>。數，所具翻。</span>自言集本道將士、八州壇丁共十五萬人，<span class="jiazhu">按<span class="shu-ming">新書·路巖傳</span>，巖帥西川，置定邊軍於邛州，扼大度，治故關，取壇丁子弟，敎擊刺，使補屯籍。則壇丁者，蜀中邊郡民兵也。又按路振<span class="shu-ming">九國志</span>，石處溫事孟知祥，補萬州管內諸壇點檢指揮使。見得蜀中諸郡皆有壇丁。</span>長驅問罪。詔削師立官爵，以眉州防禦使高仁厚爲東川留後，將兵五千討之，以西川押牙楊茂言爲行軍副使。</p>
<p class="em2 strong"><span class="yinwen">6</span>朱全忠擊黃巢瓦子寨，拔之；<span class="jiazhu">黃巢撤民居以爲寨屋，謂之瓦子寨。</span>巢將陝人李唐賓、楚丘王虔裕降于全忠。<span class="jiazhu">陝，失冉翻。降，戶江翻。</span></p>
<p class="em2 strong"><span class="yinwen">7</span>婺州人王鎭執刺史黃碣，降于錢鏐。<span class="jiazhu">碣，其謁翻。</span>劉漢宏遣其將婁賚殺鎭而代之，浦陽鎭將蔣瓌召鏐兵共攻婺州，<span class="jiazhu"><span class="shu-ming">水經註</span>：浦陽江源出烏傷縣，東逕諸曁縣，與洩溪合。唐婺州，漢烏傷之地也，天寶十三載，分婺州之義烏、蘭溪及杭州之富陽，置浦陽縣。</span>擒賚而還。碣，閩人也。</p>
<p class="em2 strong"><span class="yinwen">8</span>高騈從子左驍衞大將軍澞，<span class="jiazhu">從，才用翻。澞，麌俱翻。</span>疏呂用之罪狀二十餘幅，密以呈騈，且泣曰：<span class="yinhao">「用之內則假神仙之說，蠱惑尊聽；外則盜節制之權，殘賊百姓；將佐懼，死莫之敢言。歲月浸深，羽翼將成，苟不除之，恐高氏奕代勳庸，一朝掃地矣！」</span>因嗚咽不自勝。<span class="jiazhu">勝，音升。</span>騈曰：<span class="yinhao">「汝醉邪！」</span>命扶出。明日，以澞狀示用之，用之曰：<span class="yinhao">「四十郎嘗以空乏見告，<span class="jiazhu">澞第四十。</span>未獲遵命，故有此憾。」</span>因出澞手書數幅呈之。騈甚慚，遂禁澞出入；後月餘，以澞知舒州事。</p>
<p class="em2 strong">羣盜陳儒攻舒州，澞求救於廬州。楊行愍力不能救，謀於其將李神福，神福請不用寸刃而逐之。乃多齎旗幟，間道入舒州，<span class="jiazhu"><span class="shu-ming">九域志</span>：廬州南至舒州四百二十里。間，古莧翻。</span>頃之，引舒州兵建廬州旗幟而出，指畫地形，若布大陳狀；賊懼，宵遁。<span class="jiazhu">賊畏廬州兵，故宵遁。兵有先聲而後實，此其近之。</span>神福，洺州人也。<span class="jiazhu">路振<span class="shu-ming">九國志</span>曰：李神福，洺州人，隸上黨軍籍。高駢兼諸道行營都統，神福從州將戍淮海，因投楊行密。</span></p>
<p class="em2 strong">久之，羣盜吳迥、李本復攻舒州，<span class="jiazhu">復，扶又翻。</span>澞不能守，棄城走，騈使人就殺之。楊行愍遣其將合肥陶雅、清流張訓等將兵擊吳迥、李本，擒斬之，<span class="jiazhu">合肥，漢古縣，唐帶廬州。清流，漢全椒縣地，隋置清流縣，唐帶滁州。</span>以雅攝舒州刺史。秦宗權遣其弟將兵寇廬州，據舒城，<span class="jiazhu">開元二十三年，分合肥、廬江置舒城縣，屬廬州。<span class="shu-ming">九域志</span>：在州西南一百一十里。</span>楊行愍遣其將合肥田頵擊走之。<span class="jiazhu">頵，於倫翻。</span></p>
<p class="em2 strong"><span class="yinwen">9</span>前杭州刺史路審中客居黃州，<span class="jiazhu">路審中爲董昌所拒，見上卷元年。</span>聞鄂州刺史崔紹卒，募兵三千人入據之。武昌牙將杜洪亦逐岳州刺史而代之。</p>
<p class="em2 strong"><span class="yinwen">10</span>黃巢圍陳州幾三百日，<span class="jiazhu">幾，居依翻。</span>趙犨兄弟與之大小數百戰，雖兵食將盡，而衆心益固。李克用合許、汴、徐、兗之軍于陳州；時尙讓屯太康，<span class="jiazhu">太康，漢陽夏縣，隋改曰太康，以縣東有太康城也，唐屬陳州。</span>夏，四月，癸巳，諸軍進拔太康。黃思鄴屯西華，<span class="jiazhu">西華，漢縣，唐屬陳州。<span class="shu-ming">九域志</span>：在州西八十里。</span>諸軍復攻之，<span class="jiazhu">復，扶又翻；下同。</span>思鄴走。黃巢聞之懼，退軍故陽里，<span class="jiazhu">故陽里在陳州城北。</span>陳州圍始解。</p>
<p class="em2 strong">朱全忠聞黃巢將至，引軍還大梁。五月，癸亥，大雨，平地三尺，黃巢營爲水所漂，且聞李克用將至，遂引兵東北趣汴州，<span class="jiazhu">趣，七喻翻。</span>屠尉氏。尙讓以驍騎五千進逼大梁，至于繁臺；<span class="jiazhu">繁臺，本師曠吹臺，梁孝王增築。<span class="shu-ming">水經註</span>：吹臺在浚儀城南牧澤之右。牧澤者，今之蒲關澤，卽此澤也。</span>宣武將豐人朱珍、南華龐師古擊卻之。<span class="jiazhu">豐，漢縣，唐屬徐州。<span class="shu-ming">九域志</span>：在徐州西北一百四十里。</span>全忠復告急於李克用，丙寅，克用與忠武都監使田從異發許州，戊辰，追及黃巢於中牟北王滿渡，<span class="jiazhu">按<span class="shu-ming">舊書·帝紀</span>，王滿渡乃汴河所經津濟之地。</span>乘其半濟，奮擊，大破之，殺萬餘人，賊遂潰。尙讓帥其衆降時溥，<span class="jiazhu">帥，讀曰率；下同。</span>別將臨晉李讜、曲周霍存、甄城葛從周、冤句張歸霸及<span class="jiaozhusup">【章：十二行本「及」下有「從」字；乙十一行本同；孔本同；張校同。】</span>弟歸厚帥其衆降朱全忠。<span class="jiazhu">臨晉，古地名，隋分猗氏，置桑泉縣，天寶十三載，改爲臨晉，屬河中府。<span class="shu-ming">九域志</span>：在府北六十五里。曲周，漢古縣，中廢，隋分洺水復置，唐屬洺州，宋廢爲鎭，屬雞澤縣。<span class="yinhao">「甄城」</span>，當作<span class="yinhao">「鄄城」</span>，亦漢古縣，唐帶濮州。史言朱全忠後吞諸鎭，多用所降黃巢將。鄄，古掾翻。<span class="shu-ming">考異</span>曰：崇文院有<span class="shu-ming">梁功臣列傳</span>，不著撰人名氏，云：<span class="yinhao">「張歸厚，祖興，父處讓。歸厚中和末，與伯季自冤句相率來投。」</span>薛居正<span class="shu-ming">五代史</span>：<span class="yinhao">「張歸霸祖進言，父實。」</span><span class="shu-ming">歸厚傳</span>無父、祖，但云與兄歸霸皆來降。據<span class="shu-ming">梁功臣傳</span>，父祖與歸霸不同，當是從弟。</span>巢踰汴而北，己巳，克用追擊之於封丘，又破之。庚午夜，復大雨，賊驚懼東走，克用追之，過胙城、匡城。<span class="jiazhu">胙城，漢南燕縣，隋改曰胙城，唐屬滑州。<span class="shu-ming">九域志</span>：在州南九十里。宋白曰：胙城縣，本古之胙國，又爲古之燕國，漢爲南燕縣。隋文帝因覽奏狀，見南燕縣名，因曰：<span class="yinhao">「今天下一統，何南燕之有！」</span>遂改爲胙城。</span>巢收餘衆近千人，東奔兗州；<span class="jiazhu">近，其靳翻。</span>辛未，克用追至冤句，騎能屬者纔數百人，<span class="jiazhu">屬，之欲翻。</span>晝夜行二百餘里，人馬疲乏，糧盡，乃還汴州，欲裹糧復追之，獲巢幼子及乘輿器服符印，<span class="jiazhu">乘，繩證翻。</span>得所掠男女萬人，悉縱遣之。</p>
<p class="em2 strong"><span class="yinwen">11</span>癸酉，高仁厚屯德陽，楊師立遣其將鄭君雄、張士安據鹿頭關以拒之。</p>
<p class="em2 strong"><span class="yinwen">12</span>甲戌，李克用至汴州，營於城外；朱全忠固請入城，館於上源驛。<span class="jiazhu">晉天福五年，改東京上源驛爲都亭驛。</span>全忠就置酒，聲樂、饌具皆精豐，禮貌甚恭；克用乘酒使氣，語頗侵之，<span class="jiazhu">饌，雛戀翻，又雛睆翻。李克用蓋言全忠從黃巢爲寇，觸其實也。</span>全忠不平。薄暮，罷酒，從者皆霑醉，<span class="jiazhu">霑醉，言飲酒大醉，胸襟霑濕，不能自持也。從，才用翻。</span>宣武將楊彥洪密與全忠謀，連車樹栅以塞衢路，<span class="jiazhu">塞，悉則翻。</span>發兵圍驛而攻之，呼聲動地。克用醉，不之聞；親兵薛志勤、史敬思等十餘人格鬬，侍者郭景銖滅燭，扶克用匿牀下，以水沃其面，徐告以難，<span class="jiazhu">呼，火故翻。難，乃旦翻。</span>克用始張目援弓而起。志勤射汴人，死者數十。<span class="jiazhu">援，于元翻。射，而亦翻。</span>須臾，煙火四合，會大雨震電，天地晦冥，志勤扶克用帥左右數人<span class="jiazhu">帥，讀曰率。</span>踰垣突圍，乘電光而行，汴人扼橋，力戰得度，史敬思爲後拒，戰死。克用登尉氏門，<span class="jiazhu">尉氏門，汴城南門也，梁開平元年改爲高明門，晉天福三年改爲薰風門。</span>縋城得出，監軍陳景思等三百餘人，皆爲汴人所殺。楊彥洪謂全忠曰：<span class="yinhao">「胡人急則乘馬，見乘馬則射之。」</span>是夕，彥洪乘馬適在全忠前，全忠射之，殪。<span class="jiazhu">射，而亦翻。殪，壹計翻。<span class="shu-ming">考異</span>曰：<span class="shu-ming">梁太祖編遺錄</span>：<span class="yinhao">「甲戌，幷帥自曹南旋師，上出封丘門迎勞之。克用堅請入州內，上初止之，乃於門外陳設次舍，將安泊之。克用不諾，因縱蕃騎突入，馳至上源驛。旣不可遏，上乃與之並轡，送至驛亭。是日晚備宴，宴罷，復張樂，繼燭而飲。克用酒酣使氣，廣須樂妓，頗恣無厭之欲；又以醜言陵侮於上。時蕃將皆被甲冑以衞克用。上旣甚不懽，遽起圖之，遂令都將楊彥洪潛率甲士入驛戮之。時夜將半，克用沈醉，忽大雷雨暴至，克用不覺，近侍人乃滅燭推於床下藏之。蕃戎與我師鬬，戰移時方敗，楊彥洪中流矢而斃。是時陰黑，克用遇一卒，背負登尉氏門，因得懸縋而出，乘牛行數里以投其衆，餘親衞數百人，皆勦之。其後克用至太原，以是事表訴于唐帝，蒲帥亦繼馳書請上與克用和解，上終不釋憾。」</span>此乃敬翔飾非，今不取。<span class="shu-ming">實錄</span>：<span class="yinhao">「甲戌，李克用次汴州，駐軍近郊，朱全忠請館于上源驛，乃以腹心三百餘自衞。全忠以克用兵從簡少，大軍在遠，謀害也。是夜，置酒，宴罷，以兵圍驛，縱火焚之。」</span>薛居正<span class="shu-ming">五代史·梁太祖紀</span>曰：<span class="yinhao">「五月，甲戌，帝與晉軍振旅歸汴，館克用於上源驛，旣而備犒宴之禮。克用乘醉任氣，帝不平之。是夜，命甲士圍而攻之。」</span><span class="shu-ming">後唐武皇紀</span>曰：<span class="yinhao">「班師過汴，汴帥迎勞於封禪寺，請武皇休於府第，乃館於上源驛。是夜，張樂陳宴席，武皇酒酣，戲諸侍妓，與汴帥握手，敍破賊事以爲樂。汴帥素忌武皇，乃與其將楊彥洪密謀竊發，攻傳舍。」</span>按全忠是時兵力尙微，天下所與爲敵者，非特患克用一人，而借使殺之，不能併其軍，奪其地也。蓋克用恃功，語或輕慢，全忠出於一時之忿耳。今從薛<span class="shu-ming">史·梁紀</span>。</span></p>
<p class="em2 strong">克用妻劉氏，多智略，左右先脫歸者以汴人爲變告，劉氏神色不動，立斬之，陰召大將約束，謀保軍以還。比明，克用至，<span class="jiazhu">還，從宣翻。比，必利翻，及也。</span>欲勒兵攻全忠，劉氏曰：<span class="yinhao">「公比爲國討賊，救東諸侯之急，<span class="jiazhu">比，毗至翻，近也。爲，于僞翻。東諸侯，用<span class="shu-ming">左傳</span>語，謂東方諸鎭。</span>今汴人不道，乃謀害公，自當訴之朝廷。若擅舉兵相攻，則天下孰能辨其曲直！且彼得以有辭矣。」</span>克用從之，引兵去，但移書責全忠。全忠復書曰：<span class="yinhao">「前夕之變，僕不之知，朝廷自遣使者與楊彥洪謀，彥洪旣伏其辜，惟公諒察。」</span></p>
<p class="em2 strong">克用養子嗣源，年十七，從克用自上源出，矢石之間，獨無所傷。嗣源本胡人，名邈佶烈，無姓。<span class="jiazhu">李嗣源始此。佶，極吉翻。</span>克用擇軍中驍勇者，多養爲子，名回鶻張政之子曰存信，<span class="jiazhu">按薛居正<span class="shu-ming">五代史</span>，存信本名張汚落。</span>振武孫重進曰存進，許州王賢曰存賢，安敬思曰存孝，皆冒姓李氏。<span class="jiazhu">此所謂義兒也。歐陽脩曰：唐自沙陀起代北，其所與俱，皆一時雄傑虓武之士，往往養爲兒，號義兒軍。</span></p>
<p class="em2 strong">丙子，克用至許州故寨，求糧於周岌，岌辭以糧乏，乃自陝濟河還晉陽。</p>
<p class="em2 strong"><span class="yinwen">13</span>鄭君雄、張士安堅壁不出，高仁厚曰：<span class="yinhao">「攻之則彼利我傷，圍之則彼困我逸。」</span>遂列十二寨圍之。丁丑，夜二鼓，<span class="jiazhu">夜二鼓，夜二更也。持更者每一更則鼓一聲，二更則鼓二聲，故謂二更爲二鼓，亦謂之乙夜。</span>君雄等出勁兵掩擊城北副使寨，楊茂言不能禦，帥衆棄寨走，<span class="jiazhu">帥，讀曰率；下同。</span>其旁數寨見副使走，亦走。東川人倂兵南攻中軍，仁厚聞之，大開寨門，設炬火照之，自帥士卒爲兩翼伏道左右。賊至，見門開，不敢入，還去，仁厚發伏擊之，東川兵大奔，追至城下，蹙之壕中，斬獲甚衆而還。</p>
<p class="em2 strong">仁厚念諸棄寨走者，明旦所當誅殺甚多，乃密召孔目官張韶，諭之曰：<span class="yinhao">「爾速遣步探子將數十人分道追走者，<span class="jiazhu">步深子，遣之間步以刺探敵人，因名之。探，他紺翻。</span>自以爾意諭之曰：『僕射幸不出寨，皆不知，<span class="jiazhu">仁厚以平阡能等之功，進檢校僕射。</span>汝曹速歸，來旦牙參，<span class="jiaozhusup">【章：十二行本「參」下有「如常」二字；乙十一行本同；孔本同；張校同；退齋校同。】</span>勿憂也。』」</span><span class="jiazhu">凡行營諸將，每旦赴大將營牙參。</span>韶素名長者，<span class="jiazhu">長，知兩翻。</span>衆信之，至四鼓，皆還寨；惟楊茂言走至張把，乃追及之。<span class="jiazhu"><span class="shu-ming">九域志</span>：梓州郪縣有張杷鎭。<span class="yinhao">「把」</span>，當作<span class="yinhao">「杷」</span>。</span>仁厚聞諸寨漏鼓如故，喜曰：<span class="yinhao">「悉歸矣！」</span>詰旦，諸將牙集，<span class="jiazhu">詰，去吉翻。</span>以爲仁厚誠不知也。坐良久，仁厚謂茂言曰：<span class="yinhao">「昨夜聞副使身先士卒，走至張把，有諸？」</span><span class="jiazhu">先，悉薦翻。</span>對曰：<span class="yinhao">「昨夜聞賊攻中軍，左右言僕射已去，遂策馬參隨，旣而審其虛，復還寨中。」</span>仁厚曰：<span class="yinhao">「仁厚與副使俱受命天子，將兵討賊，若仁厚先走，副使當叱下馬，行軍法，代總軍事，然後奏聞。今副使旣先走，又爲欺罔，理當何如？」</span>茂言拱手曰：<span class="yinhao">「當死。」</span>仁厚曰：<span class="yinhao">「然！」</span>命左右扶下，斬之，諸將股栗。仁厚乃召昨夜所俘虜數十人，釋縛縱歸。<span class="jiazhu">縱俘，使歸言其事。</span>君雄等聞之懼，曰：<span class="yinhao">「彼軍法嚴整如是，自今兵不可復出矣！」</span><span class="jiazhu"><span class="shu-ming">左傳</span>：晉人伐鄭，蒐焉而還，中行桓子之謀也。曰：<span class="yinhao">「示之以整，使謀而來。」</span>鄭於是懼。其後卒請成於晉。用兵嚴整，敵人懼之，蓋自古然矣。復，扶又翻。</span></p>
<p class="em2 strong"><span class="yinwen">14</span>庚辰，時溥遣其將李師悦將兵萬人追黃巢。</p>
<p class="em2 strong"><span class="yinwen">15</span>癸未，高仁厚陳於鹿頭關城下，<span class="jiazhu">陳，讀曰陣；下同。</span>鄭君雄等悉衆出戰。仁厚設伏於陳後，陽敗走，君雄等追之，伏發，君雄等大敗；是夕，遁歸梓州。陳敬瑄發兵三千以益仁厚軍，進圍梓州。</p>
</div></body></html>