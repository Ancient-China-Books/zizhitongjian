<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>資治通鑑-卷第四十・漢紀三十二・世祖光武皇帝上之上</title><meta content="width=device-width initial-scale=1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀三十二">漢紀三十二</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">起旃蒙作噩<span class="biaozhusup" data-rel="">（乙酉）</span>，盡柔兆閹茂<span class="biaozhusup" data-rel="">（丙戌）</span>，凡二年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="世祖光武皇帝上之上">世祖光武皇帝上之上</span></span></h5>
<p class="" id="p1"><a class="gg-link" href="#p1" onclick="return changeColor(this);"></a><span class="jiazhu">諱秀，字文叔。賢曰：<span class="shu-ming">禮</span>，祖有功而宗有德。光武中葉興，故廟稱世祖。<span class="shu-ming">諡法</span>，能紹前業曰光；克定禍亂曰武。伏侯<span class="shu-ming">古今註</span>曰：<span class="yinhao">「秀」</span>之字曰<span class="yinhao">「茂」</span>。伯、仲、叔、季，兄弟之次。長兄伯升，次仲，故字文叔焉。</span></p>
<div class="yt" id="y25"><p class="strong" id="p2"><a class="gg-link" href="#p2" onclick="return changeColor(this);"></a><span class="section" id="title-3"><span data-head-description="世祖光武皇帝上之上" data-head-level="h4" data-head-title="建武元年">建武元年</span></span><span class="biaozhusup" data-rel="">（乙酉、二五年）</span><span class="jiazhu">是年六月，卽位，改元。</span></p></div>
<p class="em2 strong" id="p3"><a class="gg-link" href="#p3" onclick="return changeColor(this);"></a><span class="yinwen">1</span>春，正月，方望與安陵人弓林<span class="jiazhu"><span class="shu-ming">姓譜</span>：弓，魯大夫叔弓之後；又孔子弟子有仲弓，又有馯臂子弓。</span>共立前定安公嬰爲天子，聚黨數千人，居臨涇。<span class="jiazhu">臨涇縣，屬安定郡。賢曰：今涇州縣。</span>更始遣丞相松等擊破，皆斬之。</p>
<p class="em2 strong" id="p4"><a class="gg-link" href="#p4" onclick="return changeColor(this);"></a><span class="yinwen">2</span>鄧禹至箕關，<span class="jiazhu">賢曰：箕關，在今王屋縣東。余據唐王屋縣屬懷州。<span class="shu-ming">水經註</span>：箕關故城在垣縣。</span>擊破河東都尉，進圍安邑。<span class="jiazhu">縣名，屬河東郡。</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a><span class="yinwen">3</span>赤眉二部俱會弘農。更始遣討難將軍蘇茂拒之；<span class="jiazhu">難，乃旦翻。</span>茂軍大敗。赤眉衆遂大集，乃分萬人爲一營，凡三十營。三月，更始遣丞相松與赤眉戰於蓩鄕，<span class="jiazhu">賢曰：蓩，音莫老翻；<span class="shu-ming">字林</span>曰：毒草也；因以爲地名。<span class="shu-ming">續漢志</span>，弘農有蓩鄕。<span class="shu-ming">東觀記</span>曰：崇等入至弘農枯樅山下，與茂戰。崇北至蓩鄕，轉至湖。湖卽湖城縣也。以此而言，其地蓋在今虢州湖城縣之間。</span>松等大敗，死者三萬餘人；赤眉遂轉北至湖。</p>
<p class="em2 strong" id="p6"><a class="gg-link" href="#p6" onclick="return changeColor(this);"></a><span class="yinwen">4</span>蜀郡功曹李熊說公孫述宜稱天子。<span class="jiazhu">說，輸芮翻。</span>夏，四月，述卽帝位，號成家，<span class="jiazhu">賢曰：以起成都，故號成家。</span>改元龍興；<span class="jiazhu">時有龍出其府，因以紀元。</span>李<span class="jiaozhusup">〔章：十二行本「李」上有「以」字；乙十一行本同；孔本同；張校同。〕</span>熊爲大司徒，述弟光爲大司馬，恢爲大司空。越雟任貴據郡降述。<span class="jiazhu">王莽天鳳三年，任貴據越巂。巂，音髓。任，音壬。</span></p>
<p class="em2 strong" id="p7"><a class="gg-link" href="#p7" onclick="return changeColor(this);"></a><span class="yinwen">5</span>蕭王北擊尤來、大槍、五幡於元氏，<span class="jiazhu"><span class="shu-ming">地理志</span>，元氏縣屬常山郡。闞駰曰：趙公子元之封邑，故曰元氏。</span>追至北平，連破之；<span class="jiazhu">賢曰：北平縣，屬中山國，今易州永樂縣也。</span>又戰於順水北，<span class="jiazhu">賢曰：<span class="shu-ming">水經註</span>云：徐水經北平縣故城北，光武追銅馬、五幡，破之於順水，卽徐水之別名也。今在易州。<span class="shu-ming">括地志</span>：徐水過北平縣界而東流，又東逕清苑城。</span>乘勝輕進，反爲所敗。<span class="jiazhu">敗，補邁翻。</span>王自投高岸，突<span class="jiaozhusup">〔章：十二行本「突」上有「遇」字；乙十一行本同；孔本同；張校同；退齋校同。〕</span>騎王豐下馬授王，<span class="jiazhu">騎，奇寄翻；下同。</span>王僅而得免；散兵歸保范陽。<span class="jiazhu">賢曰：縣名，在范水之陽，屬涿郡。范陽故城在今易州易縣東南。</span>軍中不見王，或云已殺，<span class="jiaozhusup">〔章：十二行本「殺」作「歿」；乙十一行本同；孔本同。〕</span>諸將不知所爲，吳漢曰：<span class="yinhao">「卿曹努力！王兄子在南陽，何憂無主！」</span><span class="jiazhu">兄子，謂伯升子章及興也。</span>衆恐懼，數日乃定。賊雖戰勝，而憚王威名，夜，遂引去。大軍復進<span class="jiaozhusup">〔章：十二行本「進」作「追」；乙十一行本同；張校同。〕</span>至安次，連戰，破之。<span class="jiazhu">復，扶又翻。賢曰：安次，縣名，屬渤海郡，今幽州縣也；故城在縣東。按我朝霸州文安縣，本漢安次縣地。</span>賊退入漁陽，所過虜掠。強弩將軍陳俊言於王曰：<span class="yinhao">「賊無輜重，<span class="jiazhu">重，直用翻。</span>宜令輕騎出賊前，使百姓各自堅壁以絕其食，可不戰而殄也。」</span>王然之，遣俊將輕騎馳出賊前，視人保壁堅完者，敕令固守；放散在野者，因掠取之。賊至，無所得，遂散敗。王謂俊曰：<span class="yinhao">「困此虜者，將軍策也。」</span></p>
<p class="em2 strong" id="p8"><a class="gg-link" href="#p8" onclick="return changeColor(this);"></a><span class="yinwen">6</span>馮異遺李軼書，爲陳禍福，<span class="jiazhu">遺，于季翻。爲，于僞翻。</span>勸令歸附蕭王；軼知長安已危，而以伯升之死，心不自安，<span class="jiazhu">事見上卷更始元年。</span>乃報書曰：<span class="yinhao">「軼本與蕭王首謀造漢，<span class="jiazhu">事見三十八卷王莽地皇三年。</span>今軼守洛陽，將軍鎭孟津，俱據機軸，<span class="jiazhu">賢曰：機，弩牙也。軸，車軸也。皆在物之要，故取喻焉。</span>千載一會，思成斷金。<span class="jiazhu"><span class="shu-ming">易</span>曰：二人同心，其義斷金。陸德明曰：斷，丁亂翻；王肅丁管翻。</span>唯深達蕭王，願進愚策以佐國安民。」</span>軼自通書之後，不復與異爭鋒，<span class="jiazhu">復，扶又翻。</span>故異得北攻天井關，<span class="jiazhu">劉昭<span class="shu-ming">志</span>曰：上黨高都縣有天井關。賢曰：在今澤州晉城縣南，今太行山上，關南有天井泉三所。</span>拔上黨兩城，又南下河南成皋以東十三縣，降者十餘萬。武勃將萬餘人攻諸畔者，異與戰於士鄕下，<span class="jiazhu">劉昭<span class="shu-ming">志</span>：河南雒陽縣有士鄕聚。<span class="shu-ming">續漢志</span>曰：士鄕，亭名，屬河南郡。</span>大破，斬勃；軼閉門不救。異見其信效，具以白王。王報異曰：<span class="yinhao">「季文多詐，<span class="jiazhu">李軼字季文。</span>人不能得其要領。<span class="jiazhu">要，一遙翻。</span>今<span class="jiaozhusup">〔張：「今」作「令」。〕</span>移其書告守、尉當警備者。」</span>衆皆怪王宣露軼書；朱鮪聞之，<span class="jiazhu">鮪，于軌翻。</span>使人刺殺軼，<span class="jiazhu">刺，七亦翻。</span>由是城中乖離，多有降者。<span class="jiazhu">降，戶江翻。</span></p>
<p class="em2 strong" id="p9"><a class="gg-link" href="#p9" onclick="return changeColor(this);"></a>朱鮪聞王北征而河內孤，乃遣其將蘇茂、賈彊將兵三萬餘人渡鞏河，攻溫；<span class="jiazhu">鞏縣屬河南郡，周鞏伯之國也。河水過鞏縣北，謂之鞏河，卽五社津也。溫縣，屬河內郡，周大夫蘇子邑。賢曰：鞏、溫，並今洛州縣也。</span>鮪自將數萬人攻平陰以綴異。<span class="jiazhu">賢曰：平陰，縣名，屬河南郡。杜佑曰：漢平陰縣城在今洛陽縣北五十里。<span class="shu-ming">水經註</span>：平陰，卽晉之陰地，故陰戎所居；魏文帝改曰河陰。綴，謂連綴也。將，卽亮翻。</span>檄書至河內，寇恂卽勒軍馳出，並移告屬縣，發兵會溫下。軍吏皆諫曰：<span class="yinhao">「今洛陽兵渡河，前後不絕；宜待衆軍畢集，乃可出也。」</span>恂曰：<span class="yinhao">「溫，郡之藩蔽，失溫則郡不可守。」</span>遂馳赴之。旦日，合戰，而馮異遣救及諸縣兵適至，恂令士卒乘城鼓譟，大呼言曰：<span class="yinhao">「劉公兵到！」</span>蘇茂軍聞之，陳動；<span class="jiazhu">呼，火故翻。陳，讀曰陣。</span>恂因奔擊，大破之。馮異亦渡河擊朱鮪，鮪走；異與恂追至洛陽，環城一帀而歸。<span class="jiazhu">環，音宦。帀，作答翻，周回也。</span>自是洛陽震恐，城門晝閉。</p>
<p class="em2 strong" id="p10"><a class="gg-link" href="#p10" onclick="return changeColor(this);"></a>異、恂移檄上狀，諸將入賀，因上尊號。<span class="jiazhu">上，時掌翻；下同。</span>將軍南陽馬武先進曰：<span class="yinhao">「大王雖執謙退，柰宗廟社稷何！宜先卽尊位，乃議征伐。今此誰賊而馳騖擊之乎？」</span><span class="jiazhu">賢曰：誰，謂未有主也。<span class="shu-ming">前書音義</span>曰：直馳曰馳，亂馳曰騖。余謂<span class="yinhao">「誰賊」</span>者，蓋謂位號未正，指誰爲賊也。</span>王驚曰：<span class="yinhao">「何將軍出此言？可斬也！」</span>乃引軍還薊。復遣吳漢率耿弇、景丹等十三將軍追尤來等，<span class="jiazhu">復，扶又翻；下除賈復外皆同。</span>斬首萬三千餘級，遂窮追至浚靡而還。<span class="jiazhu">賢曰：浚靡，縣名，屬右北平郡；故城在今漁陽縣北。靡，音麻。</span>賊散入遼西、遼東，爲烏桓、貊人所鈔擊略盡。<span class="jiazhu">貊，莫白翻。鈔，楚交翻。</span></p>
<p class="em2 strong" id="p11"><a class="gg-link" href="#p11" onclick="return changeColor(this);"></a>都護將軍賈復<span class="jiazhu">漢宣帝置西域都護，盡護南、北道諸國。甘延壽之擊郅支也，自謂爲都護將軍；漢朝未以爲將軍號也，至光武，乃以命賈復。</span>與五校戰於眞定，復傷創甚；<span class="jiazhu">校，戶敎翻。創，初良翻。</span>王大驚曰：<span class="yinhao">「我所以不令賈復別將者，<span class="jiazhu">將，卽亮翻。</span>爲其輕敵也。<span class="jiazhu">爲，于僞翻。</span>果然，失吾名將！聞其婦有孕，生女邪，我子娶之；生男邪，我女嫁之；不令其憂妻子也。」</span>復病尋愈，追及王於薊，相見甚驩。<span class="jiazhu">薊，音計。</span></p>
<p class="em2 strong" id="p12"><a class="gg-link" href="#p12" onclick="return changeColor(this);"></a>還至中山，諸將復上尊號；王又不聽。行到南平棘，<span class="jiazhu">賢曰：縣名，屬常山郡，今趙州縣；故城在縣南。</span>諸將復固請之；王不許。諸將且出，耿純進曰：<span class="yinhao">「天下士大夫，捐親戚，棄土壤，從大王於矢石之間者，其計固望攀龍鱗，附鳳翼，以成其所志耳。今大王留時逆衆，不正號位，純恐士大夫望絕計窮，則有去歸之思，無爲久自苦也。大衆一散，難可復合。」</span>純言甚誠切，王深感曰：<span class="yinhao">「吾將思之。」</span></p>
<p class="em2 strong" id="p13"><a class="gg-link" href="#p13" onclick="return changeColor(this);"></a>行至鄗，<span class="jiazhu"><span class="shu-ming">續漢志</span>：鄗縣，屬常山國，帝於此卽位，改曰高邑。鄗，呼各翻。</span>召馮異，<span class="jiaozhusup">〔章：十二行本「異」下有「詣鄗」二字；乙十一行本同；孔本同；張校同。〕</span>問四方動靜。異曰：<span class="yinhao">「更始必敗，宗廟之憂在於大王，宜從衆議！」</span>會儒生彊華自關中奉<span class="shu-ming">赤伏符</span>來詣王曰：<span class="yinhao">「劉秀發兵捕不道，四夷雲集龍鬭野，四七之際火爲主。」</span><span class="jiazhu">賢曰：彊，音其兩翻；<span class="shu-ming">姓譜</span>：其良翻。<span class="shu-ming">風俗通</span>作<span class="yinhao">「疆華」</span>，系之曰：晉有大夫疆劒。四七，二十八也。自高祖至光武初起，合二百二十八年，卽四七之際也。漢火德，故火爲主也。</span>羣臣因復奏請。六月，己未，王卽皇帝位于鄗南；<span class="jiazhu">時設壇於鄗南千秋亭五城陌。賢曰：其地在今趙州柏鄕縣。<span class="shu-ming">考異</span>曰：<span class="shu-ming">光武本紀</span>，馮異破蘇茂，諸將上尊號，光武還至薊，皆在四月前。而<span class="shu-ming">馮異傳</span>，異與李軼書云：<span class="yinhao">「長安壞亂，赤眉臨郊，王侯構難，大臣乖離，綱紀已絕。」</span>又勸光武稱尊號，亦曰：<span class="yinhao">「三王反叛，更始敗亡。」</span>按是年六月己未，光武卽位，是月甲子，鄧禹破王匡等於安邑，王匡、張卬等還奔長安，乃謀以立秋貙膢時，共劫更始，然則三王反叛，應在光武卽位之後，夏秋之交，馮異安得於四月之前已言之也！或者史家潤色其言，致此差互耳！</span>改元，大赦。</p>
<p class="em2 strong" id="p14"><a class="gg-link" href="#p14" onclick="return changeColor(this);"></a><span class="yinwen">7</span>鄧禹圍安邑，數月未下，更始大將軍樊參將數萬人渡大陽，<span class="jiazhu">賢曰：大陽縣，屬河東郡。<span class="shu-ming">前書音義</span>曰：大河之陽。<span class="shu-ming">春秋</span>秦伯伐晉，自茅津濟。杜預曰：河東大陽縣也。</span>欲攻禹；禹逆擊於解南，斬之。<span class="jiazhu">賢曰：解縣，屬河東郡；故城在今蒲州桑泉縣東南也。師古曰：解，音蟹。</span>王匡、成丹、劉均合軍十餘萬，復共擊禹，禹軍不利。明日，癸亥，匡等以六甲窮日，不出，禹因得更治兵。<span class="jiazhu">治，直之翻。</span>甲子，匡悉軍出攻禹；禹令軍中毋得妄動，旣至營下，因傳發諸將，<span class="jiazhu">孟康曰：傳令軍中使發也。</span>鼓而並進，大破之。匡等皆走，禹追斬均及河東太守楊寶，遂定河東，匡等奔還長安。<span class="jiazhu"><span class="shu-ming">考異</span>曰：<span class="shu-ming">劉玄傳</span>：<span class="yinhao">「王匡、張卬守河東，爲鄧禹所破，奔還長安。」</span><span class="shu-ming">鄧禹傳</span>無張卬名。今從之。</span></p>
<p class="em2 strong" id="p15"><a class="gg-link" href="#p15" onclick="return changeColor(this);"></a>張卬與諸將議曰：<span class="yinhao">「赤眉旦暮且至，見滅不久，不如掠長安，東歸南陽；事若不集，復入湖池中爲盜耳！」</span>乃共入，說更始；<span class="jiazhu">說，輸芮翻。</span>更始怒不應，莫敢復言。<span class="jiazhu">復，扶又翻。</span>更始使王匡、陳牧、成丹、趙萌屯新豐，李松軍掫，以拒赤眉。<span class="jiazhu">賢曰：掫，音子侯翻。<span class="shu-ming">續漢志</span>新豐有鴻門亭，掫城卽此也。</span>張卬、廖湛、胡殷、申屠建與隗囂合謀，欲以立秋日貙膢時<span class="jiazhu">賢曰：<span class="shu-ming">前書音義</span>曰：貙，獸，以立秋日祭獸，王者亦此日出獵，用祭宗廟。冀州北郡以八月朝作飲食爲膢，其俗語曰膢、臘、社、伏。<span class="shu-ming">風俗通</span>：嘗新始殺食曰貙膢。<span class="shu-ming">漢儀</span>：立秋日，郊禮畢，始揚威武，乃祠先虞，告以烹鮮。天子御戎輅，白馬朱鬣，躬執弩射牲，牲以鹿、麛，斬牲於郊東門，載獲，車馳駟，以薦陵廟，名貙劉。劉，殺也。貙，於時殺物，故以應之，又謂之貙膢。廖，力弔翻。貙，去于翻。膢，音婁。</span>共劫更始，俱成前計。<span class="jiazhu"><span class="shu-ming">考異</span>曰：袁<span class="shu-ming">紀</span>云：<span class="yinhao">「申屠建等勸更始讓帝位，更始不應；建等謀劫之。」</span>今從范<span class="shu-ming">書</span>。</span>更始知之，託病不出，召張卬等入，將悉誅之；唯隗囂稱疾不入，會客王遵、周宗等勒兵自守。更始狐疑不決，卬、湛、殷疑有變，遂突出；獨申屠建在，更始斬建，使執金吾鄧曅將兵圍隗囂第。卬、湛、殷勒兵燒門，入戰宮中，更始大敗；囂亦潰圍，走歸天水。明旦，更始東奔趙萌於新豐。更始復疑王匡、陳牧、成丹與張卬等同謀，乃並召入；牧、丹先至，卽斬之。王匡懼，將兵入長安，與張卬等合。</p>
<p class="em2 strong" id="p16"><a class="gg-link" href="#p16" onclick="return changeColor(this);"></a><span class="yinwen">8</span>赤眉進至華陰，<span class="jiazhu">華，戶化翻。</span>軍中有齊巫，<span class="jiazhu">齊巫，齊國之巫。</span>常鼓舞祠城陽景王，<span class="jiazhu">城陽景王章有誅諸呂之功，故齊人祠之以求福助。</span>巫狂言：<span class="yinhao">「景王大怒曰：『當爲縣官，何故爲賊！』」</span><span class="jiazhu">賢曰：縣官，謂天子也。</span>有笑巫者輒病，軍中驚動。方望弟陽說樊崇等曰：<span class="yinhao">「今將軍擁百萬之衆，西向帝城，而無稱號，<span class="jiazhu">說，輸芮翻。稱，尺證翻。</span>名爲羣賊，不可以久；不如立宗室，挾義誅伐，以此號令，誰敢不從！」</span>崇等以爲然，而巫言益甚。前至鄭，<span class="jiazhu">鄭縣，屬京兆。賢曰：今華州縣。</span>乃相與議曰：<span class="yinhao">「今迫近長安，而鬼神若此，當求劉氏共尊立之。」</span></p>
<p class="em2 strong" id="p17"><a class="gg-link" href="#p17" onclick="return changeColor(this);"></a>先是，赤眉過式，<span class="jiazhu"><span class="shu-ming">地理志</span>，式縣，屬泰山郡。近，其靳翻。先，悉薦翻。</span>掠故式侯萌之子恭、茂、盆子三人自隨。<span class="jiazhu">萌之父曰憲，城陽景王五世孫，荒王順之子，元帝時封式侯。</span>恭少習<span class="shu-ming">尙書</span>，<span class="jiazhu">少，詩照翻。</span>隨樊崇等降更始於洛陽，<span class="jiazhu">樊崇等降，見上卷更始元年。降，戶江翻。</span>復封式侯，爲侍中，在長安。茂與盆子留軍中，屬右校卒史劉俠卿，主牧牛。<span class="jiazhu"><span class="shu-ming">漢注</span>：卒史，秩百石，九卿寺及諸郡及軍行部校皆有之。校，戶敎翻。俠，戶頰翻。</span>及崇等欲立帝，求軍中景王後，得七十餘人，唯茂、盆子及前西安侯孝最爲近屬。崇等曰：<span class="yinhao">「聞古者天子將兵稱上將軍，」</span>乃書札爲符曰<span class="yinhao">「上將軍」</span>，又以兩空札置笥中，<span class="jiazhu">賢曰：札，簡也。笥，篋也。</span>於鄭北設壇場，祠城陽景王，諸三老、從事皆大會；<span class="jiazhu">赤眉諸帥最尊者號三老，次從事。</span>列盆子等三人居中立，以年次探札，盆子最幼，後探，得符；<span class="jiazhu">探，吐南翻。</span>諸將皆稱臣，拜。盆子時年十五，被髮徒跣，敝衣赭汗，見衆拜，恐畏欲啼。<span class="jiazhu">被，皮義翻。</span>茂謂曰：<span class="yinhao">「善臧符！」</span><span class="jiazhu">臧，讀曰藏。</span>盆子卽齧折，棄之。<span class="jiazhu">折，而設翻。</span>以徐宣爲丞相，樊崇爲御史大夫，逢安爲左大司馬，<span class="jiazhu">逢，皮江翻。</span>謝祿爲右大司馬，其餘皆列卿、將軍。盆子雖立，猶朝夕拜劉俠卿，時欲出從牧兒戲；俠卿怒止之，崇等亦不復候視也。<span class="jiazhu">復，扶又翻。</span></p>
<p class="em2 strong" id="p18"><a class="gg-link" href="#p18" onclick="return changeColor(this);"></a><span class="yinwen">9</span>秋，七月，辛未，帝使使持節拜鄧禹爲大司徒，封酇侯、食邑萬戶；<span class="jiazhu">賢曰：酇縣，屬南陽郡，故城在今襄州穀城縣東北。余謂蓋以禹功比蕭何，故封之酇。酇，音贊。</span>禹時年二十四。又議選大司空，帝以<span class="shu-ming">赤伏符</span>曰<span class="yinhao">「王梁主衞作玄武」</span>，丁丑，以野王令王梁爲大司空。<span class="jiazhu">帝以野王衞之所徙，玄武水神之名，司空水土之官也，於是用梁。賢曰：玄武，北方之神，龜蛇合體。野王縣，屬河內郡。宋白曰：懷州河內縣，古野王也。</span>又欲以讖文用平狄將軍孫咸行大司馬，衆咸不悅。<span class="jiazhu">讖，楚譖翻。</span>壬午，以吳漢爲大司馬。</p>
<p class="em2 strong" id="p19"><a class="gg-link" href="#p19" onclick="return changeColor(this);"></a>初，更始以琅邪伏湛爲平原太守；<span class="jiazhu"><span class="shu-ming">姓譜</span>：伏本自伏羲之後，漢初有濟南伏生。守，式又翻。</span>時天下兵起，湛獨晏然，撫循百姓。門下督謀爲湛起兵、湛收斬之；<span class="jiazhu">諸郡各有門下督，主兵衞。爲，于僞翻。</span>於是吏民信向，平原一境賴湛以全。帝徵湛爲尙書，使典定舊制。又以鄧禹西征，拜湛爲司直，行大司徒事；<span class="jiazhu">東都之司徒，西都之丞相也；司直，卽丞相司直。</span>車駕每出征伐，常留鎭守。</p>
<p class="em2 strong" id="p20"><a class="gg-link" href="#p20" onclick="return changeColor(this);"></a><span class="yinwen">10</span>鄧禹自汾陰渡河，入夏陽，<span class="jiazhu">汾陰縣，屬河東。夏陽縣，屬馮翊。</span>更始左輔都尉公乘歙引其衆十萬與左馮翊兵共拒禹於衙；<span class="jiazhu"><span class="shu-ming">地理志</span>，左輔都尉治高陵。賢曰：左輔，卽左馮翊也。三輔皆有都尉。衙，縣名，屬左馮翊，故城在今同州白水縣東北。<span class="shu-ming">左傳</span>：秦、晉戰于彭衙，卽此地。公乘，姓也，以秦爵爲氏。乘，繩證翻。歙，許及翻。</span>禹復破走之。<span class="jiazhu">復，扶又翻。</span></p>
<p class="em2 strong" id="p21"><a class="gg-link" href="#p21" onclick="return changeColor(this);"></a>宗室劉茂聚衆京、密間，<span class="jiazhu">茂，元氏王歙從父弟也。賢曰：京縣，屬河南郡，鄭之京邑；故城在今鄭州滎陽縣東南。密縣，屬河南郡；故城在今密縣東南。</span>自稱厭新將軍，<span class="jiazhu">厭，一葉翻。厭，伏也。新，謂新室也。</span>攻下潁川、汝南，衆十餘萬人。帝使驃騎大將軍景丹、建威大將軍耿弇、強弩將軍陳俊攻之；茂來降，<span class="jiazhu">降，戶江翻。</span>封爲中山王。</p>
<p class="em2 strong" id="p22"><a class="gg-link" href="#p22" onclick="return changeColor(this);"></a><span class="yinwen">11</span>己亥，帝幸懷，<span class="jiazhu">懷故城在武陟縣西南十餘里。賢曰：縣名，屬河內郡；故城在懷州武陟縣西。余據河內郡治懷，在雒陽北百四十里。</span>遣耿弇、陳俊軍五社津，<span class="jiazhu">卽鞏河也。<span class="shu-ming">水經註</span>：河水東過鞏縣北，於此有五社渡，爲五社津。杜佑曰：一名五渡津。</span>備滎陽以東；使吳漢率建議<span class="jiaozhusup">〔章：十二行本「議」作「義」；乙十一行本同；孔本同。〕</span>大將軍朱祜等十一將軍圍朱鮪於洛陽。八月，進幸河陽。<span class="jiazhu"><span class="shu-ming">地理志</span>，河陽縣屬河內郡。</span></p>
<p class="em2 strong" id="p23"><a class="gg-link" href="#p23" onclick="return changeColor(this);"></a><span class="yinwen">12</span>赤眉至高陵，<span class="jiazhu"><span class="shu-ming">地理志</span>，高陵縣屬馮翊。</span>王匡、張卬等迎降之，遂共連兵進攻東都門。李松出戰，赤眉生得松；松弟況爲城門校尉，開門納之。九月，赤眉入長安；更始單騎走，從廚城門出。<span class="jiazhu"><span class="shu-ming">三輔黃圖</span>曰：洛城門，王莽改曰建子門；其內有長安廚官，俗名之爲廚城門，今長安故城北面之中門是也。騎，奇寄翻。</span>式侯恭以赤眉立其弟，自繫詔獄；聞更始敗走，乃出，見定陶王祉，祉爲之除械，<span class="jiazhu">爲，于僞翻。</span>相與從更始於渭濱。右輔都尉嚴本，恐失更始爲赤眉所誅，卽將更始至高陵，<span class="jiazhu">將，如字；領也，攜也，挾也。</span>本將兵宿衞，其實圍之。<span class="jiazhu">右輔都尉治郿。高陵，左輔都尉治所也。右，恐當作左。</span>更始將相皆降赤眉，獨丞相曹竟不降，手劍格死。<span class="jiazhu">手，守又翻。</span></p>
<p class="em2 strong" id="p24"><a class="gg-link" href="#p24" onclick="return changeColor(this);"></a><span class="yinwen">13</span>辛未，詔封更始爲淮陽王；吏民敢有賊害者，罪同大逆；其送詣吏者封列侯。</p>
<p class="em2 strong" id="p25"><a class="gg-link" href="#p25" onclick="return changeColor(this);"></a><span class="yinwen">14</span>初，宛人卓茂，<span class="jiazhu">卓，姓也。<span class="shu-ming">史記·貨殖傳</span>有蜀卓氏。宛，於元翻。</span>寬仁恭愛，恬蕩樂道，<span class="jiazhu">恬，安恬。蕩，坦蕩蕩也。樂，音洛。</span>雅實不爲華貌，行己在於清濁之間，自束髮至白首，未嘗與人有爭競，鄕黨故舊，雖行能與茂不同，<span class="jiazhu">行，下孟翻。</span>而皆愛慕欣欣焉。哀、平間爲密令，<span class="jiazhu">宋白<span class="shu-ming">續通典</span>曰：密縣，古鄶國、密國之地。<span class="shu-ming">左傳</span>：諸侯伐鄭，圍新密。漢爲縣，屬河南郡。今縣東南三十里有故密城，卽漢理所。</span>視民如子，舉善而敎，口無惡言，吏民親愛，不忍欺之。民嘗有言部亭長受其米肉遺者，<span class="jiazhu">賢曰：部，謂所部也。遺，于季翻；下同。</span>茂曰：<span class="yinhao">「亭長爲從汝求乎，爲汝有事囑之而受乎，<span class="jiazhu">囑，之欲翻；託也，私請也。</span>將平居自以恩意遺之乎？」</span>民曰：<span class="yinhao">「往遺之耳。」</span>茂曰：<span class="yinhao">「遺之而受，何故言邪？」</span>民曰：<span class="yinhao">「竊聞賢明之君，使民不畏吏，吏不取民。今我畏吏，是以遺之；吏旣卒受，<span class="jiazhu">卒，終也；音子恤翻。</span>故來言耳。」</span>茂曰：<span class="yinhao">「汝爲敝民矣！凡人所以羣居不亂，異於禽獸者，以有仁愛禮義，知相敬事也。汝獨不欲脩之，寧能高飛遠走，不在人間邪！吏顧不當乘威力強請求耳。亭長素善吏，歲時遺之，禮也。」</span>民曰：<span class="yinhao">「苟如此，律何故禁之？」</span>茂笑曰：<span class="yinhao">「律設大法，禮順人情。今我以禮敎汝，汝必無怨惡；以律治汝，汝何所措其手足乎！<span class="jiazhu">治，直之翻；下同。</span>一門之內，小者可論，大者可殺也。且歸念之！」</span>初，茂到縣，有所廢置，吏民笑之，鄰城聞者皆蚩其不能。<span class="jiazhu">蚩，笑也。</span>河南郡爲置守令；茂不爲嫌，治事自若。<span class="jiazhu">茂正爲令，郡復置守令使與茂並居。郡爲，于僞翻。</span>數年，敎化大行，道不拾遺；遷京部丞，<span class="jiazhu">王莽秉政，置大司農部丞十三人，勸課農桑。京部丞，主司隸所部。</span>密人老少皆涕泣隨送。及王莽居攝，以病免歸。上卽位，先訪求茂，茂時年七十餘。甲申，詔曰：<span class="yinhao">「夫名冠天下，<span class="jiazhu">冠，古玩翻。</span>當受天下重賞。今以茂爲太傅，<span class="jiazhu">東都之制，太傅位上公，絕席，在三公之右。</span>封褒德侯。」</span></p>
<p class="margin2" id="p26"><a class="gg-link" href="#p26" onclick="return changeColor(this);"></a>臣光曰：孔子稱<span class="yinhao">「舉善而敎不能則勸。」</span><span class="jiazhu"><span class="shu-ming">論語</span>孔子答季康子之言。</span>是以舜舉皋陶，湯舉伊尹，而不仁者遠，<span class="jiazhu"><span class="shu-ming">論語</span>子夏答樊遲之言。陶，音遙。</span>有德故也。光武卽位之初，羣雄競逐，四海鼎沸，彼摧堅陷敵之人，權略詭辯之士，方見重於世，而獨能取忠厚之臣，旌循良之吏，拔於草萊之中，寘諸羣公之首，宜其光復舊物，享祚久長，蓋由知所先務而得其本原故也。</p>
<p class="em2 strong" id="p27"><a class="gg-link" href="#p27" onclick="return changeColor(this);"></a><span class="yinwen">15</span>諸將圍洛陽數月，朱鮪堅守不下。帝以廷尉岑彭嘗爲鮪校尉，<span class="jiazhu">朱鮪爲大司馬，以彭爲校尉；後從邑人韓歆於河內，遂歸光武。校，戶敎翻。</span>令往說之。<span class="jiazhu">說，輸芮翻。</span>鮪在城上；彭在城下，爲陳成敗。<span class="jiazhu">爲，于僞翻。</span>鮪曰：<span class="yinhao">「大司徒被害時，鮪與其謀，又諫更始無遣蕭王北伐，<span class="jiazhu">事並見上卷更始元年。與，讀曰預。</span>誠自知罪深，不敢降！」</span>彭還，具言於帝。<span class="jiazhu">還，從宣翻，又如字。</span>帝曰：<span class="yinhao">「舉大事者不忌小怨。鮪今若降，官爵可保，況誅罰乎！河水在此，吾不食言！」</span><span class="jiazhu">賢曰：指河以爲信，言其明白也。<span class="shu-ming">索隱</span>曰：<span class="shu-ming">左傳</span>曰：食言多矣，能無肥乎！是謂食言爲妄言。</span>彭復往告鮪，鮪從城上下索<span class="jiazhu">復，扶又翻。下，遐稼翻。索，昔各翻。</span>曰：<span class="yinhao">「必信，可乘此上。」</span><span class="jiazhu">上，時掌翻；下同。</span>彭趣索欲上，<span class="jiazhu">賢曰：趣，向也，春遇翻。</span>鮪見其誠，卽許降。辛卯，朱鮪面縛，與岑彭俱詣河陽。帝解其縛，召見之，復令彭夜送鮪歸城。明旦，與蘇茂等悉其衆出降。拜鮪爲平狄將軍，封扶溝侯；<span class="jiazhu"><span class="shu-ming">地理志</span>，扶溝縣，屬淮陽郡。<span class="shu-ming">陳留風俗傳</span>：小扶亭有洧水之溝，因以名縣。</span>後爲少府，傳封累世。</p>
<p class="em2 strong" id="p28"><a class="gg-link" href="#p28" onclick="return changeColor(this);"></a>帝使侍御史河內杜詩安集洛陽。將軍蕭廣縱兵士暴橫，<span class="jiazhu">橫，戶孟翻。</span>詩敕曉不改，<span class="jiazhu">敕，戒也。曉，開諭也。</span>遂格殺廣，還，以狀聞。上召見，賜以棨戟，<span class="jiazhu"><span class="shu-ming">漢雜事</span>曰：漢制，假棨戟以代斧鉞。崔豹<span class="shu-ming">古今註</span>曰：棨戟，前驅之器也，以木爲之。後代刻僞，無復典刑，以赤油韜之，亦謂之油戟，亦曰棨戟，王公以下通用之以前驅。</span>遂擢任之。</p>
<p class="em2 strong" id="p29"><a class="gg-link" href="#p29" onclick="return changeColor(this);"></a>冬，十月，癸丑，車駕入洛陽，幸南宮，遂定都焉。<span class="jiazhu">蔡質<span class="shu-ming">漢儀</span>曰：南宮至北宮，中央作大屋複道，三道行，天子從中道，從官夾左右，十步一衛；兩宮相去七里。</span></p>
<p class="em2 strong" id="p30"><a class="gg-link" href="#p30" onclick="return changeColor(this);"></a><span class="yinwen">16</span>赤眉下書曰：<span class="yinhao">「聖公降者，封爲長沙王；過二十日，勿受。」</span>更始遣劉恭請降，赤眉使其將謝祿往受之。更始隨祿，肉袒，上璽綬於盆子。<span class="jiazhu">璽，斯氏翻。綬，音受。</span>赤眉坐更始，置庭中，將殺之；劉恭、謝祿爲請，不能得，<span class="jiazhu">爲，于僞翻；下同。</span>遂引更始出。劉恭追呼曰：<span class="jiazhu">呼，火故翻。</span><span class="yinhao">「臣誠力極，請得先死！」</span>拔劍欲自刎；<span class="jiazhu">刎，武粉翻。</span>樊崇等遽共救止之。乃赦更始，封爲畏威侯。劉恭復爲固請，<span class="jiazhu">復，扶又翻。</span>竟得封長沙王。更始常依謝祿居，劉恭亦擁護之。</p>
<p class="em2 strong" id="p31"><a class="gg-link" href="#p31" onclick="return changeColor(this);"></a><span class="yinwen">17</span>劉盆子居長樂宮，<span class="jiazhu">樂，音洛。</span>三輔郡縣、營長遣使貢獻，<span class="jiazhu">時三輔豪傑處處屯聚，各有營長。長，知兩翻。</span>兵士輒剽奪之，又數暴掠吏民，由是皆復固守。<span class="jiazhu">剽，匹妙翻。數，所角翻。復，扶又翻。</span></p>
<p class="em2 strong" id="p32"><a class="gg-link" href="#p32" onclick="return changeColor(this);"></a>百姓不知所歸，聞鄧禹乘勝獨克而師行有紀，<span class="jiazhu">賢曰：紀，綱紀也。言有條貫而不殘暴。</span>皆望風相攜負以迎軍，降者日以千數，衆號百萬。禹所止，輒停車拄節以勞來之，<span class="jiazhu">勞，力到翻。來，力代翻。</span>父老、童穉，垂髮、戴白滿其車下，莫不感悅，<span class="jiazhu">賢曰：垂髮，童幼也。戴白，父老也。穉，直利翻。</span>於是名震關西。</p>
<p class="em2 strong" id="p33"><a class="gg-link" href="#p33" onclick="return changeColor(this);"></a>諸將豪桀皆勸禹徑攻長安，禹曰：<span class="yinhao">「不然。今吾衆雖多，能戰者少，前無可仰之積，<span class="jiazhu">賢曰：仰，魚向翻。</span>後無轉饋之資；赤眉新拔長安，財穀充實，鋒銳未可當也。夫盜賊羣居無終日之計，財穀雖多，變故萬端，寧能堅守者也！上郡、北地，安定三郡，土廣人稀，饒穀多畜，<span class="jiazhu">畜，許救翻；謂六畜也。</span>吾且休兵北道，就糧養士，以觀其敝，乃可圖也。」</span>於是引軍北至栒邑，<span class="jiazhu">賢曰：栒邑縣，屬右扶風；故城在今豳州三水縣東北。宋白曰：三水縣東北二十五里邠邑原上有栒邑故城。栒，音荀。<span class="shu-ming">考異</span>曰：袁<span class="shu-ming">紀</span>：<span class="yinhao">「禹曰：『璽書每至，輒曰無與窮赤眉爭鋒。』」</span>按世祖賜禹書，責其不攻長安，不容有此語。二年，十一月，詔徵禹還，乃曰<span class="yinhao">「毋與窮寇爭鋒」</span>。袁<span class="shu-ming">紀</span>誤也。</span>所到，諸營保郡邑皆開門歸附。</p>
<p class="em2 strong" id="p34"><a class="gg-link" href="#p34" onclick="return changeColor(this);"></a><span class="yinwen">18</span>上遣岑彭擊荊州羣賊，下犨、葉等十餘城。<span class="jiazhu"><span class="shu-ming">地理志</span>，犨、葉二縣皆屬南陽郡。賢曰：犨故城在今汝州魯山縣東南。葉，今許州葉縣也。師古曰：犨，音昌牛翻。葉，音式涉翻。</span></p>
<p class="em2 strong" id="p35"><a class="gg-link" href="#p35" onclick="return changeColor(this);"></a><span class="yinwen">19</span>十一月，甲午，上幸懷。</p>
<p class="em2 strong" id="p36"><a class="gg-link" href="#p36" onclick="return changeColor(this);"></a><span class="yinwen">20</span>梁王永稱帝於睢陽。<span class="jiazhu">睢，音雖。</span></p>
<p class="em2 strong" id="p37"><a class="gg-link" href="#p37" onclick="return changeColor(this);"></a><span class="yinwen">21</span>十二月，丙戌，上還洛陽。</p>
<p class="em2 strong" id="p38"><a class="gg-link" href="#p38" onclick="return changeColor(this);"></a><span class="yinwen">22</span>三輔苦赤眉暴虐，皆憐更始，欲盜出之；張卬等深以爲慮，<span class="jiazhu">卬等攻更始，恐其得位而禍及己，故深以爲慮。</span>使謝祿縊殺之。劉恭夜往，收藏其尸；帝詔鄧禹葬之於霸陵。中郎將宛人趙熹<span class="jiaozhusup">〔章：十二行本「熹」作「憙」；乙十一行本同；孔本同。下均同。〕</span>將出武關，<span class="jiazhu">宛，於元翻。熹，許記翻，又許里翻。</span>道遇更始親屬，皆裸跣飢困，<span class="jiazhu">裸，卽果翻。</span>熹竭其資糧以與之，將護而前；<span class="jiazhu">將，送也。</span>宛王賜聞之，迎還鄕里。<span class="jiazhu">還，從宣翻，又如字。</span></p>
<p class="em2 strong" id="p39"><a class="gg-link" href="#p39" onclick="return changeColor(this);"></a><span class="yinwen">23</span>隗囂歸天水，復招聚其衆，<span class="jiazhu">復，扶又翻。</span>興修故業，自稱西州上將軍。三輔士大夫避亂者多歸囂，囂傾身引接，爲布衣交；以平陵范逡爲師友，<span class="jiazhu">逡，七倫翻。</span>前涼州刺史河內<span class="jiaozhusup">〔章：十二行本「內」作「南」；乙十一行本同；孔本同。〕</span>鄭興爲祭酒，<span class="jiazhu"><span class="shu-ming">前書音義</span>曰：禮，飲酒必祭，示有先也，故稱祭酒。祭祀時，唯長者以酒沃酹。</span>茂陵申屠剛、杜林爲治書，<span class="jiazhu">賢曰：治書，卽治書侍御史。治，直之翻。</span>馬援爲綏德將軍，楊廣、王遵、周宗及平襄行巡、阿陽王捷、<span class="jiazhu"><span class="shu-ming">地理志</span>，平襄縣、阿陽縣屬天水郡。行，姓；巡，名。<span class="shu-ming">姓譜</span>：周有大行人之官，其後氏焉。</span>長陵王元爲大將軍，安陵班彪之屬爲賓客，由此名震西州，聞於山東。<span class="jiazhu">聞，音問。</span>馬援少時，以家用不足辭其兄況，欲就邊郡田牧。況曰：<span class="yinhao">「汝大才，當晚成；良工不示人以朴，且從所好。」</span><span class="jiazhu">賢曰：從其所請也。少，詩照翻。好，呼到翻；下同。</span>遂之北地田牧。常謂賓客曰：<span class="yinhao">「丈夫爲志，窮當益堅，老當益壯。」</span>後有畜數千頭，穀數萬斛，<span class="jiazhu">畜，許救翻。</span>旣而歎曰：<span class="yinhao">「凡殖財產，貴其能賑施也，<span class="jiazhu">施，式豉翻。</span>否則守錢虜耳！」</span>乃盡散於親舊。聞隗囂好士，往從之。囂甚敬重，與決籌策。班彪，穉之子也。<span class="jiazhu">班穉見三十六卷平帝元始元年。</span></p>
<p class="em2 strong" id="p40"><a class="gg-link" href="#p40" onclick="return changeColor(this);"></a><span class="yinwen">24</span>初，平陵竇融累世仕宦河西，知其土俗，與更始右大司馬趙萌善，私謂兄弟曰：<span class="yinhao">「天下安危未可知；河西殷富，帶河爲固，張掖屬國精兵萬騎，<span class="jiazhu">漢邊郡皆置屬國，有都尉以領之。</span>一旦緩急，杜絕河津，足以自守，此遺種處也！」</span><span class="jiazhu">賢曰：遺，留也。可以保全，不畏絕滅。種，章勇翻。</span>乃因萌求往河西。萌薦融於更始，以爲張掖屬國都尉。融旣到，撫結雄桀，懷輯羌虜，<span class="jiazhu">輯，和也。</span>甚得其歡心。是時，酒泉太守安定梁統、<span class="jiazhu"><span class="shu-ming">姓譜</span>：梁姓，本自秦仲；周平王封其少子康於夏陽梁山，是爲梁伯。後爲秦所併，子孫以國爲氏。</span>金城太守庫鈞、<span class="jiazhu">賢曰：<span class="shu-ming">前書音義</span>曰：庫姓，卽倉庫吏後也。今羌中有姓庫者，音舍，承鈞之後也。</span>張掖都尉茂陵史苞、酒泉都尉竺曾、<span class="jiazhu"><span class="shu-ming">姓譜</span>：竺，孤竹君之後，本姓竹。後漢擬陽侯竺晏報怨有仇，以冑始名賢，不改其族，乃加<span class="yinhao">「二」</span>字以存夷、齊。一曰：天竺國之後。</span>敦煌都尉辛肜，<span class="jiazhu">敦，徒門翻。肜，余中翻。</span>並州郡英俊，融皆與厚善。及更始敗，融與梁統等計議曰：<span class="yinhao">「今天下擾亂，未知所歸。河西斗絕在羌、胡中，<span class="jiazhu">賢曰：斗，峻絕也。余謂斗，僻絕也。</span>不同心戮力，則不能自守，權鈞力齊，復無以相率，<span class="jiazhu">復，扶又翻。</span>當推一人爲大將軍，共全五郡，觀時變動。」</span>議旣定，而各謙讓。以位次，咸共推梁統；統固辭，乃推融行河西五郡大將軍事。武威太守馬期、張掖太守任仲<span class="jiazhu">任，音壬。</span>並孤立無黨，乃共移書告示之；二人卽解印綬去。於是以梁統爲武威太守，史苞爲張掖太守，竺曾爲酒泉太守，辛肜爲敦煌太守。融居屬國，領都尉職如故；置從事，監察五郡。<span class="jiazhu">監，古銜翻。</span>河西民俗質樸，而融等政亦寬和，上下相親，晏然富殖；脩兵馬，習戰射，明烽燧，羌、胡犯塞，融輒自將與諸郡相救，皆如符要，<span class="jiazhu">賢曰：赴敵不失期契也。將，卽亮翻。</span>每輒破之。其後羌、胡皆震服親附，內郡流民避凶饑者歸之不絕。</p>
<p class="em2 strong" id="p41"><a class="gg-link" href="#p41" onclick="return changeColor(this);"></a><span class="yinwen">25</span>王莽之世，天下咸思漢德，安定三水盧芳居左谷中，<span class="jiazhu"><span class="shu-ming">續漢志</span>曰：三水縣有左、右谷；故城在今涇州安定縣南。<span class="shu-ming">水經註</span>：肥水出高平西北牽條山，東北出峽，注于高平川；水東有山，山東有三水縣。故城本屬國都尉治。</span>詐稱武帝曾孫劉文伯，云<span class="yinhao">「曾祖母，匈奴渾邪王之姊也；」</span>常以是言誑惑安定間。王莽末，乃與三水屬國羌、胡起兵。更始至長安，徵芳爲騎都尉，使鎭撫安定以西。更始敗，三水豪桀共立芳爲上將軍、西平王，<span class="jiazhu">賢曰：欲平定西方，故以爲號。</span>使使與西羌、匈奴結和親。單于以爲：<span class="yinhao">「漢氏中絕，劉氏來歸，我亦當如呼韓邪立之，令尊事我。」</span>乃使句林王將數千騎迎芳兄弟入匈奴，<span class="jiazhu">賢曰：句，古侯翻。</span>立芳爲漢帝，以芳弟程爲中郎將，將胡騎還入安定。</p>
<p class="em2 strong" id="p42"><a class="gg-link" href="#p42" onclick="return changeColor(this);"></a><span class="yinwen">26</span>帝以關中未定，而鄧禹久不進兵，賜書責之曰：<span class="yinhao">「司徒，堯也；亡賊，桀也。長安吏民遑遑無所依歸，宜以時進討，鎭慰西京，繫百姓之心！」</span>禹猶執前意，別攻上郡諸縣，更徵兵引穀，歸至大要。<span class="jiazhu">賢曰：大要縣，屬北地郡。</span>積弩將軍馮愔、車騎將軍宗歆守栒邑，二人爭權相攻，愔遂殺歆，<span class="jiazhu">愔，於今翻。</span>因反擊禹，禹遣使以聞。帝問使人：<span class="jiazhu">使，疏吏翻。</span><span class="yinhao">「愔所親愛爲誰？」</span>對曰：<span class="yinhao">「護軍黃防。」</span>帝度愔、防不能久和，勢必相忤，<span class="jiazhu">度，徒洛翻。忤，五故翻。</span>因報禹曰：<span class="yinhao">「縛馮愔者，必黃防也。」</span>乃遣尙書宗廣持節往降之。<span class="jiazhu">降，戶江翻。</span>後月餘，防果執愔，將其衆歸罪。更始諸將王匡、胡殷、成丹等皆詣廣降，廣與東歸；至安邑，道欲亡，廣悉斬之。</p>
<p class="em2 strong" id="p43"><a class="gg-link" href="#p43" onclick="return changeColor(this);"></a>愔之叛也，引兵西向天水；隗囂逆擊，破之於高平，<span class="jiazhu"><span class="shu-ming">地理志</span>，高平縣屬安定郡。賢曰：今原州高平縣。杜佑曰：原州他樓縣，漢高平縣地。又曰：原州平高縣，卽漢高平縣地。<span class="shu-ming">考異</span>曰：<span class="shu-ming">鄧禹傳</span>，愔叛在建武元年；<span class="shu-ming">隗囂傳</span>在二年。蓋愔以元年冬末叛，延及二年；囂拜官在二年也。</span>盡獲其輜重。<span class="jiazhu">重，直用翻。</span>於是禹承制遣使持節命囂爲西州大將軍，得專制涼州、朔方事。<span class="jiazhu">鄧禹西征，任專方面，權宜命囂，故曰承制，言承制詔而命之也。後之承制始此。</span></p>
<p class="em2 strong" id="p44"><a class="gg-link" href="#p44" onclick="return changeColor(this);"></a><span class="yinwen">27</span>臘日，赤眉設樂大會，酒未行，羣臣更相辯鬭；<span class="jiazhu">更，工衡翻。</span>而兵衆遂各踰宮，斬關入，掠酒肉，互相殺傷。衞尉諸葛穉聞之，<span class="jiazhu">穉，直利翻。</span>勒兵入，格殺百餘人，乃定。劉盆子惶恐，日夜啼泣；從官皆憐之。<span class="jiazhu">從，才用翻。</span></p>
<p class="em2 strong" id="p45"><a class="gg-link" href="#p45" onclick="return changeColor(this);"></a><span class="yinwen">28</span>帝遣宗正劉延攻天井關，與田邑連戰十餘合，延不得進。及更始敗，邑遣使請降；卽拜爲上黨太守。帝又遣諫議大夫儲大伯持節徵鮑永；永未知更始存亡，疑不肯從，收繫大伯，遣使馳至長安，詗問虛實。<span class="jiazhu">詗，翾正翻，候伺也；又古迥翻。</span></p>
<p class="em2 strong" id="p46"><a class="gg-link" href="#p46" onclick="return changeColor(this);"></a><span class="yinwen">29</span>初，帝從更始在宛，<span class="jiazhu">宛，於元翻。</span>納新野陰氏之女麗華。<span class="jiazhu"><span class="shu-ming">風俗通</span>：管脩自齊適楚，爲陰大夫，其後氏焉。</span>是歲，遣使迎麗華與帝姊湖陽公主、妹寧平公主俱到洛陽；<span class="jiazhu">賢曰：寧平縣屬淮陽，故城在今亳州谷陽縣西南。</span>以麗華爲貴人。更始西平王李通先娶寧平公主，上徵通爲衞尉。</p>
<p class="em2 strong" id="p47"><a class="gg-link" href="#p47" onclick="return changeColor(this);"></a><span class="yinwen">30</span>初，更始以王閎爲琅邪太守，張步據郡拒之。閎諭降，得贛榆等六縣；<span class="jiazhu"><span class="shu-ming">地理志</span>，贛榆縣，屬琅邪郡。師古曰：贛，音紺。榆，音踰。賢曰：贛，音貢。今海州東海縣也。余據今人皆從顏音。</span>收兵與步戰，不勝。步旣受劉永官號，治兵於劇，<span class="jiazhu"><span class="shu-ming">地理志</span>，劇縣，屬北海郡。賢曰：故城在今青州壽光縣南，故紀國城也。治，直之翻。</span>遣將徇泰山、東萊、城陽、膠東、北海、濟南、齊郡，皆下之。閎力不敵，乃詣步相見。步大陳兵而見之，怒曰：<span class="yinhao">「步有何罪，君前見攻之甚！」</span>閎按劍曰：<span class="yinhao">「太守奉朝命，<span class="jiazhu">朝，直遙翻。</span>而文公擁兵相拒。<span class="jiazhu">張步字文公。</span>閎攻賊耳，何謂甚邪！」</span>步起跪謝，與之宴飲，待爲上賓，令閎關掌郡事。<span class="jiazhu">賢曰：關，通也。</span></p>
<div class="yt" id="y26"><p class="strong" id="p48"><a class="gg-link" href="#p48" onclick="return changeColor(this);"></a><span class="section" id="title-4"><span data-head-description="世祖光武皇帝上之上" data-head-level="h4" data-head-title="建武二年">二年</span></span><span class="biaozhusup" data-rel="">（丙戌、二六年）</span></p></div>
<p class="em2 strong" id="p49"><a class="gg-link" href="#p49" onclick="return changeColor(this);"></a><span class="yinwen">1</span>春，正月，甲子朔，日有食之。</p>
<p class="em2 strong" id="p50"><a class="gg-link" href="#p50" onclick="return changeColor(this);"></a><span class="yinwen">2</span>劉恭知赤眉必敗，密敎弟盆子歸璽綬，習爲辭讓之言。及正旦大會，恭先曰：<span class="yinhao">「諸君共立恭弟爲帝，德誠深厚！立且一年，殽亂日甚，誠不足以相成，恐死而無益，願得退爲庶人，更求賢知，唯諸君省察！」</span><span class="jiazhu">知，讀曰智。省，悉景翻。</span>樊崇等謝曰：<span class="yinhao">「此皆崇等罪也。」</span>恭復固請，<span class="jiazhu">復，扶又翻；下同。</span>或曰：<span class="yinhao">「此寧式侯事邪！」</span><span class="jiazhu">賢曰：劉恭爲式侯。言衆立天子，非恭所預。</span>恭惶恐起去。盆子乃下牀解璽綬，叩頭曰：<span class="yinhao">「今設置縣官而爲賊如故，四方怨恨，不復信向，此皆立非其人所致。願乞骸骨，避賢聖路！必欲殺盆子以塞責者，無所離死！」</span><span class="jiazhu">賢曰：離，避也。塞，悉則翻。</span>因涕泣噓唏。<span class="jiazhu">賢曰：唏，與欷同。</span>崇等及會者數百人，莫不哀憐之，乃皆避席頓首曰：<span class="yinhao">「臣無狀，負陛下，<span class="jiazhu">無狀，無善狀也。</span>請自今已後，不敢復放縱！」</span>因共抱持盆子，帶以璽綬；盆子號呼，不得已。<span class="jiazhu">號，戶刀翻。</span>旣罷出，各閉營自守。三輔翕然，稱天子聰明，百姓爭還長安，市里且滿。後二十餘日，復出，大掠如故。</p>
<p class="em2 strong" id="p51"><a class="gg-link" href="#p51" onclick="return changeColor(this);"></a><span class="yinwen">3</span>刀子都爲其部曲所殺，餘黨與諸賊會檀鄕，號檀鄕賊，<span class="jiazhu"><span class="yinhao">「刀」</span>，依<span class="shu-ming">考異</span>當作<span class="yinhao">「刁」</span>。<span class="jiaozhusup">〔章：乙十一行本正作「刁」；孔本同。十二行本誤作「力」。〕</span>賢曰：今兗州瑕丘縣東北有檀鄕。</span>寇魏郡、清河。魏郡大吏李熊弟陸謀反城迎檀鄕，<span class="jiazhu">反，音翻。</span>或以告魏郡太守潁川銚期，<span class="jiazhu">賢曰：銚，音姚；姓也。魏郡，秦置；故城在今相州安陽縣東北。</span>期召問熊，熊叩頭首服，<span class="jiazhu">首，式救翻。</span>願與老母俱就死。期曰：<span class="yinhao">「爲吏儻不若爲賊樂者，可歸與老母往就陸也！」</span><span class="jiazhu">賢曰：必以在城中爲吏不如爲賊之樂，卽任將母往就弟。樂，音洛。</span>使吏送出城。熊行，求得陸，將詣鄴城西門；<span class="jiazhu">魏郡治鄴城。將，如字。</span>陸不勝愧感，<span class="jiazhu">勝，音升。</span>自殺以謝期。期嗟歎，以禮葬之，而還熊故職。於是郡中服其威信。</p>
<p class="em2 strong" id="p52"><a class="gg-link" href="#p52" onclick="return changeColor(this);"></a>帝遣吳漢率王梁等九將軍擊檀鄕於鄴東漳水上，<span class="jiazhu"><span class="shu-ming">水經</span>：漳水源出上黨長子縣西發鳩山；東過壺關、屯留、潞、武安等縣；又東出山，過鄴縣。</span>大破之，十餘萬衆皆降。又使梁與大將軍杜茂將兵安輯魏郡、清河、東郡，悉平諸營保，<span class="jiazhu">保，與堡同。</span>三郡清靜，邊路流通。<span class="jiazhu">自雒陽至漁陽、上谷，路出三郡；三郡旣平，則邊路流通矣。范<span class="shu-ming">史·杜茂傳</span><span class="yinhao">「邊」</span>作<span class="yinhao">「道」</span>。</span></p>
<p class="em2 strong" id="p53"><a class="gg-link" href="#p53" onclick="return changeColor(this);"></a><span class="yinwen">4</span>庚辰，悉封諸功臣爲列侯；<span class="jiazhu">盤州洪氏曰：西京列侯，其傳國皆有世次。東都枝葉不蕃，而史筆又簡略。</span>梁侯鄧禹、<span class="jiazhu">禹始封酇，是年改封梁侯。<span class="shu-ming">地理志</span>，梁縣屬河南郡；唐汝州治梁縣。宋白曰：漢梁縣故城，在汝水之南。</span>廣平侯吳漢<span class="jiazhu">賢曰：廣平縣，屬廣平郡；故城在今洺州永年縣西北。</span>皆食四縣。博士丁恭議曰：<span class="yinhao">「古者封諸侯不過百里，強幹弱枝，所以爲治也。<span class="jiazhu">治，直吏翻。</span>今封四縣，不合法制。」</span>帝曰：<span class="yinhao">「古之亡國皆以無道，未嘗聞功臣地多而滅亡者也。」</span>陰鄕侯陰識，貴人之兄也，以軍功當增封，識叩頭讓曰：<span class="yinhao">「天下初定，將帥有功者衆，臣託屬掖廷，仍加爵邑，不可以示天下；此爲親戚受賞，國人計功也。」</span><span class="jiazhu">戰國公孫龍告平原君之辭。</span>帝從之。帝令諸將各言所樂，<span class="jiazhu">樂，音洛。</span>皆占美縣；<span class="jiazhu">占，之贍翻。</span>河南太守潁川丁綝獨求封本鄕。或問其故，綝曰：<span class="yinhao">「綝能薄功微，得鄕亭厚矣！」</span>帝從其志，封新安鄕侯。<span class="jiazhu">綝，丑林翻。漢法，大縣侯位視三公，小縣侯位視上卿，鄕亭侯位視中二千石。綝，潁川定陵人。新安鄕蓋在定陵。</span>帝使郎中魏郡馮勤典諸侯封事；勤差量功次輕重，國土遠近，地勢豐薄，不相踰越，莫不厭服焉。<span class="jiazhu">量，音良。厭，於艷翻。</span>帝以爲能，尙書衆事皆令總錄之。故事：尙書郎以令史久次補之，帝始用孝廉爲尙書郎。<span class="jiazhu"><span class="shu-ming">百官志</span>：尙書令史十八人，秩二百石；侍郎三十六人，秩四百石，主作文書起草。蔡質<span class="shu-ming">漢儀</span>曰：尙書郎，初從三署詣臺試；初上臺，稱守尙書郎中；歲滿，稱尙書郎；三年，稱侍郎。</span></p>
<p class="em2 strong" id="p54"><a class="gg-link" href="#p54" onclick="return changeColor(this);"></a><span class="yinwen">5</span>起高廟于洛陽，<span class="jiazhu"><span class="shu-ming">考異</span>曰：<span class="shu-ming">帝紀</span>：<span class="yinhao">「正月，壬子」</span>。按正月甲子朔，不應有壬子，誤。</span>四時合祀高祖、太宗、世宗；建社稷于宗廟之右；立郊兆于城南。<span class="jiazhu"><span class="shu-ming">續漢志</span>曰：立社稷於雒陽，在宗廟之右，皆方壇，四面及中各依方色；無屋，有牆門而已。<span class="shu-ming">白虎通</span>曰：天子之壇方五丈，諸侯之壇半天子之壇。社者，土也。人非土不立，非穀不食，故封土立社，示有土也。稷者，五穀之長，得陰陽中和之氣，故祭之也。沈約曰：<span class="shu-ming">禮</span>云：共工氏之霸九州，其子句龍，曰后土，能平九土，故祀以爲社。烈山氏之有天下，其子曰神農，能殖百穀，其裔曰柱，佐顓頊爲稷官，主農事；周棄繼之，法施於人，故祀以爲稷。<span class="shu-ming">禮</span>，王爲羣姓立社，曰太社；王自爲立社，曰王社。故國有二社，而稷亦有二也。漢、魏則有官社，無稷，故常二社一稷也。傅咸曰：天子親耕以供粢盛；親耕自報，故自爲立社，爲籍而報也。國以人爲本，人以國爲命，故又爲百姓立社而祈報也。此社之所以有二也。王肅論王社，謂春祈籍田，秋而報之也；其論太社，則曰王者布下圻內，爲百姓立之，謂之太社，不自立之京師也。杜佑曰：社者，五土之神。五土者，山林、川澤、丘陵、墳衍、原隰等，各有所育，羣生賴之，故特於吐生物處別立。其名爲社稷者，於五土之中，特指原隰之祇；以五土雖各有所生，而山林、川澤、丘陵、墳衍，此四者雜出材用等物，於五穀之功則少。且生人所急者食，故於五土之中，別旌異原隰之祇以報之。以其能生五穀，名其神。但五穀不可遍言，以稷爲五穀之長，春生秋成之主，稷者，原隰之中能生五穀之祇，是也。<span class="shu-ming">續漢書</span>曰：制郊兆於雒陽城南七里，爲壇八階，中又爲重壇，天地位皆在壇上，其外壇上爲五帝位。青帝位在甲寅，赤帝位在丙巳，黃帝位在丁未，白帝位在庚申，黑帝位在壬亥。其外爲壝，重營皆紫，以象紫宮。營有通道，以爲門。日月在營內南道，日在東，月在西。北斗在北道之西。外營、中營凡千五百一十四神；高皇帝配食焉。</span></p>
<p class="em2 strong" id="p55"><a class="gg-link" href="#p55" onclick="return changeColor(this);"></a><span class="yinwen">6</span>長安城中糧盡，赤眉收載珍寶，大縱火燒宮室、市里，恣行殺掠，長安城中無復人行；<span class="jiazhu">復，扶又翻。</span>乃引兵而西，衆號百萬，自南山轉掠城邑，遂入安定、北地。鄧禹引兵南至長安，軍昆明池，謁祠高廟，收十一帝神主，送詣洛陽；<span class="jiazhu">高、惠、文、景、武、昭、宣、元、成、哀、平，十一帝。賢曰：神主，以木爲之，方尺二寸，穿中央，達四方。諸侯王長一尺。虞主用桑，練主用栗。衞宏<span class="shu-ming">漢舊儀</span>曰：已葬，收主爲木函，藏廟太室中西壁坎中，去地六尺一寸，祭則立主於坎下。</span>因巡行園陵，爲置吏士奉守焉。<span class="jiazhu">行，下孟翻。爲，于僞翻。</span></p>
<p class="em2 strong" id="p56"><a class="gg-link" href="#p56" onclick="return changeColor(this);"></a><span class="yinwen">7</span>眞定王楊造讖記曰：<span class="yinhao">「赤九之後，癭楊爲主。」</span><span class="jiazhu">賢曰：漢以火德，故云赤也。光武於高祖九代孫，故云九。癭，於郢翻。癭生頸而附於咽。</span>楊病癭，欲以惑衆；與綿曼賊交通。<span class="jiazhu">賢曰：綿曼，縣名，屬眞定國；故城在今恆州石邑縣西北；俗音訛謂之人文故城也。</span>帝遣騎都尉陳副、游擊將軍鄧隆徵之，楊閉城門不內。帝復遣前將軍耿純持節行幽、冀，所過勞慰王、侯，<span class="jiazhu">復，扶又翻。行，下孟翻。勞，力到翻。</span>密敕收楊。純至眞定，止傳舍，<span class="jiazhu">傳，株戀翻。</span>邀楊相見。純，眞定宗室之出也，故楊不以爲疑，且自恃衆強，而純意安靜，卽從官屬詣之；<span class="jiazhu">賢曰：男子謂姊妹之子爲出。純母蓋眞定宗室之女，故楊不疑而來見純。</span>楊兄弟並將輕兵在門外。<span class="jiazhu">將，卽亮翻。</span>楊入，見純，純接以禮敬，因延請其兄弟皆入；乃閉閤，悉誅之，因勒兵而出。眞定震怖，無敢動者。<span class="jiazhu">怖，普布翻。</span>帝憐楊謀未發而誅，復封其子爲眞定王。<span class="jiazhu">楊子德。</span></p>
<p class="em2 strong" id="p57"><a class="gg-link" href="#p57" onclick="return changeColor(this);"></a><span class="yinwen">8</span>二月，己酉，車駕幸脩武。<span class="jiazhu">賢曰：縣名，屬河內郡；本殷之甯邑。<span class="shu-ming">韓詩外傳</span>曰：武王伐紂，勒兵於甯，故曰脩武。今懷州縣也。</span></p>
<p class="em2 strong" id="p58"><a class="gg-link" href="#p58" onclick="return changeColor(this);"></a><span class="yinwen">9</span>鮑永、馮衍審知更始已亡，乃發喪，出儲大伯等，封上印綬，悉罷兵，幅巾詣河內。<span class="jiazhu">杜佑曰：按巾，六國時趙、魏之間通謂之承露，庶人及軍旅皆服之。賢曰：幅巾，謂不著冠，但幅巾束首也。傅玄子曰：漢末，王公卿士多委王服，以幅巾爲雅，是以袁紹、崔鈞之徒雖爲將帥，皆著縑巾。上，時掌翻。<span class="shu-ming">考異</span>曰：<span class="shu-ming">鮑永傳</span>稱<span class="yinhao">「永等降於河內時，攻懷未拔，帝謂永曰：『我攻懷三日而城不下，關東畏服卿，可且將故人自往城下譬之。』卽拜永諫議大夫。至懷，乃說更始河內太守，於是開城而降。」</span>按光武未都洛陽以前屢幸懷，又祠高祖於懷宮，並無更始河內太守據懷事。<span class="shu-ming">本紀</span>亦無攻懷一節。按田邑書稱<span class="yinhao">「主亡一歲，莫知定所。」</span>則永、衍之降必在此年。而<span class="shu-ming">帝紀</span>光武此年不曾幸河內，但有幸脩武事。然則永、衍實降於脩武。脩武，亦河內縣也。其稱降懷等事，當是史誤，故皆略之。</span>帝見永，問曰：<span class="yinhao">「卿衆安在？」</span>永離席叩頭曰：<span class="jiazhu">離，力智翻。</span><span class="yinhao">「臣事更始，不能令全，誠慙以其衆幸富貴，故悉罷之。」</span>帝曰：<span class="yinhao">「卿言大，」</span>而意不悅。<span class="jiazhu">帝雖謂永言大，而以其降晚，意懷不悅也。</span>旣而永以立功見用，<span class="jiazhu">賢曰：謂說下懷。余按<span class="shu-ming">考異</span>不取下懷事，當以永討平魯郡爲功也。按<span class="shu-ming">永傳</span>，時董憲裨將討魯，侵害百姓，乃拜永爲魯郡太守。永到，討擊，大破之。唯別帥彭豐、虞休、皮常等各千餘人稱將軍，不肯下。永以計誘，手格殺豐等，禽破黨與，以功封關內侯，遷揚州牧。</span>衍遂廢棄。永謂衍曰：<span class="yinhao">「昔高祖賞季布之罪，誅丁固之功；<span class="jiazhu">事見十一卷高帝五年。丁固，卽丁公。</span>今遭明主，亦何憂哉！」</span>衍曰：<span class="yinhao">「人有挑其鄰人之妻者，其長者罵而少者報之。<span class="jiazhu">挑，徒了翻。長，知兩翻。少，詩沼翻；下同。</span>後其夫死，取其長者。或謂之曰：『夫非罵爾者邪！』<span class="jiazhu">夫非之夫，音扶。</span>曰：『在人欲其報我，在我欲其罵人也！』<span class="jiazhu">賢曰：此並陳軫對秦王之辭，見<span class="shu-ming">戰國策</span>。引之者，言己爲故主守節，亦冀新帝重之也。挑，徒了翻。</span>夫天命難知，人道易守，<span class="jiazhu">易，以豉翻。</span>守道之臣，何患死亡！」</span></p>
<p class="em2 strong" id="p59"><a class="gg-link" href="#p59" onclick="return changeColor(this);"></a><span class="yinwen">10</span>大司空王梁屢違詔命，<span class="jiazhu">梁與吳漢俱擊檀鄕，詔軍事一屬漢，而梁輒發野王兵。帝以其不奉詔，敕令止在所縣，而梁復以便宜進軍，是屢違詔命也。</span>帝怒，遣尙書宗廣持節卽軍中斬梁；廣檻車送京師。旣至，赦之，以爲中郎將，北守箕關。<span class="jiazhu"><span class="shu-ming">水經註</span>：濝水出河東垣縣王屋西山濝溪，夾山東南流，逕故城東，卽濝關也；光武遣王梁守之。</span></p>
<p class="em2 strong" id="p60"><a class="gg-link" href="#p60" onclick="return changeColor(this);"></a><span class="yinwen">11</span>壬子，以太中大夫京兆宋弘爲大司空。弘薦沛國桓譚，爲議郎、給事中。<span class="jiazhu">帝以沛郡爲沛國。</span>帝令譚鼓琴，愛其繁聲。弘聞之，不悅；伺譚內出，<span class="jiazhu">內出，從禁中出也。伺，相吏翻。</span>正朝服坐府上，<span class="jiazhu">朝，直遙翻。</span>遣吏召之。譚至，不與席而讓之，且曰：<span class="yinhao">「能自改邪，將令相舉以法乎？」</span>譚頓首辭謝；良久，乃遣之。後大會羣臣，帝使譚鼓琴；譚見弘，失其常度。帝怪而問之，弘乃離席免冠謝曰：<span class="jiazhu">離，力智翻。</span><span class="yinhao">「臣所以薦桓譚者，望能以忠正導主；而令朝廷耽悅鄭聲，臣之罪也。」</span>帝改容謝之。</p>
<p class="em2 strong" id="p61"><a class="gg-link" href="#p61" onclick="return changeColor(this);"></a>湖陽公主新寡，帝與共論朝臣，微觀其意。主曰：<span class="yinhao">「宋公威容德器，羣臣莫及。」</span>帝曰：<span class="yinhao">「方且圖之。」</span>後弘被引見，<span class="jiazhu">被，皮義翻。見，賢遍翻。</span>帝令主坐屛風後，<span class="jiazhu"><span class="shu-ming">釋名</span>：屛風，障風也。</span>因謂弘曰：<span class="yinhao">「諺言『貴易交，富易妻，』人情乎？」</span>弘曰：<span class="yinhao">「臣聞貧賤之知不可忘，糟糠之妻不下堂。」</span>帝顧謂主曰：<span class="yinhao">「事不諧矣！」</span></p>
<p class="em2 strong" id="p62"><a class="gg-link" href="#p62" onclick="return changeColor(this);"></a><span class="yinwen">12</span>帝之討王郎也，彭寵發突騎以助軍，<span class="jiazhu">事見上卷二年。</span>轉糧食，前後不絕。及帝追銅馬至薊，寵自負其功，意望甚高；帝接之不能滿，以此懷不平。<span class="jiazhu">賢曰：負，恃也。不能滿其望，故心不平也。按<span class="shu-ming">寵傳</span>，先是吳漢北發兵，帝遺寵以所服劍，倚爲北道主人。及追銅馬北至薊，寵來謁，謂當迎閤，握手交歡並坐。帝接之，不能滿其意，所以失望。</span>及卽位，吳漢、王梁，寵之所遣，<span class="jiazhu">事見上卷更始二年。</span>並爲三公，而寵獨無所加，愈怏怏不得志，<span class="jiazhu">怏，於兩翻。</span>歎曰：<span class="yinhao">「如此，我當爲王；但爾者，陛下忘我邪！」</span><span class="jiazhu">爾，猶言如此也。</span></p>
<p class="em2 strong" id="p63"><a class="gg-link" href="#p63" onclick="return changeColor(this);"></a>是時北州破散，而漁陽差完，有舊鐵官，<span class="jiazhu"><span class="shu-ming">地理志</span>，漁陽郡漁陽有鐵官。</span>寵轉以貿穀，積珍寶，益富強。<span class="jiazhu">貿，音茂。</span>幽州牧朱浮，年少有俊才，欲厲風迹，<span class="jiazhu">賢曰：風化之迹也。少，詩照翻。</span>收士心，辟召州中名宿<span class="jiazhu">有名耆宿之士。</span>及王莽時故吏二千石，皆引置幕府；多發諸郡倉穀稟贍其妻子。寵以爲天下未定，師旅方起，不宜多置官屬以損軍實，<span class="jiazhu">賢曰：謂甲兵、糧儲也。<span class="shu-ming">左傳</span>曰：隳軍實也。</span>不從其令。浮性矜急自多，<span class="jiazhu">賢曰：矜，誇；多，自取也。</span>寵亦狠強，嫌怨轉積。浮數譖構之，密奏寵多聚兵穀，意計難量。<span class="jiazhu">狠，戶墾翻。數，所角翻。量，音良。</span>上輒漏泄令寵聞，以脅恐之。<span class="jiazhu">恐，欺用翻，又如字。</span>至是，有詔徵寵，寵上疏，願與浮俱徵；帝不許。寵益以自疑；其妻素剛，不堪抑屈，固勸無受徵，曰：<span class="yinhao">「天下未定，四方各自爲雄，漁陽大郡，兵馬最精，何故爲人所奏而棄此去乎！」</span>寵又與所親信吏計議，皆懷怨於浮，莫有勸行者。帝遣寵從弟子后蘭卿喻之；寵因留子后蘭卿，遂發兵反，拜署將帥，自將二萬餘人，攻朱浮於薊。又以與耿況俱有重功，而恩賞並薄，數遣使邀誘況；<span class="jiazhu">要，一遙翻。<span class="jiaozhusup">〔章：作「邀」者刻誤。十二行本正作「要」；乙十一行本同；孔本同。〕</span></span>況不受，斬其使。</p>
<p class="em2 strong" id="p64"><a class="gg-link" href="#p64" onclick="return changeColor(this);"></a><span class="yinwen">13</span>延岑復反，圍南鄭。<span class="jiazhu">岑降嘉見上卷更始二年。復，扶又翻；下同。</span>漢中王嘉兵敗走，岑遂據漢中，進兵武都；<span class="jiazhu"><span class="shu-ming">地理志</span>，武都縣，屬武都郡。</span>爲更始柱功侯李寶所破，岑走天水。<span class="jiazhu">走，音奏。</span>公孫述遣將侯丹取南鄭；嘉收散卒得數萬人，以李寶爲相，從武都南擊侯丹，不利，還軍河池、下辨，<span class="jiazhu">賢曰：河池縣，屬武都郡，一名仇池，今鳳州縣也。下辨道，亦屬武都郡，今成州同谷縣。師古曰：辨，音皮莧翻。</span>復與延岑連戰。岑引北，入散關，至陳倉；<span class="jiazhu">賢曰：散關故城，在今陳倉縣南十里，有散谷水，因取名焉。<span class="shu-ming">地理志</span>，陳倉縣屬右扶風；唐爲寶雞縣，屬岐州。</span>嘉追擊，破之。</p>
<p class="em2 strong" id="p65"><a class="gg-link" href="#p65" onclick="return changeColor(this);"></a>公孫述又遣將軍任滿從閬中下江州，東據扞關，<span class="jiazhu">賢曰：閬中、江州，皆縣名，並屬巴郡。閬中，今隆州縣也。江州故城，在渝州巴縣西。宋白曰：今渝州江津縣，本漢江州縣。<span class="shu-ming">史記</span>曰：楚肅王爲扞關以拒蜀，故基在今峽州巴山縣。</span>於是盡有益州之地。<span class="jiazhu">漢益州部漢中、巴郡、廣漢、蜀郡、犍爲、牂柯、越巂、益州等郡。</span></p>
<p class="em2 strong" id="p66"><a class="gg-link" href="#p66" onclick="return changeColor(this);"></a><span class="yinwen">14</span>辛卯，上還洛陽。</p>
<p class="em2 strong" id="p67"><a class="gg-link" href="#p67" onclick="return changeColor(this);"></a><span class="yinwen">15</span>三月，乙未，大赦。</p>
<p class="em2 strong" id="p68"><a class="gg-link" href="#p68" onclick="return changeColor(this);"></a><span class="yinwen">16</span>更始諸大將在南方未降者尙多。帝召諸將議兵事，以檄叩地曰：<span class="yinhao">「郾最強，宛爲次，誰當擊之？」</span><span class="jiazhu">叩，去后翻，又丘候翻。師古曰：郾，一戰翻。宛，於元翻。</span>賈復率然對曰：<span class="jiazhu">率然，輕遽之貌。</span><span class="yinhao">「臣請擊郾。」</span>帝笑曰：<span class="yinhao">「執金吾擊郾，吾復何憂！<span class="jiazhu">復，扶又翻。</span>大司馬當擊宛。」</span>遂遣復擊郾，破之；尹尊降。又東擊更始淮陽太守暴氾，氾降。<span class="jiazhu">賢曰：淮陽故城，在今陳州宛丘縣東南。氾，音泛，又音凡。降，戶江翻。</span></p>
<p class="em2 strong" id="p69"><a class="gg-link" href="#p69" onclick="return changeColor(this);"></a><span class="yinwen">17</span>夏，四月，虎牙大將軍蓋延<span class="jiazhu">蓋，古盍翻。</span>督駙馬都尉馬武等四將軍擊劉永，破之；遂圍永於睢陽。</p>
<p class="em2 strong" id="p70"><a class="gg-link" href="#p70" onclick="return changeColor(this);"></a>故更始將蘇茂反，<span class="jiazhu">茂隨朱鮪降，今復反。</span>殺淮陽太守潘蹇，<span class="jiazhu"><span class="shu-ming">姓譜</span>：周文王之子季孫食采於潘，因氏焉。晉有潘父，楚有潘崇。</span>據廣樂而臣於永；<span class="jiazhu">賢曰：廣樂，地闕。今宋州虞城縣有長樂故城，蓋避隋煬帝諱改。</span>永以茂爲大司馬、淮陽王。</p>
<p class="em2 strong" id="p71"><a class="gg-link" href="#p71" onclick="return changeColor(this);"></a><span class="yinwen">18</span>吳漢擊宛，宛王賜奉更始妻子詣洛陽降；帝封賜爲愼侯。<span class="jiazhu">賢曰：愼縣，屬汝南郡；故城在今潁州潁上縣西北。</span>叔父良、族父歙、族兄祉皆自長安來。甲午，封良爲廣陽王，祉爲城陽王；<span class="jiazhu">宛王賜，於光武爲族兄，更始近屬也。歙，許及翻；亦更始近屬，更始封爲元氏王。祉，族兄舂陵康侯敞之子，光武之族姪，而舂陵節侯買之嫡曾孫也；更始封爲定陶王。</span>又封兄縯子章爲太原王，興爲魯王；更始三子求、歆、鯉皆爲列侯。<span class="jiazhu">求爲襄邑侯，歆爲穀孰侯，鯉爲壽光侯。</span></p>
<p class="em2 strong" id="p72"><a class="gg-link" href="#p72" onclick="return changeColor(this);"></a><span class="yinwen">19</span>鄧王王常降，帝見之甚歡，曰：<span class="yinhao">「吾見王廷尉，不憂南方矣！」</span><span class="jiazhu">更始以王常爲廷尉，故帝稱之，常降則得南陽一郡，故云不憂南方。</span>拜爲左曹，<span class="jiazhu"><span class="shu-ming">前書·百官表</span>：左、右曹，加官，受尙書事。此時蓋爲專官也。</span>封山桑侯。<span class="jiazhu">賢曰：山桑縣，屬沛郡；今亳州縣。</span></p>
<p class="em2 strong" id="p73"><a class="gg-link" href="#p73" onclick="return changeColor(this);"></a><span class="yinwen">20</span>五月，庚辰，封族父歙爲泗水王。</p>
<p class="em2 strong" id="p74"><a class="gg-link" href="#p74" onclick="return changeColor(this);"></a><span class="yinwen">21</span>帝以陰貴人雅性寬仁，欲立以爲后。貴人以郭貴人有子，<span class="jiazhu">西都後宮之號十四等，未有貴人。光武中興，斵琱爲樸，六宮稱號，惟有皇后、貴人。貴人金印紫綬，奉不過數十斛。</span>終不肯當。六月，戊戌，立貴人郭氏爲皇后，以其子彊爲皇太子；大赦。</p>
<p class="em2 strong" id="p75"><a class="gg-link" href="#p75" onclick="return changeColor(this);"></a><span class="yinwen">22</span>丙午，封泗水王子終爲淄川王。<span class="jiazhu">終，歙子也，與帝少相親愛，故封爲王。</span></p>
<p class="em2 strong" id="p76"><a class="gg-link" href="#p76" onclick="return changeColor(this);"></a><span class="yinwen">23</span>秋，賈復南擊召陵、新息，平之。<span class="jiazhu">召陵、新息二縣，並屬汝南郡。賢曰：新息故城在今豫州新息縣西南。</span>復部將殺人於潁川，潁川太守寇恂捕得，繫獄。時尙草創，軍營犯法，率多相容，恂戮之於市。復以爲恥，還，過潁川，謂左右曰：<span class="yinhao">「吾與寇恂並列將帥，而爲其所陷，今見恂，必手劍之！」</span>恂知其謀，不欲與相見。姊子谷崇曰：<span class="yinhao">「崇，將也，得帶劍侍側；卒有變，足以相當。」</span><span class="jiazhu">卒，讀曰猝。</span>恂曰：<span class="yinhao">「不然，昔藺相如不畏秦王而屈於廉頗者，爲國也。」</span><span class="jiazhu">事見四卷周赧王三十六年。爲，于僞翻。</span>乃敕屬縣盛供具，儲酒醪；<span class="jiazhu"><span class="shu-ming">說文</span>曰：醪，兼汁滓酒。</span>執金吾軍入界，一人皆兼二人之饌。<span class="jiazhu">賢曰：饌，具也，雛晥翻，又音雛戀翻。</span>恂出迎於道，稱疾而還。復勒兵欲追之，而吏士皆醉，遂過去。恂遣谷崇以狀聞，帝乃徵恂。恂至，引見；時賈復先在坐，<span class="jiazhu">坐，徂臥翻。</span>欲起相避。帝曰：<span class="yinhao">「天下未定，兩虎安得私鬭！今日朕分之。」</span><span class="jiazhu">分，猶解也。</span>於是並坐極歡，遂共車同出，結友而去。</p>
<p class="em2 strong" id="p77"><a class="gg-link" href="#p77" onclick="return changeColor(this);"></a><span class="yinwen">24</span>八月，帝自率諸將征五校；<span class="jiazhu">校，戶敎翻。</span>丙辰，幸內黃，<span class="jiazhu">賢曰：內黃縣，屬魏郡；今相州縣。</span>大破五校於羛陽，降其衆五萬人。<span class="jiazhu">賢曰：羛陽，聚名，屬魏郡，故城在今相州堯城縣東。余據<span class="shu-ming">左傳</span>，晉荀盈如齊逆女，還，卒於戲陽。杜預<span class="shu-ming">註</span>云：內黃縣北有戲陽城。堯城縣本漢內黃縣，隋開皇十八年更名；唐末，改永定縣。戲，與羛同，音許宜翻。降，戶江翻；下同。</span></p>
<p class="em2 strong" id="p78"><a class="gg-link" href="#p78" onclick="return changeColor(this);"></a><span class="yinwen">25</span>帝遣游擊將軍鄧隆助朱浮討彭寵；隆軍潞南，浮軍雍奴，遣吏奏狀。<span class="jiazhu">潞、雍奴二縣，皆屬漁陽郡。<span class="shu-ming">水經</span>曰：鮑丘水過潞縣南，曰潞河。鄧隆軍於是水之南，爲彭寵所破。宋白曰：幽州武清縣，本漢雍奴縣。<span class="shu-ming">水經註</span>云：雍奴，藪澤之名；四面有水曰雍，水不流曰奴。</span>帝讀檄，怒，謂使吏曰：<span class="jiazhu">遣吏來使，故曰使吏。使，疏吏翻。</span><span class="yinhao">「營相去百里，其勢豈可得相及！比若還，<span class="jiazhu">若，汝也。比，必寐翻，及也。</span>北軍必敗矣。」</span>彭寵果遣輕兵擊隆軍，大破之；浮遠，遂不能救。</p>
<p class="em2 strong" id="p79"><a class="gg-link" href="#p79" onclick="return changeColor(this);"></a><span class="yinwen">26</span>蓋延圍睢陽數月，克之。<span class="jiazhu">蓋，古盍翻。</span>劉永走至虞，<span class="jiazhu">賢曰：虞縣，屬梁國；故城在今宋州虞城縣。</span>虞人反，殺其母、妻；永與麾下數十人奔譙。<span class="jiazhu"><span class="shu-ming">地理志</span>，譙縣，屬沛郡。賢曰：今亳州縣。</span>蘇茂、佼彊、周建合軍三萬餘人救永；延與戰於沛西，<span class="jiazhu"><span class="shu-ming">地理志</span>，沛縣，屬沛郡。賢曰：今徐州縣。佼，音絞，又音効。</span>大破之。永、彊、建走保湖陵，<span class="jiazhu"><span class="shu-ming">地理志</span>，湖陵縣，屬山陽郡。</span>茂奔還廣樂；延遂定沛、楚、臨淮。<span class="jiazhu">三郡也。</span></p>
<p class="em2 strong" id="p80"><a class="gg-link" href="#p80" onclick="return changeColor(this);"></a>帝使太中大夫伏隆持節使青、徐二州，招降郡國。青、徐羣盜聞劉永破敗，皆惶怖請降。<span class="jiazhu">怖，普布翻。</span>張步遣其掾孫昱隨隆詣闕上書，獻鰒魚。<span class="jiazhu">鰒，步各翻。</span>隆，湛之子也。</p>
<p class="em2 strong" id="p81"><a class="gg-link" href="#p81" onclick="return changeColor(this);"></a><span class="yinwen">27</span>堵鄕人董訢反宛城，<span class="jiazhu"><span class="shu-ming">水經註</span>曰：堵水南經小堵鄕。賢曰：在今唐州方城縣。堵，音者。宛，於元翻。</span>執南陽太守劉驎。揚化將軍堅鐔攻宛，拔之；<span class="jiazhu">驎，離珍翻。鐔，徒含翻。堅，姓；鐔，名。</span>訢走還堵鄕。</p>
<p class="em2 strong" id="p82"><a class="gg-link" href="#p82" onclick="return changeColor(this);"></a><span class="yinwen">28</span>吳漢徇南陽諸縣，所過多侵暴。破虜將軍鄧奉謁歸新野，<span class="jiazhu">謁歸，謁告而歸也。</span>怒漢掠其鄕里，遂反，擊破漢軍，屯據淯陽，與諸賊合從。<span class="jiazhu">從，子容翻。</span></p>
<p class="em2 strong" id="p83"><a class="gg-link" href="#p83" onclick="return changeColor(this);"></a><span class="yinwen">29</span>九月，壬戌，帝自內黃還。</p>
<p class="em2 strong" id="p84"><a class="gg-link" href="#p84" onclick="return changeColor(this);"></a><span class="yinwen">30</span>陝賊蘇況攻破弘農；<span class="jiazhu">陝，失冉翻。</span>帝使景丹討之。會丹薨，征虜將軍祭遵擊弘農、栢華、蠻中賊，皆平之。<span class="jiazhu"><span class="shu-ming">東觀記</span>曰：栢華，聚也。酈道元曰：河南郡新城縣，故蠻子國也，縣有鄤聚，今名蠻中。<span class="shu-ming">括地志</span>：故麻城謂之蠻中，在汝州梁縣界。祭，則介翻。</span></p>
<p class="em2 strong" id="p85"><a class="gg-link" href="#p85" onclick="return changeColor(this);"></a><span class="yinwen">31</span>赤眉引兵欲西上隴，<span class="jiazhu">隴縣，屬天水郡；有大坂，名隴坻。<span class="shu-ming">三秦記</span>曰：其坂九回，不知高幾許，欲上者七日乃越；高處可容百餘家，清水四注下。郭仲產<span class="shu-ming">秦州記</span>曰：隴山東西百八十里，登山嶺，東望秦川，四五百里，極目泯然。山東人行役，升此而顧贍者，莫不悲思，故歌曰：<span class="yinhao">「隴頭流水，分離四下。念我行役，飄然曠野。登高遠望，涕零雙墮。」</span>渡汧、隴，無蠶桑；八月乃麥，五月乃凍解。</span>隗囂遣將軍楊廣迎擊，破之；又追敗之於烏氏、涇陽間。<span class="jiazhu">烏氏、涇陽二縣，屬安定郡。賢曰：烏氏故城，在今涇州安定縣東四十里。涇陽故城，在今原州平高縣之南。敗，補邁翻。氏，音支。</span>赤眉至陽城番須中，<span class="jiazhu">酈道元曰：陽城在安民縣。成帝永始二年，罷安定呼他苑以爲安民縣。賢曰：番須口與回中相近，並在汧。番，音盤。</span>逢大雪，坑谷皆滿，士多凍死；乃復還，發掘諸陵，<span class="jiazhu">復，扶又翻；下同。</span>取其寶貨。凡有玉匣殮者，率皆如生；<span class="jiazhu">殮，力贍翻。</span>賊遂汙辱呂后尸。<span class="jiazhu">汙，烏故翻。<span class="shu-ming">關中記</span>：呂后合葬長陵。高祖陵在西，呂后陵在東。</span>鄧禹遣兵擊之於郁夷，<span class="jiazhu"><span class="shu-ming">地理志</span>，郁夷縣，屬右扶風。</span>反爲所敗；<span class="jiazhu">敗，補邁翻。</span>禹乃出之雲陽。<span class="jiazhu"><span class="shu-ming">地理志</span>，雲陽縣，屬左馮翊。</span>赤眉復入長安。延岑屯杜陵，<span class="jiazhu">賢曰：縣名，屬京兆，周之杜伯國；在今萬年縣東南。</span>赤眉將逢安擊之。鄧禹以安精兵在外，引兵襲長安；會謝祿救至，禹兵敗走。延岑擊逢安，大破之，<span class="jiazhu">逢，音龐。</span>死者十餘萬人。</p>
<p class="em2 strong" id="p86"><a class="gg-link" href="#p86" onclick="return changeColor(this);"></a>廖湛將赤眉十八萬攻漢中王嘉；嘉與戰於谷口，<span class="jiazhu"><span class="shu-ming">地理志</span>，谷口縣，屬馮翊。賢曰：故城在今醴泉縣東北四十里。<span class="shu-ming">水經註</span>曰：涇水東經九嵕山東、中山西，謂之谷口。杜佑曰：谷口，今雲陽縣洛谷是。宋白曰：當涇水所出之處，故謂之谷口。廖，力弔翻，又力救翻。</span>大破之，嘉手殺湛，遂到雲陽就穀。嘉妻兄新野來歙，帝之姑子也，帝令鄧禹招嘉，嘉因歙詣禹降。<span class="jiazhu">歙，許及翻。</span>李寶倨慢，禹斬之。<span class="jiazhu"><span class="shu-ming">考異</span>曰：更始柱功侯李寶時爲劉嘉相。此蓋別一人，同姓名。余參考范<span class="shu-ming">書</span>，究其本末，漢中王嘉卽以更始柱功侯李寶爲相，禹誅之，非別一人也。</span></p>
<p class="em2 strong" id="p87"><a class="gg-link" href="#p87" onclick="return changeColor(this);"></a><span class="yinwen">32</span>冬，十一月，以廷尉岑彭爲征南大將軍。帝於大會中指王常謂羣臣曰：<span class="yinhao">「此家率下江諸將輔翼漢室，心如金石，眞忠臣也！」</span><span class="jiazhu">此家，猶言此人也。</span>卽日，拜常爲漢忠將軍，使與岑彭率建義大將軍朱祜等七將軍討鄧奉、董訢。彭等先擊堵鄕，<span class="jiazhu">堵，音者。</span>鄧奉救之。朱祜軍敗，爲奉所獲。</p>
<p class="em2 strong" id="p88"><a class="gg-link" href="#p88" onclick="return changeColor(this);"></a><span class="yinwen">33</span>銅馬、青犢、尤來餘賊共立孫登爲天子。登將樂玄殺登，以其衆五萬餘人降。</p>
<p class="em2 strong" id="p89"><a class="gg-link" href="#p89" onclick="return changeColor(this);"></a><span class="yinwen">34</span>鄧禹自馮愔叛後，威名稍損，又乏糧食，戰數不利，<span class="jiazhu">數，所角翻。</span>歸附者日益離散。赤眉、延岑暴亂三輔，郡縣大姓各擁兵衆，禹不能定。帝乃遣偏將軍馮異代禹討之，車駕送至河南，<span class="jiazhu"><span class="shu-ming">地理志</span>，河南縣，屬河南郡；故郟、鄏地。周武王遷九鼎，周公營以爲都，是爲王城。雒陽，周公遷殷民，是爲成周。<span class="shu-ming">晉·地道記</span>：河南城去雒城四十里。宋白曰：河南縣，周平王徙居於此，至敬王乃徙居成周；漢爲河南縣；歷魏、晉及後魏，皆理於唐苑城東北隅。</span>敕異曰：<span class="yinhao">「三輔遭王莽、更始之亂，重以赤眉、延岑之醜，<span class="jiazhu">重，直用翻。</span>元元塗炭，<span class="jiazhu">賢曰：塗炭者，若陷泥墜火，喻窮困之極也。</span>無所依訴。將軍今奉辭討諸不軌，營保<span class="jiaozhusup">〔章：十二行本「保」作「堡」；乙十一行本同；孔本同；張校同。〕</span>降者，遣其渠帥詣京師；<span class="jiazhu">帥，所類翻。</span>散其小民，令就農桑；壞其營壁，無使復聚。<span class="jiazhu">壞，音怪。復，扶又翻。</span>征伐非必略地、屠城，要在平定安集之耳。諸將非不健鬭，然好虜掠。<span class="jiazhu">好，呼到翻。</span>卿本能御吏士，念自修敕，無爲郡縣所苦！」</span>異頓首受命，引而西；所至布威信，羣盜多降。</p>
<p class="margin2" id="p90"><a class="gg-link" href="#p90" onclick="return changeColor(this);"></a>臣光曰：昔周人頌武王之德曰：<span class="yinhao">「鋪時繹思，我徂惟求定。」</span><span class="jiazhu"><span class="shu-ming">周頌·賚</span>之詩也。鋪，布也。繹，陳也。徂，往也。求定，謂安天下也。</span>言王者之兵志在布陳威德安民而已。觀光武之所以取關中，用是道也。豈不美哉！</p>
<p class="em2 strong" id="p91"><a class="gg-link" href="#p91" onclick="return changeColor(this);"></a><span class="yinwen">35</span>又詔徵鄧禹還，曰：<span class="yinhao">「愼毋與窮寇爭鋒！<span class="jiazhu">窮寇者，言其勢已窮，勢必致死也。<span class="shu-ming">兵法</span>曰：窮寇勿追。</span>赤眉無穀，自當來東；吾以飽待飢，以逸待勞，<span class="jiazhu">孫武子之言也。</span>折箠笞之，<span class="jiazhu">箠，杖也。折杖笞之，言易也。</span>非諸將憂也。無得復妄進兵！」</span><span class="jiazhu">復，扶又翻；下同。</span></p>
<p class="em2 strong" id="p92"><a class="gg-link" href="#p92" onclick="return changeColor(this);"></a>帝以伏隆爲光祿大夫，復使於張步，<span class="jiazhu">使，疏吏翻。</span>拜步東萊太守，幷與新除青州牧、守、都尉俱東。詔隆輒拜令、長以下。<span class="jiazhu">令，力政翻。長，知兩翻。</span></p>
<p class="em2 strong" id="p93"><a class="gg-link" href="#p93" onclick="return changeColor(this);"></a><span class="yinwen">36</span>十二月，戊午，詔宗室列侯爲王莽所絕者，皆復故國。<span class="jiazhu">王莽始建國二年，免漢宗室列侯爲民，事見三十七卷。復，如字。</span></p>
<p class="em2 strong" id="p94"><a class="gg-link" href="#p94" onclick="return changeColor(this);"></a><span class="yinwen">37</span>三輔大饑，人相食，城郭皆空，白骨蔽野，遺民往往聚爲營保，各堅壁清野。赤眉虜掠無所得，乃引而東歸，衆尙二十餘萬，隨道復散。<span class="jiazhu">復，扶又翻。</span>帝遣破姦將軍侯進等屯新安，建威大將軍耿弇等屯宜陽，以要其還路，<span class="jiazhu"><span class="shu-ming">地理志</span>，新安、宜陽二縣，皆屬弘農郡。要，與邀同。</span>敕諸將曰：<span class="yinhao">「賊若東走，可引宜陽兵會新安；賊若南走，可引新安兵會宜陽。」</span>馮異與赤眉遇於華陰，<span class="jiazhu">華，戶化翻。</span>相拒六十餘日，戰數十合，降其將卒五千餘人。</p>
</div></body></html>