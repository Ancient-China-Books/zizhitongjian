<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百二十九・宋紀十一・世祖孝武皇帝下</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="宋紀十一">宋紀十一</span></span></h1>
<p><span class="jiazhu">起屠維大淵獻<span class="biaozhusup" data-rel="">（己亥）</span>，盡閼逄執徐<span class="biaozhusup" data-rel="">（甲辰）</span>，凡六年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="世祖孝武皇帝下">世祖孝武皇帝下</span></span></h5>
<div class="yeartoc" id="year_toc_459"><p class="strong"><span class="section" id="title-3"><span data-head-description="世祖孝武皇帝下" data-head-level="h4" data-head-title="大明三年">大明三年</span></span><span class="biaozhusup" data-rel="">（己亥、四五九年）</span></p></div>
<p class="em2 strong"><span class="yinwen">1</span>春，正月，己巳朔，兗州兵與魏皮豹子戰于高平，兗州兵不利。</p>
<p class="em2 strong"><span class="yinwen">2</span>己丑，以驃騎將軍柳元景爲尙書令，<span class="jiazhu">驃，匹妙翻。</span>右僕射劉遵考爲領軍將軍。</p>
<p class="em2 strong"><span class="yinwen">3</span>己酉，魏河南公伊馛卒。<span class="jiazhu">馛，蒲撥翻。卒，子恤翻。</span></p>
<p class="em2 strong"><span class="yinwen">4</span>三月，乙卯，以揚州六郡爲王畿；<span class="jiazhu">六郡：丹陽、淮南、宣城、吳郡、吳興、義興也。</span>更以東揚州爲揚州，徙治會稽，<span class="jiazhu">置東揚州見上卷孝建元年。會，工外翻。</span>猶以星變故也。<span class="jiazhu">星變見上卷孝建三年。</span></p>
<p class="em2 strong"><span class="yinwen">5</span>三月，庚寅，以義興太守垣閬爲兗州刺史。閬，遵之子也。<span class="jiazhu">垣遵，卽垣苗也。武帝西征長安，使遵守洛當城；城據河、濟之會，後人謂之垣苗城。守，式又翻。</span></p>
<p class="em2 strong"><span class="yinwen">6</span>夏，四月，乙巳，魏主立其弟子推爲京兆王。</p>
<p class="em2 strong"><span class="yinwen">7</span>竟陵王誕知上意忌之，亦潛爲之備；因魏人入寇，修城浚隍，聚糧治仗。<span class="jiazhu">治，直之翻。</span>誕記室參軍江智淵知誕有異志，請假先還建康，<span class="jiazhu">假，古訝翻。假，休假也。</span>上以爲中書侍郎。智淵，夷之弟子也，<span class="jiazhu">江夷，江湛之父；夷之弟曰僧安。</span>少有操行，<span class="jiazhu">少，詩照翻。操，七到翻。行，下孟翻。</span>沈懷文每稱之曰：<span class="yinhao">「人所應有盡有，人所應無盡無者，其唯江智淵乎！」</span></p>
<p class="em2 strong">是時，道路皆云誕反。會吳郡民劉成上書稱：<span class="yinhao">「息道龍昔事誕，<span class="jiazhu">息，子也。</span>見誕在石頭城修乘輿法物，習唱警蹕。<span class="jiazhu">此蓋言誕爲揚州刺史時。誕時一心奉上，必無是事，劉成誣告之也。乘，繩證翻。</span>道龍憂懼，私與伴侶言之，誕殺道龍。」</span><span class="jiazhu"><span class="shu-ming">考異</span>曰：<span class="shu-ming">宋略</span>、<span class="shu-ming">南史</span>作<span class="yinhao">「道就」</span>。今從<span class="shu-ming">宋書</span>。</span>又豫章民陳談之上書稱：<span class="yinhao">「弟詠之在誕左右，見誕書陛下年紀姓諱，往巫鄭師憐家祝詛。<span class="jiazhu">祝，職叔翻。詛，莊助翻。</span>詠之密以啓聞，誕誣詠之乘酒罵詈，殺之。」</span><span class="jiazhu">劉道龍、陳詠之蓋先皆爲誕所殺，其父兄希指誣告以報子弟之讎耳。詈，力智翻。</span>上乃令有司奏誕罪惡，請收付廷尉治罪。<span class="jiazhu">治，直之翻。</span>乙卯，詔貶誕爵爲侯，遣之國。詔書未下，<span class="jiazhu">下，遐稼翻。</span>先以羽林禁兵配兗州刺史垣閬，使以之鎭爲名，與給事中戴明寶襲誕。</p>
<p class="em2 strong">閬至廣陵，誕未悟也。明寶夜報誕典籤蔣成，使明晨開門爲內應。成以告府舍人許宗之，<span class="jiazhu">宗之，竟陵王府舍人也。</span>宗之入告誕；誕驚起，呼左右及素所畜養數百人<span class="jiazhu">畜，許六翻。</span>執蔣成，勒兵自衞。天將曉，明寶與閬帥精兵數百人猝至，而門不開；誕已列兵登陴，<span class="jiazhu">帥，讀曰率。陴，頻彌翻。</span>自在門上斬蔣成，赦作徒、繫囚，<span class="jiazhu">作徒，坐徒罪居作者。繫囚，逮捕在獄者。</span>開門擊閬，殺之，<span class="jiazhu"><span class="shu-ming">考異</span>曰：<span class="shu-ming">宋略</span>云己亥殺閬。按<span class="shu-ming">本紀</span>，乙卯貶誕爵，今從之。</span>明寶從間道逃還。<span class="jiazhu">間，古莧翻。</span>詔內外纂嚴。<span class="jiazhu"><span class="shu-ming">考異</span>曰：<span class="shu-ming">宋略</span>乙亥纂嚴。按<span class="shu-ming">長曆</span>，是月戊戌朔，無乙亥；蓋己亥也。</span>以始興公沈慶之爲車騎大將軍、開府儀同三司、南兗州刺史，將兵討誕。<span class="jiazhu">騎，奇寄翻。將，卽亮翻；下同。</span>甲子，上親總禁兵頓宣武堂。</p>
<p class="em2 strong">司州刺史劉季之，誕故將也，<span class="jiazhu">誕爲會稽，季之爲參軍，及起兵討元凶，以季之爲將。</span>素與都督宗慤有隙，<span class="jiazhu">宗慤爲豫州，兼督司州。</span>聞誕反，恐爲慤所害，委官，間道自歸朝廷，至盱眙，盱眙太守鄭瑗疑季之與誕同謀，邀殺之。<span class="jiazhu">盱眙，音吁怡。</span></p>
<p class="em2 strong">沈慶之至歐陽，<span class="jiazhu"><span class="shu-ming">水經註</span>曰：吳城邗溝，通江、淮。自永和中，江都水斷。其水上承歐陽，引江入埭，六十里至廣陵城。余據此地則今之眞州閘也。</span>誕遣慶之宗人沈道愍齎書說慶之，餉以玉環刀。慶之遣道愍反，數以罪惡。誕焚郭邑，驅居民悉使入城，閉門自守，<span class="jiazhu">說，輸芮翻。數，所具翻。守，手又翻。</span>分遣書檄，邀結遠近。時山陽內史梁曠，家在廣陵，誕執其妻子，遣使邀曠，曠斬使拒之；<span class="jiazhu">使，疏吏翻。</span>誕怒，滅其家。</p>
<p class="em2 strong">誕奉表投之城外曰：<span class="yinhao">「陛下信用讒言，遂令無名小人來相掩襲；不任枉酷，<span class="jiazhu">任，音壬。</span>卽加誅翦。雀鼠貪生，仰違詔敕。今親勒部曲，鎭扞徐、兗。先經何福，同生皇家？<span class="jiazhu">誕於帝同氣也，故云然。</span>今有何愆，便成胡、越？陵鋒蹈<span class="jiaozhusup">【章：甲十一行本「蹈」作「奮」；乙十一行本同；孔本同。】</span>戈，萬沒豈顧；<span class="jiazhu">萬沒，猶言萬死也。</span>盪定之期，冀在旦夕。」</span>又曰：<span class="yinhao">「陛下宮帷之醜，豈可三緘！」</span><span class="jiazhu"><span class="shu-ming">家語</span>：孔子觀周，入后稷之廟，有金人，三緘其口而銘其背曰：<span class="yinhao">「古之愼言人也。」</span></span>上大怒，凡誕左右、腹心、同籍、期親在建康者並誅之，<span class="jiazhu">同籍，諸同宗屬之籍者；期親，謂期喪之親也。</span>死者以千數，或有家人已死，方自城內出奔者。</p>
<p class="em2 strong">慶之至城下，誕登樓謂之曰：<span class="yinhao">「沈公垂白之年，<span class="jiazhu">白髮下垂，故曰垂白。</span>何苦來此！」</span>慶之曰：<span class="yinhao">「朝廷以君狂愚，不足勞少壯故耳。」</span><span class="jiazhu">少，詩照翻。</span></p>
<p class="em2 strong">上慮誕奔魏，使慶之斷其走路，<span class="jiazhu">斷，音短。</span>慶之移營白土，去城十八里，又進軍新亭。<span class="jiazhu">此新亭在廣陵城外，非建康之新亭也。</span>豫州刺史宗慤、徐州刺史劉道隆並帥衆來會；<span class="jiazhu">帥，讀曰率。</span>兗州刺史沈僧明，慶之兄子也，亦遣兵助慶之。先是誕誑其衆，云<span class="yinhao">「宗慤助我」</span>；慤至，繞城躍馬呼曰：<span class="yinhao">「我，宗慤也！」</span><span class="jiazhu">先，悉薦翻。呼，火故翻。誑，居況翻。</span></p>
<p class="em2 strong">誕見諸軍大集，欲棄城北走，留中兵參軍申靈賜守廣陵；自將步騎數百人，<span class="jiazhu">將，卽亮翻。騎，奇寄翻。</span>親信並自隨，聲云出戰，邪趨海陵道，<span class="jiazhu">晉安帝分廣陵立海陵郡，今泰州也。誕自廣陵北門聲言出戰，邪而趨東，則海陵之路。趨，七喻翻。</span>慶之遣龍驤將軍武念追之。<span class="jiazhu">驤，思將翻。</span>誕行十餘里，衆皆不欲去，互請誕還城，誕曰：<span class="yinhao">「我還易耳，卿能爲我盡力乎？」</span>衆皆許諾。誕乃復還，<span class="jiazhu">易，以豉翻。爲，于僞翻。復，扶又翻。</span>築壇歃血以誓衆，<span class="jiazhu">歃，色洽翻。</span>凡府州文武皆加秩。<span class="jiazhu">府，司空、竟陵王府；州，南兗州。</span>以主簿劉琨之爲中兵參軍；琨之，遵考之子也。<span class="jiazhu">劉遵考時在朝爲尙書右僕射。</span>辭曰：<span class="yinhao">「忠孝不得並。琨之老父在，不敢承命。」</span>誕囚之十餘日，終不受，乃殺之。</p>
<p class="em2 strong">右衞將軍垣護之、虎賁中郎將殷孝祖等擊魏還，至廣陵，上並使受慶之節度。<span class="jiazhu">賁，音奔。</span>慶之進營，逼廣陵城。誕餉慶之食，提挈者百餘人，出自北門；慶之不開視，悉焚之。誕於城上授函表，<span class="jiazhu"><span class="yinhao">「授」</span>，<span class="shu-ming">南史</span>作<span class="yinhao">「投」</span>，當從之。</span>請慶之爲送，慶之曰：<span class="yinhao">「我受詔討賊，不得爲汝送表。汝必欲歸死朝廷，自應開門遣使，吾爲汝護送。」</span><span class="jiazhu">誕之爲此，以帝猜忍，欲以間慶之也。慶之峻絕之，蓋亦自爲謀耳。爲，于僞翻。</span></p>
<p class="em2 strong"><span class="yinwen">8</span>東揚州刺史顏竣遭母憂，送喪還都，上恩待猶厚，竣時對親舊有怨言，<span class="jiazhu">竣，七倫翻。</span>或語及朝廷得失。會王僧達得罪，<span class="jiazhu">僧達死見上卷上年。</span>疑竣譖之；將死，具陳竣前後怨望誹謗之語。上乃使御史中丞庾徽之劾奏，免竣官。<span class="jiazhu">鄭樵曰：御史之名，周官有之，蓋掌贊書而授法令，非今任也。戰國時，秦、趙澠池之會，各命御史書事。又，淳于髡謂齊王曰：<span class="yinhao">「御史在前，」</span>則皆記事之任。至秦、漢爲糾察之任。</span>竣愈懼，上啓陳謝，且請生命；上益怒，詔答曰：<span class="yinhao">「卿訕訐怨憤，已孤本望；乃復過煩思慮，懼不自全，<span class="jiazhu">訐，居謁翻。復，扶又翻；下復沈同。</span>豈爲下事上誠節之至邪！」</span>及竟陵王誕反，上遂誣竣與誕通謀，五月，收竣府廷尉，先折其足，<span class="jiazhu">折，而設翻。</span>然後賜死。妻子徙交州，至宮亭湖，<span class="jiazhu">宮亭湖，卽彭蠡湖，在彭澤縣西。</span>復沈其男口。<span class="jiazhu">沈，持林翻。顏竣失職怨望，固爲可罪；而自尋陽東下之時，保護之功，不可忘也。旣殺其身，又沈其男口，孝武帝亦少恩哉！</span></p>
<p class="em2 strong"><span class="yinwen">9</span>六月，戊申，魏主如陰山。</p>
<p class="em2 strong"><span class="yinwen">10</span>上命沈慶之爲三烽於桑里，<span class="jiazhu">桑里，在廣陵城西南。</span>若克外城，舉一烽，克內城，舉兩烽，擒劉誕，舉三烽；璽書督趣，前後相繼。<span class="jiazhu">璽，斯氏翻。趣，讀曰促。</span>慶之焚其東門，塞塹，造攻道，立行樓、土山幷諸攻具，<span class="jiazhu">塞，悉則翻。塹，七豔翻。爲樓車推進以攻城，故曰行樓。</span>值久雨，不得攻城。上使御史中丞庾徽之奏免慶之官，詔勿問，以激之。自四月至于秋七月，雨止，城猶未拔。上怒，命太史擇日，將自濟江討誕；太宰義恭固諫，乃止。</p>
<p class="em2 strong">誕初閉城拒使者，<span class="jiazhu">使，疏吏翻。</span>記室參軍山陰賀弼固諫，誕怒，抽刀向之，乃止。誕遣兵出戰屢敗，將佐多踰城出降。<span class="jiazhu">將，卽亮翻。降，戶江翻；下同。</span>或勸弼宜早出，弼曰：<span class="yinhao">「公舉兵向朝廷，此事旣不可從；荷公厚恩，又義無違背，<span class="jiazhu">荷，下可翻。背，蒲妹翻。</span>唯當以死明心耳！」</span>乃飲藥自殺。參軍何康之謀開門納官軍，不果，斬關出降。誕爲高樓，置康之母於其上，暴露之，不與食，母呼康之，數日而死。誕以中軍長史濮<span class="jiaozhusup">【章：甲十一行本「濮」作「濟」；乙十一行本同；孔本同。】</span>陽范義爲左司馬。<span class="jiazhu">濮，博木翻。</span>義母妻子皆在城內，或謂義曰：<span class="yinhao">「事必不振，<span class="jiazhu">言誕必陷敗不能振起也。</span>子其行乎！」</span>義曰：<span class="yinhao">「吾，人吏也；<span class="jiazhu">人吏，言爲人之佐吏。</span>子不可以棄母，吏不可以叛君。必若何康之而活，吾弗爲也。」</span></p>
<p class="em2 strong">沈慶之帥衆攻城，身先士卒，親犯矢石，<span class="jiazhu">帥，讀曰率。先，悉薦翻。</span>乙巳，克其外城；乘勝而進，又克小城。誕聞兵入，走趨後園，<span class="jiazhu">趨，七喻翻。</span>隊主沈胤之等追及之，擊傷誕，墜水，引出，斬之。誕母、妻皆自殺。<span class="jiazhu">誕母，文帝殷脩華；妻，徐妃。</span></p>
<p class="em2 strong">上聞廣陵平，出宣陽門，敕左右皆呼萬歲。侍中蔡興宗陪輦，上顧曰：<span class="yinhao">「卿何獨不呼？」</span>興宗正色曰：<span class="yinhao">「陛下今日正應涕泣行誅，豈得皆稱萬歲！」</span><span class="jiazhu">謂同氣相殘，乃天理人倫之變；必若以義滅親，應涕泣而行誅也。</span>上不悅。</p>
<p class="em2 strong">詔貶誕姓留氏；廣陵城中士民，無大小悉命殺之。沈慶之請自五尺以下全之，其餘男子皆死，女子以爲軍賞；猶殺三千餘口。長水校尉宗越臨決，皆先刳腸抉眼，<span class="jiazhu">抉，於決翻。</span>或笞面鞭腹，苦酒灌創，然後斬之，<span class="jiazhu">苦酒，蓋醯之類也。創，初良翻。</span>越對之，欣欣若有所得。<span class="jiazhu">史言宗越之忍。</span>上聚其首於石頭南岸爲京觀，<span class="jiazhu">沈慶之蓋悉獻其首，故聚於石頭南岸。觀，古玩翻。</span>侍中沈懷文諫，不聽。<span class="jiazhu">史言當時近侍皆正人，但諫不行、言不聽耳。</span></p>
<p class="em2 strong">初，誕自知將敗，使黃門呂曇濟與左右素所信者將世子景粹匿於民間，<span class="jiazhu">將，攜也。曇，徒含翻。</span>謂曰：<span class="yinhao">「事若不濟，思相全脫；如其不免，可深埋之。」</span><span class="jiazhu">謂深埋景粹之尸也。</span>各分以金寶齎送。旣出門，並散走；唯曇濟不去，攜負景粹十餘日，捕得，斬之。</p>
<p class="em2 strong">臨川內史羊璿坐與誕素善，下獄死。<span class="jiazhu">璿，音旋。下，遐稼翻。</span></p>
<p class="em2 strong">擢梁曠爲後將軍，贈劉琨之給事黃門侍郎。</p>
<p class="em2 strong">蔡興宗奉旨慰勞廣陵。興宗與范義素善，收斂其尸，送喪歸豫章。<span class="jiazhu">范義蓋寓居豫章也。蔡興宗之先亦濟陽人。勞，力到翻。斂，力贍翻。</span>上謂曰：<span class="yinhao">「卿何敢故觸王憲？」</span>興宗抗對曰：<span class="yinhao">「陛下自殺賊，臣自葬故交，何不可之有！」</span>上有慙色。<span class="jiazhu">兄弟、朋友，皆天倫也。興宗能不忘故交，而帝忍誅屠同氣，故慙。</span></p>
<p class="em2 strong">宗越治軍嚴，善爲營陳。每數萬人止頓，越自騎馬行前，使軍人隨其後，馬止營合，未嘗參差。<span class="jiazhu">治，直之翻。陳，讀曰陣。參，初今翻；差，叉宜翻，又初佳翻；參差，不齊也。</span></p>
<p class="em2 strong"><span class="yinwen">11</span>辛未，大赦。<span class="jiazhu">廣陵旣平，故肆赦。</span></p>
<p class="em2 strong"><span class="yinwen">12</span>丙子，以丹楊尹劉秀之爲尙書右僕射。</p>
<p class="em2 strong"><span class="yinwen">13</span>丙戌，以南兗州刺史沈慶之爲司空，刺史如故。</p>
<p class="em2 strong"><span class="yinwen">14</span>八月，庚戌，魏主如雲中；壬戌，還平城。</p>
<p class="em2 strong"><span class="yinwen">15</span>九月，壬辰，築上林苑於玄武湖北。<span class="jiazhu">文帝元嘉二十二年，築北隄，立玄武湖於樂游苑北。</span></p>
<p class="em2 strong"><span class="yinwen">16</span>初，晉人築南郊壇於巳位，尙書右丞徐爰以爲非禮，詔徙於牛頭山西，<span class="jiazhu">牛頭山在今建康府上元縣南四十里，兩峯如闕。</span>直宮城之午位。及廢帝卽位，以舊地爲吉，復還故處。<span class="jiazhu">復，扶又翻。史終言之。</span>帝又命尙書左丞荀萬秋造五路，依金根車，加羽葆蓋。<span class="jiazhu">五路之制與金根車不同，加羽葆蓋，愈非古矣。沈約曰：秦閱三代之車，獨取殷制。古曰桑根車，秦曰金根車。</span></p>
<div class="yeartoc" id="year_toc_460"><p class="strong"><span class="section" id="title-4"><span data-head-description="世祖孝武皇帝下" data-head-level="h4" data-head-title="大明四年">四年</span></span><span class="biaozhusup" data-rel="">（庚子、四六〇年）</span></p></div>
<p class="em2 strong"><span class="yinwen">1</span>春，正月，甲子朔，魏大赦，改元和平。</p>
<p class="em2 strong"><span class="yinwen">2</span>乙亥，上耕籍田，大赦。</p>
<p class="em2 strong"><span class="yinwen">3</span>己卯，詔祀郊廟，初乘玉路。</p>
<p class="em2 strong"><span class="yinwen">4</span>庚寅，立皇子子勛爲晉安王，<span class="jiazhu">勛，古勳字。</span>子房爲尋陽王，子頊爲歷陽王，子鸞爲襄陽王。</p>
<p class="em2 strong"><span class="yinwen">5</span>魏散騎侍郎馮闡來聘。<span class="jiazhu">散，悉亶翻。騎，奇寄翻。</span></p>
<p class="em2 strong"><span class="yinwen">6</span>二月，魏衞將軍樂安王良討河西叛胡。<span class="jiazhu">以下文叛胡詣長安首罪觀之，此河西蓋謂自龍門東至華陰河之西岸也。</span></p>
<p class="em2 strong"><span class="yinwen">7</span>三月，魏人寇北陰平，<span class="jiazhu">陰平道，漢屬廣漢屬國都尉，晉武帝泰始中，分立陰平郡，宋分立南陰平、北陰平二郡。<span class="shu-ming">五代志</span>：普安郡陰平縣，宋立北陰平郡。宋白曰：文州陰平郡，戰國時氐、羌所據。永嘉之後，羌虜數叛，遂立郡以遏之。<span class="shu-ming">輿地志</span>云：晉永嘉末，太守王鑒以郡降李雄，晉人於是悉流移於蜀漢，其氐、羌並屬楊茂搜，此郡不復預受正朔，故<span class="shu-ming">南史</span>諸志悉無所錄。其晉人流寓於蜀者，仍於益州立南、北二陰平；寓於漢中者，亦於梁州立南、北二陰平。</span>朱提太守楊歸子擊破之。<span class="jiazhu"><span class="shu-ming">考異</span>曰：<span class="shu-ming">宋·帝紀</span>：<span class="yinhao">「索虜寇北陰平，孔堤太守楊歸子擊破之。」</span><span class="shu-ming">宋略</span>云：<span class="yinhao">「索虜寇壯降平，朱太守楊歸子擊破之。」</span>按郡縣名無<span class="yinhao">「壯降平」</span>及<span class="yinhao">「孔堤」</span>、<span class="yinhao">「北陰平」</span>，參酌二書，當爲朱提。今按魏收<span class="shu-ming">地形志</span>，武都郡有孔堤縣。<span class="shu-ming">五代志</span>：武都建威縣，後周併西魏之孔堤郡及縣入焉。此時魏人蓋寇北陰平之孔堤，爲北陰平太守楊歸子所破也。當從<span class="shu-ming">宋紀</span>。朱提郡在南中，時屬寧州，去陰平甚遠，蓋<span class="shu-ming">考異</span>誤以<span class="shu-ming">宋紀</span>、<span class="shu-ming">宋略</span>二書所載合爲朱提也，當讀作孔堤，屬上句。<span class="shu-ming">宋略</span>所謂<span class="yinhao">「壯降平」</span>，亦<span class="yinhao">「北陰平」</span>三字之誤，<span class="yinhao">「朱」</span>字於下文無所附着，當爲衍字。</span></p>
<p class="em2 strong"><span class="yinwen">8</span>甲申，皇后親桑于西郊，皇太后觀禮。</p>
<p class="em2 strong"><span class="yinwen">9</span>夏，四月，魏太后常氏殂。<span class="jiazhu">本保太后，尊爲太后，見一百二十七卷文帝元嘉三十年。</span>五月，癸丑，魏葬昭太后於鳴雞山。<span class="jiazhu"><span class="shu-ming">魏土地記</span>曰：下洛城東北三十里有延河，東流，北有鳴雞山。<span class="shu-ming">史記</span>：趙襄子殺代王于夏屋，其姊爲代王夫人，襄子迎之，至此，曰：<span class="yinhao">「代已亡矣，吾將安歸乎！」</span>遂磨筓於山而自殺。代人憐之，爲立祠焉，因名爲磨筓山。每夜有野雞羣鳴王祠屋上，故亦謂之鳴雞山。杜佑曰：嬀州治懷戎縣，有鳴雞山，本名磨筓山。</span></p>
<p class="em2 strong"><span class="yinwen">10</span>丙戌，尙書左僕射褚湛之卒。</p>
<p class="em2 strong"><span class="yinwen">11</span>吐谷渾王拾寅兩受宋、魏爵命，<span class="jiazhu">吐，從暾入聲。谷，音浴。</span>居止出入，擬於王者，魏人忿之。定陽侯曹安表言：<span class="yinhao">「拾寅今保白蘭，若分軍出其左右，必走保南山，不過十日，人畜乏食，可一舉而定。」</span>六月，甲午，魏遣征西大將軍陽平王新成等督統萬、高平諸軍出南道，南郡公中山李惠等督涼州諸軍出北道，以擊吐谷渾。</p>
<p class="em2 strong"><span class="yinwen">12</span>魏崔浩之誅也，<span class="jiazhu">見一百二十五卷宋文帝元嘉二十七年。</span>史官遂廢，至是復置。<span class="jiazhu">復，扶又翻。</span></p>
<p class="em2 strong"><span class="yinwen">13</span>河西叛胡詣長安首罪，<span class="jiazhu">樂安王良兵威臨之，故首罪。首，式又翻。</span>魏遣使者安慰之。</p>
<p class="em2 strong"><span class="yinwen">14</span>秋，七月，遣使如魏。</p>
<p class="em2 strong"><span class="yinwen">15</span>甲戌，開府儀同三司何尙之卒。</p>
<p class="em2 strong"><span class="yinwen">16</span>壬午，魏主如河西。</p>
<p class="em2 strong"><span class="yinwen">17</span>魏軍至西平，<span class="jiazhu">西平，漢落都之地；禿髮所都樂都，卽落都也；唐爲鄯州。</span>吐谷渾王拾寅走保南山。九月，魏軍濟河追之，會疾疫，引還，獲雜畜三<span class="jiaozhusup">【章：十一行本「三」作「二」；乙十一行本同，孔本同。】</span>十餘萬。<span class="jiazhu">畜，許又翻。</span></p>
<p class="em2 strong"><span class="yinwen">18</span>庚午，魏主還平城。</p>
<p class="em2 strong"><span class="yinwen">19</span>丁亥，徙襄陽王子鸞爲新安王。</p>
<p class="em2 strong"><span class="yinwen">20</span>冬，十月，庚寅，詔沈慶之討緣江蠻。</p>
<p class="em2 strong"><span class="yinwen">21</span>前廬陵內史周朗，言事切直，<span class="jiazhu">見一百二十七卷文帝元嘉三十年。</span>上銜之，使有司奏朗居母喪不如禮，傳送寧州，<span class="jiazhu">傳，知戀翻，又直戀翻。</span>於道殺之。朗之行也，侍中蔡興宗方在直，請與朗別；坐白衣領職。<span class="jiazhu">蔡興宗立於猜暴之朝，葬范義，別周朗，犯時主之怒而不加刑，素行有以孚乎人也。</span></p>
<p class="em2 strong"><span class="yinwen">22</span>十一月，魏散騎常侍盧度世等來聘。<span class="jiazhu">散，悉亶翻。騎，奇寄翻。</span></p>
<p class="em2 strong"><span class="yinwen">23</span>是歲，上徵青、冀二州刺史顏師伯爲侍中。師伯以諂佞被親任，<span class="jiazhu">被，皮義翻。</span>羣臣莫及，多納貨賄，家累千金。上嘗與之樗蒲，上擲得雉，自謂必勝；師伯次擲，得盧，<span class="jiazhu">樗蒲采名：有黑犢，有雉，有盧；得盧者勝。</span>上失色。師伯遽斂子曰：<span class="yinhao">「幾作盧！」</span><span class="jiazhu">子，五木也。此亦師伯爲佞之一端。幾，居希翻。</span>是日，師伯一輸百萬。</p>
<p class="em2 strong"><span class="yinwen">24</span>柔然攻高昌，殺沮渠安周，滅沮渠氏，<span class="jiazhu">文帝元嘉十六年，魏克涼州，沮渠無諱與弟安周西走，保據高昌，今爲柔然所滅。沮，子余翻。</span>以闞伯周爲高昌王。高昌稱王自此始。</p>
<div class="yeartoc" id="year_toc_461"><p class="strong"><span class="section" id="title-5"><span data-head-description="世祖孝武皇帝下" data-head-level="h4" data-head-title="大明五年">五年</span></span><span class="biaozhusup" data-rel="">（辛丑、四六一年）</span></p></div>
<p class="em2 strong"><span class="yinwen">1</span>春，正月，戊午朔，朝賀。<span class="jiazhu">朝，直遙翻。</span>雪落太宰義恭衣，有六出，義恭奏以爲瑞；上悅。義恭以上猜暴，懼不自容，每卑辭遜色，曲意祗奉；由是終上之世，得免於禍。</p>
<p class="em2 strong"><span class="yinwen">2</span>二月，辛卯，魏主如中山；丙午，至鄴，遂如信都。</p>
<p class="em2 strong"><span class="yinwen">3</span>三月，遣使如魏。<span class="jiazhu">使，疏吏翻。</span></p>
<p class="em2 strong"><span class="yinwen">4</span>魏主發幷、肆州民五千人治河西獵道；<span class="jiazhu">魏道武天賜二年，分幷州北境爲九原鎭，太武眞君七年，置肆州。宋白曰：<span class="shu-ming">十三州志</span>云：漢末大亂，匈奴侵邊，自定襄已西，盡雲中、鴈門之間遂空。曹公集荒郡之戶，聚之九原界，以立新興郡，領五原等縣，卽唐忻州定襄縣之地。<span class="shu-ming">後魏書</span>云：太平二年，置肆州，寄理秀容城。秀容縣，忻州所治，卽漢末所置九原縣也。治，直之翻。</span>辛巳，還平城。</p>
<p class="em2 strong"><span class="yinwen">5</span>夏，四月，癸巳，更以西陽王子尙爲豫章王。</p>
<p class="em2 strong"><span class="yinwen">6</span>庚子，詔經始明堂，直作大殿於丙、己之地，制如太廟，唯十有二間爲異。</p>
<p class="em2 strong"><span class="yinwen">7</span>雍州刺史海陵王休茂，年十七，<span class="jiazhu">雍，於用翻。</span>司馬新野庾深之行府事。休茂性急，欲自專處決，<span class="jiazhu">處，昌呂翻。</span>深之及主帥每禁之，<span class="jiazhu">主帥，典籤也；又齋內亦有主帥，謂之齋帥。帥，所類翻。</span>常懷忿恨。左右張伯超有寵，多罪惡，主帥屢責之。伯超懼，說休茂曰：<span class="jiazhu">說，輸芮翻。</span><span class="yinhao">「主帥密疏官過失，欲以啓聞，如此恐無好。」</span><span class="jiazhu">疏，使去翻，記也。好，如字；無好，猶今人言無好處，言將得罪也。</span>休茂曰：<span class="yinhao">「爲之柰何？」</span>伯超曰：<span class="yinhao">「惟有殺行事及主帥，<span class="jiazhu">行事，謂庾深之；江左率謂長史、司馬行府州事者爲行事。</span>舉兵自衞。此去都數千里，<span class="jiazhu">雍州鎭襄陽，去建康，水行四千餘里。</span>縱大事不成，不失入虜中爲王。」</span>休茂從之。</p>
<p class="em2 strong">丙午夜，休茂與伯超等帥夾轂隊，<span class="jiazhu">宋諸王有夾轂隊，蓋左右親兵也，出則夾車爲衞。帥，讀曰率；下同。</span>殺典籤楊慶於城中，出金城，殺深之及典籤戴雙；徵集兵衆，建牙馳檄，使佐吏上己爲車騎大將軍，開府儀同三司，加黃鉞。<span class="jiazhu">凡府州僚屬皆謂之佐吏。上，時掌翻。騎，奇寄翻。</span>侍讀博士荀詵諫，<span class="jiazhu">侍讀博士，授諸王經者也。詵，疏臻翻。</span>休茂殺之。伯超專任軍政，生殺在己，休茂左右曹萬期挺身斫休茂，不克而死。</p>
<p class="em2 strong">休茂出城行營，<span class="jiazhu">行，下孟翻，巡行也。</span>諮議參軍沈暢之等帥衆閉門拒之。休茂馳還，不得入。義成太守薛繼考爲休茂盡力攻城，<span class="jiazhu">爲，于僞翻。義成太守治襄陽；註詳見前。</span>克之，斬暢之及同謀數十人。其日，參軍尹玄慶復起兵攻休茂，生擒，斬之，母、妻皆自殺，<span class="jiazhu">復，扶又翻。休茂母，文帝蔡美人。</span>同黨伏誅。城中擾亂，莫相統攝。中兵參軍劉恭之，秀之之弟也，<span class="jiazhu">劉秀之，孝建元年不附義宣，時爲尙書右僕射。</span>衆共推行府州事。繼考以兵脅恭之，使作啓事，言<span class="yinhao">「繼考立義」</span>，自乘驛還都；上以爲北中郎諮議參軍，賜爵冠軍侯；<span class="jiazhu">冠，古玩翻。</span>事尋泄，伏誅。以玄慶爲射聲校尉。<span class="jiazhu">校，戶敎翻。</span></p>
<p class="em2 strong">上自卽位以來，抑黜諸弟；旣克廣陵，欲更峻其科。沈懷文曰：<span class="yinhao">「漢明不使其子比光武之子，前史以爲美談。<span class="jiazhu">見四十五卷漢明帝永平十五年。</span>陛下旣明管、蔡之誅，願崇唐、衞之寄。」</span><span class="jiazhu">周成王旣誅管叔，囚蔡叔，封叔虞於唐，封康叔於衞，以藩屛周室。</span>及襄陽平，太宰義恭探知上指，<span class="jiaozhusup">【章：甲十一行本「請」上有「復上表」三字；乙十一行本同；孔本同。】</span>請裁抑諸王，不使任邊州，及悉輸器甲，禁絕賓客；沈懷文固諫以爲不可，乃止。</p>
<p class="em2 strong"><span class="yinwen">8</span>上畋遊無度，嘗出，夜還，敕開門。侍中謝莊居守，<span class="jiazhu">守，手又翻。</span>以棨信或虛，<span class="jiazhu">棨，音啓，傳也，刻木爲合符。</span>執不奉旨，須墨敕乃開。<span class="jiazhu">墨敕，手敕也。</span>上後因燕飲，從容曰：<span class="yinhao">「卿欲效郅君章邪？」</span><span class="jiazhu">郅惲，字君章。事見四十三卷漢光武建武十三年。從，千容翻。</span>對曰：<span class="yinhao">「臣聞王者祭祀、畋遊，出入有節。今陛下晨往宵歸，<span class="jiazhu">宵，夜也。</span>臣恐不逞之徒，妄生矯詐，是以伏須神筆，乃敢開門耳。」</span></p>
<p class="em2 strong"><span class="yinwen">9</span>魏大旱，詔：<span class="yinhao">「州郡境內，神無大小，悉灑掃致禱；<span class="jiazhu">灑，所賣翻；掃，素報翻；又各上聲。</span>俟豐登，各以其秩祭之。」</span>於是羣祀之廢者皆復其舊。<span class="jiazhu">魏罷羣祀，見一百二十四卷文帝元嘉二十七年。</span></p>
<p class="em2 strong"><span class="yinwen">10</span>秋，七月，戊寅，魏主立其弟小新成爲濟陽王，<span class="jiazhu">大明元年，魏主立其弟新成爲陽平王。此小新成，又陽平王之弟也。濟，子禮翻。</span>加征東大將軍，鎭平原；<span class="jiazhu">平原，河津之要。時魏未得青、齊，故於此置鎭。</span>天賜爲汝陰王，加征南大將軍，鎭虎牢；<span class="jiazhu">虎牢，宋舊鎭，爲司州刺史治所，魏得之，置孫州。</span>萬壽爲樂浪王，加征北大將軍，鎭和龍；<span class="jiazhu">和龍，燕舊都，魏得之，以爲鎭，後爲營州。樂浪，音洛琅。</span>洛侯爲廣平王。</p>
<p class="em2 strong"><span class="yinwen">11</span>壬午，魏主巡山北；八月，丁丑，還平城。</p>
<p class="em2 strong"><span class="yinwen">12</span>戊子，立皇子子仁爲永嘉王，子眞爲始安王。</p>
<p class="em2 strong"><span class="yinwen">13</span>九月，甲寅朔，日有食之。</p>
<p class="em2 strong"><span class="yinwen">14</span>沈慶之固讓司空，柳元景固讓開府儀同三司，詔許之；仍命慶之朝會位次司空，俸祿依三司，<span class="jiazhu">朝，直遙翻；下同。<span class="shu-ming">考異</span>曰：<span class="shu-ming">宋略</span>，此事在戊戌。按<span class="shu-ming">長曆</span>，是月甲寅朔，無戊戌。</span>元景在從公之上。<span class="jiazhu">晉制：文官光祿三大夫，武官驃騎、車騎、衞將軍及諸大將軍開府者，位從公。從，從用翻。</span></p>
<p class="em2 strong">慶之目不知書，家素富，產業累萬金，童奴千計，再獻錢千萬，穀萬斛。先有四宅，又有園舍在婁湖；<span class="jiazhu">按<span class="shu-ming">南史</span>齊武帝永明元年，望氣者云：新林婁湖東府西有王氣。正月甲子，築青溪舊宮，作新婁湖苑以厭之；則婁湖當在新林、東府間也。</span>慶之一夕攜子孫及中表親戚徙居婁湖，以四宅輸官。慶之多畜妓妾，<span class="jiazhu">妓，渠綺翻。</span>優游無事，盡意歡娛，非朝賀不出門；車馬率素，從者不過三五人，<span class="jiazhu">從，才用翻。</span>遇之者不知其爲三公也。</p>
<p class="em2 strong"><span class="yinwen">15</span>甲戌，移南豫州治于湖。<span class="jiazhu">沈約<span class="shu-ming">宋志</span>曰：晉江左胡寇強盛，豫部殲覆。元帝永昌元年，豫州刺史祖約自譙城退屯壽春。成帝咸和四年，僑立豫州，庾亮爲刺史，鎭蕪湖。咸康四年，毛寶爲刺史，鎭邾城。八年，庾懌爲刺史，又鎭蕪湖。穆帝永和元年，刺史趙胤鎭牛渚。二年，刺史謝尙鎭蕪湖；四年，進屯壽春；九年，還鎭歷陽；十一年，進馬頭。升平元年，刺史謝奕戍譙。哀帝隆和元年，刺史袁眞自譙退守壽春。簡文咸安元年，刺史，桓熙戍歷陽。孝武寧康元年，刺史桓沖戍姑孰。太元十年，刺史朱序戍馬頭。十二年，刺史桓石虔戍歷陽。安帝義熙二年，刺史劉毅戍姑孰。宋武帝欲開拓河南，綏定豫土，九年，割揚州大江以西，大雷以北，悉屬豫州，豫之基址因此而立。十三年，刺史劉義慶鎭壽陽。永初二年，分淮東爲南豫州，治歷陽；淮西爲豫州。文帝元嘉七年，又分⋯⋯五年，割揚州之淮南，宣城又屬焉，徙治姑孰。今按自宋元以來，分立兩豫：豫州治淮西，南豫治壽陽。孝建之初，魯爽以南豫州刺史鎭壽陽，居然可知也。移南豫州於姑孰，實在大明五年。自永初至元嘉七年，兩豫必嘗復合；而所謂<span class="yinhao">「五年割揚州之淮南，宣城又屬焉，徙治姑孰」</span>者，蓋指帝之大明五年。後人傳寫沈<span class="shu-ming">志</span>，於<span class="yinhao">「文帝元嘉七年又分」</span>上下文皆有漏脫。而劉義慶鎭壽陽，<span class="shu-ming">通鑑</span>在義熙十四年；罷南豫州入豫州，在元嘉二十二年。</span>丁丑，以潯陽王子房爲南豫州刺史。</p>
<p class="em2 strong"><span class="yinwen">16</span>閏月，戊子，皇太子妃何氏卒，諡曰獻妃。</p>
<p class="em2 strong"><span class="yinwen">17</span>壬寅，更以歷陽王子頊爲臨海王。<span class="jiazhu"><span class="shu-ming">考異</span>曰：<span class="shu-ming">宋略</span>作<span class="yinhao">「子項」</span>，今從<span class="shu-ming">宋書</span>。</span></p>
<p class="em2 strong"><span class="yinwen">18</span>冬，十月，甲寅，以南徐州刺史劉延孫爲尙書左僕射，右僕射劉秀之爲雍州刺史。<span class="jiazhu">雍，於用翻。</span></p>
<p class="em2 strong"><span class="yinwen">19</span>乙卯，以新安王子鸞爲南徐州刺史。子鸞母殷淑儀，寵傾後宮，子鸞愛冠諸子，<span class="jiazhu">冠，古玩翻。</span>凡爲上所眄遇者，莫不入子鸞之府。<span class="jiazhu">眄，彌見翻，或作<span class="yinhao">「盼」</span>。</span>及爲南徐州，割吳郡以屬之。<span class="jiazhu">吳郡自晉氏渡江以來屬揚州，最爲近畿大郡。</span></p>
<p class="em2 strong">初，巴陵王休若爲北徐州刺史，以山陰<span class="jiaozhusup">【章：甲十一行本「陰」下有「令」字；乙十一行本同；孔本同。】</span>張岱爲諮議參軍，行府、州、國事。<span class="jiazhu">諸幼王臨州，率置行府、州事，此命岱幷巴陵國事行之。</span>後臨海王子頊爲廣州，豫章王子尙爲揚州，晉安王子勛爲南兗州，<span class="jiazhu">勛，古勳翻。</span>岱歷爲三府諮議、三王行事，與典籤、主帥共事，<span class="jiazhu">帥，所類翻。</span>事舉而情不相失。或謂岱曰：<span class="yinhao">「主王旣幼，<span class="jiazhu">江左以來，諸王出鎭，僚屬呼爲主王；諸公，府僚呼爲主公。</span>執事多門，而每能緝和公私，<span class="jiazhu"><span class="yinhao">「緝」</span>，一作<span class="yinhao">「輯」</span>。</span>云何致此？」</span>岱曰：<span class="yinhao">「古人言：『一心可以事百君。』我爲政端平，待物以禮，悔吝之事，無由而及；明闇短長，更是才用之多少耳。」</span><span class="jiazhu">少，詩沼翻。</span>及子鸞爲南徐州，復以岱爲別駕、行事。<span class="jiazhu">復，扶又翻。</span>岱，永之弟也。</p>
<p class="em2 strong"><span class="yinwen">20</span>魏員外散騎常侍游明根等來聘。明根，雅之從祖弟也。<span class="jiazhu">散，悉亶翻。騎，奇寄翻。從，才用翻。</span></p>
<p class="em2 strong"><span class="yinwen">21</span>魏廣平王洛侯卒。</p>
<p class="em2 strong"><span class="yinwen">22</span>十二月，壬申，以領軍將軍劉遵考爲尙書右僕射。</p>
<p class="em2 strong"><span class="yinwen">23</span>甲戌，制民戶歲輸布四匹。</p>
<p class="em2 strong"><span class="yinwen">24</span>是歲，詔士族雜婚者皆補將吏。<span class="jiazhu">雜婚，謂與工商雜戶爲婚也。將，卽亮翻。</span>士族多避役逃亡，乃嚴爲之制，捕得卽斬之，往往奔竄湖山爲盜賊。<span class="jiazhu">水則入湖，陸則阻山，皆依險而爲盜賊。</span>沈懷文諫，不聽。</p>
<div class="yeartoc" id="year_toc_462"><p class="strong"><span class="section" id="title-6"><span data-head-description="世祖孝武皇帝下" data-head-level="h4" data-head-title="大明六年">六年</span></span><span class="biaozhusup" data-rel="">（壬寅、四六二年）</span></p></div>
<p class="em2 strong"><span class="yinwen">1</span>春，正月，癸未，魏樂浪王萬壽卒。<span class="jiazhu">樂浪，音洛琅。</span></p>
<p class="em2 strong"><span class="yinwen">2</span>辛卯，上初祀五帝於明堂，大赦。</p>
<p class="em2 strong"><span class="yinwen">3</span>丁未，策秀、孝于中堂。<span class="jiazhu">秀、孝，秀才、孝廉也。</span>揚州秀才顧法對策曰：<span class="yinhao">「源清則流潔，神聖則刑全。<span class="jiazhu">聖，當作<span class="yinhao">「王」</span>，音于況翻。刑，當作<span class="yinhao">「形」</span>。</span>躬化易於上風，體訓速於草偃。」</span><span class="jiazhu">顧法對策之意，欲帝謹厥身於宮帷、衽席之間，則可以化天下。易，以豉翻。</span>上覽之，惡其諒也，<span class="jiazhu">許愼<span class="shu-ming">說文</span>曰：諒，信也。諸儒說<span class="shu-ming">經</span>者莫能易此義。今此當以諒直爲義。參考經典，則直自是直，諒自是諒。惡，烏路翻。</span>投策於地。</p>
<p class="em2 strong"><span class="yinwen">4</span>二月，乙卯，復百官祿。<span class="jiazhu">文帝元嘉二十七年，以軍興減內外百官俸三分之一；繼而國有內難，日不暇給，今始復百官祿。</span></p>
<p class="em2 strong"><span class="yinwen">5</span>三月，庚寅，立皇子子元爲邵陵王。</p>
<p class="em2 strong"><span class="yinwen">6</span>初，侍中沈懷文，數以直諫忤旨。<span class="jiazhu">數，所角翻。忤，五故翻。</span>懷文素與顏竣、周朗善，<span class="jiazhu">竣，七倫翻。</span>上謂懷文曰：<span class="yinhao">「竣若知我殺之，亦當不敢如此。」</span>懷文嘿然。侍中王彧，言次稱竣、朗人才之美，懷文與相酬和，<span class="jiazhu">彧，於六翻。和，胡臥翻。</span>顏師伯以白上，上益不悅。上嘗出射雉，<span class="jiazhu">自曹魏以來，人主率好自出射雉。射，而亦翻。</span>風雨驟至，懷文與王彧、江智淵約相與諫。會召入雉場，懷文曰：<span class="yinhao">「風雨如此，非聖躬所宜冒。」</span>彧曰：<span class="yinhao">「懷文所啓，宜從。」</span>智淵未及言，上注弩作色曰：<span class="yinhao">「卿欲效顏竣邪，何以恆知人事！」</span><span class="jiazhu">恆，戶登翻。</span>又曰：<span class="yinhao">「顏竣小子，恨不先鞭其面！」</span>每上燕集，在坐者皆令沈醉，<span class="jiazhu">坐，徂臥翻。沈，持林翻。</span>嘲謔無度。<span class="jiazhu">謔，迄卻翻。</span>懷文素不飲酒，又不好戲調，<span class="jiazhu">好，呼到翻。調，田聊翻。</span>上謂故欲異己。謝莊嘗戒懷文曰：<span class="yinhao">「卿每與人異，亦何可久！」</span>懷文曰：<span class="yinhao">「吾少來如此，<span class="jiazhu">少，詩照翻。</span>豈可一朝而變！非欲異物，性所得耳。」</span>上乃出懷文爲晉安王子勛征虜長史，<span class="jiazhu">子勛帶號征虜將軍，以懷文爲長史。</span>領廣陵太守。<span class="jiazhu">子勛鎭南兗州，故懷文以長史領廣陵太守。</span></p>
<p class="em2 strong">懷文詣建康朝正，<span class="jiazhu">朝正，謂赴元正朝會也。朝，直遙翻。</span>事畢遣還，<span class="jiazhu">還，從宣翻，又如字；下同。</span>以女病求申期，<span class="jiazhu">申，重也；申期，重爲之期也。</span>至是猶未發；免<span class="jiaozhusup">【章：甲十一行本「免」上有「爲有司所糾」五字；乙十一行本同；孔本同；張校同。】</span>官，禁錮十年。懷文賣宅，欲還東，<span class="jiazhu">懷文，吳興人；吳興在建康東。</span>上聞，<span class="jiaozhusup">【章：甲十一行本「聞」下有「之」字；乙十一行本同；孔本同；張校同。】</span>大怒，收付廷尉，丁未，賜懷文死。懷文三子，澹、淵、沖，行哭爲懷文請命，見者傷之。<span class="jiazhu">澹，徒覽翻。爲，于僞翻。</span>柳元景欲救懷文，言於上曰：<span class="yinhao">「沈懷文三子，塗炭不可見；<span class="jiazhu">見，視也；言其在塗炭之中，不堪著眼也。</span>願陛下速正其罪。」</span><span class="jiazhu">言速正其罪者，婉而導之，謂若正其罪，當不在於死也。</span>上竟殺之。</p>
<p class="em2 strong"><span class="yinwen">7</span>夏，四月，淑儀殷氏卒。<span class="jiazhu"><span class="shu-ming">考異</span>曰：<span class="shu-ming">南史</span>曰：殷淑儀，南郡王義宣女也；義宣敗後，帝密取之，假姓殷氏；左右言泄者多死。或云，貴妃是殷琰家人，入義宣家，義宣敗，入宮。今從<span class="shu-ming">宋書</span>。</span>追拜貴妃，諡曰宣。上痛悼不已，精神爲之罔罔，<span class="jiazhu">罔罔，失志也，若有若無也。爲，于僞翻。</span>頗廢政事。</p>
<p class="em2 strong"><span class="yinwen">8</span>五月，壬寅，太宰義恭解領司徒。</p>
<p class="em2 strong"><span class="yinwen">9</span>六月，辛酉，東昌文穆公劉延孫卒。<span class="jiazhu">沈約<span class="shu-ming">志</span>，廬陵郡有東昌國，吳立；隋開皇十一年，省東昌入太和縣。</span></p>
<p class="em2 strong"><span class="yinwen">10</span>庚午，魏主如陰山。</p>
<p class="em2 strong"><span class="yinwen">11</span>魏石樓胡賀略孫反，<span class="jiazhu">石樓胡，卽吐京胡也。吐京有石樓山。隋廢吐京郡爲石樓縣，唐屬隰州。</span>長安鎭將陸眞討平之。<span class="jiazhu">將，卽亮翻。</span>魏主命眞城長蛇鎮。<span class="jiazhu">長蛇鎮在南田縣東南，有長蛇水；唐隴州吳山縣即其地。</span>氐豪仇傉檀反，眞討平之，卒城而還。<span class="jiazhu">卒，子恤翻。</span></p>
<p class="em2 strong"><span class="yinwen">12</span>秋，七月，壬寅，魏主如河西。</p>
<p class="em2 strong"><span class="yinwen">13</span>乙未，立皇子子雲爲晉陵王；是日卒，諡曰孝。</p>
<p class="em2 strong"><span class="yinwen">14</span>初，晉庾冰議使沙門敬王者，桓玄復述其議，<span class="jiazhu">復，扶又翻。</span>並不果行，至是，上使有司奏曰：<span class="yinhao">「儒、法枝派，名、墨條分，<span class="jiazhu">班<span class="shu-ming">志</span>：儒家助人君，順陰陽，明敎化；游文於<span class="shu-ming">六經</span>之中，留意於仁意之際；祖述堯、舜，憲章文、武，宗師仲尼，以重其言，於道最爲高。法家信賞必罰，以輔禮制。名家正名，名位不同，禮亦異數。墨家貴儉，兼愛，上賢，右鬼，非命，尙同。</span>至於崇親嚴上，厥猷靡爽。唯浮圖爲敎，反經提傳，<span class="jiazhu">釋氏以自西天竺來者爲經，中國沙門譯而演其義者爲傳。提，拈掇也。傳，直戀翻。</span>拘文蔽道，在末彌扇。夫佛以謙卑自牧，忠虔爲道，寧有屈膝四輩而簡禮二親，<span class="jiazhu">謂拜四輩而不拜父母也。釋氏有所謂戒外四聖：佛，一也；菩薩，二也；圓覺，三也；聲聞，四也。亦謂之四輩。</span>稽顙耆臘而直體萬乘者哉！<span class="jiazhu">沙門重戒臘，以捨俗爲僧之年爲始。耆，老也。直體，謂不屈身也。稽，音啓。</span>臣等參議，以爲沙門接見，比當盡虔；<span class="jiazhu">比，毗志翻，並也，總也。</span>禮敬之容，依其本俗。」</span>九月，戊寅，制沙門致敬人主。及廢帝卽位，復舊。</p>
<p class="em2 strong"><span class="yinwen">15</span>乙未，以尙書右僕射劉遵考爲左僕射，丹楊尹王僧朗爲右僕射。僧朗，彧之父也。</p>
<p class="em2 strong"><span class="yinwen">16</span>冬，十月，壬申，葬宣貴妃於龍山。<span class="jiazhu"><span class="shu-ming">九域志</span>：江寧府有龍山，山形似龍。江寧府卽建康。</span>鑿岡通道數十里，民不堪役，死亡甚衆；<span class="jiazhu">亡，逃亡也。</span>自江南葬埋之盛，未之有也。又爲之別立廟。<span class="jiazhu">古者，宗廟之制，妾祔於妾祖姑。漢氏以來，薄太后生文帝，鉤弋夫人生昭帝，皆就園置寢廟，未嘗別立廟也。史言帝溺於女寵，縱情敗禮。爲，于僞翻。</span></p>
<p class="em2 strong"><span class="yinwen">17</span>魏員外散騎常侍游明根等來聘。 </p>
<p class="em2 strong"><span class="yinwen">18</span>辛巳，加尙書令柳元景司空。</p>
<p class="em2 strong"><span class="yinwen">19</span>壬寅，魏主還平城。<span class="jiazhu">自河西還也。</span></p>
<p class="em2 strong"><span class="yinwen">20</span>南徐州從事史范陽祖沖之<span class="jiazhu">自漢以來，諸州皆有從事史、假佐。</span>上言，何承天<span class="jiaozhusup">【章：甲十一行本「天」下有「元嘉」二字；乙十一行本同；孔本同；張校同；退齋校同。】</span>曆疏舛猶多，<span class="jiazhu">何承天撰曆，見一百二十四卷文帝元嘉二十一年。</span>更造新曆，<span class="jiazhu">更，工衡翻。</span>以爲：<span class="yinhao">「舊法，冬至日有定處，未盈百載，輒差二度。<span class="jiazhu">載，子亥翻。</span>今令冬至日度，歲歲微差，將來久用，無煩屢改。又，子爲辰首，位在正北；虛爲北方列宿之中。今曆，上元日度，發自虛一。又，日辰之號，甲子爲先；今曆，上元歲在甲子。又，承天法，日、月、五星各自有元。今法，交會、遲疾，悉以上元歲首爲始。」</span><span class="jiazhu">所謂今曆、今法，皆祖沖之更造者也。曆家分上元、中元、下元甲子，各六十年，凡一百八十年，而下元甲子終矣，復於上元甲子。</span>上令善曆者難之，不能屈。會上晏駕，不果施行。<span class="jiazhu">難，乃旦翻。</span></p>
<div class="yeartoc" id="year_toc_463"><p class="strong"><span class="section" id="title-7"><span data-head-description="世祖孝武皇帝下" data-head-level="h4" data-head-title="大明七年">七年</span></span><span class="biaozhusup" data-rel="">（癸卯、四六三年）</span></p></div>
<p class="em2 strong"><span class="yinwen">1</span>春，正月，丁亥，以尙書右僕射王僧朗爲太常，衞將軍顏師伯爲尙書僕射。</p>
<p class="em2 strong">上每因晏集，使<span class="jiaozhusup">【章：甲十一行本「使」上有「好」字；乙十一行本同；孔本同；張校同。】</span>羣臣自相謿訐以爲樂。<span class="jiazhu">謔人以成其過，謂之謿；發人之陰私，謂之訐。訐，居謁翻。樂，音洛。</span>吏部郎江智淵素恬雅，漸不會旨。<span class="jiazhu">會，合也。</span>嘗使智淵以王僧朗戲其子彧。智淵正色曰：<span class="yinhao">「恐不宜有此戲！」</span>上怒曰：<span class="yinhao">「江僧安癡人，癡人自相惜。」</span>僧安，智淵之父也。智淵伏席流涕，<span class="jiazhu">古人畏聞父母名，惟君所無私諱。今人雖各有家諱，然稠人廣座中，往往不敢以爲諱。吾是以歎隋世以前人士，猶爲近古也。</span>由是恩寵大衰。<span class="jiazhu">武帝以是怒江智淵，何異孫晧之怒韋昭邪！</span>又議殷貴妃諡曰懷，上以爲不盡美，甚銜之。他日與羣臣乘馬至貴妃墓，舉鞭指墓前石柱，<span class="jiazhu">石柱，墓表也。</span>謂智淵曰：<span class="yinhao">「此上不容有『懷』字！」</span>智淵益懼，竟以憂卒。<span class="jiazhu"><span class="shu-ming">考異</span>曰：<span class="shu-ming">宋略</span>曰：<span class="yinhao">「帝旣以僧安辱智淵，自是詆之無度，智淵不堪其恥，退而自殺。」</span>今從<span class="shu-ming">宋書</span>。</span></p>
<p class="em2 strong"><span class="yinwen">2</span>己丑，以尙書令柳元景爲驃騎大將軍、開府儀同三司。<span class="jiazhu">驃，匹妙翻。騎，奇寄翻。</span></p>
<p class="em2 strong"><span class="yinwen">3</span>二月，甲寅，上巡南豫、南兗二州；丁卯，<span class="jiaozhusup">【嚴：「卯」改「巳」。】</span>校獵於烏江；<span class="jiazhu">烏江縣，始見於<span class="shu-ming">晉書</span>，屬淮南郡，不記置立；宋屬歷陽郡。宋白曰：晉太康六年於東城界置烏江縣。校，戶敎翻。</span>壬戌，大赦；甲子，如瓜步山；壬申，還建康。</p>
<p class="em2 strong"><span class="yinwen">4</span>夏，四月，甲子，詔曰：<span class="yinhao">「自非臨軍戰陳，並不得專殺；其罪應重辟者，<span class="jiazhu">陳，讀曰陣。辟，毗亦翻。</span>皆先上須報；<span class="jiazhu">先上其罪狀，待報乃行刑；此漢法也。上，時掌翻。</span>違犯者以殺人論。」</span></p>
<p class="em2 strong"><span class="yinwen">5</span>五月，丙子，詔曰：<span class="yinhao">「自今刺史、守宰，動民興軍，皆須手詔施行；唯邊隅外警及姦釁內發，變起倉猝者，不從此例。」</span><span class="jiazhu">釁，許覲翻。</span></p>
<p class="em2 strong"><span class="yinwen">6</span>戊辰，<span class="jiaozhusup">【嚴：「辰」改「寅」。】</span>以左民尙書蔡興宗、<span class="jiazhu">曹魏置左民尙書。</span>左衞將軍袁粲爲吏部尙書。粲，淑之兄子也。<span class="jiazhu">袁淑死於元凶劭之難。</span></p>
<p class="em2 strong">上好狎侮羣臣，<span class="jiazhu">好，呼到翻。</span>自太宰義恭以下，不免穢辱。常呼金紫光祿大夫王玄謨爲老傖，<span class="jiazhu">江南人呼中州人爲傖。王玄謨，太原人也，故呼之爲老傖。傖，助庚翻。</span>僕射劉秀之爲老慳，顏師伯爲齴；<span class="jiazhu">齴，魚蹇翻，露齒也。</span>其餘短、長、肥、瘦，皆有稱目。黃門侍郎宗靈秀體肥，拜起不便，每至集會，多所賜與，欲其瞻謝傾踣，以爲歡笑。<span class="jiazhu">踣，蒲北翻。</span>又寵一崑崙奴，<span class="jiazhu">崑崙奴者，言其狀似崑崙國人也。崑崙國在林邑南。崙，盧昆翻。</span>令以杖擊羣臣，尙書令柳元景以下皆不能免；唯憚蔡興宗方嚴，不敢侵媟。<span class="jiazhu">媟，私列翻。</span>顏師伯謂儀曹郎王耽之曰：<span class="jiazhu">曹魏置二十三郎，儀曹其一也。</span><span class="yinhao">「蔡尙書常免昵戲，去人實遠。」</span><span class="jiazhu">昵，尼質翻。</span>耽之曰：<span class="yinhao">「蔡豫章昔在相府，亦以方嚴不狎，武帝宴私之日，未嘗相召。<span class="jiazhu">蔡豫章，興宗父廓也，嘗爲豫章太守，故稱之。相府，謂武帝相晉時，廓爲司徒左長史也。相府，息亮翻。</span>蔡尙書今日可謂能負荷矣。」</span><span class="jiazhu"><span class="shu-ming">左傳</span>：子產曰：<span class="yinhao">「其父析薪，其子不克負荷。」</span>荷，音下可翻，又如字。</span></p>
<p class="em2 strong"><span class="yinwen">7</span>壬寅，魏主如陰山。</p>
<p class="em2 strong"><span class="yinwen">8</span>六月，戊辰，以秦郡太守劉德願爲豫州刺史。德願，懷愼之子也。</p>
<p class="em2 strong">上旣葬殷貴妃，數與羣臣至其墓，<span class="jiazhu">數，所角翻。</span>謂德願曰：<span class="yinhao">「卿哭貴妃，悲者當厚賞。」</span>德願應聲慟哭，撫膺擗踊，涕泗交流。<span class="jiazhu">膺，胸也。擗，毗亦翻，以手擊胸也。<span class="shu-ming">詩註</span>曰：自目曰涕，自鼻曰泗。</span>上甚悅，故用豫州刺史以賞之。<span class="jiazhu"><span class="yinhao">「用」</span>下當有<span class="yinhao">「爲」</span>字。</span>上又令醫術人羊志哭貴妃，志亦嗚咽極悲。他日有問志者曰：<span class="yinhao">「卿那得此副急淚？」</span>志曰：<span class="yinhao">「我爾日自哭亡妾耳。」</span><span class="jiazhu">史言上淫荒，爲下所侮弄。</span></p>
<p class="em2 strong">上爲人，機警勇決，學問博洽，文章華敏；省讀書奏，能七行俱下。<span class="jiazhu">省，悉景翻。行，戶剛翻。一注目間，能了七行文義。</span>又善騎射，<span class="jiazhu">騎，奇寄翻。</span>而奢欲無度。自晉氏渡江以來，宮室草創，朝宴所臨，東、西二堂而已。晉孝武末，始作清暑殿。宋興，無所增改。上始大脩宮室，土木被錦繡，嬖妾幸臣，賞賜傾府藏。壞高祖所居陰室，<span class="jiazhu">被，皮義翻。藏，徂浪翻。壞，音怪。江左諸帝旣崩，以其所居殿爲陰室，藏諸御服。</span>於其處起玉燭殿，與羣臣觀之。牀頭有土障，壁上挂葛燈籠，麻蠅拂。<span class="jiazhu">以葛爲燈籠，以麻爲蠅拂。</span>侍中袁顗因盛稱高祖儉素之德。上不答，獨曰：<span class="yinhao">「田舍公得此，已爲過矣。」</span><span class="jiazhu">周公<span class="shu-ming">無逸</span>之書曰：否則侮厥父母，曰：<span class="yinhao">「昔之人無聞知。」</span>宋孝武是也。</span>顗，淑之兄子也。</p>
<p class="em2 strong"><span class="yinwen">9</span>秋，八月，乙丑，立皇子子孟爲淮南王，子產爲臨賀王。</p>
<p class="em2 strong"><span class="yinwen">10</span>丙寅，魏主畋于河西；九月，辛巳，還平城。</p>
<p class="em2 strong"><span class="yinwen">11</span>庚寅，以新安王子鸞兼司徒。</p>
<p class="em2 strong"><span class="yinwen">12</span>丙申，立皇子子嗣爲東平王。</p>
<p class="em2 strong"><span class="yinwen">13</span>冬，十月，癸亥，以東海王禕爲司空。</p>
<p class="em2 strong"><span class="yinwen">14</span>己巳，上校獵姑孰。</p>
<p class="em2 strong"><span class="yinwen">15</span>魏員外散騎常侍游明根等來聘。明根奉使三返，上以其長者，禮之有加。<span class="jiazhu">明根連三年來聘。長，知兩翻。</span></p>
<p class="em2 strong"><span class="yinwen">16</span>十一月，癸巳，上習水軍於梁山。</p>
<p class="em2 strong">十二月，丙午，如歷陽。</p>
<p class="em2 strong">甲寅，大赦。</p>
<p class="em2 strong"><span class="yinwen">17</span>己未，太宰義恭加尙書令。</p>
<p class="em2 strong">癸亥，上還建康。</p>
<div class="yeartoc" id="year_toc_464"><p class="strong"><span class="section" id="title-8"><span data-head-description="世祖孝武皇帝下" data-head-level="h4" data-head-title="大明八年">八年</span></span><span class="biaozhusup" data-rel="">（甲辰、四六四年）</span></p></div>
<p class="em2 strong"><span class="yinwen">1</span>春，正月，丁亥，魏主立其弟雲爲任城王。<span class="jiazhu">任，音壬。</span></p>
<p class="em2 strong"><span class="yinwen">2</span>戊子，以徐州刺史新安王子鸞領司徒。</p>
<p class="em2 strong">夏，閏五月，壬寅，太宰義恭領太尉。</p>
<p class="em2 strong"><span class="yinwen">3</span>上末年尤貪財利，刺史、二十石罷還，必限使獻奉，又以蒲戲取之，<span class="jiazhu">蒲戲，樗蒲之戲也。</span>要今罄盡乃止。終日酣飲，少有醒時。<span class="jiazhu">少，詩沼翻。</span>常憑几昏睡，或外有奏事，卽肅然整容，無復酒態。<span class="jiazhu">復，扶又翻。</span>由是內外畏之，莫敢弛惰。庚申，上殂於玉燭殿。<span class="jiazhu">年三十五。</span>遺詔：<span class="yinhao">「太宰義恭解尙書令，加中書監；以驃騎將軍、南兗州刺史柳元景領尙書令，入居城內。<span class="jiazhu">入居臺城之內也。建康無外城，設六籬門而巳。百官第宅皆在臺城之外。驃，匹妙翻。騎，奇寄翻。</span>事無巨細，悉關二公，大事與始興公沈慶之參決；若有軍旅，悉委慶之；尙書中事，委僕射顏師伯；外監所統，委領軍將軍王玄謨。」</span><span class="jiazhu">舊制：外監不隸領軍，宜相統攝者，自有別詔。文帝元嘉十八年，以趙伯符爲領軍將軍，始統領外監。李延壽曰：若徵兵動衆，大興人役，優劇遠近，斷於外監之心。延壽之言，爲宋末嬖倖專擅發也。</span>是日，太子卽皇帝位，<span class="jiazhu">諱子業，小字法師，孝武帝長子也。</span>年十六；大赦。吏部尙書蔡興宗親奉璽綬，<span class="jiazhu">璽，斯氏翻。綬，音受。</span>太子受之，傲惰無戚容。興宗出，告人曰：<span class="yinhao">「昔魯昭不戚，叔孫知其不終。<span class="jiazhu"><span class="shu-ming">左傳</span>：魯襄公薨，立昭公。叔孫穆子曰：<span class="yinhao">「是人也，居喪而不哀，在慼而有喜容。是謂不度。」</span>比葬，三易衰，衰袵如故衰。於是昭公十九年矣，猶有童心，君子是以知其不終也。</span>家國之禍，其在此乎！」</span><span class="jiazhu">爲明年帝以狂暴見弒張本。</span></p>
<p class="em2 strong"><span class="yinwen">4</span>甲子，詔復以太宰義恭錄尙書事，柳元景加開府儀同三司，領丹楊尹，解南兗州。</p>
<p class="em2 strong"><span class="yinwen">5</span>六月，丁亥，魏主如陰山。</p>
<p class="em2 strong"><span class="yinwen">6</span>秋，七月，己亥，以晉安王子勛爲江州刺史。<span class="jiazhu">爲明年子勛起兵張本。勛，古勳字。</span></p>
<p class="em2 strong"><span class="yinwen">7</span>柔然處羅可汗卒，子予成立，號受羅部眞可汗，<span class="jiazhu">魏收曰：受羅部眞，魏言惠也。可，從刊入聲。汗，音寒。</span>改元永康。部眞師衆侵魏；<span class="jiazhu">帥，讀曰率。</span>辛丑，魏北鎭遊軍擊破之。</p>
<p class="em2 strong"><span class="yinwen">8</span>壬寅，魏主如河西。高車五部相聚祭天，衆至數萬。魏主親往臨視之，高車大喜。</p>
<p class="em2 strong"><span class="yinwen">9</span>丙午，葬孝武皇帝于景寧陵，<span class="jiazhu">景寧陵在丹楊秣陵縣巖山。</span>廟號世祖。</p>
<p class="em2 strong"><span class="yinwen">10</span>庚戌，尊皇太后曰太皇太后，皇后曰皇太后。</p>
<p class="em2 strong"><span class="yinwen">11</span>乙卯，罷南北二馳道，<span class="jiazhu">世祖大明五年，立南北二馳道，自閶闔門至于朱雀門，又自承明門至于玄武湖。</span>及孝建以來所改制度，還依元嘉。尙書蔡興宗於都座慨然謂顏師伯曰：<span class="jiazhu">此都座，謂尙書八座會坐之所，猶今之都堂也。</span><span class="yinhao">「先帝雖非盛德之主，要以道始終。三年無改，古典所貴。<span class="jiazhu"><span class="shu-ming">論語</span>曰：三年無改於父之道，可謂孝矣。</span>今殯宮始撤，山陵未遠，而凡諸制度興造，不論是非，一皆刊削，雖復禪代，亦不至爾。<span class="jiazhu">復，扶又翻；下復非、復留同。</span>天下有識，當以此窺人。」</span>師伯不從。</p>
<p class="em2 strong">太宰義恭素畏戴法興、巢尙之等，雖受遺輔政，而引身避事，由是政歸近習。法興等專制朝權，<span class="jiazhu">朝，直遙翻。</span>威行近遠，詔敕皆出其手；尙書事無大小，咸取決焉，義恭與顏師伯但守空名而已。<span class="jiazhu">義恭錄尙書事，師伯爲僕射，而尙書事決於法興等，是守空名也。</span></p>
<p class="em2 strong">蔡興宗自以職管銓衡，<span class="jiazhu">興宗爲吏部尙書。</span>每至上朝，<span class="jiazhu">上，時掌翻。朝，直遙翻；下同。</span>輒爲義恭陳登賢進士之意，<span class="jiazhu">爲，于僞翻。</span>又箴規得失，博論朝政。義恭性恇撓，<span class="jiazhu">恇，怯也。撓，屈也。恇，去王翻。撓，奴敎翻。</span>阿順法興，恆慮失旨，<span class="jiazhu">恆，戶登翻。</span>聞興宗言，輒戰懼無答。興宗每奏選事，<span class="jiazhu">選，須絹翻。選事，選曹事也。</span>法興、尙之等輒點定回換，僅有在者。興宗於朝堂謂義恭、師伯曰：<span class="yinhao">「主上諒闇，不親萬機；<span class="jiazhu">闇，音陰。</span>而選舉密事，多被删改，復非公筆，<span class="jiazhu">被，皮義翻。復，扶又翻；下同。</span>亦不知是何天子意！」</span>數與義恭等爭選事，往復論執。義恭、法興皆惡之。<span class="jiazhu">數，所角翻。惡，烏路翻；下同。</span>左遷興宗新昌太守；<span class="jiazhu">吳孫晧建衡三年，分交趾立新興郡，晉武帝太康三年，更名新昌郡，屬交州。<span class="shu-ming">五代志</span>：交州嘉寧縣，舊置新昌郡。</span>旣而以其人望，復留之建康。</p>
<p class="em2 strong"><span class="yinwen">12</span>丙辰，追立何妃曰獻皇后。<span class="jiazhu">何妃，大明五年薨。</span></p>
<p class="em2 strong"><span class="yinwen">13</span>乙丑，新安王子鸞解領司徒。戴法興等惡王玄謨剛嚴，八月，丁卯，以玄謨爲南徐州刺史。</p>
<p class="em2 strong"><span class="yinwen">14</span>王太后疾篤，使呼廢帝。帝曰：<span class="yinhao">「病人間多鬼，那可往！」</span>太后怒，謂侍者：<span class="yinhao">「取刀來，剖我腹，那得生寧馨兒！」</span><span class="jiazhu">寧，相傳讀從去聲。劉禹錫詩從平聲。</span>己丑，太后殂。</p>
<p class="em2 strong"><span class="yinwen">15</span>九月，辛丑，魏主還平城。<span class="jiazhu">自河西還也。</span></p>
<p class="em2 strong"><span class="yinwen">16</span>癸卯，以尙書左僕射劉遵考爲特進、右光祿大夫。</p>
<p class="em2 strong"><span class="yinwen">17</span>乙卯，葬文穆皇后于景寧陵。<span class="jiazhu">王后從孝武帝諡，當作<span class="yinhao">「武穆」</span>。</span></p>
<p class="em2 strong"><span class="yinwen">18</span>冬，十二月，壬辰，以王畿諸郡爲揚州，<span class="jiazhu">大明三年，以丹楊等六郡爲王畿。</span>以揚州爲東揚州。<span class="jiazhu">以會稽爲揚州，亦見三年。</span>癸巳，以豫章王子尙爲司徒、揚州刺史。</p>
<p class="em2 strong">是歲，青州移治東陽。<span class="jiazhu">青州移治歷城，見上卷孝建三年。</span></p>
<p class="em2 strong">宋之境內，凡有州二十二，郡二百七十四，縣千二百九十九，戶九十四萬有奇。<span class="jiazhu">此大較以沈約<span class="shu-ming">宋志</span>爲據，沈約作<span class="shu-ming">志</span>，大較以是年爲正，然是年止二十一州耳。沈<span class="shu-ming">志</span>所謂二十二州，以明帝泰始七年分交廣置越州足之；而此時又已省司州，蓋止二十一州也。<span class="diming">揚州</span>，領丹楊、吳興、淮南、宣城、義興五郡。<span class="diming">東揚州</span>，領會稽、東陽、臨海、永嘉、新安五郡。<span class="diming">南徐州</span>，領南東海、南琅邪、晉陵、吳、南蘭陵、南東莞、淮陵、臨淮、南彭城、南高平、南平昌、南濟陰、南濮陽、南泰山、濟陽、南魯郡十七郡。<span class="diming">徐州</span>，領彭城、沛、下邳、蘭陵、東海、東莞、東安、琅邪、陽平、濟陰、北濟陰十二郡。<span class="diming">南兗州</span>，領廣陵、海陵、山陽、盱眙、秦郡、南沛、鍾離、北沛、臨江九郡。<span class="diming">兗州</span>，領泰山、高平、魯、東平、陽平、濟北六郡。<span class="diming">南豫州</span>，領歷陽、南譙、廬江、南汝陰、南梁、晉熙、弋陽、安豐、南汝南、南新蔡、東郡、南潁、南潁川、西汝陰、南汝陽、南陳留、南陳左郡、邊城左郡、光城左郡十九郡。<span class="diming">豫州</span>，領汝南、新蔡、譙、梁、陳、南頓、潁川、汝陰、汝陽、陳留、馬頭十一郡。<span class="diming">江州</span>，領尋陽、豫章、鄱陽、臨川、廬陵、安成、南康、南新蔡、建安、晉安十郡。<span class="diming">青州</span>，領齊、濟南、樂安、高密、平昌、北海、東萊、太原、長廣九郡。<span class="diming">冀州</span>，領廣川、平原、清河、樂陵、魏、河間、頓丘、高陽、勃海九郡。<span class="diming">司州</span>，領義陽、隨陽、安陸、南汝南四郡。<span class="diming">荊州</span>，領南郡、南平、宜都、巴東、汶陽、南義陽、新興、南河東、建平、長寧、武寧十一郡。<span class="diming">郢州</span>，領江夏、竟陵、隨、武陵、天門、巴陵、武昌、西陽八郡。<span class="diming">湘州</span>，領長沙、衡陽、桂陽、零陵、營陽、湘東，邵陵、始興、臨慶、始安十郡。<span class="diming">雍州</span>，領襄陽、南陽、新野、順陽、京兆、始平、扶風、南上洛、河南、廣平、義成、馮翊、天水、建昌、華山、北河南、弘農十七郡。<span class="diming">梁州</span>，領漢中、魏興、新興、新城、上庸、晉壽、華陽、新巴、北巴西、北陰平、南陰平、巴渠、懷安、安熙、白水、南上洛、北上洛、安康、南宕渠、懷安二十郡。<span class="diming">秦州</span>，領武都、略陽、安固、西京兆、南太原、南安、馮翊、隴西、始平、金城、安定、天水、西扶風、北扶風十四郡。<span class="diming">益州</span>，領蜀郡、廣漢、巴西、梓潼、巴郡、遂寧、江陽、懷寧、寧蜀、越嶲、汶山、南陰平、犍爲、始康、晉熙、晉原、永寧、安固、南漢中、北陰平、武都、新城、南新巴、南晉壽、宋興、南宕渠、天水、東江陽、沈黎二十九郡。<span class="diming">寧州</span>，領建寧、晉寧、牂柯、平蠻、夜郎、朱提、南廣、建都、西平、西河陽、東河陽、興寧、興古、梁水十五郡。<span class="diming">廣州</span>，領南海、蒼梧、晉康、新寧、永平、鬱林、桂林、高涼、新會、東官、義安、宋康、綏康、海昌、宋熙、寧浦、晉興、樂昌、臨鄣十九郡。<span class="diming">交州</span>，領交趾、武平、新昌、九眞、九德、日南、合浦、義昌、宋平九郡。合二百六十八。蓋以新立百梁、𢤱蘇、永寧、安昌、富昌、南流六郡，足爲二百七十四。其間荒外有郡而無縣，有縣而無戶口，有戶數而無口數，亦不能詳也。奇，居宜翻。</span>東方諸郡連歲旱饑，<span class="jiazhu">東方諸郡，謂三吳及浙江東五郡。</span>米一升錢數百，建康亦至百餘錢，餓死什六七。</p>
</div></body></html>