<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百五十九·唐紀七十五·昭宗聖穆景文孝皇帝上之中</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="唐紀七十五">唐紀七十五</span></span></h1>
<p><span class="jiazhu">起玄黓困敦，盡閼逢攝提格，凡三年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="昭宗聖穆景文孝皇帝上之中">昭宗聖穆景文孝皇帝上之中</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="景福元年">景福元年</span></span><span class="biaozhusup" data-rel="（壬子、西元八九二年）"></span></p>
<p class="em2 strong"><span class="yinwen">1</span>春，正月，丙寅，赦天下，改元。</p>
<p class="em2 strong"><span class="yinwen">2</span>鳳翔李茂貞、靜難王行瑜、<span class="jiazhu">難，乃旦翻。</span>鎭國韓建、同州王行約、秦州李茂莊五節度使上言：楊守亮容匿叛臣楊復恭，<span class="jiazhu">事見上卷上年。上，時掌翻。</span>請出軍討之，乞加茂貞山南西道招討使。朝議以茂貞得山南，不可復制，<span class="jiazhu">復，扶又翻。</span>下詔和解之，皆不聽。</p>
<p class="em2 strong"><span class="yinwen">3</span>王鎔、李匡威合兵十餘萬攻堯山，李克用遣其將李嗣勳擊之，大破幽、鎭兵，斬獲三萬。<span class="jiazhu">《考異》曰：《實錄》在二月，恐約奏到。今從《唐太祖紀年錄》。</span></p>
<p class="em2 strong"><span class="yinwen">4</span>楊行密謂諸將曰：<span class="yinhao">「孫儒之衆十倍於我，吾戰數不利，<span class="jiazhu">數，所角翻。</span>欲退保銅官，何如？」</span>劉威、李神福曰：<span class="yinhao">「儒掃地遠來，利在速戰。宜屯據險要，堅壁清野以老其師，時出輕騎抄其饋餉，<span class="jiazhu">抄，楚交翻。</span>奪其俘掠。彼前不得戰，退無資糧，可坐擒也！」</span>戴友規曰：<span class="yinhao">「儒與我相持數年，<span class="jiazhu">僖宗光啓三年，楊行密、孫儒爭揚州，至是五年矣。</span>勝負略相當。今悉衆致死於我，我若望風棄城，正墮其計。淮南士民從公渡江及自儒軍來降者甚衆，公宜遣將先護送歸淮南，<span class="jiazhu">降，戶江翻。將，卽亮翻。</span>使復生業；儒軍聞淮南安堵，皆有思歸之心，人心旣搖，安得不敗！」</span>行密悅，從之。<span class="jiazhu">以孫儒驅淮南人以攻楊行密，故其謀云爾。爲行密擒孫儒張本。</span>友規，廬州人也。</p>
<p class="em2 strong"><span class="yinwen">5</span>威戎節度使楊晟<span class="jiazhu">僖宗文德元年，置威戎軍於彭州。</span>與楊守亮等約攻王建，二月，丁丑，晟出兵掠新繁、漢州之境，使其將呂蕘將兵二千會楊守厚攻梓州；<span class="jiazhu">蕘，如招翻。梓州，東川節度使顧彥暉治所。</span>建遣行營都指揮使李簡擊蕘，斬之。</p>
<p class="em2 strong"><span class="yinwen">6</span>戊寅，朱全忠出兵擊朱瑄，遣其子友裕將兵前行，軍于斗門。<span class="jiazhu">據《舊書·李師道傳》，斗門城在濮陽縣界。</span></p>
<p class="em2 strong"><span class="yinwen">7</span>李茂貞、王行瑜擅舉兵擊興元。<span class="jiazhu">不以天子之命舉兵，故曰擅。</span>茂貞表求招討使不已，遺杜讓能、西門君遂書，<span class="jiazhu">遺，唯季翻。杜讓能時爲相，西門君遂時爲神策中尉，此內外二大臣也。</span>陵蔑朝廷。上意不能容，御延英，召宰相、諫官議之。時宦官有陰與二鎭相表裏者，宰相相顧不敢言，上不悅。給事中牛徽曰：<span class="yinhao">「先朝多難，茂貞誠有翼衞之功；<span class="jiazhu">此謂僖宗再幸山南時也。難，乃旦翻。</span>諸楊阻兵，亟出攻討，其志亦在疾惡，但不當不俟詔命耳。比聞兵過山南，<span class="jiazhu">比，毗至翻。</span>殺傷至多。陛下儻不以招討使授之，使用國法約束，則山南之民盡矣！」</span>上曰：<span class="yinhao">「此言是也。」</span>乃以茂貞爲山南西道招討使。<span class="jiazhu">牛徽之言，上所以誘掖其君，下所以彌縫悍將；若以之爲國謀則未也。</span></p>
<p class="em2 strong"><span class="yinwen">8</span>甲申，朱全忠至衞南，朱瑄將步騎萬人襲斗門，朱友裕棄營走，瑄據其營。全忠不知，乙酉，引兵趣斗門，<span class="jiazhu">趣，七喻翻。</span>至者皆爲鄆人所殺。全忠退軍瓠河，<span class="jiazhu">《九域志》：濮州雷澤縣有瓠河鎭。</span>丁亥，瑄擊全忠，大破之，全忠走。張歸厚於後力戰，全忠僅免，<span class="jiazhu">《考異》曰：《歸厚傳》云十一月，誤也。今從《梁紀》。</span>副使李璠等皆死。<span class="jiazhu">璠，音煩。</span></p>
<p class="em2 strong"><span class="yinwen">9</span>朱全忠奏貶河陽節度使趙克裕，<span class="jiazhu">《考異》曰：《實錄》在正月末，云「全忠欲全義得河陽，乃奏克裕有誣謗之言而貶。」《新紀》云，「己未，朱全忠陷孟州，逐河陽節度使趙克裕。」今從《編遺錄》。</span>以佑國節度使張全義兼河陽節度使。<span class="jiazhu">二鎭時皆屬朱全忠，或貶或兼，唯其所奏。</span></p>
<p class="em2 strong"><span class="yinwen">10</span>孫儒圍宣州。初，劉建鋒爲孫儒守常州，將兵從儒擊楊行密，甘露鎭使陳可言帥都兵千人據常州。<span class="jiazhu">潤州城東角土山上有甘露寺，前對北固山，後枕大江。寶曆中，李德裕建寺，適有甘露降，因以名之。孫儒蓋因此寺而置甘露鎭也。帥，讀曰率。</span>行密將張訓引兵奄至城下，可言倉猝出迎，訓手刃殺之，遂取常州。<span class="jiazhu">《考異》曰：《新紀》：「景福二年二月，楊行密陷常州。」按行密自宣歸揚，過常州，已歎張訓之功；《新紀》誤也。今從《十國紀年》。</span>行密別將又取潤州。<span class="jiazhu">楊行密自此遂有潤州，而與錢氏爭常州矣。</span></p>
<p class="em2 strong"><span class="yinwen">11</span>朱全忠連年攻時溥，<span class="jiazhu">光啓三年，徐、汴始交兵。</span>徐、泗、濠三州民不得耕穫，兗、鄆、河東兵救之，皆無功，復值水災，<span class="jiazhu">復，扶又翻。</span>人死者什六七。溥困甚，請和於全忠，全忠曰：<span class="yinhao">「必移鎭乃可。」</span>溥許之。全忠乃奏請移溥他鎭，仍命大臣鎭徐州。詔以門下侍郎、同平章事劉崇望同平章事，充感化節度使，以溥爲太子太師。溥恐全忠詐而殺之，據城不奉詔，崇望及華陰而還。<span class="jiazhu">華，戶化翻。還，從宣翻，又如字。</span></p>
<p class="em2 strong"><span class="yinwen">12</span>忠義節度使趙德諲薨，子匡凝代之。<span class="jiazhu">《考異》曰：《實錄》，此月以前，忠義軍節度使趙匡凝起復某官，不言德諲卒在何時。《新傳》、薛《史》但云「匡凝爲唐州刺史兼七州馬步軍都校；及德諲卒，自爲襄州留後，朝廷卽以旄鉞授之。」亦不言年月。今附於此。</span></p>
<p class="em2 strong"><span class="yinwen">13</span>范暉驕侈失衆心，<span class="jiazhu">范暉據福州，見上卷上年。</span>王潮以從弟彥復爲都統，弟審知爲都監，將兵攻福州。<span class="jiazhu">從，才用翻。監，古銜翻。</span>民自請輸米餉軍，平湖洞及濱海蠻夷皆以兵船助之。<span class="jiazhu">平湖洞在泉州莆田縣界外。《九域志》曰：今興化軍大飛山，地本平湖數頃，一夕風雨暴至，旦見此山聳峙，一名大飛。</span></p>
<p class="em2 strong"><span class="yinwen">14</span>辛丑，王建遣族子嘉州刺史宗裕、雅州刺史王宗侃、威信都指揮使華洪、茂州刺史王宗瑤將兵五萬攻彭州，<span class="jiazhu">按《九域志》：彭州距成都九十餘里。此其壤地相接，煙火相望，所謂「臥榻之側，豈容他人鼾睡」者也。王建安得而不急攻之邪！</span>楊晟逆戰而敗，宗裕等圍之。楊守亮遣其將符昭救之，徑趨成都，營三學山。<span class="jiazhu">趨，七喻翻。漢州金堂縣東北十里有三學山。</span>建亟召華洪還。洪疾驅而至，<span class="jiazhu">王建一時諸將唯華洪饒智略，建所倚也，故亟召之以禦符昭。華，戶化翻。</span>後軍尙未集，以數百人夜去昭營數里，多擊更鼓；昭以爲蜀軍大至，引兵宵遁。<span class="jiazhu">更，工衡翻。更鼓，持更之鼓，官府及行軍，每更擊之以爲節。更鼓多則敵人以爲營寨多，故宵遁。</span></p>
<p class="em2 strong"><span class="yinwen">15</span>三月，以戶部尙書鄭延昌爲中書侍郎、同平章事。延昌，從讜之從兄弟也。<span class="jiazhu">僖宗乾符間，鄭從讜鎭河東有聲績。之從，才用翻。</span></p>
<p class="em2 strong"><span class="yinwen">16</span>左神策勇勝三都都指揮使楊子實、子遷、子釗，皆守亮之假子也，<span class="jiazhu">勇勝三都，亦神策五十二都之數。</span>自渠州引兵救楊晟，知守亮必敗，壬子，帥其衆二萬降於王建。<span class="jiazhu">帥，讀曰率。</span></p>
<p class="em2 strong"><span class="yinwen">17</span>李克用、王處存合兵攻王鎔，癸丑，拔天長鎭。<span class="jiazhu">天長鎭在滹沱河東北。</span>戊午，鎔與戰於新市，大破之，殺獲三萬餘人；<span class="jiazhu">新市，漢古縣，唐併入鎭州九門縣。</span>辛酉，克用退屯欒城。詔和解河東及鎭、定、幽四鎭。</p>
<p class="em2 strong"><span class="yinwen">18</span>楊晟遺楊守貞、楊守思、楊守厚書，<span class="jiazhu">遺，于季翻。</span>使攻東川以解彭州之圍，守貞等從之。神策督將竇行實戍梓州，守厚密誘之爲內應；<span class="jiazhu">誘，音酉。</span>守厚至涪城，行實事泄，顧彥暉斬之。<span class="jiazhu">《考異》曰：《實錄》：「明年正月，楊守厚攻東川，以竇行實爲內應。事泄，行實死，守厚遁去。」因李茂貞與王建爭東川，追敍今年事耳。今從《十國紀年》。</span>守厚遁去。守貞、守忠軍至，無所歸，盤桓綿、劍間，<span class="jiazhu">綿、劍，二州名。宋白曰：綿州，漢涪城縣地，西魏置潼州；隋置綿州，以綿水爲稱。《九域志》：綿州東北至劍州二百九十四里。</span>王建遣其將吉諫襲守厚，破之。癸亥，西川將李簡邀擊守忠於鍾陽，<span class="jiazhu">《九域志》：綿州巴西縣有鍾陽鎭。</span>斬獲三千餘人。夏，四月，簡又破守厚於銅鉾，<span class="jiazhu">鉾，亡侯翻。</span>斬獲三千餘人，降萬五千人；守思、守厚皆走。</p>
<p class="em2 strong"><span class="yinwen">19</span>乙酉，置武勝軍於杭州，以錢鏐爲防禦使。</p>
<p class="em2 strong"><span class="yinwen">20</span>天威軍使賈德晟，以李順節之死，頗怨憤，<span class="jiazhu">李順節死見上卷上年。</span>西門君遂惡之，<span class="jiazhu">惡，烏路翻。</span>奏而殺之。德晟麾下千餘騎奔鳳翔，李茂貞由是益強。</p>
<p class="em2 strong"><span class="yinwen">21</span>李匡威出兵侵雲、代，壬寅，李克用始引兵還。<span class="jiazhu">自鎭州引還。</span></p>
<p class="em2 strong"><span class="yinwen">22</span>時溥遣兵南侵，至楚州，楊密行將張訓、李德誠敗之于壽河，<span class="jiazhu">敗，補邁翻；下同。</span>遂取楚州，執其刺史劉瓚。<span class="jiazhu">朱全忠以劉瓚刺楚州，見二百五十七卷僖宗光啓三年。張訓等旣破徐兵，乘勝遂取汴之楚州。《考異》曰：《新紀》，「三月乙巳，楊行密陷楚州，執刺史劉瓚。」《十國紀年》，「三月，時溥遣兵三萬南侵至楚州；四月，楊行密將張訓、李德誠敗徐兵于壽河，俘斬三千級，取楚州，執瓚。」今從之。</span></p>
<p class="em2 strong"><span class="yinwen">23</span>加<span class="jiaozhusup">〖章：十二行本「加」上有「五月」二字；乙十一行本同；孔本同；張校同；退齋校同。〗</span>邠寧節度使王行瑜兼中書令。</p>
<p class="em2 strong"><span class="yinwen">24</span>楊行密屢敗孫儒兵，破其廣德營，<span class="jiazhu">廣德營，孫儒之兵營於廣德者也。敗，補邁翻。</span>張訓屯安吉，斷其糧道。<span class="jiazhu">義寧二年，沈法興分烏程置安吉縣，唐因之，屬湖州。《九域志》：在州西南百七十一里。斷，音短。</span>儒食盡，士卒大疫，遣其將劉建鋒、馬殷分兵掠諸縣。六月，行密聞儒疾瘧，<span class="jiazhu">瘧，逆約翻，疾而寒熱迭作，謂之瘧。</span>戊寅，縱兵擊之。會大雨、晦冥，儒軍大敗，安仁義破儒五十餘寨，田頵擒儒於陳，<span class="jiazhu">陳，讀曰陣。</span>斬之，傳首京師，儒衆多降於行密。<span class="jiazhu">光啓三年，孫儒始與行密交兵，至是而敗。孫儒以十倍之衆攻行密，其智勇亦無以大相過，而卒斃於行密者，儒專務殺掠，人心不附，又後無根本。行密雖爲儒所困，分遣張訓、李德誠略淮、浙之地以自廣，又斥餘廩以飼飢民，旣得人心，又有根本，所以勝也。</span>劉建鋒、馬殷收餘衆七千，南走洪州，<span class="jiazhu">走，音奏。</span>推建鋒爲帥，殷爲先鋒指揮使，張<span class="jiaozhusup">〖章：十二行本「張」上有「以行軍司馬」五字；乙十一行本同；孔本同；張校同；退齋校同。〗</span>佶爲謀主，比至江西，衆十餘萬。<span class="jiazhu">帥，所類翻。比，必利翻，及也。</span></p>
<p class="em2 strong">丁酉，楊行密帥衆歸揚州；<span class="jiazhu">帥，讀曰率。《考異》曰：《十國紀年》，「行密過常州，謂左右曰：『常州大城也，張訓以一劍下之，不亦壯哉！』」《舊紀》：「大順二年三月，淮南節度使孫儒爲宣州觀察使楊行密所殺。初，行密揚州失守，據宣州，孫儒以兵攻圍三年。是春，淮南大饑，軍中疫癘。是月，孫儒亦病，爲帳下所執，降行密；行密乃併孫儒之衆，復據廣陵。」薛居正《五代史·行密傳》曰：「大順元年，行密危蹙，出據宣州，儒復入揚州。二年，儒攻行密。屬江、淮疾疫，師人多死，儒亦臥病，爲部下所執，送於行密，殺之。行密自宣城長驅入于廣陵。」《唐補紀》：「大順二年六月，孫儒兵敗於宛陵城下，楊行密進首級於西京。」《吳錄》曰：「景福元年，六月六日，太祖盡率諸將晨出擊儒，田頵臨陳擒儒以獻，斬儒於市，傳首京師。」《新紀》、《實錄》、《十國紀年》皆據此。《舊紀》、薛《史》、《唐補紀》皆誤。</span>秋，七月，丙辰，至廣陵，表田頵守宣州，安仁義守潤州。</p>
<p class="em2 strong">先是，揚州富庶甲天下，<span class="jiazhu">先，悉薦翻。</span>時人稱揚一、益二，<span class="jiazhu">言揚州居一，益州爲次也。</span>及經秦、畢、孫、楊兵火之餘，<span class="jiazhu">秦彥、畢師鐸、孫儒、楊行密也。</span>江、淮之間，東西千里掃地盡矣。</p>
<p class="em2 strong"><span class="yinwen">25</span>王建圍彭州，久不下，民皆竄匿山谷；諸寨日出俘掠，謂之<span class="yinhao">「淘虜」</span>，都將先擇其善者，餘則士卒分之，以是爲常。<span class="jiazhu">將，卽亮翻。</span></p>
<p class="em2 strong">有軍士王先成者，新津人，本書生也，世亂，爲兵，度諸將惟北寨王宗侃最賢，乃往說之曰：<span class="jiazhu">度，徒洛翻。說，式芮翻。</span><span class="yinhao">「彭州本西川之巡屬也，陳、田召楊晟，割四州以授之，<span class="jiazhu">見二百五十七卷文德元年。陳、田，謂陳敬瑄、田令孜。</span>僞署觀察使，與之共拒朝命。<span class="jiazhu">朝，直遙翻。</span>今陳、田已平而晟猶據之，州民皆知西川乃其大府<span class="jiazhu">巡屬諸州，以節度使府爲大府，亦謂之會府。</span>而司徒乃其主也，<span class="jiazhu">時朝命以王建檢校司徒，故稱之。</span>故大軍始至，民不入城而入山谷避之，以俟招安。今軍至累月，未聞招安之命，軍士復從而掠之，<span class="jiazhu">復，扶又翻。</span>與盜賊無異，奪其貲財，驅其畜產，分其老弱婦女以爲奴婢，使父子兄弟流離愁怨；其在山中者暴露於暑雨，殘傷於蛇虎，孤危飢渴，無所歸訴。彼始以楊晟非其主而不從，今司徒不加存恤，彼更思楊氏矣。」</span>宗侃惻然，不覺屢移其牀前問之，先成曰：<span class="yinhao">「又有甚於是者：今諸寨每日出六七百人，入山淘虜，薄暮乃返，<span class="jiazhu">薄，迫也。</span>曾無守備之意。賴城中無人耳，萬一有智者爲之畫策，<span class="jiazhu">爲，于僞翻。</span>使乘虛奔突，先伏精兵千人於門內，登城望淘虜者稍遠，出弓弩手、礮手各百人，<span class="jiazhu">礮，與礮同，匹貌翻。</span>攻寨之一面，隨以役卒五百，負薪土塡壕爲道，然後出精兵奮擊，且焚其寨；又於三面城下各出耀兵，<span class="jiazhu">耀兵者，以耀敵使不知所備。</span>諸寨咸自備禦，無暇相救，城中得以益兵繼出，如此，能無敗乎！」</span>宗侃矍然曰：<span class="jiazhu">矍，居縛翻。</span><span class="yinhao">「此誠有之，將若之何？」</span></p>
<p class="em2 strong">先成請條列爲狀以白王建，宗侃卽命先成草之，大指言：<span class="yinhao">「今所白之事，須四面通共，<span class="jiazhu">時西川兵圍彭州，四面下寨，宗裕、宗侃、華洪、宗瑤各當一面。</span>宗侃所司止於北面，或所白可從，乞以牙舉施行。」</span><span class="jiazhu">牙舉，謂從使牙檢舉而見之施行。</span>事凡七條：<span class="yinhao">「其一，乞招安山中百姓。其二，乞禁諸寨軍士及子弟無得一人輒出淘虜，仍表諸寨之旁七里內聽樵牧，敢越表者斬。其三，乞置招安寨，中容數千人，以處所招百姓，<span class="jiazhu">處，昌呂翻。</span>宗侃請選所部將校謹幹者爲招安將，使將三十人晝夜執兵巡衞。其四，招安之事須委一人總領，今牓帖旣下，<span class="jiazhu">下，戶嫁翻。</span>諸寨必各遣軍士入山招安，百姓見之無不驚疑，如鼠見貍，誰肯來者！<span class="jiazhu">貍，捕鼠者也。鼠見貍則知必死，特恨不可得而走耳，詎肯前就之哉！故以爲喻。</span>欲招之必有其術，願降帖付宗侃專掌其事。其五，乞嚴勒四寨指揮使，悉索前日所虜彭州男女老幼集於營場，有父子、兄弟、夫婦自相認者卽使相從，牒具人數，部送招安寨，有敢私匿一人者斬；仍乞勒府中諸營，亦令嚴索，<span class="jiazhu">府，謂成都府。索，山客翻。</span>有自軍前先寄歸者，量給資糧，<span class="jiazhu">量，音良。</span>悉部送歸招安寨。其六，乞置九隴行縣於招安寨中，<span class="jiazhu">彭州治九隴縣，彭州未下，故乞置行縣。九隴，故漢繁縣地，後魏改曰九隴，以州西有九隴山爲名。九隴，一伏隴，二豆隴，三秋隴，四龍奔隴，五走馬隴，六駱駝隴，七千秋隴，八較車隴，九橫擔隴。</span>以前南鄭令王丕攝縣令，<span class="jiazhu">南鄭，漢縣，唐帶興元府。</span>設置曹局，撫安百姓，擇其子弟之壯者，給帖使自入山招其親戚；彼知司徒嚴禁侵掠，前日爲軍士所虜者，皆獲安堵，必歡呼踊躍，相帥下山，<span class="jiazhu">帥，讀曰率。</span>如子歸母，不日盡出。其七，彭州土地宜麻，<span class="jiazhu">《益州記》：彭之地號小郫，言土地肥良，比之郫邑也。</span>百姓未入山時多漚藏者，<span class="jiazhu">漚，烏候翻，久漬也。</span>宜令縣令曉諭，各歸田里，出所漚麻鬻之，以爲資糧，必漸復業。」</span>建得之大喜，卽行之，悉如所申。<span class="jiazhu">《考異》曰：張𩇕《耆舊傳》曰：「五月二十日，諸軍馬步兵士到彭州城下。至七月初，已經五十餘日，諸軍兵士始到，刈麥充糧。至七月初，麥盡，並無顆粒。兵士但託求食，乃每日遠去入山，虜劫逃避百姓。有一軍士，本是儒生，乃往北面寨說於統帥」云云。《十國紀年》：「王先成謂王宗侃云云。先成上招攜七事，建皆納之。先成，蜀州新津人。」按《十國紀年》，王建自二月辛丑遣王宗裕等擊楊晟，遂圍彭州。又晟遺楊守忠書云：「弊邑雖小，圍守三年矣。」而張𩇕云五月二十日方圍彭州，或者先圍之不克而再往歟？𩇕但云有一軍士，而《十國紀年》姓王名先成，不知其本出何書也。</span></p>
<p class="em2 strong">明日，牓帖至，威令赫然，無敢犯者。三日，山中民競出，赴招安寨如歸市，寨不能容，斥而廣之；浸有市井，又出麻鬻之。民見村落無抄暴之患，<span class="jiazhu">抄，楚交翻。</span>稍稍辭縣令，復故業。月餘，招安寨皆空。</p>
<p class="em2 strong"><span class="yinwen">26</span>己巳，李茂貞克鳳州，感義節度使滿存奔興元。<span class="jiazhu">僖宗光啓二年，滿存得鳳州，至是而敗。奔興元，就楊守亮。</span>茂貞又取興、洋二州；皆表其子弟鎭之。<span class="jiazhu">《考異》曰：薛居正《五代史·茂貞傳》曰：「大順二年，楊復恭得罪奔山南，與楊守亮據興元叛，茂貞與王行瑜討平之。詔以徐彥若鎭興元。茂貞違詔，表其假子繼徽爲留後，堅請旄鉞，昭宗不得已而授之。自是茂貞始萌問鼎之志。旣而逐涇原節度使張球、洋州節度使楊守忠、鳳州刺史滿存，皆奪據其地。」云大順二年，誤也。今從《新紀》。</span></p>
<p class="em2 strong"><span class="yinwen">27</span>八月，以楊行密爲淮南節度使、同平章事，以田頵知宣州留後，安仁義爲潤州刺史。</p>
<p class="em2 strong">孫儒降兵多蔡人，<span class="jiazhu">降，戶江翻。</span>行密選其尤勇健者五千人，厚其稟賜，以皁衣蒙甲，<span class="jiazhu">稟，筆錦翻，給也。皁，才早翻。</span>號<span class="yinhao">「黑雲都」</span>，每戰，使之先登陷陳，<span class="jiazhu">陳，讀曰陣。</span>四鄰畏之。</p>
<p class="em2 strong">行密以用度不足，欲以茶鹽易民布帛，掌書記舒城高勖曰：<span class="yinhao">「兵火之餘，十室九空，又漁利以困之，<span class="jiazhu">《記·坊記》：諸侯不下漁色。《註》曰：象捕魚然，中網取之，是無所擇。漁利之「漁」猶漁色之「漁」。</span>將復離叛。<span class="jiazhu">復，扶又翻；下同。</span>不若悉我所有易鄰道所無，足以給軍；選賢守令勸課農桑，數年之間，倉庫自實。」</span>行密從之。<span class="jiazhu">守，式又翻。令，力正翻。</span>田頵聞之曰：<span class="yinhao">「賢者之言，其利遠哉！」</span>行密馳射武伎，皆非所長，<span class="jiazhu">伎，渠綺翻。</span>而寬簡有智略，善撫御將士，與同甘苦，推心待物，無所猜忌。嘗早出，從者斷馬鞦，取其金，<span class="jiazhu">從，才用翻。斷，音短。鞦，七由翻，史炤曰：馬紂也。</span>行密知而不問，他日，復早出如故，人服其度量。</p>
<p class="em2 strong">淮南被兵六年，<span class="jiazhu">光啓三年，畢師鐸亂，淮南始被兵。被，皮義翻。</span>士民轉徙幾盡；<span class="jiazhu">幾，居依翻；下幾復同。</span>行密初至，賜與將吏，<span class="jiazhu">將，卽亮翻。</span>帛不過數尺，錢不過數百；而能以勤儉足用，非公宴，未嘗舉樂。招撫流散，輕傜薄斂，<span class="jiazhu">斂，力贍翻。</span>未及數年，公私富庶，幾復承平之舊。<span class="jiazhu">復，還也，讀如字。</span></p>
<p class="em2 strong"><span class="yinwen">28</span>李克用北巡至天寧軍，<span class="jiazhu">代州西有天安軍，天寶十二載置。</span>聞李匡威、赫連鐸將兵八萬寇雲州，遣其將李君慶發兵於晉陽。克用潛入新城，伏兵於神堆，<span class="jiazhu">神堆在雲州城南，新城又在神堆東南。神堆，卽神武川之黃花堆，新城在其側，蓋克用祖執宜保黃花堆時所築也。按薛《史·唐紀》，李克用生於神武川之新城。宋白曰：雲州西南至神堆栅九十里。</span>擒吐谷渾邏騎三百；<span class="jiazhu">邏，郎佐翻。</span>匡威等大驚。丙申，君慶以大軍至，克用遷入雲州。丁酉，出擊匡威等，大破之。己亥，匡威等燒營而遁；追至天成軍，<span class="jiazhu">蔚州東北有天成軍。</span>斬獲不可勝計。<span class="jiazhu">勝，音升。</span></p>
<p class="em2 strong"><span class="yinwen">29</span>辛丑，李茂貞攻拔興元，楊復恭、楊守亮、楊守信、楊守貞、楊守忠、滿存奔閬州。<span class="jiazhu">光啓三年，楊守亮鎭興元，至是而敗。《考異》曰：《舊紀》：「景福元年，十一月，辛丑，鳳翔、邠寧之衆攻興元，陷之，節度使楊守亮、前中尉楊復恭、判官李巨川突圍而遁。十二月，辛未，華州刺史韓建奏於乾元縣遇興元散兵，擊敗之，斬楊守亮、楊復恭，傳首。」《實錄》：「乾寧元年七月，鳳翔、邠寧之兵攻興元，陷之，楊守亮、楊復恭突圍而遁。」《新紀》：「景福元年八月，茂貞寇興元，守亮、滿存奔閬州。乾寧元年七月，茂貞陷閬州，八月，守亮伏誅。」《新·復恭傳》：「景福元年，茂貞攻興元，破其城，復恭、守亮、守信奔閬州。」《十國紀年·蜀史》：「景福元年十月，行瑜、茂貞表守亮招納叛臣，請討之。感義節度使滿存救守亮，爲茂貞所敗，奔興元。十一月，邠、岐攻陷興元，楊復恭帥守亮、守貞、守忠、滿存同奔閬州。十二月，壬午，華洪敗守亮等於州。」按《實錄》，景福二年正月移茂貞山南，於時守亮不應猶在山南。今年月從《新紀》，事則參居諸書。</span>茂貞表其子繼密權知興元府事。</p>
<p class="em2 strong"><span class="yinwen">30</span>九月，加荊南節度使成汭同平章事。</p>
<p class="em2 strong"><span class="yinwen">31</span>時溥迫監軍奏稱將士留己，<span class="jiazhu">是年二月，召時溥爲太子太師。</span>冬，十月，復以溥爲侍中、感化節度。朱全忠奏請追溥新命；詔諭解之。</p>
<p class="em2 strong"><span class="yinwen">32</span>初，邢、洺、磁州留後李存孝，與李存信俱爲李克用假子，不相睦。存信有寵於克用，存孝在邢州，欲立大功以勝之，乃建議取鎭冀；<span class="jiazhu">見上卷大順二年。</span>存信從中沮之，不時聽許。及王鎔圍堯山，存孝救之，不克。克用以存信爲蕃、漢馬步都指揮使，與存孝共擊之，二人互相猜忌，逗留不進；克用更遣李嗣勳等擊破之。<span class="jiazhu">事見上是年正月。</span>存信還，譖存孝無心擊賊，疑與之有私約。存孝聞之，自以有功於克用，而信任顧不及存信，<span class="jiazhu">顧，反也。</span>憤怨，且懼及禍，乃潛結王鎔及朱全忠，上表以三州自歸於朝廷，<span class="jiazhu">《考異》：《實錄》：「大順元年十月，太原將邢州刺史李存孝自晉州帥行營兵據邢州。」《舊紀》：「十一月，癸丑朔，太原將邢州刺史李存孝自恃擒孫揆功，合爲昭義帥，怨克用授康君立。存孝自晉州帥行營兵歸邢州，據城，上表歸明，仍致書與張濬、王鎔求援。」《唐末見聞錄》：「十月二十四日，李存孝領兵打晉州，遁歸邢州，背叛，與宰臣張濬狀曰：『某自主三郡，已近二年。』又曰：『常思安知建在此之日，歸順朝廷之時。四鄰不有保持，一家俄受塗炭，以此猶豫，莫敢申明，遂至去年遽絕鄰好。豈是某之情願，蓋因李某之指揮。』又曰：『自今春戰爭之後，實願休罷戈鋋。自九月十五日以來，有李某之人，使促令某南面進軍至趙州牽脅，李某卽土門路入，直屆鎭州。今月十四日，昭義軍人百姓等衆請某權知兵馬留後，歸順朝廷。』大王聞存孝致逆，大震雄威，令下，先差大將進軍，速至邢州，仍候指揮，不得輒有鬬敵，但圍小壘，專俟大軍。」據《唐太祖紀年錄》、薛居正《五代史·紀》、《傳》、《實錄》、《新紀》，皆云景福元年十月，存孝叛太原，歸朝廷；而《舊紀》、《唐末見聞錄》在大順元年十月。《舊紀》恐是連言以後事。按二年三月，安知建方叛太原，而此書中已說知建。又云：「自主三郡，已近二年。」存孝大順二年方爲邢、洺、磁節度，至景福元年，乃二年也。然則《實錄》云邢州刺史據邢州，亦因《舊紀》之誤。《見聞錄》所載存孝書，蓋與王鎔，誤云與張濬也。</span>乞賜旌節及會諸道兵討李克用；詔以存孝爲邢、洺、磁節度使，不許會兵。</p>
<p class="em2 strong"><span class="yinwen">33</span>十一月，時溥濠州刺史張璲、泗州刺史張諫以州附于朱全忠。<span class="jiazhu">璲，徐醉翻。史言時溥巡屬皆附于汴，溥僅保徐州。</span></p>
<p class="em2 strong"><span class="yinwen">34</span>乙未，朱全忠遣其子友裕將兵十萬攻濮州，拔之，執其刺史邵倫，<span class="jiazhu">濮州，朱瑄巡屬。濮，博木翻。</span>遂令友裕移兵擊時溥。</p>
<p class="em2 strong"><span class="yinwen">35</span>孫儒將王壇陷婺州，刺史蔣瓌奔越州。<span class="jiazhu">中和四年，蔣瓌據婺州。</span></p>
<p class="em2 strong"><span class="yinwen">36</span>廬州刺史蔡儔發楊行密祖父墓，<span class="jiazhu">光啓三年，楊行密留蔡儔守廬州；明年，儔以州附孫儒；儒旣敗，儔遂阻兵以拒行密。</span>與舒州刺史倪章連兵，遣使送印於朱全忠以求救。全忠惡其反覆，<span class="jiazhu">惡，烏路翻。</span>納其印，不救，且牒報行密；行密謝之。行密遣行營都指揮使李神福將兵討儔。</p>
<p class="em2 strong"><span class="yinwen">37</span>《宣明曆》浸差，<span class="jiazhu">穆宗立，以爲累世纘緒，必更曆紀，乃詔日官改撰曆術，名曰《宣明》。</span>太子少詹事邊岡造新曆成，十二月，上之。命曰《景福崇玄曆》。<span class="jiazhu">邊岡與司天少監胡秀林、均州司馬王墀改治新曆，然術一出於岡。岡用算巧，能馳騁反覆於乘除間，由是簡捷超徑等接之術興，而經制遠大衰序之法廢矣。雖籌策便易，然皆冥於本原。上，時掌翻。</span></p>
<p class="em2 strong"><span class="yinwen">38</span>壬午，王建遣其將華洪擊楊守亮於閬州，破之。建遣節度押牙延陵鄭頊使於朱全忠；<span class="jiazhu">延陵，漢曲阿縣地，晉分置延陵郡，隋移治丹徒。武德三年，移於舊郡治，屬潤州。今丹陽縣之延陵鎭卽其地。</span>全忠問劍閣，頊極言其險。全忠不信，頊曰：<span class="yinhao">「苟不以聞，恐誤公軍機。」</span>全忠大笑。</p>
<p class="em2 strong"><span class="yinwen">39</span>是歲，明州刺史鍾文季卒，其將黃晟自稱刺史。<span class="jiazhu">路振《九國志》：黃晟，明州鄞縣人，歷爲將領，會刺史鍾文季卒，遂據其郡。</span></p>
<p class="strong"><span class="section" id="title-4"><span data-head-description="" data-head-level="h4" data-head-title="景福二年">二年</span></span><span class="biaozhusup" data-rel="（癸丑、西元八九三年）"></span></p>
<p class="em2 strong"><span class="yinwen">1</span>春，正月，時溥遣兵攻宿州，刺史郭言戰死。<span class="jiazhu">大順二年，朱全忠取宿州，事見上卷。</span></p>
<p class="em2 strong"><span class="yinwen">2</span>東川留後顧彥暉旣與王建有隙，<span class="jiazhu">大順二年，楊守亮攻東川，王建遣兵救之，欲因而取之，不克，由是與顧彥暉有隙，事亦見上卷。</span>李茂貞欲撫之使從己，奏請更賜彥暉節；<span class="jiazhu">大順二年，朝廷遣中使賜顧彥暉節，楊守厚邀而奪之，故請更賜。</span>詔以彥暉爲東川節度使。<span class="jiazhu">申前命也。</span>茂貞又奏遣知興元府事李繼密救梓州，<span class="jiazhu">梓州未受兵而救之，何也？非救之也，遣兵助顧彥暉以致西川之師耳。</span>未幾，建遣兵敗東川、鳳翔之兵於利州。<span class="jiazhu">幾，居豈翻。敗，補邁翻；下同。</span>彥暉求和，請與茂貞絕；乃許之。</p>
<p class="em2 strong"><span class="yinwen">3</span>鳳翔節度使李茂貞自請鎭興元，詔以茂貞爲山南西道兼武定節度使，以中書侍郎、同平章事徐彥若同平章事，充鳳翔節度使，<span class="jiazhu">《考異》曰：《舊紀》在七月癸未。今從《實錄》、《新紀》。</span>又割果、閬二州隸武定軍。茂貞欲兼得鳳翔，不奉詔。</p>
<p class="em2 strong"><span class="yinwen">4</span>二月，甲戌，加西川節度使王建同平章事。</p>
<p class="em2 strong"><span class="yinwen">5</span>李克用引兵圍邢州，王鎔遣牙將王藏海致書解之。克用怒，斬藏海，進兵擊鎔，敗鎭兵於平山。<span class="jiazhu">平山，漢蒲吾縣，隋爲房山縣，至德元年，改爲平山縣，屬鎭州。《九域志》：在州西六十五里。</span>辛巳，攻天長鎭，旬日不下。鎔出兵三萬救之，克用逆戰於叱日嶺下，大破之，斬首萬餘級，餘衆潰去。河東軍無食，脯其尸而啗之。<span class="jiazhu">啗，徒濫翻。</span></p>
<p class="em2 strong"><span class="yinwen">6</span>時溥求救於朱瑾，朱全忠遣其將霍存將騎兵三千軍曹州以備之。瑾將兵二萬救徐州，存引兵赴之，與朱友裕合擊徐、兗兵於石佛山下，大破之，<span class="jiazhu">石佛山近彭城。薛《史》曰：石佛山在彭門南。《述征記》：彭城南有石佛山，頂方二丈二尺。</span>瑾遁歸兗州。辛卯，徐兵復出，存戰死。<span class="jiazhu">霍存恃勝而不虞徐兵之復出，故戰敗而死。復，扶又翻。</span></p>
<p class="em2 strong"><span class="yinwen">7</span>李克用進下井陘，李存孝將兵救王鎔，遂入鎭州，與鎔計事。鎔又乞師於朱全忠，全忠方與時溥相攻，不能救，但遺克用書，<span class="jiazhu">遺，唯季翻。</span>言<span class="yinhao">「鄴下有十萬精兵，抑而未進。」</span>克用復書：<span class="yinhao">「儻實屯軍鄴下，顒望降臨；<span class="jiazhu">顒，魚容翻，仰也。</span>必欲眞決雌雄，願角逐於常山之尾。」</span>甲午，李匡威引兵救鎔，敗河東兵於元氏，<span class="jiazhu">敗，補邁翻。</span>克用引還邢州。鎔犒匡威於匡城，輦金帛二十萬以酬之。</p>
<p class="em2 strong"><span class="yinwen">8</span>朱友裕圍彭城，時溥數出兵，友裕閉壁不戰。<span class="jiazhu">去年十一月，朱全忠遣友裕攻彭城。此言其積時相持之事。數，所角翻。</span>朱瑾宵遁，友裕不追，<span class="jiazhu">謂石佛山下戰時。</span>都虞候朱友恭以書譖友裕於全忠，全忠怒，驛書下都指揮使龐師古，<span class="jiazhu">下，戶嫁翻。</span>使代之將，且按其事。書誤達於友裕，友裕大懼，以二千騎逃入山中，<span class="jiazhu">按薛《史·元貞張后傳》作「二十騎」，《朱友裕傳》作「數騎」。二千騎太多，當以二十騎爲是。</span>潛詣碭山，匿於伯父全昱之所。<span class="jiazhu">朱全忠兄弟本居碭山；全昱，全忠長兄也。碭，音唐。</span>全忠夫人張氏聞之，使友裕單騎詣汴州見全忠，泣涕拜伏於庭；全忠命左右捽抑，將斬之，<span class="jiazhu">捽者，持其髻；抑者，按其頸。捽，昨沒翻。</span>夫人趨就抱之，泣曰：<span class="yinhao">「汝捨兵衆，束身歸罪，無異志明矣。」</span>全忠悟而捨之，使權知許州。友恭，壽春人李彥威也，幼爲全忠家僮，<span class="jiazhu">《考異》曰：薛居正《五代史·高季興傳》，以友恭爲汴之賈人李七郎，《十國紀年》以爲壽春賈人。《友恭傳》云：「彥威丱角事太祖。」今從之。</span>全忠養以爲子。張夫人，碭山人，多智略，全忠敬憚之，雖軍府事，時與之謀議；或將兵出，中塗，夫人以爲不可，遣一介召之，全忠立爲之返。<span class="jiazhu">爲，于僞翻。</span></p>
<p class="em2 strong">龐師古攻佛山寨，拔之；<span class="jiazhu">佛山寨，卽石佛山寨。</span>自是徐兵不敢出。</p>
<p class="em2 strong"><span class="yinwen">9</span>李匡威之救王鎔也，將發幽州，家人會別，<span class="jiazhu">家人悉會於使宅以送別。</span>弟匡籌之妻美，匡威醉而淫之。三月，匡威自鎭州還，至博野，匡籌據軍府自稱留後，以符追行營兵。匡威衆潰歸，但與親近留深州，<span class="jiazhu">深州在博野東南一百五十里。</span>進退無所之，遣判官李抱眞<span class="jiaozhusup">〖張：「抱眞」作「正抱」。〗</span>入奏，請歸京師。京師屢更大亂，<span class="jiazhu">更，工衡翻，經也。</span>聞匡威來，坊市大恐，曰：<span class="yinhao">「金頭王來圖社稷。」</span>士民或竄匿山谷。王鎔德其以己故致失地，<span class="jiazhu">德其救己以致失幽州。</span>迎歸鎭州，爲築第，父事之。<span class="jiazhu">爲，于僞翻。爲李匡威劫王鎔而死張本。薛《史》曰：鎔館匡威於寶壽佛寺。</span></p>
<p class="em2 strong"><span class="yinwen">10</span>以渝州刺史柳玭爲瀘州刺史。<span class="jiazhu">《九域志》：渝州西至瀘州七百六十里。玭，部田翻。《考異》曰：《新傳》云：「玭坐事貶瀘州刺史，卒。」《北夢瑣言》亦云謫授瀘州。《新》、《舊書》，玭貶官無年月。今據《實錄》，此月玭自渝爲瀘州刺史，當是初貶渝州後移瀘州；《新傳》、《北夢瑣言》誤也。</span>柳氏自公綽以來，世以孝悌禮法爲士大夫所宗。<span class="jiazhu">言自元和以來爲名家。</span>玭爲御史大夫，上欲以爲相，宦官惡之，<span class="jiazhu">惡，烏路翻。</span>故久謫於外。玭嘗戒其子弟曰：<span class="yinhao">「凡門地高，可畏不可恃也。立身行己，一事有失，則得罪重於他人，死無以見先人於地下，此其所以可畏也。門高則驕心易生，族盛則爲人所嫉；懿行實才，人未之信，<span class="jiazhu">行，下孟翻；下同。</span>小有玼纇，<span class="jiazhu">玼，疾移翻。纇，盧對翻。玉病曰玼；絲節曰纇。</span>衆皆指之：此其所以不可恃也。故膏粱子弟，學宜加勤，行宜加勵，僅得比他人耳！」</span><span class="jiazhu">使柳氏子姪常能守玭之戒，各務脩飭，雖至今爲名家可也。</span></p>
<p class="em2 strong"><span class="yinwen">11</span>王建屢請殺陳敬瑄、田令孜，朝廷不許。夏，四月，乙亥，建使人告敬瑄謀作亂，殺之新津。<span class="jiazhu">陳敬瑄居新津，見上卷大順二年。</span>又告令孜通鳳翔書，下獄死。<span class="jiazhu">下，遐嫁翻。</span>建使節度判官馮涓草表奏之曰：<span class="yinhao">「開匣出虎，孔宣父不責他人；當路斬蛇，孫叔敖蓋非利己。<span class="jiazhu">《論語》：孔子責冉有、季路曰：「虎兕出於柙，是誰之過歟！」楚孫叔敖爲嬰兒，出遊而還，憂而不食。其母問其故，泣而對曰：「今日吾見兩頭蛇，恐去死無日矣。」母曰：「今蛇安在？」曰：「吾聞見兩頭蛇者死，吾恐他人復見，已埋之也。」母曰：「無憂，汝不死。吾聞之，有陰德者天報以福。」人聞之，皆諭其爲仁也。</span>專殺不行於閫外，先機恐失於彀中。」</span><span class="jiazhu">彀，古候翻。</span>涓，宿之孫也。<span class="jiazhu">馮宿事見二百四十五卷開成元年。涓，圭淵翻。</span></p>
<p class="em2 strong"><span class="yinwen">12</span>汴軍攻徐州，累月不克。<span class="jiazhu">自去年十一月攻徐州，至是五月矣。</span>通事官張濤以書白朱全忠云：<span class="yinhao">「進軍時日非良，故無功。」</span>全忠以爲然。敬翔曰：<span class="yinhao">「今攻城累月，所費甚多，徐人已困，旦夕且下，使將士聞此言，則懈於攻取矣。」</span>全忠乃焚其書。癸未，全忠自將如徐州；戊子，龐師古拔彭城，時溥舉族登燕子樓自焚死。<span class="jiazhu">僖宗中和元年，時溥據徐州，至是而亡。張建封之鎭徐也，有愛妓曰：盻盻。建封旣歿，張氏舊第有子樓，名燕子，盻盻念舊愛而不嫁，居是樓十餘年，幽獨悵然。出《白樂天集》。《考異》曰：《實錄》：「五月，汴州奏拔徐州。」《舊紀》：「四月，汴將王重師、牛存節陷徐州。」《舊傳》：「溥求援于兗州，朱瑾出兵救之，值大雪，糧盡而還。汴將王重師、牛存節夜乘梯而入，溥與妻子登樓自焚而卒。景福二年也。」《新紀》：「四月，戊子，朱全忠陷徐州，時溥死之。」薛居正《五代史·梁紀》：「丁亥，師古下彭門，梟溥首以獻。」《唐太祖紀年錄》：「四月，澤州李罕之上言：『懷孟降人報汴將龐師古於今月八日攻陷徐州，徐帥時溥舉族皆沒。』」溫旣下徐，方詐請朝廷命帥，昭宗乃以兵部尙書孫儲爲徐帥，旣而溫以他詞斥去，自以其將鎭之。四月八日，蓋河東傳聞之誤。今從《編遺錄》、《新紀》。</span>己丑，全忠入彭城，以宋州刺史張廷範知感化留後，奏乞朝廷除文臣爲節度使。</p>
<p class="em2 strong"><span class="yinwen">13</span>李匡威在鎭州，爲王鎔完城塹，繕甲兵，<span class="jiaozhusup">〖章：十二行本「兵」下有「訓士卒」三字；乙十一行本同；孔本同；張校同。〗</span>視之如子。匡威以鎔年少，且樂眞定土風，<span class="jiazhu">爲，于僞翻；下爲之同。鎭州，漢之眞定國也。樂，音洛。</span>潛謀奪之。李抱眞自京師還，爲之畫策，陰以恩施悅其將士。<span class="jiazhu">施，式豉翻。</span>王氏在鎭久，鎭人愛之，不徇匡威。匡威忌日，鎔就第弔之，<span class="jiazhu">父母終之日，子以爲忌日。第者，李匡威寓第也。</span>匡威素服衷甲，伏兵劫之，鎔趨抱匡威曰：<span class="yinhao">「鎔爲晉人所困，幾亡矣，<span class="jiazhu">晉人，謂河東李克用之兵。幾，居衣翻。</span>賴公以有今日；公欲得四州，此固鎔之願也，<span class="jiazhu">鎭、冀、深、趙四州。</span>不若與公共歸府，以位讓公，則將士莫之拒矣。」</span>匡威以爲然，與鎔騈馬，<span class="jiazhu">騈馬，並馬也。</span>陳兵入府。會大風雷雨，屋瓦皆震。匡威入東偏門，<span class="jiazhu">此鎭州牙城之東偏門也。</span>鎭之親軍閉之，<span class="jiazhu">旣入門而爲鎭兵所閉，絕其繼至者。</span>有屠者墨君和自缺垣躍出，拳毆匡威甲士，<span class="jiazhu">毆，烏口翻。</span>挾鎔於馬上，負之登屋。鎭人旣得鎔，攻匡威，殺之，幷其族黨。<span class="jiazhu">《考異》曰：《實錄》，殺匡威在五月，恐約奏到。《舊紀》：「六月乙卯，幽州李匡威謀害王鎔，恆州三軍攻匡威，殺之。」《舊傳》、《唐太祖紀年錄》皆云五月。《新紀》，四月丁亥。按匡籌奏云四月十九日。是月己巳朔，十九日，丁亥也。今從之。</span>鎔時年十七，體疏瘦，爲君和所挾，頸痛頭偏者累日。李匡籌奏鎔殺其兄，請舉兵復冤；詔不許。</p>
<p class="em2 strong"><span class="yinwen">14</span>幽州將劉仁恭將兵戍蔚州，過期未代，士卒思歸。會李匡籌立，戍卒奉仁恭爲帥，還攻幽州，<span class="jiazhu">蔚，紆勿翻。帥，所類翻。</span>至居庸關，爲府兵所敗。<span class="jiazhu">府兵，幽州節度使府之兵也。敗，補邁翻。</span>仁恭奔河東，李克用厚待之。<span class="jiazhu">爲李克用取幽州張本。</span></p>
<p class="em2 strong"><span class="yinwen">15</span>李神福圍廬州；甲午，楊行密自將詣廬州，田頵自宣州引兵會之。初，蔡人張顥以驍勇事秦宗權，後從孫儒，儒敗，歸行密，行密厚待之，使將兵戍廬州。蔡儔叛，顥更爲之用。及圍急，顥踰城來降，<span class="jiazhu">降，戶江翻。</span>行密以隸銀槍都使袁稹。<span class="jiazhu">使，疏吏翻。稹，止忍翻。</span>稹以顥反覆，白行密，請殺之，行密恐稹不能容，置之親軍。<span class="jiazhu">爲張顥殺楊渥張本。</span>稹，陳州人也。<span class="jiazhu">稹，止忍翻。</span></p>
<p class="em2 strong"><span class="yinwen">16</span>王彥復、王審知攻福州，久不下。<span class="jiazhu">去年二月，王潮遣彥復等攻福州。</span>范暉求救於威勝節度使董昌，<span class="jiazhu">僖宗中和三年，升浙東觀察爲義勝節度；光啓三年，改爲威勝節度。</span>昌與陳巖婚姻，發溫、台、婺州兵五千救之。彥復、審知以城堅，援兵且至，士卒死傷多，白王潮，欲罷兵更圖後舉，潮不許。請潮自臨行營，潮報曰：<span class="yinhao">「兵盡添兵，將盡添將，兵將俱盡，吾當自來。」</span><span class="jiazhu">將，卽亮翻。</span>彥復、審知懼，親犯矢石急攻之。五月，城中食盡，暉知不能守，夜，以印授監軍，棄城走，援兵亦還。庚子，彥復等入城。辛丑，暉亡抵沿海都，爲將士所殺。<span class="jiazhu">文德二年，范暉據福州。</span>潮入福州，自稱留後，素服葬陳巖，以女妻其子延晦，厚撫其家。<span class="jiazhu">妻，七細翻。</span>汀、建二州降，嶺海間羣盜二十餘輩皆降潰。<span class="jiazhu">言羣盜或降或潰也。王氏自此遂據有七閩矣。降，戶江翻。</span></p>
<p class="em2 strong"><span class="yinwen">17</span>閏月，以武勝防禦使錢鏐爲蘇杭觀察使。<span class="jiazhu">錢鏐以杭幷蘇，因以命之。</span>又以扈蹕都頭曹誠爲黔中節度使，耀德都頭李鋋爲鎭海軍節度使，宣威都頭孫惟晟爲荊南節度使，<span class="jiazhu">耀德、宣威，亦皆神策五十二都之數。黔，渠今翻。鋋，音蟬。</span>六月，以捧日都頭陳珮爲嶺南東道節度使，並同平章事。時李茂貞跋扈，上以武臣難制，欲用諸王代之，故誠等四人皆加恩，解兵柄，令赴鎭。<span class="jiazhu">後四人不聞至鎭，蓋各有分據者，四人不得而赴也。《考異》曰：《舊紀》：「三月庚子，以陳珮爲嶺南東道節度使，曹誠爲黔中節度使，李鋋爲鎭海節度使，孫惟晟爲荊南節度使。時朝議以茂貞傲侮王命，武臣難制，故罷五將之權。」今從《實錄》，止是四將。</span></p>
<p class="em2 strong"><span class="yinwen">18</span>李匡籌出兵攻王鎔之樂壽、武強，以報殺匡威之恥。</p>
<p class="em2 strong"><span class="yinwen">19</span>秋，七月，王鎔遣兵救邢州；李克用敗之于平山，<span class="jiazhu">敗，補邁翻。</span>壬申，進擊鎭州。鎔懼，請以兵糧二十萬助攻邢州，克用許之。克用治兵於欒城，合鎔兵三萬進屯任縣，<span class="jiazhu">任，漢古縣，中廢。唐之任，漢南䜌縣地。武德四年，置任縣，治苑鄕城，在邢州東南。治，直之翻。</span>李存信屯琉璃陂。<span class="jiazhu">琉璃陂在邢州龍岡縣界。</span></p>
<p class="em2 strong"><span class="yinwen">20</span>丁亥，楊行密克廬州，斬蔡儔。左右請發儔父母冢，行密曰：<span class="yinhao">「儔以此得罪，吾何爲效之！」</span><span class="jiazhu">蔡儔發行密祖父冢，見上年。</span></p>
<p class="em2 strong"><span class="yinwen">21</span>加天雄節度使李茂壯同平章事。<span class="jiazhu">時以秦州爲天雄軍。</span></p>
<p class="em2 strong"><span class="yinwen">22</span>錢鏐發民夫二十萬及十三都軍士築杭州羅城，周七十里。<span class="jiazhu">錢鏐以八都兵起，後其衆日盛，置十三都。今杭州羅城，鏐所築也。</span></p>
<p class="em2 strong"><span class="yinwen">23</span>昇州刺史張雄卒，<span class="jiazhu">《考異》曰：《新紀》八月庚子，蓋約奏到之日。今從《十國紀年》。</span>馮弘鐸代之爲刺史。</p>
<p class="em2 strong"><span class="yinwen">24</span>李茂貞恃功驕橫，上表及遺杜讓能書，<span class="jiazhu">橫，戶孟翻。上，時掌翻。遺，唯季翻。</span>辭語不遜。上怒，欲討之。茂貞又上表，略曰：<span class="yinhao">「陛下貴爲萬乘，不能庇元舅之一身；<span class="jiazhu">元舅，謂王瓌，事見上卷大順二年。</span>尊極九州，不能戮復恭之一豎。」</span>又曰：<span class="yinhao">「今朝廷但觀強弱，不計是非。」</span>又曰：<span class="yinhao">「約衰殘而行法，隨盛壯以加恩；<span class="jiazhu">李茂貞之表辭固慢，然當時之政事實亦如此。</span>體物錙銖，<span class="jiazhu">言體物有錙銖之重，則待之亦重；有錙銖之輕，則待之亦輕。</span>看人衡纊。」</span><span class="jiazhu">劉峻《廣絕交論》曰：衡所以揣其輕重，纊所以屬其鼻息。《註》云：謂操衡揣勢之輕重，持纊量氣之粗細。</span>又曰：<span class="yinhao">「軍情易變，戎馬難羈，唯慮甸服生靈，因茲受禍，<span class="jiazhu">古之王者，畿方千里以爲甸服。</span>未審乘輿播越，自此何之！」</span><span class="jiazhu">乘，繩證翻。</span>上益怒，決討茂貞，命杜讓能專掌其事，讓能諫曰：<span class="yinhao">「陛下初臨大寶，國步未夷，茂貞近在國門，<span class="jiazhu">按《九域志》，鳳翔東距長安二百八十里耳。</span>臣愚以爲未宜與之構怨，萬一不克，悔之無及。」</span>上曰：<span class="yinhao">「王室日卑，號令不出國門，此乃志士憤痛之秋。藥弗瞑眩，厥疾弗瘳。<span class="jiazhu">《書·說命》之辭。《註》云：如服藥，必瞑眩極，其病乃除。瞑，莫遍翻。眩，玄遍翻。瞑眩，困極也。</span>朕不能甘心爲孱懦之主，<span class="jiazhu">孱，鉏山翻。</span>愔愔度日，<span class="jiazhu">愔，於禽翻。愔愔，深靜貌。</span>坐視陵夷。卿但爲朕調兵食，<span class="jiazhu">爲，于僞翻。調，徒釣翻。</span>朕自委諸王用兵，成敗不以責卿！」</span>讓能曰：<span class="yinhao">「陛下必欲行之，則中外大臣共宜協力以成聖志，不當獨以任臣。」</span>上曰：<span class="yinhao">「卿位居元輔，<span class="jiazhu">杜讓能時爲首相。</span>與朕同休戚，無宜避事！」</span>讓能泣曰：<span class="yinhao">「臣豈敢避事！況陛下所欲行者，憲宗之志也；顧時有所未可，勢有所不能耳。但恐他日臣徒受晁錯之誅，不能弭七國之禍也。<span class="jiazhu">晁錯事見《漢景帝紀》。</span>敢不奉詔，以死繼之！」</span><span class="jiazhu">杜讓能固已知必死矣。</span>上乃命讓能留中書，計畫調度，月餘不歸。<span class="jiazhu">不歸私第也。調，徒弔翻。</span>崔昭緯陰結邠、岐，爲之耳目，讓能朝發一言，二鎭夕必知之。李茂貞使其黨糾合市人數百千人，擁觀軍容使西門君遂馬訴曰：<span class="yinhao">「岐帥無罪，<span class="jiazhu">岐帥，謂李茂貞。鳳翔本岐州。帥，所類翻。</span>不宜致討，使百姓塗炭。」</span>君遂曰：<span class="yinhao">「此宰相事，非吾所及。」</span>市人又邀崔昭緯、鄭延昌肩輿訴之，<span class="jiazhu">舊制，朝臣入朝，皆乘馬。宋建炎播遷，以揚州街路滑，始許朝士乘擔子。觀此，則唐末宰相亦有乘肩輿者矣。</span>二相曰：<span class="yinhao">「茲事主上專委杜太尉，吾曹不預知。」</span>市人因亂投瓦石，二相下輿走匿民家，僅自免，喪堂印及朝服。上命捕其唱帥者誅之，<span class="jiazhu">喪，息浪翻。朝，直遙翻；下同。帥，讀曰率。</span>用兵之意益堅。京師民或亡匿山谷，嚴刑所不能禁。八月，以嗣覃王嗣周爲京西招討使，<span class="jiazhu">《考異》曰：按順宗子經封郯王，嗣周當是其後。會昌後，避武宗諱，改「郯」作「覃」。按武宗諱瀍，後改諱炎。如《考異》所云，蓋避「郯」字旁從「炎」字也。</span>神策大將軍李鐬副之。<span class="jiazhu">鐬，火外翻。</span></p>
<p class="em2 strong"><span class="yinwen">25</span>丙辰，楊行密遣田頵將宣州兵二萬攻歙州；歙州刺史裴樞城守，久不下。<span class="jiazhu">歙，書涉翻。</span>時諸將爲刺史者多貪暴，獨池州團練使陶雅寬厚得民，歙人曰：<span class="yinhao">「得陶雅爲刺史，請聽命。」</span>行密卽以雅爲歙州刺史，歙人納之。雅盡禮見樞，送之還朝。樞，遵慶之曾孫也。<span class="jiazhu">裴遵慶見二百二十二卷肅宗上元二年。</span></p>
<p class="em2 strong"><span class="yinwen">26</span>朱全忠命龐師古移兵攻兗州，與朱瑾戰，屢破之。</p>
<p class="em2 strong"><span class="yinwen">27</span>九月，丁卯，以錢鏐爲鎭海節度使。<span class="jiazhu">升杭州武勝防禦使爲鎭海節度使。唐本置鎭海軍於潤州，今以命錢鏐於杭州，至光化元年，鏐遂請徙軍於杭州。《考異》曰：今年五月，以李鋋爲鎭海節度使，令赴鎭。今復除鏐者，按是時安仁義已據潤州，又孫惟晟除荊南，時成汭已據荊南，二人安得赴鎭！蓋但欲罷其軍權，其實不至鎭而返耳。《實錄》云，仍徙鎭海軍額於杭州。按《吳越備史》，是歲鏐初除鎭海節度使，猶領潤州刺史，至光化元年，始移鎭海軍於杭州。《實錄》誤也。</span></p>
<p class="em2 strong"><span class="yinwen">28</span>李存孝夜犯李存信營，虜奉誠軍使孫考老。李克用自引兵攻邢州，掘塹築壘環之。<span class="jiazhu">環，音宦。</span>存孝時出兵突擊塹壘，不能成。河東牙將袁奉韜密使人謂存孝曰：<span class="yinhao">「大王惟俟塹成卽歸晉陽，尙書所憚者獨大王耳，<span class="jiazhu">李克用時封隴西郡王，存孝蓋亦檢校尙書。</span>諸將非尙書敵也。大王若歸，咫尺之塹，安能沮尙書之鋒銳邪！」</span>存孝以爲然，按兵不出。旬日，塹壘成，飛走不能越，存孝由是遂窮。汴將鄧季筠從克用攻邢州，輕騎逃歸。<span class="jiazhu">鄧季筠被擒，見上卷大順元年。</span>朱全忠大喜，使將親軍。<span class="jiazhu">將，卽亮翻。</span></p>
<p class="em2 strong"><span class="yinwen">29</span>乙亥，覃王嗣周帥禁軍三萬送鳳翔節度使徐彥若赴鎭，軍于興平。<span class="jiazhu">帥，讀曰率。《考異》曰：《舊紀》：「覃王率扈駕五十四軍進攻岐陽。」今從《實錄》。</span>李茂貞、王行瑜合兵近六萬，軍于盩厔以拒之。<span class="jiazhu">近，其靳翻。</span>禁軍皆新募市井少年，茂貞、行瑜所將皆邊兵百戰之餘，壬午，茂貞等進逼興平，禁軍皆望風逃潰，茂貞等乘勝進攻三橋，京城大震，士民奔散，市人復守闕請誅首議用兵者。<span class="jiazhu">復，扶又翻。</span>崔昭緯心害太尉、門下侍郎、同平章事杜讓能，密遺茂貞書曰：<span class="yinhao">「用兵非主上意，皆出於杜太尉耳。」</span><span class="jiazhu">遺，于季翻。</span>甲申，茂貞陳於臨皋驛，<span class="jiazhu">臨皋驛在長安城西。</span>表讓能罪，請誅之。讓能言於上曰：<span class="yinhao">「臣固先言之矣，請以臣爲解。」</span><span class="jiazhu">言歸罪於讓能以解兵也。</span>上涕下不自禁，<span class="jiazhu">禁，居吟翻。</span>曰：<span class="yinhao">「與卿訣矣！」</span>是日，貶讓能梧州刺史，<span class="jiazhu">梧州去京師五千五百里。宋白曰：漢武帝置蒼梧郡，理廣信縣；隋置蒼梧郡，理蒼梧縣；唐爲梧州。</span>制辭略曰：<span class="yinhao">「棄卿士之臧謀，構藩垣之深釁，咨詢之際，證執彌堅。」</span>又流觀軍容使西門君遂于儋州，內樞密使李周潼于崖州，段詡于驩州。乙酉，上御安福門，斬君遂、周潼、詡，再貶讓能雷州司戶。遣使謂茂貞曰：<span class="yinhao">「惑朕舉兵者，三人也，非讓能之罪。」</span>以內侍駱全瓘、劉景宣爲左右軍中尉。</p>
<p class="em2 strong">壬辰，以東都留守韋昭度爲司徒、門下侍郎、同平章事，御史中丞崔胤爲戶部侍郎、同平章事。胤，愼由之子也，<span class="jiazhu">崔愼由歷事文、武、宣，大中間爲相。</span>外寬弘而內巧險，與崔昭緯深相結，故得爲相。季父安潛謂所親曰：<span class="yinhao">「吾父兄刻苦以立門戶，終爲緇郎所壞！」</span><span class="jiazhu">壞，音怪。《考異》曰：《舊傳》，胤初拜平章事，安潛有此言。按安潛去年卒，必先時嘗有此言也。</span>緇郎，胤小字也。</p>
<p class="em2 strong">李茂貞勒兵不解，請誅杜讓能然後還鎭，崔昭緯復從而擠之。<span class="jiazhu">復，扶又翻；下同。擠，牋西翻，又子細翻。</span>冬，十月，賜讓能及其弟戶部侍郎弘徽自盡。<span class="jiazhu">《考異》曰：《續寶運錄》曰：「大順二年，相國杜讓能、孔緯值上京頻嬰離亂，朝綱紊墜，是時徇意諸道，扈駕兵五十四都，坊坊皆滿，兼近藩連帥，要行征討，便自統軍。至如岐陽李茂貞，先朝封爲太子，本姓宋，洋州牧，先祖討昭義劉從諫有功，子孫爵賞不絕。洎壽王登位後，遣禮部侍郎薛廷珪持璽書具禮，册爲岐王。茂貞先中和年中，投判軍容使田令孜作養男，姓田名彥賓，蓋趨其勢也。汴州朱溫先朝册東平王，至今上，又遣薛廷珪爲禮儀使，延王爲册命使，封爲梁王。且岐王與北司，人情方洽，宰相甚不和睦，累表章云：『臣今駐旆咸陽，未敢入中書問罪，杜讓能等請置極法。』表奏，上不悅，遂詔孔、杜二相國令往咸陽謝過；及二相到咸陽見岐王，戰不能言。岐王大怒，卻令歸中書省過。纔到中書，上又發遣，令祈謝岐王。如是往來三度。岐王又奏曰：『二相見臣，並不措一言。如此曠官，有辱聖代，請行朝典，別選英賢。』上不樂，敕罷知政事，不得已除孔緯荊南節度，杜讓能河中節度；三日後，貶于嶺表；出國門三十里，並賜自盡。時岐王率驍果五千人住咸陽，及貶二相，乃退。」此皆誤謬之說。今從《實錄》。</span>復下詔布告中外，稱<span class="yinhao">「讓能舉枉錯直，<span class="jiazhu">用《論語》孔子之言，謂枉者舉之，直者錯而不用也。衰亂之朝，安有公是非邪！錯，千故翻。</span>愛憎繫於一時；鬻獄賣官，聚斂踰於巨萬。」</span><span class="jiazhu">斂，力贍翻。</span>自是朝廷動息皆稟於邠、岐，南、北司往往依附二鎭以邀恩澤。有崔鋋、王超者，<span class="jiazhu">鋋，音蟬。</span>爲二鎭判官，凡天子有所可否，其不逞者，輒訴於鋋、超，二人則敎茂貞、行瑜上章論之，朝廷少有依違，其辭語已不遜。</p>
<p class="em2 strong">制復以茂貞爲鳳翔節度使兼山南西道節度使、守中書令，於是茂貞盡有鳳翔、興元、洋、隴、秦等十五州之地。<span class="jiazhu">鳳翔本一鎭，興元山南西道又一鎭，洋州武定軍又一鎭，秦隴天雄軍又一鎭；史言李茂貞兼有四鎭之地。</span>以徐彥若爲御史大夫。</p>
<p class="em2 strong"><span class="yinwen">30</span>戊戌，以泉州刺史王潮爲福建觀察使。</p>
<p class="em2 strong"><span class="yinwen">31</span>舒州刺史倪章棄城走，<span class="jiazhu">倪章與蔡儔連兵，儔已敗，故章走。</span>楊行密以李神福爲舒州刺史。</p>
<p class="em2 strong"><span class="yinwen">32</span>邠寧節度使、守侍中兼中書令王行瑜求爲尙書令；韋昭度密奏：<span class="yinhao">「太宗以尙書令執政，遂登大位，自是不以授人臣。惟郭子儀以大功拜尙書令，終身避讓。行瑜安可輕議！」</span>十一月，以行瑜爲太師，賜號尙父，仍賜鐵券。</p>
<p class="em2 strong"><span class="yinwen">33</span>十二月，朱全忠請徙鹽鐵於汴州以便供軍；崔昭緯以爲全忠新破徐、鄆，兵力倍增，若更判鹽鐵，不可復制，<span class="jiazhu">復，扶又翻。</span>乃賜詔開諭之。</p>
<p class="em2 strong"><span class="yinwen">34</span>汴將葛從周攻齊州刺史朱威，朱瑄、朱瑾引兵救之。<span class="jiazhu">按《方鎭表》，齊州時屬平盧節度。以後乾寧三年朱瓊降汴之事觀之，則齊州已爲兗、鄆所幷也。《考異》曰：《編遺錄》云十月乙未。今從薛居正《五代史·梁紀》。</span></p>
<p class="em2 strong"><span class="yinwen">35</span>初，武安節度使周岳殺閔勗，據潭州，<span class="jiazhu">見二百五十六卷僖宗光啓二年。</span>邵州刺史鄧處訥聞而哭之，諸將入弔，處訥曰：<span class="yinhao">「吾與公等咸受僕射大恩，<span class="jiazhu">閔勗檢校尙書右僕射、欽化節度使，以處訥刺邵州，故言受恩。路振《九國志》，鄧處訥自唐乾符中，從閔勗征蠻于安南。勗帥潭，署處訥邵州兵馬留後。處，昌呂翻。</span>今周岳無狀殺之，吾欲與公等竭一州之力，爲僕射報仇，可乎？」</span><span class="jiazhu">爲，于僞翻。</span>皆曰：<span class="yinhao">「善！」</span>於是訓卒厲兵，八年，乃結朗州刺史雷滿<span class="jiazhu">雷滿與周岳有爭肉之仇。</span>共攻潭州，克之，斬岳，自稱留後。<span class="jiazhu">鄧處訥甫得潭州，而劉建鋒、馬殷已擬其後矣。</span></p>
<p class="strong"><span class="section" id="title-5"><span data-head-description="" data-head-level="h4" data-head-title="乾寧元年">乾寧元年</span></span><span class="biaozhusup" data-rel="（甲寅、西元八九四年）"></span></p>
<p class="em2 strong"><span class="yinwen">1</span>春，正月，乙丑朔，赦天下，改元。</p>
<p class="em2 strong"><span class="yinwen">2</span>李茂貞入朝，大陳兵自衞，數日歸鎭。</p>
<p class="em2 strong"><span class="yinwen">3</span>以李匡籌爲盧龍節度使。</p>
<p class="em2 strong"><span class="yinwen">4</span>二月，朱全忠自將擊朱瑄，軍于魚山。<span class="jiazhu">魚山在鄆州須昌、東阿兩縣之間。</span>瑄與朱瑾合兵攻之，兗、鄆兵大敗，死者萬餘人。</p>
<p class="em2 strong"><span class="yinwen">5</span>以右散騎常侍鄭綮爲禮部侍郎、同平章事。<span class="jiazhu">綮，康禮翻。《考異》曰：《舊傳》云「光化初爲相」，恐誤。《北夢瑣言》曰：「綮雖有詩名，本無廊廟之望。嘗典廬州，吳王楊行密爲本州步奏官，因有遺闕而笞責之；然其儒懦清愼，弘農常重之。昭宗時，吳王雄據淮海，朝廷務行姑息，因盛言鄭公之德，由是登庸，中外驚駭。太原兵至渭北，天子震恐，渴於攘卻。相國奏對，請於文宣王諡號中加一『哲』字。其不究時病，率此類也。」按明年李克用舉兵至渭北，綮已罷相。今從《實錄》、《新紀》。</span>綮好詼諧，<span class="jiazhu">好，呼到翻。</span>多爲歇後詩，譏嘲時事；<span class="jiazhu">歇後者，敍所以爲詩而歇後語不發。</span>上以爲有所蘊，手注班簿，命以爲相，<span class="jiazhu">班簿，著在朝者姓名。</span>聞者大驚。堂吏往告之，綮笑曰：<span class="yinhao">「諸君大誤，使天下更無人，未至鄭綮！」</span>吏曰：<span class="yinhao">「特出聖意。」</span>綮曰：<span class="yinhao">「果如是，柰人笑何！」</span>旣而賀客至，綮搔首言曰：<span class="yinhao">「歇後鄭五作宰相，<span class="jiazhu">鄭綮第五，爲歇後詩，時謂之歇後鄭五體。</span>時事可知矣！」</span>累讓不獲，乃視事。</p>
<p class="em2 strong"><span class="yinwen">6</span>以邵州刺史鄧處訥爲武安節度使。</p>
<p class="em2 strong"><span class="yinwen">7</span>彰義節度使張鈞薨，表其兄鐇爲留後。<span class="jiazhu">時以涇州爲彰義節度。鐇，甫袁翻。</span></p>
<p class="em2 strong"><span class="yinwen">8</span>三月，黃州刺史吳討舉州降楊行密。<span class="jiazhu">黃州時隸鄂岳，武昌軍也。按《新書·杜洪傳》，吳討，鄂州永興縣民，以土團帥起，據黃州。</span></p>
<p class="em2 strong"><span class="yinwen">9</span>邢州城中食盡，甲申，李存孝登城謂李克用曰：<span class="yinhao">「兒蒙王恩得富貴，苟非困於讒慝，安肯捨父子而從仇讎乎！願一見王，死不恨！」</span>克用使劉夫人視之。夫人引存孝出見克用，存孝泥首謝罪曰：<span class="yinhao">「兒粗立微勞，存信逼兒，失圖至此！」</span><span class="jiazhu">粗，坐五翻。</span>克用叱之曰：<span class="yinhao">「汝遺朱全忠、王鎔書，毀我萬端，<span class="jiazhu">遺，唯季翻。</span>亦存信敎汝乎！」</span>囚之，歸于晉陽，車裂於牙門。<span class="jiazhu">《考異》曰：《太祖紀年錄》：「先獲汴將鄧筠、安康八、軍吏劉藕子、潞州所俘供奉官韓歸範，皆與存孝連坐，同日誅之。騎將薛阿檀懼，自刺。」按《舊紀》，克用擒歸範，尋遣歸，因附表訴冤，不聞復往晉陽也。薛居正《五代史·鄧季筠傳》，後復自邢州逃歸汴。《紀年錄》誤也。《存孝傳》曰：「武皇出井陘，將逼眞定，存孝面見王鎔，陳軍機。武皇暴怒，誅先獲汴將安康八耳。」</span>存孝驍勇，克用軍中皆莫及；常將騎兵爲先鋒，所向無敵，身被重鎧，腰弓髀槊，獨舞鐵檛陷陳，萬人辟易。<span class="jiazhu">被，皮義翻。重，直龍翻。檛，陟瓜翻。陳，讀曰陣；下同。辟，讀曰闢。易，如字。</span>每以二馬自隨，馬稍乏，<span class="jiazhu">言馬稍疲而乏力也。</span>就陳中易之，出入如飛。克用惜其才，意臨刑諸將必爲之請，<span class="jiazhu">爲，于僞翻；下同。</span>因而釋之。旣而諸將疾其能，竟無一人言者。旣死，克用爲之不視事者旬日，私恨諸將，而於李存信竟無所譴。又有薛阿檀者，其勇與存孝相侔，諸將疾之，常不得志，密與存孝通；存孝誅，恐事泄，遂自殺。自是克用兵勢浸弱，而朱全忠獨盛矣。<span class="jiazhu">史言克用自翦羽翼，故不競於汴。</span>克用表馬師素爲邢洺節度使。</p>
<p class="em2 strong"><span class="yinwen">10</span>朱全忠遣軍將張從晦慰撫壽州。從晦陵侮刺史江彥溫而與諸將夜飲；彥溫疑其謀己，明日，盡殺在席諸將，以書謝全忠而自殺。軍中推其子從頊知軍州事，全忠爲之腰斬從晦。</p>
<p class="em2 strong"><span class="yinwen">11</span>五月，加鎭海節度使錢鏐同平章事。</p>
<p class="em2 strong"><span class="yinwen">12</span>劉建鋒、馬殷引兵至澧陵，<span class="jiazhu">「澧」，當作「醴」。醴陵在漢臨湘縣界，後漢分爲醴陵縣，隋廢；武德四年，分長沙置醴陵縣，屬潭州。《九域志》：在州東一百六十里。</span>鄧處訥遣邵州指揮使蔣勛、鄧繼崇將步騎三千守龍回關。殷先至關下，遣使詣勛，勛等以牛酒犒師。殷使說勛曰：<span class="yinhao">「劉驤智勇兼人，<span class="jiazhu">觀後姚彥章說馬殷曰：「公與劉龍驤一體之人，」此必逸「龍」字。說，式芮翻。</span>術家言當興翼、軫間。<span class="jiazhu">翼、軫，楚荊州分；長沙入軫十六度。</span>今將十萬衆，精銳無敵，而君以鄕兵數千拒之，難矣。<span class="jiazhu">按《新書》，蔣勛、鄧繼崇皆邵州土豪，所領之兵皆其土人，故謂之鄕兵。</span>不如先下之，取富貴，還鄕里，不亦善乎！」</span>勛等然之，謂衆曰：<span class="yinhao">「東軍許吾屬還。」</span><span class="jiazhu">劉建鋒等兵從東來，故蔣勛等謂之東兵。</span>士卒皆懽呼，棄旗幟鎧仗遁去。建鋒令前鋒衣其甲，張其旗，趨潭州。<span class="jiazhu">衣，於旣翻。趨，七喻翻。</span>潭人以爲邵州兵還，不爲備。建鋒徑入府，處訥方宴，擒斬之。戊辰，建鋒入潭州，自稱留後。</p>
<p class="em2 strong"><span class="yinwen">13</span>王建攻彭州，城中人相食，彭州內外都指揮使趙章出降。<span class="jiazhu">降，戶江翻。</span>王先成請築龍尾道，屬于女牆。<span class="jiazhu">自城外築墱道，陂陀而上，屬于城上短垣，其道前高後痺，後塌于地，若龍之垂尾然，故謂之龍尾道。屬，之欲翻。女牆，卽城上短垣，所謂陴也。</span>丙子，西川兵登城，楊晟猶帥衆力戰，<span class="jiazhu">帥，讀曰率。</span>刀子都虞候王茂權斬之。<span class="jiazhu">文德元年，楊晟得彭州。王建攻彭州，踰兩期而後克，亦憊矣。</span>獲彭州馬步使安師建，建欲使爲將，師建泣謝曰：<span class="yinhao">「師建誓與楊司徒同生死，不忍復戴日月，<span class="jiazhu">復，扶又翻。</span>惟速死爲惠。」</span>再三諭之，不從，乃殺之，禮葬而祭之。更趙章姓名曰王宗勉，王茂權名曰宗訓，又更王釗名曰宗謹，李綰姓名曰王宗綰。<span class="jiazhu">更，工衡翻。</span></p>
<p class="em2 strong"><span class="yinwen">14</span>辛卯，中書侍郎、同平章事鄭延昌罷爲右僕射。</p>
<p class="em2 strong"><span class="yinwen">15</span>朱瑄、朱瑾求救於河東，李克用遣騎將安福順及弟福慶、福遷督精騎五百假道於魏，渡河應之。</p>
<p class="em2 strong"><span class="yinwen">16</span>武昌節度使杜洪攻黃州，<span class="jiazhu">以吳討叛附楊行密也。</span>楊行密遣行營都指揮使朱延壽等救之。</p>
<p class="em2 strong"><span class="yinwen">17</span>六月，甲午，以宋州刺史張廷範爲武寧節度使，從朱全忠之請也。<span class="jiazhu">徐州先時改感化軍，旣屬朱全忠，復爲武寧軍。</span></p>
<p class="em2 strong"><span class="yinwen">18</span>蘄州刺史馮敬章邀擊淮南軍，朱延壽攻蘄州，不克。<span class="jiazhu">蘄州，武昌巡屬也。</span></p>
<p class="em2 strong"><span class="yinwen">19</span>戊午，以翰林學士承旨、禮部尙書李谿同平章事；方宣制，水部郎中知制誥劉崇魯出班掠麻慟哭。<span class="jiazhu">強奪取之爲掠。</span>上召崇魯，問其故，對言：<span class="yinhao">「谿姦邪，依楊復恭、西門君遂，得在翰林，無相業，恐危社稷。」</span>谿竟罷爲太子少傅。谿，鄘之孫也。<span class="jiazhu">李鄘見《憲宗紀》。</span>上師谿爲文，崔昭緯恐谿爲相，分己權，故使崇魯沮之。谿十表自訟，醜詆<span class="yinhao">「崇魯父符受贓枉法，事覺自殺；弟崇望與楊復恭深交，崇魯庭拜田令孜，爲朱玫作勸進表，<span class="jiazhu">爲，于僞翻。</span>乃云臣交結內臣，何異抱贓唱賊！且故事，絁巾慘帶，不入禁庭。<span class="jiazhu">絁巾，絹巾也。慘，淺色。絁，式支翻。</span>臣果不才，崇魯自應上章論列，<span class="jiazhu">上，時掌翻；下上表同。</span>豈於正殿慟哭！<span class="jiazhu">「豈」下有「宜」字或「當」字，文意乃明。</span>爲國不祥，無人臣禮，乞正其罪。」</span>詔停崇魯見任。<span class="jiazhu">見，賢遍翻。</span>谿猶上表不已，乞行誅竄，表數千言，詬詈無所不至。<span class="jiazhu">詬，古候翻，又許候翻。劉崇魯固可罪，李谿亦褊矣。當是時，強藩遙制朝廷，視當朝宰相特鬼朴耳，李谿急於作相，將以何爲！此其所以有都亭驛之禍也。</span></p>
<p class="em2 strong"><span class="yinwen">20</span>李克用大破吐谷渾，殺赫連鐸，擒白義誠。<span class="jiazhu">《考異》曰：《舊紀》：「六月壬辰，克用攻陷雲州，執赫連鐸，以薛志勤守雲中。」按《唐太祖紀年錄》、《莊宗列傳》、薛居正《五代史·武皇紀》皆云，大順二年，武皇拔雲州，鐸奔吐谷渾；誤也。《新紀》：「六月，赫連鐸及李克用戰于雲州，死之。」《太祖紀年錄》：「十月，討李匡籌，師次新城，邊兵願從者衆。赫連鐸、白義誠數敗，至是窮蹙無歸，自縶膝行，詣於軍門。太祖微數其罪，命笞而脫之。」薛《史·武皇紀》、《吐谷渾傳》亦云「鐸等來歸，命笞而釋之」。《薛志勤傳》云：「王暉據雲州叛，討平之，以志勤爲大同防禦使。」與《舊紀》異。《唐末見聞錄》，「六月，收雲州，處置赫連鐸，活擒白義誠，進兵幽州界，巡檢廻府。」《新紀》蓋據此。今從之。</span></p>
<p class="em2 strong"><span class="yinwen">21</span>秋，七月，李茂貞遣兵攻閬州，拔之，楊復恭、楊守亮、楊守信帥其族黨犯圍走。<span class="jiazhu">楊復恭等奔閬州，見上景福元年。帥，讀曰率。</span></p>
<p class="em2 strong"><span class="yinwen">22</span>禮部侍郎、同平章事鄭綮自以不合衆望，累表避位，詔以太子少保致仕；以御史大夫徐彥若爲中書侍郎兼吏部尙書、同平章事。</p>
<p class="em2 strong"><span class="yinwen">23</span>綿州刺史楊守厚卒，其將常再榮舉城降王建。</p>
<p class="em2 strong"><span class="yinwen">24</span>楊復恭、守亮、守信將自商山奔河東，至乾元，<span class="jiazhu">萬歲通天元年，分商州豐陽置安業縣，乾元元年，更名乾元縣，屬商州。</span>遇華州兵，獲之。八月，韓建獻于闕下，斬于獨柳。<span class="jiazhu">復恭父子至是夷矣。</span>李茂貞獻復恭遺守亮書，訴致仕之由<span class="jiazhu">遺，唯季翻。楊復恭致仕，見上卷大順元年。</span>云：<span class="yinhao">「承天門乃隋家舊業，<span class="jiazhu">承天門，長安太極宮南門，隋文帝使宇文愷所營。本名昭陽門，唐改曰承天門，故復恭云然。</span>大姪但積粟訓兵，勿貢獻。<span class="jiazhu">守亮，復光養子，故呼爲姪。</span>吾於荊榛中立壽王，<span class="jiazhu">上本封壽王。</span>纔得尊位，廢定策國老，有如此負心門生天子！」</span></p>
<p class="em2 strong"><span class="yinwen">25</span>昭義節度使康君立詣晉陽謁李克用。己未，克用會諸將飲博，酒酣，克用語及李存孝，流涕不已。君立素與李存信善，一言忤旨，克用拔劍斫之，囚於馬步司。<span class="jiazhu">唐末諸鎭皆於馬步司置獄，今謂之兵馬司。忤，五故翻。</span>九月，庚申朔，出之，君立已死。<span class="jiazhu">《考異》曰：薛居正《五代史》：「李存孝旣死，武皇深惜之，怒諸將無解慍者；君立以一言忤旨，武皇賜酖而殂。」《唐末見聞錄》曰：「八月三十日，相公於左街宅夜飲，行劍斫損昭義節度使康君立，把送馬步司收禁，至九月一日，放出，尋已身薨。」薛《史》賜酖，恐是文飾其事。</span>克用表雲州刺史薛志誠爲昭義留後。</p>
<p class="em2 strong"><span class="yinwen">26</span>冬，十月，<span class="jiaozhusup">〖章：十二行本「月」下有「丁酉」二字；乙十一行本同；孔本同。〗</span>封皇子祤爲棣王，禊爲虔王，<span class="jiazhu">祤，兄羽翻。禊，胡計翻。</span>禋爲沂王，禕爲遂王。</p>
<p class="em2 strong"><span class="yinwen">27</span>劉仁恭數因蓋寓獻策於李克用，<span class="jiazhu">數，所角翻；下同。蓋，古盍翻。</span>願得兵萬人取幽州。克用方攻邢州，分兵數千，欲納仁恭於幽州，不克。<span class="jiazhu">此言是年十一月以前事。</span>李匡籌益驕，數侵河東之境。<span class="jiazhu">數，所角翻。</span>克用怒，十一月，大舉兵攻匡籌，拔武州，進圍新州。<span class="jiazhu">新州，領永興、礬山、懷安、龍門四縣。史失其建置之始，其地在嬀州西北。《考異》曰：《唐太祖紀年錄》：「十一月，壬辰，大軍拔截寇，進收楊門、九子；戊戌，下武州。甲寅，攻新州，營於西北隅。」按十一月己未朔，無壬辰、戊戌、甲寅。《紀年錄》誤。今從《實錄》。</span></p>
<p class="em2 strong"><span class="yinwen">28</span>以涇原留後張鐇爲彰義節度使。</p>
<p class="em2 strong"><span class="yinwen">29</span>朱全忠遣使至泗州，陵<span class="jiaozhusup">〖章：十二行本「陵」上有「使者」二字；乙十一行本同；孔本同；退齋校同。〗</span>慢刺史張諫，諫舉州降楊行密。<span class="jiazhu">泗州，本徐州巡屬，自此遂爲楊行密所有。</span>行密遣押牙唐令回持茶萬餘斤如汴宋貿易，<span class="jiazhu">貿，音茂。</span>全忠執令回，盡取其茶。揚、汴始有隙。<span class="jiazhu">爲全忠攻行密張本。</span></p>
<p class="em2 strong"><span class="yinwen">30</span>十二月，李匡籌遣大將將步騎數萬救新州，李克用選精兵逆戰於段莊，大破之，<span class="jiazhu">段莊在新州東南。</span>斬首萬餘級，生擒將校三百人，以練𥿊之，<span class="jiazhu">𥿊，充夜翻。</span>徇於城下。是夕，新州降。辛亥，進攻嬀州。<span class="jiazhu">宋白曰：嬀州東南至幽州二百八十里，西南至蔚州二百四十里。嬀，居爲翻。</span>壬子，匡籌復發兵出居庸關，<span class="jiazhu">復，扶又翻；下同。</span>克用使精騎當其前以疲之，遣步將李存審自他道出其背夾擊之，幽州兵大敗，殺獲萬計。甲寅，李匡籌挈其族奔滄州，義昌節度使盧彥威利其輜重、妓妾，遣兵攻之於景城，殺之，盡俘其衆。<span class="jiazhu">重，直用翻。僖宗光啓元年，李全忠得幽州，三世十年而滅。景城，漢成平縣，唐屬滄州，宋廢爲鎭，屬瀛州樂壽縣。《九域志》：樂壽在瀛州南六十里。宋白曰：自幽州東南至滄州五百五十里。妓，渠綺翻。《考異》曰：《唐太祖紀年錄》作「匡儔」，今從《新》《舊紀》、《傳》、《實錄》。</span>存審本姓符，宛丘人，克用養以爲子。<span class="jiazhu">薛《史》，符存審初從李罕之；罕之爲諸葛爽所逼，出保懷州，部下分散，存審乃歸李克用。</span>丙辰，克用進軍幽州，其大將請降。匡籌素暗懦，初據軍府，兄匡威聞之，謂諸將曰：<span class="yinhao">「兄失弟得，不出吾家，亦復何恨！但惜匡籌才短，不能保守，得及二年，幸矣。」</span><span class="jiazhu">景福二年，匡籌得幽州，至是僅及二年。</span></p>
<p class="em2 strong"><span class="yinwen">31</span>加匡國節度使王行約檢校侍中。</p>
<p class="em2 strong"><span class="yinwen">32</span>吳討畏杜洪之逼，<span class="jiazhu">杜洪攻吳討見上五月。</span>納印請代于楊行密，行密以先鋒指揮使瞿章權知黃州。<span class="jiazhu">爲瞿章爲汴兵攻執張本。</span></p>
<p class="em2 strong"><span class="yinwen">33</span>是歲，黃連洞蠻二萬圍汀州，<span class="jiazhu">黃連洞在汀州寧化縣南，今潭飛磜卽其地。</span>福建觀察使王潮遣其將李承勳將萬人擊之；蠻解去，承勳追擊之，至漿水口，破之。閩地略定。潮遣僚佐巡州縣，勸農桑，定租稅，交好鄰道，<span class="jiazhu">好，呼到翻。</span>保境息民，閩人安之。</p>
<p class="em2 strong"><span class="yinwen">34</span>封州刺史劉謙卒，子隱居喪於賀江，<span class="jiazhu">賀水源山賀州富川縣石龍，置［亙］州城，合桂嶺水，謂之賀江。</span>土民百餘人謀亂，隱一夕盡誅之。嶺南節度使劉崇龜召補右都押牙兼賀水鎭使；未幾，表爲封州刺史。<span class="jiazhu">劉隱始此。</span></p>
<p class="em2 strong"><span class="yinwen">35</span>義勝節度使董昌<span class="jiaozhusup">〖章：十二行本「昌」下有「爲政」二字；乙十一行本同；孔本同；張校同。〗</span>苛虐，<span class="jiazhu">詳考下卷，浙東乃威勝節度。又按《新書·方鎭表》，廣明三年，升浙東道觀察爲義勝軍節度，光啓三年，改威勝軍。威勝爲是。</span>於常賦之外，加斂數倍，以充貢獻及中外饋遺，<span class="jiazhu">斂，力贍翻。遺，唯季翻。</span>每旬發一綱，金萬兩，銀五千鋌，越綾萬五千匹，他物稱是，<span class="jiazhu">稱，尺證翻，適相等也。</span>用卒五百人，或遇雨雪風水違程，則皆死。<span class="jiazhu">唐制，陸行之程，馬日七十里，步及驢五十里，車三十里。水行之程，舟之重者泝河日三十里，江四十里，餘水四十五里。空舟泝河四十里，江五十里，餘水六十里、沿流之舟則輕重同制，河日一百五十里，江一百里，餘水七十里。轉運徵斂送納，皆準程節其遲速。其三峽、砥柱之類，不拘此限。若遇風水淺不得行者，卽於隨近官司申牒驗記，聽折半；功不及是，則爲違程。董昌蓋計日限程以至長安，又不許以雨雪風水準折也。</span>貢奉爲天下最，由是朝廷以爲忠，寵命相繼，官至司徒、同平章事，爵隴西郡王。</p>
<p class="em2 strong">昌建生祠於越州，制度悉如禹廟，<span class="jiazhu">禹廟在越州會稽縣東南七里。</span>命民間禱賽者，<span class="jiazhu">賽，先代翻。先祈福於神，其後報祠謂之賽。</span>無得之禹廟，皆之生祠。昌求爲越王，朝廷未之許，昌不悅曰：<span class="yinhao">「朝廷欲負我矣，我累年貢獻無算而惜<span class="jiaozhusup">〖章：十二行本「惜」下有「一」字；乙十一行本同；孔本同。〗</span>越王邪！」</span>有諂之者曰：<span class="yinhao">「王爲越王，曷若爲越帝。」</span>於是民間訛言時世將變，競相帥塡門喧譟，請昌爲帝。<span class="jiazhu">帥，讀曰率。</span>昌大喜，遣人謝之曰：<span class="yinhao">「天時未至，時至我自爲之。」</span>其僚佐吳瑤、都虞候李暢之等皆勸成之，吏民獻謠讖符瑞者不可勝紀，<span class="jiazhu">勝，音升。</span>其始賞之以錢數百緡，旣而獻者日多，稍減至五百、三百而已。昌曰：<span class="yinhao">「讖云『兔子上金牀』，此謂我也。我生太歲在卯，明年復在卯，<span class="jiazhu">復，扶又翻。</span>二月卯日卯時，吾稱帝之秋也。」</span><span class="jiazhu">爲董昌僭號，錢鏐舉兵討之張本。</span></p> 



</div></body></html>