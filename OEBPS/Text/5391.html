<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第十二·漢紀四·太祖高皇帝下·孝惠皇帝</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="漢紀四">漢紀四</span></span></h1>
<p><span class="jiazhu">起玄黓攝提格<span class="biaozhusup" data-rel="（壬寅）"></span>，盡昭陽赤奮若<span class="biaozhusup" data-rel="（癸丑）"></span>，凡十二年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="太祖高皇帝下">太祖高皇帝下</span></span></h5>
<p class="strong"><span class="section" id="title-3"><span data-head-description="漢高祖" data-head-level="h4" data-head-title="八年">八年</span></span><span class="biaozhusup" data-rel="（壬寅、西元前一九九年）"></span></p>
<p class="em2 strong"><span class="yinwen">1</span>冬，上<span class="jiaozhusup">章：甲十五行本「上」下有「東」字；乙十一行本同；孔本同。</span>擊韓王信餘寇於東垣，<span class="jiazhu">班《志》，高帝十一年，更名東垣曰眞定；武帝元鼎四年，置眞定國。垣，音轅。</span>過柏人。<span class="jiazhu">班《志》，柏人縣屬趙國。《括地志》：柏人故城，在邢州柏人縣西北十二里；至唐天寶元年，更柏人曰堯山。</span>貫高等壁人於廁中，欲以要上。<span class="jiazhu">文穎曰：置人廁壁中以伺高祖也。要，一遙翻。</span>上欲宿，心動，問曰：<span class="yinhao">「縣名爲何？」</span>曰：<span class="yinhao">「柏人。」</span>上曰：<span class="yinhao">「柏人者，迫於人也。」</span>遂不宿而去。十二月，帝行自東垣至。</p>
<p class="em2 strong"><span class="yinwen">2</span>春，三月，行如洛陽。</p>
<p class="em2 strong"><span class="yinwen">3</span>令賈人毋得衣錦、繡、綺、縠、絺、紵、罽，操兵、乘、騎馬。<span class="jiazhu">師古曰：賈人，坐販賣者也。綺，文繒也，卽今之細綾也。絺，細葛也。紵，織紵爲布及疏也。罽，織毛，若今毼及氍毹之類也。操，持也。兵，凡兵器也。乘，駕車也。騎，單騎也。賈，音古。衣，於旣翻。絺，充知翻。紵，音佇。罽，居例翻。操，千高翻。余據：錦，織文也；繡，刺文而五采備者也；縠，縐紗也。騎，奇寄翻。</span></p>
<p class="em2 strong"><span class="yinwen">4</span>秋，九月，行自洛陽至；淮南王、梁王、趙王、楚王皆從。<span class="jiazhu">從，才用翻。</span></p>
<p class="em2 strong"><span class="yinwen">5</span>匈奴冒頓數苦北邊。<span class="jiazhu">數，所角翻；下同。</span>上患之，問劉敬，劉敬曰：<span class="yinhao">「天下初定，士卒罷於兵，<span class="jiazhu">罷，讀曰疲。</span>未可以武服也。冒頓殺父代立，妻羣母，以力爲威，未可以仁義說也。<span class="jiazhu">說，式芮翻。</span>獨可以計久遠，子孫爲臣耳；然恐陛下不能爲。」</span>上曰：<span class="yinhao">「柰何？」</span>對曰：<span class="yinhao">「陛下誠能以適長公主妻之，<span class="jiazhu">適，讀曰嫡；謂皇后所生也。長，知兩翻。</span>厚奉遺之，<span class="jiazhu">遺，于季翻；下同。</span>彼必慕，以爲閼氏，<span class="jiazhu">閼氏，音煙支。</span>生子，必爲太子。陛下以歲時漢所餘、彼所鮮，數問遺，<span class="jiazhu">鮮，息善翻，少也。</span>因使辨士風諭以禮節。<span class="jiazhu">風，與諷同。</span>冒頓在，固爲子壻；死，則外孫爲單于；豈嘗聞外孫敢與大父抗禮者哉！可無戰以漸臣也。若陛下不能遣長公主，而令宗室及後宮詐稱公主，彼知，不肯貴近，無益也。」</span>帝曰：<span class="yinhao">「善！」</span><span class="jiazhu">近，其靳翻。</span>欲遣長公主。呂后日夜泣曰：<span class="yinhao">「妾唯太子、一女，柰何棄之匈奴！」</span>上竟不能遣。</p>
<p class="strong"><span class="section" id="title-4"><span data-head-description="漢高祖" data-head-level="h4" data-head-title="九年">九年</span></span><span class="biaozhusup" data-rel="（癸卯、西元前一九八年）"></span></p>
<p class="em2 strong"><span class="yinwen">1</span>冬，上取家人子名爲長公主，<span class="jiazhu">師古曰：於外庶人家取女，而名之爲公主。</span>以妻單于。<span class="jiazhu">妻，千細翻。</span>使劉敬往結和親約。</p>
<p class="margin2">臣光曰：建信侯謂冒頓殘賊，不可以仁義說，而欲與爲婚姻，何前後之相違也！夫骨肉之恩，尊卑之敍，唯仁義之人爲能知之；柰何欲以此服冒頓哉！蓋上世帝王之御夷狄也，服則懷之以德，叛則震之以威，未聞與爲婚姻也。且冒頓視其父如禽獸而獵之，奚有於婦翁！建信侯之術，固已疏矣；況魯元已爲趙后，又可奪乎！</p>
<p class="em2 strong"><span class="yinwen">2</span>劉敬從匈奴來，因言：<span class="yinhao">「匈奴河南白羊、樓煩王，去長安近者七百里，輕騎一日一夜可以至秦中。秦中新破，<span class="jiazhu">秦中，謂關中，故秦地也。新破，謂經兵革之後未殷實。</span>少民，地肥饒，可益實。<span class="jiazhu">少，詩沼翻；下同。</span>夫諸侯初起時，非齊諸田、楚昭、屈、景莫能興。<span class="jiazhu">齊之王族，諸田也；楚之王族，昭、屈、景也；皆二國之強家。師古曰：今高陵、櫟陽諸田，華陰、好畤諸景及三輔諸屈、諸懷尙多，皆此時之所徙也。屈，九勿翻。</span>今陛下雖都關中，實少民，東有六國之強族；一日有變，陛下亦未得高枕而臥也。<span class="jiazhu">枕，之鴆翻。</span>臣願陛下徙六國後及豪桀、名家居關中；無事可以備胡，諸侯有變，亦足率以東伐。此強本弱末之術也。」</span>上曰：<span class="yinhao">「善！」</span>十一月，徙齊、楚大族昭氏、屈氏、景氏、懷氏、田氏五族及豪桀於關中，與利田、宅，<span class="jiazhu">謂便利田宅也。</span>凡十餘萬口。</p>
<p class="em2 strong"><span class="yinwen">3</span>十二月，上行如洛陽。</p>
<p class="em2 strong"><span class="yinwen">4</span>貫高怨家知其謀，上變告之。<span class="jiazhu">謀，謂謀弑上，事始上卷七年。怨，於元翻，又如字。變，非常也；謂上告非常之事。</span>於是上逮捕趙王及諸反者。<span class="jiazhu">師古曰：逮捕，謂事相連及者皆捕之。一曰：在道守禁相屬不絕，若今之傳送囚耳。貢父曰：逮者，其人存在，直追取之；捕者，其人亡，當討捕也；故有或但言逮，或但言捕，知異義也。一曰：逮，易辭；捕，加力也。逮，徒呼召之；捕，則加束縛矣。</span>趙午等十餘人皆爭自剄；貫高獨怒罵曰：<span class="yinhao">「誰令公爲之？今王實無謀，而幷捕王。公等皆死，誰白王不反者？」</span><span class="jiazhu">白，明白也。</span>乃轞車膠致，<span class="jiazhu">師古曰：轞車者，車而爲檻形，以版四周之，無所通見。《史記正義》曰：膠致者，膠密不得開，送致京師也。</span>與王詣長安。高對獄曰：<span class="yinhao">「獨吾屬爲之，王實不知。」</span>吏治，搒笞數千，刺剟，<span class="jiazhu">搒，音彭。剟，丁劣翻。《索隱》曰：剟，亦刺也；應劭曰：以鐵刺之也。</span>身無可擊者；終不復言。呂后數言：<span class="yinhao">「張王以公主故，不宜有此。」</span><span class="jiazhu">數，所角翻。</span>上怒曰：<span class="yinhao">「使張敖據天下，豈少而女乎！」</span><span class="jiazhu">少，詩沼翻。而，汝也。</span>不聽。</p>
<p class="em2 strong">廷尉以貫高事辭聞。上曰：<span class="yinhao">「壯士！誰知者？以私問之。」</span><span class="jiazhu">蓋欲求貫高平日相知昵者，以其私問之。</span>中大夫泄公曰：<span class="jiazhu">班《表》：郎中令之屬有太中大夫、中大夫，皆掌論議。泄，音薛。泄，姓也；秦時衞有泄姬。</span><span class="yinhao">「臣之邑子，素知之，此固趙國立義不侵、爲然諾者也。」</span><span class="jiazhu">言以義自立，不受侵辱，重於然諾也。</span>上使泄公持節往問之箯輿前。<span class="jiazhu">韋昭曰：如今輿牀，人輿以行。師古曰：箯輿者，編竹木以爲輿形，如今之食輿。高時搒笞刺剟委困，故以箯輿處之。《索隱》曰：服虔云：編竹木如今峻，可以糞除也。何休註《公羊》：筍，音峻。筍者，竹箯，一名編，齊、魯以北名爲筍。郭璞《三蒼註》云：箯，轝土器，音鞭。</span>泄公與相勞苦，如生平驩，<span class="jiazhu">勞，力到翻。相勞，且問其所苦也。</span>因問：<span class="yinhao">「張王果有計謀不？」</span><span class="jiazhu">不，讀曰否。</span>高曰：<span class="yinhao">「人情寧不各愛其父母、妻子乎？今吾三族皆以論死，<span class="jiazhu">謂以罪論抵死。</span>豈愛王過於吾親哉？顧爲王實不反，<span class="jiazhu">爲，于僞翻。</span>獨吾等爲之。」</span>具道本指所以爲者、王不知狀。於是泄公入，具以報上。春，正月，上赦趙王敖，廢爲宣平侯，徙代王如意爲趙王。</p>
<p class="em2 strong">上賢貫高爲人，使泄公具告之曰：<span class="yinhao">「張王已出。」</span>因赦貫高。貫高喜曰：<span class="yinhao">「吾王審出乎？」</span>泄公曰：<span class="yinhao">「然。」</span>泄公曰：<span class="yinhao">「上多足下，故赦足下。」</span>貫高曰：<span class="yinhao">「所以不死、一身無餘者，白張王不反也。今王已出，吾責已塞，<span class="jiazhu">塞，悉則翻。</span>死不恨矣。且人臣有篡弑之名，何面目復事上哉！<span class="jiazhu">復，扶又翻。</span>縱上不殺我，我不愧於心乎！」</span>乃仰絕亢，遂死。<span class="jiazhu">蘇林曰：亢，頸大脈也，俗所謂胡脈也。師古曰：亢者，總謂頸耳。《爾雅》云：亢，鳥嚨，卽喉嚨也。亢，音岡，又下郎翻。</span></p>
<p class="margin2">荀悅論曰：貫高首爲亂謀，殺主之賊；<span class="jiazhu">殺，讀曰弑。</span>雖能證明其王，小亮不塞大逆，私行不贖公罪。<span class="jiazhu">塞，悉則翻。行，下孟翻。</span>《春秋》之義大居正，<span class="jiazhu">大居正者，以居正爲大也。</span>罪無赦可也。</p>
<p class="margin2">臣光曰：高祖驕以失臣，貫高狠以亡君。使貫高謀逆者，高祖之過也；使張敖亡國者，貫高之罪也。</p>
<p class="em2 strong"><span class="yinwen">5</span>詔：<span class="yinhao">「丙寅前有罪，殊死已下，皆赦之。」</span></p>
<p class="em2 strong"><span class="yinwen">6</span>二月，行自洛陽至。</p>
<p class="em2 strong"><span class="yinwen">7</span>初，上詔：<span class="yinhao">「趙羣臣賓客敢從張王者，皆族。」</span>郎中田叔、孟舒皆自髡鉗爲王家奴以從。<span class="jiazhu">田叔、孟舒，皆趙國郎中也。從，才用翻。</span>及張敖旣免，上賢田叔、孟舒等。召見，與語，漢廷臣無能出其右者。<span class="jiazhu">師古曰：古者以右爲尊；言材用無能過之者，故云無出其右也。貢父曰：古者居則貴左，兵則貴右；貴右似戰國時俗也。</span>上盡拜爲郡守、諸侯相。<span class="jiazhu">班《表》：郡守，秦官，掌治其郡，秩二千石。漢初，諸侯王國亦置丞相，統衆官、羣卿大夫都官，如漢朝。景帝中五年，令諸侯王不得復治國，天子爲置吏，改丞相曰相，秩二千石。</span></p>
<p class="em2 strong"><span class="yinwen">8</span>夏，六月<span class="jiaozhusup">章：甲十五行本「月」下有「乙未」二字；乙十一行本同；孔本同；張校同；退齋校同。</span>晦，日有食之。</p>
<p class="em2 strong"><span class="yinwen">9</span>更<span class="jiaozhusup">章：甲十五行本「更」上有「是歲」二字；乙十一行本同；孔本同。</span>以丞相何爲相國。<span class="jiazhu">自丞相進相國，則相國之位尊於丞相矣。</span></p>
<p class="strong"><span class="section" id="title-5"><span data-head-description="漢高祖" data-head-level="h4" data-head-title="十年">十年</span></span><span class="biaozhusup" data-rel="（甲辰、西元前一九七年）"></span></p>
<p class="em2 strong"><span class="yinwen">1</span>夏，五月，太上皇崩于櫟陽宮。秋，七月，癸卯，葬太上皇于萬年，<span class="jiazhu">師古曰：《三輔黃圖》云：高祖初居櫟陽，太上皇因居櫟陽；旣崩，葬其北原，起萬年邑，置長、丞焉。《考異》曰：《漢書》：<span class="yinhao">「五月，太上皇后崩。」</span><span class="yinhao">「七月，癸卯，太上皇崩，葬萬年。」</span>荀《紀》，五月無<span class="yinhao">「后」</span>字，七月無<span class="yinhao">「崩」</span>字。蓋荀悅之時，《漢書》本尙未訛謬故也；今從之。</span>楚王、梁王皆來送葬。赦櫟陽囚。<span class="jiazhu">臣瓚曰：萬年陵在櫟陽縣，故特赦之。</span></p>
<p class="em2 strong"><span class="yinwen">2</span>定陶戚姬有寵於上，<span class="jiazhu">如淳曰：姬，音怡。衆妾之總稱也。《漢官》曰：姬妾數百。臣瓚曰：漢《秩祿令》及《茂陵書》：姬，內官也，秩比二千石，位次倢妤下，在七子、八子之上。《索隱》曰：如淳音怡，非也。《茂陵書》，姬是內官，是矣；然官號及婦人通稱姬者，姬，周之姓，所以《左傳》稱伯姬，叔姬；以言天子之宗女貴於他姓，故遂以姬爲婦人美號。</span>生趙王如意。上以太子仁弱，謂如意類己；雖封爲趙王，常留之長安。上之關東，戚姬常從，<span class="jiazhu">從，才用翻。</span>日夜啼泣，欲立其子。呂后年長，常留守，益疏。<span class="jiazhu">長，知兩翻。守，式又翻。疏，與疎同。</span>上欲廢太子而立趙王，大臣爭之，皆莫能得。御史大夫周昌廷爭之強，上問其說。昌爲人吃，<span class="jiazhu">吃，音訖，言之難也。</span>又盛怒，曰：<span class="yinhao">「臣口不能言，然臣期期知其不可！陛下欲廢太子，臣期期不奉詔！」</span><span class="jiazhu">師古曰：以口吃故，重言期期。貢父曰：期，讀如《荀子》<span class="yinhao">「目欲綦色」</span>之綦；楚人謂極爲綦。孔穎達曰：《釋詁》曰：𧰙，汔也；杜預曰：汔，期也。然則期字雖別，皆是近義，言其近當如此。《史記》稱高祖廢太子，周昌曰：<span class="yinhao">「臣期知其不可」</span>；周昌又曰：<span class="yinhao">「臣期不奉詔。」</span>言期者，意亦與汔同。</span>上欣然而笑。呂后側耳於東廂聽，<span class="jiazhu">韋昭曰：東廂，殿東堂也。師古曰：正寢之東西室皆曰廂，言似箱篋之形。</span>旣罷，見昌，爲跪謝，曰：<span class="yinhao">「微君，太子幾廢。」</span><span class="jiazhu">爲，于僞翻。幾，居依翻。</span></p>
<p class="em2 strong">時趙王年十歲，上憂萬歲之後不全也；符璽御史趙堯<span class="jiazhu">符璽御史，御史之掌符璽者也，屬御史大夫。璽，斯氏翻。</span>請爲趙王置貴強相，<span class="jiazhu">爲，于僞翻。相，息亮翻。</span>及呂后、太子、羣臣素所敬憚者。上曰：<span class="yinhao">「誰可者？」</span>堯曰：<span class="yinhao">「御史大夫昌，其人也。」</span>上乃以昌相趙，<span class="jiazhu">爲呂后殺戚夫人及如意張本。</span>而以堯代昌爲御史大夫。<span class="jiazhu">《考異》曰：《史記》、《漢書·張良傳》，皆云<span class="yinhao">「十二年上擊黥布還，愈欲易太子」</span>。按《百官表》：<span class="yinhao">「十年，趙堯爲御史大夫」</span>，則是時太子位已定；今從之。</span></p>
<p class="em2 strong"><span class="yinwen">3</span>初，上以陽夏侯陳豨爲相國，監趙、代邊兵；<span class="jiazhu">夏，音賈。豨，許豈翻，又音希。徐廣曰：爲趙相國，將兵守代。監，古銜翻。</span>豨過辭淮陰侯。淮陰侯挈其手，辟左右，<span class="jiazhu">辟，音闢，除也；屛除左右也。</span>與之步於庭，仰天嘆曰：<span class="yinhao">「子可與言乎？」</span>豨曰：<span class="yinhao">「唯將軍令之！」</span>淮陰侯曰：<span class="yinhao">「公之所居，天下精兵處也；而公，陛下之信幸臣也。人言公之畔，陛下必不信；再至，陛下乃疑矣；三至，必怒而自將。<span class="jiazhu">將，卽亮翻。</span>吾爲公從中起，天下可圖也。」</span><span class="jiazhu">爲，于僞翻。</span>陳豨素知其能也，信之，曰：<span class="yinhao">「謹奉敎！」</span></p>
<p class="em2 strong">豨常慕魏無忌之養士，<span class="jiazhu">魏無忌，信陵君也。</span>及爲相守邊，告歸，<span class="jiazhu">漢律：二千石有予告，有賜告。予告者，在官有功最，法所當得也。賜告者，病滿三月當免，天子優賜其告，使得帶印綬、將官屬歸家治病。至成帝時，郡國二千石賜告不得歸家；至和帝時，賜、予皆絕。師古曰：告者，請謁之言，謂請休耳。或謂之謝，謝，亦告也。《左傳》曰：韓獻子告老；《禮記》曰：若不得謝。《漢書》諸云謝病，皆同義。</span>過趙，賓客隨之<span class="jiaozhusup">章：甲十五行本「之」下有「者」字；乙十一行本同；孔本同。</span>千餘乘，<span class="jiazhu">乘，繩證翻。</span>邯鄲官舍皆滿。趙相周昌求入見上，<span class="jiazhu">見，賢遍翻。</span>具言豨賓客甚盛，擅兵於外數歲，恐有變。上令人覆案豨客居代者諸不法事，多連引豨。豨恐；韓王信因使王黃、曼丘臣等說誘之。<span class="jiazhu">說，式芮翻。誘，音酉。</span></p>
<p class="em2 strong">太上皇崩，上使人召豨，豨稱病不至；九月，遂與王黃等反，自立爲代王，劫略趙、代。上自東擊之。至邯鄲，喜曰：<span class="yinhao">「豨不<span class="jiaozhusup">章：甲十五行本「不」下有「南」字；乙十一行本同；孔本同；張校同。</span>據邯鄲而阻漳水，吾知其無能爲矣！」</span></p>
<p class="em2 strong">周昌奏：<span class="yinhao">「常山二十五城，亡其二十城；請誅守、尉。」</span><span class="jiazhu">秦滅趙，置鉅鹿、邯鄲郡；漢始置常山郡。杜佑《通典》曰：漢常山郡故城，在趙州元氏縣西。守者，郡守；尉者，都尉。守，式又翻。</span>上曰：<span class="yinhao">「守、尉反乎？」</span>對曰：<span class="yinhao">「不。」</span><span class="jiazhu">不，讀曰否。</span>上曰：<span class="yinhao">「是力不足，亡罪。」</span></p>
<p class="em2 strong">上令周昌選趙壯士可令將者，白見四人。<span class="jiazhu">將，卽亮翻；下同。見，賢遍翻。</span>上嫚罵曰：<span class="yinhao">「豎子能爲將乎？」</span>四人慙，皆伏地；上封各千戶，以爲將。左右諫曰：<span class="yinhao">「從入蜀、漢，伐楚，賞未徧行；今封此，何功？」</span>上曰：<span class="yinhao">「非汝所知。陳豨反，趙、代地皆豨有。吾以羽檄徵天下兵，未有至者，今計唯獨邯鄲中兵耳；吾何愛四千戶，不以慰趙子弟！」</span>皆曰：<span class="yinhao">「善！」</span></p>
<p class="em2 strong">又聞豨將皆故賈人；上曰：<span class="yinhao">「吾知所以與之矣。」</span>乃多以金購豨將，豨將多降。<span class="jiazhu">師古曰：與，如也，言能如之何也。貢父曰：與，猶待也。原父曰：知與之者，知所以與之之術也。豨將皆故賈人，賈人嗜利，乃多以金購之。賈，音古。</span></p>
<p class="strong"><span class="section" id="title-6"><span data-head-description="漢高祖" data-head-level="h4" data-head-title="十一年">十一年</span></span><span class="biaozhusup" data-rel="（乙巳、西元前一九六年）"></span></p>
<p class="em2 strong"><span class="yinwen">1</span>冬，上在邯鄲。陳豨將侯敞將萬餘人游行，王黃將騎千餘軍曲逆，張春將卒萬餘人渡河攻聊城；<span class="jiazhu">班《志》，聊城縣屬東郡。《括地志》：聊城故城，在博州聊城縣西二十里，春秋時齊之西界。聊，攝也。戰國時亦爲齊地。</span>漢將軍郭蒙與齊將擊，大破之。太尉周勃道太原入定代地，至馬邑，不下，攻殘之。<span class="jiazhu">殘，謂多所殺戮。</span>趙利守東垣，帝攻拔之，更命曰眞定。<span class="jiazhu">更，工衡翻。</span>帝購王黃、曼丘臣以千金，其麾下皆生致之。於是陳豨軍遂敗。</p>
<p class="em2 strong">淮陰侯信稱病，不從擊豨，陰使人至豨所，與通謀。信謀與家臣夜詐詔赦諸官徒、奴，<span class="jiazhu">有罪而居作者爲徒；有罪而沒入官者爲奴。</span>欲發以襲呂后、太子；部署已定，待豨報。其舍人得罪於信，信囚，欲殺之。春，正月，舍人弟上變，告信欲反狀於呂后。<span class="jiazhu">按班《書·功臣表》，告信反者，舍人樂說也，封愼陽侯。</span>呂后欲召，恐其儻不就；<span class="jiazhu">儻，或然之辭。</span>乃與蕭相國謀，詐令人從上所來，言豨已得，死，列侯、羣臣皆賀。相國紿信曰：<span class="yinhao">「雖疾，強入賀。」</span><span class="jiazhu">強，其兩翻。</span>信入，呂后使武士縛信，斬之長樂鐘室。<span class="jiazhu">師古曰：懸鐘之室。</span>信方斬，曰：<span class="yinhao">「吾悔不用蒯徹之計，<span class="jiazhu">不用蒯徹，見十卷四年。</span>乃爲兒女子所詐，豈非天哉！」</span>遂夷信三族。</p>
<p class="margin2">臣光曰：世或以韓信<span class="jiaozhusup">章：甲十五行本「信」下有「爲」字；乙十一行木同；孔本同。</span>首建大策，與高祖起漢中，定三秦，遂分兵以北，禽魏，取代，仆趙，脅燕，東擊齊而有之，南滅楚垓下，漢之所以得天下者，大抵皆信之功也。觀其距蒯徹之說，迎高祖於陳，<span class="jiazhu">見卷六年。</span>豈有反心哉！良由失職怏怏，遂陷悖逆。夫以盧綰里閈舊恩，猶南面王燕，信乃以列侯奉請；<span class="jiazhu">閈，侯旰翻。王，于況翻。朝，直遙翻。請，才性翻，又如字。</span>豈非高祖亦有負於信哉？臣以爲高祖用詐謀禽信於陳，言負則有之；雖然，信亦有以取之也。始，漢與楚相距滎陽，信滅齊，不還報而自王；<span class="jiazhu">見十卷四年。</span>其後漢追楚至固陵，與信期共攻楚而信不至；<span class="jiazhu">見十一卷五年。</span>當是之時，高祖固有取信之心矣，顧力不能耳。及天下已定，<span class="jiaozhusup">章：甲十五行本「定」；下有「則」字；乙十一行本同；孔本同。</span>信復何恃哉！<span class="jiazhu">復，扶又翻。</span>夫乘時以徼利者，市井之志也；<span class="jiazhu">徼，一遙翻。</span>醻功而報德者，士君子之心也。<span class="jiazhu">醻，時流翻。</span>信以市井之志利其身，而以士君子之心望於人，不亦難哉！是故太史公論之曰：<span class="yinhao">「假令韓信學道謙讓，不伐己功，不矜其能，則庶幾哉！<span class="jiazhu">幾，居衣翻。</span>於漢家勳，可以比周、召、太公之徒，後世血食矣！不務出此，而天下已集，乃謀畔逆；夷滅宗族，不亦宜乎！」</span></p>
<p class="em2 strong"><span class="yinwen">2</span>將軍柴武斬韓王信於參合。<span class="jiazhu">《姓譜》：柴姓，高柴之後。班《志》，參合縣屬代郡。《括地志》：參合故城在朔州定襄縣北。</span></p>
<p class="em2 strong"><span class="yinwen">3</span>上還洛陽，聞淮陰侯之死，且喜且憐之；<span class="jiazhu">喜者，喜除其偪；憐者，憐其功大。</span>問呂后曰：<span class="yinhao">「信死亦何言？」</span>呂后曰：<span class="yinhao">「信言恨不用蒯徹計。」</span>上曰：<span class="yinhao">「是齊辯士蒯徹也。」</span>乃詔齊捕蒯徹。蒯徹至，上曰：<span class="yinhao">「若敎淮陰侯反乎？」</span>對曰：<span class="yinhao">「然，臣固敎之。豎子不用臣之策，故令自夷於此；如用臣之計，陛下安得而夷之乎！」</span>上怒曰：<span class="yinhao">「烹之！」</span>徹曰：<span class="yinhao">「嗟乎！冤哉烹也！」</span>上曰：<span class="yinhao">「若敎韓信反，何冤？」</span>對曰：<span class="yinhao">「秦失其鹿，天下共逐之，高材疾足者先得焉。跖之狗吠堯；堯非不仁，狗固吠非其主。當是時，臣唯獨知韓信，非知陛下也。且天下銳精持鋒<span class="jiazhu">銳精，言磨淬精鐵而銳之也。</span>欲爲陛下所爲者甚衆，顧力不能耳，<span class="jiazhu">師古曰：顧，念也。余謂顧，反視也，反己而自視其力有所不能也。</span>又可盡烹之邪？」</span>上曰：<span class="yinhao">「置之。」</span><span class="jiazhu">置，猶舍也，又赦也。</span></p>
<p class="em2 strong"><span class="yinwen">4</span>立子恆爲代王，都晉陽。<span class="jiazhu">晉陽，漢爲太原郡治所。如淳曰：《文紀》言都中都。又文帝過太原，復晉陽、中都二歲，似遷都於中都也。恆，戶登翻。</span></p>
<p class="em2 strong"><span class="yinwen">5</span>大赦天下。</p>
<p class="em2 strong"><span class="yinwen">6</span>上之擊陳豨也，徵兵於梁；梁王稱病，使將將兵詣邯鄲。上怒，使人讓之。梁王恐，欲自往謝。其將扈輒曰：<span class="yinhao">「王始不往，見讓而往，往則爲禽矣；不如遂發兵反。」</span>梁王不聽。梁太僕得罪，亡走漢，告梁王與扈輒謀反。於是上使使掩梁王，梁王不覺，遂囚之洛陽。有司治：<span class="yinhao">「反形已具，<span class="jiazhu">臣瓚曰：扈輒勸越反而越不誅，是反形已具也。</span>請論如法。」</span>上赦以爲庶人，傳處蜀青衣。<span class="jiazhu">青衣道屬蜀郡。臣瓚曰：今漢嘉是也。章懷太子賢曰：青衣道，在大江、青衣二水之會，今嘉州龍遊縣也。傳，張戀翻。處，昌呂翻。</span>西至鄭，逢呂后從長安來。彭王爲呂后泣涕，自言無罪，願處故昌邑。<span class="jiazhu">二世二年，彭越起於昌邑。爲，于僞翻。</span>呂后許諾，與俱東。至洛陽，呂后白上曰：<span class="yinhao">「彭王壯士，今徙之蜀，此自遺患；不如遂誅之。妾謹與俱來。」</span>於是呂后乃令其舍人告彭越復謀反。<span class="jiazhu">復，扶又翻。</span>廷尉王恬開奏請族之，上可其奏。三月，夷越三族。<span class="jiazhu">此以《漢書·本紀》爲據；《史記·高祖紀》作<span class="yinhao">「夏，夷彭越三族」</span>，《年表》書<span class="yinhao">「越反，誅」</span>，又在十年夏誅彭越，蓋以盧綰言爲據。</span>梟越首洛陽，下詔：<span class="yinhao">「有收視者，輒捕之。」</span></p>
<p class="em2 strong">梁大夫欒布使於齊，<span class="jiazhu">《姓譜》：欒，晉卿欒氏之後。</span>還，奏事越頭下，祠而哭之。吏捕以聞。上召布，罵，欲烹之。方提趨湯，<span class="jiazhu">提，挈也；挈而趨鼎，欲投之於湯。趨，七喻翻。</span>布顧曰：<span class="yinhao">「願一言而死。」</span>上曰：<span class="yinhao">「何言？」</span>布曰：<span class="yinhao">「方上之困於彭城，敗滎陽、成皋間，項王所以遂不能西者，徒以彭王居梁地，與漢合從苦楚也。<span class="jiazhu">從，子容翻。</span>當是之時，王一顧，與楚則漢破，與漢則楚破。且垓下之會，微彭王，項氏不亡。天下已定，彭王剖符受封，亦欲傳之萬世。今陛下一徵兵於梁，彭王病不行，而陛下疑以爲反；反形未具，以苛小案誅滅之。臣恐功臣人人自危也。今彭王已死，臣生不如死，請就烹！」</span>於是上乃釋布罪，拜爲都尉。</p>
<p class="em2 strong"><span class="yinwen">7</span>丙午，立皇子恢爲梁王；<span class="jiazhu">《考異》曰：《漢書·諸侯王表》作<span class="yinhao">「三月丙午」</span>。按劉羲叟《長曆》：三月丙辰朔，無丙午；今從《史記·年表》。今按《史記·年表》作<span class="yinhao">「二月丙午」</span>，但《通鑑》先書<span class="yinhao">「三月夷彭越三族」</span>，方於此書<span class="yinhao">「立子恢爲梁王」</span>，則又是三月丙午。</span>丙寅，立皇子友爲淮陽王。罷東郡，頗益梁；罷潁川郡，頗益淮陽。</p>
<p class="em2 strong"><span class="yinwen">8</span>夏，四月，行自洛陽至。</p>
<p class="em2 strong"><span class="yinwen">9</span>五月，詔立秦南海尉趙佗爲南粵王，<span class="jiazhu">《晉志》：秦使任囂、趙佗攻粵，略取陸梁地，遂定南粵，以爲桂林、南海、象三郡，非三十六郡之限；乃置南海尉以典之，所謂<span class="yinhao">「東南一尉」</span>也。余謂始皇二十六年，分天下爲三十六郡，郡置守、尉、監。三十三年，取南粵，置南海、桂林、象郡；此南海尉止典南海一郡兵，猶三十六郡之尉也，安得兼典桂林、象郡！任囂旣死，秦已破滅，趙佗始擊幷桂林、象郡，以此知非兼典也。佗，徒河翻。</span>使陸賈卽授璽綬，<span class="jiazhu">《姓譜》：陸，古天子陸終之後。</span>與剖符通使，使和集百越，無爲南邊患害。</p>
<p class="em2 strong">初，秦二世時，南海尉任囂病且死，<span class="jiazhu">任，音壬。囂，音敖。</span>召龍川令趙佗，<span class="jiazhu">班《志》：龍川縣屬南海郡。裴氏《廣州記》：龍川本博羅縣之東鄕，有龍穿地而出，卽穴流泉，因以爲號。師古曰：今循州。</span>語曰：<span class="jiazhu">語，牛倨翻。</span><span class="yinhao">「秦爲無道，天下苦之。聞陳勝等作亂，天下未知所安。南海僻遠，吾恐盜兵侵地至此，欲興兵絕新道自備，<span class="jiazhu">蘇林曰：新道，秦所新通越道。</span>待諸侯變；會病甚。且番禺負山險，阻南海，<span class="jiazhu">班《志》：番禺縣屬南海郡，尉佗所都。今爲廣州治所。番，音潘。禺，音愚，又魚容翻。</span>東西數千里，頗有中國人相輔；此亦一州之主也，可以立國。郡中長吏，無足與言者，<span class="jiazhu">長，知兩翻。</span>故召公告之。」</span>卽被佗書，<span class="jiazhu">韋昭曰：被之以書，音光被之被，皮義翻。</span>行南海尉事。囂死，佗卽移檄告橫浦、陽山、湟谿關曰：<span class="jiazhu">武帝伐南越，遣楊僕出豫章，下橫浦；則橫浦通豫章之路也。杜佑曰：橫圃關在虔州大庾縣西南。《南康記》曰：南野大庾嶺三十里至橫浦，有秦時關，其下謂爲塞上。班《志》：陽山侯國屬桂陽郡。姚氏曰：連州陽山縣上流百餘里有騎田嶺，當是陽山關。《新唐書·地理志》：連州陽山縣有故秦湟谿關。《郡國志》：陽山縣理洭水之南，卽其故墟，本南越置關之邑，故關在縣西北四十里茂溪口。湟，音皇。</span><span class="yinhao">「盜兵且至，急絕道，聚兵自守！」</span>因稍以法誅秦所置長吏，以其黨爲假守。秦已破滅，佗卽擊幷桂林、象郡，<span class="jiazhu">桂林，後武帝改爲鬱林郡。象郡，武帝改爲日南郡。</span>自立爲南越武王。<span class="jiazhu">韋昭曰：生以武爲號，不稽於古也。</span></p>
<p class="em2 strong">陸生至，尉佗魋結、<span class="jiazhu">服虔曰：今兵士椎頭髻也。師古曰：椎髻者，一撮之髻，其形如椎。魋，音椎。結，讀曰髻。</span>箕倨見陸生。陸生說佗曰：<span class="yinhao">「足下中國人，<span class="jiazhu">尉佗本眞定人，故賈云然。</span>親戚、昆弟、墳墓在眞定。今足下反天性，棄冠帶，<span class="jiazhu">背父母之國，不念墳墓、宗族，是反天性也；椎髻以從蠻夷之俗，是棄冠帶也。</span>欲以區區之越與天子抗衡爲敵國，禍且及身矣！且夫秦失其政，諸侯、豪傑並起，唯漢王先入關，據咸陽。項羽倍約，自立爲西楚霸王，<span class="jiazhu">倍，蒲妹翻。</span>諸侯皆屬，可謂至強，然漢王起巴、蜀，鞭笞天下，遂誅項羽，滅之；五年之間，海內平定。此非人力，天之所建也。天子聞君王王南越，<span class="jiazhu">王王，下于況翻；下故王同。</span>不助天下誅暴逆，將相欲移兵而誅王。天子憐百姓新勞苦，故且休之，遣臣授君王印，剖符通使。君王宜郊迎，北面稱臣；乃欲以新造未集之越，<span class="jiazhu">師古曰：未集，言未成也。</span>屈強於此！<span class="jiazhu">師古曰：屈強，謂不柔服也。屈，其勿翻。</span>漢誠聞之，掘燒王先人冢，夷滅宗族，使一偏將將十萬衆臨越，則越殺王降漢如反覆手耳！」</span>於是尉佗乃蹶然起坐，<span class="jiazhu">師古曰：蹶然，驚起之貌也。蹶，音厥。</span>謝陸生曰：<span class="yinhao">「居蠻夷中久，殊失禮義。」</span>因問陸生曰：<span class="yinhao">「我孰與蕭何、曹參、韓信賢？」</span>陸生曰：<span class="yinhao">「王似賢也。」</span>復曰：<span class="yinhao">「我孰與皇帝賢？」</span><span class="jiazhu">復，扶又翻。</span>陸生曰：<span class="yinhao">「皇帝繼五帝、三皇之業，統理中國；中國之人以億計，地方萬里，萬物殷富；政由一家，自天地剖判未始有也。今王衆不過數十萬，皆蠻夷，崎嶇山海間，<span class="jiazhu">崎，丘宜翻。嶇，音區。</span>譬若漢一郡耳，何乃比於漢！」</span>尉佗大笑曰：<span class="yinhao">「吾不起中國，故王此；使我居中國，何遽不若漢！」</span><span class="jiazhu">師古曰：言有何迫促而不如漢也。余謂遽者，急促也，今江南人謂之便；何至便不如漢也。遽，其庶翻。</span>乃留陸生與飲，數月，曰：<span class="yinhao">「越中無足與語。至生來，令我日聞所不聞。」</span>賜陸生橐中裝直千金，<span class="jiazhu">張晏曰：橐中裝，珠玉之寶也。裝，裹也。如淳曰：明月珠之屬也。師古曰：有底曰囊，無底曰橐；言其寶物質輕而價重，可入囊橐以齎行，故曰橐中裝。</span>他送亦千金。<span class="jiazhu">蘇林曰：非橐中物，故曰他送。師古曰：他，猶餘也。</span>陸生卒拜尉佗爲南越王，<span class="jiazhu">卒，子恤翻。</span>令稱臣，奉漢約。歸報，帝大悅，拜賈爲太中大夫。</p>
<p class="em2 strong">陸生時時前說稱《詩》、《書》，帝罵之曰：<span class="yinhao">「乃公居馬上而得之，安事《詩》、《書》！」</span>陸生曰：<span class="yinhao">「居馬上得之，寧可以馬上治之乎？<span class="jiazhu">治，直之翻。</span>且湯、武逆取而以順守之；文武並用，長久之術也。昔者吳王夫差、智伯、秦始皇，皆以極武而亡。鄕使秦已幷天下，行仁義，法先聖，陛下安得而有之！」</span><span class="jiazhu">鄕，讀曰嚮。</span>帝有慙色，曰：<span class="yinhao">「試爲我著秦所以失天下、吾所以得之者及古成敗之國。」</span>陸生乃粗述存亡之徵，<span class="jiazhu">爲，于僞翻。粗，坐五翻，略也。</span>凡著十二篇。每奏一篇，帝未嘗不稱善，左右呼萬歲；號其書曰<span class="yinhao">「《新語》」</span>。</p>
<p class="em2 strong"><span class="yinwen">10</span>帝有疾，惡見人，<span class="jiazhu">惡，烏路翻。</span>臥禁中，詔戶者無得入羣臣，<span class="jiazhu">戶者，謂守門戶者也。</span>羣臣絳、灌等莫敢入，十餘日。舞陽侯樊噲排闥直入，<span class="jiazhu">班《志》，舞陽縣屬潁川郡。應劭曰：舞水出其縣之南。《史記正義》：在許州葉縣東十里。師古曰：闥，宮中小門也；一曰：門屛也；音土曷翻。</span>大臣隨之。上獨枕一宦者臥。<span class="jiazhu">枕，之鴆翻。</span>噲等見上，流涕曰：<span class="yinhao">「始，陛下與臣等起豐、沛，定天下，何其壯也！今天下已定，又何憊也！<span class="jiazhu">憊，蒲拜翻，疲極也。</span>且陛下病甚，大臣震恐；不見臣等計事，顧獨與一宦者絕乎！且陛下獨不見趙高之事乎？」</span><span class="jiazhu">謂與李斯謀殺扶蘇立胡亥也。</span>帝笑而起。</p>
<p class="em2 strong"><span class="yinwen">11</span>秋，七月，淮南王布反。</p>
<p class="em2 strong">初，淮陰侯死，布已心恐。及彭越誅，醢其肉以賜諸侯。<span class="jiazhu">師古曰：反者被誅，皆以爲醢，卽《刑法志》所謂<span class="yinhao">「菹其骨肉」</span>是也。賈公彥曰：有骨爲臡，無骨爲醢；菜、肉通。全物若䐑爲菹，細切爲韲。作臡、醢者，必先膊乾其肉及漬剉之，雜以粱、麯及鹽，漬以美酒，塗置甀中，百日則成矣。菹，醯、醬所和。</span>使者至淮南，淮南王方獵，見醢，因大恐，陰令人部聚兵，候伺旁郡警急。布所幸姬，病就醫，醫家與中大夫賁赫對門，<span class="jiazhu">賁，音肥，姓也；赫，其名也。《姓譜》有賁姓，以爲縣賁父之後；《風俗通》，魯有賁浦；皆音奔。</span>赫乃厚餽遺，從姬飲醫家；<span class="jiazhu">遺，于季翻。</span>王疑其與亂，欲捕赫。赫乘傳詣長安上變，<span class="jiazhu">傳，柱戀翻。</span>言<span class="yinhao">「布謀反有端，可先未發誅也。」</span>上讀其書，語蕭相國，相國曰：<span class="yinhao">「布不宜有此，恐仇怨妄誣之。<span class="jiazhu">語，牛倨翻。怨，於元翻。</span>請擊赫，使人微驗淮南王。」</span><span class="jiazhu">師古曰：微驗者，不顯言其事。</span>淮南王見赫以罪亡上變，固已疑其言國陰事；漢使又來，頗有所驗；遂族赫家，發兵反。反書聞，上乃赦賁赫，以爲將軍。</p>
<p class="em2 strong">上召諸將問計。皆曰：<span class="yinhao">「發兵擊之，坑豎子耳，何能爲乎！」</span>汝陰侯滕公<span class="jiazhu">班《志》，汝陰縣屬汝南郡，春秋胡子之國。《史記正義》曰：汝陰卽今陽城。余據唐陽城縣屬河南郡，與漢汝南之汝陰相去頗遠。又據《史記·滕公傳》：<span class="yinhao">「平城圍解，增食細陽千戶」</span>，細陽縣屬汝南郡，蓋與汝陰鄰境。《索隱》曰：汝陰屬汝南，亦據班《志》也。</span>召故楚令尹薛公問之。令尹曰：<span class="yinhao">「是固當反。」</span>滕公曰：<span class="yinhao">「上裂地封之，疏爵而王之；<span class="jiazhu">疏，分也。</span>其反何也？」</span>令尹曰：<span class="yinhao">「往年殺彭越，前年殺韓信；此三人者，同功一體之人也，自疑禍及身，故反耳！」</span>滕公言之上，上乃召見，問薛公，薛公對曰：<span class="yinhao">「布反不足怪也。使布出於上計，山東非漢之有也；出於中計，勝敗之數未可知也；出於下計，陛下安枕而臥矣。」</span>上曰：<span class="yinhao">「何謂上計？」</span>對曰：<span class="yinhao">「東取吳，西取楚，幷齊，取魯，傳檄燕、趙，固守其所，山東非漢之有也。」</span><span class="yinhao">「何謂中計？」</span><span class="yinhao">「東取吳，西取楚，幷韓，取魏，據敖倉之粟，塞成皋之口，勝敗之數未可知也。」</span><span class="yinhao">「何謂下計？」</span><span class="yinhao">「東取吳，西取下蔡，歸重於越，身歸長沙，<span class="jiazhu">吳，謂荊王劉賈所封之地；楚，謂楚王交所封之地；齊，謂齊王肥所封之地。魯亦入楚境；韓地，時以益淮陽國；魏地，梁王友所封也。下蔡縣屬沛郡，春秋時之州來也。越，會稽地，故越王句踐之墟也。長沙，吳芮所封國，時其子臣嗣封。黥布都六，阻淮爲固，故策其西取下蔡，東取劉賈，以據全淮。越在東南，故策其歸輜重於越以自厚，爲深固不可取之計；布娶於長沙王，故策其身歸長沙；料其出於麗山之徒，慮不及遠也。重，直用翻。</span>陛下安枕而臥，漢無事矣。」</span>上曰：<span class="yinhao">「是計將安出？」</span>對曰：<span class="yinhao">「出下計。」</span>上曰：<span class="yinhao">「何爲廢上、中計而出下計？」</span>對曰：<span class="yinhao">「布，故麗山之徒也，<span class="jiazhu">麗，與驪同。事見八卷秦二世二年。</span>自致萬乘之主，此皆爲身，不顧後、爲百姓萬世慮者也；<span class="jiazhu">皆爲，于僞翻；下間爲、爲妻、爲上同。</span>故曰出下計。」</span>上曰：<span class="yinhao">「善！」</span>封薛公千戶。乃立皇子長爲淮南王。<span class="jiazhu">《考異》曰：《史記·諸侯年表》云：<span class="yinhao">「十二月，庚子，厲王長元年。」</span>《漢書·諸侯王表》：<span class="yinhao">「十月庚午立。」</span>今從《漢書·帝紀》。</span></p>
<p class="em2 strong">是時，上有疾，欲使太子往擊黥布。太子客東園公、綺里季、夏黃公、角里先生<span class="jiazhu">此所謂四皓也，避秦之亂，隱於商山。《索隱》曰：按《陳留志》云：園公，姓唐，字宣明，居園中，因以爲號。夏黃公，姓崔，名廣，字少通，齊人，隱居夏里脩道，故號曰夏黃公。角里先生，河內軹人，太伯之後，姓周，名術，字元道，京師號曰霸上先生，一曰角里先生。角，盧谷翻。</span>說建成侯呂釋之曰：<span class="jiazhu">班《志》，建成侯國屬沛郡。</span><span class="yinhao">「太子將兵，有功則位不益，<span class="jiazhu">師古曰：太子嗣君，位已至矣，雖更立功，位無加益。</span>無功則從此受禍矣。君何不急請呂后，承間爲上泣言：『黥布，天下猛將也，善用兵。今諸將皆陛下故等夷，<span class="jiazhu">間，古莧翻。師古曰：夷，平也；言故時皆齊等。</span>乃令太子將此屬，無異使羊將狼，莫肯爲用；且使布聞之，則鼓行而西耳。上雖病，強載輜車，<span class="jiazhu">強，其兩翻。師古曰：輜車，衣車也。</span>臥而護之，諸將不敢不盡力。上雖苦，爲妻子自強！』」</span>於是呂釋之立夜見呂后。呂后承間爲上泣涕而言，如四人意。<span class="jiazhu">《考異》曰：《史記》、《漢書》皆云<span class="yinhao">「呂澤夜見呂后」</span>，按《恩澤侯表》有周呂侯澤、建成侯釋之。今此上云建成侯，而下云呂澤，恐誤；當爲釋之是。又《留侯世家》：<span class="yinhao">「上欲廢太子，立戚夫人子趙王如意，大臣多諫爭，未能得堅決者也。呂后恐，不知所爲。人或謂呂后曰：『留侯善畫計策，上信用之。』呂后乃使建成侯呂澤劫留侯，曰：『君常爲上謀臣。今上易太子，君安得高枕而臥乎？』留侯曰：『始，上數在困急之中，幸用臣策；今天下安定，以愛欲易太子，骨肉之間，雖臣等百餘人何益！』呂澤強要曰：『爲我畫計。』留侯曰：『此難以口舌爭也。顧上有不能致者，天下有四人。四人者，年老矣，皆以爲上嫚侮人，故逃匿山中，義不爲漢臣；然上高此四人。今公誠能無愛金、玉、璧、帛，令太子爲書，卑辭安車，因使辯士固請；宜來。來，以爲客，時時從入朝，令上見之，則必異而問之。問之，上知此四人賢，則一助也。』於是呂后令呂澤使人奉太子書，卑辭厚禮，迎此四人。四人至，客建成侯所。上欲使太子擊黥布，四人相謂曰：『凡來者，將以存太子。太子將兵，事危矣。』乃說建成侯云云。上遂自行。上破布歸，置酒，太子侍。四人從太子，年皆八十有餘，鬚眉皓白，衣冠甚偉。上怪問之，曰『彼何爲者？』四人前對，各言名姓：曰東園公、角里先生、綺里季、夏黃公。上乃大驚曰：『吾求公數歲，公辟逃我；今公何自從吾兒游乎？』四人皆曰：『陛下輕士，善罵，臣等義不受辱，故恐而亡匿。竊聞太子爲人，仁孝，恭敬，愛士，天下莫不延頸欲爲太子死者，故臣等來耳。』上曰：『煩公幸卒調護太子。』四人爲壽已畢，起去。上目送之，召戚夫人指示四人者曰：『我欲易之，彼四人輔之，羽翼已成，難動矣！呂氏眞而主矣！』戚夫人泣。上曰：『爲我楚舞，吾爲若楚歌。』歌曰：『鴻鵠高飛，一舉千里，羽翮已就，橫絕四海。橫絕四海，當可柰何！雖有繒繳，尙安所施！』歌數闋，戚夫人噓唏流涕。上起去，罷酒。竟不易太子者，留侯本招此四人之力也。」</span>按高祖剛猛伉厲，非畏搢紳譏議者也。但以大臣皆不肯從，恐身後趙王不能獨立，故不爲耳。若決意欲廢太子，立如意，不顧義理，以留侯之久故親信，猶云<span class="yinhao">「非口舌所能爭」</span>，豈山林四叟片言遽能柅其事哉！借使四叟實能柅其事，不過汚高祖數寸之刃耳，何至悲歌云<span class="yinhao">「羽翮已成，繒繳安施」</span>乎！若四叟實能制高祖使不敢廢太子，是留侯爲子立黨以制其父也；留侯豈爲此哉！此特辯士欲夸大四叟之事，故云然；亦猶蘇秦約六國從，秦兵不敢闚函谷關十五年；魯仲連折新垣衍，秦將聞之卻軍五十里耳。凡此之類，皆非事實。司馬遷好奇，多愛而采之，今皆不取。</span>上曰：<span class="yinhao">「吾惟豎子固不足遣，<span class="jiazhu">惟，思也。</span>而公自行耳。」</span></p>
<p class="em2 strong">於是上自將兵而東，羣臣居守，<span class="jiazhu">守，式又翻。</span>皆送至霸上。留侯病，自強起，至曲郵，<span class="jiazhu">司馬彪曰：長安縣東有曲郵聚。《索隱》曰：今在新豐西，俗謂之郵頭。《漢官舊儀》云：五里一郵，郵人居間相去二里半。按郵乃今之候也。</span>見上曰：<span class="yinhao">「臣宜從，<span class="jiazhu">從，才用翻。</span>病甚。楚人剽疾，<span class="jiazhu">剽，匹妙翻。</span>願上無與爭鋒！」</span>因說上令太子爲將軍，監關中兵。上曰：<span class="yinhao">「子房雖病，強臥而傅太子。」</span><span class="jiazhu">監，古銜翻。強，其兩翻。</span>是時，叔孫通爲太傅，留侯行少傅事。<span class="jiazhu">班《志》：太子太傅、少傅，古官。予據古世子有三師、三少，至漢惟太傅、少傅耳。少，詩照翻。</span>發上郡、北地、隴西車騎、巴蜀材官及中尉卒三萬人爲皇太子衞，軍霸上。<span class="jiazhu">應劭曰：材官，有材力者。《漢官儀》曰：民年二十三爲正，一歲爲衞士，二歲爲材官、騎士，習射、御、騎馳、戰陳，常以八月，太守、都尉、令、長、丞、尉會都試，課殿最；水處則習船；邊郡將萬騎行障塞，烽火，追虜。師古曰：車，常擬軍興者，若近代之戎車也；騎，常所養馬，幷其人使行充騎，若今武馬及所養者主也；至光武罷省。班《表》：中尉，秦官，掌徼循京師；武帝太初元年，更名執金吾。</span></p>
<p class="em2 strong">布之初反，謂其將曰：<span class="yinhao">「上老矣，厭兵，必不能來。使諸將，諸將獨患淮陰、彭越，今皆已死，餘不足畏也。」</span>故遂反。果如薛公之言，東擊荊。荊王賈走死富陵；<span class="jiazhu">班《志》，富陵縣屬臨淮郡。《括地志》：富陵故城，在楚州盱眙縣東北六十里。</span>盡劫其兵，渡淮擊楚。楚發兵與戰徐、僮間，<span class="jiazhu">班《志》，臨淮郡有徐縣、僮縣，楚蓋發兵與布戰於二縣之間。杜預曰：徐在下邳僮縣東。《括地志》：大徐城在泗州徐城縣北四十里，古徐國也。</span>爲三軍，欲以相救爲奇。<span class="jiazhu">師古曰：不聚一處而分爲三，欲互相救，出奇譎。</span>或說楚將曰：<span class="yinhao">「布善用兵，民素畏之。且兵法：『諸侯自戰其地爲散地』，今別爲三，彼敗吾一軍，<span class="jiazhu">散，如字。敗，補邁翻。</span>餘皆走，安能相救！」</span>不聽。布果破其一軍，其二軍散走；布遂引兵而西。</p>
<p class="strong"><span class="section" id="title-7"><span data-head-description="漢高祖" data-head-level="h4" data-head-title="十二年">十二年</span></span><span class="biaozhusup" data-rel="（丙午、西元前一九五年）"></span></p>
<p class="em2 strong"><span class="yinwen">1</span>冬，十月，上與布軍遇於蘄西，<span class="jiazhu">班《志》，蘄縣屬沛郡。</span>布兵精甚。上壁庸城，<span class="jiazhu">以布軍銳甚，故堅壁以挫之。庸城，地名，必亦在蘄縣西。</span>望布軍置陳如項籍，上惡之。<span class="jiazhu">陳，讀曰陣。惡，烏路翻。</span>與布相望見，遙謂布曰：<span class="yinhao">「何苦而反？」</span>布曰：<span class="yinhao">「欲爲帝耳！」</span>上怒罵之，遂大戰。布軍敗走，渡淮，數止，戰不利，<span class="jiazhu">數，所角翻。</span>與百餘人走江南，上令別將追之。</p>
<p class="em2 strong"><span class="yinwen">2</span>上還，過沛，留，置酒沛宮，<span class="jiazhu">《括地志》：沛宮故地，在徐州沛縣東南二十里一十步。</span>悉召故人、父老、諸母、子弟佐酒，道舊故爲笑樂。酒酣，<span class="jiazhu">樂，音洛；下同。應劭曰：不醒、不醉曰酣；一曰：酣，洽也，音戶甘翻。</span>上自爲歌，起舞，慷慨傷懷，泣數行下，<span class="jiazhu">行，戶剛翻。</span>謂沛父兄曰：<span class="yinhao">「游子悲故鄕。<span class="jiazhu">師古曰：游子，行客也。悲，謂顧念也。</span>朕自沛公以誅暴逆，遂有天下；其以沛爲朕湯沐邑，復其民，世世無有所與。」</span><span class="jiazhu">復除其民，不豫賦役。復，方目翻。與，讀曰預。</span>樂飲十餘日，乃去。</p>
<p class="em2 strong"><span class="yinwen">3</span>漢別將擊英布軍洮水南、北，皆大破之。<span class="jiazhu">蘇林曰：洮，音兆。徐廣曰：洮，音道，在江、淮間。余據布軍旣敗走江南，則洮水當在江南。羅含《湘中記》：零陵有洮水。《水經註》：洮水出洮陽縣西南，東流注于湘水。如淳《註》：洮陽之洮，音韜。蓋布舊與長沙王婚，其敗也，往從之，而洮水又在長沙境內，疑近是也。杜佑曰：漢洮陽縣城在永州湘源縣西北。按今全州，漢洮陽縣地，有洮水，在清湘縣北。</span>布故與番君婚，以故長沙成王臣使人誘布，僞欲與亡走越，布信而隨之。番陽人殺布茲鄕民田舍。<span class="jiazhu">番，音婆。師古曰：茲鄕，鄡陽縣之鄕也。班《志》，鄡陽縣屬豫章郡。鄡，古么翻。余據《史記》及《漢書·高紀》，皆言<span class="yinhao">「追斬布番陽」</span>，竊意茲鄕當在番陽界，非鄡陽。</span></p>
<p class="em2 strong"><span class="yinwen">4</span>周勃悉定代郡、鴈門、雲中地，斬陳豨於當城。<span class="jiazhu">班《志》，當城縣屬代郡。闞駰《十三州記》：當城在高柳東八十里；縣當桓都山作城，故曰當城。《史記正義》曰：當城在朔州定襄縣界。《考異》曰：《盧綰傳》云：<span class="yinhao">「漢使樊噲擊斬豨」</span>，按斬豨者周勃，非樊噲也。</span></p>
<p class="em2 strong"><span class="yinwen">5</span>上以荊王賈無後，更以荊爲吳國；辛丑，立兄仲之子濞爲吳王，<span class="jiazhu">服虔曰：濞，音帔，普懿翻。</span>王三郡、五十三城。<span class="jiazhu">爲後濞以吳反張本。</span></p>
<p class="em2 strong"><span class="yinwen">6</span>十一月，上過魯，以太牢祠孔子。</p>
<p class="em2 strong"><span class="yinwen">7</span>上從破黥布歸，疾益甚，愈欲易太子。張良諫不聽，因疾不視事。<span class="jiazhu">良先行太子少傅事，以諫不聽，因稱疾不肯視事。</span>叔孫通諫曰：<span class="yinhao">「昔者晉獻公以驪姬之故，廢太子，立奚齊，晉國亂者數十年，爲天下笑。<span class="jiazhu">晉獻公嬖驪姬，欲立其子，故廢太子申生，而以驪姬之子奚齊屬荀息而立之。公薨，里克殺奚齊。荀息立其弟卓子。里克殺卓子，迎立惠公。惠公爲秦所執，旣歸而薨，子懷公立。秦納文公而殺懷公，晉乃定。</span>秦以不蚤定扶蘇，令趙高得以詐立胡亥，自使滅祀，<span class="jiazhu">事見《秦紀》。</span>此陛下所親見。今太子仁孝，天下皆聞之。呂后與陛下攻苦食啖，<span class="jiazhu">徐廣曰：攻，猶今人言擊也。<span class="yinhao">「啖」</span>，一作<span class="yinhao">「淡」</span>。如淳曰：食無菜茹爲啖。師古曰<span class="yinhao">「啖」</span>，當作<span class="yinhao">「淡」</span>；淡，謂無味之食也。言共攻擊勤苦之事，食無味之食也。孔文祥曰：與帝俱攻冒苦難，俱食淡也。或曰：攻，治也。余按《周禮·丱人註》：物地占其形色，知鹹啖也。《釋文》：啖，直覽翻；《疏》作<span class="yinhao">「鹹淡」</span>。則知<span class="yinhao">「啖」</span>、<span class="yinhao">「淡」</span>古字通用。</span>其可背哉！<span class="jiazhu">背，蒲妹翻。</span>陛下必欲廢適而立少，<span class="jiazhu">適謂太子，少謂趙王。適，讀曰嫡。</span>臣願先伏誅，以頸血汙地！」</span><span class="jiazhu">汙，烏故翻。</span>帝曰：<span class="yinhao">「公罷矣，吾直戲耳！」</span>叔孫通曰：<span class="yinhao">「太子，天下本，本一搖，天下振動；柰何以天下爲戲乎？」</span>時大臣固爭者多；上知羣臣心皆不附趙王，乃止不立。</p>
<p class="em2 strong"><span class="yinwen">8</span>相國何以長安地陿，<span class="jiazhu">陿，與狹同。</span>上林中多空地，棄；願令民得入田，毋收稾，爲禽獸食。<span class="jiazhu">師古曰：稾，禾稈也，言恣人田之，不收其稾稅也。《索隱》曰：苗子還種田人，收稾入官。稾，工老翻。</span>上大怒曰：<span class="yinhao">「相國多受賈人財物，乃爲請吾苑！」</span>下相國廷尉，械繫之。<span class="jiazhu">賈，音古。爲，于僞翻。下，遐嫁翻。</span>數日，王衞尉侍，前問曰：<span class="jiazhu">師古曰：前問，謂進而請也。</span><span class="yinhao">「相國何大罪，陛下繫之暴也？」</span>上曰：<span class="yinhao">「吾聞李斯相秦皇帝，有善歸主，有惡自與。今相國多受賈豎金，而爲之請吾苑以自媚於民，<span class="jiazhu">師古曰：媚，愛也；求愛於民。</span>故繫治之。」</span>王衞尉曰：<span class="yinhao">「夫職事苟有便於民而請之，眞宰相事；陛下柰何乃疑相國受賈人錢乎？且陛下距楚數歲，陳豨、黥布反，陛下自將而往；當是時，相國守關中，關中搖足，則關以西非陛下有也！相國不以此時爲利，今乃利賈人之金乎？且秦以不聞其過亡天下；李斯之分過，又何足法哉！陛下何疑宰相之淺也！」</span>帝不懌。<span class="jiazhu">師古曰：懌，悅也；感尉之言，故慙悔而不悅也。</span>是日，使使持節赦出相國。相國年老，素恭謹，入，徒跣謝。帝曰：<span class="yinhao">「相國休矣！相國爲民請苑，吾不許；我不過爲桀、紂主，而相國爲賢相。吾故繫相國，欲令百姓聞吾過也。」</span></p>
<p class="em2 strong"><span class="yinwen">9</span>陳豨之反也，燕王綰發兵擊其東北。<span class="jiazhu">陳豨反於代，代在燕之西南，故綰擊其東北。</span>當是時，陳豨使王黃求救匈奴；燕王綰亦使其臣張勝於匈奴，言豨等軍破。張勝至胡，故燕王臧荼子衍出亡在胡，見張勝曰：<span class="yinhao">「公所以重於燕者，以習胡事也；燕所以久存者，以諸侯數反，<span class="jiazhu">數，所角翻。</span>兵連不決也。今公爲燕，欲急滅豨等；<span class="jiazhu">爲，于僞翻。</span>豨等已盡，次亦至燕，公等亦且爲虜矣。公何不令燕且緩陳豨，而與胡和！事寬，得長王燕；<span class="jiazhu">王，于況翻。</span>卽有漢急，可以安國。」</span>張勝以爲然，乃私令匈奴助豨等擊燕。燕王綰疑張勝與胡反，上書請族張勝。勝還，具道所爲者；燕王乃詐論他人，脫勝家屬，使得爲匈奴間。<span class="jiazhu">間，古莧翻。</span>而陰使范齊之陳豨所，欲令久亡，連兵勿決。<span class="jiazhu">欲使之連兵相持，勝負久而不決也。</span></p>
<p class="em2 strong">漢擊黥布，豨常將兵居代。漢擊斬豨，其裨將降，言燕王綰使范齊通計謀於豨所。帝使使召盧綰，綰稱病；<span class="jiaozhusup">章：甲十五行本「病」下有「上」字；乙十一行本同；孔本同。</span>又使辟陽侯審食其、<span class="jiazhu">班《志》，辟陽縣屬信都國。辟，必亦翻。《姓譜》有審姓。食其，音異基。</span>御史大夫趙堯往迎燕王，因驗問左右。綰愈恐，閉匿，<span class="jiazhu">謂閉其蹤跡，藏匿其人也。</span>謂其幸臣曰：<span class="yinhao">「非劉氏而王，獨我與長沙耳。往年春，漢族淮陰，夏，誅彭越，皆呂氏計。今上病，屬任呂后；<span class="jiazhu">屬，之欲翻。</span>呂后婦人，專欲以事誅異姓王者及大功臣。」</span>乃遂稱病不行，其左右皆亡匿。語頗泄，辟陽侯聞之。歸，具報上，上益怒；又得匈奴降者，言張勝亡在匈奴爲燕使。於是上曰：<span class="yinhao">「盧綰果反矣！」</span>春，二月，使樊噲以相國將兵擊綰，立皇子建爲燕王。</p>
<p class="em2 strong"><span class="yinwen">10</span>詔曰：<span class="yinhao">「南武侯織，亦粵之世也，立以爲南海王。」</span><span class="jiazhu">文穎曰：高祖五年，以象郡、桂林、南海、長沙立吳芮爲長沙王。象郡、桂林、南海屬尉佗；佗未降，遙奪以封芮耳。後佗降漢，十一年，更立佗爲南越王。自此王三郡，芮惟得長沙、桂陽耳。今封織南海王，復遙奪佗一郡，織未得王之。</span></p>
<p class="em2 strong"><span class="yinwen">11</span>上擊布時，爲流矢所中，行道，疾甚。呂后迎良醫。醫入見，曰：<span class="yinhao">「疾可治。」</span><span class="jiazhu">治，直之翻；下同。</span>上嫚罵之曰：<span class="yinhao">「吾以布衣提三尺取天下，<span class="jiazhu">師古曰：三尺，謂劍也。中，竹仲翻。見，賢遍翻。</span>此非天命乎！命乃在天，雖扁鵲何益！」</span><span class="jiazhu">扁鵲，古之良醫。扁，補辨翻。</span>遂不使治疾，賜黃金五十斤，罷之。呂后問曰：<span class="yinhao">「陛下百歲後，蕭相國旣死，誰令代之？」</span>上曰：<span class="yinhao">「曹參可。」</span>問其次，曰：<span class="yinhao">「王陵可；然少戇，<span class="jiazhu">少者，多少之少。師古曰：戇，愚也；古者下紺翻，今則竹巷翻。</span>陳平可以助之。陳平知有餘，然難獨任。周勃重厚少文，<span class="jiazhu">知，讀曰智。少，詩沼翻。</span>然安劉氏者必勃也，可令爲太尉。」</span>呂后復問其次，<span class="jiazhu">復，扶又翻。</span>上曰：<span class="yinhao">「此後亦非乃所知也。」</span><span class="jiazhu">師古曰：乃，汝也；言自此之後，汝亦終矣，不復知之。</span>夏，四月，甲辰，帝崩于長樂宮。<span class="jiazhu">壽五十三。《考異》曰：《漢書》云：<span class="yinhao">「呂后與審食其謀盡誅諸將。酈商見審食其，說以：『如此，大臣內畔，諸將外反，亡可蹻足待也。』審食其入言之，乃以丁未發喪。」</span>按呂后雖暴戾，亦安敢一旦盡誅大臣！又時陳平不在滎陽，樊噲不在代；此說恐妄，今不取。</span>丁未，發喪，大赦天下。</p>
<p class="em2 strong"><span class="yinwen">12</span>盧綰與數千人居塞下候伺，幸上疾愈，自入謝；<span class="jiazhu">師古曰：冀得上疾愈自入謝，以爲己身之幸也。</span>聞帝崩，遂亡入匈奴。</p>
<p class="em2 strong"><span class="yinwen">13</span>五月，丙寅，葬高帝於長陵。<span class="jiazhu">班《志》：長陵縣，高帝置，屬左馮翊。皇甫謐曰：長陵在渭水北，去長安城三十五里。臣瓚曰：在長安北四十里。《括地志》：在雍州咸陽縣東三十里。《漢官儀》曰：古不墓祭；秦始皇起寢於墓側，漢因而不改。諸陵寢皆以晦、朔、二十四氣、三伏、社、臘及四時上飯；其親陵所宮人，隨鼓漏理被、枕，具盥水，陳妝具。陵旁起邑，置令、丞、尉奉守。</span></p>
<p class="em2 strong">初，高祖不脩文學，而性明達，好謀，能聽，自監門、戍卒，見之如舊。初順民心作三章之約。<span class="jiazhu">見九卷元年。</span>天下旣定，命蕭何次律、令，<span class="jiazhu">帝旣滅項羽，四夷未附，兵革未息，三章之法，不足以禦奸，蕭何攗摭秦法，取其宜於時者，作律九章。</span>韓信申軍法，<span class="jiazhu">帝命張良、韓信序次兵法，凡百八十二家；删取要用，定著三十五家；諸呂用事而盜取之。</span>張蒼定章程，<span class="jiazhu">如淳曰：章，曆數之章術也；程者，權、衡、尺、斗、斛之平法也。師古曰：程，法式也。</span>叔孫通制禮儀；<span class="jiazhu">見上卷六年、七年。</span>又與功臣剖符作誓，丹書、鐵契，金匱、石室，藏之宗廟。<span class="jiazhu">剖符作誓，謂剖符封功臣，刑白馬與爲山河帶厲之盟也。丹書、鐵契者，以鐵爲契，以丹書之。如淳曰：金匱，猶金縢也。師古曰：以金爲匱，以石爲室，重緘封之，重愼之義。蓋謂以丹書盟誓之言於鐵券，盛之以金匱、石室而藏之宗廟也。</span>雖日不暇給，規摹弘遠矣。<span class="jiazhu">鄧展曰：若畫工規模物之摹。韋昭曰：正員之器曰規。摹者，如畫工未施，朱土摹之矣。師古曰：取喻規摹，謂立制立範也。給，足也；日不暇給，言衆事繁多，常汲汲也。余謂日不暇給，蓋言項羽旣平，諸侯又叛也。</span></p>
<p class="em2 strong"><span class="yinwen">14</span>己巳，太子卽皇帝位，尊皇后曰皇太后。</p>
<p class="em2 strong"><span class="yinwen">15</span>初，高帝病甚，人有惡樊噲云：<span class="yinhao">「黨於呂氏，卽一日上晏駕，<span class="jiazhu">師古曰：惡，謂毀譖，言其罪惡也，音如字。晏駕者，天子當晨起早作；而忽崩殞，不出臨朝，凡臣子之心，猶謂宮車晚出也。</span>欲以兵誅趙王如意之屬。」</span>帝大怒，用陳平謀，召絳侯周勃受詔床下，曰：<span class="yinhao">「陳平亟馳傳載勃代噲將；平至軍中，卽斬噲頭！」</span>二人旣受詔，馳傳，未至軍，<span class="jiazhu">如淳曰：四馬，高足爲置傳，中足爲馳傳。律：諸當乘傳及發駕置傳，皆持尺五寸木傳信，封以御史大夫印章。其乘傳，參封之；參，三也。有期會，累封兩端，端各兩封，凡四封也。傳，株戀翻。</span>行計之曰：<span class="yinhao">「樊噲，帝之故人也，功多；且又呂后弟呂𡡓之夫，<span class="jiazhu">𡡓，音須。師古曰：行計，謂於道中行且計也。</span>有親且貴。帝以忿怒故欲斬之，則恐後悔；寧囚而致上<span class="jiaozhusup">章：甲十五行本重「上」字；乙十一行本同；孔本同；退齋校同。</span>自誅之。」</span>未至軍，爲壇，以節召樊噲。噲受詔，卽反接，<span class="jiazhu">師古曰：反縛兩手也。</span>載檻車傳詣長安；<span class="jiazhu">傳，柱戀翻，遞也。</span>而令絳侯勃代將，將兵定燕反縣。</p>
<p class="em2 strong">平行，聞帝崩；<span class="jiazhu">師古曰：未至京師，於道中聞高帝崩。</span>畏呂𡡓讒之於太后，乃馳傳先去。逢使者，詔平與灌嬰屯滎陽。平受詔，立復馳至宮，哭殊悲；因固請得宿衞中。<span class="jiazhu">請得宿衞禁中也。復，扶又翻；不同。</span>太后乃以爲郎中令，<span class="jiazhu">班《表》：郎中令，秦官，掌宮殿掖門戶；武帝太初元年，更名光祿勳。</span>使傅敎惠帝。是後呂𡡓讒乃不得行。樊噲至，則赦，復爵邑。</p>
<p class="em2 strong"><span class="yinwen">16</span>太后令永巷囚戚夫人，髡鉗，衣赭衣，令舂。<span class="jiazhu">赭衣，囚服也；以赤土染之。赭，止也翻。</span>遣使召趙王如意。使者三反，趙相周昌謂使者曰：<span class="yinhao">「高帝屬臣趙王，<span class="jiazhu">屬，之欲翻。</span>王年少；<span class="jiazhu">少，詩照翻；下同。</span>竊聞太后怨戚夫人，欲召趙王幷誅之，臣不敢遣王。王且亦病，不能奉詔。」</span>太后怒，先使人召昌。昌至長安，乃使人復召趙王。王來，未到；帝知太后怒，自迎趙王霸上，與入宮，自挾與起居飲食。太后欲殺之，不得間。<span class="jiazhu">間，古莧翻；隙也。</span></p>
<h5><span class="section" id="title-8"><span data-head-description="" data-head-level="h3" data-head-title="孝惠皇帝">孝惠皇帝</span></span></h5>
<p class=""><span class="jiazhu">荀悅曰：諱<span class="yinhao">「盈」</span>之字曰<span class="yinhao">「滿」</span>。師古曰：臣下以<span class="yinhao">「滿」</span>字代<span class="yinhao">「盈」</span>者，則知帝諱盈也：他皆類此。高帝嫡長子。應劭曰：《禮·諡法》：柔質慈民曰惠。師古曰：孝子善述人之志，故漢家之諡，自惠帝以下皆稱孝也。</span></p>
<p class="strong"><span class="section" id="title-9"><span data-head-description="漢惠帝" data-head-level="h4" data-head-title="元年">元年</span></span><span class="biaozhusup" data-rel="（丁未、西元前一九四年）"></span></p>
<p class="em2 strong"><span class="yinwen">1</span>冬，十二月，帝晨出射。趙王年<span class="jiaozhusup">章：甲十五行本無「年」字；乙十一行本同；孔本同。</span>少，不能蚤起；太后使人持酖飲之。<span class="jiazhu">《廣志》：鴆鳥大如鴞，毛紫綠色，有毒；頸長七八寸，食蝮蛇。雄名運日，雌名陰諧。以其毛歷飲食則殺人。范成大曰：鴆，聞邕州朝天鋪及山深處有之，形如鵶差大，黑身，赤目，音如羯鼓；唯食毒蛇，遇蛇則鳴聲邦邦然。蛇入石穴，則於穴外禹步作法；有頃，石碎，啄蛇吞之。山有鴆，草木不生。秋冬之間脫羽。往時人以銀作爪拾取，著銀瓶中；否則手爛墮。鴆矢着人立死；集於石，石亦裂。此禽至兇極毒。所謂酖，卽鴆酒也。陸佃《埤雅》曰：鴆，似鷹而紫黑，喙長七八寸，作銅色。食蛇，蛇入口輒爛；屎溺著石，石亦爲之爛。羽翮有毒，以櫟酒，飲殺人；惟犀角可以解，故有鴆處必有犀。飲，於禁翻。</span>犂明，<span class="jiazhu">徐廣曰：犂，猶比也；比至天明也。諸言犂明者，將明時也。呂靜曰：犂，結也，力奚翻。程大昌曰：徐說非也。犂、黎，古字通。黎，黑也；黑與明相雜，欲曉未曉之交也，猶曰昧爽也。昧，暗也；爽，明也；亦明暗相雜也。遲明，卽未及乎明也。厥明、質明，則已曉也。康云力追切。未知何據。</span>帝還，趙王已死。太后遂斷戚夫人手足，去眼，煇耳，飲瘖藥，<span class="jiazhu">斷，丁管翻。去，羌呂翻。師古曰：去其眼睛，以藥薰耳令聾也。瘖，不能言也；以瘖藥飲之。瘖，於今翻。</span>使居廁中，命曰<span class="yinhao">「人彘」</span>。居數日，乃召帝觀人彘。帝見，問知其戚夫人，乃大哭，因病，歲餘不能起。使人請太后曰：<span class="yinhao">「此非人所爲。臣爲太后子，終不能治天下。」</span><span class="jiazhu">師古曰：令太后治事，己自如太子然。余謂惠帝之意，蓋以謂身爲太后子而不能容父之寵姬，是終不能治天下也。治，直之翻。</span>帝以此日飲爲淫樂，不聽政。<span class="jiazhu">樂，音洛。</span></p>
<p class="margin2">臣光曰：爲人子者，父母有過則諫；諫而不聽，則號泣而隨之。<span class="jiazhu">見《記·曲禮》。號，戶高翻。</span>安有守高祖之業，爲天下之主，不忍母之殘酷，遂棄國家而不恤，縱酒色以傷生！若孝惠者，可謂篤於小仁而未知大誼也。</p>
<p class="em2 strong"><span class="yinwen">2</span>徙淮陽王友爲趙王。<span class="jiazhu">高祖十一年，封友於淮陽。</span></p>
<p class="em2 strong"><span class="yinwen">3</span>春，正月，始作長安城西北方。<span class="jiazhu">漢都長安，蕭何雖治宮室，未暇築城，帝始築之，至五年乃畢，故書以始事。杜佑曰：惠帝所築長安城，在今大興城西北苑中。</span></p>
<p class="strong"><span class="section" id="title-10"><span data-head-description="漢惠帝" data-head-level="h4" data-head-title="二年">二年</span></span><span class="biaozhusup" data-rel="（戊申、西元前一九三年）"></span></p>
<p class="em2 strong"><span class="yinwen">1</span>冬，十月，齊悼惠王來朝；<span class="jiazhu">高祖庶長子肥也。朝，直遙翻。</span>飲於太后前，帝以齊王，兄也，置之上坐。<span class="jiazhu">蓋於宮中以兄弟齒列爲序，非外朝君臣之禮。坐，徂臥翻。</span>太后怒，酌酖酒置前，賜齊王爲壽。齊王起，帝亦起取卮；太后恐，自起泛帝卮。<span class="jiazhu">《漢書音義》：泛，音幡；《索隱》音捧。余據泛駕之泛，其義爲覆，則音覂亦通。</span>齊王怪之，因不敢飲，佯醉去；問知其酖，大恐。齊內史士說王，<span class="jiazhu">師古曰：內史，王國官；士，其名也。班《表》：王國有內史，掌治民。</span>使獻城陽郡爲魯元公主湯沐邑。太后喜，乃罷歸齊王。</p>
<p class="em2 strong"><span class="yinwen">2</span>春，正月，癸酉，有兩龍見蘭陵家人井中。<span class="jiazhu">班《志》，蘭陵縣屬東海郡。師古曰：家人，言庶人之家。《五行志》曰：溫陵之家。見，賢遍翻。</span></p>
<p class="em2 strong"><span class="yinwen">3</span>隴西地震。</p>
<p class="em2 strong"><span class="yinwen">4</span>夏，旱。</p>
<p class="em2 strong"><span class="yinwen">5</span>郃陽侯仲薨。<span class="jiazhu">仲，卽代王喜；封郃陽事見上卷高祖七年。</span></p>
<p class="em2 strong"><span class="yinwen">6</span>酇文終侯蕭何病，<span class="jiazhu">《諡法》：有始有卒曰終。蒙曰：克成令名曰終。</span>上親自臨視，因問曰：<span class="yinhao">「君卽百歲後，誰可代君者？」</span>對曰：<span class="yinhao">「知臣莫如主。」</span>帝曰：<span class="yinhao">「曹參何如？」</span>何頓首曰：<span class="yinhao">「帝得之矣，臣死不恨！」</span></p>
<p class="em2 strong">秋，七月，辛未，何薨。何置田宅，必居窮僻處，爲家，不治垣屋。<span class="jiazhu">師古曰：僻，隱也。垣，牆也。治，直之翻。</span>曰：<span class="yinhao">「後世賢，師吾儉；不賢，毋爲勢家所奪。」</span></p>
<p class="em2 strong">癸巳，以曹參爲相國。參聞何薨，告舍人：<span class="yinhao">「趣治行！<span class="jiazhu">師古曰：舍人，猶言家人也。一曰：私屬官主家事者也。余據戰國時，蘇秦使舍人資送張儀入秦，李斯爲呂不韋舍人，謂爲私屬官可也，以爲主家事則拘矣。趣，讀曰促，速也。治行，謂飭治行裝也。</span>吾將入相。」</span>居無何，<span class="jiazhu">居無何，謂居無幾時也。相，息亮翻；下同。</span>使者果召參。始，參微時，與蕭何善；及爲將相，有隙；至何且死，所推賢惟參。<span class="jiazhu">言推舉以爲賢也。</span>參代何爲相，舉事無所變更，<span class="jiazhu">師古曰：舉，皆也；言凡事無更改。更，工衡翻。</span>一遵何約束。擇郡國吏木訥於文辭、<span class="jiazhu">木，質朴也。訥，謇於言也。</span>重厚長者，卽召除爲丞相史；<span class="jiazhu">漢制：丞相官屬，長史之下有掾史、令史等。</span>吏之言文刻深、欲務聲名者，輒斥去之。日夜飲醇酒；<span class="jiazhu">斥，卻也，逐也。師古曰：醇酒不澆，謂厚酒也。去，羌呂翻。</span>卿、大夫以下吏及賓客見參不事事，<span class="jiazhu">言不事丞相之事。</span>來者皆欲有言，參輒飲以醇酒；間欲有所言，復飲之，醉而後去，終莫得開說，以爲常。<span class="jiazhu">開，啓也；謂有所啓白。以爲常者，飲之以酒也。飲，於禁翻。復，扶又翻。</span>見人有細過，專掩匿覆蓋之；<span class="jiazhu">覆，敷救翻。</span>府中無事。</p>
<p class="em2 strong">參子窋爲中大夫，<span class="jiazhu">窋，張律翻。</span>帝怪相國不治事，以爲<span class="yinhao">「豈少朕與？」</span><span class="jiazhu">師古曰：言豈以我爲年少故也。治，直之翻。與，讀曰歟。</span>使窋歸，以其私問參。參怒，笞窋二百，曰：<span class="yinhao">「趣入侍！天下事非若所當言也！」</span>至朝時，帝讓參曰：<span class="yinhao">「乃者我使諫君也。」</span><span class="jiazhu">師古曰：乃者，猶言曩者。朝，直遙翻。</span>參免冠謝曰：<span class="yinhao">「陛下自察聖武孰與高帝？」</span>上曰：<span class="yinhao">「朕乃安敢望先帝！」</span>又曰：<span class="yinhao">「陛下觀臣能孰與蕭何賢？」</span>上曰：<span class="yinhao">「君似不及也。」</span>參曰：<span class="yinhao">「陛下言之是也。高帝與蕭何定天下，法令旣明。今陛下垂拱，參等守職，遵而勿失，不亦可乎！」</span>帝曰：<span class="yinhao">「善！」</span></p>
<p class="em2 strong">參爲相國，出入三年，百姓歌之曰：<span class="yinhao">「蕭何爲法，較若畫一。<span class="jiazhu">較若，猶今言較然也。畫一，言其整齊也。</span>曹參代之，守而勿失；載其清淨，<span class="jiazhu">師古曰：載，猶乘也。</span>民以寧壹。」</span></p>
<p class="strong"><span class="section" id="title-11"><span data-head-description="漢惠帝" data-head-level="h4" data-head-title="三年">三年</span></span><span class="biaozhusup" data-rel="（己酉、西元前一九二年）"></span></p>
<p class="em2 strong"><span class="yinwen">1</span>春，發長安六百里內男女十四萬六千人城長安，三十日罷。</p>
<p class="em2 strong"><span class="yinwen">2</span>以宗室女爲公主，嫁匈奴冒頓單于。是時，冒頓方強，爲書，使使遺高后，辭極褻嫚。<span class="jiazhu">遺，于季翻；下同。褻，息列翻，汚也。嫚，傲也。</span>高后大怒，召將相大臣，議斬其使者，發兵擊之。樊噲曰：<span class="yinhao">「臣願得十萬衆橫行匈奴中！」</span>中郎將季布曰：<span class="yinhao">「噲可斬也！<span class="jiazhu">漢有五官、左、右中郎三將，秩二千石，典領中郎，屬郎中令。</span>前匈奴圍高帝於平城，<span class="jiazhu">見上卷高祖七年。《考異》曰：《季布傳》云：<span class="yinhao">「前陳豨反於代時，匈奴圍高帝於平城」</span>。按平城之圍，乃韓王信反，非陳豨反也。</span>漢兵三十二萬，噲爲上將軍，不能解圍。今歌吟之聲未絕，傷夷者甫起，而噲欲搖動天下，妄言以十萬衆橫行，是面謾也。<span class="jiazhu">謾，莫連翻，又莫官切，又音慢，欺誑也。</span>且夷狄譬如禽獸，得其善言不足喜，惡言不足怒也。」</span>高后曰：<span class="yinhao">「善！」</span>令大謁者張釋報書，<span class="jiazhu">謁者，秦官，掌賓贊受事，員七十人。大謁者，蓋其長也。《考異》曰：《史記·文帝本紀》及《惠景間侯者表》、《漢書·匈奴傳》皆作<span class="yinhao">「澤」</span>；《史記·呂后本紀》：<span class="yinhao">「八年，中大謁者張釋」</span>，《漢書·紀》作<span class="yinhao">「釋卿」</span>，《恩澤侯表》及《周勃傳》皆云<span class="yinhao">「張釋」</span>；顏師古《註》曰：《荊燕吳傳》云<span class="yinhao">「張擇」</span>。今從《史記·呂后本紀》、《漢書·恩澤侯表》、《周勃傳》。</span>深自謙愻以謝之，<span class="jiazhu">愻，與遜同，順也。</span>幷遺以車二乘，馬二駟。<span class="jiazhu">乘，繩證翻。</span>冒頓復使使來謝，<span class="jiazhu">復，扶又翻。</span>曰：<span class="yinhao">「未嘗聞中國禮義，陛下幸而赦之。」</span>因獻馬，遂和親。</p>
<p class="em2 strong"><span class="yinwen">3</span>夏，五月，立閩越君搖爲東海王。搖與無諸，皆越王句踐之後也，<span class="jiazhu">句，音鉤。</span>從諸侯滅秦，功多，其民便附，故立之。都東甌，世號東甌王。<span class="jiazhu">閩越王無諸，高祖五年受封，都冶，今福州候官是也。帝又封搖於東海。東海，卽東甌，今溫州永嘉是也。應劭曰：搖封東海，在吳郡東南濱海，此閩越、東越所由分也。</span></p>
<p class="em2 strong"><span class="yinwen">4</span>六月，發諸侯王、列侯徒隸二萬人城長安。<span class="jiazhu">自元年始作長安城西北方；今年春，又發長安六百里內男女就役；不欲復勞之，故發王侯徒隸。</span></p>
<p class="em2 strong"><span class="yinwen">5</span>秋，七月，都廐災。<span class="jiazhu">都廐，大廐也，屬太僕。</span></p>
<p class="em2 strong"><span class="yinwen">6</span>是歲，蜀湔氐反，<span class="jiazhu">班《志》，湔氐道屬蜀郡㟭山，在西徼外，江水所出。又《百官表》：有蠻夷曰道，則其地蓋湔氐居之，故曰道也。湔，則前翻；裴松之音翦。氐，丁奚翻。</span>擊平之。</p>
<p class="strong"><span class="section" id="title-12"><span data-head-description="漢惠帝" data-head-level="h4" data-head-title="四年">四年</span></span><span class="biaozhusup" data-rel="（庚戌、西元前一九一年）"></span></p>
<p class="em2 strong"><span class="yinwen">1</span>冬，十月，立皇后張氏。后，帝姊魯元公主女也，太后欲爲重親，故以配帝。<span class="jiazhu">后，張敖女也。魯元公主降敖而生后。因下文重親，故直書帝姊魯元公主女；旣以紀人倫之變，且著外戚固寵也。重，直龍翻。</span></p>
<p class="em2 strong"><span class="yinwen">2</span>春，正月，舉民孝、弟、力田者，復其身。<span class="jiazhu">善事父母爲孝；善事兄長爲弟；力田者，取其竭力服勤於田事。孝、弟，人倫之大；力田，人生之本；故令郡國舉之。復其身，以風厲天下也。弟，讀曰悌。復，方目翻。</span></p>
<p class="em2 strong"><span class="yinwen">3</span>三月，甲子，皇帝冠，赦天下。<span class="jiazhu">帝年十七卽位，至是始冠。孔穎達曰：案《略說》：周公對成王云：古者冒而句領。《註》云：古人，謂三皇時以冒覆頭，句領繞頸，至黃帝時則有冕也。《世本》謂黃帝造火食、旃冕，是冕起於黃帝也。但黃帝以前，則以羽皮爲之冠；黃帝以後，乃用布帛。其冠之年，則天子、諸侯十二而冠。故襄九年《左傳》云：古者國君十五而生子；冠而生子，禮也。其士則二十而冠。古者行冠禮於廟，初加緇布冠，次加皮弁冠，三加爵弁冠，所謂<span class="yinhao">「三加彌尊，加有成也」</span>。諸侯則四加而有玄冕，故《大戴禮》云<span class="yinhao">「公冠四加」</span>也。諸侯尙四加，則天子當五加，袞冕也。鄭樵曰：漢改皇帝冠爲加元服；初加緇布進賢，次爵弁，次武弁，次通天冠；冠訖，皆於高祖廟如禮謁見。</span></p>
<p class="em2 strong"><span class="yinwen">4</span>省法令妨吏民者；除挾書律。<span class="jiazhu">應劭曰：挾，藏也。張晏曰：秦律，挾書者族。今始除之。</span></p>
<p class="em2 strong"><span class="yinwen">5</span>帝以朝太后於長樂宮及間往，數蹕煩民。<span class="jiazhu">師古曰：非大朝見、中間小謁見曰間往。天子出入警蹕，辟止行人；數蹕，則人以爲煩。鄭氏《周禮註》曰：國有事，王當出，則禁絕行者，若今時衞士塡街蹕也。賈公彥《疏》曰：《漢儀》：大駕行幸，使衞士塡塞街巷，備非常也。蹕，壁吉翻。</span>乃築複道於武庫南。<span class="jiazhu">武庫在長樂、未央之間，故築複道始於武庫南。</span>奉常叔孫通諫曰：<span class="yinhao">「此高帝月出遊衣冠之道也，<span class="jiazhu">服虔曰：持高廟中衣冠，月旦以遊於衆廟，已而復之。應劭曰：月旦，出高帝衣冠，備法駕，名曰遊衣冠。如淳曰：高祖之衣冠藏在宮中之寢，三月出遊，其道正直今之所作複道下，故言<span class="yinhao">「乘宗廟道上行」</span>也。晉灼曰：《黃圖》：高廟在長安城門街東，寢在桂宮北；服言衣冠藏於廟中，如言宮中，皆非也。師古曰：諸家之說皆未允也。謂從高帝陵寢出，衣冠遊於高廟，每月一爲之，漢制則然。而後之學者不曉其意，謂以月出之時，夜遊衣冠，皆非也。</span>子孫柰何乘宗廟道上行哉！」</span>帝懼曰：<span class="yinhao">「急壞之！」</span><span class="jiazhu">壞，音怪。</span>通曰：<span class="yinhao">「人主無過舉；今已作，百姓皆知之矣。願陛下爲原廟渭北，<span class="jiazhu">師古曰：原，重也；先已有廟，今更立之，故云重也。</span>月<span class="jiaozhusup">章：甲十五行本「月」上有「衣冠」二字；乙十一行本同；孔本同；張校同。</span>出遊之，益廣宗廟，大孝之本。」</span>上乃詔有司立原廟。<span class="jiazhu">鄭氏曰：廟之言貌也；死者精神不可得而見，但以生時之居，立宮室象貌爲之耳。《孝經註》：宗，尊也。廟，貌也。</span></p>
<p class="margin2">臣光曰：過者，人之所必不免也；惟聖賢爲能知而改之。古之聖王，患其有過而不自知也，故設誹謗之木，置敢諫之鼓；<span class="jiazhu">《後漢書》曰：堯置敢諫之鼓。賈誼曰：三代之君，則有進善之旌，誹謗之木，敢諫之鼓。</span>豈畏百姓之聞其過哉！是以仲虺美成湯曰：<span class="yinhao">「改過不吝。」</span>傅說戒高宗曰：<span class="yinhao">「無恥過作非。」</span>由是觀之，則爲人君者，固不以無過爲賢，而以改過爲美也。今叔孫通諫孝惠，乃云<span class="yinhao">「人主無過舉」</span>，是敎人君以文過遂非也，豈不繆哉！</p>
<p class="em2 strong"><span class="yinwen">6</span>長樂宮鴻臺災。<span class="jiazhu">《三輔黃圖》：鴻臺在長樂宮中。秦始皇二十七年築，高四十丈，上起觀宇；帝嘗射飛鴻於臺上，故曰鴻臺。</span></p>
<p class="em2 strong"><span class="yinwen">7</span>秋，七月，乙亥，未央宮凌室災；丙子，織室災。<span class="jiazhu">凌室，藏冰之室；織室，掌織作繒帛之處。班《表》：少府有東織、西織。凌，力證翻，又音陵。</span></p>
<p class="strong"><span class="section" id="title-13"><span data-head-description="漢惠帝" data-head-level="h4" data-head-title="五年">五年</span></span><span class="biaozhusup" data-rel="（辛亥、西元前一九○年）"></span></p>
<p class="em2 strong"><span class="yinwen">1</span>冬，雷；<span class="jiazhu">《洪範論》曰：陽用事百八十三日而終，陰用事百八十三日而終。雷出地百八十三日而入地，入地百八十三日而復出地，是其常經也；冬雷爲失常。</span>桃李華，棗實。</p>
<p class="em2 strong"><span class="yinwen">2</span>春，正月，復發長安六百里內男女十四萬五千人城長安，三十日罷。</p>
<p class="em2 strong"><span class="yinwen">3</span>夏，大旱，江河水少，谿谷水絕。</p>
<p class="em2 strong"><span class="yinwen">4</span>秋，八月，平<span class="jiaozhusup">章：甲十五行本「平」上有「己丑」二字，乙十一本同；孔本同。</span>陽懿侯曹參薨。<span class="jiazhu">《諡法》：溫柔賢善曰懿。</span></p>
<p class="strong"><span class="section" id="title-14"><span data-head-description="漢惠帝" data-head-level="h4" data-head-title="六年">六年</span></span><span class="biaozhusup" data-rel="（壬子、西元前一八九年）"></span></p>
<p class="em2 strong"><span class="yinwen">1</span>冬，十月，以王陵爲右丞相，陳平爲左丞相。</p>
<p class="em2 strong"><span class="yinwen">2</span>齊悼惠王肥薨。</p>
<p class="em2 strong"><span class="yinwen">3</span>夏，留文成侯張良薨。<span class="jiazhu">周公《諡法》：安民立政曰成。賀琛《臣諡》：佐相克終曰成。</span></p>
<p class="em2 strong"><span class="yinwen">4</span>以周勃爲太尉。</p>
<p class="strong"><span class="section" id="title-15"><span data-head-description="漢惠帝" data-head-level="h4" data-head-title="七年">七年</span></span><span class="biaozhusup" data-rel="（癸丑、西元前一八八年）"></span></p>
<p class="em2 strong"><span class="yinwen">1</span>冬，發車騎、材官詣滎陽，太尉灌嬰將。<span class="jiazhu">將，卽亮翻。</span></p>
<p class="em2 strong"><span class="yinwen">2</span>春，正月，辛丑朔，日有食之。</p>
<p class="em2 strong"><span class="yinwen">3</span>夏，五月，丁卯，日有食之，旣。</p>
<p class="em2 strong"><span class="yinwen">4</span>秋，八月，戊寅，帝崩于未央宮。大赦天下。九月，辛丑，葬安陵。<span class="jiazhu">臣瓚曰：壽二十四。安陵在長安北三十里。師古曰：去長陵一十里。</span></p>
<p class="em2 strong">初，呂太后命張皇后取他人子養之，而殺其母，以爲太子。旣葬，太子卽皇帝位，年幼；太后臨朝稱制。<span class="jiazhu">師古曰：天子之言，一曰制書，二曰詔書。制書者，謂制度之命也，非皇后所得稱。今太后臨朝，行天子事，故稱制。</span></p> 



</div></body></html>