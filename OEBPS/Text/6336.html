<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百九十二·唐紀八·高祖神堯大聖光孝皇帝下之下·太宗文武大聖大廣孝皇帝上之上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀八">唐紀八</span></span></h1>
<p><span class="jiazhu">起柔兆閹茂<span class="biaozhusup" data-rel="（丙戌）"></span>九月，盡著雍困敦<span class="biaozhusup" data-rel="（戊子）"></span>七月，凡二年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高祖神堯大聖光孝皇帝下之下">高祖神堯大聖光孝皇帝下之下</span></span></h5>
<p class="strong"><span class="section" id="title-3"><span data-head-description="高祖神堯大聖光孝皇帝下之下" data-head-level="h4" data-head-title="武德九年">武德九年</span></span><span class="biaozhusup" data-rel="（丙戌、六二六年）"></span></p>
<p class="em2 strong"><span class="yinwen">1</span>九月，突厥頡利獻馬三千匹，羊萬口；上不受，<span class="jiazhu">自是年八月甲子以後，凡稱上者，皆太宗也。厥，九勿翻。</span>但詔歸所掠中國戶口，徵溫彥博還朝。<span class="jiazhu">彥博沒於突厥，見上卷八年。朝，直遙翻。</span></p>
<p class="em2 strong">丁未，上引諸衞將卒習射於顯德殿庭，<span class="jiazhu">是年八月，上卽位於東宮顯德殿，是後常御之。將，卽亮翻；下同。</span>諭之曰：<span class="yinhao">「戎狄侵盜，自古有之，患在邊境少安，則人主逸遊忘戰，<span class="jiazhu">少，詩照翻；下同。</span>是以寇來莫之能禦。今朕不使汝曹穿池築苑，專習弓矢，居閒無事，則爲汝師，突厥入寇，則爲汝將，庶幾中國之民可以少安乎！」</span><span class="jiazhu">將，卽亮翻。幾，居希翻。少，始紹翻。</span>於是日引數百人敎射於殿庭，上親臨試，中多者賞以弓、刀、帛，其將帥亦加上考。<span class="jiazhu">唐考功之法，上、中、下皆分三等。中多之中，竹仲翻。帥，所類翻。</span>羣臣多諫曰：<span class="yinhao">「於律，以兵刃至御在所者絞。今使卑碎之人張弓挾矢於軒陛之側，陛下親在其間，萬一有狂夫竊發，出於不意，非所以重社稷也。」</span>韓州刺史封同人詐乘驛馬入朝切諫。<span class="jiazhu">《唐舊志》：武德三年，分同州之河西、韓城、郃陽置西韓州；又於陝州界置南韓州。封同人當是自韓城乘驛入朝也。</span>上皆不聽，曰：<span class="yinhao">「王者視四海如一家，封域之內，皆朕赤子，朕一一推心置其腹中，柰何宿衞之士亦加猜忌乎！」</span>由是人思自勵，數年之間，悉爲精銳。</p>
<p class="em2 strong">上嘗言：<span class="yinhao">「吾自少經略四方，頗知用兵之要，<span class="jiazhu">少，詩照翻。</span>每觀敵陳，則知其強弱，<span class="jiazhu">陳，讀曰陣；下其陳同。</span>常以吾弱當其強，強當其弱。彼乘吾弱，逐奔不過數十百步，吾乘其弱，必出其陳後反擊之，無不潰敗，所以取勝，多在此也！」</span></p>
<p class="em2 strong"><span class="yinwen">2</span>己酉，上面定勳臣長孫無忌等爵邑，<span class="jiazhu">長，知兩翻。</span>命陳叔達於殿下唱名示之，且曰：<span class="yinhao">「朕敍卿等勳賞或未當，宜各自言。」</span><span class="jiazhu">當，丁浪翻。</span>於是諸將爭功，紛紜不已。<span class="jiazhu">將，卽亮翻。</span>淮安王神通曰：<span class="yinhao">「臣舉兵關西，首應義旗，<span class="jiazhu">事見一百八十四卷隋恭帝義寧元年。</span>今房玄齡、杜如晦等專弄刀筆，功居臣上，臣竊不服。」</span>上曰：<span class="yinhao">「義旗初起，叔父雖首唱舉兵，蓋亦自營脫禍。及竇建德吞噬山東，叔父全軍覆沒；<span class="jiazhu">事見一百八十八卷武德二年。</span>劉黑闥再合餘燼，叔父望風奔北。<span class="jiazhu">事見一百八十九卷四年。</span>玄齡等運籌帷幄，坐安社稷，論功行賞，固宜居叔父之先。叔父，國之至親，朕誠無所愛，但不可以私恩濫與勳臣同賞耳！」</span>諸將乃相謂曰：<span class="yinhao">「陛下至公，雖淮安王尙無所私，吾儕何敢不安其分。」</span>遂皆悅服。<span class="jiazhu">儕，士皆翻。分，扶問翻。</span>房玄齡嘗言：<span class="yinhao">「秦府舊人未遷官者，皆嗟怨曰：『吾屬奉事左右，幾何年矣，今除官，返出前宮、齊府人之後。』」</span>上曰：<span class="yinhao">「王者至公無私，故能服天下之心。朕與卿輩日所衣食，皆取諸民者也。故設官分職，以爲民也，<span class="jiazhu">爲，于僞翻。</span>當擇賢才而用之，豈以新舊爲先後哉！必也新而賢，舊而不肖，安可捨新而取舊乎！今不論其賢不肖而直嗟怨，豈爲政之體乎！」</span></p>
<p class="em2 strong"><span class="yinwen">3</span>詔：<span class="yinhao">「民間不得妄立妖祠。<span class="jiazhu">妖，於驕翻。</span>自非卜筮正術，其餘雜占，悉從禁絕。」</span></p>
<p class="em2 strong"><span class="yinwen">4</span>上於弘文殿聚四部書二十萬卷，<span class="jiazhu">歐陽修曰：歷代盛衰，文章與時高下，然其變態百出，不可窮極，何其多也！自漢以來，史官列其名氏篇第，以爲六藝、七略，至唐始分爲四類，曰經、史、子、集，以甲、乙、丙、丁爲次，謂之四庫書，亦曰四部書。</span>置弘文館於殿側，<span class="jiazhu">《唐會要》：武德四年，於門下省置修文館，至九年三月，改爲弘文館。至其年九月，太宗卽位，於弘文殿聚四部書二十餘萬卷，於殿側置弘文館，貞觀三年移於納義門西。按閣本《太極宮圖》：弘文館在門下省東，而不載弘文殿。納義門在嘉德門之西。卽我朝之崇文館也，避宣祖諱，改<span class="yinhao">「弘」</span>爲<span class="yinhao">「崇」</span>。</span>精選天下文學之士虞世南、褚亮、姚思廉、歐陽詢、蔡允恭、蕭德言等，以本官兼學士，令更日宿直，聽朝之隙，引入內殿，講論前言往行，商榷政事，或至夜分乃罷。<span class="jiazhu">唐太宗以武定禍亂，出入行間，與之俱者，皆西北驍武之士。至天下旣定，精選弘文館學生，日夕與之議論商榷者，皆東南儒生也。然則欲守成者，捨儒何以哉！更，工衡翻。朝，直遙翻。行，下孟翻。榷，訖岳翻。</span>又取三品已上子孫充弘文館學士。<span class="jiaozhusup">【章：十二行本「士」作「生」；乙十一行本同；孔本同。】</span></p>
<p class="em2 strong"><span class="yinwen">5</span>冬，十月，丙辰朔，日有食之。</p>
<p class="em2 strong"><span class="yinwen">6</span>詔追封故太子建成爲息王，諡曰隱；齊王元吉爲剌<span class="jiaozhusup">【章：十二行本「剌」作「海陵」二字，「王」下有「諡曰剌」三字；乙十一行本同；孔本同；退齋校同。】</span>王，<span class="jiazhu">息，古國名。《諡法》：隱拂不成曰隱。不思忘愛曰剌；暴戾無親曰剌。諡，神至翻。剌，盧達翻。</span>以禮改葬。葬日，上哭之於宜秋門，甚哀。<span class="jiazhu">《太極宮圖》：宜秋門在千秋殿之西，百福門之東。</span>魏徵、王珪表請陪送至墓所，<span class="jiazhu">《考異》曰：《高祖實錄》、《建成元吉傳》：<span class="yinhao">「太宗踐阼，改葬加諡。」</span>《太宗實錄》及《本紀》皆不書葬月日，唯《唐曆》在此年十月。《貞觀政要》此表在二年。據此年七月魏徵爲諫議大夫，宣慰山東，王珪亦未爲黃門侍郎，葬建成、元吉恐在後，但別無年月日可附，今且從《唐曆》。</span>上許之，命宮府舊僚皆送葬。</p>
<p class="em2 strong"><span class="yinwen">7</span>癸亥，立皇子中山王承乾爲太子，生八年矣。<span class="jiazhu">生於承乾殿，因以名之。</span></p>
<p class="em2 strong"><span class="yinwen">8</span>庚辰，初定功臣實封有差。<span class="jiazhu">唐爵九等：一曰王，食邑萬戶，正一品；二曰嗣王、郡王，食邑五千戶，從一品；三曰國公，食邑三千戶，從一品；四曰開國郡公，食邑二千戶，正二品；五曰開國縣公，食邑千五百戶，從二品；六曰開國縣侯，食邑千戶，從三品；七曰開國縣伯，食邑七百戶，正四品上；八曰開國縣子，食邑五百戶，正五品上；九曰開國縣男，食邑三百戶，從五品上。凡封戶，三丁以上爲率，歲租三之一入于朝廷；食實封者，得眞戶分食諸州。</span></p>
<p class="em2 strong"><span class="yinwen">9</span>初，蕭瑀薦封德彝於上皇，上皇以爲中書令。及上卽位，瑀爲左僕射，德彝爲右僕射。議事已定，德彝數反<span class="jiaozhusup">【章：十二行本「反」下有「之」字；乙十一行本同；孔本同；張校同；退齋校同。】</span>於上前，<span class="jiazhu">瑀，音禹。射，寅謝翻。數，所角翻。</span>由是有隙。時房玄齡、杜如晦新用事，皆疏瑀而親德彝，<span class="jiazhu">太宗初政之時，以房、杜之賢，蕭瑀之直，而不相親，乃親封德彝者，蓋以瑀之疏直，難與共事於危疑之時，而封德彝之狡數，不與之親密，則不能得其情也。後之爲相者，其心無所權量，但曰親君子，遠小人，未有能濟者也。</span>瑀不能平，遂上封事論之，<span class="jiazhu">上，時掌翻。</span>辭指寥落，由是忤旨。<span class="jiazhu">忤，五故翻。</span>會瑀與陳叔達忿爭於上前，庚辰，瑀、叔達皆坐不敬，免官。<span class="jiazhu">《考異》曰：《舊傳》：<span class="yinhao">「太宗以玄齡等功高，由是忤旨，廢于家。俄拜少師，復爲左僕射，坐與叔達忿爭免。」</span>按《實錄》忿爭在作少師前，今從之。</span></p>
<p class="em2 strong"><span class="yinwen">10</span>甲申，民部尙書裴矩奏<span class="yinhao">「民遭突厥暴踐者，<span class="jiazhu">厥，九勿翻。踐，慈演翻。</span>請戶給絹一匹。」</span>上曰：<span class="yinhao">「朕以誠信御下，不欲虛有存恤之名而無其實，戶有大小，豈得雷同給賜乎！」</span>於是計口爲率。</p>
<p class="em2 strong"><span class="yinwen">11</span>初，上皇欲強宗室以鎭天下，故皇再從、三從弟<span class="jiazhu">同曾祖爲再從兄弟，同高祖爲三從兄弟。從，才用翻。</span>及兄弟之子，雖童孺皆爲王，王者數十人。<span class="jiazhu">封宗室爲郡王，見一百九十卷五年。</span>上從容問羣臣：<span class="yinhao">「徧封宗子，於天下利乎？」</span><span class="jiazhu">從，千容翻。</span>封德彝對曰：<span class="yinhao">「前世唯皇子及兄弟乃爲王，自餘非有大功，無爲王者。上皇敦睦九族，大封宗室，自兩漢以來未有如今之多者。爵命旣崇，多給力役，<span class="jiazhu">力役，蓋防閤、庶僕、白直之類。</span>恐非示天下以至公也！」</span>上曰：<span class="yinhao">「然。朕爲天子，所以養百姓也，豈可勞百姓以養己之宗族乎！」</span>十一月，庚寅，降宗室郡王皆爲縣公，惟有功者數人不降。</p>
<p class="em2 strong"><span class="yinwen">12</span>丙午，上與羣臣論止盜。或請重法以禁之，上哂之<span class="jiazhu">笑不壞顏爲哂。哂，式忍翻。</span>曰：<span class="yinhao">「民之所以爲盜者，由賦繁役重，官吏貪求，飢寒切身，故不暇顧廉恥耳。朕當去奢省費，<span class="jiazhu">去，羌呂翻。</span>輕傜薄賦，選用廉吏，使民衣食有餘，則自不爲盜，安用重法邪！」</span><span class="jiazhu">邪，音耶。</span>自是數年之後，海內升平，路不拾遺，外戶不閉，商旅野宿焉。</p>
<p class="em2 strong">上又嘗謂侍臣曰：<span class="yinhao">「君依於國，國依於民。刻民以奉君，猶割肉以充腹，腹飽而身斃，君富而國亡。故人君之患，不自外來，常由身出。夫欲盛則費廣，費廣則賦重，賦重則民愁，民愁則國危，國危則君喪矣。<span class="jiazhu">夫，音扶。喪，息浪翻。</span>朕常以此思之，故不敢縱欲也。」</span></p>
<p class="em2 strong"><span class="yinwen">13</span>十二月，己巳，益州大都督竇軌奏稱獠反，<span class="jiazhu">是年六月，廢大行臺，置大都督府。是後分諸州都督府爲上、中、下三等：大州都督從二品，長史從三品，司馬從四品；中州都督正三品，別駕正四品，長史正五品上，司馬正五品下；下州都督從三品，別駕、長史、司馬亦皆遞降一品。獠，魯皓翻。</span>請發兵討之。上曰：<span class="yinhao">「獠依阻山林，時出鼠竊，乃其常俗；牧守茍能撫以恩信，自然帥服，<span class="jiazhu">守，式又翻。帥，與率同。</span>安可輕動干戈，漁獵其民，比之禽獸，豈爲民父母之意邪！」</span><span class="jiazhu">邪，音耶。</span>竟不許。</p>
<p class="em2 strong"><span class="yinwen">14</span>上謂裴寂曰：<span class="yinhao">「比多上書言事者，<span class="jiazhu">比，毗志翻。</span>朕皆粘之屋壁，<span class="jiazhu">粘，女廉翻。</span>得出入省覽，<span class="jiazhu">省，悉景翻。</span>每思治道，或深夜方寢。公輩亦當恪勤職業，副朕此意。」</span></p>
<p class="em2 strong">上厲精求治，數引魏徵入臥內，訪以得失；<span class="jiazhu">治，直吏翻。數，所角翻；下者數同。</span>徵知無不言，上皆欣然嘉納。上遣使點兵，<span class="jiazhu">使，疏吏翻。</span>封德彝奏：<span class="yinhao">「中男雖未十八，其軀幹壯大者，亦可幷點。」</span><span class="jiazhu">唐制：民年十六爲中男，十八始成丁，二十一爲丁，充力役。</span>上從之。敕出，魏徵固執以爲不可，不肯署敕，<span class="jiazhu">按唐制，中書舍人則署敕。魏徵時爲諫議大夫，抑太宗亦使之連署邪？</span>至于數四。上怒，召而讓之曰：<span class="yinhao">「中男壯大者，乃姦民詐妄以避征役，取之何害，而卿固執至此！」</span>對曰：<span class="yinhao">「夫兵在御之得其道，不在衆多。陛下取其壯健，以道御之，足以無敵於天下，何必多取細弱以增虛數乎！且陛下每云：『吾以誠信御天下，欲使臣民皆無欺詐。』今卽位未幾，失信者數矣！」</span><span class="jiazhu">幾，居豈翻。數，所角翻。</span>上愕然曰：<span class="yinhao">「朕何爲失信？」</span>對曰：<span class="yinhao">「陛下初卽位，下詔云：『逋負官物，悉令蠲免。』<span class="jiazhu">蠲，圭淵翻。</span>有司以爲負秦府國司者，非官物，徵督如故。陛下以秦王升爲天子，國司之物，非官物而何！又曰：『關中免二年租調，關外給復一年。』旣而繼有敕云：『已役已輸者，以來年爲始。』散還之後，方復更徵，<span class="jiazhu">調，徒弔翻。給復，方目翻。方復，扶又翻；下復點同。言旣散還其已輸之物而復徵之。</span>百姓固已不能無怪。今旣徵得物，復點爲兵，何謂以來年爲始乎！又陛下所與共治天下者於守宰，<span class="jiazhu">治，直之翻。守，式又翻。</span>居常簡閱，咸以委之；至於點兵，獨疑其詐，豈所謂以誠信爲治乎！」</span><span class="jiazhu">治，直吏翻；下同。</span>上悅曰：<span class="yinhao">「曏者朕以卿固執，疑卿不達政事，今卿論國家大體，誠盡其精要。夫號令不信，則民不知所從，天下何由而治乎！<span class="jiazhu">夫，音扶。治，直吏翻；下同。</span>朕過深矣！」</span>乃不點中男，賜徵金甕一。</p>
<p class="em2 strong">上聞景州錄事參軍張玄素名，<span class="jiazhu">景州，漢平原郡鬲縣地，隋置弓高縣，屬觀州。唐平河北，分弓高置景州。上州錄事參軍，從七品上，掌勾稽省署抄目；錄事掌受事發辰，兼勾稽失。</span>召見，問以政道，對曰：<span class="yinhao">「隋主好自專庶務，<span class="jiazhu">好，呼到翻。</span>不任羣臣；羣臣恐懼，唯知稟受奉行而已，莫之敢違。以一人之智決天下之務，借使得失相半，乖謬已多，下諛上蔽，不亡何待！陛下誠能謹擇羣臣而分任以事，高拱穆清而考其成敗以施刑賞，何憂不治！又，臣觀隋末亂離，其欲爭天下者不過十餘人而已，其餘皆保鄕黨、全妻子，以待有道而歸之耳。乃知百姓好亂者亦鮮，但人主不能安之耳。」</span><span class="jiazhu">好，呼到翻。鮮，息善翻。</span>上善其言，擢爲侍御史。</p>
<p class="em2 strong">前幽州記室直中書省張蘊古上《大寶箴》，<span class="jiazhu">唐諸州無記室，唯王國有記室參軍，從六品上。蘊古蓋廬江王瑗督幽州時爲記室也。唐制，資序未至，以他官入省者爲直。上，時掌翻。</span>其略曰：<span class="yinhao">「聖人受命，拯溺亨屯，<span class="jiazhu">屯，陟倫翻。</span>故以一人治天下，不以天下奉一人。」</span>又曰：<span class="yinhao">「壯九重於內，所居不過容膝；<span class="jiazhu">治，直之翻。重，直龍翻。</span>彼昏不知，瑤其臺而瓊其室。羅八珍於前，所食不過適口；<span class="jiazhu">《周禮》：膳夫，珍用八物。《註》云：珍，謂淳熬、淳毋、炮豚、炮牂、擣珍、漬、熬、肝膋也。淳，之純翻。毋，莫胡翻，一音武由翻。牂，作郎翻。膋，力彫翻。</span>惟狂罔念，丘其糟而池其酒。」</span>又曰：<span class="yinhao">「勿沒沒而闇，勿察察而明，雖冕旒蔽目而視於未形，雖黈纊塞耳而聽於無聲。」</span><span class="jiazhu">冕而前旒，所以蔽明。黈纊充耳，所以塞聰。師古曰：以黃緜爲圜，用兩組掛之於冕，垂兩耳旁，示不外聽也。黈，他口翻。塞，悉則翻。</span>上嘉之，賜以束帛，<span class="jiazhu">唐制：凡賜十段，其率絹三匹，布三端，綿四屯；若雜綵十段，則絲布二四，紬二匹，綾二匹，縵四匹；若賜蕃客錦綵，率十段，則錦一張，綾二匹，縵四匹，綿四屯；凡時服稱一具者全給之，一副者減給之。正冬之會，稱賜束帛有差者，五品已上五匹，六品已下二匹；命婦視其夫、子。</span>除大理丞。<span class="jiazhu">大理丞，正六品，掌分判寺事。</span></p>
<p class="em2 strong"><span class="yinwen">15</span>上召傅奕，賜之食，謂曰：<span class="yinhao">「汝前所奏，幾爲吾禍。<span class="jiazhu">事見上卷是年六月。幾，居依翻。</span>然凡有天變，卿宜盡言皆如此，勿以前事爲懲也。」</span>上嘗謂奕曰：<span class="yinhao">「佛之爲敎，玄妙可師，卿何獨不悟其理？」</span>對曰：<span class="yinhao">「佛乃胡中桀黠，<span class="jiazhu">黠，戶八翻。</span>誑耀彼土。中國邪僻之人，取莊、老玄談，飾以妖幻之語，用欺愚俗，無益於民，有害於國，臣非不悟，鄙不學也。」</span>上頗然之。</p>
<p class="em2 strong"><span class="yinwen">16</span>上患吏多受賕，<span class="jiazhu">枉法受賂曰賕。賕，音求。</span>密使左右試賂之。有司門令史受絹一匹，<span class="jiazhu">司門郎，屬刑部，掌天下門關出入往來之籍賦而審其政，有令史六人。《唐令》，布帛皆闊尺八寸長四丈爲匹。</span>上欲殺之，民部尙書裴矩諫曰：<span class="yinhao">「爲吏受賂，罪誠當死；但陛下使人遺之而受，<span class="jiazhu">遺，于季翻。</span>乃陷人於法也，恐非所謂『道之以德，齊之以禮。』」</span><span class="jiazhu">引《論語》孔子之言。道，讀曰導。</span>上悅，召文武五品已上告之曰：<span class="yinhao">「裴矩能當官力爭，不爲面從，儻每事皆然，何憂不治！」</span><span class="jiazhu">治，直吏翻。</span></p>
<p class="margin2">臣光曰：古人有言：君明臣直。裴矩佞於隋而忠於唐，非其性之有變也；君惡聞其過，則忠化爲佞，君樂聞直言，則佞化爲忠。<span class="jiazhu">惡，烏路翻。樂，音洛。</span>是知君者表也，臣者景也，表動則景隨矣。</p>
<p class="em2 strong"><span class="yinwen">17</span>是歲，進皇子長沙郡王恪爲漢王、宜陽郡王祐爲楚王。</p>
<p class="em2 strong"><span class="yinwen">18</span>新羅、百濟、高麗三國有宿仇，<span class="jiazhu">《北史》曰：新羅本辰韓種，在高麗東南，亦曰秦韓，相傳秦世亡人避役，來適馬韓，割東界居之，故名秦韓。始有六國，稍分爲十二，新羅其一也。或稱魏毌丘儉破高麗，奔沃沮，後復國，其留者爲新羅，兼有沃沮、不耐、韓、濊之地。其王本百濟人，自海逃入新羅，遂王其國，附庸百濟；後致強盛，因與百濟爲敵。百濟伐高麗，來請救，悉兵往破之。自是相攻不置，後獲百濟王，殺之，滋結怨。麗，力知翻。</span>迭相攻擊；上遣國子助敎朱子奢往諭指，<span class="jiazhu">晉武帝咸寧四年立國子學，置祭酒、博士各一人，助敎十五人，以敎生徒。孝武太元十年，損助敎爲十人。唐助敎五人，從六品上，掌佐博士分經敎授。</span>三國皆上表謝罪。<span class="jiazhu">上，時掌翻。</span></p>
<h5><span class="section" id="title-4"><span data-head-description="" data-head-level="h3" data-head-title="太宗文武大聖大廣孝皇帝上之上">太宗文武大聖大廣孝皇帝上之上</span></span></h5>
<p><span class="jiazhu">諱世民，高祖次子也。帝初諡文皇帝，廟號太宗；咸亨五年，追諡太宗文武聖皇帝；天寶八載，追尊太宗文武大聖皇帝；十三載，又加尊太宗文武大聖大廣孝皇帝。</span></p>
<p class="strong"><span class="section" id="title-5"><span data-head-description="太宗文武大聖大廣孝皇帝上之上" data-head-level="h4" data-head-title="貞觀元年">貞觀元年</span></span><span class="biaozhusup" data-rel="（丁亥、六二七年）"></span><span class="jiazhu">觀，古玩翻。</span></p>
<p class="em2 strong"><span class="yinwen">1</span>春，正月，乙酉，改元。</p>
<p class="em2 strong"><span class="yinwen">2</span>丁亥，上宴羣臣，奏《秦王破陳樂》，<span class="jiazhu">陳，讀曰陣。《新志》：太宗爲秦王，破劉武周，軍中相與作《秦王破陳樂曲》。</span>上曰：<span class="yinhao">「朕昔受委專征，民間遂有此曲，雖非文德之雍容，然功業由茲而成，不敢忘本。」</span>封德彝曰：<span class="yinhao">「陛下以神武平海內，豈文德之足比。」</span>上曰：<span class="yinhao">「戡亂以武，守成以文，文武之用，各隨其時。卿謂文不及武，斯言過矣！」</span>德彝頓首謝。</p>
<p class="em2 strong"><span class="yinwen">3</span>己亥，制：<span class="yinhao">「自今中書、門下及三品以上入閤議事，皆命諫官隨之，有失輒諫。」</span><span class="jiazhu">程大昌曰：唐西內太極殿，卽朔望受朝之所，蓋正殿也。太極之北有兩儀殿，卽常日視朝之所。太極殿兩廡有東西二上閤，則是兩閤皆有門可入，已又可轉北而入兩儀也。此太宗時入閤之制也。至高宗以後，多居東內，御宣政前殿，則謂之衙，衙有仗；御紫宸便殿，則謂之入閤。其不御宣政前殿而御紫宸也，乃自正衙喚仗，由閤門而入，百官候朝于衙者，因隨而入見，謂之入閤。</span></p>
<p class="em2 strong"><span class="yinwen">4</span>上命吏部尙書長孫無忌等與學士、法官更議定律令，<span class="jiazhu">長，知兩翻。</span>寬絞刑五十條爲斷右趾，<span class="jiazhu">斷，丁管翻。</span>上猶嫌其慘，曰：<span class="yinhao">「肉刑之廢已久，宜有以易之。」</span>蜀王法曹參軍裴弘獻<span class="jiazhu">唐制，諸王有功、倉、戶、兵、騎、法、士等七曹參軍，正七品上。</span>請改爲加役流，徙三千里，居作三年；詔從之。<span class="jiazhu">《考異》曰：《新》、《舊·刑法志》皆云<span class="yinhao">「居作二年」</span>。今從王溥《會要》。</span></p>
<p class="em2 strong"><span class="yinwen">5</span>上以兵部郎中戴冑忠清公直，<span class="jiazhu">兵部郎中，掌判帳及天下武官之階品、衞府之名數。</span>擢爲大理少卿。<span class="jiazhu">少，始照翻。</span>上以選人多詐冒資蔭，敕令自首，不首者死。<span class="jiazhu">選，息絹翻；下同。首，手又翻。</span>未幾，有詐冒事覺者，<span class="jiazhu">幾，居豈翻。</span>上欲殺之。冑奏：<span class="yinhao">「據法應流。」</span>上怒曰：<span class="yinhao">「卿欲守法而使朕失信乎？」</span>對曰：<span class="yinhao">「敕者出於一時之喜怒，法者國家所以布大信於天下也。陛下忿選人之多詐，故欲殺之，而旣知其不可，復斷之以法，<span class="jiazhu">斷，丁亂翻。</span>此乃忍小忿而存大信也。」</span>上曰：<span class="yinhao">「卿能執法，朕復何憂！」</span><span class="jiazhu">復，扶又翻；下不復、朕復、何復同。</span>冑前後犯顏執法，言如涌泉，上皆從之，天下無冤獄。</p>
<p class="em2 strong"><span class="yinwen">6</span>上令封德彝舉賢，久無所舉。上詰之，<span class="jiazhu">詰，去吉翻。</span>對曰：<span class="yinhao">「非不盡心，但於今未有奇才耳！」</span>上曰：<span class="yinhao">「君子用人如器，各取所長，古之致治者，豈借才於異代乎？<span class="jiazhu">治，直吏翻。</span>正患己不能知，安可誣一世之人！」</span>德彝慚而退。</p>
<p class="em2 strong">御史大夫杜淹奏<span class="yinhao">「諸司文案恐有稽失，請令御史就司檢校。」</span>上以問封德彝，對曰：<span class="yinhao">「設官分職，各有所司。果有愆違，御史自應糾舉；若徧歷諸司，搜擿疵纇，<span class="jiazhu">擿，他狄翻。纇，盧對翻。</span>太爲煩碎。」</span>淹默然。上問淹：<span class="yinhao">「何故不復論執？」</span>對曰：<span class="yinhao">「天下之務，當盡至公，善則從之，德彝所言，眞得大體，臣誠心服，不敢遂非。」</span>上悅曰：<span class="yinhao">「公等各能如是，朕復何憂！」</span></p>
<p class="em2 strong"><span class="yinwen">7</span>右驍衞大將軍長孫順德受人餽絹，事覺，<span class="jiazhu">長，知兩翻。驍，堅堯翻。</span>上曰：<span class="yinhao">「順德果能有益國家，朕與之共有府庫耳，何至貪冒如是乎！」</span><span class="jiazhu">冒，莫北翻。</span>猶惜其有功，不之罪，但於殿庭賜絹數十匹。大理少卿胡演曰：<span class="yinhao">「順德枉法受財，罪不可赦，柰何復賜之絹？」</span>上曰：<span class="yinhao">「彼有人性，得絹之辱，甚於受刑；如不知愧，一禽獸耳，殺之何益！」</span></p>
<p class="em2 strong"><span class="yinwen">8</span>辛丑，天節將軍燕郡王李藝據涇州反。<span class="jiazhu">宜州道爲天節軍，置將軍一人。燕，因肩翻。</span></p>
<p class="em2 strong">藝之初入朝也，<span class="jiazhu">武德五年，藝引兵與太子建成會討劉黑闥，遂入朝。朝，直遙翻。</span>恃功驕倨，秦王左右至其營，藝無故毆之。<span class="jiazhu">毆，烏口翻。</span>上皇怒，收藝繫獄，旣而釋之。上卽位，藝內不自安。曹州妖巫李五戒<span class="jiazhu">妖，於驕翻。</span>謂藝曰：<span class="yinhao">「王貴色已發！」</span>勸之反。藝乃詐稱奉密敕，勒兵入朝。遂引兵至豳州，豳州治中趙慈皓馳出謁之，<span class="jiazhu">諸州治中，卽別駕。</span>藝入據豳州，詔吏部尙書長孫無忌等爲行軍總管以討之。<span class="jiazhu">長，知兩翻。</span>趙慈皓聞官軍將至，密與統軍楊岌圖之，<span class="jiazhu">岌，魚及翻。</span>事洩，藝囚慈皓。岌在城外覺變，勒兵攻之，藝衆潰，棄妻子，將奔突厥。至烏氏，<span class="jiazhu">厥，九勿翻。漢烏氏縣屬安定郡，故城在彈箏峽東。氏，音支。</span>左右斬之，傳首長安。弟壽，爲利州都督，亦坐誅。</p>
<p class="em2 strong"><span class="yinwen">9</span>初，隋末喪亂，<span class="jiazhu">喪，息浪翻。</span>豪桀並起，擁衆據地，自相雄長；唐興，相帥來歸，上皇爲之割置州縣以寵祿之，<span class="jiazhu">帥，讀曰率。長，知兩翻。爲，于僞翻。</span>由是州縣之數，倍於開皇、大業之間。上以民少吏多，思革其弊；<span class="jiazhu">少，詩沼翻。</span>二月，命大加倂省，因山川形便，分爲十道：一曰關內，二曰河南，三曰河東，四曰河北，五曰山南，六曰隴右，七曰淮南，八曰江南，九曰劍南，十曰嶺南。<span class="jiazhu">京兆、同、華、商、岐、邠、隴、涇、原、寧、慶、鄜、坊、丹、延、靈、會、鹽、夏、綏、銀、豐、勝爲關內道。洛、汝、陝、虢、鄭、滑、許、潁、陳、蔡、汴、宋、亳、徐、濠、宿、鄆、齊、曹、濮、青、淄、登、萊、棣、兗、海、沂、密爲河南道。蒲、晉、絳、汾、隰、幷、南汾、遼、沁、嵐、石、忻、代、朔、蔚、澤、潞爲河東道。懷、孟、魏、博、相、衞、澶、貝、邢、洺、磁、恆、冀、深、趙、滄、景、德、易、定、幽、涿、瀛、莫、燕、檀、營、平爲河北道。荊、峽、歸、夔、澧、朗、忠、涪、萬、襄、唐、隨、鄧、均、房、郢、復、金、梁、洋、利、鳳、興、成、扶、文、壁、巴、蓬、通、開、隆、果、渠爲山南道。秦、渭、河、鄯、蘭、階、洮、岷、廓、疊、宕、涼、瓜、沙、甘、肅爲隴右道。楊、楚、滁、和、壽、廬、舒、光、蘄、黃、安、申爲淮南道。潤、常、蘇、湖、杭、睦、越、衢、婺、括、台、福、建、泉、宣、歙、池、洪、江、鄂、岳、饒、信、虔、吉、袁、撫、潭、衡、永、道、郴、邵、黔、辰、夷、思、僰爲江南道。益、嘉、眉、邛、簡、資、巂、雅、南會、翼、維、松、姚、恭、戎、梓、遂、綿、劍、合、龍、普、渝、陵、榮、瀘爲劍南道。廣、番、循、潮、南康、瀧、端、新、封、南宕、春、羅、南石、高、南合、崖、振、邕、南方、南簡、淳、欽、南尹、象、藤、桂、梧、賀、連、南昆、靜、樂、南恭、融、容、牢、南林、南扶、南越、南義、交、陸、峯、愛、南德爲嶺南道。</span></p>
<p class="em2 strong"><span class="yinwen">10</span>三月，癸巳，皇后帥內外命婦親蠶。<span class="jiazhu">內命婦，宮內女官，自貴妃至侍巾，亦分各品。外命婦有六：王、嗣王、郡王之母、妻爲妃，一品之國公母、妻爲國夫人，三品以上母、妻爲郡夫人，四品母、妻爲郡君，五品母、妻爲縣君，勳官四品有封者，母、妻爲鄕君。凡外命婦朝參，視夫、子之品。唐制，皇后以季春吉巳享先蠶，遂以親桑。《輿服志》：皇后親蠶，服鞠衣，黃羅爲之。帥，讀曰率。</span></p>
<p class="em2 strong"><span class="yinwen">11</span>閏月，癸丑朔，日有食之。</p>
<p class="em2 strong"><span class="yinwen">12</span>壬申，上謂太子少師蕭瑀曰：<span class="yinhao">「朕少好弓矢，<span class="jiazhu">少，詩照翻。瑀，音禹。好，呼到翻。</span>得良弓十數，自謂無以加，近以示弓工，乃曰『皆非良好』。朕問其故，工曰：『木心不直，則脈理皆邪，弓雖勁而發矢不直。』朕始寤曏者辨之未精也。朕以弓矢定四方，識之猶未能盡，況天下之務，其能徧知乎！」</span>乃命京官五品以上<span class="jiazhu">京官，卽在京職事官也。</span>更宿中書內省，<span class="jiazhu">更，工衡翻。</span>數延見，問以民間疾苦，政事得失。<span class="jiazhu">數，所角翻；下數與同。</span></p>
<p class="em2 strong"><span class="yinwen">13</span>涼州都督長樂王幼良，性粗暴，<span class="jiazhu">樂，音洛。</span>左右百餘人，皆無賴子弟，侵暴百姓；又與羌、胡互市。或告幼良有異志，上遣中書令宇文士及馳驛代之，幷按其事。左右懼，謀劫幼良入北虜，又欲殺士及據有河西。復有告其謀者，<span class="jiazhu">復，扶又翻；下汗復、復與同。</span>夏，四月，癸巳，賜幼良死。</p>
<p class="em2 strong"><span class="yinwen">14</span>五月，苑君璋帥衆來降。<span class="jiazhu">帥，讀曰率。降，戶江翻；下同。</span>初，君璋引突厥陷馬邑，殺高滿政，<span class="jiazhu">事見一百九十卷高祖武德六年。厥，九勿翻。</span>退保恆安。<span class="jiazhu">隋朔州雲內縣之恆安鎭，卽後魏所都之平城也，唐後置雲州及雲中縣。恆，戶登翻。</span>其衆皆中國人，多棄君璋來降。君璋懼，亦降，請捍北邊以贖罪，上皇許之。君璋請約契，上皇使鴈門人元普賜之金券。<span class="jiazhu">鴈門縣帶代州，漢廣武縣地。</span>頡利可汗復遣人招之，<span class="jiazhu">頡，奚結翻。可，從刊入聲。汗，音寒。</span>君璋猶豫未決，恆安人郭子威說君璋以<span class="yinhao">「恆安地險城堅，<span class="jiazhu">說，輸芮翻。</span>突厥方強，且當倚之以觀變，未可束手於人。」</span>君璋乃執元普送突厥，復與之合，數與突厥入寇。<span class="jiazhu">數，所角翻。</span>至是，見頡利政亂，知其不足恃，遂帥衆來降。<span class="jiazhu">苑君璋與劉武周同起，至是始降。</span>上以君璋爲隰州都督、芮國公。<span class="jiazhu">芮，古國名。</span></p>
<p class="em2 strong"><span class="yinwen">15</span>有上書請去佞臣者，<span class="jiazhu">上，時掌翻。去，羌呂翻。</span>上問：<span class="yinhao">「佞臣爲誰？」</span>對曰：<span class="yinhao">「臣居草澤，不能的知其人，願陛下與羣臣言，或陽怒以試之，彼執理不屈者，直臣也，畏威順旨者，佞臣也。」</span>上曰：<span class="yinhao">「君，源也；臣，流也；濁其源而求其流之清，不可得矣。君自爲詐，何以責臣下之直乎！朕方以至誠治天下，見前世帝王好以權譎小數接其臣下者，常竊恥之。<span class="jiazhu">治，直之翻。好，呼到翻。譎，古穴翻。</span>卿策雖善，朕不取也。」</span></p>
<p class="em2 strong"><span class="yinwen">16</span>六月，辛巳，右僕射密明公封德彝薨。<span class="jiazhu">《諡法》，思慮果遠曰明。《註》云：自任近乎專。</span></p>
<p class="em2 strong"><span class="yinwen">17</span>壬辰，復以太子少師蕭瑀爲左僕射。<span class="jiazhu">蕭瑀去年免官。復，扶又翻；下弟復同。少，始照翻。瑀，音禹。</span></p>
<p class="em2 strong"><span class="yinwen">18</span>戊申，上與侍臣論周、秦脩短，蕭瑀對曰：<span class="yinhao">「紂爲不道，武王征之。周及六國無罪，始皇滅之。得天下雖同，人心則異。」</span>上曰：<span class="yinhao">「公知其一，未知其二。周得天下，增脩仁義；秦得天下，益尙詐力：此脩短之所以殊也。蓋取之或可以逆得，守之不可以不順故也。」</span>瑀謝不及。</p>
<p class="em2 strong"><span class="yinwen">19</span>山東大旱，詔所在賑恤，無出今年租賦。<span class="jiazhu">賑，忍津翻。</span></p>
<p class="em2 strong"><span class="yinwen">20</span>秋，七月，壬子，以吏部尙書長孫無忌爲右僕射。無忌與上爲布衣交，加以外戚，有佐命功，<span class="jiazhu">無忌，皇后之兄，以佐誅建成、元吉爲功。長，知兩翻。</span>上委以腹心，其禮遇羣臣莫及，欲用爲宰相者數矣。<span class="jiazhu">歐陽修曰：唐因隋制，以三省之長，尙書令、侍中、中書令共議國政，此宰相職也。後以太宗爲尙書令，臣下避不敢居其職，由是僕射爲尙書省長官，與侍中、中書令號爲宰相。其品位旣崇，不欲輕以授人，故常以他官居宰相職而假以他名，如杜淹以吏部尙書參議朝政，魏徵以祕書監參預朝政，或曰參議得失、參知政事之類，其名非一，皆宰相職也。數，所角翻。</span>文德皇后固請曰：<span class="yinhao">「妾備位椒房，家之貴寵極矣，誠不願兄弟復執國政。呂、霍、上官，可爲切骨之戒，幸陛下矜察！」</span>上不聽，卒用之。<span class="jiazhu">卒，子恤翻。</span></p>
<p class="em2 strong"><span class="yinwen">21</span>初，突厥性淳厚，政令質略。頡利可汗得華人趙德言，委用之。<span class="jiazhu">厥，九勿翻。頡，奚結翻。可，從刊入聲。汗，音寒。華人，謂中國人也。華，讀如字。</span>德言專其威福，多變更舊俗，政令煩苛，國人始不悅。頡利又好信任諸胡而疏突厥，胡人貪冒，多反覆，兵革歲動；<span class="jiazhu">數興兵討其反覆者，故無寧歲。更，工衡翻。好，呼到翻。冒，莫北翻。</span>會大雪，深數尺，<span class="jiazhu">深，式鴆翻。</span>雜畜多死，連年饑饉，民皆凍餒。頡利用度不給，重斂諸部，<span class="jiazhu">畜，許救翻。斂，力贍翻。</span>由是內外離怨，諸部多叛，兵浸弱。言事者多請擊之，上以問蕭瑀、長孫無忌<span class="jiazhu">瑀，音禹。長，知兩翻。</span>曰：<span class="yinhao">「頡利君臣昏虐，危亡可必。今擊之，則新與之盟；不擊，恐失機會；如何而可？」</span>瑀請擊之。無忌對曰：<span class="yinhao">「虜不犯塞而棄信勞民，非王者之師也。」</span>上乃止。</p>
<p class="em2 strong"><span class="yinwen">22</span>上問公卿以享國久長之策，蕭瑀言：<span class="yinhao">「三代封建而久長，秦孤立而速亡。」</span>上以爲然，於是始有封建之議。</p>
<p class="em2 strong"><span class="yinwen">23</span>黃門侍郎王珪有密奏，附侍中高士廉，寢而不言。上聞之，八月，戊戌，出士廉爲安州大都督。</p>
<p class="em2 strong"><span class="yinwen">24</span>九月，庚戌朔，日有食之。</p>
<p class="em2 strong"><span class="yinwen">25</span>辛酉，中書令宇文士及罷爲殿中監，御史大夫杜淹參豫朝政。<span class="jiazhu">朝，直遙翻。《考異》曰：《實錄》云<span class="yinhao">「杜淹署位」</span>，不知所謂署位何也，今從《新書·宰相表》。是時宰相無定名，或云參預朝政，或云參知機務之類甚衆，不知其入銜否也。如李靖<span class="yinhao">「三兩日一至門下、中書平章政事」</span>，魏徵<span class="yinhao">「朝章國典，參議得失」</span>之類，則決不入銜矣。</span>他官參豫政事自此始。</p>
<p class="em2 strong">淹薦刑部員外郎邸懷道，<span class="jiazhu">刑部郎，掌貳尙書、侍郎，舉其典憲，而辯其輕重。邸，丁禮翻，姓也；後魏有邸珍。</span><span class="jiaozhusup">【嚴：「邸」改「郅」。】</span>上問其行能，<span class="jiazhu">行，下孟翻。</span>對曰：<span class="yinhao">「煬帝將幸江都，召百官問行留之計，懷道爲吏部主事，<span class="jiazhu">唐承隋制，尙書諸司皆有主事，從九品上。</span>獨言不可。臣親見之。」</span>上曰：<span class="yinhao">「卿稱懷道爲是，何爲自不正諫？」</span>對曰：<span class="yinhao">「臣爾時不居重任，又知諫不從，徒死無益。」</span>上曰：<span class="yinhao">「卿知煬帝不可諫，何爲立其朝？旣立其朝，何得不諫？卿仕隋，容可云位卑；後仕王世充，尊顯矣，何得亦不諫？」</span>對曰：<span class="yinhao">「臣於世充非不諫，但不從耳。」</span>上曰：<span class="yinhao">「世充若賢而納諫，不應亡國；若暴而拒諫，卿何得免禍？」</span>淹不能對。上曰：<span class="yinhao">「今日可謂尊任矣，可以諫未？」</span>對曰：<span class="yinhao">「願盡死。」</span>上笑。</p>
<p class="em2 strong"><span class="yinwen">26</span>辛未，幽州都督王君廓謀叛，道死。</p>
<p class="em2 strong">君廓在州，驕縱多不法，徵入朝。<span class="jiazhu">朝，直遙翻；下同。</span>長史李玄道，房玄齡從甥也，<span class="jiazhu">從，才用翻。</span>憑君廓附書。君廓私發之，不識草書，疑其告己罪；行至渭南，<span class="jiazhu">後魏於新豐、鄭縣之間置渭南郡，隋廢郡爲縣，屬京兆尹，在長安東一百一十五里。</span>殺驛吏而逃，將奔突厥，<span class="jiazhu">厥，九勿翻。</span>爲野人所殺。</p>
<p class="em2 strong"><span class="yinwen">27</span>嶺南酋長馮盎、談殿等迭相攻擊，<span class="jiazhu">談，姓；殿，名。《姓譜》：《蜀錄》云：晉有征東將軍談巴。酋，慈由翻。長，知兩翻。</span>久未入朝，<span class="jiazhu">朝，直遙翻。</span>諸州奏稱盎反，前後以十數；上命將軍藺謩等發江、嶺數十州兵討之。魏徵諫曰：<span class="yinhao">「中國初定，嶺南瘴癘險遠，不可以宿大兵。且盎反狀未成，未宜動衆。」</span>上曰：<span class="yinhao">「告者道路不絕，何云反狀未成？」</span>對曰：<span class="yinhao">「盎若反，必分兵據險，攻掠州縣。今告者已數年，而兵不出境，此不反明矣。諸州旣疑其反，陛下又不遣使鎭撫，<span class="jiazhu">使，疏吏翻；下同。</span>彼畏死，故不敢入朝。若遣信臣示以至誠，彼善於免禍，可不煩兵而服。」</span>上乃罷兵。冬，十月，乙酉，遣員外散騎侍郎李公掩持節慰諭之。<span class="jiazhu">散，悉亶翻。騎，奇寄翻。《考異》曰：《魏文貞公故事》作<span class="yinhao">「李公淹」</span>，又有前蒲州刺史韋叔諧偕行。今從《實錄》。</span>盎遣其子智戴隨使者入朝。上曰：<span class="yinhao">「魏徵令我發一介之使，而嶺表遂安，<span class="jiazhu">使，疏吏翻。朝，直遙翻。</span>勝十萬之師，不可不賞。」</span>賜徵絹五百匹。</p>
<p class="em2 strong"><span class="yinwen">28</span>十二月，壬午，左僕射蕭瑀坐事免。<span class="jiazhu">瑀，音禹。</span></p>
<p class="em2 strong"><span class="yinwen">29</span>戊申，利州都督<span class="jiaozhusup">【章：十二行本「督」下有「義安王」三字；乙十一行本同；孔本同；張校同。】</span>李孝常等謀反，伏誅。</p>
<p class="em2 strong">孝常因入朝，留京師，與右武衞將軍劉德裕及其甥統軍元弘善、監門將軍長孫安業互說符命，謀以宿衞兵作亂。<span class="jiazhu">監，工銜翻。長，知兩翻。</span>安業，皇后之異母兄也，嗜酒無賴；父晟卒，<span class="jiazhu">卒，子恤翻。</span>弟無忌及后並幼，安業斥還舅氏。<span class="jiazhu">高士廉，無忌及后之舅也。</span>及上卽位，后不以舊怨爲意，恩禮甚厚。及反事覺，后涕泣爲之固請曰：<span class="jiazhu">泣爲，于僞翻。</span><span class="yinhao">「安業罪誠當萬死。然不慈於妾，天下知之；今寘以極刑，人必謂妾所爲，恐亦爲聖朝之累。」</span><span class="jiazhu">累，力瑞翻。</span>由是得減死，流巂州。<span class="jiazhu">巂，音髓。</span></p>
<p class="em2 strong"><span class="yinwen">30</span>或告右丞魏徵私其親戚，上使御史大夫溫彥博按之，無狀。<span class="jiazhu">言無其事狀。</span>彥博言於上曰：<span class="yinhao">「徵不存形迹，遠避嫌疑，<span class="jiazhu">遠，于願翻。</span>心雖無私，亦有可責。」</span>上令彥博讓徵，且曰：<span class="yinhao">「自今宜存形迹。」</span>他日，徵入見，<span class="jiazhu">見，賢遍翻；下進見同。</span>言於上曰：<span class="yinhao">「臣聞君臣同體，宜相與盡誠；若上下俱存形迹，則國之興喪尙未可知，<span class="jiazhu">喪，息浪翻。</span>臣不敢奉詔。」</span>上瞿然曰：<span class="yinhao">「吾已悔之。」</span><span class="jiazhu">瞿，九遇翻。</span>徵再拜曰：<span class="yinhao">「臣幸得奉事陛下，願使臣爲良臣，勿爲忠臣。」</span>上曰：<span class="yinhao">「忠、良有以異乎？」</span>對曰：<span class="yinhao">「稷、契、皋陶，君臣協心，俱享尊榮，所謂良臣。<span class="jiazhu">契，息列翻。陶，音遙。</span>龍逄、比干，面折廷爭，身誅國亡，所謂忠臣。」</span><span class="jiazhu">逄，皮江翻。折，之舌翻。爭，讀曰諍。</span>上悅，賜絹五百匹。</p>
<p class="em2 strong">上神采英毅，羣臣進見者，皆失舉措；上知之，每見人奏事，必假以辭色，冀聞規諫。嘗謂公卿曰：<span class="yinhao">「人欲自見其形，必資明鏡；君欲自知其過，必待忠臣。茍其君愎諫自賢，<span class="jiazhu">愎，符逼翻。</span>其臣阿諛順旨，君旣失國，臣豈能獨全！如虞世基等諂事煬帝以保富貴，煬帝旣弒，世基等亦誅。<span class="jiazhu">事見一百八十五卷高祖武德元年。</span>公輩宜用此爲戒，事有得失，毋惜盡言！」</span></p>
<p class="em2 strong"><span class="yinwen">31</span>或上言秦府舊兵，宜盡除武職，追入宿衞。<span class="jiazhu">上，時掌翻。</span>上謂之曰：<span class="yinhao">「朕以天下爲家，惟賢是與，豈舊兵之外皆無可信者乎！汝之此意，非所以廣朕德於天下也。」</span></p>
<p class="em2 strong"><span class="yinwen">32</span>上謂公卿曰：<span class="yinhao">「昔禹鑿山治水而民無謗讟者，與人同利故也。<span class="jiazhu">治，直之翻。</span>秦始皇營宮室而人怨叛者，病人以利己故也。夫靡麗珍奇，固人之所欲，<span class="jiazhu">夫，音扶。</span>若縱之不已，則危亡立至。朕欲營一殿，材用已具，鑒秦而止。王公已下，宜體朕此意。」</span>由是二十年間，風俗素朴，衣無錦繡，公私富給。</p>
<p class="em2 strong"><span class="yinwen">33</span>上謂黃門侍郎王珪曰：<span class="yinhao">「國家本置中書、門下以相檢察，中書詔敕或有差失，則門下當行駮正。<span class="jiazhu">中書出命，門下審駮。按唐制，凡詔旨制敕，璽書册命，皆中書舍人起草進畫，旣下，則署行而過門下省，有不便者，塗竄而奏還，謂之塗歸。駮，北角翻。</span>人心所見，互有不同，茍論難往來，務求至當，<span class="jiazhu">難，乃旦翻。當，丁悢翻。</span>捨己從人，亦復何傷！比來或護己之短，遂成怨隙，<span class="jiazhu">復，扶又翻。比，毗至翻。</span>或茍避私怨，知非不正，<span class="jiazhu">言知其非而不加駮正也。</span>順一人之顏情，爲兆民之深患，此乃亡國之政也。煬帝之世，內外庶官，務相順從，當是之時，皆自謂有智，禍不及身。及天下大亂，家國兩亡，雖其間萬一有得免者，亦爲時論所貶，終古不磨。卿曹各當徇公忘私，勿雷同也！」</span></p>
<p class="em2 strong"><span class="yinwen">34</span>上謂侍臣曰：<span class="yinhao">「吾聞西域賈胡得美珠，剖身以藏之，<span class="jiazhu">賈，音古。</span>有諸？」</span>侍臣曰：<span class="yinhao">「有之。」</span>上曰：<span class="yinhao">「人皆知<span class="jiaozhusup">【章：十二行本「知」下有「笑」字；乙十一行本同；張校同，云無註本亦無。】</span>彼之愛珠而不愛其身也；吏受賕抵法，與帝王徇奢欲而亡國者，何以異於彼胡之可笑邪！」</span><span class="jiazhu">賕，音求。邪，音耶。</span>魏徵曰：<span class="yinhao">「昔魯哀公謂孔子曰：『人有好忘者，徙宅而忘其妻。』孔子曰：『又有甚者，桀、紂乃忘其身。』亦猶是也。」</span><span class="jiazhu">好，呼到翻。忘，巫放翻。</span>上曰：<span class="yinhao">「然。朕與公輩宜戮力相輔，庶免爲人所笑也！」</span></p>
<p class="em2 strong"><span class="yinwen">35</span>青州有謀反者，州縣逮捕支黨，收繫滿獄，詔殿中侍御史安喜崔仁師覆按之。<span class="jiazhu">曹魏時，蘭臺遣御史二人居殿中，伺察姦非，遂稱殿中侍御史；唐從七品下，掌朝廷供奉之儀式。安喜縣，屬定州，漢爲盧奴、安險二縣地，章帝改爲安喜，慕容垂改安喜爲不連，後魏復曰安喜；後齊廢盧奴縣入安喜，隋改曰鮮虞，唐復曰安喜。</span>仁師至，悉脫去杻械，<span class="jiazhu">去，羌呂翻。杻，女九翻。</span>與飲食湯沐，寬慰之，止坐其魁首十餘人，餘皆釋之。還報，敕使將往決之。<span class="jiazhu">此時敕使非官，官凡奉敕出使者則謂之敕使。使，疏吏翻。</span>大理少卿孫伏伽謂仁師曰：<span class="yinhao">「足下平反者多，<span class="jiazhu">少，始照翻。反，音翻。</span>人情誰不貪生，恐見徒侶得免，未肯甘心，深爲足下憂之。」</span><span class="jiazhu">爲，于僞翻；下不爲、竊爲同。</span>仁師曰：<span class="yinhao">「凡治獄當以平恕爲本，豈可自規免罪，<span class="jiazhu">規，圖也。治，直之翻。</span>知其冤而不爲伸邪！<span class="jiazhu">邪，音耶。</span>萬一闇短，誤有所縱，以一身易十囚之死，亦所願也。」</span>伏伽慚而退。及敕使至，更訊諸囚，皆曰：<span class="yinhao">「崔公平恕，事無枉濫，請速就死。」</span>無一人異辭者。</p>
<p class="em2 strong"><span class="yinwen">36</span>上好騎射，<span class="jiazhu">好，呼到翻；下同。騎，奇寄翻。</span>孫伏伽諫，以爲：<span class="yinhao">「天子居則九門，<span class="jiazhu">天門九重，人主之門亦曰九重。所謂禁衞九重，虎豹九關，皆言九門也。</span>行則警蹕，非欲茍自尊嚴，乃爲社稷生民之計也。陛下好自走馬射的以娛悅近臣，此乃少年爲諸王時所爲，<span class="jiazhu">少，詩照翻。</span>非今日天子事業也。旣非所以安養聖躬，又非所以儀刑後世，臣竊爲陛下不取。」</span>上悅。未幾，以伏伽爲諫議大夫。<span class="jiazhu">幾，居豈翻。《考異》曰：韓琬《御史臺記》：<span class="yinhao">「伏伽，武德中自萬年主簿上疏極諫，太宗怒，命引出斬之。伏伽曰：『臣寧與關龍逄遊於地下，不願事陛下。』太宗曰：『朕試卿耳。卿能若是，朕何憂社稷！』命授之三品。宰臣曰：『伏伽匡陛下之過，自主簿授之三品，彰陛下之過深矣，請授之五品。』遂拜爲諫議大夫。」</span>按《高祖實錄》，<span class="yinhao">「武德元年，伏伽自萬年縣法曹上書，高祖詔授治書侍御史。」</span>《御史臺記》誤也。今據《魏徵故事》。</span></p>
<p class="em2 strong"><span class="yinwen">37</span>隋世選人，十一月集，至春而罷，人患其期促。至是，吏部侍郎觀城劉林甫<span class="jiazhu">觀縣，古之觀國。《國語註》曰：夏啓子太康之弟所封也。觀縣，漢屬東郡，光武改曰衞縣，晉、魏屬頓丘郡，曰衞國縣，隋開皇六年改曰觀城縣，屬魏州，唐屬澶州。選，須絹翻；下同。觀，古玩翻。</span>奏四時聽選，隨闕主擬，人以爲便。</p>
<p class="em2 strong">唐初，士大夫以亂離之後，不樂仕進，官員不充。省符下諸州差人赴選，州府及詔使<span class="jiazhu">樂，音洛。下，遐稼翻。使，疏吏翻。詔使，卽前所謂敕使。</span>多以赤牒補官。至是盡省之，勒赴省選，集者七千餘人，林甫隨才銓敍，各得其所，時人稱之。詔以關中米貴，始分人於洛州選。</p>
<p class="em2 strong">上謂房玄齡曰：<span class="yinhao">「官在得人，不在員多。」</span>命玄齡倂省，留文武總六百四十三員。</p>
<p class="em2 strong"><span class="yinwen">38</span>隋祕書監晉陵劉子翼，<span class="jiazhu">晉陵縣帶常州。</span>有學行，性剛直，朋友有過，常面責之。李百藥常稱：<span class="yinhao">「劉四雖復罵人，<span class="jiazhu">劉子翼第四，唐人多以第行相呼。學行，下孟翻。復，扶又翻。</span>人終不恨。」</span>是歲，有詔徵之，辭以母老，不至。</p>
<p class="em2 strong"><span class="yinwen">39</span>鄃令裴仁軌<span class="jiazhu">鄃縣，漢、晉屬清河郡，中廢，隋開皇十六年置，屬貝州。鄃，音輸。</span>私役門夫，上怒，欲斬之。殿中侍御史長安李乾祐諫曰：<span class="yinhao">「法者，陛下所與天下共也，非陛下所獨有也。今仁軌坐輕罪而抵極刑，臣恐人無所措手足。」</span>上悅，免仁軌死，以乾祐爲侍御史。<span class="jiazhu">唐制，殿中侍殿史，從七品下；侍御史，從六品下。</span></p>
<p class="em2 strong"><span class="yinwen">40</span>上嘗語及關中、山東人，意有同異。殿中侍御史義豐張行成跪奏曰：<span class="jiazhu">義豐，漢中山安國縣，隋開皇六年改曰義豐，屬安州。</span><span class="yinhao">「天子以四海爲家，不當有東西之異；恐示人以隘。」</span>上善其言，厚賜之。自是每有大政，常使預議。</p>
<p class="em2 strong"><span class="yinwen">41</span>初，突厥旣強，敕勒諸部分散，有薛延陀、迴紇、都播、骨利幹、多濫葛、同羅、僕固、拔野古、思結、渾、斛薛、結、阿跌、契苾、白霫等十五部，皆居磧北，風俗大抵與突厥同；<span class="jiazhu">厥，九勿翻。敕勒，卽鐵勒也。薛延陀先與薛種雜居，後滅延陀部有之，號薛延陀，姓一利咥氏。回紇先曰袁紇，亦曰烏護，曰烏紇，至隋曰韋紇，後稱回紇，姓藥葛羅氏，居薛延陀北娑陵水上，距長安七千里。都播亦曰都波，其地北瀕小海，西堅昆，南回紇。骨利幹居瀚海北。多濫葛亦曰多覽葛，在薛延陀東，瀕同羅水。同羅在薛延陀北，多濫葛之東，距長安七千里而贏。僕固亦曰僕骨，在多濫葛之東，地最北。拔野古一曰拔野固，或爲拔曳固，漫散磧北，地千里，直僕固，鄰于靺鞨。思結在延陀故牙。渾在諸部最南。斛薛居多濫葛北。奚結在同羅北。阿跌一曰訶跌，或爲𨁂跌。契苾一曰契苾羽，在焉耆西北鷹娑川，多濫葛之南。白霫居鮮卑故地，直京師東北五千里，與同羅、僕固接，避薛延陀，保奧支水冷陘山。<span class="yinhao">「斛薛」</span>之下<span class="yinhao">「結」</span>之上當有<span class="yinhao">「奚」</span>字。紇，音鶻。跌，徒結翻。契，欺訖翻。苾，毗必翻，又蒲結翻。霫，似入翻。磧，七迹翻。《考異》曰：《舊書》<span class="yinhao">「敕勒」</span>作<span class="yinhao">「鐵勒」</span>。《新書》云：卽元魏時高車。或曰：<span class="yinhao">「敕勒」</span>訛爲<span class="yinhao">「鐵勒」</span>。今從《新書》。《舊書》<span class="yinhao">「多濫葛」</span>作<span class="yinhao">「多覽葛」</span>，又作<span class="yinhao">「多臘葛」</span>。今從《實錄》、《唐統紀》。又《舊書》<span class="yinhao">「僕固」</span>或作<span class="yinhao">「僕骨」</span>。按胡語難明，以中國字寫之，故訛謬不壹。今從《陳子昂集》及《僕固懷恩傳》。</span>薛延陀於諸部爲最強。</p>
<p class="em2 strong">西突厥曷薩那可汗方強，敕勒諸部皆臣之。曷薩那徵稅無度，諸部皆怨。曷薩那誅其渠帥百餘人，敕勒相帥叛之，<span class="jiazhu">薩，桑葛翻。可，從刊入聲。汗，音寒。渠帥，所類翻。相帥，讀曰率。</span>共推契苾哥楞爲易勿眞莫賀可汗，居貪于山北。<span class="jiazhu">楞，盧登翻。<span class="yinhao">「貪于山」</span>，《新書》作<span class="yinhao">「貪汗山」</span>。</span>又以薛延陀乙失鉢爲也咥小可汗，<span class="jiazhu">咥，徒結翻。</span>居燕末山北。<span class="jiazhu">燕，因肩翻。</span>及射匱可汗兵復振，<span class="jiazhu">復，扶又翻。</span>薛延陀、契苾二部並去可汗之號以臣之。<span class="jiazhu">此上皆序隋時事。去，羌呂翻。</span></p>
<p class="em2 strong">回紇等六部在鬱督軍山者，東屬始畢可汗。<span class="jiazhu">鬱督軍山在大漠外，直長安西北六千里。</span>統葉護可汗勢衰，乙失鉢之孫夷男帥部落七萬餘家，附于頡利可汗。<span class="jiazhu">帥，讀曰率；下同。頡，奚結翻。《考異》曰：《舊·鐵勒傳》云：<span class="yinhao">「貞觀二年，葉護可汗死，其國大亂，夷男始附于頡利。」</span>按《突厥傳》，元年，薛延陀已叛頡利，擊走其欲谷設。安得二年始附頡利乎！</span>頡利政亂，薛延陀與回紇、拔野古等相帥叛之。頡利遣其兄子欲谷設將十萬騎討之，<span class="jiazhu">《新書·阿史那社爾傳》，以欲谷設爲頡利子。《考異》曰：《舊·阿史那社爾傳》，薛延陀、回紇等叛，在武德九年。今從《突厥傳》。</span>回紇酋長菩薩將五千騎，與戰於馬鬣山，大破之。<span class="jiazhu">將，卽亮翻。騎，奇寄翻。酋，慈由翻。長，知兩翻。菩，薄乎翻。薩，桑葛翻。</span>欲谷設走，菩薩追至天山，部衆多爲所虜，回紇由是大振。薛延陀又破其四設，<span class="jiazhu">突厥號典兵者爲設；四設，四部帥之典兵者也。</span>頡利不能制。</p>
<p class="em2 strong">頡利益衰，國人離散。會大雪，平地數尺，羊馬多死，民大飢，頡利恐唐乘其弊，引兵入朔州境上，揚言會獵，實設備焉。鴻臚卿鄭元璹使突厥還，<span class="jiazhu">周有大行人之官，秦爲典客，漢景帝曰大行，武帝曰大鴻臚。梁置十二卿，鴻臚爲冬卿，去<span class="yinhao">「大」</span>字；唐因之，掌賓客及凶儀之事。璹，殊玉翻。臚，陵如翻。</span>言於上曰：<span class="yinhao">「戎狄興衰，專以羊馬爲候。今突厥民飢畜瘦，<span class="jiazhu">畜，許救翻；下同。</span>此將亡之兆也，不過三年。」</span>上然之。羣臣多勸上乘間擊突厥，上曰：<span class="yinhao">「新與人盟而背之，不信；<span class="jiazhu">間，古莧翻。背，蒲妹翻。</span>利人之災，不仁；乘人之危以取勝，不武。縱使其種落盡叛，六畜無餘，朕終不擊，必待有罪，然後討之。」</span><span class="jiazhu">種，章勇翻。畜，許救翻。</span></p>
<p class="em2 strong">西突厥統葉護可汗<span class="jiazhu">厥，九勿翻。可，從刊入聲。汗，音寒。《考異》曰：《高祖實錄》止云<span class="yinhao">「葉護」</span>，《舊傳》作<span class="yinhao">「統葉護」</span>，今從之。</span>遣眞珠統俟斤與高平王道立來，<span class="jiazhu">高平王道立使西突厥，見上卷高祖武德八年。俟，渠之翻。</span>獻萬釘寶鈿金帶，馬五千匹，以迎公主。頡利不欲中國與之和親，數遣兵入寇，<span class="jiazhu">數，所角翻。</span>又遣人謂統葉護曰：<span class="yinhao">「汝迎唐公主，要須經我國中過。」</span>統葉護患之，未成婚。</p>
<p class="strong"><span class="section" id="title-6"><span data-head-description="太宗文武大聖大廣孝皇帝上之上" data-head-level="h4" data-head-title="貞觀二年">二年</span></span><span class="biaozhusup" data-rel="（戊子、六二八年）"></span></p>
<p class="em2 strong"><span class="yinwen">1</span>春，正月，辛亥，右僕射長孫無忌罷。<span class="jiazhu">從無忌之請也。考下文可見。長，知兩翻。</span>時有密表稱無忌權寵過盛者，上以表示之，曰：<span class="yinhao">「朕於卿洞然無疑，若各懷所聞而不言，則君臣之意有不通。」</span>又召百官謂之曰：<span class="yinhao">「朕諸子皆幼，視無忌如子，非他人所能間也。」</span>無忌自懼滿盈，固求遜位，皇后又力爲之請，<span class="jiazhu">間，古莧翻。爲，于僞翻。</span>上乃許之，以爲開府儀同三司。</p>
<p class="em2 strong"><span class="yinwen">2</span>置六司侍郎，副六尙書；<span class="jiazhu">六司侍郎，吏部正四品上，餘皆正四品下。</span>幷置左右司郎中各一人。<span class="jiazhu">左、右司郎中，從五品上。尙書左丞勾吏、戶、禮十二司，右丞管兵、刑、工十二司；左、右司郎中各掌副十二司之事，以舉正稽違，省署符目。</span></p>
<p class="em2 strong"><span class="yinwen">3</span>癸丑，吐谷渾寇岷州，都督李道彥擊走之。<span class="jiazhu">吐，從暾入聲。谷，音浴。</span></p>
<p class="em2 strong"><span class="yinwen">4</span>丁巳，徙漢王恪爲蜀王，衞王泰爲越王，楚王祐爲燕王。<span class="jiazhu">燕，因肩翻。</span></p>
<p class="em2 strong"><span class="yinwen">5</span>上問魏徵曰：<span class="yinhao">「人主何爲而明，何爲而暗？」</span>對曰：<span class="yinhao">「兼聽則明，偏信則暗。昔堯清問下民，故有苗之惡得以上聞；<span class="jiazhu">《書·呂刑》曰：皇帝清問下民，鰥寡有辭于苗。上，時掌翻。</span>舜明四目，達四聰，故共、鯀、驩兜不能蔽也。<span class="jiazhu">舜明目達聰，而難任人，故四凶不能逃其罪也。共，音恭。</span>秦二世偏信趙高，以成望夷之禍；<span class="jiazhu">事見《秦紀》。</span>梁武帝偏信朱异，以取臺城之辱；<span class="jiazhu">事見《梁紀》。</span>隋煬帝偏信虞世基，以致彭城閣之變。<span class="jiazhu">事見《隋煬帝紀》及高祖武德元年。</span>是故人君兼聽廣納，則貴臣不得擁蔽，而下情得以上通也。」</span>上曰：<span class="yinhao">「善！」</span></p>
<p class="em2 strong">上謂黃門侍郎王珪曰：<span class="yinhao">「開皇十四年大旱，隋文帝不許賑給，而令百姓就食山東，比至末年，<span class="jiazhu">賑，津忍翻。比，必利翻，及也。</span>天下儲積可供五十年。煬帝恃其富饒，侈心無厭，<span class="jiazhu">厭，於鹽翻。</span>卒亡天下。<span class="jiazhu">卒，子恤翻；下同。</span>但使倉廩之積足以備凶年，其餘何用哉！」</span></p>
<p class="em2 strong"><span class="yinwen">6</span>二月，上謂侍臣曰：<span class="yinhao">「人言天子至尊，無所畏憚。朕則不然，上畏皇天之監臨，下憚羣臣之瞻仰，兢兢業業，猶恐不合天意，未副人望。」</span>魏徵曰：<span class="yinhao">「此誠致治之要，<span class="jiazhu">治，直吏翻；下同。</span>願陛下愼終如始，則善矣。」</span></p>
<p class="em2 strong"><span class="yinwen">7</span>上謂房玄齡等曰：<span class="yinhao">「爲政莫若至公。昔諸葛亮竄廖立、李嚴於南夷，亮卒而立、嚴皆悲泣，有死者，<span class="jiazhu">事見七十二卷魏明帝青龍二年。廖，力救翻，又力弔翻。卒，子恤翻。</span>非至公能如是乎！又高熲爲隋相，公平識治體，隋之興亡，繫熲之存沒。<span class="jiazhu">事見《隋紀》。</span>朕旣慕前世之明君，卿等不可不法前世之賢相也！」</span><span class="jiazhu">相，息亮翻。</span></p>
<p class="em2 strong"><span class="yinwen">8</span>三月，戊寅<span class="jiaozhusup">【嚴：「寅」改「申」。】</span>朔，日有食之。</p>
<p class="em2 strong"><span class="yinwen">9</span>壬子，大理少卿胡演進每月囚帳；<span class="jiazhu">少，始照翻。囚帳，具每月禁繫罪囚之姓名，猶今之禁曆也。</span>上命自今大辟<span class="jiazhu">辟，毗亦翻。</span>皆令中書、門下四品已上<span class="jiazhu">自二省長貳而下至諫議大夫也。</span>及尙書議之，庶無冤濫。旣而引囚，至岐州刺史鄭善果，上謂胡演曰：<span class="yinhao">「善果雖復有罪，<span class="jiazhu">復，扶又翻。</span>官品不卑，豈可使與諸囚爲伍。自今三品已上犯罪，不須引過，聽於朝堂俟進止。」</span><span class="jiazhu">太極宮承天門左右有東西朝堂。朝，直遙翻；下同。</span></p>
<p class="em2 strong"><span class="yinwen">10</span>關內旱饑，民多賣子以接衣食；己巳，詔出御府金帛爲贖之，歸其父母。<span class="jiazhu">爲，于僞翻。</span>庚午，詔以去歲霖雨，今茲旱、蝗，赦天下。詔書略曰：<span class="yinhao">「若使年穀豐稔，天下乂安，移災朕身，以存萬國，是所願也，甘心無吝。」</span>會所在有雨，民大悅。</p>
<p class="em2 strong"><span class="yinwen">11</span>夏，四月，己卯，詔以<span class="yinhao">「隋末亂離，因之饑饉，暴骸滿野，傷人心目，宜令所在官司收瘞。」</span><span class="jiazhu">瘞，於計翻。</span></p>
<p class="em2 strong"><span class="yinwen">12</span>初，突厥突利可汗建牙直幽州之北，主東偏，奚、霫等數十部多叛突厥來降，<span class="jiazhu">厥，九勿翻。可，從刊入聲。汗，音寒。霫，先立翻。降，戶江翻。</span>頡利可汗以其失衆責之。及薛延陀、回紇等敗欲谷設，<span class="jiazhu">頡，奚結翻。紇，下沒翻。敗，補邁翻。</span>頡利遣突利討之，突利兵又敗，輕騎奔還。<span class="jiazhu">騎，奇寄翻。還，從宣翻。</span>頡利怒，拘之十餘日而撻之，突利由是怨，陰欲叛頡利。頡利數徵兵於突利，<span class="jiazhu">數，所角翻。</span>突利不與，表請入朝。上謂侍臣曰：<span class="yinhao">「曏者突厥之強，控弦百萬，憑陵中夏，<span class="jiazhu">夏，戶雅翻。</span>用是驕恣以失其民。今自請入朝，非困窮，肯如是乎！朕聞之，且喜且懼。何則？突厥衰則邊境安矣，故喜。然朕或失道，他日亦將如突厥，能無懼乎！卿曹宜不惜苦諫，以輔朕之不逮也。」</span></p>
<p class="em2 strong">頡利發兵攻突利，丁亥，突利遣使來求救，<span class="jiazhu">頡，奚結翻。使，疏吏翻；下同。</span>上謀於大臣曰：<span class="yinhao">「朕與突利爲兄弟，有急不可不救。<span class="jiazhu">結兄弟，事見上卷高祖武德七年。</span>然頡利亦與之有盟，<span class="jiazhu">謂渭橋之盟也，見上卷武德九年。</span>柰何？」</span>兵部尙書杜如晦曰：<span class="yinhao">「戎狄無信，終當負約，今不因其亂而取之，後悔無及。夫取亂侮亡，<span class="jiazhu">《書·仲虺之誥》之辭。夫，音扶。</span>古之道也。」</span></p>
<p class="em2 strong">丙申，契丹酋長帥其部落來降。<span class="jiazhu">契，欺訖翻，又音喫。酋，慈由翻。長，知兩翻。降，戶江翻；下同。</span>頡利遣使請以梁師都易契丹，上謂使者曰：<span class="yinhao">「契丹與突厥異類，今來歸附，何故索之！<span class="jiazhu">索，山客翻。</span>師都中國之人，盜我土地，暴我百姓，突厥受而庇之，我興兵致討，輒來救之，彼如魚游釜中，何患不爲我有！借使不得，亦終不以降附之民易之也。」</span></p>
<p class="em2 strong">先是，上知突厥政亂，不能庇梁師都，<span class="jiazhu">先，悉薦翻。</span>以書諭之，師都不從。上遣夏州都督長史劉旻、司馬劉蘭成圖之，<span class="jiazhu">夏，戶雅翻。長，知兩翻。</span>旻等數遣輕騎踐其禾稼，多縱反間，離其君臣，其國漸虛，降者相屬。<span class="jiazhu">數，所角翻。騎，奇寄翻。踐，慈演翻。間，古莧翻。屬，之欲翻。</span>其名將李正寶等謀執師都，事洩，來奔，<span class="jiazhu">將，卽亮翻。洩，息列翻。</span>由是上下益相疑。旻等知可取，上表請兵。<span class="jiazhu">上，時掌翻。</span>上遣右衞大將軍柴紹、殿中少監薛萬均擊之，<span class="jiazhu">少，始照翻。</span>又遣旻等據朔方東城以逼之。<span class="jiazhu">克東城見一百九十卷武德五年。</span>師都引突厥兵至城下，劉蘭成偃旗臥鼓不出。師都宵遁，蘭成追擊，破之。突厥大發兵救師都，柴紹等未至朔方數十里，與突厥遇，奮擊，大破之，遂圍朔方。突厥不敢救，城中食盡。壬寅，師都從父弟洛仁殺師都，以城降，<span class="jiazhu">梁師都，隋大業末起兵，至是而滅。從，才用翻。</span>以其地爲夏州。<span class="jiazhu">夏，戶雅翻。</span></p>
<p class="em2 strong"><span class="yinwen">13</span>太常少卿祖孝孫，以梁、陳之音多吳、楚，周、齊之音多胡、夷，於是斟酌南北，考以古聲，<span class="jiazhu">少，始照翻。</span>作《唐雅樂》，凡八十四調、三十一曲、十二和。<span class="jiazhu">律有七聲，十二律凡八十四調。隋有《皇夏》十四曲，孝孫制十二和，以法天之成數，凡三十一曲。十二和者，一曰豫和，二曰順和，三曰永和，四曰肅和，五曰雍和，六曰壽和，七曰舒和，八曰太和，九曰昭和，十曰休和，十一曰正和，十二曰承和。調，徒弔翻。和如字。</span>詔協律郎張文收與孝孫同脩定。<span class="jiazhu">漢協律都尉，佩二千石印綬。唐協律郎，正八品上，屬太常寺。</span>六月，乙酉，孝孫等奏新樂。上曰：<span class="yinhao">「禮樂者，蓋聖人緣情以設敎耳，治之隆替，豈由於此？」</span><span class="jiazhu">治，直吏翻。</span>御史大夫杜淹曰：<span class="yinhao">「齊之將亡，作《伴侶曲》，<span class="jiazhu">北齊之時，陽俊之多作六言歌辭，淫蕩而拙，世俗流傳，名爲《陽五伴侶》。</span>陳之將亡，作《玉樹後庭花》，<span class="jiazhu">杜佑曰：《玉樹後庭花》，《堂堂黃鸝留》，《金釵兩鬢垂》，並陳後主所造，恆與宮中女學士及朝臣唱和爲詩，太樂令何胥採其尤輕豔者爲此曲。</span>其聲哀思，<span class="jiazhu">思，相吏翻。</span>行路聞之皆悲泣，何得言治之隆替不在樂也！」</span>上曰：<span class="yinhao">「不然。夫樂能感人，故樂者聞之則喜，<span class="jiazhu">夫，音扶。故樂，音洛。</span>憂者聞之則悲，悲喜在人心，非由樂也。將亡之政，民必愁苦，故聞樂而悲耳。今二曲具存，朕爲公奏之，<span class="jiazhu">爲，于僞翻。</span>公豈悲乎？」</span>右丞魏徵曰：<span class="yinhao">「古人稱『禮云禮云，玉帛云乎哉！樂云樂云，鍾鼓云乎哉！』<span class="jiazhu">《論語》載孔子之言。</span>樂誠在人和，不在聲音也。」</span></p>
<p class="margin2">臣光曰：臣聞垂能目制方圓，心度曲直，<span class="jiazhu">垂，古之巧人。度，徒洛翻。</span>然不能以敎人，其所以敎人者，必規矩而已矣。聖人不勉而中，<span class="jiazhu">中，竹仲翻。</span>不思而得，然不能以授人，其所以授人者，必禮樂而已矣。禮者，聖人之所履也；樂者，聖人之所樂也。聖人履中正而樂和平，<span class="jiazhu">所樂，音洛；下所樂、哀樂同。</span>又思與四海共之，百世傳之，於是乎作禮樂焉。故工人執垂之規矩而施之器，是亦垂之功已；王者執五帝、三王之禮樂而施之世，是亦五帝、三王之治已。<span class="jiazhu">治，直吏翻；下同。</span>五帝、三王，其違世已久，後之人見其禮知其所履，聞其樂知其所樂，炳然若猶存於世焉，此非禮樂之功邪！<span class="jiazhu">所樂，音洛。邪，音耶。</span></p>
<p class="margin2">夫禮樂有本、有文：<span class="jiazhu">夫，音扶。</span>中和者，本也；容聲者，末也；二者不可偏廢。先王守禮樂之本，未嘗須臾去於心，行禮樂之文，未嘗須臾遠於身。興於閨門，著於朝廷，被於鄕遂比鄰，<span class="jiazhu">遠，于願翻。被，皮義翻。朝，直遙翻。比，毗至翻，又音毗。</span>達於諸侯，流於四海，自祭祀軍旅至於飲食起居，未嘗不在禮樂之中；如此數十百年，然後治化周浹，鳳凰來儀也。<span class="jiazhu">浹，卽協翻。</span>茍無其本而徒有其末，一日行之而百日捨之，求以移風易俗，誠亦難矣。是以漢武帝置協律，歌天瑞，非不美也，不能免哀痛之詔。<span class="jiazhu">見《本紀》。</span>王莽建羲和，考律呂，非不精也，不能救漸臺之禍。<span class="jiazhu">王莽令劉歆考定律呂，羲和掌之。班固取以志《律曆》。漸臺事見《漢淮陽王紀》。漸，子廉翻。</span>晉武制笛尺，調金石，非不詳也，不能弭平陽之災。<span class="jiazhu">晉武帝使荀勗定鍾律。平陽之災，謂懷、愍二帝蒙塵也。</span>梁武帝立四器、調八音，非不察也，不能免臺城之辱。<span class="jiazhu">四器，謂制四通也。事見一百四十五卷天監元年。臺城之辱見一百六十二卷太清三年。</span>然則《韶》、《夏》、《濩》、《武》之音，具存於世，<span class="jiazhu">舜樂曰《韶》，禹樂曰《夏》，湯樂曰《濩》，周武王樂曰《武》。夏，戶雅翻。濩，戶故翻。</span>茍其餘<span class="jiaozhusup">【張：「餘」作「德」。】</span>不足以稱之，<span class="jiazhu">稱，尺證翻。</span>曾不能化一夫，況四海乎！是猶執垂之規矩而無工與材，坐而待器之成，終不可得也。況齊、陳淫昏之主，亡國之音，蹔奏於庭，烏能變一世之哀樂乎！<span class="jiazhu">蹔，與暫同。樂，音洛。</span>而太宗遽云治之隆替不由於樂，何發言之易<span class="jiazhu">易，以豉翻。</span>而果於非聖人也如此！</p>
<p class="margin2">夫禮非威儀之謂也，<span class="jiazhu">夫，音扶。</span>然無威儀則禮不可得而行矣。樂非聲音之謂也，然無聲音則樂不可得而見矣。譬諸山，取其一土一石而謂之山則不可，然土石皆去，山於何在哉！故曰：<span class="yinhao">「無本不立，無文不行。」</span><span class="jiazhu">《記·禮器》之言。</span>柰何以齊、陳之音不驗於今世而謂樂無益於治亂，何異睹拳石而輕泰山乎！必若所言，則是五帝、三王之作樂皆妄也。<span class="yinhao">「君子於其所不知，蓋闕如也，」</span><span class="jiazhu">《論語》載孔子之言。</span>惜哉！</p>
<p class="em2 strong"><span class="yinwen">14</span>戊子，上謂侍臣曰：<span class="yinhao">「朕觀《隋煬帝集》，文辭奧博，亦知是堯、舜而非桀、紂，然行事何其反也！」</span>魏徵對曰：<span class="yinhao">「人君雖聖哲，猶當虛己以受人，故智者獻其謀，勇者竭其力。煬帝恃其俊才，驕矜自用，故口誦堯、舜之言而身爲桀、紂之行，<span class="jiazhu">行，下孟翻。</span>曾不自知以至覆亡也。」</span>上曰：<span class="yinhao">「前事不遠，吾屬之師也！」</span></p>
<p class="em2 strong"><span class="yinwen">15</span>畿內有蝗。辛卯，上入苑中，<span class="jiazhu">出玄武門北入禁苑。</span>見蝗，掇數枚，<span class="jiazhu">掇，丁活翻，又陟劣翻，拾取也。</span>祝之曰：<span class="yinhao">「民以穀爲命，而汝食之，寧食吾之肺腸。」</span>舉手欲吞之，左右諫曰：<span class="yinhao">「惡物或成疾。」</span>上曰：<span class="yinhao">「朕爲民受災，<span class="jiazhu">爲，于僞翻。</span>何疾之避！」</span>遂吞之。是歲，蝗不爲災。</p>
<p class="em2 strong"><span class="yinwen">16</span>上曰：<span class="yinhao">「朕每臨朝，欲發一言，未嘗不三思，<span class="jiazhu">朝，直遙翻。三，息暫翻，又如字。</span>恐爲民害，是以不多言。」</span>給事中知起居事杜正倫曰：<span class="yinhao">「臣職在記言，<span class="jiazhu">古者有左、右史，天子言則左史書之，動則右史書之。隋始置起居舍人。貞觀二年，省起居舍人，移其職於門下省，置起居郎二員，其以他官兼者，謂之知起居注、知起居事。</span>陛下之失，臣必書之，豈徒有害於今，亦恐貽譏於後。」</span>上悅，賜帛二百段。</p>
<p class="em2 strong"><span class="yinwen">17</span>上曰：<span class="yinhao">「梁武帝君臣惟談苦空，<span class="jiazhu">言所談者惟苦行空寂也。</span>侯景之亂，百官不能乘馬。元帝爲周師所圍，猶講《老子》，百官戎服以聽。<span class="jiazhu">事見一百六十五卷梁元帝承聖三年。</span>此深足爲戒。朕所好者，<span class="jiazhu">好，呼到翻。</span>唯堯、舜、周、孔之道，以爲如鳥有翼，如魚有水，失之則死，不可暫無耳。」</span></p>
<p class="em2 strong"><span class="yinwen">18</span>以辰州刺史裴虔通，隋煬帝故人，特蒙寵任，而身爲弒逆，<span class="jiazhu">事見一百八十五卷高祖武德元年。按《通鑑》紀事各爲段，凡改段處，率空一字，別爲一節，此段頭旣空字<span class="yinhao">「以」</span>字之上，合有<span class="yinhao">「上」</span>字，文乃明。</span>雖時移事變，屢更赦令，<span class="jiazhu">更，工衡翻。</span>幸免族夷，不可猶使牧民，乃下詔除名，流驩州。<span class="jiazhu">貞觀元年，改德州日南郡曰驩州。</span>虔通常言<span class="yinhao">「身除隋室以啓大唐」</span>，自以爲功，頗有觖望之色。<span class="jiazhu">觖，窺瑞翻，又於決翻，怨望也。</span>及得罪，怨憤而死。</p>
<p class="em2 strong"><span class="yinwen">19</span>秋，七月，詔宇文化及之黨萊州刺史牛方裕、絳州刺史薛世良、廣州都督長史唐奉義、隋武牙郎將元禮並除名徙邊。<span class="jiazhu">長，知兩翻。武牙郎將，卽虎牙郎將，唐避諱，改<span class="yinhao">「虎」</span>曰<span class="yinhao">「武」</span>。將，卽亮翻。</span></p>
<p class="em2 strong"><span class="yinwen">20</span>上謂侍臣曰：<span class="yinhao">「古語有之：『赦者小人之幸，君子之不幸。』『一歲再赦，善人喑啞。』<span class="jiazhu">喑，於今翻。啞，烏下翻。</span>夫養稂莠者害嘉穀，<span class="jiazhu">夫，音扶。稂，魯當翻。莠，與久翻。稂莠皆惡草害稼。</span>赦有罪者賊良民，故朕卽位以來，不欲數赦，<span class="jiazhu">數，所角翻。</span>恐小人恃之輕犯憲章故也！」</span></p>
</div></body></html>