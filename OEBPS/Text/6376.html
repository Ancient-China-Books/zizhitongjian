<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-Hant" xml:lang="zh-Hant">
 <head>
  <link href="../Styles/page_styles.css" rel="stylesheet" type="text/css"/>
  <link href="../Styles/stylesheet.css" rel="stylesheet" type="text/css"/>
  <title id="toc_1">
   ◎卷第二百三十二·唐紀四十八·德宗神武聖文皇帝七
  </title>
 </head>
 <body>
  <div id="text">
   <h1>
    <span class="section" id="title-1">
     <span data-head-description="" data-head-level="h2" data-head-title="唐紀四十八">
      唐紀四十八
     </span>
    </span>
   </h1>
   <p>
    <span class="jiazhu">
     〔起旃蒙赤奮若
     <span class="biaozhusup" data-rel="（乙丑）">
     </span>
     八月，盡強圉單閼
     <span class="biaozhusup" data-rel="（丁卯）">
     </span>
     七月，凡二年。〕
    </span>
   </p>
   <hr/>
   <h5>
    <span class="section" id="title-2">
     <span data-head-description="" data-head-level="h3" data-head-title="德宗神武聖文皇帝七">
      德宗神武聖文皇帝七
     </span>
    </span>
   </h5>
   <p class="strong">
    <span class="section" id="title-3">
     <span data-head-description="" data-head-level="h4" data-head-title="貞元元年">
      貞元元年
     </span>
    </span>
    <span class="biaozhusup" data-rel="（乙丑、西元七八五年）">
    </span>
   </p>
   <p class="em2 strong">
    <span class="yinwen">
     1
    </span>
    八月，甲子，詔凡不急之費及人宂食皆罷之。
    <span class="jiazhu">
     〔宂，而隴翻。〕
    </span>
   </p>
   <p class="em2 strong">
    <span class="yinwen">
     2
    </span>
    馬燧至行營，與諸將謀曰：
    <span class="yinhao">
     「長春宮不下，
     <span class="jiazhu">
      〔燧，音遂。將，卽亮翻。圍長春宮事始上卷是年四月。〕
     </span>
     則懷光不可得。長春宮守備甚嚴，攻之曠日持久，我當身往諭之。」
    </span>
    遂徑造城下，
    <span class="jiazhu">
     〔造，七到翻。〕
    </span>
    呼懷光守將徐庭光，庭光帥將士羅拜城上。
    <span class="jiazhu">
     〔將，卽亮翻。帥，讀曰率。〕
    </span>
    燧知其心屈，徐謂之曰：
    <span class="yinhao">
     「我自朝廷來，可西向受命。」
    </span>
    庭光等復西向拜。
    <span class="jiazhu">
     〔復，扶又翻。〕
    </span>
    遂曰：
    <span class="yinhao">
     「汝曹自祿山已來，徇國立功四十餘年，
     <span class="jiazhu">
      〔天寶十四載，安祿山反，郭子儀、李光弼皆以朔方軍討賊立大功。其後回紇、吐蕃深入京畿，諸鎭叛亂，外禦內討，亦倚朔方軍以成功。至是年凡三十一年，今曰
      <span class="yinhao">
       「四十餘年」
      </span>
      ，
      <span class="yinhao">
       「四」
      </span>
      字誤也，當作
      <span class="yinhao">
       「三」
      </span>
      。〕
     </span>
     何忽爲滅族之計！從吾言，非止免禍，富貴可圖也。」
    </span>
    衆不對。燧披襟曰：
    <span class="yinhao">
     「汝不信吾言，何不射我！」
    </span>
    <span class="jiazhu">
     〔射，而亦翻。〕
    </span>
    將士皆伏泣。燧曰：
    <span class="yinhao">
     「此皆懷光所爲，汝曹無罪。弟堅守勿出。」
    </span>
    <span class="jiazhu">
     〔弟，讀曰第，但也。〕
    </span>
    皆曰：
    <span class="yinhao">
     「諾。」
    </span>
   </p>
   <p class="em2 strong">
    壬申，燧與渾瑊、韓遊瓌進軍逼河中，至焦籬堡；
    <span class="jiazhu">
     〔渾，戶昆翻，又戶本翻。瑊，戶咸翻。瓌，古回翻。焦籬堡在河中府河西縣西。〕
    </span>
    守將尉珪以七百人降。
    <span class="jiazhu">
     〔尉，紆勿翻，本複姓尉遲，後單姓尉以從便易。降，戶江翻；下同。〕
    </span>
    是夕，懷光舉火，諸營不應。駱元光在長春宮下，使人招徐庭光；庭光素輕元光，遣卒罵之，又爲優胡於城上以侮之，
    <span class="jiazhu">
     〔駱元光本安息胡人，故徐庭光爲優胡以侮之。〕
    </span>
    且曰：
    <span class="yinhao">
     「我降漢將耳！」
    </span>
    元光使白燧，燧還至城下，庭光開門降。燧以數騎入城慰撫，其衆大呼曰：
    <span class="jiazhu">
     〔還，從宣翻，又音如字。騎，奇寄翻。呼，火故翻。〕
    </span>
    <span class="yinhao">
     「吾輩復爲王人矣！」
    </span>
    <span class="jiazhu">
     〔復，扶又翻，又音如字。〕
    </span>
    渾瑊謂僚佐曰：
    <span class="yinhao">
     「始吾謂馬公用兵不吾遠也，今乃知吾不逮多矣！」
    </span>
    <span class="jiazhu">
     〔渾，戶昆翻，又戶本翻。瑊，古銜翻。不逮，不及也。〕
    </span>
    詔以庭光試殿中監兼御史大夫。
    <span class="jiazhu">
     〔此謂之試官、兼官，以寄祿且憲銜也。〕
    </span>
   </p>
   <p class="em2 strong">
    甲戌，燧帥諸軍至河西，
    <span class="jiazhu">
     〔宋白曰：河西縣，本同州舊朝邑之地，唐上元元年以朝邑地置河西縣，大曆三年復置朝邑縣，仍析朝邑五鄕，幷割河東三鄕，依舊爲河西縣，縣境東西十四里。帥，讀曰率。《考異》曰：《舊·燧傳》曰：
     <span class="yinhao">
      「燧帥諸軍濟河，兵凡八萬，陳於城下。是日，牛名俊斬懷光首，以城降。」
     </span>
     今從《邠志》。〕
    </span>
    河中軍士自相驚曰：
    <span class="yinhao">
     「西城擐甲矣！」
    </span>
    又曰：
    <span class="yinhao">
     「東城娖隊矣！」
    </span>
    <span class="jiazhu">
     〔河中夾河爲兩城，西城河西縣，東城河東縣，河中府治焉。擐，音宦。娖，側角翻。〕
    </span>
    須臾，軍士皆易其號爲
    <span class="yinhao">
     「太平」
    </span>
    字；懷光不知所爲，乃縊而死。
    <span class="jiazhu">
     〔縊，於計翻，又於賜翻。〕
    </span>
   </p>
   <p class="em2 strong">
    初，懷光之解奉天圍也，
    <span class="jiazhu">
     〔事見二百二十九卷建中四年。〕
    </span>
    上以其子璀爲監察御史，
    <span class="jiazhu">
     〔璀，七罪翻。監，古銜翻。〕
    </span>
    寵待甚厚。及懷光屯咸陽不進，
    <span class="jiazhu">
     〔事見上卷興元元年。〕
    </span>
    璀密言於上曰：
    <span class="yinhao">
     「臣父必負陛下，願早爲之備。臣聞君、父一也；
     <span class="jiazhu">
      〔人生在三，事之如一，謂君、父、師也。〕
     </span>
     但今日之勢，陛下未能誅臣父，而臣父足以危陛下。陛下待臣厚，胡
     <span class="jiaozhusup">
      〔章：乙十六行本「胡」上有「臣」字；乙十一行本同；孔本同。〕
     </span>
     人性直，故不忍不言耳。」
    </span>
    上驚曰：
    <span class="yinhao">
     「知卿大臣愛子，當爲朕委曲彌縫，而密奏之！」
    </span>
    <span class="jiazhu">
     〔爲，于僞翻；下同。言璀當委曲彌縫，使君臣之間無隙，不當密奏其事。〕
    </span>
    對曰：
    <span class="yinhao">
     「臣父非不愛臣，臣非不愛其父與宗族也；顧臣力竭，不能回耳。」
    </span>
    上曰：
    <span class="yinhao">
     「然則卿以何策自免？」
    </span>
    對曰：
    <span class="yinhao">
     「臣之進言，非苟求生；臣父敗，則臣與之俱死矣，復有何策哉！
     <span class="jiazhu">
      〔復，扶又翻，下同；又音如字，下同。〕
     </span>
     使臣賣父求生，陛下亦安用之！」
    </span>
    上曰：
    <span class="yinhao">
     「卿勿死，爲朕更至咸陽諭卿父，使君臣父子俱全，不亦善乎！」
    </span>
    璀至咸陽而還，
    <span class="jiazhu">
     〔更，古孟翻。還，音旋，又如字。〕
    </span>
    曰：
    <span class="yinhao">
     「無益也，願陛下備之，勿信人言。臣今往，說諭萬方，
     <span class="jiazhu">
      〔說，式芮翻。〕
     </span>
     臣父言：『汝小子何知！主上無信，吾非貪富貴也，直畏死耳，汝豈可陷吾入死地邪！』」
    </span>
    <span class="jiazhu">
     〔邪，音耶。〕
    </span>
   </p>
   <p class="em2 strong">
    及李泌赴陝，
    <span class="jiazhu">
     〔李必赴陝，見上卷是年七月。泌，薄必翻，陝，失冉翻。〕
    </span>
    上謂之曰：
    <span class="yinhao">
     「朕所以再三欲全懷光者，誠惜璀也；卿至陝，試爲朕招之。」
    </span>
    對曰：
    <span class="yinhao">
     「陛下未幸梁、洋，懷光猶可降也。
     <span class="jiazhu">
      〔陝，失冉翻。爲，于季翻。洋，音祥。降，戶江翻。〕
     </span>
     今則不然。豈有人臣迫逐其君
     <span class="jiazhu">
      〔迫逐其君，謂懷光逼帝自奉天幸山南也。〕
     </span>
     而可復立於其朝乎！縱彼顏厚無慚，
     <span class="jiazhu">
      〔人知愧者色見於面，不知愧者謂之顏厚。復，扶又翻，又音如字。朝，直遙翻；下同。〕
     </span>
     陛下每視朝，何心見之！臣得入陝，借使懷光請降，臣不敢受，況招之乎！李璀固賢者，必與父俱死矣；若其不死，則亦無足貴也。」
    </span>
    及懷光死，璀先刃其二弟，乃自殺。
    <span class="jiazhu">
     〔楚令尹子南之子與李璀者，皆處君臣父子大倫之變，以死繼之，可哀也已！〕
    </span>
   </p>
   <p class="em2 strong">
    朔方將牛名俊斷懷光首出降。
    <span class="jiazhu">
     〔將，卽亮翻。斷，音短。〕
    </span>
    河中兵猶萬六千人，燧斬其將閻晏等七人，
    <span class="jiazhu">
     〔閻晏勸懷光東保河中稱兵犯同州者也。《考異》曰：《邠志》云
     <span class="yinhao">
      「八人」
     </span>
     ，今從《舊·馬燧傳》。〕
    </span>
    餘皆不問。燧自辭行至河中平，凡二十七日。
    <span class="jiazhu">
     〔戊申至甲戌，二十七日。史言馬燧期以一月平懷光，不愆于素。〕
    </span>
    燧出高郢、李鄘於獄，
    <span class="jiazhu">
     〔懷光囚郢、鄘見上卷本年。郢，以井翻。鄘，余封翻。〕
    </span>
    皆奏置幕下。
   </p>
   <p class="em2 strong">
    韓遊瓌之攻懷光也，楊懷賓戰甚力，上命特原其子朝晟；
    <span class="jiazhu">
     〔李懷光囚楊朝晟，見二百三十卷元年三月。瓌，古回翻。朝，直遙翻。晟，成正翻。〕
    </span>
    遊瓌遂以朝晟爲都虞候。
    <span class="jiazhu">
     〔爲楊朝晟後帥邠寧張本。〕
    </span>
   </p>
   <p class="em2 strong">
    上使問陸贄：
    <span class="yinhao">
     「河中旣平，復有何事所宜區處？」
    </span>
    <span class="jiazhu">
     〔處，昌呂翻。〕
    </span>
    令悉條奏。
    <span class="jiazhu">
     〔令，力丁翻。〕
    </span>
    贄以河中旣平，慮必有希旨生事之人，以爲王師所向無敵，請乘勝討淮西者。李希烈必誘諭其所部及新附諸帥曰：
    <span class="jiazhu">
     〔新附諸帥，謂李納、王武俊、田緒等。誘，音酉。〕
    </span>
    <span class="yinhao">
     「奉天息兵之旨，乃因窘
     <span class="jiaozhusup">
      〔章：乙十六行本「窘」下有「急」字；乙十一行本同；孔本同；退齋校同。〕
     </span>
     而言，朝廷稍安，必復誅伐。」
    </span>
    如此，則四方負罪者孰不自疑，河朔、青齊固當響應，
    <span class="jiazhu">
     〔窘，臣隕翻。復，扶又翻，又音如字。河朔，謂王武俊、田緒、劉怦；青齊，謂李納。〕
    </span>
    兵連禍結，賦役繁興，建中之憂，行將復起。乃上奏，其略曰：
    <span class="yinhao">
     「福不可以屢徼，幸不可以常覬。
     <span class="jiazhu">
      〔上，時掌翻。徼，一遙翻。覬，音冀。〕
     </span>
     臣
     <span class="jiaozhusup">
      〔章：乙十六行本「臣」上有「又曰」二字；乙十一行本同；孔本同。〕
     </span>
     姑以生禍爲憂，未敢以獲福爲賀。」
    </span>
    又曰：
    <span class="yinhao">
     「陛下懷悔過之深誠，
     <span class="jiazhu">
      〔實心爲誠。〕
     </span>
     降非常之大號，
     <span class="jiazhu">
      〔此謂興元赦書也。〕
     </span>
     所在宣敭之際，聞者莫不涕流。
     <span class="jiazhu">
      〔敭，與揚同。〕
     </span>
     假王叛換之夫，削僞號以請罪；
     <span class="jiazhu">
      〔王武俊、田悅、李納去王號謝罪，見二百二十九卷興元元年。〕
     </span>
     觀釁首鼠之將，一純誠以效勤。」
    </span>
    <span class="jiazhu">
     〔謂馬燧、韓滉、陳少遊。讀《通鑑》者因其事而觀其心迹，則知之矣。〕
    </span>
    又曰：
    <span class="yinhao">
     「曩討之而愈叛，今釋之而畢來；曩以百萬之師而力殫，今以咫尺之詔而化洽。是則聖王之敷理道，服暴人，
     <span class="jiazhu">
      〔理道，卽治道，避高宗諱改之。〕
     </span>
     任德而不任兵，明矣；羣帥之悖臣禮，拒天誅，圖活而不圖王，又明矣。
     <span class="jiazhu">
      〔帥，所類翻；下同。悖，蒲內翻。〕
     </span>
     是則好生以及物者，乃自生之方；施安以及物者，乃自安之術。擠彼於死地
     <span class="jiazhu">
      〔擠，子細翻，又子西翻。〕
     </span>
     而求此之久生也，措彼於危地而求此之久安也，從古及今，未之有焉。」
    </span>
    又曰：
    <span class="yinhao">
     「一夫不率，
     <span class="jiazhu">
      〔率，循也。不率，謂不循上之敎令也。〕
     </span>
     闔境罹殃；一境不寧，普天致擾。」
    </span>
    又曰：
    <span class="yinhao">
     「億兆汙人，
     <span class="jiazhu">
      〔汙，烏瓜翻，汙下也。〕
     </span>
     四三叛帥，感陛下自新之旨，悅陛下盛德之言，革面易辭，且脩臣禮，其於深言密議固亦未盡坦然，必當聚心而謀，傾耳而聽，觀陛下所行之事，考陛下所誓之言。若言與事符，則遷善之心漸固；儻事與言背，則慮禍之態復興。」
    </span>
    <span class="jiazhu">
     〔陸贄斯言，亦可以謂之深切當時事情。背，蒲妹翻。復，扶又翻。〕
    </span>
    又曰：
    <span class="yinhao">
     「朱泚滅而懷光戮，懷光戮而希烈征，希烈儻平，禍將次及，則彼之蓄素疑而懷宿負者，能不爲之動心哉！」
    </span>
    <span class="jiazhu">
     〔爲，于僞翻。〕
    </span>
    又曰：
    <span class="yinhao">
     「今皇運中興，天禍將悔，以逆泚之偷居上國，
     <span class="jiazhu">
      〔泚，且禮翻，又音此。唐都長安，故謂之上國。〕
     </span>
     以懷光之竊保中畿，
     <span class="jiazhu">
      〔開元八年，以河中爲中都，河東、河西二縣爲次赤縣，諸縣爲次畿縣。〕
     </span>
     歲未再周，相次梟殄，
     <span class="jiazhu">
      〔去年六月斬朱泚，今年八月平懷光。梟殄，謂梟其首而殄絕其類。梟，堅堯翻。〕
     </span>
     實衆慝驚心之日，
     <span class="jiazhu">
      〔衆慝，猶言衆惡也。慝，吐得翻。〕
     </span>
     羣生改觀之時。
     <span class="jiazhu">
      〔觀，古玩翻，又音如字。〕
     </span>
     威則已行，惠猶未洽。誠宜上副天眷，下收物情，布恤人之惠以濟威，乘滅賊之威以行惠。」
    </span>
    又曰：
    <span class="yinhao">
     「臣所未敢保其必從，唯希烈一人而已。揆其私心，非不願從也；想其潛慮，非不追悔也。
     <span class="jiazhu">
      〔興元赦文，李希烈不與朱泚同科，亦在肆赦之數。〕
     </span>
     但以猖狂失計，已竊大號，雖荷陛下全宥之恩，然不能不自靦於天地之間耳。
     <span class="jiazhu">
      〔荷，下可翻。靦，他典翻，慚顏也。〕
     </span>
     縱未順命，斯爲獨夫，
     <span class="jiazhu">
      〔孟子曰：
      <span class="yinhao">
       「殘賊之人謂之獨夫。」
      </span>
      言人無親輔之者。〕
     </span>
     內則無辭以起兵，外則無類以求助，其計不過厚撫部曲，偷容歲時，心雖陸梁，勢必不致。陛下但敕諸鎭各守封疆，彼旣氣奪算窮，是乃狴牢之類，
     <span class="jiazhu">
      〔狴，邊迷翻，又部禮翻。狴，犴；牢，獄；所以拘囚有罪。〕
     </span>
     不有人禍，則當鬼誅。
     <span class="jiazhu">
      〔陸贄論李希烈事，曲盡情勢。〕
     </span>
     古之不戰而屈人之兵者，此之謂歟！」
    </span>
    <span class="jiazhu">
     〔《兵法》：百戰百勝，不如不戰而屈人之兵。〕
    </span>
   </p>
   <p class="em2 strong">
    丁卯，詔以
    <span class="yinhao">
     「李懷光嘗有功，宥其一男，使續其後，賜之田宅，歸其首及尸使葬。加馬燧兼侍中，渾瑊檢校司空；餘將卒賞賚各有差。
     <span class="jiazhu">
      〔燧，音遂。渾，戶昆翻，又戶本翻。瑊，古咸翻。校，古孝翻。將，卽亮翻。賚，來戴翻。〕
     </span>
     諸道與淮西連接者，宜各守封疆，非彼侵軼，不須進討。
     <span class="jiazhu">
      〔軼，徒結翻，突也。〕
     </span>
     李希烈若降，當待以不死；自餘將士百姓，一無所問。」
    </span>
    <span class="jiazhu">
     〔行陸贄之言也。〕
    </span>
   </p>
   <p class="em2 strong">
    <span class="yinwen">
     3
    </span>
    初，李晟嘗將神策軍戍成都，
    <span class="jiazhu">
     〔蓋大曆十四年救蜀時也。將，卽亮翻，又音如字。晟，成正翻。〕
    </span>
    及還，以營妓高洪自隨。
    <span class="jiazhu">
     〔還，從宣翻。妓，渠綺翻。〕
    </span>
    西川節度使張延賞怒，追而還之，由是有隙。
    <span class="jiazhu">
     〔使，疏吏翻。〕
    </span>
    至是，劉從一有疾，上召延賞入相，晟表陳其過惡；上重違其意，
    <span class="jiazhu">
     〔相，息亮翻。重，難也。〕
    </span>
    以延賞爲左僕射。
    <span class="jiazhu">
     〔李晟居功名之際，以一婦人之故，脩怨於嚮用之臣。且天子命相而勳臣以私怨間之，其能自安乎！斯不學之由也。爲延賞讒晟張本。射，寅謝翻。〕
    </span>
   </p>
   <p class="em2 strong">
    <span class="yinwen">
     4
    </span>
    駱元光將殺徐庭光，謀於韓遊瓌
    <span class="jiazhu">
     〔瓌，古回翻。〕
    </span>
    曰：
    <span class="yinhao">
     「庭光辱吾祖考，
     <span class="jiazhu">
      〔謂爲優胡以戲侮之也。〕
     </span>
     吾欲殺之，馬公必怒，公能救其死乎！」
    </span>
    遊瓌曰：
    <span class="yinhao">
     「諾。」
    </span>
    壬午，遇庭光於軍門之外，揖而數其罪，
    <span class="jiazhu">
     〔數，所具翻，又所主翻。〕
    </span>
    命左右碎斬之。
    <span class="jiazhu">
     〔《考異》曰：《實錄》：
     <span class="yinhao">
      「甲申，駱元光專殺徐庭光，上令宰相諭諫官勿論。」
     </span>
     《邠志》曰：
     <span class="yinhao">
      「二十日，駱公謀於韓公曰：『徐庭光見詬，辱及祖父，義不同天。』是日，遂殺之。」
     </span>
     按是月癸亥朔。甲申，二十二日，蓋奏到之日也。今從《邠志》。〕
    </span>
    入見馬燧，頓首請罪，燧大怒曰：
    <span class="yinhao">
     「庭光已降，受朝廷官爵，公不告輒殺之，是無統帥也！」
    </span>
    <span class="jiazhu">
     〔燧，音遂。降，戶江翻。朝，直遙翻。統，他綜翻，俗從上聲。帥，所類翻。〕
    </span>
    欲斬之。遊瓌曰：
    <span class="yinhao">
     「元光殺裨將，公猶怒如此。公殺節度使，天子其謂何！」
    </span>
    燧默然；渾瑊亦爲之請，
    <span class="jiazhu">
     〔爲，于僞翻。〕
    </span>
    乃捨之。
   </p>
   <p class="em2 strong">
    渾瑊鎭河中，盡得李懷光之衆，朔方軍自是分居邠、蒲矣。
    <span class="jiazhu">
     〔自郭子儀以來，朔方軍亦分屯邠、蒲而統於一帥。今居邠者韓遊瓌帥之，居蒲者渾瑊帥之，不相統屬，故史言其始分。渾，戶昆翻，又戶本翻。邠，卑旻翻。〕
    </span>
   </p>
   <p class="em2 strong">
    <span class="yinwen">
     5
    </span>
    盧龍節度使劉怦疾病，
    <span class="jiazhu">
     〔使，疏吏翻。怦，普耕翻。疾甚曰病。〕
    </span>
    九月，己亥，詔以其子行軍司馬濟權知節度事；怦尋薨。
    <span class="jiazhu">
     〔薨，呼肱翻。〕
    </span>
   </p>
   <p class="em2 strong">
    <span class="yinwen">
     6
    </span>
    己未，中書侍郎、同平章事劉從一罷爲戶部尙書；庚申，薨。
    <span class="jiazhu">
     〔以疾罷而薨。尙，辰羊翻。〕
    </span>
   </p>
   <p class="em2 strong">
    <span class="yinwen">
     7
    </span>
    冬，十月，癸卯，上祀圜丘，赦天下。
   </p>
   <p class="em2 strong">
    <span class="yinwen">
     8
    </span>
    十二月，甲戌，戶部奏今歲入貢者凡百五十州。
    <span class="jiazhu">
     〔時河朔諸鎭及淄青、淮西皆不入貢，河、隴諸州又沒于吐蕃。〕
    </span>
   </p>
   <p class="em2 strong">
    <span class="yinwen">
     9
    </span>
    于闐王曜上言：
    <span class="yinhao">
     「兄勝讓國於臣，
     <span class="jiazhu">
      〔事見二百二十一卷肅宗上元元年。闐，徒賢翻，又徒見翻。上，時掌翻。〕
     </span>
     今請復立勝子銳。」
    </span>
    上以銳檢校光祿卿，還其國。勝國辭曰：
    <span class="yinhao">
     「曜久行國事，國人悅服。銳生長京華，
     <span class="jiazhu">
      〔復，扶又翻，又音如字。校，古孝翻。還，從宣翻，又音如字。長，知兩翻。〕
     </span>
     不習其俗，不可往。」
    </span>
    上嘉之，以銳爲韶王諮議。
    <span class="jiazhu">
     〔韶王暹，代宗子也。唐制，王府官諮議參軍，正五品上。〕
    </span>
   </p>
   <p class="strong">
    <span class="section" id="title-4">
     <span data-head-description="" data-head-level="h4" data-head-title="貞元二年">
      二年
     </span>
    </span>
    <span class="biaozhusup" data-rel="（丙寅、西元七八六年）">
    </span>
   </p>
   <p class="em2 strong">
    <span class="yinwen">
     1
    </span>
    春，正月，壬寅，以吏部侍郎劉滋爲左散騎常侍，與給事中崔造、中書舍人齊映並同平章事。滋，子玄之孫也。
    <span class="jiazhu">
     〔散，悉亶翻。騎，奇寄翻。劉子玄以史筆事武后、中宗。〕
    </span>
   </p>
   <p class="em2 strong">
    造少居上元，
    <span class="jiazhu">
     〔少，始照翻。上元縣，帶昇州。〕
    </span>
    與韓會、盧東美、張正則爲友，以王佐自許，時人謂之
    <span class="yinhao">
     「四夔」
    </span>
    。
    <span class="jiazhu">
     〔夔者，唐、虞之良臣。時人重四人者，以
     <span class="yinhao">
      「四夔」
     </span>
     稱之。〕
    </span>
    上以造在朝廷敢言，故不次用之。
    <span class="jiazhu">
     〔朝，直遙翻。〕
    </span>
    滋、映多讓事於造。造久在江外，疾錢榖諸使罔上之弊，奏罷水陸運使、度支巡院、江淮轉運使等，諸道租賦悉委觀察使、刺史遣官部送詣京師。令宰相分判尙書六曹：齊映判兵部，李勉判刑部，劉滋判吏部、禮部，造判戶部、工部；又以戶部侍郎元琇判諸道鹽鐵、榷酒，
    <span class="jiazhu">
     〔使，疏吏翻。度，徒洛翻。尙，辰羊翻。琇，音秀。榷，古岳翻。〕
    </span>
    吉中孚判度支兩稅。
   </p>
   <p class="em2 strong">
    <span class="yinwen">
     2
    </span>
    李希烈將杜文朝寇襄州；二月，癸亥，山南東道節度使樊澤擊擒之。
    <span class="jiazhu">
     〔將，卽亮翻。朝，直遙翻。山南東道節度治襄州。〕
    </span>
   </p>
   <p class="em2 strong">
    <span class="yinwen">
     3
    </span>
    崔造與元琇善，故使判鹽鐵。韓滉奏論鹽鐵過失，
    <span class="jiazhu">
     〔爲崔造、元琇得罪張本。滉，呼廣翻。〕
    </span>
    甲戌，以琇爲尙書右丞。陝州水陸運使李泌奏：
    <span class="yinhao">
     「自集津至三門，
     <span class="jiazhu">
      〔泌，薄必翻。集津倉在三門東。三門倉在三門西。〕
     </span>
     鑿山開車道十八里，以避底柱之險。」
    </span>
    <span class="jiazhu">
     〔底柱兩山屹立河中，河水分流，包山而過，世謂之三門。車道者，陸運之道，捨舟而車運也。〕
    </span>
    是月道成。
   </p>
   <p class="em2 strong">
    <span class="yinwen">
     4
    </span>
    三月，李希烈別將寇鄭州，義成節度使李澄擊破之。
    <span class="jiazhu">
     〔代宗大曆七年，賜滑亳節度爲永平節度。貞元元年，永平軍節度更號義成軍節度。興元元年，李澄得鄴州。〕
    </span>
    希烈兵勢日蹙，會有疾，夏，四月，丙寅，大將陳仙奇使醫陳山甫毒殺之；
    <span class="jiazhu">
     〔果如陸贄所料。〕
    </span>
    因以兵悉誅其兄弟妻子，舉衆來降。
    <span class="jiazhu">
     〔降，戶江翻。《考異》曰：杜牧《竇烈女傳》曰：
     <span class="yinhao">
      「初，希烈入汴州，聞戶曹參軍竇良女美，使甲士至良門，取桂娘以去。將出門，顧其父曰：『愼無戚，必能滅賊，使大人取富貴於天子。』桂娘以才色在希烈側，復能巧曲取信，凡希烈之密謀，雖妻子不知者，悉皆得聞。希烈歸蔡州，桂娘謂希烈曰：『忠而勇，一軍莫如陳先奇。其妻竇氏，先奇寵且信之，願得相往來，以姊妹敍齒，因徐說之，使堅先奇之心。』希烈然之。桂娘因以姊事先奇妻，嘗間曰：『爲賊遲晚必敗，姊宜早圖遺種之地。』先奇妻然之。興元元年四月，希烈暴死，其子不發喪，欲盡誅老將校，以卑少者代之，計未決。有獻含桃者，桂娘白希烈子，請分遺先奇妻，且以示無事於外，因爲蠟帛書曰：『前曰已死，殯在後堂，欲誅大臣，須自爲計。』以朱染帛，丸如含桃。先奇發丸見之，言於薛育。育曰：『兩日希烈稱疾，但怪樂曲雜發，晝夜不絕，此乃有誅未定，示暇於外，事不疑矣。』明日，先奇、薛育各以所部譟於門，請見希烈。希烈子迫，出拜曰：『願去僞號，一如李納。』先奇曰：『爾父勃逆，天子有命誅之。』因斬希烈及妻、子，函七首以獻，暴其尸於市。後兩月，吳少誠殺先奇；知桂娘謀，因亦殺之。」
     </span>
     今從《實錄》及《舊傳》。〕
    </span>
    甲申，以仙奇爲淮西節度使。
   </p>
   <p class="em2 strong">
    <span class="yinwen">
     5
    </span>
    關中倉廩竭，禁軍或自脫巾呼於道曰：
    <span class="jiazhu">
     〔呼，火故翻。〕
    </span>
    <span class="yinhao">
     「拘吾於軍而不給糧，吾罪人也！」
    </span>
    上憂之甚，會韓滉運米三萬斛至陝，李泌卽奏之。上喜，遽至東宮，謂太子曰：
    <span class="yinhao">
     「米已至陝，吾父子得生矣！」
    </span>
    <span class="jiazhu">
     〔滉，呼廣翻。陝，失冉翻。泌，薄必翻。《王·王制》曰：國無六年之蓄曰急，無三年之蓄曰國非其國也。況日闋無儲者乎！日闋無儲，有以繼之猶可，況漕運不繼，朝不及夕者乎！唐都關中，仰給東南之餫。德宗於兵荒之餘，其窘乏尤不可言。觀其父子相與語，亦懲涇卒之變，發之於言語，有不能以自揜者。裴延齡知之，故得因以排陸贄。〕
    </span>
    時禁中不釀，命於坊市取酒爲樂。
    <span class="jiazhu">
     〔樂，音洛。〕
    </span>
    又遣中使諭神策六軍，軍士皆呼萬歲。
   </p>
   <p class="em2 strong">
    時比歲饑饉，
    <span class="jiazhu">
     〔比，毗至翻。〕
    </span>
    兵民率皆瘦黑，至是麥始熟，市有醉人，當時以爲嘉瑞。人乍飽食，死者復伍之一。
    <span class="jiazhu">
     〔復，扶又翻。〕
    </span>
    數月，人膚色乃復故。
   </p>
   <p class="em2 strong">
    <span class="yinwen">
     6
    </span>
    以橫海軍使程日華爲節度使。
    <span class="jiazhu">
     〔滄州始別爲卽鎭。以此觀之，則以程日華爲橫海軍副大使，上卷衍
     <span class="yinhao">
      「大」
     </span>
     字明矣。〕
    </span>
   </p>
   <p class="em2 strong">
    <span class="yinwen">
     7
    </span>
    秋，七月，淮西兵馬使吳少誠殺陳仙奇，自爲留後。少誠素狡險，爲李希烈所寵任，故爲之報仇。
    <span class="jiazhu">
     〔使，疏吏翻。少，始照翻。故爲，于僞翻；下因爲同。〕
    </span>
    己酉，以虔王諒爲申、光、隨、蔡節度大使，以少誠爲留後。
   </p>
   <p class="em2 strong">
    <span class="yinwen">
     8
    </span>
    以隴右行營節度使曲環爲陳許節度使。
    <span class="jiazhu">
     〔曲環時以隴西行營兵戍陳許。〕
    </span>
    陳許荒亂之餘，戶口流散。曲環以勤儉率下，政令寬簡，賦役平均，數年之間，流亡復業，兵食皆足。
   </p>
   <p class="em2 strong">
    <span class="yinwen">
     9
    </span>
    八月，癸未，義成節度使李澄薨，其子士
    <span class="jiaozhusup">
     〔章：乙十六行本「士」作「克」；乙十一行本同；退齋校同；張校同，云無註本誤「士」。〕
    </span>
    寧謀總軍務，祕不發喪。
   </p>
   <p class="em2 strong">
    <span class="yinwen">
     10
    </span>
    丙戌，吐蕃尙結贊大舉寇涇、隴、邠、寧，掠人畜，芟禾稼，西鄙騷然，州縣各城守。詔渾瑊將萬人，駱元光將八千人屯咸陽以備之。
   </p>
   <p class="em2 strong">
    <span class="yinwen">
     11
    </span>
    初，上與
    <span class="jiaozhusup">
     〔章：乙十六行本「與」下有「常侍」二字；乙十一行本同；張校同，云無註本亦無。〕
    </span>
    李泌議復府兵，泌因爲上歷敍府兵自西魏以來興廢之由，
    <span class="jiazhu">
     〔西魏置府兵，見一百六十三卷梁簡文帝大寶元年。府兵廢見二百一十二卷玄宗開元十年。〕
    </span>
    且言：
    <span class="yinhao">
     「府兵平日皆安居田畝，每府有折衝領之，折衝以農隙敎習戰陳。
     <span class="jiazhu">
      〔陳，讀曰陳。〕
     </span>
     國家有事徵發，則以符契下其州及府，
     <span class="jiazhu">
      〔府者，折衝果毅府。下，遐稼翻。〕
     </span>
     參驗發之，至所期處。
     <span class="jiazhu">
      〔發兵刻期所會之地。〕
     </span>
     將帥按閱，有敎習不精者，罪其折衝，甚者罪及刺史。軍還，則賜勳加賞，便道罷之。
     <span class="jiazhu">
      〔罷兵，使各隨便道歸農，不必還至京師而後罷。〕
     </span>
     行者近不踰時，遠不經歲。高宗以劉仁軌爲洮河鎭守使以圖吐番，
     <span class="jiazhu">
      〔見二百二卷高宗儀鳳二年。〕
     </span>
     於是始有久戍之役。武后以來，承平日久，府兵浸墮，
     <span class="jiazhu">
      〔墮，讀曰隳。〕
     </span>
     爲人所賤；百姓恥之，至蒸熨手足以避其役。又，牛仙客以積財得宰相，
     <span class="jiazhu">
      〔事見二百一十四卷玄宗開元二十四年。〕
     </span>
     邊將效之；山東戍卒多齎繒帛自隨，邊將誘之寄於府庫，晝則苦役，夜縶地牢，
     <span class="jiazhu">
      〔繒，慈陵翻。誘，音酉。縶，音執，縛也。〕
     </span>
     利其死而沒入其財。故自天寶以後，山東戍卒還者什無二三，其殘虐如此。然未嘗有外叛內侮，殺帥自擅者，誠以顧戀田園，恐累宗族故也。
     <span class="jiazhu">
      〔累，良瑞翻。〕
     </span>
     自開元之末，張說始募長征兵，謂之彍騎，
     <span class="jiazhu">
      〔事見二［一］百一十二卷開元十年、十三年。〕
     </span>
     其後益爲六軍。
     <span class="jiazhu">
      〔六軍分左、右爲十二軍。〕
     </span>
     及李林甫爲相，奏諸軍皆募人爲之；
     <span class="jiazhu">
      〔見二百一十六卷天寶八載。〕
     </span>
     兵不土著，
     <span class="jiazhu">
      〔著，直略翻。〕
     </span>
     又無宗族，不自重惜，忘身徇利，禍亂遂生，至今爲梗。
     <span class="jiazhu">
      〔毛萇曰：梗，惡也。鄭玄曰：始生此禍，乃至今日相梗不止。〕
     </span>
     曏使府兵之法常存不廢，安有如此下陵上替之患哉！
     <span class="jiazhu">
      〔侵犯爲陵，偏下爲替。〕
     </span>
     陛下思復府兵，此乃社稷之福，太平有日矣。」
    </span>
    上曰：
    <span class="yinhao">
     「俟平河中，當與卿議之。」
    </span>
    <span class="jiazhu">
     〔因置十六衞上將軍，先敍議復府兵之事。〕
    </span>
   </p>
   <p class="em2 strong">
    九月，丁亥，詔十六衞各置上將軍，以寵功臣；改神策左、右廂爲左、右神策軍，殿前射生左、右廂爲殿前左、右射生軍，各置大將軍二人、將軍二人。
    <span class="jiazhu">
     〔十六衞上將軍，從二品。神策大將軍，正二品。統軍，從三品。將軍，從五品。〕
    </span>
   </p>
   <p class="em2 strong">
    <span class="yinwen">
     12
    </span>
    庚寅，李克寧始發父澄之喪，殺行軍司馬馬鉉，墨縗出視事，
    <span class="jiazhu">
     〔墨縗，自晉襄公始。縗，倉回翻。〕
    </span>
    增兵城門。劉玄佐出師屯境上以制之，且使告諭切至，克寧迺不敢襲位。丁酉，以東都留守賈耽爲義成節度使。克寧悉取府庫之財夜出，軍士從而剽之，比明殆盡。
    <span class="jiazhu">
     〔剽，匹妙翻。比，必利翻，及也。〕
    </span>
    淄青兵數千自行營歸，過滑州，
    <span class="jiazhu">
     〔自李正己以來，淄青兵未嘗應調發赴行營也，此必李納遣兵自戍守其境，亦稱行營耳。〕
    </span>
    將佐皆曰：
    <span class="yinhao">
     「李納雖外奉朝命，內蓄兼幷之志，請館其兵於城外。」
    </span>
    <span class="jiazhu">
     〔朝，直遙翻。館，古玩翻。〕
    </span>
    賈耽曰：
    <span class="yinhao">
     「柰何與人鄰道而野處其將士乎！」
    </span>
    <span class="jiazhu">
     〔處，昌呂翻。〕
    </span>
    命館於城中。耽時引百騎獵於納境，納聞之，大喜，服其度量，不敢犯也。
    <span class="jiazhu">
     〔騎，奇寄翻。〕
    </span>
   </p>
   <p class="em2 strong">
    <span class="yinwen">
     13
    </span>
    吐蕃遊騎及好畤；
    <span class="jiazhu">
     〔畤，音止。〕
    </span>
    乙巳，京城戒嚴，復遣左金吾將軍張獻甫屯咸陽。民間傳言上復欲出幸以避吐蕃，
    <span class="jiazhu">
     〔復，扶又翻。〕
    </span>
    齊映見上言曰：
    <span class="yinhao">
     「外間皆言陛下已理裝，具糗糧，
     <span class="jiazhu">
      〔見，賢遍翻。理裝，治裝也。糗，去久翻，乾飯屑也。〕
     </span>
     人情恟懼。夫大福不再，
     <span class="jiazhu">
      〔《左傳》楚靈王之言。恟，許拱翻。夫，音扶。〕
     </span>
     陛下柰何不與臣等熟計之！」
    </span>
    因伏地流涕，上亦爲之動容。
    <span class="jiazhu">
     〔爲，于僞翻。〕
    </span>
   </p>
   <p class="em2 strong">
    李晟遣其將王佖將驍勇三千伏於汧城，
    <span class="jiazhu">
     〔晟，成正翻。其將，卽亮翻。佖，毗必翻；佖將，音同上，又音如字。驍，堅堯翻。隴州之東有汧陽縣，汧城在其旁。汧，口堅翻。〕
    </span>
    戒之曰：
    <span class="yinhao">
     「虜過城下，勿擊其首；首雖敗，彼全軍而至，汝弗能當也。不若俟前軍已過，見五方旗，虎豹衣，
     <span class="jiazhu">
      〔言其軍士所服之衣畫爲虎豹文。〕
     </span>
     乃其中軍也，出其不意擊之，必大捷。」
    </span>
    佖用其言，尙結贊敗走。軍士不識尙結贊，僅而獲免。
   </p>
   <p class="em2 strong">
    尙結贊謂其徒曰：
    <span class="yinhao">
     「唐之良將，李晟、馬燧、渾瑊而已，當以計去之。」
    </span>
    <span class="jiazhu">
     〔燧，音遂。渾，戶昆翻，又戶本翻。瑊，古咸翻。爲尙結贊間李晟、劫渾瑊、賣馬燧張本。去，羌呂翻。〕
    </span>
    入鳳翔境內，無所俘掠，以兵二萬直抵城下曰：
    <span class="yinhao">
     「李令公召我來，
     <span class="jiazhu">
      〔俘，芳無翻。李晟時爲中書令，故稱之爲令公。此尙結贊所以間晟也。〕
     </span>
     何不出犒我！」
    </span>
    經宿，乃引退。
    <span class="jiazhu">
     〔犒，口到翻。〕
    </span>
   </p>
   <p class="em2 strong">
    冬，十月，癸亥，李晟遣蕃落使野詩良輔
    <span class="jiazhu">
     〔使，疏吏翻。野詩，蕃姓也；良輔，其名。〕
    </span>
    與王佖將步騎五千襲吐蕃摧砂堡；壬申，遇吐蕃衆二萬，與戰，破之乘勝逐北，至堡下，攻拔之，斬其將扈屈律悉蒙，焚其蓄積而還。
    <span class="jiazhu">
     〔騎，奇寄翻。扈屈律，蕃人三字姓。還，從宣翻，又如字。〕
    </span>
    尙結贊引兵自寧、慶北去，
    <span class="jiazhu">
     〔寧、慶，二州名。〕
    </span>
    癸酉，軍於合水之北；
    <span class="jiazhu">
     〔合水縣，屬慶州，隋開皇十六年置。《九域志》：合水縣在慶州東北四十五里。〕
    </span>
    邠寧節度使韓遊瓌遣其將史履程夜襲其營，殺數百人。吐蕃追之，遊瓌陳于平川，
    <span class="jiazhu">
     〔邠，卑旻翻。使，疏吏翻。瓌，古回翻。將，卽亮翻。吐，從暾入聲，陳，讀曰陣。〕
    </span>
    潛使人鼓於西山；虜驚，棄所掠而去。
   </p>
   <p class="em2 strong">
    <span class="yinwen">
     14
    </span>
    十一月，甲午，立淑妃王氏爲皇后。
   </p>
   <p class="em2 strong">
    <span class="yinwen">
     15
    </span>
    乙未，韓滉入朝。
    <span class="jiazhu">
     〔滉，呼廣翻。自京口入朝。朝，直遙翻。〕
    </span>
   </p>
   <p class="em2 strong">
    <span class="yinwen">
     16
    </span>
    丁酉，皇后崩。
   </p>
   <p class="em2 strong">
    <span class="yinwen">
     17
    </span>
    辛丑，吐蕃寇鹽州，
    <span class="jiazhu">
     〔鹽州，五原郡，漢五原縣地。〕
    </span>
    謂刺史杜彥光曰：
    <span class="yinhao">
     「我欲得城，聽爾率人去。」
    </span>
    彥光悉衆奔鄜州，
    <span class="jiazhu">
     〔《九域志》：慶州東至鄜州三百五十里。〕
    </span>
    吐蕃入據之。
    <span class="jiazhu">
     〔《考異》曰：《邠志》曰：
     <span class="yinhao">
      「十二月三日，吐蕃圍鹽州，刺史杜彥光請委城以其衆去；吐蕃許之，分軍竊據。」
     </span>
     今據《實錄》在此月。〕
    </span>
   </p>
   <p class="em2 strong">
    劉玄佐在汴，習鄰道故事，
    <span class="jiazhu">
     〔習淄青、淮西及河朔故事。〕
    </span>
    久未入朝。韓滉過汴，玄佐重其才望，以屬吏禮謁之。
    <span class="jiazhu">
     〔汴，皮變翻。朝，直遙翻。滉，呼廣翻。過，古禾翻，又古臥翻。韓滉鎭二浙，雖王室播遷，而巡屬寧晏，轉輸絡繹，劉玄佐以是重其才。滉父休以剛直致位宰輔，滉所歷任皆著聲績，劉玄佐以是重其望。滉爲江、淮、河南諸道轉運使，玄佐賜履之地，乃漕運之所經，以職分言之，則非屬吏也。玄佐敬滉，故以屬吏禮脩謁。〕
    </span>
    滉相約爲兄弟，請拜玄佐母；其母喜，置酒見之。酒半，滉曰：
    <span class="yinhao">
     「弟何時入朝？」
    </span>
    玄佐曰：
    <span class="yinhao">
     「久欲入朝，但力未辦耳！」
    </span>
    滉曰：
    <span class="yinhao">
     「滉力可及，弟宜早入朝。丈母垂白，
     <span class="jiazhu">
      〔諸父執行謂之丈人行。韓滉與劉玄佐結爲兄弟，則視其父爲丈人行，故呼其母謂之丈母也。〕
     </span>
     不可使更帥諸婦女往塡宮也！」
    </span>
    <span class="jiazhu">
     〔凡反者家屬皆沒入掖庭，故云然。帥，讀曰率。〕
    </span>
    母悲泣不自勝。
    <span class="jiazhu">
     〔勝，音升。〕
    </span>
    滉乃遺玄佐錢二十萬緡，
    <span class="jiazhu">
     〔遺，唯季翻。〕
    </span>
    備行裝。滉留大梁三日，大出金帛賞勞，
    <span class="jiazhu">
     〔勞，力到翻。緡，眉巾翻。《考異》曰：《柳氏敍訓》云：
     <span class="yinhao">
      「以綾二十萬匹犒軍。」
     </span>
     從《國史補》。〕
    </span>
    一軍爲之傾動。
    <span class="jiazhu">
     〔爲，于僞翻。〕
    </span>
    玄佐驚服，旣而遣人密聽之，滉問孔目吏，
    <span class="jiazhu">
     〔孔目吏，今州部皆有之，謂之孔目官，亦謂之都吏，言一孔一目無不總也。〕
    </span>
    <span class="yinhao">
     「今日所費幾何？」
    </span>
    結責甚細。
    <span class="jiazhu">
     〔詰，去吉翻。細，纖詳也。〕
    </span>
    玄佐笑曰：
    <span class="yinhao">
     「吾知之矣！」
    </span>
    壬寅，玄佐與陳許節度使曲環俱入朝。
    <span class="jiazhu">
     〔韓滉旣遺劉玄佐以入朝之資，又大出賞勞以動其一軍之心，玄佐雖欲不入朝，得乎！使，疏吏翻。朝，直遙翻。《考異》曰：《鄴侯家傳》曰：
     <span class="yinhao">
      「韓相將入朝覲，先公令人報『比在闕庭已奏，來則必能致大梁入朝。今來，所望善諭以致之。』十二月，劉玄佐果入朝。」
     </span>
     此蓋李繁掠美。今從《柳氏敍訓》。〕
    </span>
   </p>
   <p class="em2 strong">
    <span class="yinwen">
     18
    </span>
    崔造改錢穀法，事多不集。諸使之職，行之已久，中外安之。
    <span class="jiazhu">
     〔諸使，謂鹽鐵、轉運諸使也。〕
    </span>
    元琇旣失職，
    <span class="jiazhu">
     〔謂解判鹽鐵而爲右丞也。琇，音秀。〕
    </span>
    造憂懼成疾，不視事。旣而江、淮運米大至，上嘉韓滉之功，十二月，丁巳，以滉兼度支、諸道鹽鐵、轉運等使；造所條奏皆改之。
    <span class="jiazhu">
     〔是年正月，崔造爲相，改錢穀法及罷諸使。今更從舊。〕
    </span>
   </p>
   <p class="em2 strong">
    <span class="yinwen">
     19
    </span>
    吐蕃又寇夏州，亦令刺史托跋乾暉帥衆去，遂據其城。
    <span class="jiazhu">
     〔托，與拓同。托跋起於鮮卑之裔，自謂托天而生，拔地而長，故以爲姓，此後魏所本者也。若唐時党項諸部，亦自有拓跋一姓，我朝西夏其後也。夏，戶雅翻。〕
    </span>
    又寇銀州，州素無城，吏民皆潰；吐蕃亦棄之，又陷麟州。
    <span class="jiazhu">
     〔宋白曰：銀州，漢爲西河郡圁陰縣地，周武帝保定二年，於縣城置銀防，三年，置銀州，因谷爲名。舊有人收驄馬於此谷，虜語驄馬爲乞銀，故名；西北至夏州二百三十里，北至麟州三百里。〕
    </span>
   </p>
   <p class="em2 strong">
    <span class="yinwen">
     20
    </span>
    韓滉屢短元琇於上；庚申，崔造罷爲右庶子，琇貶雷州司戶。
    <span class="jiazhu">
     〔《舊志》：雷州至京師六千五百一十二里。《考異》曰：《實錄》曰：
     <span class="yinhao">
      「初，元琇判度支，關輔旱儉，請運江、淮租米以給京師。上以韓滉素著威名，加江、淮轉運使，欲令專督運務。琇以滉性剛愎，難與集事，乃條奏，令滉督運江南米至揚子，凡一百十八里，自揚子以北皆琇主之。滉深怒於琇。琇以京師錢重貨輕，乃於江東監院收獲見錢四十餘萬貫，令轉送入關。滉不許，誣奏以爲運千錢至京師，費錢萬。上以問琇，琇奏曰：『千錢之重約與一斗米均，自江南水路至京師所費三二百耳。』上然之，遣中使齎手詔令運錢。滉堅執以爲不可。及滉總度支，遂逞宿心，累誣奏琇，至是而貶焉。」
     </span>
     《舊·崔造傳》曰：
     <span class="yinhao">
      「造與元琇素厚，罷使之後，以鹽鐵委之。而韓滉以司務久行，不可遽改，德宗復以滉爲江、淮轉運使，餘如造所條奏。其年秋初，江、淮漕米大至京師，德宗嘉其功，以滉專領度支、諸道鹽鐵、轉運等使，造所條奏皆改。乃罷造知政事，貶琇雷州司戶。」
     </span>
     《鄴侯家傳》曰：
     <span class="yinhao">
      「時元琇判度支，江、淮進米相次已入汴州，而淄青及魏府蝗旱尤甚，人皆相食。李納無計，欲束身入朝，元琇迺支米十五萬石與之，納軍遂濟。三月，入河運第一綱米三萬石，自集津車般至三門，十日而畢，造入渭船亦成，米至陝。俄而度支牒至，支充河中軍糧。先公憂迫，不知所爲，欲使人聞奏，先令走馬與韓相謀之。韓相報曰：『愼不可奏。某判度支，來在外，勢不禁他，反被他更鼓作言語。待某今冬運畢，當請朝覲，此時面奏。』時蝗旱，運路阻澀，自四月初後，有一日之內七奉手詔者，皆爲催米，且言『軍國糧儲，自今月半後，悉盡此米，所藉公忠副朕憂。屬星夜發遣，以濟憂勤。』其旨如此，而不知米皆被外支。蓋琇及時宰忌韓相及先公運米功成，而不爲朝廷大計，幾至再亂。十月，韓相以饋運功成，請入朝。及對見，上大悅，言無不從，遂奏運事，且言：『元琇支米與淄青、河中，臣在外，與先公皆不敢奏。』上大驚，卽日貶琇爲雷州司戶。」
     </span>
     二說相違，恐各有所私。今但取其大要。〕
    </span>
    以吏部侍郎班宏爲戶部侍郎、度支副使。
    <span class="jiazhu">
     〔度，徒洛翻。使，疏吏翻。〕
    </span>
   </p>
   <p class="em2 strong">
    <span class="yinwen">
     21
    </span>
    韓遊瓌奏請發兵攻鹽州，吐蕃救之，則使河東襲其背。丙寅，詔駱元光及陳許兵馬使韓全義將步騎萬二千人會邠寧軍，趣鹽州，
    <span class="jiazhu">
     〔瓌，古回翻。吐，從暾入聲。將，卽亮翻，又音如字。騎，奇寄翻。邠，卑旻翻。趣，七喻翻。〕
    </span>
    又命馬燧以河東軍擊吐蕃。燧至石州，河曲六胡州皆降，遷於雲、朔之間。
    <span class="jiazhu">
     〔燧，音遂。石州，昌化郡，漢離石地。河曲六胡州時已爲宥州，蓋諸部酋長，各以舊州名帶刺史，故於時猶有六胡州之名。雲州，雲中郡，本魏平城地。朔州，馬邑郡，漢馬邑縣地。降，戶江翻。〕
    </span>
   </p>
   <p class="em2 strong">
    <span class="yinwen">
     22
    </span>
    工部侍郎張彧，李晟之壻也。晟在鳳翔，以女嫁幕客崔樞，禮重樞過於彧；彧怒，遂附於張延賞；給事中鄭雲逵嘗爲晟行軍司馬，失晟意，亦附延賞；上亦忌晟功名。會吐蕃有離間之言，
    <span class="jiazhu">
     〔彧，於六翻。晟，成正翻。過，古禾翻，又古臥翻。吐，從暾入聲。聞，古莧翻。離間之言見上。〕
    </span>
    延賞等騰謗於朝，無所不至。
    <span class="jiazhu">
     〔朝，直遙翻；下同。〕
    </span>
    晟聞，晝夜泣，目爲之腫，
    <span class="jiazhu">
     〔蘇軾有言，
     <span class="yinhao">
      「木必先蠹而後蟲生之，人必先疑也而後讒入之。」
     </span>
     張延賞之讒間，亦因帝有忌晟之心而入之也。爲，于僞翻。〕
    </span>
    悉遣子弟詣長安，表請削髮爲僧，上慰諭，不許。辛未，入朝，見上，自陳足疾，懇辭方鎭，上不許。韓滉素與晟善，上命滉與劉玄佐諭旨於晟，使與延賞釋怨。晟奉詔，滉等引延賞詣晟第謝，結爲兄弟，因宴飲盡歡；又宴於滉、玄佐之第，亦如之。滉因使晟表薦延賞爲相。
    <span class="jiazhu">
     〔朝，直遙翻。見，賢遍翻。滉，呼廣翻。相，息亮翻。〕
    </span>
   </p>
   <p class="strong">
    <span class="section" id="title-5">
     <span data-head-description="" data-head-level="h4" data-head-title="貞元三年">
      三年
     </span>
    </span>
    <span class="biaozhusup" data-rel="（丁卯、西元七八七年）">
    </span>
   </p>
   <p class="em2 strong">
    <span class="yinwen">
     1
    </span>
    春，正月，壬寅，以左僕射張延賞同平章事。李晟爲其子請婚於延賞，
    <span class="jiazhu">
     〔射，寅謝翻。爲，于僞翻。〕
    </span>
    延賞不許；晟謂人曰：
    <span class="yinhao">
     「武夫性快，釋怨於杯酒間，則不復貯胸中矣；
     <span class="jiazhu">
      〔貯，丁呂翻。〕
     </span>
     非如文士難犯，外雖和解，內蓄憾如故，吾得無懼哉！」
    </span>
    <span class="jiazhu">
     〔張延賞心事，李晟蓋已洞見之矣。〕
    </span>
   </p>
   <p class="em2 strong">
    <span class="yinwen">
     2
    </span>
    初，李希烈據淮西，選騎兵尤精者爲左·右門槍、奉國四將，步兵尤精者爲左、右克平十將。
    <span class="jiazhu">
     〔李希烈自建中初據淮西。騎，奇寄翻。槍，千羊翻。將，卽亮翻。門槍、奉國各分左、右，凡四將。左、右克平軍，則分十將領之。〕
    </span>
    淮西少馬，
    <span class="jiazhu">
     〔少，詩紹翻。〕
    </span>
    精兵皆乘騾，謂之騾軍。
    <span class="jiazhu">
     〔騾，力戈翻。〕
    </span>
   </p>
   <p class="em2 strong">
    陳仙奇舉淮西降，纔數月，詔發其兵於京西防秋。仙奇遣都知兵馬使蘇浦悉將淮西精兵五千人以行。會仙奇爲吳少誠所殺，少誠密遣人召門槍兵馬使吳法超等使引兵歸；浦不之知。法超等引步騎四千自鄜州叛歸，渾瑊使其將白娑勒追之，
    <span class="jiazhu">
     〔娑，素和翻。〕
    </span>
    反爲所敗。
    <span class="jiazhu">
     〔敗，補邁翻。〕
    </span>
   </p>
   <p class="em2 strong">
    丙午，上急遣中使敕陝虢觀察使李泌發兵防遏，勿令濟河。
    <span class="jiazhu">
     〔吳法超等自鄜州擅歸，自鄜州，卽東北濟河下棧，蓋道蒲趨陝。若從同、華至陝，則不必濟河矣。〕
    </span>
    泌遣押牙唐英岸將兵趣靈寶，
    <span class="jiazhu">
     〔《九域志》：靈寶縣在陝州西四十五里。趣，七喻翻。〕
    </span>
    淮西兵已陳於河南矣。
    <span class="jiazhu">
     〔陳，讀曰陣。〕
    </span>
    泌乃命靈寶給其食，淮西兵亦不敢剽掠。
    <span class="jiazhu">
     〔剽，匹妙翻。〕
    </span>
    明日，宿陝西七里。
    <span class="jiazhu">
     〔陝西者，陝州之西也，距城七里。〕
    </span>
    泌不給其食，遣將將選士四百人
    <span class="jiazhu">
     〔選士，簡選其驍勇者。〕
    </span>
    分爲二隊，伏於太原倉之隘道，令之曰：
    <span class="yinhao">
     「賊十隊過，東伏則大呼擊之，西伏亦大呼應之，
     <span class="jiazhu">
      〔呼，火故翻。〕
     </span>
     勿遮道，勿留行，常讓以半道，隨而擊之。」
    </span>
    <span class="jiazhu">
     〔遮道留行，賊必人自爲戰。讓以半道，隨而擊之，前者得脫，後者務進，心不在戰，此泌所以制勝。〕
    </span>
    又遣虞候集近村少年各持弓、刀、瓦石躡賊後，聞呼亦應而追之。又遣唐英岸將千五百人夜出南門，陳于澗北。
    <span class="jiazhu">
     〔陳，讀曰陣。〕
    </span>
    明日四鼓，淮西兵起行入隘，兩伏發，賊衆驚亂，且戰且走，死者四之一；進遇唐英岸，邀而擊之，賊衆大敗，擒其騾軍兵馬使張崇獻。泌以賊必分兵自山路南遁，又遣都將燕子楚將兵四百自炭竇谷趣長水。
    <span class="jiazhu">
     〔長水，本隋弘農郡長淵縣，唐初，避高祖名，更爲長水。《五代志》曰：長淵縣，後魏曰南陝，西魏更今名。《唐志》：長水縣，屬洛州河南府。宋白曰：長水縣本漢盧氏縣地，後魏延昌二年分盧氏東境庫谷已西、沙渠谷已東爲南陝縣，廢帝改爲長淵縣，以縣洛水、長淵爲名，唐改長水。《九域志》：在府西二百四十里。燕，於虔翻。趣，七喻翻；下同。〕
    </span>
    賊二日不食，屢戰皆敗，英岸追至永寧東，賊皆潰入山谷。吳法超果帥其衆太半趣長水，
    <span class="jiazhu">
     〔帥，讀曰率。〕
    </span>
    燕子楚擊之，斬法超，殺其士率三分之二。上以陝兵少，發神策軍步騎五千往助泌，至赤水，聞賊已破而還。上命劉玄佐乘驛歸汴，以詔書緣道誘之，得百三十餘人，至汴州，盡殺之。其潰兵在道，復爲村民所殺，
    <span class="jiazhu">
     〔復，扶又翻。〕
    </span>
    得至蔡者纔四十七人。吳少誠以其少，
    <span class="jiazhu">
     〔少，詩紹翻。〕
    </span>
    悉斬之以聞；且遣使以幣謝李泌，爲其誅叛卒也。
    <span class="jiazhu">
     〔爲，于僞翻。〕
    </span>
    泌執張崇獻等六十餘人送京師，詔悉腰斬於鄜州軍門，以令防秋之衆。
   </p>
   <p class="em2 strong">
    <span class="yinwen">
     3
    </span>
    初，雲南王閤羅鳳陷巂州，
    <span class="jiazhu">
     〔肅宗至德元載，巂州陷，事見二百一十八卷。〕
    </span>
    獲西瀘令鄭回。
    <span class="jiazhu">
     〔西瀘縣，屬巂州，本漢邛都縣地，江左置宣化郡，置可泉縣，天寶元年改曰西瀘。〕
    </span>
    回，相州人，通經術，閤羅鳳愛重之。其子鳳迦異
    <span class="jiazhu">
     〔迦，求加翻。〕
    </span>
    及孫異牟尋、曾孫尋夢湊皆師事之，每授學，回得撻之。及異牟尋爲王，
    <span class="jiazhu">
     〔大曆十四年，異牟尋立，見二百二十六卷。〕
    </span>
    以回爲清平官。清平官者，蠻相也，
    <span class="jiazhu">
     〔南詔官曰坦綽，曰布燮，曰久贊，謂之清平官，所以決國事輕重，猶唐宰相也。〕
    </span>
    凡有六人，而國事專決於回。五人者事回甚卑謹，有過，則回撻之。
   </p>
   <p class="em2 strong">
    雲南有衆數十萬，吐蕃每入寇，常以雲南爲前鋒，賦斂重數，
    <span class="jiazhu">
     〔斂，力贍翻。重數，所角翻。〕
    </span>
    又奪其險要立城堡，歲徵兵助防，雲南苦之。回因說異牟尋復自歸於唐
    <span class="jiazhu">
     〔說，式芮翻。〕
    </span>
    曰：
    <span class="yinhao">
     「中國尙禮義，有惠澤，無賦役。」
    </span>
    異牟尋以爲然，而無路自致，凡十餘年。及西川節度使韋皋至鎭，招撫境上羣蠻，異牟尋潛遣人因羣蠻求內附。皋奏：
    <span class="yinhao">
     「今吐蕃棄好，
     <span class="jiazhu">
      〔好，呼到翻。〕
     </span>
     暴亂鹽、夏，
     <span class="jiazhu">
      〔夏，戶雅翻。〕
     </span>
     宜因雲南及八國生羌有歸化之心
     <span class="jiazhu">
      〔八國生羌：白狗君、哥鄰君、逋租君、南水君、弱水君、悉董君、清遠君、咄霸君。〕
     </span>
     招納之，以離吐蕃之黨，分其勢。」
    </span>
    上命皋先作邊將書以諭之，微觀其趣。
    <span class="jiazhu">
     〔爲南詔內附張本。〕
    </span>
   </p>
   <p class="em2 strong">
    <span class="yinwen">
     4
    </span>
    張延賞與齊映有隙，映在諸相中頗稱敢言，上浸不悅；延賞言映非宰相器。壬子，映貶夔州刺史。劉滋罷爲左散騎常侍，以兵部侍郎柳渾同平章事。
   </p>
   <p class="em2 strong">
    韓滉性苛暴，方爲上所任，言無不從；他相充位而已，百
    <span class="jiaozhusup">
     〔章：乙十六行本「百」下有「官羣」二字；乙十一行本同；孔本同。〕
    </span>
    吏救過不贍。渾雖爲滉所引薦，正色讓之曰：
    <span class="yinhao">
     「先相公以褊察爲相，不滿歲而罷，
     <span class="jiazhu">
      〔先相公，謂滉父休也。罷相事見二百一十三卷開元二十一年。〕
     </span>
     今公又甚焉。柰何榜吏於省中，
     <span class="jiazhu">
      〔榜，音彭。〕
     </span>
     至有死者！且作福作威，豈人臣所宜！」
    </span>
    <span class="jiazhu">
     〔《書·洪範》曰：臣無有作威作福，其害于而家，凶于而國。〕
    </span>
    滉愧，爲之少霽威嚴。
    <span class="jiazhu">
     〔爲，于僞翻。〕
    </span>
   </p>
   <p class="em2 strong">
    <span class="yinwen">
     5
    </span>
    二月，壬戌，以檢校左庶子崔澣充入吐蕃使。
   </p>
   <p class="em2 strong">
    <span class="yinwen">
     6
    </span>
    戊寅，鎭海節度使、同平章事、充江·淮轉運使韓滉薨。滉久在二浙，
    <span class="jiazhu">
     〔大曆十四年，滉觀察二浙。建中二年建節。〕
    </span>
    所辟僚佐，各隨其長，無不得人。嘗有故人子謁之，考其能，一無所長，滉與之宴，竟席，未嘗左右視及與並坐交言。
    <span class="jiazhu">
     〔並坐，謂並肩而坐者。坐，徂臥翻。〕
    </span>
    後數日，署爲隨軍，使監庫門。
    <span class="jiazhu">
     〔監，古銜翻。〕
    </span>
    其人終日危坐，吏卒無敢妄出入者。
   </p>
   <p class="em2 strong">
    分浙江東、西道爲三：浙西，治潤州；浙東，治越州；宣、歙、池，治宣州；
    <span class="jiazhu">
     〔武德四年，以宣州之秋浦、南陵二縣置池州；貞觀元年，州廢。永泰元年，復分宣州之秋浦、青陽，饒州之至德，置池州，治秋浦。秋浦，漢石城縣地。宣、歙、池三州，屬江南東道。唐初分十道，江南東、西道與二浙總爲江南道。乾元置浙江西道觀度使，兼領宣、歙、饒三州，其後罷領、復領不一。自分二浙爲三道，而宣、歙、池三州屬江南東道。〕
    </span>
    各置觀察使以領之。
   </p>
   <p class="em2 strong">
    上以果州刺史白志貞爲浙西觀察使，
    <span class="jiazhu">
     〔果州，南充郡，治南充縣。建中四年十二月，白志貞貶恩州司馬，中間蓋轉果州刺史，今自刺史復欲用爲觀察使。〕
    </span>
    柳渾曰：
    <span class="yinhao">
     「志貞，憸人，
     <span class="jiazhu">
      〔憸，利於上，佞人也。又曰：憸，詖也，音息廉翻。〕
     </span>
     不可復用。」
    </span>
    <span class="jiazhu">
     〔復，扶又翻；下同。〕
    </span>
    會渾疾，不視事；辛巳，詔下，用之。渾疾間，
    <span class="jiazhu">
     〔間，如字。〕
    </span>
    遂乞骸骨；
    <span class="jiazhu">
     〔以言不用也。〕
    </span>
    不許。
   </p>
   <p class="em2 strong">
    <span class="yinwen">
     7
    </span>
    甲申，葬昭德皇后于靖陵。
    <span class="jiazhu">
     〔王后，諡昭德。靖陵在奉天縣東北十里。〕
    </span>
   </p>
   <p class="em2 strong">
    <span class="yinwen">
     8
    </span>
    三月，丁酉，以左庶子李銛充入吐蕃使。
    <span class="jiazhu">
     〔銛，思廉翻。吐，從暾入聲。〕
    </span>
   </p>
   <p class="em2 strong">
    初，吐蕃尙結贊得鹽、夏州，各留千餘人戍之，退屯鳴沙；
    <span class="jiazhu">
     〔去年冬，吐蕃留兵戍鹽、夏州。鳴沙縣，屬靈州，漢富平縣地。宋白曰：見後。夏，戶雅翻。〕
    </span>
    自冬入春，羊馬多死，糧運不繼，又聞李晟克摧沙，馬燧、渾瑊等各舉兵臨之，大懼，
    <span class="jiazhu">
     〔晟，成正翻。燧，音遂。渾，戶昆翻，又戶本翻。瑊，古咸翻。〕
    </span>
    屢遣使求和，上未之許。乃遣使卑辭厚禮求和於馬燧，且請脩清水之盟而歸侵地，
    <span class="jiazhu">
     〔清水盟見二百二十八卷建中四年。〕
    </span>
    使者相繼於路。燧信其言，留屯石州，不復濟河，爲之請於朝。
    <span class="jiazhu">
     〔爲，于僞翻。以馬燧智略功名而信尙結贊爲之請，使其劫盟之謀獲遂，則自損功名，而智略不足言。〕
    </span>
   </p>
   <p class="em2 strong">
    李晟曰：
    <span class="yinhao">
     「戎狄無信，不如擊之。」
    </span>
    韓遊瓌曰：
    <span class="yinhao">
     「吐蕃弱則求盟，強則入寇，今深入塞內而求盟，此必詐也！」
    </span>
    韓滉曰：
    <span class="yinhao">
     「今兩河無虞，若城原、鄯、洮、渭四州，使李晟、劉玄佐之徒將十萬衆戍之，河、湟二十餘州可復也。其資糧之費，臣請主辦。」
    </span>
    上由是不聽燧計，趣使進兵。燧請與吐蕃使論頰熱俱入朝論之，
    <span class="jiazhu">
     〔滉，呼廣翻。鄯，以戰翻，又音善。洮，土刀翻。將，卽亮翻，又音如字。趣，讀曰促。使，疏吏翻。朝，直遙翻。《考異》曰：《邠志》作
     <span class="yinhao">
      「論莽熱」
     </span>
     ，今從《實錄》。〕
    </span>
    會滉薨，燧、延賞皆與晟有隙，欲反其謀，爭言和親便。上亦恨回紇，
    <span class="jiazhu">
     〔謂陝州之辱也。〕
    </span>
    欲與吐蕃和，共擊之，得二人言，正會己意，計遂定。
    <span class="jiazhu">
     〔史言馬燧、張延賞以私隙誤國。〕
    </span>
   </p>
   <p class="em2 strong">
    延賞數言
    <span class="yinhao">
     「晟不宜久典兵，
     <span class="jiazhu">
      〔數，所角翻。〕
     </span>
     請以鄭雲逵代之。」
    </span>
    上曰：
    <span class="yinhao">
     「當令自擇代者。」
    </span>
    <span class="jiazhu">
     〔令，力丁翻。〕
    </span>
    乃謂晟曰：
    <span class="yinhao">
     「朕以百姓之故，與吐蕃和親決矣。大臣旣與吐蕃有怨，不可復之鳳翔，
     <span class="jiazhu">
      〔帝敬禮李晟，謂之大臣。之，往也。史言帝忌李晟，因吐蕃請和，將相有隙，而奪其兵柄。〕
     </span>
     宜留朝廷，朝夕輔朕；自擇一人可代鳳翔者。」
    </span>
    晟薦都虞候邢君牙。君牙，樂壽人也。
    <span class="jiazhu">
     〔樂壽，本漢河間樂城縣，故城在今縣東南十六里。後魏移縣近古樂壽亭，因改爲樂壽。唐初，屬瀛州，永泰中，度屬深州。〕
    </span>
    丙午，以君牙爲鳳翔尹兼團練使。丁未，加晟太尉、中書令，勳、封如故；
    <span class="jiazhu">
     〔勳，上柱國；封，西平王。〕
    </span>
    餘悉罷之。
   </p>
   <p class="em2 strong">
    晟在鳳翔，嘗謂僚佐曰：
    <span class="yinhao">
     「魏徵好直諫，
     <span class="jiazhu">
      〔好，呼到翻。〕
     </span>
     余竊慕之。」
    </span>
    行軍司馬李叔度曰：
    <span class="yinhao">
     「此乃儒者所爲，非勳德所宜。」
    </span>
    晟斂容曰：
    <span class="yinhao">
     「司馬失言。晟任兼將相，知朝廷得失不言，何以爲臣！」
    </span>
    叔度慚而退。
    <span class="jiazhu">
     〔余謂李晟欲忠於君，李叔度之言亦可謂忠於李晟。〕
    </span>
    及在朝廷，上有所顧問，極言無隱；性沈密，未嘗泄於人。
    <span class="jiazhu">
     〔朝，直遙翻。沈，持林翻。〕
    </span>
   </p>
   <p class="em2 strong">
    辛亥，馬燧入朝。燧旣來，諸軍皆閉壁不戰，尙結贊遽自鳴沙引歸，
    <span class="jiazhu">
     〔宋白曰：鳴沙縣，屬靈州，本漢富平縣地，後周保定二年於此置會州，建德六年立鳴沙鎭，隋文帝立環州，以大河環曲爲名，仍立鳴沙縣屬焉。此地人馬行沙有聲，異於餘沙，故曰鳴沙。〕
    </span>
    其衆乏馬，多徒行者。
   </p>
   <p class="em2 strong">
    崔澣見尙結贊，責以負約。尙結贊曰：
    <span class="yinhao">
     「吐蕃破朱泚，
     <span class="jiazhu">
      〔以武亭之功邀唐，事見二百三十卷元年四月。泚，且禮翻，又音此。〕
     </span>
     未獲賞，是以來，而諸州各城守，無由自達。鹽、夏守將以城授我而遁，非我取之也。
     <span class="jiazhu">
      〔夏，戶雅翻。將，卽亮翻。〕
     </span>
     今明公來，欲踐脩舊好，
     <span class="jiazhu">
      〔言欲踐前言以脩舊好。一曰，欲踐前迹以脩前好。踐，慈演翻。好，呼到翻。〕
     </span>
     固吐蕃之願也。今吐蕃將相以下來者二十一人，渾侍中嘗與之共事，
     <span class="jiazhu">
      〔言嘗與渾瑊共討朱泚。〕
     </span>
     知其忠信。靈州節度使杜希全、涇原節度使李觀皆信厚聞於異域，請使之主盟。」
    </span>
    <span class="jiazhu">
     〔尙結贊欲因盟劫執二帥以取涇、靈耳。使，疏吏翻。觀，古玩翻。〕
    </span>
   </p>
   <p class="em2 strong">
    夏，四月，丙寅，澣至長安。辛未，以澣爲鴻臚卿，復使入吐蕃語尙結贊曰：
    <span class="jiazhu">
     〔臚，陵如翻。復，扶又翻；下同。語，牛倨翻。〕
    </span>
    <span class="yinhao">
     「希全守靈，不可出境，李觀已改官，今遣渾瑊盟於清水。」
    </span>
    <span class="jiazhu">
     〔清水，漢故縣，唐屬秦州。《考異》曰：《實錄》：
     <span class="yinhao">
      「崔澣至自鳴沙，傳尙結贊言：『盟會之期及定界之所，唯命是聽。君歸奏決定，當以鹽、夏相還。』又云：『清水之會，同盟者少，是以和好輕慢不成。今蕃相及元帥已下凡二十一人赴盟，靈州節度使杜希全稟性和善，外境所知，請令主此盟會。涇原節度使李觀，亦請同主之。』辛未，以澣爲鴻臚卿，充入吐蕃使，令澣報尙結贊：『希全職在靈州，不可出境，李觀又已改官，遣侍中渾瑊充會盟使。』約以五月二十四日復盟於清水。」
     </span>
     按尙結贊本怨渾瑊，故欲劫而執之。然則求瑊主盟，乃吐蕃意，非由唐出也。今從《鄴侯家傳》。〕
    </span>
    且令先歸鹽、夏二州。
    <span class="jiazhu">
     〔令，力丁翻。夏，戶雅翻。〕
    </span>
    五月，甲申，渾瑊自咸陽入朝，以爲清水會盟使。戊子，以兵部尙書崔漢衡爲副使，司封員外郎鄭叔矩爲判官，特進宋奉朝爲都監。
    <span class="jiazhu">
     〔宋奉朝，宦者也。朝，直遙翻；下同。〕
    </span>
    己丑，瑊將二萬餘人赴盟所。
   </p>
   <p class="em2 strong">
    乙巳，尙結贊遣其屬論泣贊來言：
    <span class="yinhao">
     「清水非吉地，請盟於原州之土梨樹；旣盟而歸鹽、夏二州。」
    </span>
    上皆許之。神策將馬有麟奏：
    <span class="yinhao">
     「土梨樹多阻險，恐吐蕃設伏兵，不如平涼川坦夷。」
    </span>
    <span class="jiazhu">
     〔《新唐書·地理志》：平涼西北五里有吐蕃會盟壇。〕
    </span>
    時論泣贊已還，丁未，遣使追告之。
   </p>
   <p class="em2 strong">
    <span class="yinwen">
     9
    </span>
    申蔡留後吳少誠，繕兵完城，欲拒朝命，
    <span class="jiazhu">
     〔朝，直遙翻。〕
    </span>
    判官鄭常、大將楊冀謀逐之，詐爲手詔賜諸將申州刺史張伯元等；事泄，少誠殺常、冀、伯元。大將宋旻、曹濟奔長安。
   </p>
   <p class="em2 strong">
    <span class="yinwen">
     10
    </span>
    閏月，己未，韋皋復與東蠻和義王苴那時書，
    <span class="jiazhu">
     〔東蠻跨地二千里。勿鄧、豐琶、兩林，各有大鬼主爲之長。苴那時，勿鄧鬼主也。苴，子魚翻。〕
    </span>
    使詗伺導達雲南。
    <span class="jiazhu">
     〔詗，翾正翻，又火迥翻。詗伺，刺探之人也。〕
    </span>
   </p>
   <p class="em2 strong">
    <span class="yinwen">
     11
    </span>
    庚申，大省州、縣官員，收其祿以給戰士，張延賞之謀也。時新除官千五百人，而當減者千餘人，怨嗟盈路。
   </p>
   <p class="em2 strong">
    <span class="yinwen">
     12
    </span>
    初，韓滉薦劉玄佐可使將兵復河、湟，上以問玄佐，玄佐亦贊成之。滉薨，玄佐奏言：
    <span class="yinhao">
     「吐蕃方強，未可與爭。」
    </span>
    上遣中使勞問玄佐，
    <span class="jiazhu">
     〔勞，力到翻。〕
    </span>
    玄佐臥而受命。張延賞知玄佐不可用，奏以河、湟事委李抱眞；抱眞亦固辭。皆由延賞罷李晟兵柄，故武臣皆憤怒解體，不肯爲用故也。
    <span class="jiazhu">
     〔史言張延賞妒功疾能之罪。〕
    </span>
   </p>
   <p class="em2 strong">
    <span class="yinwen">
     13
    </span>
    上以襄、鄧扼淮西衝要，癸亥，以荊南節度使曹王皋爲山南東道節度使，以襄、鄧、復、郢、安、隨、唐七州隸之。
   </p>
   <p class="em2 strong">
    <span class="yinwen">
     14
    </span>
    渾瑊之發長安也，李晟深戒之以盟所爲備不可不嚴。張延賞言於上曰：
    <span class="yinhao">
     「晟不欲盟好之成，
     <span class="jiazhu">
      〔好，呼到翻；下同。〕
     </span>
     故戒瑊以嚴備。我有疑彼之形，則彼亦疑我矣，盟何由成！」
    </span>
    上乃召瑊，切戒以推誠待虜，勿自爲猜貳以阻虜情。
   </p>
   <p class="em2 strong">
    瑊奏吐蕃決以辛未盟，延賞集百官，以瑊表稱詔示之
    <span class="jiazhu">
     〔稱詔，以渾瑊表徧示百官。〕
    </span>
    曰：
    <span class="yinhao">
     「李太尉謂吐蕃和好必不成，
     <span class="jiazhu">
      〔李晟時加太尉，故以稱之。吐，從暾入聲。好，呼到翻。〕
     </span>
     此渾侍中表也，盟日定矣。」
    </span>
    晟聞之，泣謂所親曰：
    <span class="yinhao">
     「吾生長西陲，
     <span class="jiazhu">
      〔李晟，洮州人，長事王忠嗣、李抱玉，皆有功名。長，知兩翻。〕
     </span>
     備諳虜情，
     <span class="jiazhu">
      〔諳，烏含翻。諳，悉也。〕
     </span>
     所以論奏，但恥朝廷爲犬戎所侮耳！」
    </span>
    <span class="jiazhu">
     〔朝，直遙翻。自古以來，謂西戎爲犬戎。〕
    </span>
   </p>
   <p class="em2 strong">
    上始命駱元光屯潘原，韓遊瓌屯洛口，
    <span class="jiazhu">
     〔潘原縣，屬原州，本陰盤也，天寶更名，時其地已沒於吐蕃。瓌，古回翻。洛口，卽水洛口，在瓦亭川東北。〕
    </span>
    以爲瑊援。元光謂瑊曰：
    <span class="yinhao">
     「潘原距盟所且七十里，公有急，元光何從知之！請與公俱。」
    </span>
    瑊以詔指固止之。元光不從，與瑊連營相次，距盟所三十餘里。元光壕栅深固，瑊壕栅皆可踰也。
    <span class="jiazhu">
     〔壕，音豪，塹也。栅，測革翻。〕
    </span>
    元光伏兵於營西，韓遊瓌亦遣五百騎伏於其側，曰：
    <span class="yinhao">
     「若有變，則汝曹西趣柏泉以分其勢。」
    </span>
    <span class="jiazhu">
     〔騎，奇寄翻。趣，逡諭翻。《唐書·地理志》：原州有百泉縣。《五代史志》曰：後魏分平涼置長城郡及黃石縣，隨大業初，改黃石爲百泉。宋白曰：時已沒蕃界。〕
    </span>
   </p>
   <p class="em2 strong">
    尙結贊與瑊約，各以甲士三千人列於壇之東西，常服者四百人從至壇下。辛未，將盟，尙結贊又請各遣遊騎數十更相覘索，
    <span class="jiazhu">
     〔更，工衡翻。覘，丑廉翻。索，山客翻。〕
    </span>
    瑊皆許之。吐蕃伏精騎數萬於壇西，遊騎貫穿唐軍，
    <span class="jiazhu">
     〔穿，尺絹翻。〕
    </span>
    出入無禁；唐騎入虜軍，悉爲所擒，瑊等皆不知，入幕，易禮服。
    <span class="jiazhu">
     〔禮服，盟會之服。〕
    </span>
    虜伐鼓三聲，
    <span class="jiazhu">
     〔伐鼓，擊鼓也。〕
    </span>
    大譟而至，殺宋奉朝等於幕中。
    <span class="jiazhu">
     〔譟，則竈翻。朝，直遙翻。〕
    </span>
    瑊自幕後出，偶得他馬乘之，伏鬣入其銜，馳十餘里，銜方及馬口，故矢過其背而不傷。唐將卒皆東走，虜縱兵追擊，或殺或擒之，
    <span class="jiazhu">
     〔銜，戶監翻。過，古禾翻，又古臥翻。將，卽亮翻。〕
    </span>
    死者數百人，
    <span class="jiazhu">
     〔是後劉昌爲涇原帥，收聚劫盟將士亡沒者骸骨，具棺槥衣服，葬于淺水原。〕
    </span>
    擒者千餘人，崔漢衡爲虜騎所擒。渾瑊至其營，則將卒皆遁去，營空矣。駱元光發伏成陳以待之，
    <span class="jiazhu">
     〔陳，讀曰陣；下同。〕
    </span>
    虜追騎愕眙。
    <span class="jiazhu">
     〔眙，丑吏翻；驚視也。〕
    </span>
    瑊入元光營，追騎顧見邠寧軍西馳，乃還。
    <span class="jiazhu">
     〔西馳者，韓遊瓌所遣趣柏泉之軍也。〕
    </span>
    元光以輜重資瑊，
    <span class="jiazhu">
     〔重，直用翻。〕
    </span>
    與瑊收散卒，勒兵整陳而還。
   </p>
   <p class="em2 strong">
    是日，上臨朝，謂諸相曰：
    <span class="yinhao">
     「今日和戎息兵，社稷之福！」
    </span>
    馬燧曰：
    <span class="yinhao">
     「然。」
    </span>
    柳渾曰：
    <span class="yinhao">
     「戎狄，豺狼也，非盟誓可結。今日之事，臣竊憂之！」
    </span>
    李晟曰：
    <span class="yinhao">
     「誠如渾言。」
    </span>
    上變色曰：
    <span class="yinhao">
     「柳渾書生，不知邊計；大臣亦爲此言邪！」
    </span>
    皆伏地頓首謝，因罷朝。
    <span class="jiazhu">
     〔朝，直遙翻。〕
    </span>
    是夕，韓遊瓌表言
    <span class="yinhao">
     「虜劫盟者，兵臨近鎭。」
    </span>
    <span class="jiazhu">
     〔近鎭，言邠寧之近鎭。〕
    </span>
    上大驚，街遞其表以示渾。
    <span class="jiazhu">
     〔倉猝之際，不及遣中使，令街使遞其表以示渾。〕
    </span>
    明旦，謂渾曰：
    <span class="yinhao">
     「卿書生，乃能料敵如此其審乎！」
    </span>
    上欲出幸以避吐蕃，大臣諫而止。
   </p>
   <p class="em2 strong">
    李晟大安園多竹，復有爲飛語者，
    <span class="jiazhu">
     〔復，扶又翻。〕
    </span>
    云
    <span class="yinhao">
     「晟伏兵大安亭，謀因倉猝爲變。」
    </span>
    晟遂伐其竹。
   </p>
   <p class="em2 strong">
    癸酉，上遣中使王子恆齎詔遺尙結贊，
    <span class="jiazhu">
     〔遺，唯季翻。〕
    </span>
    至吐蕃境，不納而還。渾瑊留屯奉天。
   </p>
   <p class="em2 strong">
    甲戌，尙結贊至故原州，
    <span class="jiazhu">
     〔原州自廣德初沒於吐蕃，城邑墟矣，故曰故。〕
    </span>
    引見崔漢衡等曰：
    <span class="yinhao">
     「吾飾金械，欲械瑊以獻贊普。今失瑊，虛致公輩。」
    </span>
    又謂馬燧之姪弇曰：
    <span class="yinhao">
     「胡以馬爲命，吾在河曲，春草未生，馬不能舉足，當是時，侍中渡河掩之，吾全軍覆沒矣！
     <span class="jiazhu">
      〔在河曲，謂屯鳴沙時，馬燧時屯石州，不渡河。燧加侍中，故以稱之。〕
     </span>
     所以求和，蒙侍中力。今全軍得歸，
     <span class="jiazhu">
      〔
      <span class="yinhao">
       「今」
      </span>
      ，當作
      <span class="yinhao">
       「令」
      </span>
      。〕
     </span>
     柰何拘其子孫！」
    </span>
    命弇與宦官俱文珍、渾瑊將馬寧俱歸。
    <span class="jiazhu">
     〔獨遣弇歸，尙結贊雖有此言，馬燧諱之，掩覆而不傳矣。俱文珍歸，則必言之於帝。馬寧歸，則必言之於渾瑊。中外傳播，燧不可得而掩也。所以間燧者，可謂巧矣。〕
    </span>
    分囚崔漢衡等於河、廓、鄯州。上聞尙結贊之言，由是惡馬燧。
    <span class="jiazhu">
     〔馬燧信尙結贊之言而爲之請和，旣墮其計矣；德宗又信尙結贊之間而惡馬燧，又墮其計焉。然德宗但知惡馬燧，而不知惡張延賞，又何也？惡，烏路翻。〕
    </span>
   </p>
   <p class="em2 strong">
    六月，丙戌，以馬燧爲司徒兼侍中，罷其副元帥、節度使。
   </p>
   <p class="em2 strong">
    初，吐蕃尙結贊惡李晟、馬燧、渾瑊，曰：
    <span class="yinhao">
     「去三人，則唐可圖也。」
    </span>
    於是離間李晟，
    <span class="jiazhu">
     〔惡，烏路翻。去，羌呂翻。間，古莧翻。〕
    </span>
    因馬燧以求和，欲執渾瑊以賣燧，使幷獲罪，因縱兵直犯長安，會失渾瑊而止。張延賞慚懼，謝病不視事。
   </p>
   <p class="em2 strong">
    <span class="yinwen">
     15
    </span>
    以陝虢觀察使李泌爲中書侍郎、同平章事。
   </p>
   <p class="em2 strong">
    <span class="yinwen">
     16
    </span>
    河東都虞候李自良從馬燧入朝，上欲以爲河東節度使，自良固辭曰：
    <span class="yinhao">
     「臣事燧日久，
     <span class="jiazhu">
      〔馬燧初鎭河東，卽親任李自良。〕
     </span>
     不欲代之爲帥。」
    </span>
    <span class="jiazhu">
     〔帥，所類翻。〕
    </span>
    乃以爲右龍武大將軍。明日，自良入謝，上謂之曰：
    <span class="yinhao">
     「卿於馬燧，存軍中事分，
     <span class="jiazhu">
      〔分，扶問翻。〕
     </span>
     誠爲得禮。然北門之任，非卿不可。」
    </span>
    卒以自良爲河東節度使。
    <span class="jiazhu">
     〔卒，子恤翻。〕
    </span>
   </p>
   <p class="em2 strong">
    <span class="yinwen">
     17
    </span>
    吐蕃之戍鹽、夏者，饋運不繼，人多病疫思歸，尙結贊遣三千騎逆之，悉焚其盧舍，毀其城，驅其民而去。靈鹽節度使杜希全遣兵分守之。
   </p>
   <p class="em2 strong">
    <span class="yinwen">
     18
    </span>
    韋皋以雲南頗知書，壬辰，自以書招諭之，令趣遣使入見。
    <span class="jiazhu">
     〔趣，讀曰促。見，賢遍翻；下同。〕
    </span>
   </p>
   <p class="em2 strong">
    <span class="yinwen">
     19
    </span>
    李泌初視事，
    <span class="jiazhu">
     〔入政事堂視事也。〕
    </span>
    壬寅，與李晟、馬燧、柳渾俱入見。上謂泌曰：
    <span class="yinhao">
     「卿昔在靈武，已應爲此官，卿自退讓。
     <span class="jiazhu">
      〔事見二百一十九卷肅宗至德元載。〕
     </span>
     朕今用卿，欲與卿有約，
     <span class="jiazhu">
      〔此亦帝猜忌發見之一端也。〕
     </span>
     卿愼勿報仇，有恩者朕當爲卿報之。」
    </span>
    <span class="jiazhu">
     〔爲，于僞翻。〕
    </span>
    對曰：
    <span class="yinhao">
     「臣素奉道，不與人爲仇。李輔國、元載皆害臣者，今自斃矣。素所善及有恩者，率已顯達，或多零落，臣無可報也。」
    </span>
    上曰：
    <span class="yinhao">
     「雖然，有小恩者，亦當報之。」
    </span>
    對曰：
    <span class="yinhao">
     「臣今日亦願與陛下爲約，可乎？」
    </span>
    上曰：
    <span class="yinhao">
     「何不可！」
    </span>
    泌曰：
    <span class="yinhao">
     「願陛下勿害功臣。臣受陛下厚恩，固無形迹。李晟、馬燧有大功於國，聞有讒之者，雖陛下必不聽，然臣今日對二人言之，欲其不自疑耳。陛下萬一害之，則宿衞之士，方鎭之臣，無不憤惋而反仄，
     <span class="jiazhu">
      〔惋，烏貫翻。〕
     </span>
     恐中外之變不日復生也！
     <span class="jiazhu">
      〔復，扶又翻。〕
     </span>
     人臣苟蒙人主愛信則幸矣，官於何有！臣在靈武之日，未嘗有官，而將相皆受臣指畫；陛下以李懷光爲太尉而懷光愈懼，遂至於叛。此皆陛下所親見也。今晟、燧富貴已足，苟陛下坦然待之，使其自保無虞，國家有事則出從征伐；無事則入奉朝請，何樂如之！
     <span class="jiazhu">
      〔樂，音洛。〕
     </span>
     故臣願陛下勿以二臣功大而忌之，二臣勿以位高而自疑，則天下永無事矣。」
    </span>
    <span class="jiazhu">
     〔惋，烏貫翻。樂，音洛。李泌不特欲使李晟、馬燧無自疑之心，亦以德宗猜忌，開廣而言之耳。〕
    </span>
    上曰：
    <span class="yinhao">
     「朕始聞卿言，聳然不知所謂。及聽卿析，乃知社稷之至計也！朕謹當書紳，二大臣亦當共保之。」
    </span>
    晟、燧皆起，泣謝。
   </p>
   <p class="em2 strong">
    上因謂泌曰：
    <span class="yinhao">
     「自今凡軍旅糧儲事，卿主之；吏、禮委延賞；刑法委渾。」
    </span>
    泌曰：
    <span class="yinhao">
     「不可。陛下不以臣不才，使待罪宰相。宰相之職，不可分也，非如給事則有吏過、兵過，
     <span class="jiazhu">
      〔吏部、兵部主文、武選。凡奏擬皆過門下省，百司奏抄，侍中旣審，給事中讀之，有違失則駮正。〕
     </span>
     舍人則有六押；
     <span class="jiazhu">
      〔唐制，中書舍人六員，佐宰相判案，同署乃奏。《六典》：中書舍人六人，分押六司署。〕
     </span>
     至於宰相，天下之事咸共平章。若各有所主，是乃有司，非宰相也。」
    </span>
    上笑曰：
    <span class="yinhao">
     「朕適失辭，卿言是也。」
    </span>
    泌請復所減州、縣官。
    <span class="jiazhu">
     〔是年閏月，用張延賞之言，大省州、縣官。〕
    </span>
    上曰：
    <span class="yinhao">
     「置吏以爲人也，
     <span class="jiazhu">
      〔爲，于僞翻；下誰爲、第爲、具爲同。〕
     </span>
     今戶口減於承平之時三分之二，而吏員更增，可乎？」
    </span>
    對曰：
    <span class="yinhao">
     「戶口雖減，而事多於承平且十倍，吏得無增乎！且所減皆有職而宂官不減，此所以爲未當也。
     <span class="jiazhu">
      〔當，丁浪翻。〕
     </span>
     至德以來置額外官，敵正官三分之一，若聽使計日得資然後停，加兩選授同類正員官。
     <span class="jiazhu">
      〔停字，句斷。謂計其在官之日敍資，然後隨所減員而停其官。又加以文武兩選，授以正員官，與其元所居官同類者。〕
     </span>
     如此，則不惟不怨，兼使之喜矣。」
    </span>
    又請諸王未出閤者不除府官，
    <span class="jiazhu">
     〔此泌所謂宂官不減者，因請減而不除。〕
    </span>
    上皆從之。乙卯，詔先所減官，並復故。
   </p>
   <p class="em2 strong">
    <span class="yinwen">
     20
    </span>
    初，張延賞在西川，與東川節度使李叔明有隙。上入駱谷，
    <span class="jiazhu">
     〔謂上自奉天幸山南時也。〕
    </span>
    值霖雨，道塗險滑，衞士多亡歸朱泚，叔明之子昇
    <span class="jiazhu">
     〔《考異》曰：《鄴侯家傳》及《舊·叔明傳》皆作
     <span class="yinhao">
      「昪」
     </span>
     ，今從《實錄》及《舊·蕭復傳》。〕
    </span>
    及郭子儀之子曙、令狐彰之子建等六人，恐有姦人危乘輿，相與齧臂爲盟，著行幐、釘鞵，
    <span class="jiazhu">
     〔乘，繩證翻。著，陟略翻。
     <span class="yinhao">
      「幐」
     </span>
     ，當作
     <span class="yinhao">
      「縢」
     </span>
     ，徒登翻。行縢，以邪幅纏足膞腸。《詩·采菽》：斜幅在下。《傳》云：幅，偪也，所以自偪束也。《箋》云：邪幅，如今行縢也。偪束其脛，自足至膝。《正義》曰：邪纏於足，謂之邪幅。釘鞵，以皮爲之，外施油蠟，底著鐵釘。鞵，音戶皆翻。〕
    </span>
    更鞚上馬以至梁州，
    <span class="jiazhu">
     〔更，工衡翻。鞚，苦貢翻。〕
    </span>
    他人皆不得近。
    <span class="jiazhu">
     〔近，其靳翻。〕
    </span>
    及還長安，上皆以爲禁衞將軍，寵遇甚厚。張延賞知昇私出入郜國大長公主第，
    <span class="jiazhu">
     〔郜國，肅宗之女，初嫁裴徽，又嫁蕭昇。唐制，皇姑爲大長公主，正一品。郜，古到翻。長，知丈翻。〕
    </span>
    密以白上。上謂李泌曰：
    <span class="yinhao">
     「郜國已老，昇年少，何爲如是！
     <span class="jiazhu">
      〔泌，薄必翻。少，始照翻。〕
     </span>
     殆必有故，卿宜察之。」
    </span>
    泌曰：
    <span class="yinhao">
     「此必有欲動搖東宮者。誰爲陛下言之？」
    </span>
    上曰：
    <span class="yinhao">
     「卿勿問，第爲朕察之。」
    </span>
    <span class="jiazhu">
     〔爲，于僞翻。〕
    </span>
    泌曰：
    <span class="yinhao">
     「必延賞也。」
    </span>
    上曰：
    <span class="yinhao">
     「何以知之？」
    </span>
    泌具爲上言二人之隙，
    <span class="jiazhu">
     〔言延賞與昇父叔明有隙。〕
    </span>
    且曰：
    <span class="yinhao">
     「昇承恩顧，典禁兵，延賞無以中傷，
     <span class="jiazhu">
      〔中，竹仲翻。〕
     </span>
     而郜國乃太子蕭妃之母也，故欲以此陷之耳。」
    </span>
    上笑曰：
    <span class="yinhao">
     「是也。」
    </span>
    泌因請除昇他官，勿令宿衞以遠嫌。
    <span class="jiazhu">
     〔遠，于願翻。〕
    </span>
    秋，七月，以昇爲詹事。郜國，肅宗之女也。
   </p>
   <p class="em2 strong">
    <span class="yinwen">
     21
    </span>
    甲子，割振武之綏、銀二州，以右羽林將軍韓潭爲夏、綏、銀節度使，帥神策之士五千、朔方·河東之士三千鎭夏州。
    <span class="jiazhu">
     〔夏，戶雅翻。使，疏吏翻。帥，讀曰率。〕
    </span>
   </p>
   <p class="em2 strong">
    <span class="yinwen">
     22
    </span>
    時關東防秋兵大集，國用不充，李泌奏：
    <span class="yinhao">
     「自變兩稅法以來，
     <span class="jiazhu">
      〔兩稅事始見二百二十六卷建中元年。〕
     </span>
     藩鎭、州、縣多違法聚斂。繼以朱泚之亂，爭榷率、徵罰以爲軍資，點募自防；
     <span class="jiazhu">
      〔斂，力贍翻。泚，且禮翻，又音此。榷率者，拘榷而敷率。徵罰者，吏民有罪，罰使納錢穀以免罪而如數徵之也。凡此皆州鎭以充軍資，點募強壯以自防衞。榷，古岳翻。〕
     </span>
     泚旣平，自懼違法，匿不敢言。請遣使以詔旨赦其罪，但令革正，自非於法應留使、留州之外，悉輸京師。
     <span class="jiazhu">
      〔令，力丁翻。留使者，留以應本道節度、觀察使徵調。留州者，留以給本州經用。〕
     </span>
     其官典逋負，可徵者徵之，難徵者釋之，以示寬大；敢有隱沒者，重設告賞之科而罪之。」
    </span>
    <span class="jiazhu">
     〔重設賞格，告者依格給賞而罪其隱沒者。〕
    </span>
    上喜曰：
    <span class="yinhao">
     「卿策甚長，然立法太寬，恐所得無幾！」
    </span>
    對曰：
    <span class="yinhao">
     「茲事臣固熟思之，寬則獲多而速，急則獲少而遲。蓋以寬則人喜於免罪而樂輸，
     <span class="jiazhu">
      〔少，始紹翻。樂，音洛。〕
     </span>
     急則競爲蔽匿，非推鞫不能得其實，財不足濟今日之急而皆入於姦吏矣。」
    </span>
    上曰：
    <span class="yinhao">
     「善！」
    </span>
    以度支員外郎元友直爲河南、江、淮南句勘兩稅錢帛使。
    <span class="jiazhu">
     〔度，徒洛翻。句，音勾。使，疏吏翻。〕
    </span>
   </p>
   <p class="em2 strong">
    初，河、隴旣沒於吐蕃，
    <span class="jiazhu">
     〔代宗初年，河、隴陷沒。吐，從暾入聲。〕
    </span>
    自天寶以來，安西、北庭奏事及西域使人在長安者，歸路旣絕，人馬皆仰給於鴻臚，禮賓委府、縣供之，
    <span class="jiazhu">
     〔仰，牛向翻。臚，陵如翻。鴻臚掌四夷之客，有禮賓院。府縣，謂京兆府及其所屬赤縣、畿縣也。〕
    </span>
    於度支受直。度支不時付直，長安市肆不勝其弊。
    <span class="jiazhu">
     〔度，徒洛翻。勝，音升。〕
    </span>
    李泌知胡客留長安久者，或四十餘年，皆有妻子，買田宅，舉質取利，
    <span class="jiazhu">
     〔舉者，舉貸以取倍稱之利也。質者，以物質錢，計月而取其利也。〕
    </span>
    安居不欲歸，命檢括胡客有田宅者停其給。凡得四千人，將停其給。胡客皆詣政府訴之，
    <span class="jiazhu">
     〔政府，謂相府也。〕
    </span>
    泌曰：
    <span class="yinhao">
     「此皆從來宰相之過，豈有外國朝貢使者留京師數十年不聽歸乎！
     <span class="jiazhu">
      〔朝，直遙翻。〕
     </span>
     今當假道於回紇，或自海道各遣歸國。有不願歸，當於鴻臚自陳，授以職位，給俸祿爲唐臣。人生當乘時展用，豈可終身客死邪！」
    </span>
    於是胡客無一人願歸者，泌皆分隸神策兩軍，王子、使者爲散兵馬使或押牙，
    <span class="jiazhu">
     〔散，悉亶翻。〕
    </span>
    餘皆爲卒，禁旅益壯。鴻臚所給胡客纔十餘人，歲省度支錢五十萬緡；市人皆喜。
    <span class="jiazhu">
     〔免供億，故喜。〕
    </span>
   </p>
   <p class="em2 strong">
    上復問泌以復府兵之策。
    <span class="jiazhu">
     〔上復，扶又翻。〕
    </span>
    對曰：
    <span class="yinhao">
     「今歲徵關東卒戍京西者十七萬人，計歲食粟二百四萬斛。今粟斗直百五十，爲錢三百六萬緡。國家比遭饑亂，
     <span class="jiazhu">
      〔比，毗至翻。〕
     </span>
     經費不充，就使有錢，亦無粟可糴，未暇議復府兵也。」
    </span>
    上曰：
    <span class="yinhao">
     「然則柰何？亟減戍卒歸之，何如？」
    </span>
    對曰：
    <span class="yinhao">
     「陛下
     <span class="jiaozhusup">
      〔章：乙十六行本「下」下有「誠能」二字；乙十一行本同；孔本同；張校同。〕
     </span>
     用臣之言，可以不減戍卒，不擾百姓，糧食皆足，粟麥日賤，府兵亦成。」
    </span>
    上曰：
    <span class="yinhao">
     「苟能如是，何爲不用！」
    </span>
    對曰：
    <span class="yinhao">
     「此須急爲之，過旬日則不及矣。今吐蕃久居原、會之間，
     <span class="jiaozhusup">
      〔章：乙十六行本「會」作「蘭」；乙十一行本同；退齋校同。〕
     </span>
     以牛運糧，糧盡，牛無所用，請發左藏惡繒染爲綵纈，
     <span class="jiazhu">
      〔藏，徂浪翻。惡繒，積於庫藏年深以致脆惡者。纈，戶結翻。撮綵以線結之而後染色，旣染則解其結，凡結處皆元色，餘則入染色矣，其色斑斕，謂之纈。〕
     </span>
     因党項以市之，每頭不二三匹，計十八萬匹，可致六萬餘頭。又命諸冶鑄農器，糴麥種，
     <span class="jiazhu">
      〔種，章勇翻；下其種同。〕
     </span>
     分賜沿邊軍鎭，募戍卒，耕荒田而種之，約明年麥熟倍償其種，其餘據時價五分增一，官爲糴之。
     <span class="jiazhu">
      〔爲，于僞翻。〕
     </span>
     來春種禾亦如之。關中土沃而久荒，所收必厚。戍卒獲利，耕者浸多。邊地居人至少，軍士月食官糧，粟麥無所售，其價必賤，名爲增價，實比今歲所減多矣。」
    </span>
    上曰：
    <span class="yinhao">
     「善！」
    </span>
    卽命行之。
   </p>
   <p class="em2 strong">
    泌又言：
    <span class="yinhao">
     「邊地官多闕，請募人入粟以補之，可足今歲之糧。」
    </span>
    上亦從之，因問曰：
    <span class="yinhao">
     「卿言府兵亦集，如何？」
    </span>
    對曰：
    <span class="yinhao">
     「戍卒因屯田致富，則安於其土，不復思歸。
     <span class="jiazhu">
      〔復，扶又翻。〕
     </span>
     舊制，戍卒三年而代，及其將滿，下令有願留者，卽以所開田爲永業。家人願來者，本貫給長牒續食而遣之。
     <span class="jiazhu">
      〔戍兵家口，發赴邊鎭者，本貫爲給長牒，所過郡縣續食，以至戍所。〕
     </span>
     據應募之數，移報本道，雖河朔諸帥得免更代之煩，
     <span class="jiazhu">
      〔帥，所類翻。更，工衡翻。〕
     </span>
     亦喜聞矣。
     <span class="jiazhu">
      〔喜，許記翻。〕
     </span>
     不過數番，則戍卒
     <span class="jiaozhusup">
      〔章：乙十六行本「卒」下有「皆」字；乙十一行本同；孔本同；張校同。〕
     </span>
     土著，
     <span class="jiazhu">
      〔著，直略翻。〕
     </span>
     乃悉以府兵之法理之，
     <span class="jiazhu">
      〔理，治也。〕
     </span>
     是變關中之疲弊爲富強也。」
    </span>
    上喜曰：
    <span class="yinhao">
     「如此，天下無復事矣！」
    </span>
    <span class="jiazhu">
     〔泌所謂復府兵之策，當以積漸而成。帝遽謂之天下無復事，是但喜其言之可聽而不察其事非旦暮之可集也〕
    </span>
    泌曰：
    <span class="yinhao">
     「未也。臣能不用中國之兵使吐蕃自困。」
    </span>
    上曰：
    <span class="yinhao">
     「計將安出？」
    </span>
    對曰：
    <span class="yinhao">
     「臣未敢言之，俟麥禾有效，然後可議也。」
    </span>
    上固問，不對。泌意欲結回紇、大食、雲南與共圖吐蕃，令吐蕃所備者多；知上素恨回紇，恐聞之不悅，幷屯田之議不行，故不肯言。旣而戍卒應募，願耕屯田者什五六。
    <span class="jiazhu">
     〔自李泌爲相，觀其處置天下事，姚崇以來未之有也。史臣謂其出入中禁，事四君，數爲權倖所疾，常以智免。好縱橫大言，時時讜議，能寤移人主意。然常持黃、老、鬼神說，故爲人所譏。余謂泌以智免，信如史臣言矣。然其縱橫大言，持黃、老、鬼神說，亦智也。泌處肅、代父子之間，其論興復形勢，言無不效。及張、李之間，所以保右代宗者，言無不行。元載之讒疾，卒能自免，可謂智矣。至其與德宗論天下事，若指諸掌。以肅、代之信泌而泌不肯爲相，以德宗之猜忌而泌夷然當之，亦智也。嗚呼！仕而得君，諫行言聽，則致身宰輔宜也。歷事三世，潔身遠害，筋力向衰，乃方入政事堂與新貴人伍。所謂經濟之略，曏未能爲肅、代吐者，盡爲德宗吐之。豈德宗之度弘於祖父邪！泌蓋量而後入耳。彼德宗之猜忌刻薄，直如蕭、姜，謂之輕己賣直；功如李、馬，忌而置之散地；而泌也恣言無憚。彼其心以泌爲祖父舊人，智略無方，弘濟中興，其敬信之也久矣，泌之所以敢當相位者，其自量亦審矣，庸非智乎！其持黃、老、鬼神說，則子房欲從赤松游之故智也。但子房功成後爲之，泌終始篤好之耳。〕
    </span>
   </p>
   <p class="em2 strong">
    <span class="yinwen">
     23
    </span>
    壬申，賜駱元光姓名李元諒。
   </p>
   <p class="em2 strong">
    <span class="yinwen">
     24
    </span>
    左僕射、同平章事張延賞薨。
    <span class="jiazhu">
     〔射，寅謝翻。薨，呼肱翻。〕
    </span>
   </p>
  </div>
 </body>
</html>