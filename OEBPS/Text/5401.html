<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二十二·漢紀十四·世宗孝武皇帝下之下</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀十四">漢紀十四</span></span></h1>
<p><span class="jiazhu">起昭陽協洽<span class="biaozhusup" data-rel="（癸未）"></span>，盡閼逢敦牂<span class="biaozhusup" data-rel="（甲午）"></span>，凡十二年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="世宗孝武皇帝下之下">世宗孝武皇帝下之下</span></span></h5>
<p class="strong"><span class="section" id="title-3"><span data-head-description="漢武帝天漢" data-head-level="h4" data-head-title="天漢三年">天漢三年</span></span><span class="biaozhusup" data-rel="（癸未、前九八年）"></span></p>
<p class="em2 strong"><span class="yinwen">1</span>春，二月，王卿有罪自殺，以執金吾杜周爲御史大夫。<span class="jiazhu">班《表》：中尉掌徼循京師，太初元年更名執金吾。應劭曰：吾，禦也，掌執金革以禦非常。師古曰：金吾，鳥名，主辟不祥。天子出行，主先導以備非常，故執此鳥之象；因以名官。</span></p>
<p class="em2 strong"><span class="yinwen">2</span>初榷酒酤。<span class="jiazhu">如淳曰：榷，音較。應劭曰：縣官自酤榷賣酒，小民不復得酤也。韋昭曰：以木渡水曰榷，謂禁民酤釀，獨官開置，如道路設木爲榷，獨取利也。師古曰：榷者，步渡橋，《爾雅》謂之石杠，今之略彴是也。禁閉其事，總利入官，而下無由以得，有若渡水之榷，因立名焉。酤，工護翻。彴，音酌。</span></p>
<p class="em2 strong"><span class="yinwen">3</span>三月，上行幸泰山，脩封，祀明堂，因受計。還，祠常山，瘞玄玉。<span class="jiazhu">鄧展曰：瘞，埋也。《爾雅》曰：祭地曰瘞薶。薶其物者，示歸於地也。瘞，音於例翻。</span>方士之候祠神人、入海求蓬萊者終無有驗，而公孫卿猶以大人跡爲解，<span class="jiazhu">大人跡見二十卷元封元年。</span>天子益怠厭方士之怪迂語矣；然猶羈縻不絕，<span class="jiazhu">師古曰：羈縻，牽聯之意。馬絡頭曰羈，牛靷曰縻。</span>冀遇其眞。自此之後，方士言神祠者彌衆，然其效可睹矣。</p>
<p class="em2 strong"><span class="yinwen">4</span>夏，四月，大旱。赦天下。</p>
<p class="em2 strong"><span class="yinwen">5</span>秋，匈奴入鴈門。<span class="jiazhu">鴈門郡屬幷州。</span>太守坐畏愞棄市。<span class="jiazhu">如淳曰：軍法，行逗留畏愞者要斬。愞，如椽翻；師古曰：又音乃館翻。</span></p>
<p class="strong"><span class="section" id="title-4"><span data-head-description="漢武帝天漢" data-head-level="h4" data-head-title="天漢四年">四年</span></span><span class="biaozhusup" data-rel="（甲申、前九七年）"></span></p>
<p class="em2 strong"><span class="yinwen">1</span>春，正月，朝諸侯王于甘泉宮。</p>
<p class="em2 strong"><span class="yinwen">2</span>發天下七科讁<span class="jiazhu">張晏曰：吏有罪，一；亡命，二；贅壻，三；賈人，四；故有市籍，五；父母有市籍，六；大父母有市籍，七；凡七科也。</span>及勇敢士，遣貳師將軍李廣利將騎六萬、步兵七萬出朔方；<span class="jiazhu">朔方郡屬朔方州，唐靈、夏州地。</span>強弩都尉路博德將萬餘人與貳師會；游擊將軍韓說將步兵三萬人出五原；因杅將軍公孫敖將騎萬、步兵三萬人出鴈門。匈奴聞之，悉遠其累重於余吾水北；<span class="jiazhu">師古曰：累重，謂妻子、資產也。累，力瑞翻。重，直用翻。余吾水在朔方北。《山海經》曰：北鮮之山，鮮水出焉，北流注于余吾。</span>而單于以兵十萬待水南，與貳師接戰。貳師解而引歸，與單于連鬬十餘日。<span class="jiazhu">《考異》曰：《史記·匈奴傳》云廣利於此降匈奴，誤。</span>游擊無所得。因杅與左賢王戰，不利，引歸。</p>
<p class="em2 strong">時上遣敖深入匈奴迎李陵，敖軍無功還，因曰：<span class="yinhao">「捕得生口，言李陵敎單于爲兵以備漢軍，故臣無所得。」</span>上於是族陵家。旣而聞之，乃漢將降匈奴者李緒，非陵也。陵使人刺殺緒。<span class="jiazhu">降，戶江翻。刺，七亦翻。</span>大閼氏欲殺陵，<span class="jiazhu">師古曰：大閼氏，單于之母。閼氏，音煙支。</span>單于匿之北方；大閼氏死，乃還。單于以女妻陵，<span class="jiazhu">妻，千細翻。</span>立爲右校王，<span class="jiazhu">校，戶敎翻。</span>與衞律皆貴用事。衞律常在單于左右；陵居外，有大事乃入議。</p>
<p class="em2 strong"><span class="yinwen">3</span>夏，四月，立皇子髆爲昌邑王。<span class="jiazhu">髆，音博。昌邑國屬兗州，卽山陽郡地；其地在唐之宋、亳、單、鄆四州間。《考異》曰：《表》云六月乙丑立，今從《武紀》。</span></p>
<p class="strong"><span class="section" id="title-5"><span data-head-description="漢武帝太始" data-head-level="h4" data-head-title="太始元年">太始元年</span></span><span class="biaozhusup" data-rel="（乙酉、前九六年）"></span><span class="jiazhu">應劭曰：言蕩滌天下，與民更始，故以冠元。</span></p>
<p class="em2 strong"><span class="yinwen">1</span>春，正月，公孫敖坐妻爲巫蠱要斬。<span class="jiazhu">巫，祝也；蠱，厭也，惑也；謂使巫祠祭、祝詛、厭魅以蠱惑人也。蠱，音古。孔穎達曰：蠱者，損壞之名，故《左傳》云：皿蟲爲蠱；是蠱食器皿，巫行邪術，損壞於人。要，與腰同。</span></p>
<p class="em2 strong"><span class="yinwen">2</span>徙郡國豪桀于茂陵。</p>
<p class="em2 strong"><span class="yinwen">3</span>夏，六月，赦天下。</p>
<p class="em2 strong"><span class="yinwen">4</span>是歲，匈奴且鞮侯單于死；<span class="jiazhu">且，子余翻。鞮，田黎翻。</span>有兩子，長爲左賢王，次爲左大將。<span class="jiazhu">匈奴二十四長，左賢王位第一，左大將位第五。長，知兩翻。</span>左賢王未至，貴人以爲有病，更立左大將爲單于。左賢王聞之，不敢進；左大將使人召左賢王而讓位焉。左賢王辭以病，左大將不聽，謂曰：<span class="yinhao">「卽不幸死，傳之於我。」</span>左賢王許之，遂立，爲狐鹿姑單于；以左大將爲左賢王。數年，病死；其子先賢撣不得代，更以爲日逐王。<span class="jiazhu">師古曰：撣，音廛。日逐王居匈奴西邊，以日入於西，故以爲名。至宣帝神爵二年，撣來降。</span>單于自以其子爲左賢王。</p>
<p class="strong"><span class="section" id="title-6"><span data-head-description="漢武帝太始" data-head-level="h4" data-head-title="太始二年">二年</span></span><span class="biaozhusup" data-rel="（丙戌、前九五年）"></span></p>
<p class="em2 strong"><span class="yinwen">1</span>春，正月，上行幸回中。</p>
<p class="em2 strong"><span class="yinwen">2</span>杜周卒，光祿大夫暴勝之爲御史大夫。</p>
<p class="em2 strong"><span class="yinwen">3</span>秋，旱。</p>
<p class="em2 strong"><span class="yinwen">4</span>趙中大夫白公奏穿渠引涇水，首起谷口，尾入櫟陽，<span class="jiazhu">班《志》，谷口、櫟陽二縣屬左馮翊。師古曰：谷口，卽今雲陽縣。杜佑曰：今雲陽縣治谷是。又曰：醴泉，漢谷口縣地，隋爲醴泉縣，谷口縣故城在縣西北。櫟，音藥。</span>注渭中，袤二百里，<span class="jiazhu">師古曰：袤，音茂，長也。</span>漑田四千五百餘頃，因名曰白渠；民得其饒。</p>
<p class="strong"><span class="section" id="title-7"><span data-head-description="漢武帝太始" data-head-level="h4" data-head-title="太始三年">三年</span></span><span class="biaozhusup" data-rel="（丁亥、前九四年）"></span></p>
<p class="em2 strong"><span class="yinwen">1</span>春，正月，上行幸甘泉宮。二月，幸東海，獲赤鴈。幸琅邪，<span class="jiazhu">東海、琅邪二郡皆屬徐州。琅邪，唐沂、密州也。</span>禮日成山，<span class="jiazhu">孟康曰：禮日，拜日也。如淳曰：拜日於成山。師古曰：成山在東萊不夜縣，斗入海。</span>登之罘，<span class="jiazhu">臣瓚曰：《地理志》，東萊腄縣有之罘山。師古曰：罘，音浮。</span>浮大海而還。<span class="jiazhu">還，從宣翻，又如字。</span></p>
<p class="em2 strong"><span class="yinwen">2</span>是歲，皇子弗陵生。弗陵母曰河間趙倢伃，<span class="jiazhu">河間國屬冀州，唐瀛、莫州地。帝置倢伃，位視上卿，爵比列侯。師古曰：倢，言接幸於上也。伃，美貌。倢，音接。伃，音予。</span>居鉤弋宮，<span class="jiazhu">師古曰：《黃圖》，鉤弋宮在城外；《漢武故事》，在直門南。</span>任身十四月而生。<span class="jiazhu">任，讀曰姙。</span>上曰：<span class="yinhao">「聞昔堯十四月而生，今鉤弋亦然。」</span>乃命其所生門曰堯母門。</p>
<p class="margin2">臣光曰：爲人君者，動靜舉措不可不愼，發於中必形於外，天下無不知之。當是時也，皇后、太子皆無恙，<span class="jiazhu">恙，余亮翻。</span>而命鉤弋之門曰堯母，非名也。是以姦人<span class="jiaozhusup">【章：十四行本「人」作「臣」；乙十一行本同；孔本同。】</span>逆探上意，知其奇愛少子，欲以爲嗣，<span class="jiazhu">少，詩照翻。</span>遂有危皇后、太子之心，卒成巫蠱之禍，<span class="jiazhu">卒，子恤翻。</span>悲夫！</p>
<p class="em2 strong"><span class="yinwen">3</span>趙人江充爲水衡都尉。<span class="jiazhu">趙國屬冀州；唐爲冀州，其地又分入深州、德州界。元鼎二年，初置水衡都尉，掌上林苑。應劭曰：古山林之官曰衡；掌諸池苑，故稱水衡。張晏曰：主都水及上林，故稱水衡；主諸官，故曰都；有卒徒武事，故曰尉。師古曰：衡，平也，主平其稅入；位列九卿，秩中二千石。</span>初，充爲趙敬肅王客，<span class="jiazhu">敬肅王，名彭祖；薨，諡敬肅。</span>得罪於太子丹，亡逃；詣闕告趙太子陰事，太子坐廢。上召充入見。<span class="jiazhu">見，賢遍翻。</span>充容貌魁岸，被服輕靡，<span class="jiazhu">師古曰：魁，大也。岸者，有廉稜如崖岸之狀。被服，衣服也。輕，輕細也。靡，靡麗也。被，皮義翻。</span>上奇之；與語政事，大悅，由是有寵，拜爲直指繡衣使者，使督察貴戚、近臣踰侈者。充舉劾無所避，<span class="jiazhu">劾，戶槪翻。</span>上以爲忠直，所言皆中意。<span class="jiazhu">師古曰：中，當也。中，竹仲翻。</span>嘗從上甘泉，<span class="jiazhu">上，時掌翻。</span>逢太子家使乘車馬行馳道中，充以屬吏。<span class="jiazhu">應劭曰：馳道，天子所行道也，若今之中道也。孔穎達曰：馳道，正道御路也。是天子馳走車馬之處，故曰馳道。如淳曰：《令乙》：騎乘車馬行馳道中，已論者沒入車馬被具。師古曰：家使，太子遣人之甘泉請問者也。使，疏吏翻。屬，之欲翻。</span>太子聞之，使人謝充曰：<span class="yinhao">「非愛車馬，誠不欲令上聞之，以敎敕亡素者；<span class="jiazhu">師古曰：言素不敎敕左右。古字，亡與無通。</span>唯江君寬之！」</span>充不聽，遂白奏。上曰：<span class="yinhao">「人臣當如是矣！」</span>大見信用，威震京師。</p>
<p class="strong"><span class="section" id="title-8"><span data-head-description="漢武帝太始" data-head-level="h4" data-head-title="太始四年">四年</span></span><span class="biaozhusup" data-rel="（戊子、前九三年）"></span></p>
<p class="em2 strong"><span class="yinwen">1</span>春，三月，上行幸泰山。壬午，祀高祖于明堂以配上帝，因受計。癸未，祀孝景皇帝于明堂。甲申，修封。丙戌，禪石閭。夏，四月，幸不其。<span class="jiazhu">如淳曰：其，音基。不其，山名，因以爲縣。應劭曰：東萊縣也。余據班《志》，不其縣屬琅邪郡。</span>五月，還，幸建章宮，赦天下。</p>
<p class="em2 strong"><span class="yinwen">2</span>冬，十月，甲寅晦，日有食之。</p>
<p class="em2 strong"><span class="yinwen">3</span>十二月，上行幸雍，祠五畤；<span class="jiazhu">雍，於用翻。畤，音止。</span>西至安定、北地。<span class="jiazhu">二郡屬朔方州。安定，唐涇、原之地。北地，唐邠、寧、環、慶、鹽、宥州地。</span></p>
<p class="strong"><span class="section" id="title-9"><span data-head-description="漢武帝征和" data-head-level="h4" data-head-title="征和元年">征和元年</span></span><span class="biaozhusup" data-rel="（己丑、前九二年）"></span><span class="jiazhu">應劭曰：言征伐四夷而天下和平。</span></p>
<p class="em2 strong"><span class="yinwen">1</span>春，正月，上還，幸建章宮。</p>
<p class="em2 strong"><span class="yinwen">2</span>三月，趙敬肅王彭祖薨。彭祖取江都易王所幸淖姬，<span class="jiazhu">彭祖，景帝子，前二年封廣川，五年徙趙。淖姬事見十九卷元狩二年。淖，奴敎翻。</span>生男，號淖子。時淖姬兄爲漢宦者，上召問：<span class="yinhao">「淖子何如？」</span>對曰：<span class="yinhao">「爲人多欲。」</span>上曰：<span class="yinhao">「多欲不宜君國子民。」</span>問武始侯昌，<span class="jiazhu">昌亦彭祖之子。班《志》：武始縣屬魏郡。</span>曰：<span class="yinhao">「無咎無譽。」</span><span class="jiazhu">譽，音余。</span>上曰：<span class="yinhao">「如是可矣。」</span>遣使者立昌爲趙王。</p>
<p class="em2 strong"><span class="yinwen">3</span>夏，大旱。</p>
<p class="em2 strong"><span class="yinwen">4</span>上居建章宮，見一男子帶劍入中龍華門，疑其異人，命收之。男子捐劍走，逐之弗獲。上怒，斬門候。<span class="jiazhu">門候，掌宮門出入之禁；《續漢志》，秩六百石。</span>冬，十一月，發三輔騎士大搜上林，閉長安城門索；<span class="jiazhu">臣瓚曰：搜，謂索姦人也。上林苑周回數百里，恐姦人藏匿其中，故大搜索。索，山客翻。</span>十一日乃解。巫蠱始起。</p>
<p class="em2 strong"><span class="yinwen">5</span>丞相公孫賀夫人君孺，衞皇后姊也，賀由是有寵。賀子敬聲代父爲太僕，驕奢不奉法，擅用北軍錢千九百萬；發覺，下獄。<span class="jiazhu">下，遐嫁翻；下同。</span>是時詔捕陽陵大俠朱安世甚急，賀自請逐捕安世以贖敬聲罪，上許之。後果得安世。安世笑曰：<span class="yinhao">「丞相禍及宗矣！」</span>遂從獄中上書，告<span class="yinhao">「敬聲與陽石公主私通；<span class="jiazhu">陽石公主，帝女也。班《志》：陽石屬北海郡。上書，時掌翻；下且上同。</span>上且上甘泉，使巫當馳道埋偶人，祝詛上，有惡言。」</span><span class="jiazhu">師古曰：刻木爲人，象人之形，謂之偶人。偶，並也，對也。祝，職救翻。詛，莊助翻。</span></p>
<p class="strong"><span class="section" id="title-10"><span data-head-description="漢武帝征和" data-head-level="h4" data-head-title="征和二年">二年</span></span><span class="biaozhusup" data-rel="（庚寅、前九一年）"></span></p>
<p class="em2 strong"><span class="yinwen">1</span>春，正月，下賀獄，案驗；父子死獄中，家族。<span class="jiazhu">其家皆族誅也。</span>以涿郡太守劉屈氂爲<span class="jiaozhusup">【章：十四行本「爲」下有「左」字；乙十一行本同。】</span>丞相，封澎侯。<span class="jiazhu">涿郡，高帝置，屬幽州；唐瀛、莫、幽、涿、深、祁州地。屈，丘勿翻。氂，力之翻。晉灼曰：澎，東海縣。今考班《志》無之。服虔曰：澎，音彭。</span>屈氂，中山靖王子也。<span class="jiazhu">靖王勝，景帝子。</span></p>
<p class="em2 strong"><span class="yinwen">2</span>夏，四月，大風，發屋折木。<span class="jiazhu">折，而設翻。</span></p>
<p class="em2 strong"><span class="yinwen">3</span>閏月，諸邑公主、陽石公主及皇后弟子長平侯伉皆坐巫蠱誅。<span class="jiazhu">諸，琅邪縣，以封公主，故謂之邑；與陽石公主皆衞皇后之女。長平侯伉，衞青子也。伉，音抗，又音剛。</span></p>
<p class="em2 strong"><span class="yinwen">4</span>上行幸甘泉。</p>
<p class="em2 strong"><span class="yinwen">5</span>初，上年二十九乃生戾太子，甚愛之。及長，性仁恕溫謹，<span class="jiazhu">長，知兩翻。</span>上嫌其材能少，不類己；而所幸王夫人生子閎，李姬生子旦、胥，李夫人生子髆，<span class="jiazhu">少，詩沼翻。髆，音博。</span>皇后、太子寵浸衰，常有不自安之意。上覺之，謂大將軍青曰：<span class="yinhao">「漢家庶事草創，<span class="jiazhu">朱熹曰：草，略也。創，造也。</span>加四夷侵陵中國，朕不變更制度，後世無法；不出師征伐，天下不安；爲此者不得不勞民。<span class="jiazhu">更，工衡翻。爲，于僞翻。</span>若後世又如朕所爲，是襲亡秦之跡也。太子敦重好靜，<span class="jiazhu">好，呼到翻。</span>必能安天下，不使朕憂。欲求守文之主，安有賢於太子者乎！聞皇后與太子有不安之意，豈有之邪？可以意曉之。」</span>大將軍頓首謝。皇后聞之，脫簪請罪。<span class="jiazhu">脫簪，去飾也。</span>太子每諫征伐四夷，上笑曰：<span class="yinhao">「吾當其勞，以逸遺汝，<span class="jiazhu">遺，于季翻。</span>不亦可乎！」</span></p>
<p class="em2 strong">上每行幸，常以後事付太子，宮內付皇后；有所平決，還，白其最，<span class="jiazhu">最，大最也。</span>上亦無異，有時不省也。<span class="jiazhu">無所違異也。不省，不視也。省，悉景翻。</span>上用法嚴，多任深刻吏；太子寬厚，多所平反，<span class="jiazhu">如淳曰：反，音幡。幡奏使從輕也。</span>雖得百姓心，而用法大臣皆不悅。皇后恐久獲罪，每戒太子，宜留取上意，<span class="jiazhu">言留其事，取上意裁決也。</span>不應擅有所縱捨。上聞之，是太子而非皇后。羣臣寬厚長者皆附太子，而深酷用法者皆毀之；邪臣多黨與，故太子譽少而毀多。<span class="jiazhu">譽，音余。少，詩沼翻。</span>衞青薨，<span class="jiaozhusup">【章：乙十一行本「薨」下有「後」字；孔本同。】</span>臣下無復外家爲據，競欲構太子。<span class="jiazhu">言自衞青旣薨之後，姦臣以太子無復外家以爲憑依，競欲構成其罪。</span></p>
<p class="em2 strong">上與諸子疏，<span class="jiazhu">疏，讀曰疎。</span>皇后希得見。<span class="jiazhu">見，賢遍翻。</span>太子嘗謁皇后，移日乃出。<span class="jiazhu">移日，言日景移也。</span>黃門蘇文告上曰：<span class="jiazhu">黃門屬少府，以宦者爲之。</span><span class="yinhao">「太子與宮人戲。」</span>上益太子宮人滿二百人。太子後知之，心銜文。文與小黃門常融、王弼等常微伺太子過，輒增加白之。皇后切齒，<span class="jiazhu">切齒者，怨憤之甚，兩齒相摩切也。</span>使太子白誅文等。太子曰：<span class="yinhao">「第勿爲過，何畏文等！上聰明，不信邪佞，不足憂也！」</span>上嘗小不平，<span class="jiazhu">小不平者，體中微有不適也。</span>使常融召太子，融言<span class="yinhao">「太子有喜色」</span>，上嘿然。及太子至，上察其貌，有涕泣處，而佯語笑，上怪之；更微問，知其情，乃誅融。皇后亦善自防閑，避嫌疑，雖久無寵，尙被禮遇。<span class="jiazhu">被，皮義翻。</span></p>
<p class="em2 strong">是時，方士及諸神巫多聚京師，率皆左道惑衆，<span class="jiazhu">盧植曰：左道，謂邪道也。地道尊右，右爲貴。故《漢書》云：右賢左愚，右貴左賤，故正道爲右；不正道爲左，若巫蠱及俗禁者。</span>變幻無所不爲。女巫往來宮中，敎美人度戹，每屋輒埋木人祭祀之；因妬忌恚詈，<span class="jiazhu">恚，於避翻。</span>更相告訐，以爲祝詛上，無道。<span class="jiazhu">更，工衡翻。訐，居謁翻。鄭玄曰：詛，謂祝之使沮敗也。漢法有大逆無道之科。祝，職救翻。詛，莊助翻。</span>上怒，所殺後宮延及大臣，死者數百人。上心旣以爲疑，嘗晝寢，夢木人數千持杖欲擊上，上驚寤，因是體不平，遂苦忽忽善忘。<span class="jiazhu">忘，巫放翻，遺忘也。</span>江充自以與太子及衞氏有隙，見上年老，恐晏駕後爲太子所誅，因是爲姦，言上疾祟在巫蠱。<span class="jiazhu">師古曰：祟，謂禍咎之徵也，故其字從<span class="yinhao">「出」</span>從<span class="yinhao">「示」</span>，言鬼神所以示人者也。音息遂翻。</span>於是上以充爲使者，治巫蠱獄。充將胡巫掘地求偶人，捕蠱及夜祠、視鬼，染汙令有處，輒收捕驗治，燒鐵鉗灼，強服之。<span class="jiazhu">張晏曰：充捕巫蠱及夜祭祀祝詛者，令胡巫視鬼，詐以酒醊地，令有處也。師古曰：捕夜祠及視鬼之人，而充遣巫汙染地上爲祠祭之處以誣其人，又以燒鐵或鉗之，或灼之，強使之服。鉗，鑷也。灼，炙也。汙，烏故翻。鉗，其炎翻。強，其兩翻。</span>民轉相誣以巫蠱，吏輒劾以爲大逆無道；<span class="jiazhu">劾，戶槪翻。</span>自京師、三輔連及郡、國，坐而死者前後數萬人。</p>
<p class="em2 strong">是時，上春秋高，疑左右皆爲蠱祝詛；有與無，莫敢訟其冤者。充旣知上意，因胡巫檀何言：<span class="yinhao">「宮中有蠱氣；不除之，上終不差。」</span><span class="jiazhu">差，愈也。</span>上乃使充入宮，至省中，壞御座，掘地求蠱；又使按道侯韓說、御史章贛、<span class="jiazhu">師古曰：說，讀曰悅。贛，音貢。《姓譜》：齊人降鄣，子孫去邑爲章氏。</span>黃門蘇文等助充。充先治後宮希幸夫人，以次及皇后、太子宮，掘地縱橫，<span class="jiazhu">縱，子容翻。</span>太子、皇后無復施床處。充云：<span class="yinhao">「於太子宮得木人尤多，<span class="jiazhu">師古曰：《三輔舊事》云：充使胡巫作桐木人而薶之。</span>又有帛書，所言不道；當奏聞。」</span>太子懼，問少傅石德。德懼爲師傅幷誅，因謂太子曰：<span class="yinhao">「前丞相父子、兩公主及衞氏皆坐此，今巫與使者掘地得徵驗，不知巫置之邪，將實有也，無以自明。可矯以節收捕充等繫獄，<span class="jiazhu">師古曰：矯，託也，託詔命也。</span>窮治其姦詐。且上疾在甘泉，皇后及家吏請問皆不報；<span class="jiazhu">蘇林曰：家吏，皇后吏也。臣瓚曰：太子稱家，家吏是太子吏也。師古曰：旣言皇后及家吏，此爲皇后吏及太子吏耳，瓚說是也。</span>上存亡未可知，而姦臣如此，太子將不念秦扶蘇事邪！」</span><span class="jiazhu">事見七卷始皇三十七年。</span>太子曰：<span class="yinhao">「吾人子，安得擅誅！不如歸謝，幸得無罪。」</span>太子將往之甘泉，而江充持太子甚急；太子計不知所出，遂從石德計。秋，七月，壬午，太子使客詐爲使者，收捕充等；按道侯說疑使者有詐，不肯受詔，客格殺說。<span class="jiazhu">格，古陌翻，擊也。</span>太子自臨斬充，罵曰：<span class="yinhao">「趙虜！前亂乃國王父子不足邪！<span class="jiazhu">江充，趙人，故罵爲趙虜。乃，汝也，謂充前告趙太子陰事，使太子見廢也。</span>乃復亂吾父子也！」</span><span class="jiazhu">復，扶又翻。</span>又炙胡巫上林中。</p>
<p class="em2 strong">太子使舍人無且<span class="jiazhu">師古曰：且，音子閭翻。</span>持節夜入未央宮殿長秋門，因長御倚華具白皇后，<span class="jiazhu">鄭氏曰：長，音長者之長。如淳曰：《漢儀注》：女長御比侍中，皇后見娙娥以下長御稱謝。倚華，字也。師古曰：倚，音於綺翻。</span>發中廐車載射士，<span class="jiazhu">師古曰：中廐，皇后車馬所在也。余謂中廐者，天子之內廐也。秦二世時，公子高曰：<span class="yinhao">「中廐之寶馬，臣得賜之。」</span>非專主皇后車馬也。</span>出武庫兵，發長樂宮衞卒。長安擾亂，言太子反。蘇文迸走，得亡歸甘泉，說太子無狀。<span class="jiazhu">迸，北孟翻。</span>上曰：<span class="yinhao">「太子必懼，又忿充等，故有此變。」</span>乃使使召太子。使者不敢進，歸報云：<span class="yinhao">「太子反已成，欲斬臣，臣逃歸。」</span>上大怒。丞相屈氂聞變，挺身逃，<span class="jiazhu">師古曰：挺，引也，獨引身而逃也。余謂挺，拔也，拔身而逃也。</span>亡其印綬，使長史乘疾置以聞。<span class="jiazhu">師古曰：置，謂所置驛也。疾置，急傳也。</span>上問：<span class="yinhao">「丞相何爲？」</span>對曰：<span class="yinhao">「丞相祕之，未敢發兵。」</span>上怒曰：<span class="yinhao">「事籍籍如此，<span class="jiazhu">師古曰：籍籍，猶紛紛也。</span>何謂祕也！丞相無周公之風矣，周公不誅管、蔡乎！」</span><span class="jiazhu">屈氂於太子爲兄弟，故以周公之事責之。</span>乃賜丞相璽書曰：<span class="yinhao">「捕斬反者，自有賞罰。以牛車爲櫓，<span class="jiazhu">師古曰：櫓，盾也。遠與敵戰，故以車爲櫓，用自蔽也。一說：櫓，望敵之樓。</span>毋接短兵，多殺傷士衆！堅閉城門，毋令反者得出！」</span>太子宣言告令百官云：<span class="yinhao">「帝在甘泉病困，疑有變；姦臣欲作亂。」</span>上於是從甘泉來，幸城西建章宮，詔發三輔近縣兵，部中二千石以下，丞相兼將之。太子亦遣使者矯制赦長安中都官囚徒，命少傅石德及賓客張光等分將；使長安囚如侯持節發長水及宣曲胡騎，皆以裝會。<span class="jiazhu">師古曰：長水、宣曲並胡騎所屯，今鄠縣東長水鄕卽舊營校之地。</span>侍郎馬通使長安，<span class="jiazhu"><span class="yinhao">「馬通」</span>，《漢書》作<span class="yinhao">「莽通」</span>，通及弟何羅以反誅。明德馬皇后惡其先有反者，故易其姓爲莽。《姓譜》：馬本自伯益之裔，趙奢封馬服君，後因氏焉。</span>因追捕如侯，告胡人曰：<span class="yinhao">「節有詐，勿聽也！」</span>遂斬如侯，引騎入長安；又發楫棹士以予大鴻臚商丘成。<span class="jiazhu">師古曰：楫棹士，主用楫及棹行船者也。短曰楫，長曰棹。余據班《表》，水衡都尉有楫棹令、丞，蓋掌楫棹士之官也。太初元年，改典客爲大鴻臚。鴻臚者，凡朝會，使之鴻聲臚傳以贊導九賓。予，讀曰與。臚，音閭。</span>初，漢節純赤；以太子持赤節，故更爲黃旄加上以相別。<span class="jiazhu">更，工衡翻。別，彼列翻。</span></p>
<p class="em2 strong">太子立車北軍南門外，召護北軍使者任安，與節，令發兵。安拜受節；入，閉門不出。<span class="jiazhu">任，音壬。</span>太子引兵去，敺四市人<span class="jiazhu">《二都》及《二京賦》皆謂長安城中有九市。《廟記》曰：長安市有九，各方二百六十五步，六市在道西，三市在道東，凡四里爲一市。此言四市，蓋以東、西、南、北分爲市也。一說：四市者，東市、西市、直市、柳市。師古曰：敺，與驅同。</span>凡數萬衆，至長樂西闕下，逢丞相軍，合戰五日，死者數萬人，血流入溝中。<span class="jiazhu">街衢之側有溝以通水。</span>民間皆云<span class="yinhao">「太子反」</span>，以故衆不附太子，丞相附兵寖多。</p>
<p class="em2 strong">庚寅，太子兵敗，南奔覆盎城門。<span class="jiazhu">師古曰：長安城南出東頭第一門曰覆盎城門，一曰杜門。《三輔黃圖》曰：長樂宮在東，直杜門，故戾太子戰敗於長樂闕下，南奔覆盎城門而出亡也。</span>司直田仁部閉城門，<span class="jiazhu">班《表》，元狩五年初置司直，掌佐丞相舉不法，秩比二千石。</span>以爲太子父子之親，不欲急之；太子由是得出亡。丞相欲斬仁，御史大夫暴勝之謂丞相曰：<span class="yinhao">「司直，吏二千石，當先請，柰何擅斬之！」</span>丞相釋仁。上聞而大怒，下吏責問御史大夫曰：<span class="jiazhu">下，遐稼翻。</span><span class="yinhao">「司直縱反者，丞相斬之，法也；大夫何以擅止之？」</span>勝之惶恐，自殺。詔遣宗正劉長、執金吾劉敢奉策收皇后璽綬，后自殺。<span class="jiazhu">璽，斯氏翻。</span>上以爲任安老吏，見兵事起，欲坐觀成敗，見勝者合從之，<span class="jiazhu">言與之合而從之也。</span>有兩心，與田仁皆要斬。<span class="jiazhu">要，與腰同。</span>上以馬通獲如侯，長安男子景建從通獲石德，商丘成力戰獲張光，<span class="jiazhu">《姓譜》：商丘，衞大夫，以邑爲氏。</span>封通爲重合侯，<span class="jiazhu">班《志》：重合，侯國，屬勃海郡。</span>建爲德侯，<span class="jiazhu">班《表》：德侯食邑於濟南界。</span>成爲秺侯。<span class="jiazhu">班《志》：秺，侯國，屬濟陰郡。孟康曰：今濟陰成武有秺亭。秺，音妬。</span>諸太子賓客嘗出入宮門，皆坐誅；其隨太子發兵，以反法族；吏士劫略者皆徙敦煌郡。<span class="jiazhu">師古曰：非其本心，然被太子劫略，故徙之也。敦，音屯。</span>以太子在外，始置屯兵長安諸城門。</p>
<p class="em2 strong">上怒甚，羣下憂懼，不知所出。壺關三老茂上書曰：<span class="jiazhu">班《志》，壺關縣屬上黨郡。荀悅《漢紀》，茂，姓令狐。</span><span class="yinhao">「臣聞父者猶天，母者猶地，子猶萬物也，故天平，地安，物乃茂成；父慈，母愛，子乃孝順。今皇太子爲漢適嗣，承萬世之業，體祖宗之重，親則皇帝之宗子也。<span class="jiazhu">適子承大宗，故謂之宗子。適，讀曰嫡。</span>江充，布衣之人，閭閻之隸臣耳；<span class="jiazhu">隸，賤也。</span>陛下顯而用之，銜至尊之命以迫蹴皇太子，<span class="jiazhu">蹴，子六翻。</span>造飾姦詐，羣邪錯繆，是以親戚之路鬲塞而不通。<span class="jiazhu">鬲，與隔同。塞，悉則翻。</span>太子進則不得見上，退則困於亂臣，獨冤結而無告，不忍忿忿之心，起而殺充，恐懼逋逃，子盜父兵，以救難自免耳；<span class="jiazhu">難，乃旦翻。</span>臣竊以爲無邪心。《詩》曰：『營營青蠅，止于藩。愷悌君子，無信讒言。讒言罔極，交亂四國。』<span class="jiazhu">師古曰：《小雅·青蠅》之詩也。營營，往來之貌也。藩，籬也。愷悌，樂易也。言青蠅往來止於藩籬，變白作黑；讒人構毀，間親令疏，樂易之君子不當信用；若讒言無極，則四國亦以交亂，宜深察也。</span>往者江充讒殺趙太子，天下莫不聞。陛下不省察，深過太子，<span class="jiazhu">師古曰：以太子爲罪過而深責之。省，悉景翻。</span>發盛怒，舉大兵而求之，三公自將；<span class="jiazhu">漢丞相位三公。將，卽亮翻。</span>智者不敢言，辯士不敢說，<span class="jiazhu">說，式芮翻。</span>臣竊痛之！唯陛下寬心慰意，少察所親，<span class="jiazhu">少，詩沼翻。</span>毋患太子之非，亟罷甲兵，無令太子久亡！臣不勝惓惓，<span class="jiazhu">勝，音升。師古曰：惓惓，忠切之意。惓，讀曰拳。</span>出一旦之命，待罪建章宮下。」</span>書奏，天子感寤，然尙未敢顯言赦之也。<span class="jiazhu">以文理觀之，不必有<span class="yinhao">「敢」</span>字。<span class="jiaozhusup">【章：十四行本正無「敢」字；乙十一行本同；孔本同；張校同；退齋校同。】</span></span></p>
<p class="em2 strong">太子亡，東至湖，<span class="jiazhu">湖縣屬京兆。師古曰：今虢州湖城、閺鄕二縣皆其地。</span>藏匿泉鳩里；<span class="jiazhu">師古曰：泉鳩水今在閺鄕縣東南十五里；見有戾太子冢，冢在澗東。</span>主人家貧，常賣屨以給太子。太子有故人在湖，聞其富贍，使人呼之而發覺。八月，辛亥，吏圍捕太子。太子自度不得脫，<span class="jiazhu">度，徒洛翻。</span>卽入室距戶自經。<span class="jiazhu">孫愐曰：頸在前，項在後，故引繩經其頸，謂之自經；以刀割其頸，謂之自剄。</span>山陽男子張富昌爲卒，<span class="jiazhu">山陽時爲昌邑國。</span>足蹋開戶，新安令史李壽趨抱解太子，<span class="jiazhu">班《志》，新安縣屬弘農郡。《續漢志》：縣有斗食令史。</span>主人公遂格鬬死，皇孫二人幷皆遇害。<span class="jiazhu">《考異》曰：《漢武故事》云：<span class="yinhao">「治隨太子反者，外連郡國數十萬人。壺關三老鄭茂上書，上感寤，赦反者，拜鄭茂爲宣慈校尉，持節徇三輔赦太子。太子欲出，疑弗實。吏捕太子急，太子自殺。」</span>按上若赦太子，當詔吏弗捕，此說恐妄也。</span>上旣傷太子，乃封李壽爲邘侯，<span class="jiazhu">班《志》，河內野王縣有邘亭。邘，音于。</span>張富昌爲題侯。<span class="jiazhu">班《表》：題侯食邑於鉅鹿。</span></p>
<p class="em2 strong">初，上爲太子立博望苑，<span class="jiazhu">《三輔黃圖》曰：博望苑在長安杜門外五里。師古曰：取其廣博觀望也。爲，于僞翻；下同。</span>使通賓客，從其所好，<span class="jiazhu">好，呼到翻。</span>故賓客多以異端進者。</p>
<p class="margin2">臣光曰：古之明王敎養太子，爲之擇方正敦良之士<span class="jiazhu">爲，于僞翻。</span>以爲保傅、師友，使朝夕與之遊處。<span class="jiazhu">處，昌呂翻。</span>左右前後無非正人，出入起居無非正道，然猶有淫放邪僻而陷於禍敗者焉。今乃使太子自通賓客，從其所好。夫正直難親，諂諛易合，<span class="jiazhu">易，以豉翻。</span>此固中人之常情，宜太子之不終也！</p>
<p class="em2 strong"><span class="yinwen">6</span>癸亥，地震。</p>
<p class="em2 strong"><span class="yinwen">7</span>九月，商丘成爲御史大夫。</p>
<p class="em2 strong"><span class="yinwen">8</span>立趙敬肅王小子偃爲平干王。<span class="jiazhu">平干國屬冀州，本廣平也；宣帝五鳳二年復舊名。</span></p>
<p class="em2 strong"><span class="yinwen">9</span>匈奴入上谷、五原，殺掠吏民。<span class="jiazhu">上谷郡屬幽州，唐嬀州地也。</span></p>
<p class="strong"><span class="section" id="title-11"><span data-head-description="漢武帝征和" data-head-level="h4" data-head-title="征和三年">三年</span></span><span class="biaozhusup" data-rel="（辛卯、前九○年）"></span></p>
<p class="em2 strong"><span class="yinwen">1</span>春，正月，上行幸雍，至安定、北地。<span class="jiazhu">雍，於用翻。</span></p>
<p class="em2 strong"><span class="yinwen">2</span>匈奴入五原、酒泉，殺兩都尉。三月，遣李廣利將七萬人出五原，商丘成將二萬人出西河，馬通將四萬騎出酒泉，擊匈奴。</p>
<p class="em2 strong"><span class="yinwen">3</span>夏，五月，赦天下。</p>
<p class="em2 strong"><span class="yinwen">4</span>匈奴單于聞漢兵大出，悉徙其輜重北邸郅居水；<span class="jiazhu">重，直用翻。師古曰：邸，至也，音丁禮翻。郅，之日翻。</span>左賢王驅其人民度余吾水六七百里，居兜銜山；單于自將精兵渡姑且水。<span class="jiazhu">將，卽亮翻。師古曰：且，子余翻。</span>商丘成軍至，追邪徑，無所見，還。<span class="jiazhu">師古曰：從疾道而追之，不見虜而還也。邪，音士嗟翻。</span>匈奴使大將與李陵將三萬餘騎追漢軍，轉戰九日，至蒲奴水；<span class="jiazhu">蒲奴水又在龍勒水南。</span>虜不利，還去。馬通軍至天山，匈奴使大將偃渠將二萬餘騎要漢兵，<span class="jiazhu">要，一遙翻；下同。</span>見漢兵強，引去；通無所得失。是時，漢恐車師<span class="jiaozhusup">【章：十四行本「師」下有「兵」字；乙十一行本同；孔本同。】</span>遮馬通軍，遣開陵侯成娩將樓蘭、尉犂、危須等六國兵<span class="jiazhu">危須國治危須城，去長安七千二百九十里，西至焉耆百里。娩，音晚，又音免。</span>共圍車師，盡得其王民衆而還。貳師將軍出塞，匈奴使右大都尉與衞律將五千騎要擊漢軍於夫羊句山陿，<span class="jiazhu">要，讀曰邀。服虔曰：夫羊，地名也。師古曰：句山，西山也。句，音鉤。</span>貳師擊破之，乘勝追北至范夫人城；<span class="jiazhu">應劭曰：本漢將，築此城；將亡，其妻率餘衆完保之，因以爲名也。張晏曰：范氏，能胡詛者。</span>匈奴奔走，莫敢距敵。</p>
<p class="em2 strong">初，貳師之出也，丞相劉屈氂爲祖道，<span class="jiazhu">祖，軷祭也。崔氏云：宮內之軷，祭古之行神；城外之軷，祭山川與道路之神。《記·曾子問》：諸侯適天子，道而出。《註》云：祖道也。《聘禮》曰：出祖釋軷，祭酒脯也。《註》云：祖，始也。行出國門，正陳車騎，釋酒脯之奠爲行始也。師古曰：祖者，送行之祭，因設宴飲。昔黃帝之子累祖好遠遊而死於道，故祀以爲行神。爲，于僞翻。</span>送至渭橋。廣利曰：<span class="yinhao">「願君侯早請昌邑王爲太子；如立爲帝，君侯長何憂乎！」</span><span class="jiazhu">當時列侯通呼爲君侯，尊稱之也。</span>屈氂許諾。昌邑王者，貳師將軍女弟李夫人子也；貳師女爲屈氂子妻，故共欲立焉。會內者令郭穰<span class="jiazhu">班《表》，內者令屬少府。又據《昭紀》，內謁者令郭穰。內者、謁者各有令、丞，皆屬少府。豈其時穰兼兩令乎！</span>告<span class="yinhao">「丞相夫人祝詛上及與貳師共禱祠，欲令昌邑王爲帝」</span>，按驗，罪至大逆不道。六月，詔載屈氂廚車以徇，<span class="jiazhu">師古曰：廚車，載食之車。徇，行示也。</span>要斬東市，<span class="jiazhu">要，與腰同。</span>妻子梟首華陽街；<span class="jiazhu">梟，堅堯翻。長安城中八街，華陽其一也。華，戶化翻。</span>貳師妻子亦收。貳師聞之，憂懼，其掾胡亞夫亦避罪從軍，說貳師曰：<span class="yinhao">「夫人、室家皆在吏，若還，不稱意適與獄會，<span class="jiazhu">掾，于絹翻。說，式芮翻。稱，尺證翻。</span>郅居以北，可復得見乎！」</span><span class="jiazhu">如淳曰：以就誅後雖欲復降匈奴不可得。復，扶又翻。</span>貳師由是狐疑，深入要功，<span class="jiazhu">要，一遙翻。</span>遂北至郅居水上。虜已去，貳師遣護軍將二萬騎度郅居之水，逢左賢王、左大將將二萬騎，與漢兵合戰一日，漢軍殺左大將，虜死傷甚衆。軍長史與決眭都尉煇渠侯謀曰：<span class="jiazhu">晉灼曰：決眭都尉，匈奴官也。《功臣表》，歸義侯僕朋子雷電以擊匈奴功，封煇渠侯。煇渠，魯陽縣也。余據班《表》，僕朋侯煇渠食邑於魯陽，雷電嗣爵。雷電不自匈奴來降，則決眭都尉非匈奴官也。師古曰：眭，息隨翻。煇，音輝。</span><span class="yinhao">「將軍懷異心，欲危衆求功，恐必敗。」</span>謀共執貳師。貳師聞之，斬長史，引兵還至燕然山。<span class="jiazhu">據《匈奴傳》，燕然山在匈奴中速邪烏地。師古曰：燕，一千翻。</span>單于知漢軍勞倦，自將五萬騎遮擊貳師，相殺傷甚衆；夜，塹漢軍前，深數尺，<span class="jiazhu">塹，七艷翻。深，式禁翻，度深曰深。</span>從後急擊之，軍大亂；<span class="jiaozhusup">【章：十四行本「亂」下有「敗」字；乙十一行本同；孔本同；張校同。】</span>貳師遂降。單于素知其漢大將，以女妻之，<span class="jiazhu">降，戶江翻。妻，千細翻。</span>尊寵在衞律上。宗族遂滅。</p>
<p class="em2 strong"><span class="yinwen">5</span>秋，蝗。</p>
<p class="em2 strong"><span class="yinwen">6</span>九月，故城父令公孫勇<span class="jiazhu">班《志》：城父縣屬沛郡。父，音甫。</span>與客胡倩等謀反，<span class="jiazhu">師古曰：倩，音千見翻。</span>倩詐稱光祿大夫，言使督盜賊；淮陽太守田廣明覺知，<span class="jiazhu">使，疏吏翻。守，式又翻。高祖十一年，置淮陽國；時爲郡，屬兗州；唐陳州地。賢曰：淮陽故城，在今陳州宛丘縣東南。</span>發兵捕斬焉。公孫勇衣繡衣、乘駟馬車至圉；<span class="jiazhu">師古曰：陳留圉縣。余據班《志》，圉縣屬淮陽。勇衣，於旣翻。</span>圉守尉魏不害等誅之。封不害等四人爲侯。<span class="jiazhu">不害，當塗侯。江德，轑陽侯。蘇昌，蒲侯。圉縣小史，關內侯，食邑圉之遺鄕。</span></p>
<p class="em2 strong"><span class="yinwen">7</span>吏民以巫蠱相告言者，案驗多不實。上頗知太子惶恐無他意，<span class="jiazhu">言爲江充所迫，惶恐無以自明，而起兵殺江充，非有他意也。</span>會高寢郎田千秋上急變，訟太子冤<span class="jiazhu">師古曰：高廟衞寢之郎。所告非常，故云急變。上，時掌翻。</span>曰：<span class="yinhao">「子弄父兵，罪當笞。天子之子過誤殺人，當何罪哉！臣嘗夢一白頭翁敎臣言。」</span>上乃大感寤，召見千秋，謂曰：<span class="yinhao">「父子之間，人所難言也，公獨明其不然。此高廟神靈使公敎我，公當遂爲吾輔佐。」</span>立拜千秋爲大鴻臚，<span class="jiazhu">師古曰：當其立見而卽拜之，言不移時也。臚，陵如翻。</span>而族滅江充家，焚蘇文於橫橋上；<span class="jiazhu">卽橫門外渭橋也。橫，音光。</span>及泉鳩里加兵刃於太子者，初爲北地太守，後族。上憐太子無辜，乃作思子宮，爲歸來望思之臺於湖，<span class="jiazhu">師古曰：言己望而思之，庶太子之魂歸來也。其臺在今湖城縣之西，閺鄕縣之東，基址猶存。</span>天下聞而悲之。</p>
<p class="strong"><span class="section" id="title-12"><span data-head-description="漢武帝征和" data-head-level="h4" data-head-title="征和四年">四年</span></span><span class="biaozhusup" data-rel="（壬辰、前八九年）"></span></p>
<p class="em2 strong"><span class="yinwen">1</span>春，正月，上行幸東萊，臨大海，欲浮海求神山。羣臣諫，上弗聽；而大風晦冥，海水沸湧。上留十餘日，不得御樓船，乃還。</p>
<p class="em2 strong"><span class="yinwen">2</span>二月，丁酉，雍縣無雲如雷者三，<span class="jiazhu">雍，於用翻。經典，如、而字通。</span>隕石二，黑如黳。<span class="jiazhu">師古曰：黳，烏兮翻，小黑也。江南人以油煎漆滓以飾物曰黳。</span></p>
<p class="em2 strong"><span class="yinwen">3</span>三月，上耕于鉅定。<span class="jiazhu">《地理志》，鉅定縣屬齊國。《水經註》作<span class="yinhao">「巨淀縣」</span>，故城在淄水北。縣東南有巨澱湖，蓋以水受名也。</span>還，幸泰山，脩封。庚寅，祀于明堂。癸巳，禪石閭，見羣臣，上乃言曰：<span class="yinhao">「朕卽位以來，所爲狂悖，<span class="jiazhu">悖，蒲妹翻。</span>使天下愁苦，不可追悔。自今事有傷害百姓，糜費天下者，悉罷之！」</span>田千秋曰：<span class="yinhao">「方士言神仙者甚衆，而無顯功，臣請皆罷斥遣之！」</span>上曰：<span class="yinhao">「大鴻臚言是也。」</span>於是悉罷諸方士候神人者。是後上每對羣臣自歎：<span class="yinhao">「曏時愚惑，爲方士所欺。天下豈有仙人，盡妖妄耳！<span class="jiazhu">妖，於遙翻。</span>節食服藥，差可少病而已。」</span><span class="jiazhu">少，詩沼翻。</span>夏，六月，還，幸甘泉。</p>
<p class="em2 strong"><span class="yinwen">4</span>丁巳，以大鴻臚田千秋爲丞相，封富民侯。<span class="jiazhu">《恩澤侯表》，富民侯食邑於沛郡蘄縣。師古曰：欲百姓之殷實，故取其嘉名也。</span>千秋無他材能，<span class="jiaozhusup">【章：十四行本「能」下有「術學」二字；乙十一行本同；孔本同；張校同；退齋校同。】</span>又無伐閱功勞，<span class="jiazhu">太史公曰：古者人臣功有五品：以德立宗廟、定社稷曰勳；以言曰勞；角力曰功；明其等曰伐；積日曰閱。師古曰：伐，積功也。閱，經歷也。</span>特以一言寤意，數月取宰相，封侯，世未嘗有也。然爲人敦厚有智，居位自稱，<span class="jiazhu">師古曰：言稱其職也。稱，尺證翻。</span>踰於前後數公。</p>
<p class="em2 strong">先是搜粟都尉桑弘羊與丞相、御史奏<span class="jiazhu">先，悉薦翻。</span>言：<span class="yinhao">「輪臺東有漑田五千頃以上，<span class="jiazhu">杜佑曰：輪臺，渠犂地，今在交河、北庭界中，其地相連。</span>可遣屯田卒，置校尉三人分護，益種五穀；張掖、酒泉遣騎假司馬爲斥候；<span class="jiazhu">斥，拓也。候，望也。言開拓道路候望也。</span>募民壯健敢徙者詣田所，益墾漑田，稍築列亭，連城而西，以威西國，輔烏孫。」</span><span class="jiazhu">時烏孫王尙公主，故欲屯田列亭連城以輔之。</span>上乃下詔，深陳旣往之悔曰：<span class="yinhao">「前有司奏欲益民賦三十，助邊用，<span class="jiazhu">師古曰：三十者，每口轉增三十錢也。</span>是重困老弱孤獨也。<span class="jiazhu">重，直用翻。</span>而今又請遣卒田輪臺。輪臺西於車師千餘里，前開陵侯擊車師時，雖勝，降其王，<span class="jiazhu">降，戶江翻。</span>以遼遠乏食，道死者尙數千人，況益西乎！曩者朕之不明，以軍候弘上書，言『匈奴縛馬前後足置城下，馳言<span class="yinhao">「秦人，我匄若馬。」</span>』<span class="jiazhu">據漢時匈奴謂中國人爲秦人，至唐及國朝則謂中國爲漢，如漢人、漢兒之類，皆習故而言。師古曰：匄，乞與也。若，汝也。乞，音氣。</span>又，漢使者久留不還，故興遣貳師將軍，<span class="jiazhu">久留不還，謂蘇武等也。師古曰：興遣，興軍而遣之。</span>欲以爲使者威重也。古者卿、大夫與謀，參以蓍、龜，不吉不行。<span class="jiazhu">師古曰：謂共卿大夫謀事尙不專決，猶雜問蓍龜也。蓍，筮也。龜，卜也。孔穎達曰：卜筮必用龜蓍者，按劉向云：蓍之言耆，龜之言久。龜千歲而靈，蓍百年而神，以其長久，故能辯吉凶也。《說文》：蓍，蒿屬也，生千歲三百莖，易以爲數。天子九尺，諸侯七尺，大夫五尺，士三尺。陸璣《草木疏》云：似藾蕭，青色，科生。《洪範五行傳》曰：蓍生百年，一本生百莖。《論衡》云：七十年生一莖，七百年十莖，神靈之物，故生遲也。《史記》曰：滿百莖者，其下必有神龜守之，其上常有雲氣覆之。《淮南子》云：上有藂蓍，下有伏龜。卜筮實問於神，龜筮能傳神命以告人，故《金縢》告太王、王季、文王，乃卜三龜，一襲吉，是能傳神命也。又鄭註《天府》云：卜筮實問於鬼神，龜筮能出其卦兆之占耳。按《白虎通》稱《禮·三正記》：天子龜一尺二寸，諸侯一尺，大夫八寸，士六寸。龜，陰也，故其數偶；蓍，陽也，故其數奇。所以謂之卜筮者，師說云：卜，覆也，以覆審吉凶；筮，決也，以決定其惑。劉向以爲卜，赴也，赴來者之心；筮，問也，問筮者之事。赴、問，互言之。《易·繫辭》云：定天下之吉凶，成天下之亹亹者，莫大乎蓍龜。又曰：蓍之德圓而神。又《說卦》云：幽贊於神明而生蓍。據此諸文，蓍龜知靈相似；《傳》云蓍短龜長，不如從長者，史蘇欲止獻公之意，託云爾，實無優劣也。杜預、鄭玄因是言以爲實有長短。杜預註《傳》云：物生而後有象，象而後有滋，滋而後有數。龜象、筮數，故象長、數短是也。象所以長者，以物初生則有象，去初旣近，且包羅萬形，故爲長。數短者，數是終，去初旣遠，推尋事數始能求象，故爲短也。鄭註《占人》云：占人亦占筮掌占龜者，筮短龜長，主於長者，是也。凡卜筮，天子、諸侯，若大事則卜、筮並用，皆先筮後卜。大事則卜立君、卜大封、大祭祀、出軍旅、喪事，及龜之八命：一曰征，二曰象，三曰與，四曰謀，五曰果，六曰至，七曰雨，八曰瘳。此等皆爲大事。鄭註《占人》云：將卜八事，皆先以筮筮之，是也。若次事則惟卜不筮，故《表記》云：天子無筮，小事無卜惟筮。筮人掌九筮之言：一曰筮更，謂遷都邑也；二曰筮咸，咸，猶僉也，謂筮衆心歡不也；三曰筮式，謂筮作法式也；四曰筮目，謂事衆，筮其所要當也；五曰筮易，謂民衆不說，筮所改易也；六曰筮比，謂與民和比也；七曰筮祠，謂筮牲與日也；八曰筮參，謂筮御與右也；九曰筮環，謂筮可致師不。鄭《註》：古人不卜而徒筮者，則用九筮，是也。僖十五年，晉卜納襄王，得黃帝戰阪泉之兆，又筮之，得《大有》之《睽》；哀九年，卜伐宋，亦卜而後筮：是大事卜、筮並用也。與，讀曰預。蓍，音升脂翻。</span>乃者以縛馬書徧視丞相、御史、二千石、諸大夫、郎、爲文學者，<span class="jiazhu">師古曰：視，讀曰示。爲文學，謂學經書之人。</span>乃至郡、屬國都尉等，皆以『虜自縛其馬，不祥甚哉！』或以爲『欲以見強，<span class="jiazhu">師古曰：見，顯示。見，賢遍翻。</span>夫不足者視人有餘。』<span class="jiazhu">師古曰：言其夸張也。視，亦讀曰示。</span>公車方士、太史、治星、望氣及太卜龜蓍皆以爲『吉，<span class="jiazhu">公車方士，方士之待詔公車者。太史，屬太常。治星，習爲天文之家；望氣，如《周官》之眡祲者，皆屬太史。太卜，屬太常，有令、丞。治，直之翻。</span>匈奴必破，時不可再得也。』<span class="jiazhu">師古曰：今便利之時，後不可再得也。</span>又曰：『北伐行將，於鬴山必克。<span class="jiazhu">師古曰：行將，謂遣將率行也。鬴山，山名也。將，卽亮翻；下同。鬴，古釜字。</span>卦，諸將貳師最吉。』<span class="jiazhu">卜遣諸將，而於卦中貳師最爲吉也。</span>故朕親發貳師下鬴山，詔之必毋深入。今計謀、卦兆皆反繆。<span class="jiazhu">師古曰：言不效也。繆，妄也。</span>重合侯得虜候者，乃言『縛馬者匈奴詛軍事也。』<span class="jiazhu">據班《史》，匈奴聞漢軍當來，使巫埋羊、牛所出諸道及水上以詛軍。詛，莊助翻。</span>匈奴常言『漢極大，然不耐飢渴，失一狼，走千羊。』乃者貳師敗，軍士死略離散，<span class="jiazhu">師古曰：言死及被虜略，併自離散也。</span>悲痛常在朕心。今又請遠田輪臺，欲起亭隧，<span class="jiazhu">師古曰：隧者，依深險之處，開通行道也。</span>是擾勞天下，非所以優民也，朕不忍聞！大鴻臚等又議欲募囚徒送匈奴使者，明封侯之賞以報忿，此五伯所弗爲也。<span class="jiazhu">蓋欲使刺單于以報忿也。師古曰：言五伯尙恥不爲，況今大漢也。伯，讀曰霸。</span>且匈奴得漢降者常提掖搜索，<span class="jiazhu">降，戶江翻。索，山客翻。提，謂提挈之也。掖，謂兩人夾持其兩掖。掖，羊益翻。師古曰：搜索者，恐其或私齎文書也。余謂恐其挾兵刃。</span>問以所聞，豈得行其計乎！當今務在禁苛暴，止擅賦，力本農，脩馬復令，<span class="jiazhu">漢有擅賦法，今止不行。孟康曰：先是令長吏各以秩養馬，亭有牝馬，名養馬者皆復不事；後馬多絕乏，至此復脩之也。師古曰：此說非也。馬復，因養馬以免徭賦也。復，方目翻。</span>以補缺、毋乏武備而已。郡國二千石各上進畜馬方略補邊狀，與計對。」</span><span class="jiazhu">師古曰：與上計者同來赴對也。上，時掌翻。畜，許六翻。</span></p>
<p class="em2 strong">由是不復出軍，<span class="jiazhu">復，扶又翻。</span>而封田千秋爲富民侯，以明休息，思富養民也。又以趙過爲搜粟都尉。過能爲代田，<span class="jiazhu">班《志》：一畝三甽，歲代處，故曰代田，古法也。后稷始甽田，以二耜爲耦，廣尺、深尺曰甽，長終畝；一畝三甽，一夫三百甽，而播種於三甽中。師古曰：代，易也。余謂此卽《周禮》一易、再易之田之類。</span>其耕耘田器皆有便巧，以敎民，用力少而得穀多，民皆便之。</p>
<p class="margin2">臣光曰：天下信未嘗無士也！武帝好四夷之功，而勇銳輕死之士充滿朝廷，闢土廣地，無不如意。及後息民重農，而趙過之儔敎民耕耘，民亦被其利。<span class="jiazhu">好，呼到翻。被，皮義翻。</span>此一君之身趣好殊別，而士輒應之，誠使武帝兼三王之量以興商、周之治，<span class="jiazhu">治，直吏翻。</span>其無三代之臣乎！</p>
<p class="em2 strong"><span class="yinwen">5</span>秋，八月，辛酉晦，日有食之。<span class="jiazhu">《考異》曰：荀《紀》作<span class="yinhao">「七月」</span>，《漢書》作<span class="yinhao">「八月」</span>。按《長曆》是年九月壬戌朔，言八月是也。</span></p>
<p class="em2 strong"><span class="yinwen">6</span>衞律害貳師之寵，會匈奴單于母閼氏病，<span class="jiazhu">閼氏，音煙支。</span>律飭胡巫言：<span class="yinhao">「先單于怒曰：『胡故時祠兵，常言得貳師以社，<span class="jiazhu">師古曰：飭，與敕同。社，祠社也。</span>何故不用？』」</span>於是收貳師。貳師罵曰：<span class="yinhao">「我死必滅匈奴！」</span>遂屠貳師以祠。</p>
<p class="strong"><span class="section" id="title-13"><span data-head-description="漢武帝後元" data-head-level="h4" data-head-title="後元元年">後元元年</span></span><span class="biaozhusup" data-rel="（癸巳、前八八年）"></span></p>
<p class="em2 strong"><span class="yinwen">1</span>春，正月，上行幸甘泉，郊泰畤；遂幸安定。</p>
<p class="em2 strong"><span class="yinwen">2</span>昌邑哀王髆薨。<span class="jiazhu">髆，音博。</span></p>
<p class="em2 strong"><span class="yinwen">3</span>二月，赦天下。</p>
<p class="em2 strong"><span class="yinwen">4</span>夏，六月，商丘成坐祝詛自殺。<span class="jiazhu">《考異》曰：《功臣表》云：<span class="yinhao">「坐爲詹事，祠孝文廟，醉歌堂下曰：『出居安能鬱鬱！』大不敬，自殺。」</span>《公卿表》云：<span class="yinhao">「坐祝詛。」</span>按成不爲詹事，《功臣表》誤也。</span></p>
<p class="em2 strong"><span class="yinwen">5</span>初，侍中僕射馬何羅與江充相善。<span class="jiazhu">班《表》，侍中僕射，秦官。自侍中、尙書郎、軍屯騶宰、永巷宦者皆有僕射。古者重武，官有主射以課督之，取其領事之號。沈約曰：侍中本秦丞相史也，使五人往來殿內東廂奏事，故謂之侍中。漢西京無員，多至數十人，入侍禁中，分掌乘輿御物，下至褻器虎子之屬。武帝世，孔安國爲侍中，以其儒者，特令掌御唾壺，朝廷榮之。久次者爲僕射。東京又屬少府，猶無員，掌侍左右贊導衆事、顧問應答；法駕出，則多識者一人負傳國璽，操斬白蛇劍參乘，餘皆騎，在乘輿車後。光武改僕射爲祭酒。漢世與中官俱止禁中。武帝時，侍中馬何羅爲逆，由是侍中出禁外，有事乃得入，事畢卽出。王莽秉政，侍中復入，與中官俱止。章帝元和中，侍中郭舉與後宮通，拔佩刀驚御。舉伏誅，侍中由是復出外。</span>及衞太子起兵，何羅弟通以力戰封重合侯。後上夷滅充宗族、黨與，何羅兄弟懼及，<span class="jiazhu">及，謂及於禍也。</span>遂謀爲逆。侍中駙馬都尉金日磾視其志意有非常，心疑之，陰獨察其動靜，與俱上下。<span class="jiazhu">師古曰：上下於殿也。磾，丁奚翻。上，時掌翻；下廂上同。</span>何羅亦覺日磾意，以故久不得發。是時上行幸林光宮，<span class="jiazhu">服虔曰：甘泉，一名林光。師古曰：秦之林光宮，胡亥所造；漢又於其旁起甘泉宮，</span>日磾小疾臥廬，<span class="jiazhu">師古曰：殿中所止曰廬。</span>何羅與通及小弟安成矯制夜出，共殺使者，發兵。明旦，上未起，何羅無何從外入。<span class="jiazhu">無何，猶言無幾時也。</span>日磾奏廁，心動，<span class="jiazhu">師古曰：奏，向也。日磾方向廁而心動。</span>立入，坐內戶下。須臾，何羅袖白刃從東廂上，見日磾，色變；走趨臥內，欲入，<span class="jiazhu">師古曰：趨，讀曰趣，向也。臥內，天子臥處。</span>行觸寶瑟，僵。日磾得抱何羅，因傳曰：<span class="yinhao">「馬何羅反！」</span><span class="jiazhu">傳，謂傳聲而唱之。</span>上驚起。左右拔刃欲格之，上恐幷中日磾，<span class="jiazhu">中，竹仲翻。</span>止勿格。日磾投何羅殿下，得禽縛之。窮治，皆伏辜。</p>
<p class="em2 strong"><span class="yinwen">6</span>秋，七月，地震。</p>
<p class="em2 strong"><span class="yinwen">7</span>燕王旦自以次第當爲太子，<span class="jiazhu">燕王旦，元狩六年受封。</span>上書求入宿衞。上怒，斬其使於北闕；又坐藏匿亡命，削良鄕、安次、文安三縣。<span class="jiazhu">班《志》，良鄕縣屬涿郡，安次、文安屬勃海郡。良鄕、安次二縣，唐皆屬幽州。文安縣，唐爲莫州。</span>上由是惡旦。<span class="jiazhu">惡，烏路翻。</span>旦辯慧博學，其弟廣陵王胥，有勇力，<span class="jiazhu">胥亦以元狩六年受封。</span>而皆動作無法度，多過失，故上皆不立。</p>
<p class="em2 strong">時鉤弋夫人之子弗陵，年數歲，形體壯大，多知，<span class="jiazhu">師古曰：壯大者，言其形體偉大。</span>上奇愛之，心欲立焉；以其年稚，母少，<span class="jiazhu">少，詩沼翻；下同。</span>猶與久之。<span class="jiazhu">與，讀曰豫。</span>欲以大臣輔之，察羣臣，唯奉車都尉、光祿大夫霍光，忠厚可任大事，上乃使黃門畫周公負成王朝諸侯以賜光。<span class="jiazhu">師古曰：黃門之署，職任親近，以供天子，百物在焉，故亦有畫工。畫，讀曰𦘕。</span>後數日，帝譴責鉤弋夫人；夫人脫簪珥，<span class="jiazhu">珥，仍吏翻，耳飾也。</span>叩頭。<span class="jiazhu">句斷。</span>帝曰：<span class="yinhao">「引持去，遂掖庭獄！」</span><span class="jiazhu">掖庭屬少府，有祕獄，凡宮人有罪者下之。</span>夫人還顧，帝曰：<span class="yinhao">「趣行，<span class="jiazhu">趣，讀曰促。</span>汝不得活！」</span>卒賜死。<span class="jiazhu">卒，子恤翻。</span>頃之，帝閒居，問左右曰：<span class="yinhao">「外人言云何？」</span>左右對曰：<span class="yinhao">「人言『且立其子，何去其母乎？』」</span><span class="jiazhu">去，羌呂翻；下同。</span>帝曰：<span class="yinhao">「然，是非兒曹愚人之所知也。往古國家所以亂，由主少、母壯也。女主獨居驕蹇，淫亂自恣，莫能禁也。汝不聞呂后邪！故不得不先去之也。」</span></p>
<p class="strong"><span class="section" id="title-14"><span data-head-description="漢武帝後元" data-head-level="h4" data-head-title="後元二年">二年</span></span><span class="biaozhusup" data-rel="（甲午、前八七年）"></span></p>
<p class="em2 strong"><span class="yinwen">1</span>春，正月，上朝諸侯王于甘泉宮。二月，行幸盩厔五柞宮。<span class="jiazhu">班《志》，盩厔縣屬扶風。山曲曰盩，水曲曰厔。師古曰：盩，張流翻。厔，竹乙翻。張晏曰：五柞宮有五柞樹，因名。《水經註》：五柞宮在長楊宮東北八里。柞，卽各翻。</span></p>
<p class="em2 strong"><span class="yinwen">2</span>上病篤，霍光涕泣問曰：<span class="yinhao">「如有不諱，<span class="jiazhu">賢曰：不諱，謂死也。死者人之常，故言不諱也。師古曰：不諱，言不可諱也。</span>誰當嗣者？」</span>上曰：<span class="yinhao">「君未諭前畫意邪？立少子，君行周公之事！」</span>光頓首讓曰：<span class="yinhao">「臣不如金日磾！」</span>日磾亦曰：<span class="yinhao">「臣，外國人，<span class="jiazhu">日磾，休屠王子，故云然。</span>不如光；且使匈奴輕漢矣！」</span>乙丑，詔立弗陵爲皇太子，時年八歲。丙寅，以光爲大司馬、大將軍，日磾爲車騎將軍，太僕上官桀爲左將軍，受遺詔輔少主，又以搜粟都尉桑弘羊爲御史大夫，皆拜臥內牀下。光出入禁闥二十餘年，出則奉車，入侍左右，小心謹愼，未嘗有過。爲人沈靜詳審，<span class="jiazhu">沈，持林翻。</span>每出入、下殿門，止進有常處，郎、僕射竊識視之，<span class="jiazhu">師古曰：識，記也，音式志翻，又職吏翻。</span>不失尺寸。日磾在上左右，目不忤視者數十年；<span class="jiazhu">忤，逆也，五故翻。</span>賜出宮女，不敢近；上欲內其女後宮，<span class="jiazhu">內，讀曰納。</span>不肯；其篤愼如此，上尤奇異之。日磾長子爲帝弄兒，帝甚愛之。其後弄兒壯大，不謹，自殿下與宮人戲；日磾適見之，惡其淫亂，<span class="jiazhu">惡，烏路翻。</span>遂殺弄兒。上聞之，大怒。日磾頓首謝，具言所以殺弄兒狀。上甚哀，爲之泣；<span class="jiazhu">爲，于僞翻。</span>已而心敬日磾。上官桀始以材力得幸，<span class="jiazhu">桀少時爲羽林期門郎，從帝上甘泉，天大風，車不得行，解蓋授桀；桀奉蓋，雖風，常屬車，雨下，蓋輒御，上奇其材力。</span>爲未央廐令；<span class="jiazhu">未央廐令屬太僕。</span>上嘗體不安，及愈，見馬，<span class="jiazhu">師古曰：見，謂呈見之，音胡電翻。</span>馬多瘦，上大怒曰：<span class="yinhao">「令以我不復見馬邪！」</span>欲下吏。<span class="jiazhu">復，扶又翻。下，遐嫁翻。</span>桀頓首曰：<span class="yinhao">「臣聞聖體不安，日夜憂懼，意誠不在馬。」</span><span class="jiazhu">師古曰：誠，實也。</span>言未卒，泣數行下。<span class="jiazhu">卒，子恤翻。行，戶剛翻。</span>上以爲愛己，由是親近，<span class="jiazhu">近，其靳翻。</span>爲侍中，稍遷至太僕。三人皆上素所愛信者，故特舉之，授以後事。丁卯，帝崩于五柞宮；<span class="jiazhu">臣瓚曰：壽七十一。</span>入殯未央宮前殿。</p>
<p class="em2 strong">帝聰明能斷，<span class="jiazhu">斷，丁亂翻。</span>善用人，行法無所假貸。隆慮公主子昭平君<span class="jiazhu">隆慮公主，景帝女。班《志》，隆慮縣屬河內郡。慮，音閭。</span>尙帝女夷安公主。<span class="jiazhu">班《志》，夷安縣屬膠西國。</span>隆慮主病困，以金千斤、錢千萬爲昭平君豫贖死罪，上許之。<span class="jiazhu">爲，于僞翻；下同。</span>隆慮主卒，昭平君日驕，醉殺主傅，<span class="jiazhu">服虔曰：主傅，主之官也。如淳曰：禮有傅姆。說者又曰：傅，老大夫也，漢使中行說傅翁主是也。師古曰：傅姆是。</span>繫獄；廷尉以公主子上請。<span class="jiazhu">上，時掌翻。</span>左右人人爲言：<span class="yinhao">「前又入贖，陛下許之。」</span>上曰：<span class="yinhao">「吾弟老有是一子，死，以屬我。」</span><span class="jiazhu">弟，謂女弟。師古曰：老乃有子，言其晚孕育也。屬，音之欲翻。</span>於是爲之垂涕，歎息良久，曰：<span class="yinhao">「法令者，先帝所造也，用弟故而誣先帝之法，吾何面目入高廟乎！又下負萬民。」</span>乃可其奏，哀不能自止，左右盡悲。待詔東方朔前上壽，<span class="jiazhu">時有待詔公車者，有待詔金馬門者。朔時待詔宦者署。</span>曰：<span class="yinhao">「臣聞聖王爲政，賞不避仇讎，誅不擇骨肉。《書》曰：『不偏不黨，王道蕩蕩。』<span class="jiazhu">師古曰：《周書·洪範》之辭。蕩蕩，平坦貌。</span>此二者，五帝所重，三王所難也，陛下行之，天下幸甚！臣朔奉觴昧死再拜上萬<span class="jiaozhusup">【章：十四行本「萬」下有「歲」字；乙十一行本同；孔本同；退齋校同。】</span>壽！」</span>上初怒朔，旣而善之，以朔爲中郎。</p>
<p class="margin2">班固贊曰：漢承百王之弊，高祖撥亂反正，文、景務在養民，至于稽古禮文之事，猶多闕焉。孝武初立，卓然罷黜百家，表章《六經》，<span class="jiazhu">師古曰：百家，謂諸子雜說，違背《六經》。《六經》，謂《易》、《詩》、《書》、《春秋》、《禮》、《樂》也。</span>遂疇咨海內，舉其俊茂，<span class="jiazhu">師古曰：疇，誰也。咨，謀也。言謀於衆人，誰可爲事者也。</span>與之立功；興太學，修郊祀，改正朔，<span class="jiazhu">師古曰：正，音之成翻。</span>定曆數，協音律，作詩樂，建封禪，禮百神，紹周後，號令文章，煥然可述，後嗣得遵洪業而有三代之風。如武帝之雄材大略，不改文、景之恭儉以濟斯民，雖《詩》、《書》所稱何有加焉！<span class="jiazhu">師古曰：美其雄材大略而非其不恭儉也。</span></p>
<p class="margin2">臣光曰：孝武窮奢極欲，繁刑重斂，<span class="jiazhu">斂，力贍翻。</span>內侈宮室，外事四夷，信惑神怪，巡遊無度，使百姓疲敝，起爲盜賊，其所以異於秦始皇者無幾矣。<span class="jiazhu">幾，居豈翻。</span>然秦以之亡，漢以之興者，孝武能尊先王之道，知所統守，受忠直之言，惡人欺蔽，好賢不倦，<span class="jiazhu">惡，烏路翻。好，呼到翻。</span>誅賞嚴明，晚而改過，顧託得人，此其所以有亡秦之失而免亡秦之禍乎！</p>
<p class="em2 strong"><span class="yinwen">3</span>戊辰，太子卽皇帝位。帝姊鄂邑公主共養省中，<span class="jiazhu">班《志》，鄂縣屬江夏郡，公主所食之邑。伏儼曰：蔡邕云：本爲禁中。門閣有禁，非侍御之臣不得妄入；行道豹尾中亦爲禁中。孝元皇后父名禁，避之，故曰省中。師古曰：省，察也，言入此中者皆當察視，不可妄也。余據鄂邑公主卽蓋長公主。鄂，五各翻。共，居用翻。養，弋亮翻。</span>霍光、金日磾、上官桀共領尙書事。光輔幼主，政自己出，天下想聞其風采。殿中嘗有怪，一夜，羣臣相驚，光召尙符璽郎，<span class="jiazhu">《續漢志》本《註》：符璽郎中二人，在中主璽及虎符、竹符之半者。璽，斯氏翻。</span>欲收取璽。<span class="jiazhu">師古曰：恐有變難，欲收取璽。</span>郎不肯授，光欲奪之。郎按劍曰：<span class="yinhao">「臣頭可得，璽不可得也！」</span>光甚誼之。明日，詔增此郎秩二等。衆庶莫不多光。<span class="jiazhu">多，猶重也，以此事爲多足重也。</span></p>
<p class="em2 strong"><span class="yinwen">4</span>三月，甲辰，葬孝武皇帝于茂陵。</p>
<p class="em2 strong"><span class="yinwen">5</span>夏，六月，赦天下。</p>
<p class="em2 strong"><span class="yinwen">6</span>秋，七月，有星孛于東方。<span class="jiazhu">孛，蒲內翻。</span></p>
<p class="em2 strong"><span class="yinwen">7</span>濟北王寬坐禽獸行自殺。<span class="jiazhu">淮南厲王子勃徙封濟北王，寬其孫也。漢法，內亂者爲禽獸行。濟，子禮翻。行，下孟翻。</span></p>
<p class="em2 strong"><span class="yinwen">8</span>冬，匈奴入朔方，殺略吏民；發軍屯西河，左將軍桀行北邊。<span class="jiazhu">行，下孟翻。</span></p>
</div></body></html>