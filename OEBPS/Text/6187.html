<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第四十三・漢紀三十五・世祖光武皇帝中之下</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀三十五">漢紀三十五</span></span></h1>
<p id="online_toc_0"><a class="gg-link" href="#online_toc_0"></a><span class="jiazhu">起柔兆涒灘<span class="biaozhusup" data-rel="">（丙申）</span>，盡柔兆敦牂<span class="biaozhusup" data-rel="">（丙午）</span>，凡十一年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="世祖光武皇帝中之下">世祖光武皇帝中之下</span></span></h5>
<div class="yeartoc" id="year_toc_36"><p class="strong" id="online_toc_1"><a class="gg-link" href="#online_toc_1"></a><span class="section" id="title-3"><span data-head-description="世祖光武皇帝中之下" data-head-level="h4" data-head-title="建武十二年">建武十二年</span></span><span class="biaozhusup" data-rel="">（丙申、三六年）</span></p></div>
<p class="em2 strong" id="online_toc_2"><a class="gg-link" href="#online_toc_2"></a><span class="yinwen">1</span>春，正月，吳漢破公孫述將魏黨、公孫永於魚涪津，<span class="jiazhu"><span class="shu-ming">續漢書</span>曰：犍爲郡南安縣有魚涪津，在縣北，臨大江。<span class="shu-ming">南中志</span>曰：漁涪津廣數百步。涪，音浮。</span>遂圍武陽。述遣子壻史興救之，漢迎擊，破之，因入犍爲界；諸縣皆城守。詔漢直取廣都，據其心腹。漢乃進軍攻廣都，拔之，<span class="jiazhu">武帝元朔二年，置廣都縣，屬蜀郡。</span>遣輕騎燒成都市橋。<span class="jiazhu">賢曰：市橋，卽七星橋之一橋也。李膺<span class="shu-ming">益州記</span>：沖星橋，舊市橋也，在今成都縣西南四里。<span class="shu-ming">水經註</span>：成都中，兩江有七橋，西南石牛門外曰市橋。</span>公孫述將帥恐懼，日夜離叛，述雖誅滅其家，猶不能禁。<span class="jiazhu">將，卽亮翻。帥，所類翻。</span>帝必欲降之，<span class="jiazhu">降，戶江翻；下同。</span>又下詔諭述曰：<span class="yinhao">「勿以來歙、岑彭受害自疑，<span class="jiazhu">二人受害，見上卷上年。歙，許及翻。</span>今以時自詣，則宗族完全。詔書手記，不可數得。」</span><span class="jiazhu">數，所角翻。</span>述終無降意。</p>
<p class="em2 strong" id="online_toc_3"><a class="gg-link" href="#online_toc_3"></a><span class="yinwen">2</span>秋，七月，馮駿拔江州，獲田戎。</p>
<p class="em2 strong" id="online_toc_4"><a class="gg-link" href="#online_toc_4"></a><span class="yinwen">3</span>帝戒吳漢曰：<span class="yinhao">「成都十餘萬衆，不可輕也。但堅據廣都，待其來攻，勿與爭鋒。若不敢來，公轉營迫之，須其力疲，乃可擊也。」</span>漢乘利，遂自將步騎二萬進逼成都；去城十餘里，阻江北<span class="jiaozhusup">【張：「北」下脫「爲」字。】</span>營，作浮橋，使副將武威將軍劉尙將萬餘人屯於江南，爲營相去二十餘里。帝聞之大驚，讓漢曰：<span class="yinhao">「比敕公千條萬端，何意臨事勃亂！<span class="jiazhu">比，毗至翻。千條萬端，言詳細也。勃，與悖同。</span>旣輕敵深入，又與尙別營，事有緩急，不復相及。<span class="jiazhu">復，扶又翻。</span>賊若出兵綴公，以大衆攻尙，尙破，卽敗矣。幸無他者，<span class="jiazhu">言幸而無他虞，不至敗也。</span>急引兵還廣都。」</span>詔書未到，九月，述果使其大司徒謝豐、執金吾袁吉將衆十許萬，<span class="jiazhu">十許萬者，約言之也。</span>分爲二十餘營，出攻漢，使別將將萬餘人劫劉尙，令不得相救。漢與大戰一日，兵敗，走入壁，豐因圍之。漢乃召諸將厲之曰：<span class="jiazhu">厲，勉也。毛晃曰：勉厲之厲，有修飾振起之意。</span><span class="yinhao">「吾與諸君踰越險阻，轉戰千里，遂深入敵地，至其城下。而今與劉尙二處受圍，勢旣不接，其禍難量；<span class="jiazhu">量，音良。</span>欲潛師就尙於江南，幷兵禦之。若能同心一力，人自爲戰，大功可立；如其不然，敗必無餘。成敗之機，在此一舉。」</span>諸將皆曰：<span class="yinhao">「諾。」</span>於是饗士秣馬，閉營三日不出，乃多樹旛旗，使煙火不絕，夜，銜枚引兵與劉尙合軍。豐等不覺，明日，乃分兵拒水北，自將攻江南。漢悉兵迎戰，自旦至晡，<span class="jiazhu">日加申爲晡；奔謨翻。</span>遂大破之，斬豐、吉。於是引還廣都，留劉尙拒述，具以狀上，<span class="jiazhu">上，時掌翻。</span>而深自譴責。帝報曰：<span class="yinhao">「公還廣都，甚得其宜，述必不敢略尙而擊公也。<span class="jiazhu">賢曰：略，猶過也。</span>若先攻尙，公從廣都五十里悉步騎赴之，適當值其危困，破之必矣！」</span>自是漢與述戰於廣都、成都之間，八戰八克，遂軍于其郭中。<span class="jiazhu">成都郭中也。</span></p>
<p class="em2 strong" id="online_toc_5"><a class="gg-link" href="#online_toc_5"></a>臧宮拔緜竹，破涪城，<span class="jiazhu">涪縣，屬廣漢郡。賢曰：涪城，今緜竹縣。宋白曰：緜州巴西縣本漢涪縣。</span>斬公孫恢；<span class="jiazhu">恢，述弟也。</span>復攻拔繁、郫，與吳漢會於成都。<span class="jiazhu">賢曰：繁，縣名，屬蜀郡。繁，江名，因以爲縣名，故城在今益州新繁縣北。郫，縣名，屬蜀郡，故城在今益州郫縣北。郫，音皮。</span></p>
<p class="em2 strong" id="online_toc_6"><a class="gg-link" href="#online_toc_6"></a><span class="yinwen">4</span>李通欲避權勢，乞骸骨；積二歲，帝乃聽上大司空印綬，<span class="jiazhu">上，時掌翻。</span>以特進奉朝請。後有司奏封皇子，帝感通首創大謀，<span class="jiazhu">事見三十八卷王莽地皇三年。</span>卽日，封通少子雄爲召陵侯。<span class="jiazhu">召，讀與邵同。</span></p>
<p class="em2 strong" id="online_toc_7"><a class="gg-link" href="#online_toc_7"></a><span class="yinwen">5</span>公孫述困急，謂延岑曰：<span class="yinhao">「事當奈何？」</span>岑曰：<span class="yinhao">「男兒當死中求生，可坐窮乎！財物易聚耳，<span class="jiazhu">易，以豉翻。</span>不宜有愛。」</span>述乃悉散金帛，募敢死士五千餘人以配岑。岑於市橋僞建旗幟，鳴鼓挑戰，<span class="jiazhu">幟，昌志翻。挑，徒了翻；下同。</span>而潛遣奇兵出吳漢軍後襲擊破漢，漢墮水，緣馬尾得出。漢軍餘七日糧，除具船，欲遁去；蜀郡太守南陽張堪聞之，<span class="jiazhu">時成都未破，先署蜀郡太守以招懷蜀人。</span>馳往見漢，說述必敗、不宜退師之策。<span class="jiazhu">說，如字。</span>漢從之，乃示弱以挑敵。</p>
<p class="em2 strong" id="online_toc_8"><a class="gg-link" href="#online_toc_8"></a>冬，十一月，臧宮軍咸陽門；<span class="jiazhu"><span class="shu-ming">臧宮傳</span>作<span class="yinhao">「咸門」</span>。賢曰：成都城北面東頭門。此衍<span class="yinhao">「陽」</span>字。<span class="yinhao">「東」</span>，或作<span class="yinhao">「西」</span>。</span>戊寅，述自將數萬人攻漢，使延岑拒宮。大戰，岑三合三勝，自旦及日中，軍士不得食，並疲。漢因使護軍高午、唐邯將銳卒數萬擊之，<span class="jiazhu">邯，戶甘翻。</span>述兵大亂；高午奔陳刺述，<span class="jiazhu">陳，讀曰陣。刺，七亦翻。</span>洞胸墮馬，左右輿入城。述以兵屬延岑，<span class="jiazhu">屬，之欲翻。</span>其夜，死；明旦，延岑以城降。<span class="jiazhu">降，戶江翻。</span>辛巳，吳漢夷述妻子，盡滅公孫氏，幷族延岑，遂放兵大掠，焚述宮室。帝聞之怒，以譴漢。又讓劉尙曰：<span class="yinhao">「城降三日，吏民從服，孩兒、老母，口以萬數，一旦放兵縱火，聞之可爲酸鼻。尙宗室子孫，更嘗吏職，<span class="jiazhu">更，工衡翻。</span>何忍行此！仰視天，俯視地，觀放麑、啜羹，二者孰仁？<span class="jiazhu"><span class="shu-ming">韓子</span>曰：孟孫獵得麑，使秦西巴持之。其母隨而呼，秦西巴不忍，放而與其母。孟孫怒而逐西巴；旣而復之，使傅其子。<span class="shu-ming">戰國策</span>曰：樂羊爲將，爲魏文侯攻中山。中山之君烹其子而遺之羹，樂羊坐於幕下而啜之，盡一杯。文侯謂褚師贊曰：<span class="yinhao">「樂羊以我故而食其子之肉。」</span>答曰：<span class="yinhao">「子且食之，其誰不食！」</span>旣拔中山，文侯賞其功而疑其心。</span>良失斬將弔民之義也！」</span><span class="jiazhu">將，卽亮翻。</span></p>
<p class="em2 strong" id="online_toc_9"><a class="gg-link" href="#online_toc_9"></a>初，述徵廣漢李業爲博士，業固稱疾不起。<span class="jiazhu">業，平帝元始中除爲郎，會王莽居攝，以病去官，杜門不應州郡之命。王莽以業爲酒士，病不之官，遂隱藏山谷，絕匿名迹。夫旣不仕於莽，其肯爲述起乎！</span>述羞不能致，使大鴻臚尹融奉詔命以劫業，<span class="yinhao">「若起則受公侯之位，不起賜以毒酒。」</span>融譬旨曰：<span class="yinhao">「方今天下分崩，孰知是非，而以區區之身試於不測之淵乎！朝廷貪慕名德，曠官缺位，于今七年，四時珍御，不以忘君；<span class="jiazhu">珍御，謂食珍之供進者。</span>宜上奉知己，下爲子孫，<span class="jiazhu">爲，于僞翻；下同。</span>身名俱全，不亦優乎！」</span>業乃歎曰：<span class="yinhao">「古人危邦不入，亂邦不居，<span class="jiazhu"><span class="shu-ming">論語</span>載孔子之言也。</span>爲此故也。君子見危授命，<span class="jiazhu"><span class="shu-ming">論語</span>載子張言也。</span>何乃誘以高位重餌哉！」</span><span class="jiazhu">誘，音酉。</span>融曰：<span class="yinhao">「宜呼室家計之。」</span>業曰：<span class="yinhao">「丈夫斷之於心久矣，<span class="jiazhu">斷，丁亂翻。</span>何妻子之爲！」</span>遂飲毒而死。述恥有殺賢之名，遣使弔祠，賻贈百匹，業子翬逃，辭不受。<span class="jiazhu">翬，音暉。</span>述又聘巴郡譙玄，<span class="jiazhu"><span class="shu-ming">姓譜</span>：曹大夫食采於譙，因氏焉。玄，平帝元始四年爲繡衣使者，分行天下，觀省風俗。會莽居攝，棄使者車，歸家隱遁。</span>玄不詣；亦遣使者以毒藥劫之，太守自詣玄廬，勸之行，玄曰：<span class="yinhao">「保志全高，死亦奚恨！」</span>遂受毒藥。玄子瑛泣血叩頭於太守，願奉家錢千萬以贖父死，太守爲請，<span class="jiazhu">爲，于僞翻。</span>述許之。述又徵蜀郡王皓、王嘉，<span class="jiazhu">平帝時，皓爲美陽令，嘉爲郎。王莽篡位，並棄官西歸。</span>恐其不至，先繫其妻子，使者謂嘉曰：<span class="yinhao">「速裝，妻子可全。」</span>對曰：<span class="yinhao">「犬馬猶識主，況於人乎！」</span><span class="jiazhu">言身爲漢臣，豈不念故主乎！</span>王皓先自刎，以首付使者。<span class="jiazhu">刎，武粉翻。</span>述怒，遂誅皓家屬。王嘉聞而嘆曰：<span class="yinhao">「後之哉！」</span>乃對使者伏劍而死。犍爲費貽不肯仕述，漆身爲癩，陽狂避之。<span class="jiazhu">犍，居言翻。費，音祕，又父沸翻。</span>同郡任永、馮信皆託青盲以辭徵命。<span class="jiazhu">青盲者，其瞳子不精明，不能睹物。任，音壬。</span>帝旣平蜀，詔贈常少爲太常，張隆爲光祿勳。<span class="jiazhu">少、隆死見上卷上年。</span>譙玄已卒，祠以中牢，<span class="jiazhu">師古曰：中牢，卽少牢，謂羊、豕也。</span>敕所在還其家錢，而表李業之閭。徵費貽、任永、馮信，會永、信病卒，獨貽仕至合浦太守。<span class="jiazhu"><span class="shu-ming">郡國志</span>：合浦郡，在雒陽南九千一百九十一里。</span>上以述將程烏、李育有才幹，皆擢用之。於是西土咸悅，莫不歸心焉。</p>
<p class="em2 strong" id="online_toc_10"><a class="gg-link" href="#online_toc_10"></a>初，王莽以廣漢文齊爲益州太守，<span class="jiazhu"><span class="shu-ming">郡國志</span>：益州郡，在雒陽西五千五百里。</span>齊訓農治兵，<span class="jiazhu">治，直之翻。</span>降集羣夷，甚得其和。<span class="jiazhu">降，戶江翻；下同。</span>公孫述時，齊固守拒險，述拘其妻子，許以封侯，齊不降。聞上卽位，間道遣使自聞。<span class="jiazhu">間，古莧翻。使，疏吏翻。</span>蜀平，徵爲鎭遠將軍，封成義侯。</p>
<p class="em2 strong" id="online_toc_11"><a class="gg-link" href="#online_toc_11"></a><span class="yinwen">6</span>十二月，辛卯，揚武將軍馬成行大司空事。</p>
<p class="em2 strong" id="online_toc_12"><a class="gg-link" href="#online_toc_12"></a><span class="yinwen">7</span>是歲，參狼羌與諸種寇武都，<span class="jiazhu">參狼羌，無弋爰劍之後也。爰劍孫卬，將其種人南出賜支河曲之西數千里，其後子孫分別，各自爲種：或爲氂牛種，越巂羌是也；或爲白馬種，廣漢羌是也；或爲參狼種，武都羌是也。爰劍曾孫忍及弟舞留湟中，是爲湟中諸種羌。種，章勇翻。</span>隴西太守馬援擊破之，降萬餘人，於是隴右清靜。援務開恩信，寬以待下，任吏以職，但總大體，而賓客故人日滿其門。諸曹寺白外事，援輒曰：<span class="yinhao">「此丞、掾之任，何足相煩！<span class="jiazhu"><span class="shu-ming">百官志</span>：郡守有丞一人，有諸曹掾、史。有功曹史，主選署功勞；有五官掾，署功曹及諸曹事；其餘有議曹、法曹、賊曹、決曹、金曹、倉曹等。掾，俞絹翻。</span>頗哀老子，使得遨遊，若大姓侵小民，黠吏不從令，<span class="jiazhu">黠，下八翻。</span>此乃太守事耳。」</span>傍縣嘗有報讎者，吏民驚言羌反，百姓奔入城，狄道長詣門，請閉城發兵。<span class="jiazhu">賢曰：狄道縣，屬隴西郡，今蘭州縣。余據隴西郡治狄道，故得詣門白太守。長，知兩翻。</span>援時與賓客飲，大笑曰：<span class="yinhao">「虜何敢復犯我！曉狄道長，歸守寺舍。<span class="jiazhu">賢曰：曉，喻也。寺舍，官舍也。</span>良怖急者，可牀下伏！」</span><span class="jiazhu">怖，普布翻。</span>後稍定，郡中服之。</p>
<p class="em2 strong" id="online_toc_13"><a class="gg-link" href="#online_toc_13"></a><span class="yinwen">8</span>詔：<span class="yinhao">「邊吏力不足戰則守，追虜料敵，不拘以逗留法。」</span><span class="jiazhu">賢曰：漢法，軍行逗留畏愞者斬。追虜或近或遠，量敵進退，不拘以軍法，直取勝敵爲務。</span></p>
<p class="em2 strong" id="online_toc_14"><a class="gg-link" href="#online_toc_14"></a><span class="yinwen">9</span>山桑節侯王常、牟平烈侯耿況、東光成侯耿純皆薨。<span class="jiazhu"><span class="shu-ming">諡法</span>：好廉自克曰節；有功安民曰烈。賀琛曰：佐相克終曰成；惇龐淳固曰成。</span>況疾病，乘輿數自臨幸，復以弇弟廣、舉並爲中郎將。<span class="jiazhu">乘，繩證翻。數，所角翻。復，扶又翻。</span>弇兄弟六人，<span class="jiazhu">弇、舒、國、廣、舉、霸，兄弟六人。</span>皆垂青紫，省侍醫藥，<span class="jiazhu">省，悉景翻。</span>當世以爲榮。</p>
<p class="em2 strong" id="online_toc_15"><a class="gg-link" href="#online_toc_15"></a><span class="yinwen">10</span>盧芳與匈奴、烏桓連兵，數寇邊。帝遣驃騎大將軍杜茂等將兵鎭守北邊，治飛狐道，<span class="jiazhu">治飛狐道以通趙、魏應援北邊之兵。</span>築亭障，修烽燧，凡與匈奴、烏桓大小數十百戰，終不能克。</p>
<p class="em2 strong" id="online_toc_16"><a class="gg-link" href="#online_toc_16"></a><span class="yinwen">11</span>上詔竇融與五郡太守入朝。融等奉詔而行，官屬賓客相隨，駕乘千餘兩，馬牛羊被野。<span class="jiazhu">乘，繩證翻。兩，音亮。被，皮義翻。</span>旣至，詣城門，上印綬。<span class="jiazhu">上，時掌翻。</span>詔遣使者還侯印綬，引見，賞賜恩寵，傾動京師。尋拜融冀州牧。<span class="jiazhu">冀州部魏郡、鉅鹿、常山、中山、信都、河間、清河、趙國、勃海。</span>又以梁統爲太中大夫，姑臧長孔奮爲武都郡丞。姑臧在河西最爲富饒，<span class="jiazhu">姑臧縣，屬武威郡。劉昫曰：姑臧縣，秦月氏戎所處，匈奴名蓋藏城，語訛爲姑臧城。長，知兩翻。</span>天下未定，士多不修檢操，居縣者不盈數月，輒致豐積；奮在職四年，力行清潔，爲衆所笑，以爲身處脂膏不能自潤。<span class="jiazhu"><span class="shu-ming">說文</span>：戴角者脂，無角者膏。處，昌呂翻。</span>及從融入朝，諸守、令財貨連穀，彌竟川澤；<span class="jiazhu">穀，古谷翻。</span>唯奮無資，單車就路，帝以是賞之。</p>
<p class="em2 strong" id="online_toc_17"><a class="gg-link" href="#online_toc_17"></a>帝以睢陽令任延爲武威太守，<span class="jiazhu">睢，音雖。任，音壬。</span>帝親見，戒之曰：<span class="yinhao">「善事上官，無失名譽。」</span>延對曰：<span class="yinhao">「臣聞忠臣不和，和臣不忠。<span class="jiazhu"><span class="shu-ming">考異</span>曰：<span class="shu-ming">延傳</span>作<span class="yinhao">「忠臣不私，私臣不忠」</span>，按高峻<span class="shu-ming">小史</span>作<span class="yinhao">「忠臣不和，和臣不忠」</span>，意思爲長，又與上語相應。今從之。</span>履正奉公，臣子之節；上下雷同，非陛下之福。<span class="jiazhu"><span class="shu-ming">曲禮</span>曰：毋雷同。鄭氏<span class="shu-ming">註</span>曰：雷之發聲，物無不同時應者；人之言當各由己，不當然也。</span>善事上官，臣不敢奉詔。」</span>帝歎息曰：<span class="yinhao">「卿言是也！」</span></p>
<div class="yeartoc" id="year_toc_37"><p class="strong" id="online_toc_18"><a class="gg-link" href="#online_toc_18"></a><span class="section" id="title-4"><span data-head-description="世祖光武皇帝中之下" data-head-level="h4" data-head-title="建武十三年">十三年</span></span><span class="biaozhusup" data-rel="">（丁酉、三七年）</span></p></div>
<p class="em2 strong" id="online_toc_19"><a class="gg-link" href="#online_toc_19"></a><span class="yinwen">1</span>春，正月，庚申，大司徒侯霸薨。</p>
<p class="em2 strong" id="online_toc_20"><a class="gg-link" href="#online_toc_20"></a><span class="yinwen">2</span>戊子，詔曰：<span class="yinhao">「郡國獻異味，其令太官勿復受！<span class="jiazhu"><span class="shu-ming">百官志</span>：太官令一人，秩六百石，掌御膳飲食。復，扶又翻。</span>遠方口實所以薦宗廟，自如舊制。」</span><span class="jiazhu"><span class="shu-ming">漢官儀</span>曰：口實，膳羞之事也。</span>時異國有獻名馬者，日行千里，又進寶劍，價值百金。詔以劍賜騎士，馬駕鼓車。<span class="jiazhu"><span class="shu-ming">輿服志</span>：乘輿法駕後有金鉦、黃鉞、黃門鼓車。</span>上雅不喜聽音樂，<span class="jiazhu">喜，許旣翻。</span>手不持珠玉。嘗出獵，車駕夜還，上東門候汝南郅惲拒關不開。<span class="jiazhu">賢曰：上東門，洛陽城東面北頭門也。惲，於粉翻。</span>上令從者見面於門間，<span class="jiazhu">見，賢遍翻。</span>惲曰：<span class="yinhao">「火明遼遠。」</span>遂不受詔。上乃回，從東中門入，<span class="jiazhu">賢曰：東面中門也。</span>明日，惲上書諫曰：<span class="yinhao">「昔文王不敢槃于遊田，以萬民惟正之供。<span class="jiazhu"><span class="shu-ming">尙書·無逸</span>之辭。槃，樂也。</span>而陛下遠獵山林，夜以繼晝，其如社稷宗廟何！」</span>書奏，賜惲布百匹，貶東中門候爲參封尉。<span class="jiazhu">雒陽十二城門，每門候一人，秩六百石。參封縣，屬琅邪郡。</span></p>
<p class="em2 strong" id="online_toc_21"><a class="gg-link" href="#online_toc_21"></a><span class="yinwen">3</span>二月，遣捕虜將軍馬武屯虖沱河以備匈奴。<span class="jiazhu">虖，讀曰呼。</span></p>
<p class="em2 strong" id="online_toc_22"><a class="gg-link" href="#online_toc_22"></a><span class="yinwen">4</span>盧芳攻雲中，久不下。其將隨昱留守九原，欲脅芳來降；芳知之，與十餘騎亡入匈奴，其衆盡歸隨昱，昱乃詣闕降。詔拜昱五原太守，封鐫胡侯。<span class="jiazhu">鐫，子全翻。</span></p>
<p class="em2 strong" id="online_toc_23"><a class="gg-link" href="#online_toc_23"></a><span class="yinwen">5</span>朱祜奏：<span class="yinhao">「古者人臣受封，不加王爵。」</span>丙辰，詔長沙王興、眞定王得、河間王邵、中山王茂皆降爵爲侯：<span class="jiazhu">高帝封諸侯王，其子孫無有與漢俱存亡者。文帝封梁王、城陽、菑川，景帝封河間、長沙、中山、常山，昭帝封廣陽、廣陵、高密，此數國至王莽篡漢而廢。但封長沙、眞定、河間、中山者，與帝同出於景帝也。長沙，舂陵之大宗；眞定，常山王憲之後改封者，今復降爵爲侯，以服屬已疏也。</span>丁巳，以趙王良爲趙公，太原王章爲齊公，魯王興爲魯公。<span class="jiazhu">良，帝叔父；章、興，帝兄子也。</span>是時，宗室及絕國封侯者凡一百三十七人。富平侯張純，安世之四世孫也，歷王莽世，以敦謹守約保全前封；建武初，先來詣闕，爲侯如故。於是有司奏：<span class="yinhao">「列侯非宗室不宜復國。」</span>上曰：<span class="yinhao">「張純宿衞十有餘年，其勿廢！」</span>更封武始侯，食富平之半。<span class="jiazhu">賢曰：武始縣，屬魏郡；富平縣，屬平原郡。</span></p>
<p class="em2 strong" id="online_toc_24"><a class="gg-link" href="#online_toc_24"></a><span class="yinwen">6</span>庚午，以紹嘉公孔安爲宋公，承休公姬常爲衞公。<span class="jiazhu">平帝元始四年，改紹嘉公曰宋公，承休公曰鄭公，今又改鄭曰衞。</span></p>
<p class="em2 strong" id="online_toc_25"><a class="gg-link" href="#online_toc_25"></a><span class="yinwen">7</span>三月，辛未，以沛郡太守韓歆爲大司徒。<span class="jiazhu"><span class="shu-ming">郡國志</span>，沛郡在雒陽東南一千二百里。</span></p>
<p class="em2 strong" id="online_toc_26"><a class="gg-link" href="#online_toc_26"></a><span class="yinwen">8</span>丙子，行大司空馬成復爲揚武將軍。</p>
<p class="em2 strong" id="online_toc_27"><a class="gg-link" href="#online_toc_27"></a><span class="yinwen">9</span>吳漢自蜀振旅而還，至宛，<span class="jiazhu">宛，於元翻。</span>詔過家上冢，賜穀二萬斛；<span class="jiazhu">上，時掌翻。</span>夏，四月，至京師。於是大饗將士，功臣增邑更封<span class="jiazhu">更，工衡翻。</span>凡三百六十五人，其外戚、恩澤封者四十五人。定封鄧禹爲高密侯，食四縣；<span class="jiazhu">禹食昌安、夷安、淳于、高密四縣。賢曰：高密，國名，今密州縣。余據西漢以高密爲王國，東漢爲侯國，屬北海國，賢所云蓋侯國也。</span>李通爲固始侯；賈復爲膠東侯，食六縣；<span class="jiazhu">固始侯國，屬汝南郡；故寢縣也，帝更名。<span class="shu-ming">史記正義</span>曰：孫叔敖以寢丘土寢薄，取爲封邑。李通又慕叔敖受邑，光武嘉之，改名固始。膠東，西漢以爲王國，帝以爲侯國，併屬北海，食郁秩、壯武、下密、卽墨、挺胡、觀陽，凡六縣。</span>餘各有差。已歿者益封其子孫，或更封支庶。</p>
<p class="em2 strong" id="online_toc_28"><a class="gg-link" href="#online_toc_28"></a>帝在兵間久，厭武事，且知天下疲耗，思樂息肩，自隴、蜀平後，非警急，未嘗復言軍旅。<span class="jiazhu">樂，音洛。復，扶又翻。</span>皇太子嘗問攻戰之事，帝曰：<span class="yinhao">「昔衞靈公問陳，孔子不對。<span class="jiazhu"><span class="shu-ming">論語</span>：衞靈公問陳於孔子，孔子曰：<span class="yinhao">「俎豆之事，則嘗聞之矣；軍旅之事，未之學也。」</span>陳，讀曰陣。</span>此非爾所及。」</span>鄧禹、賈復知帝偃干戈，修文德，不欲功臣擁衆京師，乃去甲兵，敦儒學。<span class="jiazhu">去，羌呂翻。</span>帝亦思念，欲完功臣爵土，不令以吏職爲過，<span class="jiazhu">恐其以職事有過而失爵邑也。</span>遂罷左、右將軍官。耿弇等亦上大將軍、將軍印綬，<span class="jiazhu">上，時掌翻。</span>皆以列侯就第，加位特進，奉朝請。<span class="jiazhu">朝，直遙翻。請，才性翻，又如字。</span></p>
<p class="em2 strong" id="online_toc_29"><a class="gg-link" href="#online_toc_29"></a>鄧禹內行淳備，<span class="jiazhu">行，下孟翻。</span>有子十三人，各使守一藝，修整閨門，敎養子孫，皆可以爲後世法，資用國邑，不修產利。<span class="jiazhu">凡用度皆資於國邑，不事生產、作業及營利也。</span></p>
<p class="em2 strong" id="online_toc_30"><a class="gg-link" href="#online_toc_30"></a>賈復爲人剛毅方直，多大節，旣還私第，闔門養威重。朱祜等薦復宜爲宰相，帝方以吏事責三公，故功臣並不用。是時，列侯唯高密、固始、膠東三侯與公卿參議國家大事，恩遇甚厚。帝雖制御功臣，而每能回容，<span class="jiazhu">回容，猶今言回護也。賢曰：回，曲也，曲法以容也。</span>宥其小失。遠方貢珍甘，必先徧賜諸侯，而太官無餘，故皆保其福祿，無誅譴者。</p>
<p class="em2 strong" id="online_toc_31"><a class="gg-link" href="#online_toc_31"></a><span class="yinwen">10</span>益州傳送公孫述瞽師、郊廟樂器、葆車、輿輦，於是法物始備。<span class="jiazhu">賢曰：瞽，無目之人也，爲樂師，取其無所見，於音審也。郊廟之器，樽彝之屬也。樂器，鍾磬之屬也。葆車，謂上建羽葆也；合聚五采羽，名爲葆。孔穎達曰：羽葆者，以鳥羽注於柄頭如蓋，謂之羽葆，謂蓋也。輿者，車之總名也。輦者，駕人以行。法物，謂大駕鹵簿儀式也。時草創未暇，今得之始備。余謂法物，卽上樂器、葆車、輿輦之類。傳，直戀翻。</span>時兵革旣息，天下少事，文書調役，<span class="jiazhu">調，徒弔翻。</span>務從簡寡，至乃十存一焉。</p>
<p class="em2 strong" id="online_toc_32"><a class="gg-link" href="#online_toc_32"></a><span class="yinwen">11</span>甲寅，以冀州牧竇融爲大司空。融自以非舊臣，一旦入朝，<span class="jiazhu">朝，直遙翻；下同。</span>在功臣之右，每朝<span class="jiaozhusup">【章：十二行本「朝」作「召」；乙十一行本同。】</span>會進見，容貌辭氣，卑恭已甚，帝以此愈親厚之。融小心，久不自安，數辭爵位，<span class="jiazhu">數，所角翻。</span>上疏曰：<span class="yinhao">「臣融有子，朝夕敎導以經藝，不令觀天文，見讖記，<span class="jiazhu">讖，楚譖翻。</span>誠欲令恭肅畏事，恂恂守道，不願其有才能，何況乃當傳以連城廣土，享故諸侯王國哉！」</span>因復請間求見，<span class="jiazhu">復，扶又翻。間，古莧翻。見，賢遍翻；下以意推。</span>帝不許。後朝罷，逡巡席後，<span class="jiazhu">逡巡，卻退貌。</span>帝知欲有讓，遂使左右傳出。<span class="jiazhu">傳旨使融出也。</span>他日會見，迎詔融曰：<span class="yinhao">「日者知公欲讓職還土，<span class="jiazhu">賢曰：日者，猶往日也。</span>故命公暑熱且自便；今相見，宜論他事，勿得復言。」</span>融不<span class="jiaozhusup">【章：十二行本「不」上有「乃」字；孔本同。】</span>敢重陳請。<span class="jiazhu">重，直用翻。</span></p>
<p class="em2 strong" id="online_toc_33"><a class="gg-link" href="#online_toc_33"></a><span class="yinwen">12</span>五月，匈奴寇河東。</p>
<div class="yeartoc" id="year_toc_38"><p class="strong" id="online_toc_34"><a class="gg-link" href="#online_toc_34"></a><span class="section" id="title-5"><span data-head-description="世祖光武皇帝中之下" data-head-level="h4" data-head-title="建武十四年">十四年</span></span><span class="biaozhusup" data-rel="">（戊戌、三八年）</span></p></div>
<p class="em2 strong" id="online_toc_35"><a class="gg-link" href="#online_toc_35"></a><span class="yinwen">1</span>夏，邛穀王任貴遣使上三年計，卽授越巂太守。<span class="jiazhu"><span class="shu-ming">郡國志</span>：越巂郡，在雒陽西四千八百里。巂，音髓。邛，渠容翻。任，音壬。上，時掌翻。</span></p>
<p class="em2 strong" id="online_toc_36"><a class="gg-link" href="#online_toc_36"></a><span class="yinwen">2</span>秋，會稽大疫。<span class="jiazhu"><span class="shu-ming">郡國志</span>：會稽郡，在雒陽東二千八百里。會，古外翻。</span></p>
<p class="em2 strong" id="online_toc_37"><a class="gg-link" href="#online_toc_37"></a><span class="yinwen">3</span>莎車王<span class="jiaozhusup">【張：「莎」上脫「冬」字。】</span>賢、鄯善王安皆遣使奉獻。<span class="jiazhu">莎，素禾翻。鄯，時戰翻。</span>西域苦匈奴重斂，<span class="jiazhu">斂，力贍翻。</span>皆願屬漢，復置都護；上以中國新定，不許。</p>
<p class="em2 strong" id="online_toc_38"><a class="gg-link" href="#online_toc_38"></a><span class="yinwen">4</span>太中大夫梁統上疏曰：<span class="yinhao">「臣竊見元帝初元五年，輕殊死刑三十四事，哀帝建平元年，輕殊死刑八十一事；其四十二事手殺人者，減死一等。自是之後，著爲常準，故人輕犯法，吏易殺人。<span class="jiazhu">易，以豉翻。</span>臣聞立君之道，仁義爲主，仁者愛人，義者正理。愛人以除殘爲務，正理以去亂爲心；<span class="jiazhu">去，羌呂翻。</span>刑罰在衷，無取於輕。<span class="jiazhu">衷，中心；適也。</span>高帝受命，約令定律，誠得其宜，<span class="jiazhu">高帝入關，約法三章，後蕭何定律九章。</span>文帝唯除省肉刑、相坐之法，<span class="jiazhu">文帝元年，除收孥相坐法；十三年，除肉刑。</span>自餘皆率由舊章。至哀、平繼體，卽位日淺，聽斷尙寡。<span class="jiazhu">斷，丁亂翻。</span>丞相王嘉輕爲穿鑿，虧除先帝舊約成律，<span class="jiazhu">按<span class="shu-ming">嘉傳</span>及<span class="shu-ming">刑法志</span>並無其事，統與嘉時代相接，所引固不妄矣，但班固略而不載也。</span>數年之間百有餘事，或不便於理，或厭民心，<span class="jiazhu">厭，於葉翻。</span>謹表其尤害於體者，傅奏於左。<span class="jiazhu">體，政體也。傅，音附。</span>願陛下宣詔有司，詳擇其善，定不易之典！」</span>事下公卿。<span class="jiazhu">下，遐嫁翻。</span>光祿勳杜林奏曰：<span class="yinhao">「大漢初興，蠲除苛政，海內歡欣；及至其後，漸以滋章。<span class="jiazhu"><span class="shu-ming">老子</span>曰：法令滋章，盜賊多有。</span>果桃菜茹之饋，集以成贓，小事無妨於義，以爲大戮。至於法不能禁，令不能止，上下相遁，爲敝彌深。<span class="jiazhu">賢曰：遁，猶回避也。<span class="shu-ming">前書</span>曰：上下相匿，以文避法焉。</span>臣愚以爲宜如舊制，不合翻移。」</span>統復上言曰：<span class="jiazhu">復，扶又翻。</span><span class="yinhao">「臣之所奏，非曰嚴刑。<span class="shu-ming">經</span>曰：『爰制百姓，于刑之衷。』<span class="jiazhu"><span class="shu-ming">尙書·呂刑</span>之言。</span>衷之爲言，不輕不重之謂也。自高祖至于孝宣，海內稱治，<span class="jiazhu">治，直吏翻。</span>至初元、建平而盜賊浸多，皆刑罰不衷，愚人易犯之所致也。<span class="jiazhu">易，以豉翻。</span>由此觀之，則刑輕之作，反生大患，惠加姦軌，而害及良善也！」</span>事寢，不報。</p>
<div class="yeartoc" id="year_toc_39"><p class="strong" id="online_toc_39"><a class="gg-link" href="#online_toc_39"></a><span class="section" id="title-6"><span data-head-description="世祖光武皇帝中之下" data-head-level="h4" data-head-title="建武十五年">十五年</span></span><span class="biaozhusup" data-rel="">（己亥、三九年）</span></p></div>
<p class="em2 strong" id="online_toc_40"><a class="gg-link" href="#online_toc_40"></a><span class="yinwen">1</span>春，正月，辛丑，大司徒韓歆免。歆好直<span class="jiazhu">好，呼到翻。</span>言，無隱諱，帝每不能容。歆於上前證歲饑凶，指天畫地，言甚剛切，故坐免歸田里。帝猶不釋，復遣使宣詔責之；<span class="jiazhu">復，扶又翻。</span>歆及子嬰皆自殺。歆素有重名，死非其罪，衆多不厭；<span class="jiazhu">厭，一葉翻。</span>帝乃追賜錢穀，以成禮葬之。<span class="jiazhu">賢曰：成禮，具禮也；言不以非命而降其葬禮。</span></p>
<p class="margin2" id="online_toc_41"><a class="gg-link" href="#online_toc_41"></a>臣光曰：昔高宗命說曰：<span class="yinhao">「若藥弗瞑眩，厥疾弗瘳。」</span><span class="jiazhu">說，傅說也，音悅。孔安國曰：如服藥必瞑眩極，其病乃除，欲其出切言以自警。陸德明音瞑，莫遍翻。眩，玄遍翻；徐，又呼縣翻。瞑眩，困極也。</span>夫切直之言，非人臣之利，乃國家之福也。是以人君日夜求之，唯懼弗得聞。惜乎，以光武之世而韓歆用直諫死，豈不爲仁明之累哉！<span class="jiazhu">累，力瑞翻。</span></p>
<p class="em2 strong" id="online_toc_42"><a class="gg-link" href="#online_toc_42"></a><span class="yinwen">2</span>丁未，有星孛於昴。<span class="jiazhu">昴七星，西方之宿也，主獄事；又爲旄頭，胡星也。昴、畢間爲天街，黃道之所經也。孛，蒲內翻。</span></p>
<p class="em2 strong" id="online_toc_43"><a class="gg-link" href="#online_toc_43"></a><span class="yinwen">3</span>以汝南太守歐陽歙爲大司徒。<span class="jiazhu"><span class="shu-ming">郡國志</span>：汝南郡，在雒陽南六百五十里。歙，許及翻。</span></p>
<p class="em2 strong" id="online_toc_44"><a class="gg-link" href="#online_toc_44"></a><span class="yinwen">4</span>匈奴寇鈔日盛，<span class="jiazhu">鈔，楚交翻。</span>州郡不能禁。二月，遣吳漢率馬成、馬武等北擊匈奴，徙鴈門、代郡、上谷吏民六萬餘口置居庸、常山關以東，以避胡寇。<span class="jiazhu"><span class="shu-ming">郡國志</span>：鴈門郡，在雒陽北一千五百里。代郡，在雒陽東北一千五百里。<span class="shu-ming">前書</span>曰：代郡有常山關。上谷郡居庸縣有關。</span>匈奴左部遂復轉居塞內，<span class="jiazhu">復，扶又翻。</span>朝廷患之，增緣邊兵，部數千人。<span class="jiazhu">每部各數千人也。</span></p>
<p class="em2 strong" id="online_toc_45"><a class="gg-link" href="#online_toc_45"></a><span class="yinwen">5</span>夏，四月，丁巳，封皇子輔爲右翊公，英爲楚公，陽爲東海公，康爲濟南公，<span class="jiazhu">濟，子禮翻。</span>蒼爲東平公，延爲淮陽公，荊爲山陽公，衡爲臨淮公，焉爲左翊公，京爲琅邪公。<span class="jiazhu">邪，音耶。</span>癸丑，追諡兄縯爲齊武公，兄仲爲魯哀公。帝感縯功業不就，<span class="jiazhu">事見三十九卷更始元年。</span>撫育二子章、興，恩愛甚篤；以其少貴，<span class="jiazhu">少，詩照翻。</span>欲令親吏事，使章試守平陰令，興緱氏令；<span class="jiazhu">平陰、緱氏二縣，皆屬河南尹。緱，工侯翻。</span>其後章遷梁郡太守，<span class="jiazhu">梁郡，在雒陽東南八百本十里。</span>興遷弘農太守。<span class="jiazhu"><span class="shu-ming">郡國志</span>：弘農郡，在雒陽西南四百五十里。</span></p>
<p class="em2 strong" id="online_toc_46"><a class="gg-link" href="#online_toc_46"></a><span class="yinwen">6</span>帝以天下墾田多不以實自占，<span class="jiazhu">占，之贍翻。</span>又戶口、年紀互有增減，乃詔下州郡檢覈。<span class="jiazhu">覈者，考其實也。下，戶稼翻。</span>於是刺史、太守多爲詐巧，苟以度田爲名，聚民田中，幷度廬屋、里落，民遮道啼呼；<span class="jiazhu">度，徒洛翻。呼，火故翻。</span>或優饒豪右，侵刻羸弱。<span class="jiazhu">羸，倫爲翻。</span></p>
<p class="em2 strong" id="online_toc_47"><a class="gg-link" href="#online_toc_47"></a>時諸郡各遣使奏事，帝見陳留吏牘上有書，視之云：<span class="yinhao">「潁川、弘農可問，河南、南陽不可問。」</span><span class="jiazhu">宋白曰：漢割秦南陽、河南二郡之西境置弘農郡，義取弘大農桑爲名。</span>帝詰吏由趣，<span class="jiazhu">由，從也，問是書之所從來也。趣，向也，問是書之意，其所向爲何如也。</span>吏不肯服，抵言<span class="yinhao">「於長壽街上得之。」</span><span class="jiazhu">抵，欺也。賢曰：長壽街在雒陽城中。</span>帝怒。時東海公陽年十二，在幄後言曰：<span class="yinhao">「吏受郡敕，<span class="jiazhu">敕，敎戒也。</span>當欲以墾田相方耳。」</span><span class="jiazhu">敕，敎也，戒也。相方，求問其墾田之數以相比也。</span>帝曰：<span class="yinhao">「卽如此，何故言河南、南陽不可問？」</span>對曰：<span class="yinhao">「河南帝城，多近臣；南陽帝鄕，多近親；田宅踰制，不可爲準。」</span>帝令虎賁將詰問吏，<span class="jiazhu">虎賁將，虎賁中郎將也。將，卽亮翻。</span>吏乃實首服，如東海公對。<span class="jiazhu">首，式救翻。</span>上由是益奇愛陽。<span class="jiazhu">爲立陽爲太子張本。</span></p>
<p class="em2 strong" id="online_toc_48"><a class="gg-link" href="#online_toc_48"></a>遣謁者考實二千石長吏阿枉不平者。<span class="jiazhu">長，知兩翻。</span>冬，十一月，甲戌，大司徒歙坐前爲汝南太守，度田不實，贓罪千餘萬，下獄。<span class="jiazhu">下，遐稼翻。</span>歙世授尙書，八世爲博士，<span class="jiazhu">自歐陽生傳伏生<span class="shu-ming">尙書</span>，至歙八世，皆爲博士。</span>諸生守闕爲歙求哀者千餘人，<span class="jiazhu">爲，于僞翻。</span>至有自髡剔者。<span class="jiazhu">毛晃曰：剃髮曰髡，盡及身毛曰剔。</span>平原禮震，年十七，<span class="jiazhu">禮，姓也。<span class="shu-ming">左傳</span>，衞有大夫禮孔。</span>求代歙死；帝竟不赦，歙死獄中。</p>
<p class="em2 strong" id="online_toc_49"><a class="gg-link" href="#online_toc_49"></a><span class="yinwen">7</span>十二月，庚午，以關內侯戴涉爲大司徒。</p>
<p class="em2 strong" id="online_toc_50"><a class="gg-link" href="#online_toc_50"></a><span class="yinwen">8</span>盧芳自匈奴復入居高柳。<span class="jiazhu">復，扶又翻。</span></p>
<p class="em2 strong" id="online_toc_51"><a class="gg-link" href="#online_toc_51"></a><span class="yinwen">9</span>是歲，驃騎大將軍杜茂坐使軍吏殺人，免。使揚武將軍馬成代茂，繕治障塞，十里一候，以備匈奴。<span class="jiazhu">治，直之翻。</span>使騎都尉張堪領杜茂營，擊破匈奴於高柳。<span class="jiazhu">杜佑曰：雲州，治雲中縣，縣界有高柳城。闞駰曰：高柳，在狋氏縣北百三十里。酈道元曰：高柳縣故城，舊代郡治。高柳在代中，其山重巒疊巘，霞舉雲高，連山隱隱，東出遼塞。</span>拜堪漁陽太守。堪視事八年，匈奴不敢犯塞，勸民耕稼，以致殷富。百姓歌曰：<span class="yinhao">「桑無附枝，麥秀兩岐。<span class="jiaozhusup">【章：十二行本「秀」作「穗」，「岐」从「止」；乙十一行本均同。】</span><span class="jiazhu">蠶月旣採桑，斫去繁枝，留其特長者，則來年桑葉茂盛。麥率一莖一穗，罕有兩岐者，故以爲瑞。</span>張君爲政，樂不可支！」</span><span class="jiazhu">樂，音洛。</span></p>
<p class="em2 strong" id="online_toc_52"><a class="gg-link" href="#online_toc_52"></a><span class="yinwen">10</span>安平侯蓋延薨。<span class="jiazhu">蓋，古盍翻。</span></p>
<p class="em2 strong" id="online_toc_53"><a class="gg-link" href="#online_toc_53"></a><span class="yinwen">11</span>交趾麊泠縣雒將女子徵側，甚雄勇，<span class="jiazhu">師古曰：麊泠，音麋零。<span class="shu-ming">交州外域記</span>曰：交趾昔未有郡縣之時，土地有雒田，民墾食其田，因名爲雒民，設雒王、雒侯，主諸郡縣。縣有雒將，銅印青綬。宋白曰：峯州，漢麊泠縣地。</span>交趾太守蘇定以法繩之，徵側忿怨。</p>
<div class="yeartoc" id="year_toc_40"><p class="strong" id="online_toc_54"><a class="gg-link" href="#online_toc_54"></a><span class="section" id="title-7"><span data-head-description="世祖光武皇帝中之下" data-head-level="h4" data-head-title="建武十六年">十六年</span></span><span class="biaozhusup" data-rel="">（庚子、四○年）</span></p></div>
<p class="em2 strong" id="online_toc_55"><a class="gg-link" href="#online_toc_55"></a><span class="yinwen">1</span>春，二月，徵側與其妹徵貳反，九眞、日南、合浦蠻俚皆應之，<span class="jiazhu"><span class="shu-ming">郡國志</span>：日南郡，秦象郡地，在雒陽南萬三千四百里。賢曰：俚，蠻之別號，今呼爲俚人。宋白曰：愛州，漢九眞郡，治胥浦縣。驩州，漢日南郡，治朱吾縣。</span>凡略六十五城，自立爲王，都麊泠。交趾刺史及諸太守僅得自守。</p>
<p class="em2 strong" id="online_toc_56"><a class="gg-link" href="#online_toc_56"></a><span class="yinwen">2</span>三月，辛丑晦，日有食之。</p>
<p class="em2 strong" id="online_toc_57"><a class="gg-link" href="#online_toc_57"></a><span class="yinwen">3</span>秋，九月，河南尹張伋及諸郡守十餘人皆坐度田不實，下獄死。後上從容謂虎賁中郎將馬援曰：<span class="jiazhu">武帝置期門郎，掌執兵送從；平帝元始元年，更名虎賁郎，置中郎將。<span class="shu-ming">漢儀</span>：虎賁騎，鶡冠、虎文單衣。度，徒洛翻。從，千容翻。賁，章奔。</span><span class="yinhao">「吾甚恨前殺守、相多也！」</span><span class="jiazhu">守，式又翻。相，息亮翻。</span>對曰：<span class="yinhao">「死得其罪，何多之有！但死者旣往，不可復生也！」</span><span class="jiazhu">復，扶又翻。</span>上大笑。</p>
<p class="em2 strong" id="online_toc_58"><a class="gg-link" href="#online_toc_58"></a><span class="yinwen">4</span>郡國羣盜處處並起，郡縣追討，到則解散，去復屯結，青、徐、幽、冀四州尤甚。冬，十月，遣使者下郡國，<span class="jiazhu">下，遐稼翻。</span>聽羣盜自相糾擿，<span class="jiazhu">賢曰：擿，猶發也，他狄翻。</span>五人共斬一人者，除其罪；吏雖逗留回避故縱者，皆勿問，聽以禽討爲效。其牧守令長坐界內有盜賊而不收捕者，又以畏愞捐城委守者，皆不以爲負，<span class="jiazhu">賢曰：委守，謂棄其所守也。負，罪負也。愞，而戀翻，又奴亂翻。</span>但取獲賊多少爲殿最，<span class="jiazhu">殿，丁甸翻。</span>唯蔽匿者乃罪之。於是更相追捕，<span class="jiazhu">更，工衡翻。</span>賊並解散，徙其魁帥於他郡，賦田受稟，<span class="jiazhu">稟，給也。帥，所類翻。</span>使安生業。自是牛馬放牧不收，邑門不閉。</p>
<p class="em2 strong" id="online_toc_59"><a class="gg-link" href="#online_toc_59"></a><span class="yinwen">5</span>盧芳與閔堪使使請降，帝立芳爲代王，堪爲代相，賜繒二萬匹，<span class="jiazhu">繒，慈陵翻。</span>因使和集匈奴。芳上疏謝，自陳思望闕庭；詔報芳朝明年正月。<span class="jiazhu">朝，直遙翻；下同。</span></p>
<p class="em2 strong" id="online_toc_60"><a class="gg-link" href="#online_toc_60"></a>初，匈奴聞漢購求芳，貪得財帛，故遣芳還降。旣而芳以自歸爲功，不稱匈奴所遣，單于復恥言其計，<span class="jiazhu">復，扶又翻；下同。</span>故賞遂不行。由是大恨，入寇尤深。</p>
<p class="em2 strong" id="online_toc_61"><a class="gg-link" href="#online_toc_61"></a><span class="yinwen">6</span>馬援奏，宜如舊鑄五銖錢，<span class="jiazhu">廢五銖錢事見三十七卷王莽始建國元年。</span>上從之；天下賴其便。</p>
<p class="em2 strong" id="online_toc_62"><a class="gg-link" href="#online_toc_62"></a>盧芳入朝，南及昌平，<span class="jiazhu">昌平縣，屬上谷郡。賢曰：故城在今幽州昌平縣東南。</span>有詔止，令更朝明歲。</p>
<div class="yeartoc" id="year_toc_41"><p class="strong" id="online_toc_63"><a class="gg-link" href="#online_toc_63"></a><span class="section" id="title-8"><span data-head-description="世祖光武皇帝中之下" data-head-level="h4" data-head-title="建武十七年">十七年</span></span><span class="biaozhusup" data-rel="">（辛丑、四一年）</span></p></div>
<p class="em2 strong" id="online_toc_64"><a class="gg-link" href="#online_toc_64"></a><span class="yinwen">1</span>春，正月，趙孝公良薨。<span class="jiazhu"><span class="shu-ming">諡法</span>：慈惠愛親曰孝。</span>初，懷縣大姓李子春二孫殺人，懷令趙憙窮治其姦，<span class="jiazhu">憙，許記翻，又讀曰熹。治，直之翻。</span>二孫自殺，收繫子春。京師貴戚爲請者數十，<span class="jiazhu">爲，于僞翻。</span>憙終不聽。及良病，上臨視之，問所欲言，良曰：<span class="yinhao">「素與李子春厚，今犯罪，懷令趙憙欲殺之，願乞其命。」</span>帝曰：<span class="yinhao">「吏奉法律，不可枉也。更道他所欲。」</span>良無復言。<span class="jiazhu">復，扶又翻。</span>旣薨，上追思良，乃貰出子春。<span class="jiazhu">貰，時夜翻，赦也。</span>遷憙爲平原太守。<span class="jiazhu"><span class="shu-ming">郡國志</span>：平原郡，在雒陽北千三百里。</span></p>
<p class="em2 strong" id="online_toc_65"><a class="gg-link" href="#online_toc_65"></a><span class="yinwen">2</span>二月，乙未晦，日有食之。<span class="jiazhu"><span class="shu-ming">考異</span>曰：<span class="shu-ming">帝紀</span><span class="yinhao">「乙亥晦」</span>，袁<span class="shu-ming">紀</span><span class="yinhao">「乙未」</span>。據<span class="shu-ming">長曆</span>，三月丙申朔。<span class="shu-ming">帝紀</span>誤。</span></p>
<p class="em2 strong" id="online_toc_66"><a class="gg-link" href="#online_toc_66"></a><span class="yinwen">3</span>夏，四月，乙卯，上行幸章陵；<span class="jiazhu">章陵，故舂陵，帝更名。</span>五月，乙卯，還宮。</p>
<p class="em2 strong" id="online_toc_67"><a class="gg-link" href="#online_toc_67"></a><span class="yinwen">4</span>六月，癸巳，臨淮懷公衡薨。</p>
<p class="em2 strong" id="online_toc_68"><a class="gg-link" href="#online_toc_68"></a><span class="yinwen">5</span>妖賊李廣攻沒皖城，<span class="jiazhu">賢曰：皖，縣名，屬廬江郡，故城在今舒州；有皖水。妖，於驕翻。皖，音下板翻。</span>遣虎賁中郎將馬援、驃騎將軍段志討之。秋，九月，破皖城，斬李廣。</p>
<p class="em2 strong" id="online_toc_69"><a class="gg-link" href="#online_toc_69"></a><span class="yinwen">6</span>郭后寵衰，數懷怨懟，<span class="jiazhu">數，所角翻。懟，直類翻。</span>上怒之。冬，十月，辛巳，廢皇后郭氏，立貴人陰氏爲皇后。詔曰：<span class="yinhao">「異常之事，非國休福，不得上壽稱慶。」</span>郅惲言於帝曰：<span class="yinhao">「臣聞夫婦之好，<span class="jiazhu">好，呼到翻。</span>父不得之於子，況臣能得之於君乎！<span class="jiazhu">賢曰：得，猶制御也。司馬遷曰：妃匹之愛，君不能得之臣，父不能得之子，況卑下乎！</span>是臣所不敢言。雖然，願陛下念其可否之計，無令天下有議社稷而已。」</span>帝曰：<span class="yinhao">「惲善恕己量主，<span class="jiazhu">量，音良。</span>知我必不有所左右而輕天下也！」</span><span class="jiazhu">賢曰：左右，猶向背也；言其齊等。</span>帝進郭后子右翊公輔爲中山王，以常山郡益中山國，<span class="jiazhu"><span class="shu-ming">郡國志</span>：中山國，在雒陽北一千四百里。</span>郭后爲中山太后；其餘九國公皆爲王。</p>
<p class="em2 strong" id="online_toc_70"><a class="gg-link" href="#online_toc_70"></a><span class="yinwen">7</span>甲申，帝幸章陵，修園廟，祠舊宅，觀田廬，置酒作樂，賞賜。時宗室諸母因酣悅相與語曰：<span class="yinhao">「文叔少時謹信，<span class="jiazhu">少，詩照翻。</span>與人不款曲，唯直柔耳，今乃能如此！」</span>帝聞之，大笑曰：<span class="yinhao">「吾治天下，亦欲以柔道行之。」</span><span class="jiazhu">治，直之翻。</span>十二月，還自章陵。</p>
<p class="em2 strong" id="online_toc_71"><a class="gg-link" href="#online_toc_71"></a><span class="yinwen">8</span>是歲，莎車王賢復遣使奉獻，請都護；<span class="jiazhu">復，扶又翻。</span>帝賜賢西域都護印綬及車旗、黃金、錦繡。敦煌太守裴遵上言：<span class="yinhao">「夷狄不可假以大權；<span class="jiazhu">唐<span class="shu-ming">氏族志</span>：伯益之封於𨛬鄕，因以爲氏；後徙封解邑，乃去<span class="yinhao">「邑」</span>從<span class="yinhao">「衣」</span>。<span class="shu-ming">郡國志</span>，敦煌郡，在雒陽西五千里。敦，徒門翻。</span>又令諸國失望。」</span> 詔書收還都護印綬，更賜賢以漢大將軍印綬；其使不肯易，遵迫奪之。賢由是始恨，而猶詐稱大都護，移書諸國，諸國悉服屬焉。</p>
<p class="em2 strong" id="online_toc_72"><a class="gg-link" href="#online_toc_72"></a><span class="yinwen">9</span>匈奴、鮮卑、赤山烏桓數連兵入塞，<span class="jiazhu">鮮卑，亦東胡也，別依鮮卑山，故因號焉。漢初爲冒頓所破，遠竄遼東塞外，與烏桓相接，未嘗通中國，至是始入塞爲寇。<span class="shu-ming">烏桓傳</span>：赤山在遼東西北數千里。數，所角翻；下同。</span>殺略吏民；詔拜襄賁令祭肜爲遼東太守。<span class="jiazhu">賢曰：襄賁，縣名，屬東海郡，故城在今沂州臨沂縣南。賁，音肥。<span class="shu-ming">郡國志</span>：遼東郡，在雒陽東北三千六百里。祭，則介翻。<span class="yinhao">「肜」</span>，當作<span class="yinhao">「彤」</span>。</span>肜有勇力，虜每犯塞，常爲士卒鋒，數破走之。肜，遵之從弟也。<span class="jiazhu">從，才用翻。</span></p>
<p class="em2 strong" id="online_toc_73"><a class="gg-link" href="#online_toc_73"></a><span class="yinwen">10</span>徵側等寇亂連年，詔長沙、合浦、交趾具車船，修道橋，通障谿，<span class="jiazhu">障，與嶂同，山也。山谿爲阻，則治橋道以通之。</span>儲糧穀。拜馬援爲伏波將軍，以扶樂侯劉隆爲副，<span class="jiazhu">賢曰：扶樂，縣名，屬九眞郡。余謂賢說誤矣，九眞郡未嘗有扶樂縣。隆初封亢父侯，以度田不實免，次年，封爲扶樂鄕侯。則扶樂乃鄕名，非縣名，賢考之不詳也。<span class="shu-ming">水經註</span>：扶樂城在扶溝縣，砂水逕其北。</span>南擊交趾。</p>
<div class="yeartoc" id="year_toc_42"><p class="strong" id="online_toc_74"><a class="gg-link" href="#online_toc_74"></a><span class="section" id="title-9"><span data-head-description="世祖光武皇帝中之下" data-head-level="h4" data-head-title="建武十八年">十八年</span></span><span class="biaozhusup" data-rel="">（壬寅、四二年）</span></p></div>
<p class="em2 strong" id="online_toc_75"><a class="gg-link" href="#online_toc_75"></a><span class="yinwen">1</span>二月，<span class="jiaozhusup">【張：「二月」上脫「春」字。】</span>蜀郡守將史歆反，攻太守張穆，穆踰城走；宕渠楊偉等起兵以應歆。<span class="jiazhu">宕渠縣，屬巴郡。宕渠故城，在今渠州流江縣東北七十里。賢曰：宕渠，山名，因以名縣，故城在今渠州流江縣東北，俗名車騎城是也。師古曰：宕，音徒浪翻。</span>帝遣吳漢等將萬餘人討之。</p>
<p class="em2 strong" id="online_toc_76"><a class="gg-link" href="#online_toc_76"></a><span class="yinwen">2</span>甲寅，上行幸長安；三月，幸蒲坂，<span class="jiazhu">蒲坂縣，屬河東郡。</span>祠后土。</p>
<p class="em2 strong" id="online_toc_77"><a class="gg-link" href="#online_toc_77"></a><span class="yinwen">3</span>馬援緣海而進，隨山刊道千餘里，至浪泊上，<span class="jiazhu">浪泊，在交趾封溪縣界。按馬援旣平交趾，奏分西于置封溪、望海二縣。<span class="shu-ming">水經</span>曰：葉榆水過交趾麊泠縣北，分爲五水，絡交趾郡中，其南水自麊泠縣東，逕封溪縣北，又東逕浪泊。馬援以其地高，自西里進屯焉。宋白曰：馬援自九眞以南，隨山刊木，至日南。</span>與徵側等戰，大破之，追至禁谿，<span class="jiazhu"><span class="yinhao">「禁谿」</span>，<span class="shu-ming">水經註</span>及<span class="shu-ming">越志</span>皆作<span class="yinhao">「金溪」</span>。其地蓋在麊泠縣西南。<span class="shu-ming">水經註</span>曰：徵側走入金谿究，三歲乃得之。竺芝<span class="shu-ming">扶南記</span>曰：水溪瀨中謂之究。賢曰：其地今岑州新昌縣也。余按<span class="shu-ming">唐志</span>：新昌縣屬豐州，<span class="yinhao">「岑」</span>字誤。</span>賊遂散走。</p>
<p class="em2 strong" id="online_toc_78"><a class="gg-link" href="#online_toc_78"></a><span class="yinwen">4</span>夏，四月，甲戌，車駕還宮。</p>
<p class="em2 strong" id="online_toc_79"><a class="gg-link" href="#online_toc_79"></a><span class="yinwen">5</span>戊申，上行幸河內；戊子，還宮。</p>
<p class="em2 strong" id="online_toc_80"><a class="gg-link" href="#online_toc_80"></a><span class="yinwen">6</span>五月，旱。</p>
<p class="em2 strong" id="online_toc_81"><a class="gg-link" href="#online_toc_81"></a><span class="yinwen">7</span>盧芳自昌平還，內自疑懼，遂復反，<span class="jiazhu">復，扶又翻。</span>與閔堪相攻連月。匈奴遣數百騎迎芳出塞。芳留匈奴中十餘年，病死。</p>
<p class="em2 strong" id="online_toc_82"><a class="gg-link" href="#online_toc_82"></a><span class="yinwen">8</span>吳漢發廣漢、巴、蜀三郡兵，<span class="jiazhu"><span class="shu-ming">郡國志</span>：廣漢郡，在雒陽西三千里。巴郡，在雒陽西二千七百里。蜀郡，在雒陽西三千一百里。</span>圍成都百餘日，秋，七月，拔之，斬史歆等。漢乃乘桴<span class="jiazhu">編竹木以渡水，大曰筏，小曰桴。</span>沿江下巴郡，楊偉等惶恐解散。漢誅其渠帥，徙其黨與數百家於南郡、長沙而還。<span class="jiazhu">帥，所類翻。還，從宣翻，又如字。</span></p>
<p class="em2 strong" id="online_toc_83"><a class="gg-link" href="#online_toc_83"></a><span class="yinwen">9</span>冬，十月，庚辰，上幸宜城；<span class="jiazhu">賢曰：宜城縣，屬南郡，楚之鄢邑也，故城在今襄州率道縣南。</span>還，祠章陵；十二月，還宮。</p>
<p class="em2 strong" id="online_toc_84"><a class="gg-link" href="#online_toc_84"></a><span class="yinwen">10</span>是歲，罷州牧，置刺史。<span class="jiazhu">置州牧事始見三十二卷成帝綏和元年；至哀帝建平二年，復爲刺史；元籌二年，復爲牧。</span></p>
<p class="em2 strong" id="online_toc_85"><a class="gg-link" href="#online_toc_85"></a><span class="yinwen">11</span>五官中郎將張純與太僕朱浮奏議：<span class="yinhao">「禮，爲人子，事大宗，降其私親。當除今親廟四，以先帝四廟代之。」</span>大司徒涉等奏<span class="yinhao">「立元、成、哀、平四廟。」</span>上自以昭穆次第，當爲元帝後。<span class="jiazhu">昭，讀爲佋；音韶。</span></p>
<div class="yeartoc" id="year_toc_43"><p class="strong" id="online_toc_86"><a class="gg-link" href="#online_toc_86"></a><span class="section" id="title-10"><span data-head-description="世祖光武皇帝中之下" data-head-level="h4" data-head-title="建武十九年">十九年</span></span><span class="biaozhusup" data-rel="">（癸卯、四三年）</span></p></div>
<p class="em2 strong" id="online_toc_87"><a class="gg-link" href="#online_toc_87"></a><span class="yinwen">1</span>春，正月，庚子，追尊宣帝曰中宗。始祠昭帝、元帝於太廟，<span class="jiazhu">賢曰：<span class="shu-ming">漢官儀</span>曰：光武第雖十二，於父子之次，於成帝爲兄弟，於哀帝爲諸父，於平帝爲祖父，皆不可爲之後。上至元帝於光武爲父，故上繼元帝而爲九代。故<span class="shu-ming">河圖</span>云：赤九會昌，謂光武也。然則宣帝爲祖，昭帝爲曾祖，故追尊及祠之。</span>成帝、哀帝、平帝於長安，舂陵節侯以下於章陵；其長安、章陵，皆太守、令、長侍祠。<span class="jiazhu"><span class="shu-ming">祭祀志</span>曰：時詔曰：<span class="yinhao">「宗廟處所未定，且祫祭高廟，其成、哀、平且祠祭長安故高廟。其南陽舂陵，歲時且各因故園廟祭祀。園廟去太守治所遠者，在所令、長行太守事侍祠。」</span>如淳曰：宗廟在章陵者，南陽太守稱使者往祭；不使侯王祭者，諸侯不得祖天子。凡臨祭宗廟，皆爲侍祠。</span></p>
<p class="em2 strong" id="online_toc_88"><a class="gg-link" href="#online_toc_88"></a><span class="yinwen">2</span>馬援斬徵側、徵貳。</p>
<p class="em2 strong" id="online_toc_89"><a class="gg-link" href="#online_toc_89"></a><span class="yinwen">3</span>妖賊單臣、傅鎭等相聚入原武城，<span class="jiazhu">妖，於驕翻。單，音善。原武縣屬河南尹。</span>自稱將軍。詔太中大夫臧宮將兵圍之，數攻不下，<span class="jiazhu">數，所角翻。</span>士卒死傷。帝召公卿、諸侯王問方略，皆曰：<span class="yinhao">「宜重其購賞。」</span>東海王陽獨曰：<span class="yinhao">「妖巫相劫，勢無久立，其中必有悔欲亡者，但外圍急，不得走耳。宜小挺緩，令得逃亡，<span class="jiazhu">賢曰：挺，解也。余據<span class="shu-ming">禮記·月令</span>，挺重囚。挺，寬也，音待鼎翻。</span>逃亡，則一亭長足以禽矣。」</span>帝然之，卽敕宮徹圍緩賊，賊衆分散。夏，四月，拔原武，斬臣、鎭等。</p>
<p class="em2 strong" id="online_toc_90"><a class="gg-link" href="#online_toc_90"></a><span class="yinwen">4</span>馬援進擊徵側餘黨都陽等，至居風，降之；<span class="jiazhu">賢曰：居風，縣名，屬九眞郡，今愛州。<span class="shu-ming">交州記</span>曰：居風有山，出金牛，往往夜見，光耀十里。山有風門，常有風。</span>嶠南悉平。<span class="jiazhu">賢曰：嶠，嶺嶠也。<span class="shu-ming">爾雅</span>曰：山銳而高曰嶠；居廟翻。<span class="shu-ming">考異</span>曰：<span class="shu-ming">援傳</span>作<span class="yinhao">「都羊」</span>，<span class="shu-ming">帝紀</span>作<span class="yinhao">「都陽」</span>，今從<span class="shu-ming">紀</span>。又<span class="shu-ming">帝紀</span>：<span class="yinhao">「十八年四月，遣援擊交趾。十九年四月，斬側、貳等，因擊都陽等，降之。」</span><span class="shu-ming">援傳</span>：<span class="yinhao">「十七年，拜伏波將軍，討側、貳。十八年春，軍至浪泊，明年正月，斬側、貳。」</span>蓋<span class="shu-ming">紀</span>之所書者，援奏破側、貳及傳側、貳首至雒之時也。沈懷遠<span class="shu-ming">南越志</span>云：<span class="yinhao">「徵側奔入金溪穴中，二年乃得之。」</span><span class="shu-ming">援傳</span>近是，今從之。</span>援與越人申明舊制以約束之，自後駱越奉行馬將軍故事。<span class="jiazhu">賢曰：駱者，越別名。<span class="shu-ming">林邑記</span>曰：日南盧容浦通銅鼓外越。銅鼓卽駱越也；有銅鼓，因得其名。馬援取其鼓以鑄銅馬。</span></p>
<p class="em2 strong" id="online_toc_91"><a class="gg-link" href="#online_toc_91"></a><span class="yinwen">5</span>閏月，戊申，進趙、齊、魯三公爵皆爲王。</p>
<p class="em2 strong" id="online_toc_92"><a class="gg-link" href="#online_toc_92"></a><span class="yinwen">6</span>郭后旣廢，太子彊意不自安。郅惲說太子曰：<span class="yinhao">「久處疑位，上違孝道，下近危殆，<span class="jiazhu">說，輸芮翻。處，昌呂翻。近，其靳翻。</span>不如辭位以奉養母氏。」</span>太子從之，數因左右及諸王陳其懇誠，願備藩國。<span class="jiazhu">數，所角翻。</span>上不忍，遲回者數歲。六月，戊申，詔曰：<span class="yinhao">「<span class="shu-ming">春秋</span>之義，立子以貴。<span class="jiazhu"><span class="shu-ming">春秋公羊傳</span>曰：立嫡以長不以賢，立子以貴不以長。桓公何以貴？母貴也。母貴則子貴，子以母貴，母以子貴。</span>東海王陽，皇后之子，宜承大統。皇太子彊，崇執謙退，願備藩國，父子之情，重久違之。<span class="jiazhu">重，難也。</span>其以彊爲東海王，立陽爲皇太子，改名莊。」</span></p>
<p class="margin2" id="online_toc_93"><a class="gg-link" href="#online_toc_93"></a>袁宏論曰：夫建太子，所以重宗統，一民心也，非有大惡於天下，不可移也。世祖中興漢業，宜遵正道以爲後法。今太子之德未虧於外，內寵旣多，嫡子遷位，可謂失矣。然東海歸藩，謙恭之心彌亮；明帝承統，友于之情愈篤；<span class="jiazhu"><span class="shu-ming">論語</span>：孔子曰：惟孝友于兄弟。</span>雖長幼易位，興廢不同，父子兄弟，至性無間。夫以三代之道處之，<span class="jiazhu">間，古莧翻。處，昌呂翻。</span>亦何以過乎！</p>
<p class="em2 strong" id="online_toc_94"><a class="gg-link" href="#online_toc_94"></a><span class="yinwen">7</span>帝以太子舅陰識守執金吾，陰興爲衞尉，皆輔導太子。識性忠厚，入雖極言正議，及與賓客語，未嘗及國事。帝敬重之，常指識以敕戒貴戚，激厲左右焉。興雖禮賢好施，而門無遊俠，<span class="jiazhu">西都之季，萭章、樓護、陳遵等皆俠遊於貴近之門，至於此時，亦有杜保、王磐之徒。好，呼到翻。施，式豉翻。俠，戶頰翻。</span>與同郡張宗、上谷鮮于裒不相好，<span class="jiazhu"><span class="shu-ming">姓譜</span>：鮮于，本子姓，周武王封箕子於朝鮮，支子仲食采於于，因以鮮于爲氏。裒，蒲侯翻。</span>知其有用，猶稱所長而達之；友人張汜、杜禽，與興厚善，以爲華而少實，俱<span class="jiaozhusup">【章：十二行本「但」；乙十一行本同；孔本同。】</span>私之以財，終不爲言；<span class="jiazhu">少，詩沼翻。爲，于僞翻。</span>是以世稱其忠。</p>
<p class="em2 strong" id="online_toc_95"><a class="gg-link" href="#online_toc_95"></a>上以沛國桓榮爲議郎，<span class="jiazhu">沛國，卽沛郡，建武二十年，中山王輔徙封沛，始爲國。<span class="shu-ming">續漢志</span>：凡郎官皆主更直執戟，宿衞諸殿門，出充車騎；惟議郎不在直中。議郎，秩六百石。</span>使授太子經。車駕幸太學，會諸博士論難於前，<span class="jiazhu">難，乃旦翻。</span>榮辨明經義，每以禮讓相厭，<span class="jiazhu">厭，服也，一葉翻。</span>不以辭長勝人，儒者莫之及，特加賞賜。又詔諸生雅歌擊磬，盡日乃罷。帝使左中郎將汝南鍾興授皇太子及宗室諸侯<span class="shu-ming">春秋</span>，<span class="jiazhu">鍾興爲<span class="shu-ming">公羊春秋</span>，嚴氏學也。</span>賜興爵關內侯。興辭以無功，帝曰：<span class="yinhao">「生敎訓太子及諸王侯，非大功耶？」</span>興曰：<span class="yinhao">「臣師少府丁恭。」</span>於是復封恭，<span class="jiazhu">復，扶又翻。</span>而興遂固辭不受。</p>
<p class="em2 strong" id="online_toc_96"><a class="gg-link" href="#online_toc_96"></a><span class="yinwen">8</span>陳留董宣爲雒陽令。湖陽公主蒼頭白日殺人，因匿主家，吏不能得。及主出行，出奴驂乘，宣於夏門亭候之，<span class="jiazhu">雒陽十二城門，夏門位在亥。蔡質<span class="shu-ming">漢儀</span>曰：雒陽十二城門，門一亭。賢曰：夏門，雒陽城北面西頭門，門外有萬壽亭。乘，繩證翻。</span>駐車叩馬，<span class="jiazhu">叩，近也。</span>以刀畫地，大言數主之失；<span class="jiazhu">數，所具翻。</span>叱奴下車，因格殺之。主卽還宮訴帝，帝大怒，召宣，欲箠殺之。<span class="jiazhu">箠，止蕊翻。</span>宣叩頭曰：<span class="yinhao">「願乞一言而死。」</span>帝曰：<span class="yinhao">「欲何言？」</span>宣曰：<span class="yinhao">「陛下聖德中興，而縱奴殺人，將何以治天下乎？<span class="jiazhu">治，直之翻。</span>臣不須箠，請得自殺！」</span>卽以頭擊楹，<span class="jiazhu">楹，柱也。</span>流血被面。<span class="jiazhu">被，皮義翻。</span>帝令小黃門持之。<span class="jiazhu">小黃門，宦者也，屬少府。</span>使宣叩頭謝主，宣不從；強使頓之，<span class="jiazhu">強，其兩翻。</span>宣兩手據地，終不肯俯。主曰：<span class="yinhao">「文叔爲白衣時，藏亡匿死，<span class="jiazhu">亡，謂亡命；死，謂犯死罪者。</span>吏不敢至門；今爲天子，威不能行一令乎？」</span>帝笑曰：<span class="yinhao">「天子不與白衣同！」</span>因敕：<span class="yinhao">「強項令出！」</span><span class="jiazhu">賢曰：強項，言不低屈也。</span>賜錢三十萬；宣悉以班諸吏。由是能搏擊豪強，京師莫不震慓。<span class="jiazhu"><span class="yinhao">「慓」</span>，當作<span class="yinhao">「慄」</span>。慓，音匹妙翻。<span class="shu-ming">前書音義</span>曰：慓，疾也；非此義。<span class="jiaozhusup">【章：十二行本正作「慄」；孔本同。】</span></span></p>
<p class="em2 strong" id="online_toc_97"><a class="gg-link" href="#online_toc_97"></a><span class="yinwen">9</span>九月，壬申，上行幸南陽；進幸汝南南頓縣舍，置酒會，賜吏民，復南頓田租一歲。<span class="jiazhu">復，芳目翻；下同。</span>父老前叩頭言：<span class="yinhao">「皇考居此日久，陛下識知寺舍，<span class="jiazhu">賢曰：光武嘗從皇考至南頓，故識知官府舍宇。<span class="shu-ming">風俗通</span>曰：寺者，嗣也；理事之吏嗣續於其中也。又曰：寺，司也；諸官府所止皆曰寺。</span>每來輒加厚恩，願賜復十年。」</span>帝曰：<span class="yinhao">「天下重器，常恐不任，<span class="jiazhu">任，音壬，勝也。</span>日復一日，<span class="jiazhu">日復之復，扶又翻；下復增同。</span>安敢遠期十歲乎！」</span>吏民又言：<span class="yinhao">「陛下實惜之，何言謙也！」</span>帝大笑，復增一歲。進幸淮陽、梁、沛。</p>
<p class="em2 strong" id="online_toc_98"><a class="gg-link" href="#online_toc_98"></a><span class="yinwen">10</span>西南夷棟蠶反，殺長吏；詔武威將軍劉尙討之。路由越巂，<span class="jiazhu">巂，音髓。</span>邛穀王任貴恐尙旣定南邊，威法必行，己不得自放縱；卽聚兵起營，多釀毒酒，欲先勞軍，<span class="jiazhu">勞，力到翻。</span>因襲擊尙。尙知其謀，卽分兵先據邛都，<span class="jiazhu">越巂郡治邛都，任貴所據。宋白曰：漢邛都縣，唐爲巂州越巂縣。</span>遂掩任貴，誅之。</p>
<div class="yeartoc" id="year_toc_44"><p class="strong" id="online_toc_99"><a class="gg-link" href="#online_toc_99"></a><span class="section" id="title-11"><span data-head-description="世祖光武皇帝中之下" data-head-level="h4" data-head-title="建武二十年">二十年</span></span><span class="biaozhusup" data-rel="">（甲辰、四四年）</span></p></div>
<p class="em2 strong" id="online_toc_100"><a class="gg-link" href="#online_toc_100"></a><span class="yinwen">1</span>春，二月，戊子，車駕還宮。</p>
<p class="em2 strong" id="online_toc_101"><a class="gg-link" href="#online_toc_101"></a><span class="yinwen">2</span>夏，四月，庚辰，大司徒戴涉坐入故太倉令奚涉罪，下獄死。<span class="jiazhu">無罪加之以罪曰入。<span class="shu-ming">百官志</span>：太倉令屬大司農，主受郡國漕轉穀，秩六百石。下，遐稼翻。</span>帝以三公連職，策免大司空竇融。</p>
<p class="em2 strong" id="online_toc_102"><a class="gg-link" href="#online_toc_102"></a><span class="yinwen">3</span>廣平忠侯吳漢病篤，車駕親臨，問所欲言，對曰：<span class="yinhao">「臣愚，無所知識，惟願陛下愼無赦而已。」</span>五月，辛亥，漢薨；詔送葬如大將軍霍光故事。<span class="jiazhu">事見二十四卷宣帝地節二年。</span></p>
<p class="em2 strong" id="online_toc_103"><a class="gg-link" href="#online_toc_103"></a>漢性強力，每從征伐，帝未安，常側足而立。諸將見戰陳不利，<span class="jiazhu">陳，讀曰陣。</span>或多惶懼，失其常度，漢意氣自若，方整厲器械，激揚吏士。帝時遣人觀大司馬何爲，還言方修戰攻之具，乃歎曰：<span class="yinhao">「吳公差強人意，隱若一敵國矣！」</span><span class="jiazhu">賢曰：隱，威重之貌，言其威重若敵國。</span>每當出師，朝受詔，夕則引道，初無辨<span class="jiaozhusup">【章：十二行本「辨」作「辦」；乙十一行本同。】</span>嚴之日。<span class="jiazhu">辨，皮莧翻，具也。賢曰：嚴，卽裝也，避明帝諱改之。</span>及在朝廷，斤斤謹質，形於體貌。<span class="jiazhu"><span class="shu-ming">爾雅</span>曰：明明、斤斤，察也。李巡曰：斤斤，精詳之察也。孫炎曰：謹愼之察也。斤，音靳。</span>漢嘗出征，妻子在後買田業，漢還，讓之曰：<span class="yinhao">「軍師在外，吏士不足，何多買田宅乎！」</span>遂盡以分與昆弟、外家。故能任職以功名終。</p>
<p class="em2 strong" id="online_toc_104"><a class="gg-link" href="#online_toc_104"></a><span class="yinwen">4</span>匈奴寇上黨、天水，遂至扶風。<span class="jiazhu"><span class="shu-ming">郡國志</span>：上黨郡，在雒陽北一千五百里；天水郡，在雒陽西二千里。</span></p>
<p class="em2 strong" id="online_toc_105"><a class="gg-link" href="#online_toc_105"></a><span class="yinwen">5</span>帝苦風眩，疾甚，以陰興領侍中，受顧命於雲臺廣室。<span class="jiazhu">賢曰：<span class="shu-ming">尙書</span>曰：成王將崩，命召公作<span class="shu-ming">顧命</span>。孔安國<span class="shu-ming">註</span>云：臨終之命曰顧命。顧，音古。雒陽南宮有雲臺、廣德殿。余謂廣室者，寢殿也。據<span class="shu-ming">晉書·元帝紀</span>有司奏太極殿廣室施絳帳，帝令夏施青練帷，冬施青布，則廣室之爲寢殿明矣。</span>會疾瘳，召見興，<span class="jiazhu">見，賢遍翻。</span>欲以代吳漢爲大司馬，興叩頭流涕固讓，曰：<span class="yinhao">「臣不敢惜身，誠虧損聖德，不可苟冒！」</span>至誠發中，感動左右，帝遂聽之。太子太傅張湛，自郭后之廢，稱疾不朝，帝強起之，欲以爲司徒，湛固辭疾篤，不能復任朝事，<span class="jiazhu">強，其兩翻。復，扶又翻。任，音壬。朝，直遙翻。</span>遂罷之。</p>
<p class="em2 strong" id="online_toc_106"><a class="gg-link" href="#online_toc_106"></a>六月，庚寅，以廣漢太守河內蔡茂爲大司徒，太僕朱浮爲大司空。壬辰，以左中郎將劉隆爲驃騎將軍，行大司馬事。</p>
<p class="em2 strong" id="online_toc_107"><a class="gg-link" href="#online_toc_107"></a><span class="yinwen">6</span>乙未，徙中山王輔爲沛王。以郭況爲大鴻臚，帝數幸其第，賞賜金帛，豐盛莫比，<span class="jiazhu">況，郭后弟也，數恩況者，以慰后心耳。數，所角翻。</span>京師號況家爲<span class="yinhao">「金穴」</span>。</p>
<p class="em2 strong" id="online_toc_108"><a class="gg-link" href="#online_toc_108"></a><span class="yinwen">7</span>秋，九月，馬援自交趾還，平陵孟冀迎勞之。<span class="jiazhu">勞，力到翻。</span>援曰：<span class="yinhao">「方今匈奴、烏桓尙擾北邊，欲自請擊之，男兒要當死於邊野，以馬革裹尸還葬耳，何能臥牀上在兒女子手中邪！」</span>冀曰：<span class="yinhao">「諒！爲烈士當如是矣！」</span></p>
<p class="em2 strong" id="online_toc_109"><a class="gg-link" href="#online_toc_109"></a><span class="yinwen">8</span>冬，十月，甲午，上行幸魯、東海、楚、沛國。<span class="jiazhu">皆諸皇子封國也，後東海王彊兼食魯郡而都於魯，時猶爲魯王興國。</span></p>
<p class="em2 strong" id="online_toc_110"><a class="gg-link" href="#online_toc_110"></a><span class="yinwen">9</span>十二月，匈奴寇天水、扶風、上黨。</p>
<p class="em2 strong" id="online_toc_111"><a class="gg-link" href="#online_toc_111"></a><span class="yinwen">10</span>壬寅，車駕還宫。</p>
<p class="em2 strong" id="online_toc_112"><a class="gg-link" href="#online_toc_112"></a><span class="yinwen">11</span>馬援自請擊匈奴，帝許之，使出屯襄國，<span class="jiazhu">賢曰：襄國，縣名，屬趙國，今邢州龍岡縣。</span>詔百官祖道。援謂黃門郎梁松、竇固曰：<span class="yinhao">「凡人富貴，當使可復賤也；如卿等欲不可復賤，<span class="jiazhu">復，扶又翻。</span>居高堅自持。勉思鄙言！」</span>松，統之子；固，友之子也。</p>
<p class="em2 strong" id="online_toc_113"><a class="gg-link" href="#online_toc_113"></a><span class="yinwen">12</span>劉尙進兵與棟蠶等連戰，皆破之。</p>
<div class="yeartoc" id="year_toc_45"><p class="strong" id="online_toc_114"><a class="gg-link" href="#online_toc_114"></a><span class="section" id="title-12"><span data-head-description="世祖光武皇帝中之下" data-head-level="h4" data-head-title="建武二十一年">二十一年</span></span><span class="biaozhusup" data-rel="">（乙巳、四五年）</span></p></div>
<p class="em2 strong" id="online_toc_115"><a class="gg-link" href="#online_toc_115"></a><span class="yinwen">1</span>春，正月，追至不韋，<span class="jiazhu">孫盛<span class="shu-ming">蜀譜</span>曰：初，秦徙呂不韋子弟宗族於蜀；漢武帝開西南夷，置郡縣，徙呂氏以充之，因置不韋縣。<span class="shu-ming">華陽國志</span>曰：武帝通博南山，置不韋縣，徙南越相呂嘉子孫、宗族實之，因名不韋，以章其先人惡行也。<span class="shu-ming">郡國志</span>：本屬益州郡，明帝永平二年，分置永昌郡，治不韋。<span class="shu-ming">史記正義</span>：不韋縣，北去葉榆六百里。</span>斬棟蠶帥，西南諸夷悉平。<span class="jiazhu">帥，所類翻。</span></p>
<p class="em2 strong" id="online_toc_116"><a class="gg-link" href="#online_toc_116"></a><span class="yinwen">2</span>烏桓與匈奴、鮮卑連兵爲寇，代郡以東尤被烏桓之害；<span class="jiazhu">被，皮義翻。</span>其居止近塞，<span class="jiazhu">近，其靳翻。</span>朝發穹廬，暮至城郭，五郡民庶，家受其辜，<span class="jiazhu">五郡，謂代郡、上谷、漁陽、右北平、遼西也。</span>至於郡縣損壞，百姓流亡，邊陲蕭條，無復人迹。秋，八月，帝遣馬援與謁者分築堡塞，稍興立郡縣，或空置太守、令、長，招還人民。烏桓居上谷塞外白山者最爲強富，援將三千騎擊之，無功而還。<span class="jiazhu"><span class="shu-ming">考異</span>曰：劉昭註補<span class="shu-ming">後漢書·志</span>亦謂之<span class="shu-ming">續漢志</span>，其<span class="shu-ming">郡國志</span>註云<span class="yinhao">「中郎將馬援」</span>，誤也。<span class="shu-ming">帝紀</span><span class="yinhao">「冬十月，遣援出塞擊烏桓」</span>，<span class="shu-ming">援傳</span>：<span class="yinhao">「十二月，出屯襄國，明年秋，將三千騎出高柳。」</span>袁<span class="shu-ming">紀</span>在八月祭肜事前。今從之。</span></p>
<p class="em2 strong" id="online_toc_117"><a class="gg-link" href="#online_toc_117"></a><span class="yinwen">3</span>鮮卑萬餘騎寇遼東，太守祭肜率數千人迎擊之，自被甲陷陳；<span class="jiazhu">被，皮義翻。陳，讀曰陣。</span>虜大奔，投水死者過半，遂窮追出塞；虜急，皆棄兵裸身散走。是後鮮卑震怖，畏肜，不敢復闚塞。<span class="jiazhu">裸，郎果翻。怖，普布翻。復，扶又翻。</span></p>
<p class="em2 strong" id="online_toc_118"><a class="gg-link" href="#online_toc_118"></a><span class="yinwen">4</span>冬，匈奴寇上谷、中山。</p>
<p class="em2 strong" id="online_toc_119"><a class="gg-link" href="#online_toc_119"></a><span class="yinwen">5</span>莎車王賢浸以驕橫，欲兼幷西域，數攻諸國，<span class="jiazhu">橫，戶孟翻。數，所角翻。</span>重求賦稅，諸國愁懼。車師前王、鄯善、焉耆等十八國俱遣子入侍，獻其珍寶；及得見，皆流涕稽首，<span class="jiazhu">鄯，上扇翻。稽，音啓。</span>願得都護。帝以中國初定，北邊未服，皆還其侍子，<span class="jiazhu">史所謂量時度力也。</span>厚賞賜之。諸國聞都護不出，而侍子皆還，大憂恐，乃與敦煌太守檄，<span class="jiazhu">郭，徒門翻。</span><span class="yinhao">「願留侍子以示莎車，言侍子見留，都護尋出，冀且息其兵。」</span>裴遵以狀聞，帝許之。</p>
<div class="yeartoc" id="year_toc_46"><p class="strong" id="online_toc_120"><a class="gg-link" href="#online_toc_120"></a><span class="section" id="title-13"><span data-head-description="世祖光武皇帝中之下" data-head-level="h4" data-head-title="建武二十二年">二十二年</span></span><span class="biaozhusup" data-rel="">（丙午、四六年）</span></p></div>
<p class="em2 strong" id="online_toc_121"><a class="gg-link" href="#online_toc_121"></a><span class="yinwen">1</span>春，閏正月，丙戌，上幸長安；二月，己巳，還雒陽。</p>
<p class="em2 strong" id="online_toc_122"><a class="gg-link" href="#online_toc_122"></a><span class="yinwen">2</span>夏，五月，乙未晦，日有食之。</p>
<p class="em2 strong" id="online_toc_123"><a class="gg-link" href="#online_toc_123"></a><span class="yinwen">3</span>秋，九月，戊辰，地震。</p>
<p class="em2 strong" id="online_toc_124"><a class="gg-link" href="#online_toc_124"></a><span class="yinwen">4</span>冬，十月，壬子，大司空朱浮免；癸丑，以光祿勳杜林爲大司空。</p>
<p class="em2 strong" id="online_toc_125"><a class="gg-link" href="#online_toc_125"></a>初，陳留劉昆爲江陵令，縣有火災，昆向火叩頭，火尋滅；<span class="jiazhu">江陵縣，屬南郡。</span>後爲弘農太守，虎皆負子渡河。帝聞而異之，徵昆代林爲光祿勳。帝問昆曰：<span class="yinhao">「前在江陵，反風滅火，後守弘農，虎北渡河，行何德政而致是事？」</span>對曰：<span class="yinhao">「偶然耳。」</span>左右皆笑，帝歎曰：<span class="yinhao">「此乃長者之言也！」</span>顧命書諸策。<span class="jiazhu">策，簡策，編簡爲之。漢制：天子策書，長二尺。國史亦用簡策。此書諸策，卽史策也。<span class="shu-ming">尙書</span>古文書以八寸策。</span></p>
<p class="em2 strong" id="online_toc_126"><a class="gg-link" href="#online_toc_126"></a><span class="yinwen">5</span>是歲，青州蝗。<span class="jiazhu">青州部濟南、平原、樂安、北海、東萊、齊國。</span></p>
<p class="em2 strong" id="online_toc_127"><a class="gg-link" href="#online_toc_127"></a><span class="yinwen">6</span>匈奴單于輿死，子左賢王烏達鞮侯立；復死，<span class="jiazhu">鞮，丁奚翻。</span>弟左賢王蒲奴立。匈奴中連年旱蝗，赤地數千里，<span class="jiazhu">赤地，言在地之物皆盡。</span>人畜饑疫，死耗太半。<span class="jiazhu">賢曰：三分損二爲太半。</span>單于畏漢乘其敝，乃遣使詣漁陽求和親；帝遣中郎將李茂報命。<span class="jiazhu"><span class="shu-ming">考異</span>曰：<span class="shu-ming">帝紀</span>：<span class="yinhao">「是歲，匈奴日逐王比遣使詣漁陽請和親，使茂報命。」</span>按明年又有<span class="yinhao">「比遣使詣西河內附。」</span>然則茂所報者，非比也。今從<span class="shu-ming">南匈奴傳</span>。</span></p>
<p class="em2 strong" id="online_toc_128"><a class="gg-link" href="#online_toc_128"></a><span class="yinwen">7</span>烏桓乘匈奴之弱，擊破之，匈奴北徙數千里，幕南地空。詔罷諸邊郡亭候、吏卒，以幣帛招降烏桓。<span class="jiazhu">降，戶江翻。</span></p>
<p class="em2 strong" id="online_toc_129"><a class="gg-link" href="#online_toc_129"></a><span class="yinwen">8</span>西域諸國侍子久留敦煌，皆愁思亡歸。莎車王賢知都護不至，擊破鄯善，攻殺龜茲王。<span class="jiazhu">龜茲，<span class="shu-ming">前書</span>音丘慈。賢曰：今龜，音丘勿翻；茲音沮惟翻；蓋急言耳。</span>鄯善王安上書：<span class="yinhao">「願復遣子入侍，<span class="jiazhu">復，扶又翻；下同。</span>更請都護；都護不出，誠迫於匈奴。」</span>帝報曰：<span class="yinhao">「今使者大兵未能得出，如諸國力不從心，東西南北自在也。」</span><span class="jiazhu">任其所從。</span>於是鄯善、車師復附匈奴。</p>
<p class="margin2" id="online_toc_130"><a class="gg-link" href="#online_toc_130"></a>班固論曰：孝武之世，圖制匈奴，患其兼從西國，結黨南羌，<span class="jiazhu">南羌，卽湟中諸羌。從，子容翻。</span>乃表河曲列四郡，<span class="jiazhu">四郡：武威、張掖、酒泉、敦煌也。</span>開玉門，通西域，以斷匈奴右臂，隔絕南羌、月氏；<span class="jiazhu">斷，丁管翻。氏，音支。</span>單于失援，由是遠遁，而幕南無王庭。遭值文、景玄默，養民五世，<span class="jiazhu">高、惠及呂后、文、景爲五世。</span>財力有餘，士馬強盛，故能睹犀布、瑇瑁，<span class="jiazhu">瑇，音代。瑁，音妹。</span>則建珠厓七郡；感蒟醬、竹杖，則開牂柯、越巂；<span class="jiazhu">蒟，音矩。牂，音臧。巂，音髓。</span>聞天馬、蒲陶，則通大宛、安息；自是殊方異物，四面而至。於是開苑囿，廣宮室，盛帷帳，美服玩，設酒池肉林以饗四夷之客，作魚龍角抵之戲以觀視之；<span class="jiazhu">觀，古玩翻。師古曰：視，讀曰示，觀視之者，示之令觀也。</span>及賂遺贈送，<span class="jiazhu">遺，于季翻。</span>萬里相奉，師旅之費，不可勝計。<span class="jiazhu">勝，音升。</span>至於用度不足，乃榷酒酤，<span class="jiazhu">榷，古岳翻。酤，古暮翻。</span>筦鹽鐵，鑄白金，造皮幣，算至車船，租及六畜。<span class="jiazhu">畜，許救翻。</span>民力屈，<span class="jiazhu">屈，其勿翻。</span>財用竭，因之以凶年，寇盜並起，道路不通，直指之使始出，衣繡杖斧，斷斬於郡國，<span class="jiazhu">使，疏吏翻。衣，於旣翻。斷，丁亂翻。</span>然後勝之。是以末年遂棄輪臺之地而下哀痛之詔，豈非仁聖之所悔哉！<span class="jiazhu">事並見<span class="shu-ming">武帝紀</span>。</span></p>
<p class="margin2" id="online_toc_131"><a class="gg-link" href="#online_toc_131"></a>且通西域，近有龍堆，遠則葱嶺，身熱、頭痛、懸度之阨，淮南、杜欽、揚雄之論，皆以爲此地所以界別區域，絕外內也。<span class="jiazhu">別，彼列翻。</span>西域諸國，各有君長，兵衆分弱，無所統一，雖屬匈奴，不相親附；匈奴能得其馬畜、旃罽而不能統率，與之進退。<span class="jiazhu">畜，許救翻。</span>與漢隔絕，道里又遠，得之不爲益，棄之不爲損，盛德在我，無取於彼。故自建武以來，西域思漢威德，咸樂內屬，數遣使置質于漢，<span class="jiazhu">樂，音洛。數，所角翻。質，音致，謂侍子也。</span>願請都護。聖上遠覽古今，因時之宜，辭而未許；雖大禹之序西戎，周公之讓白雉，太宗之卻走馬，義兼之矣！<span class="jiazhu"><span class="shu-ming">禹貢</span>曰：西戎卽序。卽，就也；序，次也。禹就而序之，非尙威服，致其貢物也。師古曰：昔周公相成王，越裳氏重九譯而獻白雉。成王問周公，公曰：<span class="yinhao">「德不加焉，則君子不饗其質，政不施焉，則君子不臣其遠；吾何以獲此物也？」</span>譯曰：<span class="yinhao">「吾受命、國之黃耇曰：『久矣天之無烈雨也，意者中國有聖人乎？』」</span>然後歸之王，稱先王之神所致，以薦宗廟。卻走馬事見十三卷文帝元年。</span></p>
</div></body></html>