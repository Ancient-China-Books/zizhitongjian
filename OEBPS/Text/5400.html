<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二十一·漢紀十三·世宗孝武皇帝下之上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀十三">漢紀十三</span></span></h1>
<p><span class="jiazhu">起玄黓涒灘<span class="biaozhusup" data-rel="（壬申）"></span>，盡玄黓敦牂<span class="biaozhusup" data-rel="（壬午）"></span>，凡十一年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="世宗孝武皇帝下之上">世宗孝武皇帝下之上</span></span></h5>
<p class="strong"><span class="section" id="title-3"><span data-head-description="漢武帝元封" data-head-level="h4" data-head-title="元封二年">元封二年</span></span><span class="biaozhusup" data-rel="（壬申、前一○九年）"></span></p>
<p class="em2 strong"><span class="yinwen">1</span>冬，十月，上行幸雍，祠五畤；還，祝祠泰一，以拜德星。<span class="jiazhu">師古曰：拜而祠之，加祝辭。</span></p>
<p class="em2 strong"><span class="yinwen">2</span>春，正月，公孫卿言：<span class="yinhao">「見神人東萊山，若云欲見天子。」</span>天子於是幸緱氏城，<span class="jiazhu">緱，工侯翻。</span>拜卿爲中大夫，遂至東萊，宿留之，數日，無所見，<span class="jiazhu">宿留，音秀溜。</span>見大人迹云。復遣方士求神怪，采芝藥，以千數。<span class="jiazhu">復，扶又翻。</span>時歲旱，天子旣出無名，乃禱萬里沙。<span class="jiazhu">應劭曰：萬里沙神祠也，在東萊曲城。孟康曰：沙徑三百餘里。杜佑《通典》：萬里沙在萊州掖縣界。</span>夏，四月，還，過祠泰山。</p>
<p class="em2 strong"><span class="yinwen">3</span>初，河決瓠子，<span class="jiazhu">河始決見十八卷元光二年。</span>後二十餘歲不復塞，<span class="jiazhu">復，扶又翻。塞，悉則翻；下同。</span>梁、楚之地尤被其害。<span class="jiazhu">被，皮義翻。</span>是歲，上使汲仁、郭昌二卿發卒數萬人塞瓠子河決。天子自泰山還，自臨決河，沈白馬、玉璧于河，<span class="jiazhu">沈，持林翻。</span>令羣臣、從官自將軍以下皆負薪，卒塡決河。<span class="jiazhu">從，才用翻。卒，子恤翻。</span>築宮其上，名曰宣防宮。導河北行二渠，復禹舊迹，<span class="jiazhu">《溝洫志》：禹導河自積石，歷龍門，南到華陰，東下底柱及孟津、洛、汭，至于大伾。於是禹以爲河所從來者高，水湍悍，難以行平地，數爲敗，乃釃二渠以引其河，北載之高地，過洚水，至於大陸，播爲九河，同爲迎河入勃海。孟康曰：二渠，其一出貝丘西南，南折者也；其一則漯川也。河自王莽時遂空，惟用漯耳。釃，山支翻。漯，吐合翻。</span>而梁、楚之地復寧，無水災。</p>
<p class="em2 strong"><span class="yinwen">4</span>上還長安。</p>
<p class="em2 strong"><span class="yinwen">5</span>初令越巫祠上帝、百鬼，而用雞卜。<span class="jiazhu">越俗用雞卜。李奇曰：持雞骨卜，如鼠卜。《史記正義》曰：雞卜法，用雞一、狗一，生祝願訖，卽殺雞狗，煮熟又祭，獨取雞兩眼骨，上自有孔，裂似人物形則吉，不足則凶。今嶺南猶行此法。范成大《桂海虞衡志》：雞卜，南人占法，以雄雞雛執其兩足，焚香禱所占，撲雞殺之，拔兩股骨，淨洗，線束之，以竹筳插束處，使兩骨相背於筳端，執竹再祝。左骨爲儂，儂，我也。右骨爲人，人，所占事也。視兩骨之側所有細竅，以細竹筳長寸餘徧插之，斜直偏正，各隨竅之自然，以定吉凶。法有十八變，大抵直而正、或近骨者多，吉；曲而斜、或遠骨者多，凶。亦有用雞卵卜者，握卵以卜，書墨於殼，記其四維；煮熟橫截，視當墨處，辨殼中白之厚薄以定儂、人吉凶。</span></p>
<p class="em2 strong"><span class="yinwen">6</span>公孫卿言仙人好樓居，<span class="jiazhu">好，呼到翻。</span>於是上令長安作蜚廉、桂觀，甘泉作益壽、延壽觀，<span class="jiazhu">應劭曰：蜚廉，神禽名，能致風氣。晉灼曰：身似鹿，頭如爵，有角，而蛇尾，文如豹文。<span class="yinhao">「桂觀」</span>，《漢志》作<span class="yinhao">「桂館」</span>。師古曰：蜚廉、桂館、益壽、延壽，四館名。觀，古玩翻。</span>使卿持節設具而候神人。又作通天莖臺，<span class="jiazhu">通天臺在甘泉宮。《漢舊儀》曰：臺高五十丈，去長安二百里，望見長安城。</span>置祠具其下。更置甘泉前殿，益廣諸宮室。</p>
<p class="em2 strong"><span class="yinwen">7</span>初，全燕之世，嘗略屬眞番、朝鮮，<span class="jiazhu">徐廣曰：遼東有番汗縣。應劭曰：玄菟本眞番國。番，普安翻。張晏曰：朝鮮有濕水、洌水、汕水三水，合爲洌水。疑樂浪、朝鮮取名於此。《括地志》：高麗都平壤城，本樂浪郡王險城；又古云朝鮮。《索隱》曰：按朝，音潮，直驕翻。鮮，音仙，以有汕水故也。汕，一音訕。</span>爲置吏，築障塞。<span class="jiazhu">爲，于僞翻；下同。</span>秦滅燕，屬遼東外徼。<span class="jiazhu">徼，吉弔翻。</span>漢興，爲其遠難守，復修遼東故塞，至浿水爲界，<span class="jiazhu">班《志》，浿水出遼東塞外，西南至樂浪縣西入海。《水經》：浿水出樂浪鏤方縣，東南過臨浿縣，東入海。酈道元《註》曰：滿自浿水而至朝鮮，若浿水東流，無渡浿之理。余訪蕃使，言城在浿水之陽，其水西流，逕樂浪郡朝鮮縣，故《志》曰浿水西至增地縣入海，《經》誤。浿，普蓋翻，又滂沛翻，普大翻。杜佑曰：浿，滂拜翻。</span>屬燕。燕王盧綰反，入匈奴。<span class="jiazhu">見十二卷高祖十三年。</span>燕人衞滿亡命，聚黨千餘人，椎髻、蠻夷服而東走出塞，渡浿水，居秦故空地上下障，稍役屬眞番、朝鮮蠻夷及燕亡命者王之，<span class="jiazhu">王，于況翻。</span>都王險。<span class="jiazhu">韋昭曰：王險，故邑名。應劭曰：遼東有險瀆縣，卽滿所都，因水險，故曰險瀆。臣瓚曰：王險在樂浪郡浿水之東。師古曰：瓚說是。賢曰：卽平壤城。</span>會孝惠、高后時，天下初定，遼東太守卽約滿爲外臣，保塞外蠻夷，無使盜邊；諸蠻夷君欲入見天子，勿得禁止。<span class="jiazhu">見，賢遍翻；下同。</span>以故滿得以兵威財物侵降其旁小邑，眞番、臨屯皆來服屬，<span class="jiazhu">臨屯，帝後開爲郡。註見下三年。降，戶江翻。</span>方數千里。傳子至孫右渠，所誘漢亡人滋多，又未嘗入見；<span class="jiazhu">誘，音酉。見，賢遍翻；下同。</span>辰國欲上書見天子，又雍閼不通。<span class="jiazhu">師古曰：辰國，卽辰韓之國。雍，讀曰壅。閼，一曷翻。</span>是歲，漢使涉何誘諭，<span class="jiazhu">涉，姓也。《左傳》晉有大夫涉佗。</span>右渠終不肯奉詔。何去至界上，臨浿水，使御刺殺送何者朝鮮裨王長，<span class="jiazhu">刺，七亦翻。</span>卽渡，馳入塞，遂歸報天子曰：<span class="yinhao">「殺朝鮮將。」</span>上爲其名美，<span class="jiazhu">將，卽亮翻。爲，于僞翻；下同。</span>卽不詰，拜何爲遼東東部都尉。<span class="jiazhu">遼東東部都尉治武次縣。</span>朝鮮怨何，發兵襲攻殺何。</p>
<p class="em2 strong"><span class="yinwen">8</span>六月，甘泉房中產芝九莖，<span class="jiazhu">時芝產於甘泉齋房，九莖連葉。《論衡》：芝生於土，土氣和則芝草生。《瑞命記》：王者慈仁則芝草生。</span>上爲之赦天下。</p>
<p class="em2 strong"><span class="yinwen">9</span>上以旱爲憂，公孫卿曰：<span class="yinhao">「黃帝時，封則天旱，乾封三年。」</span>上乃下詔曰：<span class="yinhao">「天旱，意乾封乎！」</span><span class="jiazhu">乾，音干。</span></p>
<p class="em2 strong"><span class="yinwen">10</span>秋，作明堂於汶上。<span class="jiazhu">班《志》，泰山郡萊蕪縣。《禹貢》：汶水出西南入濟。桑欽所言又曰：琅邪郡朱虛縣東泰山，汶水所出，東至安丘入濰；有五帝祠。師古曰：前言汶水出萊蕪入濟，此又言出朱虛入濰，將桑欽所言有異，或者有二汶水乎？余據班《志》，明堂在泰山奉高縣西南四里；又《禹貢》，<span class="yinhao">「浮于汶，達于濟」</span>；此明堂當在濟之汶上。琅邪之汶入于濰，而濰入于海，其地僻遠，非立明堂處。汶，音問。</span></p>
<p class="em2 strong"><span class="yinwen">11</span>上募天下死罪爲兵，遣樓船將軍楊僕從齊浮渤海，<span class="jiazhu">僕從齊浮渤海。蓋自青、萊以北，幽、平以南，皆濱於海，其海通謂之渤海，非指渤海郡而言也。</span>左將軍荀彘出遼東，以討朝鮮。</p>
<p class="em2 strong"><span class="yinwen">12</span>初，上使王然于以越破及誅南夷兵威喻滇王入朝。滇王者，其衆數萬人，其旁東北有勞深、靡莫，皆同姓相杖，未肯聽。<span class="jiazhu">杖，直亮翻。</span>勞深、靡莫數侵犯使者吏卒。<span class="jiazhu">數，所角翻。</span>於是上遣將軍郭昌、中郎將衞廣發巴、蜀兵擊滅勞深、靡莫，以兵臨滇。滇王舉國降，請置吏入朝，於是以爲益州郡，<span class="jiazhu">《續漢志》：益州郡去雒陽五千六百里。魏、晉爲南中、寧州之地，唐爲昆州、姚州之地，後沒于南詔。師古曰：唐南寧州、昆州、裒州也。降，戶江翻。朝，直遙翻。</span>賜滇王王印，復長其民。<span class="jiazhu">復，扶又翻，又如字。長，丁丈翻。</span></p>
<p class="em2 strong">是時，漢滅兩越，平西南夷，置初郡十七，<span class="jiazhu">臣瓚曰：元鼎六年，定南越地，以爲南海、鬱林、蒼梧、合浦、九眞、日南、交趾、珠厓、儋耳郡；定西南夷，以爲武都、牂柯、越巂、沈黎、汶山郡；及《地里志》、《西南夷傳》所置犍爲、零陵、益州郡，凡十七。</span>且以其故俗治，毋賦稅。南陽、漢中以往郡，各以地比，給初郡吏卒奉食、幣物、傳車、馬被具。<span class="jiazhu">師古曰：地比，謂依其次第，自近及遠。比，頻寐翻。奉，扶用翻。傳，張戀翻。被，皮義翻。</span>而初郡時時小反，殺吏，漢發南方吏卒往誅之，間歲萬餘人，費皆仰給大農。大農以均輸、調鹽鐵助賦，故能贍之。然兵所過，縣爲以訾給毋乏而已，<span class="jiazhu">訾，讀曰資。</span>不敢言擅賦法矣。<span class="jiazhu">帝初擊胡，大司農賦稅專以奉戰士，故有擅賦之法。</span></p>
<p class="em2 strong"><span class="yinwen">13</span>是歲，以御史中丞南陽杜周爲廷尉。<span class="jiazhu">《姓譜》：杜本陶唐氏劉累之後，在周爲唐杜氏，有杜伯。</span>周外寬，內深次骨，<span class="jiazhu">李奇曰：其用法深刻至骨。</span>其治大放張湯。<span class="jiazhu">言大抵依放張湯也。放，甫往翻。</span>時詔獄益多，二千石繫者，新故相因，不減百餘人；廷尉一歲至千餘章，<span class="jiazhu">章者，諸獄告劾之書，上之廷尉者也。</span>章大者連逮證案數百，小者數十人，遠者數千、近者數百里會獄。<span class="jiazhu">師古曰：往赴對也。</span>廷尉及中都官詔獄逮至六七萬人，<span class="jiazhu">師古曰：中都官，凡京師諸官府也；獄辭所及進考問者六七萬人也。</span>吏所增加，十萬餘人。<span class="jiazhu">師古曰：吏又於此外以文致之更增也。</span></p>
<p class="strong"><span class="section" id="title-4"><span data-head-description="漢武帝元封" data-head-level="h4" data-head-title="元封三年">三年</span></span><span class="biaozhusup" data-rel="（癸酉、前一○八年）"></span></p>
<p class="em2 strong"><span class="yinwen">1</span>冬，十二月，雷；雨雹，大如馬頭。<span class="jiazhu">雨，于具翻。</span></p>
<p class="em2 strong"><span class="yinwen">2</span>上遣將軍趙破奴擊車師。破奴與輕騎七百餘先至，虜樓蘭王，遂破車師，因舉兵威以困烏孫、大宛之屬。<span class="jiazhu">宛，於元翻。</span>春，正月，甲申，封破奴爲浞野侯。王恢佐破奴擊樓蘭，封恢爲浩侯。<span class="jiazhu">從票侯趙破奴，元鼎五年坐酎金失侯，今以功復封浞野侯。浞野侯、浩侯，《功臣表》不書所食邑。浞，土角翻。</span>於是酒泉列亭障至玉門矣。</p>
<p class="em2 strong"><span class="yinwen">3</span>初作角牴戲、魚龍曼延之屬。<span class="jiazhu">文穎曰：名此樂爲角牴，兩兩相當，角力、角技藝射御，蓋雜技樂也。師古曰：魚龍者，爲舍利之獸，先戲於庭極。畢，乃入殿前，化成比目魚，跳躍漱水，作霧障日。畢，化成黃龍八丈，散戲於庭，炫耀日光。《西京賦》云：<span class="yinhao">「海鱗變而成龍」</span>，卽謂此也。曼延，卽《西京賦》所謂<span class="yinhao">「巨獸百尋，是爲曼延」</span>者也。延，弋戰翻。</span></p>
<p class="em2 strong"><span class="yinwen">4</span>漢兵入朝鮮境，朝鮮王右渠發兵距險。樓船將軍將齊兵七千人先至王險。右渠城守，窺知樓船軍少，<span class="jiazhu">守，式又翻。少，詩沼翻。</span>卽出城擊樓船；樓船軍敗散，遁山中十餘日，稍求退<span class="jiaozhusup">【嚴：「退」改「收」。】</span>散卒，復聚。左將軍擊朝鮮浿水西軍，未能破。天子爲兩將未有利，<span class="jiazhu">爲，于僞翻。</span>乃使衞山因兵威往諭右渠。右渠見使者，頓首謝：<span class="yinhao">「願降，恐兩將詐殺臣；今見信節，請復降。」</span><span class="jiazhu">復，扶又翻。降，戶江翻；下同。</span>遣太子入謝，獻馬五千匹，及饋軍糧；人衆萬餘，持兵方渡<span class="zuzi">{氵具}</span>水。使者及左將軍疑其爲變，謂太子：<span class="yinhao">「已服降，宜令人毋持兵。」</span>太子亦疑使者、左將軍詐殺之，遂不渡浿水，復引歸。山還報天子，天子誅山。</p>
<p class="em2 strong">左將軍破浿水上軍，乃前至城下，圍其西北。樓船亦往會，居城南。右渠遂堅守城，數月未能下。左將軍所將燕、代卒多勁悍，樓船將齊卒已嘗敗亡困辱，卒皆恐，將心慚，<span class="jiazhu">將，卽亮翻。悍，下罕翻，又侯旰翻。</span>其圍右渠，常持和節。左將軍急擊之，朝鮮大臣乃陰間使人私約降樓船，<span class="jiazhu">陰，暗密也。間，空隙也。言暗密遣使投空隙而出，與樓船約降。間，古莧翻。</span>往來言尙未肯決。左將軍數與樓船期戰，<span class="jiazhu">數，所角翻；下同。</span>樓船欲就其約，不會。左將軍亦使人求間隙降下朝鮮，朝鮮不肯，心附樓船，以故兩將不相能。左將軍心意樓船前有失軍罪，<span class="jiazhu">意，疑也，億度也；料也。</span>今與朝鮮私善，而又不降，疑其有反計，未敢發。</p>
<p class="em2 strong">天子以兩將圍城乖異，兵久不決，使濟南太守公孫遂往正之，<span class="jiazhu">濟，子禮翻。《考異》曰：《史記》作<span class="yinhao">「征之」</span>，蓋字誤；今從《漢書》。</span>有便宜得以從事。遂至，左將軍曰：<span class="yinhao">「朝鮮當下，久之不下者，樓船數期不會。」</span>具以素所意告，曰：<span class="yinhao">「今如此不取，恐爲大害。」</span>遂亦以爲然，乃以節召樓船將軍入左將軍營計事，卽命左將軍麾下執樓船將軍，幷其軍；以報天子，天子誅遂。<span class="jiazhu">《考異》曰：《漢書》作<span class="yinhao">「許遂」</span>。按左將軍亦以爭功相嫉乖計棄市，則武帝必以遂執樓船爲非，《漢書》作<span class="yinhao">「許」</span>，蓋字誤，今從《史記》。</span></p>
<p class="em2 strong">左將軍已幷兩軍，卽急擊朝鮮。朝鮮相路人、相韓陰、<span class="jiazhu">《考異》曰：《漢書》<span class="yinhao">「陰」</span>作<span class="yinhao">「陶」</span>，今從《史記》。</span>尼谿相參、將軍王唊<span class="jiazhu">應劭曰：凡五人；戎狄不知官紀，故皆稱相。師古曰：相路人，一也，相韓陶，二也，尼谿相參，三也，將軍王唊，四也，應氏乃云五人，失之矣，不當尋下文乎！余據<span class="yinhao">「韓陶」</span>今作<span class="yinhao">「韓陰」</span>，蓋從《史記》。相，息亮翻。唊，音頰。</span>相與謀曰：<span class="yinhao">「始欲降樓船，樓船今執，獨左將軍幷將，<span class="jiazhu">將，卽亮翻。</span>戰益急，恐不能與戰；王又不肯降。」</span>陰、唊、路人皆亡降漢，路人道死。夏，尼谿參使人殺朝鮮王右渠來降。王險城未下，故右渠之大臣成己又反，復攻吏。<span class="jiazhu">復，扶又翻。</span>左將軍使右渠子長、降相路人之子最<span class="jiazhu">師古曰：右渠之子名長。路人先已降漢而死於道，故謂之降相，最者其子名。</span>告諭其民，誅成己。以故遂定朝鮮，爲樂浪、臨屯、玄菟、眞番四郡。<span class="jiazhu">樂浪郡治朝鮮縣，蓋以右渠所都爲治所也。臣瓚曰：《茂陵書》：臨屯郡治東暆縣，去長安六千一百三十八里，領十五縣。玄菟郡，本高句驪也，旣平朝鮮，併開爲郡，治沃沮城，後爲夷貊所侵，徙郡句驪西北。眞番郡治霅縣，去長安七千六百四十里，領十五縣。余據後廢臨屯、眞番二郡。班《志》，東暆縣屬樂浪。霅縣無所考。樂，音洛。浪，音狼。</span>封參爲澅清侯，<span class="jiazhu">《功臣表》：澅清侯食邑於齊。澅，音獲，又戶卦翻。</span>陰爲萩苴侯，<span class="jiazhu">班《書·功臣表》作<span class="yinhao">「荻苴侯」</span>，食邑於勃海。此從《史記》作<span class="yinhao">「萩」</span>，音秋。苴，子餘翻。</span>唊爲平州侯，<span class="jiazhu">《功臣表》：平州侯食邑於泰山梁父縣。</span>長爲幾侯，<span class="jiazhu">《功臣表》作<span class="yinhao">「幾侯張洛」</span>，食邑於河東。</span>最以父死頗有功，爲涅陽侯。<span class="jiazhu">涅陽縣屬南陽郡。涅，乃結翻。</span></p>
<p class="em2 strong">左將軍徵至，坐爭功相嫉乖計，棄市。樓船將軍亦坐兵至列口，<span class="jiazhu">班《志》，列口縣屬樂浪郡。郭璞曰：《山海經》，列水在遼東。余謂其地當列水入海之口。</span>當待左將軍，擅先縱，失亡多，當誅，贖爲庶人。</p>
<p class="margin2">班固曰：玄菟、樂浪，本箕子所封。<span class="jiazhu">武王封箕子於朝鮮。</span>昔箕子居朝鮮，敎其民以禮義，田蠶織作，爲民設禁八條，<span class="jiazhu">爲，于僞翻。</span>相殺，以當時償殺；相傷，以穀償；相盜者，男沒入爲其家奴，女爲婢；欲自贖者人五十萬，雖免爲民，俗猶羞之，嫁娶無所售。是以其民終不相盜，無門戶之閉，婦人貞信不淫辟。<span class="jiazhu">辟，讀曰僻。</span>其田野飲食以籩豆，都邑頗放效吏，往往以杯器食。<span class="jiazhu">放，甫往翻。</span>郡初取吏於遼東，吏見民無閉臧，<span class="jiazhu">臧，讀曰藏。</span>及賈人往者，<span class="jiazhu">賈，音古。</span>夜則爲盜，俗稍益薄，今於犯禁寖多，至六十餘條。可貴哉，仁賢之化也！然東夷天性柔順，異於三方之外。故孔子悼道不行，設浮桴於海，欲居九夷，<span class="jiazhu">並見《論語》。桴，編竹木爲之，大者曰筏，小者曰桴。桴，芳無翻。</span>有以也夫！</p>
<p class="em2 strong"><span class="yinwen">5</span>秋，七月，膠西于王端薨。<span class="jiazhu">端，景帝子，三年受封。《諡法》：能優其德曰于。《考異》曰：荀《紀》<span class="yinhao">「端」</span>皆作<span class="yinhao">「瑞」</span>，今從《漢書》。</span></p>
<p class="em2 strong"><span class="yinwen">6</span>武都氐反，分徙酒泉。<span class="jiazhu">杜佑曰：氐者，西戎別種。</span></p>
<p class="strong"><span class="section" id="title-5"><span data-head-description="漢武帝元封" data-head-level="h4" data-head-title="元封四年">四年</span></span><span class="biaozhusup" data-rel="（甲戌、前一○七年）"></span></p>
<p class="em2 strong"><span class="yinwen">1</span>冬，十月，上行幸雍，祠五畤。<span class="jiazhu">雍，於用翻。畤，音止。</span>通回中道，遂北出蕭關，<span class="jiazhu">師古曰：回中在安定高平，有險阻；蕭關在其北。此蓋自回中通道以出蕭關。</span>歷獨鹿、鳴澤，<span class="jiazhu">服虔曰：獨鹿，山名；鳴澤，澤名；皆在涿郡遒縣北界。《水經註》：澤渚方十五里。</span>自代而還，幸河東。春，三月，祠后土，赦汾陰、夏陽、中都死罪以下。</p>
<p class="em2 strong"><span class="yinwen">2</span>夏，大旱。</p>
<p class="em2 strong"><span class="yinwen">3</span>匈奴自衞、霍度幕以來，<span class="jiazhu">度幕見十九卷元狩四年。</span>希復爲寇，<span class="jiazhu">復，扶又翻；下同。</span>遠徙北方，休養士馬，習射獵，數使使於漢，<span class="jiazhu">數，色角翻。使使，疏吏翻。</span>好辭甘言求請和親。漢使北地人王烏等窺匈奴，烏從其俗，去節入穹廬，<span class="jiazhu">去，羌呂翻。師古曰：穹廬，氈帳也。《索隱》曰：蓋以氈爲廬，崇穹然。而宋均曰：穹，獸名，亦異說也。</span>單于愛之，佯許甘言，爲遣其太子入漢爲質。<span class="jiazhu">質，音致。</span>漢使楊信於匈奴，信不肯從其俗，單于曰：<span class="yinhao">「故約漢嘗遣翁主，給繒絮食物有品，以和親，<span class="jiazhu">師古曰：品，謂等差也。</span>而匈奴亦不擾邊。今乃欲反古，<span class="jiazhu">師古曰：反，違也。</span>令吾太子爲質，無幾矣。」</span><span class="jiazhu">師古曰：言遣太子爲質，則匈奴國中所餘者無幾，皆當盡也。余謂匈奴蓋自謂本與漢爲鄰敵之國，今乃令以太子爲質，是其國勢削弱，所餘無幾也。幾，居豈翻。</span>信旣歸，漢又使王烏往，而單于復讇以甘言，<span class="jiazhu">師古曰：讇，古諂字。</span>欲多得漢財物，紿謂王烏曰：<span class="yinhao">「吾欲入漢見天子面，相約爲兄弟。」</span>王烏歸報漢，漢爲單于築邸于長安。<span class="jiazhu">漢爲，于僞翻。</span>匈奴曰：<span class="yinhao">「非得漢貴人使，吾不與誠語。」</span><span class="jiazhu">師古曰：誠，實也。</span>匈奴使其貴人至漢，病，漢予藥，欲愈之，<span class="jiazhu">予，讀曰與。</span>不幸而死。漢使路充國佩二千石印綬往使，因送其喪，厚葬，直數千金，曰：<span class="yinhao">「此漢貴人也。」</span>單于以爲漢殺吾貴使者，乃留路充國不歸。諸所言者，單于特空紿王烏，<span class="jiazhu">師古曰：特，但也。</span>殊無意入漢及遣太子。於是匈奴數使奇<span class="jiaozhusup">【張：「奇」作「騎」。】</span>兵侵犯漢邊。<span class="jiazhu">數，所角翻。</span>乃拜郭昌爲拔胡將軍，及浞野侯屯朔方以東，備胡。</p>
<p class="strong"><span class="section" id="title-6"><span data-head-description="漢武帝元封" data-head-level="h4" data-head-title="元封五年">五年</span></span><span class="biaozhusup" data-rel="（乙亥、前一○六年）"></span></p>
<p class="em2 strong"><span class="yinwen">1</span>冬，上南巡狩，至于盛唐，<span class="jiazhu">文穎曰：按《地理志》不得，疑當在廬江左右，縣名。韋昭曰：在南郡。余據《唐·地理志》，壽州有盛唐縣，蓋以古地名名縣。宋白曰：壽州六安縣，楚之潛也，在漢爲盛唐縣，西十五里有盛唐山。</span>望祀虞舜于九疑。<span class="jiazhu">《地理志》：九疑山在零陵營道縣南，亦名蒼梧山；九峯相似，望而疑之，故曰九疑。相傳舜死於蒼梧，因葬焉，故望祀之。</span>登灊天柱山，<span class="jiazhu">班《志》，灊縣屬廬江郡，天柱山在南，帝以爲南嶽。灊，音潛。唐之舒州。</span>自尋陽浮江，<span class="jiazhu">班《志》，尋陽縣屬廬江郡。《禹貢》九江在南，皆東合爲大江。沈約曰：尋陽，因水名縣，水南注江。余據漢尋陽縣在大江之北，自晉立尋陽郡於江南之柴桑，而江北尋陽之名遂晦。杜佑曰：漢舊尋陽縣在江北，今蘄春郡界；晉溫嶠移於江南。</span>親射蛟江中，獲之。<span class="jiazhu">師古曰：蛟，龍屬也。郭璞說其狀云：<span class="yinhao">「似蛇而有脚，細頸有白嬰，大者數圍，卵生，子如二石大甕，能吞人。」</span>射，而亦翻。</span>舳艫千里，薄樅陽而出，<span class="jiazhu">李斐曰：舳，舡後持柁處；艫，船前刺棹處。言其船多，前後相銜，千里不絕也。舳，音逐。艫，音盧。班《志》，樅陽縣屬廬江郡。宋白曰：舒州桐城縣，漢爲樅陽縣也；梁置樅陽郡。師古曰：樅，千容翻。</span>遂北至琅邪，<span class="jiazhu">琅邪郡，秦置；唐爲沂州，其餘地入海、萊、密州界。</span>並海，<span class="jiazhu">並，步浪翻。</span>所過禮祠其名山大川。春，三月，還至太山，增封。甲子，始祀上帝於明堂，配以高祖；因朝諸侯王、列侯，受郡、國計。<span class="jiazhu">師古曰：計，若今之諸州計帳也。朝，直遙翻。</span>夏，四月，赦天下，所幸縣毋出今年租賦。還，幸甘泉，郊泰畤。</p>
<p class="em2 strong"><span class="yinwen">2</span>長平烈侯衞青薨。<span class="jiazhu">《考異》曰：《漢武故事》云：<span class="yinhao">「大將軍四子皆不才，皇后每因太子涕泣請上削其封。上曰：『吾自知之，不令皇后憂也。』少子竟坐奢淫誅。上遣謝后，通削諸子封爵，各留千戶焉。」</span>按青四子無坐奢淫誅者，此說妄也。</span>起冢，象廬山。<span class="jiazhu">廬山，蓋卽盧山。楊雄所謂<span class="yinhao">「塡盧山之壑」</span>者也。師古曰：盧山，匈奴中山名。衞青冢在茂陵東，次霍去病冢之西，相併者是也。</span></p>
<p class="em2 strong"><span class="yinwen">3</span>上旣攘卻胡、越，開地斥境，乃置交趾、朔方之州，及冀、幽、幷、兗、徐、青、揚、荊、豫、益、涼等州，凡十三部，皆置刺史焉。<span class="jiazhu">《續漢志》：秦有監郡御史，監諸郡；漢興省之，但遣丞相史分刺諸州，無常官。孝武帝初置刺史十三人，秩六百石。《古今註》曰：常以春分行部，郡、國各遣一吏迎界上。《漢舊儀》曰：詔書舊典，刺史班宣，周行郡國，省察治政，黜陟能否，斷理冤獄，以六條問事，非條所問，卽不省。一條，強宗豪右田宅踰制，以強陵弱，以衆暴寡。二條，二千石不奉詔書、遵承典制，倍公向私，旁詔牟利，侵漁百姓，聚歛爲姦。三條，二千石不卹疑獄，風厲殺人，怒則任刑，喜則任賞，煩擾苛暴，剝戮黎元，爲百姓所疾；山崩石裂，妖祥訛言。四條，二千石選置不平，苟阿所愛，蔽賢寵頑。五條，二千石子弟怙恃榮勢，請託所監。六條，二千石違公下比，阿附豪強，通行貨賂，割損政令。《續漢志》又曰：諸州常以八月巡行郡國，錄囚徒，考殿最。初，歲盡詣京都奏事，中興，但因計吏。與《古今註》異。據《晉志》，帝改《禹貢》雍州曰涼州，梁州曰益州，又置徐州，復《禹貢》舊號，北置朔方，南置交趾，與荊、揚、兗、豫、青、冀、幽、幷爲十三州。《春秋元命包》及《晉書·地理志》，昴、畢散爲冀州。其地有險有易，帝王所都，亂則冀安，弱則冀強，荒則冀豐。箕星散爲幽州，言北方太陰，故以幽冥爲號。營室流爲幷州，不以衞水爲號，又不以恆山爲稱，而云幷者，蓋以其在兩谷之間也。五星流爲兗州。端也，信也；又云，蓋取沇水以名焉。天氐流爲徐州，蓋取舒緩之義；或云因徐丘以立名。虛、危流爲青州；《周禮》曰：正東曰青州，蓋取地居少陽，其色青，故名。牽牛流爲揚州，以爲江南之氣躁勁，厥性輕揚；亦云州界多水，水波輕揚也。軫星散爲荊州，強也，言其氣躁強；亦曰警也，言南蠻數爲寇逆，其人有道後服，無道先強，常警備也；又云，取名於荊山。鉤鈐星別爲豫州；豫者，舒也，言稟中和之氣，性理安舒也。參、伐流爲益州；益之言阨，言其所在之地險阨；亦曰疆壤益大，故以名焉。涼州，以地處西方，常寒涼也。</span></p>
<p class="em2 strong"><span class="yinwen">4</span>上以名臣文武欲盡，乃下詔曰：<span class="yinhao">「蓋有非常之功，必待非常之人。故馬或奔踶而致千里，<span class="jiazhu">師古曰：奔，走也。踶，蹈也。奔踶者，乘之則奔，立則踶人也。踶，徒計翻。</span>士或有負俗之累而立功名。<span class="jiazhu">晉灼曰：負俗，謂被世譏論也。累，力瑞翻。</span>夫泛駕之馬，<span class="jiazhu">師古曰：泛，覆也；與覂同。言馬有逸氣者多能覆車。泛，方勇翻。</span>跅弛之士，<span class="jiazhu">如淳曰：士行有卓異不入俗，弛而見斥逐者。師古曰：跅者，跅落無檢局也；弛者，放廢不遵法度也。跅，音拓。弛，式爾翻。</span>亦在御之而已。其令州、郡察吏、民有茂才、異等<span class="jiazhu">應劭曰：舊言秀才，避光武諱稱茂才。異等者，超等軼羣，不與凡同也。師古曰：茂，美也。</span>可爲將、相及使絕國者。」</span><span class="jiazhu">使，疏吏翻。</span></p>
<p class="strong"><span class="section" id="title-7"><span data-head-description="漢武帝元封" data-head-level="h4" data-head-title="元封六年">六年</span></span><span class="biaozhusup" data-rel="（丙子、前一○五年）"></span></p>
<p class="em2 strong"><span class="yinwen">1</span>冬，上行幸回中。</p>
<p class="em2 strong"><span class="yinwen">2</span>春，作首山宮。<span class="jiazhu">應劭曰：首山在上郡，於其下立宮廟也。文穎曰：在河東蒲坂界。師古註《漢書》曰：尋此下詔文及依《地理志》，文說是。</span></p>
<p class="em2 strong"><span class="yinwen">3</span>三月，行幸河東，祠后土，赦汾陰殊死以下。</p>
<p class="em2 strong"><span class="yinwen">4</span>漢旣通西南夷，開五郡，<span class="jiazhu">五郡：犍爲、越巂、沈黎、汶山、益州。</span>欲地接以前通大夏，歲遣使十餘輩出此初郡，皆閉昆明，<span class="jiazhu">杜佑曰：昆明在越巂西南，諸爨所居。</span>爲所殺，奪幣物。於是天子赦京師亡命，令從軍，遣拔胡將軍郭昌將以擊之，斬首數十萬。後復遣使，竟不得通。<span class="jiazhu">將，卽亮翻。復，扶又翻。</span></p>
<p class="em2 strong"><span class="yinwen">5</span>秋，大旱，蝗。</p>
<p class="em2 strong"><span class="yinwen">6</span>烏孫使者見漢廣大，歸報其國，<span class="jiazhu">元鼎二年，烏孫遣使隨張騫入謝天子。</span>其國乃益重漢。匈奴聞烏孫與漢通，怒，欲擊之；又其旁大宛、月氏之屬皆事漢；烏孫於是恐，使使願得尙漢公主，爲昆弟。天子與羣臣議，許之。烏孫以千匹馬往<span class="jiaozhusup">【章：十四行本無「往」字；乙十一行本同；孔本同。】</span>聘漢女。漢以江都王建女細君爲公主，往妻烏孫，<span class="jiazhu">江都王建，易王非之子。妻，七細翻；下同。</span>贈送甚盛；烏孫王昆莫以爲右夫人。匈奴亦遣女妻昆莫，以爲左夫人。公主自治宮室居，<span class="jiazhu">治，直之翻。</span>歲時一再與昆莫會，置酒飲食。昆莫年老，言語不通，公主悲愁思歸，天子聞而憐之，間歲遣使者以帷帳錦繡給遺焉。<span class="jiazhu">師古曰：間歲者，謂每隔一歲而往也。間，古莧翻。遺，于季翻。</span>昆莫曰：<span class="yinhao">「我老，」</span>欲使其孫岑娶尙公主。<span class="jiazhu">《史記》作<span class="yinhao">「岑娶」</span>，《漢書》作<span class="yinhao">「岑陬」</span>。師古曰：岑，士林翻。陬，子侯翻。余據《漢書》，岑陬者，其官名也，本名軍須靡。</span>公主不聽，上書言狀。天子報曰：<span class="yinhao">「從其國俗，欲與烏孫共滅胡。」</span>岑娶遂妻公主。昆莫死，岑娶代立，爲昆彌。<span class="jiazhu">烏孫建國之王曰昆莫。班《史》云：昆莫，王號也，名獵驕靡，後書<span class="yinhao">「昆彌」</span>云。顏《註》曰：昆莫本是王號，而其人名獵驕靡，故書云昆彌；昆取昆莫，彌取驕靡，彌、靡音有輕重耳，蓋本一也。後遂以昆彌爲王號。滅，綿結翻。</span></p>
<p class="em2 strong">是時，漢使西踰葱嶺，抵安息。安息發使，以大鳥卵及黎軒善眩人獻于漢，<span class="jiazhu">應劭曰：大鳥卵如一二石甕。師古曰：如汲水甕，無一二石也。郭義恭《廣志》曰：大爵，頸及身、膺、蹄都似橐駝，舉頭高七八尺，張翅丈餘，食大麥，其卵如甕，卽今之駝鳥也。黎軒，亦曰黎靬，東漢爲大秦國，唐爲拂菻國，在安息、烏弋之西，隔大海。眩，與幻同，卽今吞刀、吐火、植瓜、種樹、屠人、截馬之術皆是。魚豢《魏略》曰：大秦國，俗善幻，口中出火，自縛自解，跳十二丸，巧妙非常。靬，音軒，又鉅連翻。</span>及諸小國驩潛、大益、車［姑］師、扜冞、蘇䪥之屬<span class="jiazhu">據《史記》，驩潛、大益在大宛西。扜冞國治扜冞城，去長安九千二百八十里，西通于窴二百九十里，後漢曰寧冞。蘇䪥，康居小王國，治蘇䪥城，去陽關凡八千二十五里。扜，音烏。冞，與彌同。䪥，下戒翻。</span>皆隨漢使獻見天子，<span class="jiazhu">見，賢遍翻。</span>天子大悅。西國使更來更去，<span class="jiazhu">師古曰：遞互來去，前後不絕。更，工衡翻。</span>天子每巡狩海上，悉從外國客，大都、多人則過之，散財帛以賞賜，厚具以饒給之，以覽示漢富厚焉。<span class="jiazhu">師古曰：言示之，令其觀覽。</span>大角抵，出奇戲、諸怪物，多聚觀者。<span class="jiazhu">師古曰：聚都邑人令觀看，以誇示之。觀，工喚翻；下同。</span>行賞賜，酒池肉林，令外國客徧觀名<span class="jiaozhusup">【嚴：「名」改「各」。】</span>倉庫府藏之積，見漢之廣大，傾駭之。<span class="jiazhu">師古曰：見，顯示也。藏，徂浪翻。</span>大宛左右多蒲萄，可以爲酒；多苜蓿，<span class="jiazhu">苜蓿，草名。苜，音目。蓿，音宿。</span>天馬嗜之；漢使采其實以來，天子種之於離宮別觀旁，極望。然西域以近匈奴，常畏匈奴使，待之過於漢使焉。<span class="jiazhu">近，其靳翻。</span></p>
<p class="em2 strong"><span class="yinwen">7</span>是歲，匈奴烏維單于死，子烏師廬立，年少，號<span class="yinhao">「兒單于」</span>。自此之後，單于益西北徙，左方兵直雲中，右方兵直酒泉、敦<span class="jiaozhusup">【章：十四行本「敦」作「燉」；乙十一行本同；孔本同。】</span>煌郡。<span class="jiazhu">匈奴左方兵本直上谷以東，右方兵直上郡以西，單于庭直代、雲中；今徙去而西北，故左右方亦徙。</span></p>
<p class="strong"><span class="section" id="title-8"><span data-head-description="漢武帝太初" data-head-level="h4" data-head-title="太初元年">太初元年</span></span><span class="biaozhusup" data-rel="（丁丑、前一○四年）"></span><span class="jiazhu">應劭曰：初用夏正，以正月爲歲首，故改元爲太初。</span></p>
<p class="em2 strong"><span class="yinwen">1</span>冬，十月，上行幸泰山。十一月，甲子朔旦，冬至，祠上帝于明堂。東至海上，考入海及方士求神者莫驗；然益遣，冀遇之。</p>
<p class="em2 strong"><span class="yinwen">2</span>乙酉，柏梁臺災。<span class="jiazhu">天火曰災，人火曰火。</span></p>
<p class="em2 strong"><span class="yinwen">3</span>十二月，甲午朔，上親禪高里，<span class="jiazhu">伏儼曰：高里，山名，在泰山下。師古曰：此<span class="yinhao">「高」</span>字自作高下之<span class="yinhao">「高」</span>，而死人之里謂之蒿里，字卽爲蓬蒿之<span class="yinhao">「蒿」</span>，或呼爲下里者也。或者旣見泰山神靈之府，高里山又在其旁，卽誤以高里爲蒿里。混同一事，陸士衡尙不免，況餘人乎？今流俗《漢書》本有作<span class="yinhao">「蒿」</span>字者，妄增耳。</span>祠后土，臨勃海，將以望祀蓬萊之屬，冀至殊廷焉。<span class="jiazhu">師古曰：蓬萊，仙人之庭也。</span>春，上還，以柏梁災，故朝諸侯、受計于甘泉。<span class="jiazhu">師古曰：受郡國所上計簿也。朝，直遙翻。</span>甘泉作諸侯邸。</p>
<p class="em2 strong">越人勇之曰：<span class="yinhao">「越俗，有火災復起屋，必以大，用勝服之。」</span>於是作建章宮，<span class="jiazhu">師古曰：建章宮在未央宮西，俗所呼貞女樓卽建章之闕。余據《戾太子傳》，建章宮在長安城西，周回二十里，上林之地也。《括地志》：建章宮在雍州長安縣西二十里，長安故城西。</span>度爲千門萬戶。<span class="jiazhu">度，大各翻。</span>其東則鳳闕，<span class="jiazhu">《三輔黃圖》曰：鳳闕高二十五丈。《關中記》曰：一名別風闕，以言別四方之風。《西京賦》閶闔之內，別風嶕嶢是也。《三輔舊事》曰：北有圜闕，高二十丈，上有銅鳳凰，故曰鳳闕也。</span>高二十餘丈。<span class="jiazhu">高，居豪翻。</span>其西則唐中，數十里虎圈。<span class="jiazhu">《西都賦》：前唐中而後太液。《索隱》曰：如淳云：中唐有甓，鄭玄《註》：唐，堂庭也。《爾雅》以廟中路謂之唐，《西京賦》前開唐中，彌望廣潒是也。《毛氏詩傳》曰：唐，堂塗也。《正義》曰：唐，是門內之路。《釋宮》云，廟中路謂之唐，堂塗謂之陳。班《史》作<span class="yinhao">「商中」</span>。師古曰：商，金也，於序在秋。如淳謂商中爲商庭，蓋以西方之庭也。數十里，言廣。於菟亦西方之獸，故於此置圈。圈，求遠翻。</span>其北治大池，漸臺高二十餘丈，命曰太液池，<span class="jiazhu">治，直之翻。漸臺，在太液池中。師古曰：爲水所漸漬，故曰漸臺。漸，子廉翻。臣瓚曰：太液池，言承陰陽津液以作池也。師古曰：太液池者，言其津潤所及廣也。</span>中有蓬萊、方丈、瀛洲、壺梁，象海中神山、龜魚之屬。<span class="jiazhu">《三輔故事》：池北面有石魚，長三丈，高五尺。南岸有石鼈三枚，長六尺。</span>其南有玉堂、璧門、大鳥之屬。<span class="jiazhu">《漢武故事》：玉堂，基與未央前殿等，去地十二丈。《黃圖》曰：璧門，薄以璧玉，因曰璧門。大鳥，立條支所產大鳥之象。</span>立神明臺、井幹樓，度五十丈，<span class="jiazhu">《漢宮閣疏》：神明臺，高五十丈，上有九室，置九天，道士百人。然則神明、井幹俱高五十丈也。井幹樓，積木而高爲樓，若井幹之形也。井幹者，井上木欄也，其形或四角，或八角。《西京賦》井幹疊而百層，卽此樓也。</span>輦道相屬焉。<span class="jiazhu">屬，之欲翻。</span></p>
<p class="em2 strong"><span class="yinwen">4</span>大中大夫公孫卿、壺遂、<span class="jiazhu">《姓譜》：晉大夫受邑壺口，其後以爲氏。</span>太史令司馬遷等言：<span class="yinhao">「曆紀壞廢，<span class="jiazhu">箕子敍大法九章，而五紀明曆法，故自古以來，創業改制，咸正曆紀。</span>宜改正朔。」</span>上詔兒寬與博士賜等共議，以爲宜用夏正。<span class="jiazhu">漢初用秦正，以建亥之月爲歲首。夏正以建寅之月爲歲首。</span>夏，五月，詔卿、遂、遷等共造漢《太初曆》，以正月爲歲首，色上黃，數用五，<span class="jiazhu">時議者謂漢以土德旺，土色黃而數五，故上黃而用五。張晏曰：用五，謂印文也。若丞相曰<span class="yinhao">「丞相之印章」</span>，諸卿及守、相印文不足五字者，以<span class="yinhao">「之」</span>字足之。</span>定官名，協音律，定宗廟百官之儀，以爲典常，垂之後世云。</p>
<p class="em2 strong"><span class="yinwen">5</span>匈奴兒單于好殺伐，國人不安；又有天災，畜多死。<span class="jiazhu">好，呼到翻。畜，許救翻。</span>左大都尉使人間告漢曰：<span class="jiazhu">間，古莧翻。</span><span class="yinhao">「我欲殺單于降漢，<span class="jiazhu">降，戶江翻。</span>漢遠，卽兵來迎我，我卽發。」</span>上乃遣因杅將軍公孫敖築塞外受降城以應之。<span class="jiazhu">服虔曰：因杅，匈奴地名，因所征以爲將軍之名，杅，與俱翻。受降城在居延北。</span></p>
<p class="em2 strong"><span class="yinwen">6</span>秋，八月，上行幸安定。<span class="jiazhu">元鼎二年置安定郡，屬涼州；唐爲原、會、涇州地。</span></p>
<p class="em2 strong"><span class="yinwen">7</span>漢使入西域者言：<span class="yinhao">「宛有善馬，在貳師城，<span class="jiazhu">張晏曰：貳師，大宛城名。宛，於元翻。</span>匿不肯與漢使。」</span>天子使壯士車令等持千金及金馬以請之。<span class="jiazhu">《姓譜》以爲車姓本於田千秋，據此則已自有車姓。</span>宛王與其羣臣謀曰：<span class="yinhao">「漢去我遠，而鹽水中數敗，<span class="jiazhu">服虔曰：鹽水，水名，道從水中行。師古曰：沙磧之中不生草木，水又鹹苦，卽今敦煌西北惡磧者也。數有敗，言每自死亡也。孔文祥曰：鹽澤也，言水廣遠或致風波而數敗也。裴矩《西域記》曰：鹽水在西州高昌縣東，東南去瓜州一千三百里，並砂磧之地，道路不可準，惟以人畜骸骨及駞馬糞爲標驗，由此數有死亡。</span>出其北有胡寇，出其南乏水草，又且往往而絕邑，<span class="jiazhu">師古曰：言近道之處無城郭之居也。</span>乏食者多，漢使數百人爲輩來，而常乏食，死者過半，是安能致大軍乎！無柰我何。貳師馬，宛寶馬也。」</span>遂不肯予漢使。<span class="jiazhu">予，讀曰與。</span>漢使怒，妄言，椎金馬而去。<span class="jiazhu">謂妄發言以詬詈之，且椎破金馬而去也。</span>宛貴人怒曰：<span class="yinhao">「漢使至輕我！」</span>遣漢使去，令其東邊郁成王遮攻，殺漢使，取其財物。</p>
<p class="em2 strong">於是天子大怒。諸嘗使宛姚定漢等言：<span class="yinhao">「宛兵弱，<span class="jiazhu">姚，舜姓也。《左傳》有鄭大夫姚句耳。</span>誠以漢兵不過三千人，強弩射之，<span class="jiazhu">射，而亦翻。</span>可盡虜矣。」</span>天子嘗使浞野侯以七百騎虜樓蘭王，以定漢等言爲然；而欲侯寵姬李氏，<span class="jiazhu">師古曰：欲封其兄弟。</span>乃拜李夫人兄廣利爲貳師將軍，發屬國六千騎及郡國惡少年數萬人，以往伐宛。<span class="jiazhu">師古曰：惡少年，謂無行義者。</span>期至貳師城取善馬，故號貳師將軍。趙始成爲軍正，故浩侯王恢使導軍，而李哆爲校尉，制軍事。<span class="jiazhu">哆，昌也翻，《索隱》音尺奢翻。</span></p>
<p class="margin2">臣光曰：武帝欲侯寵姬李氏，而使廣利將兵伐宛，其意以爲非有功不侯，不欲負高帝之約也。夫軍旅大事，國之安危、民之死生繫焉。苟爲不擇賢愚而授之，欲徼幸咫尺之功，藉以爲名而私其所愛，不若無功而侯之爲愈也。然則武帝有見於封國，無見於置將；<span class="jiazhu">高祖曰：置將不善，一敗塗地。將，卽亮翻。</span>謂之能守先帝之約，臣曰過矣。</p>
<p class="em2 strong"><span class="yinwen">8</span>中尉王溫舒坐爲姦利，罪當族，自殺；時兩弟及兩婚家<span class="jiazhu">婦家曰婚。</span>亦各自坐他罪而族。光祿勳徐自爲曰：<span class="jiazhu">帝改郎中令爲光祿勳。應劭曰：光，明也；祿，爵也；勳，功也。如淳曰：胡公曰：勳之言閽也；閽者，古主門官也。光祿主宮門。師古曰：應說是也。</span><span class="yinhao">「悲夫！古有三族，而王溫舒罪至同時而五族乎！」</span><span class="jiazhu">師古曰：溫舒與兄弟同三族，而兩妻各一，故曰五族也。</span></p>
<p class="em2 strong"><span class="yinwen">9</span>關東蝗大起，飛西至敦煌。<span class="jiazhu">敦煌郡屬涼州，唐瓜州、沙州地。敦，音屯。</span></p>
<p class="strong"><span class="section" id="title-9"><span data-head-description="漢武帝太初" data-head-level="h4" data-head-title="太初二年">二年</span></span><span class="biaozhusup" data-rel="（戊寅、前一○三年）"></span></p>
<p class="em2 strong"><span class="yinwen">1</span>春，正月，戊申，牧丘恬侯石慶薨。<span class="jiazhu">沈約曰：恬亦《諡法》所不載。</span></p>
<p class="em2 strong"><span class="yinwen">2</span>閏月，丁丑，以太僕公孫賀爲丞相，封葛繹侯。<span class="jiazhu">賀始以功封南奅侯，元鼎五年坐酎金免；今以爲相，封葛繹侯，《功臣表》不書所食邑。</span>時朝廷多事，督責大臣，自公孫弘後，丞相比坐事死。<span class="jiazhu">元狩五年，丞相李蔡有罪自殺。元鼎二年，丞相莊青翟自殺。五年，丞相趙周下獄死。師古曰：比，頻也。比，毗寐翻。</span>石慶雖以謹得終，然數被譴。<span class="jiazhu">數，所角翻。被，皮義翻。</span>賀引拜爲丞相，不受印綬，頓首涕泣不肯起。上乃起去，賀不得已拜，出曰：<span class="yinhao">「我從是殆矣！」</span><span class="jiazhu">師古曰：殆，危也。</span></p>
<p class="em2 strong"><span class="yinwen">3</span>三月，上行幸河東，<span class="jiazhu">河東郡屬司隸，三河之一也，唐蒲、晉、解、隰州地。</span>祠后土。</p>
<p class="em2 strong"><span class="yinwen">4</span>夏，五月，籍吏民馬補車騎馬。</p>
<p class="em2 strong"><span class="yinwen">5</span>秋，蝗。</p>
<p class="em2 strong"><span class="yinwen">6</span>貳師將軍之西也，旣過鹽水，當道小國各城守，不肯給食，攻之不能下；下者得食，不下者數日則去。比至郁成，<span class="jiazhu">比，必寐翻；及也。</span>士至者不過數千，皆飢罷。<span class="jiazhu">罷，讀曰疲。</span>攻郁成，郁成大破之，所殺傷甚衆。貳師將軍與李哆、趙始成等計：<span class="yinhao">「至郁成尙不能舉，況至其王都乎！」</span>引兵而還。至燉煌，<span class="jiazhu">燉，音屯。</span>士不過什一二。<span class="jiazhu">師古曰：十人之中一二人得還。</span>使使上書言：<span class="yinhao">「道遠乏食，且士卒不患戰而患飢，人少，不足以拔宛，願且罷兵，益發而復往。」</span><span class="jiazhu">復，扶又翻。</span>天子聞之，大怒，使使遮玉門曰：<span class="yinhao">「軍有敢入者輒斬之！」</span>貳師恐，因留敦煌。</p>
<p class="em2 strong"><span class="yinwen">7</span>上猶以受降城去匈奴遠，遣浚稽將軍趙破奴將二萬餘騎出朔方西北二千餘里，期至浚稽山而還。<span class="jiazhu">應劭曰：浚稽山在武威塞北，匈奴常以爲障蔽。浚，音峻。稽，音雞。余據班《史》，匈奴中有東、西浚稽，東浚稽山在龍勒水上。</span>浞野侯旣至期，左大都尉欲發而覺，單于誅之，發左方兵擊浞野侯。浞野侯行捕首虜，得數千人，還，未至受降城四百里，匈奴兵八萬騎圍之。浞野侯夜自出求水，匈奴間捕生得浞野侯，<span class="jiazhu">間，古莧翻。</span>因急擊其軍，軍吏畏亡將而誅，莫相勸歸者，軍遂沒於匈奴。兒單于大喜，因遣奇兵攻受降城，不能下，乃寇入邊而去。</p>
<p class="em2 strong"><span class="yinwen">8</span>冬，十二月，兒寬卒。<span class="jiazhu">兒，五兮翻。</span></p>
<p class="strong"><span class="section" id="title-10"><span data-head-description="漢武帝太初" data-head-level="h4" data-head-title="太初三年">三年</span></span><span class="biaozhusup" data-rel="（己卯、前一○二年）"></span></p>
<p class="em2 strong"><span class="yinwen">1</span>春，正月，膠東太守延廣爲御史大夫。<span class="jiazhu">膠東郡屬青州，唐入青、萊州界。延廣，史逸其姓。守，式又翻。</span></p>
<p class="em2 strong"><span class="yinwen">2</span>上東巡海上，考神仙之屬皆無驗，令祠官禮東泰山。<span class="jiazhu">東泰山在琅邪郡朱虛縣界。</span>夏，四月，還，脩封泰山，禪石閭。<span class="jiazhu">應劭曰：石閭，在泰山下阯南方，方士以爲仙人之閭。</span></p>
<p class="em2 strong"><span class="yinwen">3</span>匈奴兒單于死，子年少，匈奴立其季父右賢王呴犂湖爲單于。<span class="jiazhu"><span class="yinhao">「呴」</span>，《漢書》作<span class="yinhao">「句」</span>。師古曰：音鉤。《史記》作<span class="yinhao">「呴」</span>，音同，又音吁。</span></p>
<p class="em2 strong"><span class="yinwen">4</span>上遣光祿勳徐自爲出五原塞數百里，<span class="jiazhu">《史記正義》曰：卽五原郡榆林塞也，在勝州榆林縣西北四十里。</span>遠者千餘里，築城、障、列亭，西北至廬朐，<span class="jiazhu">晉灼曰：《地理志》，從五原稒陽縣北出石門障卽得所築城。師古曰：廬朐，山名。杜佑曰：廬朐，在麟州銀城縣北，猶謂之光祿塞。銀城，漢圁陰縣地。</span>而使游擊將軍韓說、長平侯衞伉屯其旁；使強弩都尉路博德築居延澤上。<span class="jiazhu">班《志》，居延澤在張掖居延縣東北，《古文》以爲流沙。《括地志》：居延海在甘州張掖縣東北六十四里，甘州在長安西北二千四百六十里。說，讀曰悅。伉，音抗。</span>秋，匈奴大入定襄、雲中，<span class="jiazhu">定襄、雲中二郡屬幷州。</span>殺略數千人，敗數二千石而去，行破壞光祿所築城、列亭、障；<span class="jiazhu">敗，補邁翻。壞，音怪。</span>又使右賢王入酒泉、張掖，<span class="jiazhu">酒泉、張掖二郡屬涼州。</span>略數千人。會軍正任文擊救，盡復失所得而去。<span class="jiazhu">師古曰：擊救者，擊匈奴以救漢人。任，音壬。</span></p>
<p class="em2 strong"><span class="yinwen">5</span>是歲，睢陽侯張昌坐爲太常乏祠，國除。<span class="jiazhu">班《書·功臣表》及《公卿表》皆作<span class="yinhao">「睢陵侯」</span>。高祖功臣張敖封宣平侯，傳國至曾孫壬失侯，元光三年，封其弟廣爲睢陵侯，紹國。昌，廣之子也。睢陵縣，屬臨淮郡。師古曰：乏祠，祠事有闕也。睢，音雖。</span></p>
<p class="em2 strong">初，高祖封功臣爲列侯百四十有三人。時兵革之餘，大城、名都民人散亡，戶口可得而數，裁什二三。<span class="jiazhu">師古曰：裁，與纔同，十分之內纔有二三也。</span>大侯不過萬家，小者五六百戶。其封爵之誓曰：<span class="yinhao">「使黃河如帶，泰山若厲，國以永存，爰及苗裔。」</span><span class="jiazhu">應劭曰：封爵之誓，國家欲使功臣傳祚無窮也。帶，衣帶也。厲，砥石也。河當何時如衣帶，山當何時如厲石，言如帶厲，國猶永存，以及後世之子孫也。</span>申以丹書之信，重以白馬之盟。及高后時，盡差第列侯位次，藏諸宗廟，副在有司。<span class="jiazhu">師古曰：副，貳也。其列侯功籍已藏於宗廟，副貳之本又在有司。</span>逮文、景，四五世間，流民旣歸，戶口亦息，列侯大者至三四萬戶，小國自倍，<span class="jiazhu">師古曰：謂舊五百戶，今者至千戶也。曹參初封萬六百戶，至後嗣宗免時，有戶二萬三千，是蕃息故也。他皆類此。</span>富厚如之。<span class="jiazhu">師古曰：言其資財亦益富厚如戶口之多。</span>子孫驕逸，多抵法禁，隕身失國，至是見侯裁四人，<span class="jiazhu">酇侯蕭壽成、繆侯酈世宗、汾陽侯靳石封幷睢陵侯張昌爲四人耳。見，賢遍翻。</span>罔亦少密焉。<span class="jiazhu">少，詩沼翻。</span></p>
<p class="em2 strong"><span class="yinwen">6</span>漢旣亡浞野之兵，公卿議者皆願罷宛軍，專力攻胡。天子業出兵誅宛，宛小國而不能下，則大夏之屬漸輕漢，而宛善馬絕不來，烏孫、輪臺易苦漢使，<span class="jiazhu">晉灼曰：易，輕也。師古曰：輪臺，亦國名。余按輪臺在車師西千餘里，又西卽大宛。易，以豉翻。</span>爲外國笑，乃案言伐宛尤不便者鄧光等。<span class="jiazhu">師古曰：按其罪而行罰。</span>赦囚徒，發惡少年及邊騎，歲餘而出敦煌者六萬人，<span class="jiazhu">師古曰：興發部署，歲餘乃得行。</span>負私從者不與，<span class="jiazhu">師古曰：負私糧食及私從者不在六萬人數中也。從，才用翻。與，讀曰預。</span>牛十萬，馬三萬匹，驢、橐駝以萬數，齎糧、兵弩甚設。<span class="jiazhu">師古曰：施張甚具也。</span>天下騷動，轉相奉伐宛五十餘校尉。宛城中無井，汲城外流水，於是遣水工徙其城下水，空以穴其城。<span class="jiazhu">師古曰：空，孔也。徙其城下水者，令從他道流，不迫其城也。空以穴其城者，圍而攻之，令作孔使穿穴也。下云決其水原移之，又云圍其城攻之，皆再敍其事也。一曰：旣徙其水不令於城下流，而因其舊引水入城之孔，攻而穴之。余謂此書遣水工將以徙水穴城也，下書決水原攻城，正行其初計耳，非再敍其事也。</span>益發戍甲卒十八萬酒泉、張掖北，置居延、休屠屯兵以衞酒泉，<span class="jiazhu">班《志》，居延縣屬張掖郡，休屠縣屬武威郡。屠，音儲。</span>而發天下吏有罪者、亡命者及贅壻、賈人、故有市籍、父母大父母有市籍者凡七科，適爲兵；<span class="jiazhu">贅，之芮翻。賈，音古。適，讀曰讁。</span>及載糒給貳師，<span class="jiazhu">師古曰：糒，乾飯也；音備。</span>轉車人徒相連屬；<span class="jiazhu">屬，之欲翻。</span>而拜習馬者二人爲執、驅馬校尉，<span class="jiazhu">師古曰：習，猶便也。一人爲執馬校尉，一人爲驅馬校尉。</span>備破宛擇取其善馬云。</p>
<p class="em2 strong">於是貳師後復行，<span class="jiazhu">復，扶又翻。</span>兵多，所至小國莫不迎，出食給軍。至輪臺，輪臺不下，攻數日，屠之。自此而西，平行至宛城，<span class="jiazhu">師古曰：平行，言無寇難。</span>兵到者三萬。宛兵迎擊漢兵，漢兵射敗之，<span class="jiazhu">射，而亦翻。敗，補賣翻。</span>宛兵走入，保其城。貳師欲攻郁成城，恐留行而令宛益生詐，<span class="jiazhu">師古曰：留行，謂留止軍廢其行。</span>乃先至宛，決其水原移之，則宛固已憂困，圍其城，攻之四十餘日。宛貴人謀曰：<span class="yinhao">「王毋<span class="jiaozhusup">【退：「毋」作「母」。】</span>寡匿善馬，殺漢使，<span class="jiazhu">師古曰：毋寡，宛王名。</span>今殺王而出善馬，漢兵宜解；卽不解，乃力戰而死，未晚也。」</span>宛貴人皆以爲然，共殺王。其外城壞，虜宛貴人勇將煎靡。<span class="jiazhu">師古曰：宛之貴人爲將而勇者，名煎靡。煎，子延翻。</span>宛大恐，走入城中，持王毋寡頭，遣人使貳師約曰：<span class="yinhao">「漢無攻我，我盡出善馬恣所取，而給漢軍食。卽不聽，我<span class="jiaozhusup">【章：十四行本重「我」字；乙十一行本同；孔本同。】</span>盡殺善馬，康居之救又且至，至，我居內，康居居外，與漢軍戰。孰計之，何從？」</span><span class="jiazhu">師古曰：令貳師孰計之，而欲攻戰乎，欲不攻而取馬乎？孰，與熟同，古字通用。</span>是時，康居候視漢兵尙盛，不敢進。貳師聞宛城中新得漢人，知穿井，而其內食尙多，計以爲<span class="yinhao">「來誅首惡者毋寡，毋寡頭已至，如此不許則堅守，而康居候漢兵罷來救宛，<span class="jiazhu">罷，讀曰疲。</span>破漢兵必矣。」</span>乃許宛之約。宛乃出其馬，令漢自擇之，而多出食食漢軍。<span class="jiazhu">師古曰：下食，讀曰飤。</span>漢軍取其善馬數十匹，中馬以下牝牡三千餘匹，而立宛貴人之故時遇漢善者名昩蔡爲宛王，<span class="jiazhu">服虔曰：蔡，音楚言蔡。師古曰：昩，音本末之末。蔡，音千曷翻。</span>與盟而罷兵。</p>
<p class="em2 strong">初，貳師起敦煌西，<span class="jiazhu">起，發也。謂發敦煌而西也。</span>分爲數軍，從南、北道。校尉王申生將千餘人別至郁成，郁成王擊滅之，數人脫亡，走貳師。<span class="jiazhu">走，音奏；下同。</span>貳師令搜粟都尉上官桀往攻<span class="jiaozhusup">【章：十四行本「攻」下有「破」字；乙十一行本同；孔本同；張校同。】</span>郁成，<span class="jiazhu">帝置搜粟都尉，屬大司農。《姓譜》：楚莊王少子爲上官大夫，其後以爲氏；秦滅楚，徙隴西之上邽。</span>郁成王亡走康居，桀追至康居。康居聞漢已破宛，出郁成王與桀，桀令四騎士縛守詣貳師。上邽騎士趙弟恐失郁成王，<span class="jiazhu">班《志》，上邽縣屬隴西郡，故邽戎邑也。邽，音圭。</span>拔劍擊斬其首，追及貳師。</p>
<p class="strong"><span class="section" id="title-11"><span data-head-description="漢武帝太初" data-head-level="h4" data-head-title="太初四年">四年</span></span><span class="biaozhusup" data-rel="（庚辰、前一○一年）"></span></p>
<p class="em2 strong"><span class="yinwen">1</span>春，貳師將軍來至京師。貳師所過小國聞宛破，皆使其子弟從入貢獻，見天子，<span class="jiazhu">見，賢遍翻。</span>因爲質焉。<span class="jiazhu">質，音至。</span>軍還，入馬千餘匹。<span class="jiazhu">《漢書·李廣利傳》云：軍還，入玉門者萬餘人，馬千餘匹。文爲詳明。</span>後行，<span class="jiazhu">旣還敦煌而再出師，故曰後行。</span>軍非乏食，戰死不甚多，而將吏貪，不愛卒，侵牟之，<span class="jiazhu">師古曰：言如牟賊之食苗也。</span>以此物故者衆。天子爲萬里而伐，不錄其過，乃下詔封李廣利爲海西侯，<span class="jiazhu">班《志》，海西縣屬東海郡。</span>封趙弟爲新畤侯，<span class="jiazhu">《功臣表》，新畤侯食邑於齊地。畤，音止。</span>以上官桀爲少府，軍官吏爲九卿者三人，諸侯相、郡守、二千石百餘人，千石以下千餘人，奮行者官過其望，<span class="jiazhu">孟康曰：奮，迅也，自樂而行者。</span>以謫過行，皆黜其勞，<span class="jiazhu">師古曰：言以罪謫而行者，免其所犯，不敍其勞。</span>士卒賜直四萬錢。<span class="jiazhu">師古曰：或以他財物充之，故云直。</span></p>
<p class="em2 strong">匈奴聞貳師征大宛，欲遮之，貳師兵盛，不敢當，卽遣騎因樓蘭候漢使後過者，欲絕勿通。時漢軍正任文將兵屯玉門關，捕得生口，知狀以聞。上詔文便道引兵捕樓蘭王，將詣闕簿責。王對曰：<span class="yinhao">「小國在大國間，不兩屬無以自安，願徙國入居漢地。」</span>上直其言，<span class="jiazhu">師古曰：以其言爲直。</span>遣歸國，亦因使候司匈奴，<span class="jiazhu">司，讀曰伺。</span>匈奴自是不甚親信樓蘭。</p>
<p class="em2 strong">自大宛破後，西域震懼，漢使入西域者益得職。<span class="jiazhu">師古曰：賞其勤勞，皆得拜職也。余謂顏說非也，此言漢使入西域，諸國不敢輕辱，爲得其職耳。得職者，不失其職也。</span>於是自敦煌西至鹽澤往往起亭，而輪臺、渠犂<span class="jiazhu">渠犂在輪臺東，東南與且末接，南與精絕接。</span>皆有田卒數百人，置使者、校尉領護，<span class="jiazhu">師古曰：統領保護屯田之事也。</span>以給使外國者。<span class="jiazhu">師古曰：收其五穀以供之。使，疏吏翻。</span></p>
<p class="em2 strong">後歲餘，宛貴人以爲昩蔡善諛，<span class="jiazhu">以其遇漢善而得王也。</span>使我國遇屠，乃相與殺昩蔡，立毋寡昆弟蟬封爲宛王，而遣其子入侍<span class="jiaozhusup">【章：十四行本「侍」作「質」；乙十一行本同；孔本同。】</span>於漢。漢因使使賂賜，以鎭撫之。蟬封與漢約，歲獻天馬二匹。</p>
<p class="em2 strong"><span class="yinwen">2</span>秋，起明光宮。<span class="jiazhu">《三輔黃圖》：明光宮在長樂宮後，南與長樂宮相聯屬，北通桂宮。</span></p>
<p class="em2 strong"><span class="yinwen">3</span>冬，上行幸回中。</p>
<p class="em2 strong"><span class="yinwen">4</span>匈奴呴犂湖單于死，匈奴立其弟左大都尉且鞮侯爲單于。<span class="jiazhu">師古曰：且，子餘翻。鞮，丁奚翻。</span>天子欲因伐宛之威遂困胡，乃下詔曰：<span class="yinhao">「高皇帝遺朕平城之憂，<span class="jiazhu">平城事見十一卷高祖七年。遺，于季翻，又如字。</span>高后時，單于書絕悖逆。<span class="jiazhu">事見十二卷惠帝三年。悖，蒲內翻。</span>昔齊襄公復九世之讎，《春秋》大之。」</span><span class="jiazhu">《公羊傳》：莊四年春，齊襄公滅紀，復讎也。襄公之九世祖爲紀侯所譖而烹殺于周，故襄公滅紀也。九世猶可以復讎乎？曰：雖百世可也。</span>且鞮侯單于初立，恐漢襲之，乃曰：<span class="yinhao">「我兒子，安敢望漢天子，漢天子，我丈人行也。」</span><span class="jiazhu">師古曰：丈人，尊老之稱。行，戶浪翻。</span>因盡歸漢使之不降者路充國等，<span class="jiazhu">充國被留見上元封四年。</span>使<span class="jiaozhusup">【張：「使」上缺「且」字。】</span>使來獻。</p>
<p class="strong"><span class="section" id="title-12"><span data-head-description="漢武帝天漢" data-head-level="h4" data-head-title="天漢元年">天漢元年</span></span><span class="biaozhusup" data-rel="（辛巳、前一○○年）"></span><span class="jiazhu">應劭曰：時頻年苦旱，故改元爲天漢，以祈甘雨。師古曰：《大雅》有《雲漢》之詩，周大夫仍叔所作，以美宣王遇旱災，修德勤政而能致雨，故依以爲年號也。</span></p>
<p class="em2 strong"><span class="yinwen">1</span>春，正月，上行幸甘泉，郊泰畤。三月，行幸河東，祠后土。</p>
<p class="em2 strong"><span class="yinwen">2</span>上嘉匈奴單于之義，遣中郎將蘇武送匈奴使留在漢者，因厚賂單于，答其善意。武與副中郎將張勝及假吏常惠等俱，<span class="jiazhu">師古曰：假使，猶言兼吏也；時權爲使之吏，若今之差人充使典矣。《姓譜》：常姓，黃帝相常先之後。</span>旣至匈奴，置幣遺單于。<span class="jiazhu">遺，于季翻。</span>單于益驕，非漢所望也。<span class="jiazhu">漢望其回心鄕善，今乃益驕，故曰非漢所望。</span></p>
<p class="em2 strong">會緱王與長水虞常等<span class="jiazhu">緱王者，匈奴渾邪王姊子，與渾邪王俱降漢，後隨浞野侯沒匈奴中。漢有長水校尉，掌長水胡騎。師古曰：長水，胡名。其註《戾太子傳》則又曰：今鄠縣東有長水。余據《水經註》，長水出杜縣白鹿原，北入霸水。胡騎蓋屯於此，非胡名也。《戾傳》註是。虞常蓋亦先沒於匈奴。緱，工侯翻。</span>及衞律所將降者，陰相與謀劫單于母閼氏歸漢。<span class="jiazhu">降，戶江翻。閼氏，音煙支。</span>衞律者，父故長水胡人，律善協律都尉李延年，延年薦言律使於匈奴，使還，聞延年家收，遂亡降匈奴。<span class="jiazhu">《考異》曰：《延年傳》云：誅延年兄弟宗族。按是後李廣利尙爲將帥，蓋止誅延年及弟季妻子耳。</span>單于愛之，與謀國事，立爲丁靈王。<span class="jiazhu">《魏略》曰：丁靈，在康居北，去匈奴廷接習水七千里。匈奴蓋以丁靈王封衞律耳。</span>虞常在漢時素與副張勝相知，私候勝曰：<span class="yinhao">「聞漢天子甚怨衞律，常能爲漢伏弩射殺之。<span class="jiazhu">爲，于僞翻。射，而亦翻。</span>吾母、弟在漢，<span class="jiazhu">言其母與其弟也。</span>幸蒙其賞賜。」</span>張勝許之，以貨物與常。後月餘，單于出獵，獨閼氏、子弟在，虞常等七十餘人欲發，其一人夜亡告之。單于子弟發兵與戰，緱王等皆死，虞常生得。<span class="jiazhu">師古曰：被執獲也。</span></p>
<p class="em2 strong">單于使衞律治其事。<span class="jiazhu">治，直之翻。</span>張勝聞之，恐前語發，以狀語武。<span class="jiazhu">狀語，牛倨翻。</span>武曰：<span class="yinhao">「事如此，此必及我，見犯乃死，重負國。」</span>欲自殺，勝、惠共止之。虞常果引張勝。<span class="jiazhu">見犯，言被匈奴侵犯然後乃死，是爲更負漢國，故欲先自殺，而勝、惠止之。引，謂辭及之也。重，直用翻。</span>單于怒，召諸貴人議，欲殺漢使者。左伊秩訾曰：<span class="yinhao">「卽謀單于，何以復加！<span class="jiazhu">臣瓚曰：左伊秩訾，胡官之號。余據《匈奴傳》，呼韓邪之敗，其右伊秩訾王使之降漢，則此乃胡王之號。師古曰：言謀衞律而殺之，其罰太重也。復，扶又翻。</span>宜皆降之。」</span><span class="jiazhu">降，戶江翻；下同。</span>單于使衞律召武受辭。<span class="jiazhu">師古曰：致單于之命而取其對也。</span>武謂惠等：<span class="jiazhu">謂，猶語也；武語惠等也。</span><span class="yinhao">「屈節辱命，雖生，何面目以歸漢！」</span>引佩刀自刺。<span class="jiazhu">刺，七亦翻。</span>衞律驚，自抱持武，馳召醫，鑿地爲坎，置熅火，<span class="jiazhu">師古曰：熅，謂聚火無燄者也。熅，于云翻。</span>覆武其上，<span class="jiazhu">師古曰：覆身於坎上也。覆，音方目翻。</span>蹈其背以出血。武氣絕，半日復息。<span class="jiazhu">師古曰：息，謂出氣也。</span>惠等哭，輿歸營。單于壯其節，朝夕遣人候問武，而收繫張勝。</p>
<p class="em2 strong">武益愈，單于使使曉武，欲降之，<span class="jiazhu">師古曰：喻說令武降也。</span>會論虞常，欲因此時降武；劍斬虞常已，律曰：<span class="yinhao">「漢使張勝謀殺單于近臣，<span class="jiazhu">師古曰：近臣，衞律自謂也。</span>當死，單于募降者赦罪。」</span>舉劍欲擊之，勝請降。律謂武曰：<span class="yinhao">「副有罪，當相坐。」</span>武曰：<span class="yinhao">「本無謀，又非親屬，何謂相坐！」</span>復舉劍擬之，<span class="jiazhu">復，扶又翻；下同。</span>武不動。律曰：<span class="yinhao">「蘇君！律前負漢歸匈奴，幸蒙大恩賜號稱王，擁衆數萬，馬畜彌山，<span class="jiazhu">師古曰：彌，滿也。畜，許又翻。</span>富貴如此！蘇君今日降，明日復然；空以身膏草野，<span class="jiazhu">膏，古號翻。</span>誰復知之！」</span>武不應。律曰：<span class="yinhao">「君因我降，與君爲兄弟；今不聽吾計，後雖欲復見我，尙可得乎！」</span>武罵律曰：<span class="yinhao">「汝爲人臣子，不顧恩義，畔主背親，<span class="jiazhu">背，蒲妹翻。</span>爲降虜於蠻夷，何以汝爲見！<span class="jiazhu">師古曰：言何用見汝爲也。</span>且單于信汝，使決人死生，不平心持正，反欲鬬兩主，觀禍敗。南越殺漢使者，屠爲九郡；宛王殺漢使者，頭縣北闕；朝鮮殺漢使者，卽時誅滅；<span class="jiazhu">南越事見上卷元鼎五年、六年。宛事見上太初三年。朝鮮事見上元封二年。縣，讀曰懸。</span>獨匈奴未耳。若知我不降明，<span class="jiazhu">師古曰：若，汝也。言汝知我不降明矣。</span>欲令兩國相攻，匈奴之禍從我始矣。」</span>律知武終不可脅，白單于，單于愈益欲降之。乃幽武置大窖中，<span class="jiazhu">師古曰：舊米粟之窖而空者也。窖，工孝翻。</span>絕不飲食；天雨雪，武臥，齧雪與旃毛幷咽之，<span class="jiazhu">師古曰：飲，於禁翻。食，讀曰飤。雨，于具翻。齧，魚結翻。咽，音宴，吞也。</span>數日不死。匈奴以爲神，乃徙武北海上無人處，使牧羝，曰<span class="yinhao">「羝乳乃得歸」</span>。<span class="jiazhu">師古曰：羝，牡羊也。羝不當產乳，故設此言，示絕其事，若燕太子丹烏白頭，馬生角之比也。羝，音丁奚翻。乳，音人喻翻。</span>別其官屬常惠等，各置他所。</p>
<p class="em2 strong"><span class="yinwen">3</span>天雨白氂。<span class="jiazhu">師古曰：氂，毛之強曲者；音力之翻。</span></p>
<p class="em2 strong"><span class="yinwen">4</span>夏，大旱。</p>
<p class="em2 strong"><span class="yinwen">5</span>五月，赦天下。</p>
<p class="em2 strong"><span class="yinwen">6</span>發讁戍屯五原。<span class="jiazhu">五原郡屬幷州。《括地志》：勝州連谷縣，本秦九原郡，漢武帝更名五原。</span></p>
<p class="em2 strong"><span class="yinwen">7</span>浞野侯趙破奴自匈奴亡歸。<span class="jiazhu">太初元年，破奴爲匈奴所獲。</span></p>
<p class="em2 strong"><span class="yinwen">8</span>是歲，濟南太守王卿爲御史大夫。<span class="jiazhu">濟南郡屬青州，唐淄、青、齊州地。濟，子禮翻。守，式又翻。《考異》曰：<span class="yinhao">「七月，閉城門大搜。」</span>臣瓚註《武帝紀》曰：<span class="yinhao">「《漢帝年記》，六月禁踰侈，七月大搜。」</span>則搜索踰侈者不必閉城門大搜，蓋搜姦人耳。</span></p>
<p class="strong"><span class="section" id="title-13"><span data-head-description="漢武帝天漢" data-head-level="h4" data-head-title="天漢二年">二年</span></span><span class="biaozhusup" data-rel="（壬午、前九九年）"></span></p>
<p class="em2 strong"><span class="yinwen">1</span>春，上行幸東海。<span class="jiazhu">東海郡屬徐州；唐爲海州地。</span>□幸回中。<span class="jiaozhusup">【章：十四行本空格作「還」字；乙十一行本同；孔本同；退齋校同。】</span></p>
<p class="em2 strong"><span class="yinwen">2</span>夏，五月，遣貳師將軍廣利以三萬騎出酒泉，擊右賢王於天山，<span class="jiazhu">晉灼曰：天山在西域，近蒲類國，去長安八千里。師古曰：卽祈連山也。匈奴謂天曰<span class="yinhao">「祈連」</span>。《西河舊事》：白山冬夏有雪，匈奴謂之天山。《括地志》：天山，一名白山，今名折羅漫山，在伊吾縣北百二十里。伊州在長安西北四千四百一十六里。余據《唐志》，祁連山在甘州張掖縣，與天山似是兩處。騎，音渠吏翻。</span>得胡首虜萬餘級而還。<span class="jiazhu">還，從宣翻，又如字。</span>匈奴大圍貳師將軍，漢軍乏食數日，死傷者多。假司馬隴西趙充國<span class="jiazhu">隴西郡屬涼州；唐河、渭、岷州地。</span>與壯士百餘人潰圍陷陳，<span class="jiazhu">陳，讀曰陣。</span>貳師引兵隨之，遂得解。漢兵物故什六七，充國身被二十餘創。貳師奏狀，詔徵充國詣行在所，帝親見，視其創，<span class="jiazhu">被，皮義翻。創，初良翻。</span>嗟嘆之，拜爲中郎。</p>
<p class="em2 strong">漢復使因杅將軍敖出西河，<span class="jiazhu">西河郡屬幷州。</span>強<span class="jiaozhusup">【章：十四行本「強」上有「與」字；乙十一行本同；張校同；退齋校同。】</span>弩都尉路博德會涿涂山，<span class="jiazhu">徐廣曰：涂，音邪。《索隱》曰：涿，音卓。邪，以奢翻。《漢書》作<span class="yinhao">「涿邪山」</span>，在高闕塞北千里。</span>無所得。</p>
<p class="em2 strong">初，李廣有孫陵，爲侍中，善騎射，愛人下士。帝以爲有廣之風，拜騎都尉，<span class="jiazhu">《續漢志》：騎都尉比二千石。杜佑曰：奉車都尉、駙馬都尉、騎都尉並漢武帝置；東晉省奉車、騎都尉，惟留駙馬，尙主者爲之。</span>使將丹陽、楚人五千人，<span class="jiazhu">丹陽，秦鄣郡地，元封二年更名丹陽，屬揚州；唐宣、歙、池、昇、睦州之地。</span>敎射酒泉、張掖以備胡。及貳師擊匈奴，上詔陵，欲使爲貳師將輜重。<span class="jiazhu">將，卽亮翻；下同。重，直用翻。</span>陵叩頭自請曰：<span class="yinhao">「臣所將屯邊者，皆荊楚勇士奇材劍客也，力扼虎，<span class="jiazhu">扼，捉持也。</span>射命中，<span class="jiazhu">師古曰：所指名處卽中之也。中，竹仲翻。</span>願得自當一隊，到蘭于<span class="jiaozhusup">【章：十四行本「于」作「干」；乙十一行本同；退齋校同。】</span>山南以分單于兵，毋令專鄕貳師軍。」</span><span class="jiazhu">鄕，讀曰嚮。</span>上曰：<span class="yinhao">「將惡相屬邪！<span class="jiazhu">將，如字。惡，烏路翻。</span>吾發軍多，無騎予女。」</span>陵對：<span class="yinhao">「無所事騎，<span class="jiazhu">師古曰：猶言不須騎也。予，讀曰與。女，讀曰汝。</span>臣願以少擊衆，步兵五千人涉單于庭。」</span>上壯而許之，因詔路博德將兵半道迎陵軍。博德亦羞爲陵後距，奏言：<span class="yinhao">「方秋，匈奴馬肥，未可與戰，願留陵至春俱出。」</span>上怒，疑陵悔不欲出而敎博德上書，乃詔博德引兵擊匈奴於西河。詔陵以九月發，出遮虜障，<span class="jiazhu">遮虜障在張掖居延縣，路博德所築。《括地志》：漢居延故城，在甘州張掖縣之東北一千五百三十里，有遮虜障。</span>至東浚稽山南龍勒水上，<span class="jiazhu">班《志》，敦煌龍勒縣有龍勒水，出南羌中，東北入澤，漑民田，蓋其下流北至浚稽山下。</span>徘徊觀虜，卽無所見，還，抵受降城休士。<span class="jiazhu">太初元年，公孫敖築受降城。</span>陵於是將其步卒五千人，出居延，北行三十日，至浚稽山止營，舉圖所過山川地形，使麾下騎陳步樂還以聞。步樂召見，道陵將率得士死力，<span class="jiazhu">將率，猶言將領也。將，卽亮翻。率，如字。</span>上甚悅，拜步樂爲郎。</p>
<p class="em2 strong">陵至浚稽山，與單于相值，騎可三萬圍陵軍，軍居兩山間，以大車爲營。陵引士出營外爲陳，<span class="jiazhu">陳，讀曰陣。</span>前行持戟、盾，後行持弓、弩。<span class="jiazhu">行，戶剛翻。盾，食尹翻。</span>虜見漢軍少，直前就營。陵搏戰攻之，<span class="jiazhu">如淳曰：手對戰也。</span>千弩俱發，應弦而倒，虜還走上山，<span class="jiazhu">上，時掌翻。</span>漢軍追擊殺數千人。單于大驚，召左、右地兵八萬餘騎攻陵。陵且戰且引南行，數日，抵山谷中，<span class="jiazhu">師古曰：抵，當也，至也。</span>連戰，士卒中矢傷，三創者載輦，兩創者將車，一創者持兵戰，復斬首三千餘級。<span class="jiazhu">中，竹仲翻。創，初良翻。將，如字。《詩》：無將大車。鄭氏曰：將，猶扶進也。復，扶又翻。</span>引兵東南，循故龍城道行，四五日，抵大澤葭葦中，<span class="jiazhu">師古曰：葭，卽蘆也。《釋名》曰：初生爲葭，長大爲蘆，成則名爲葦。</span>虜從上風縱火，陵亦令軍中縱火以自救。<span class="jiazhu">師古曰：預燒自陳前葭葦，則虜火不得而延及也。</span>南行至山下，單于在南山上，使其子將騎擊陵。陵軍步鬬樹木間，復殺數千人，因發連弩射單于，<span class="jiazhu">服虔曰：三十弩共一弦也。張晏曰：三十絭共一臂也。貢父曰：皆無此理。蓋如今之合蟬，或併兩弩共一弦之類。余據《魏氏春秋》，諸葛亮損益連弩，以鐵爲矢，矢長八寸，一弩十矢俱發。今之划車弩、梯弩蓋亦損益連弩而爲之，雖不能三十臂共一弦，亦十數臂共一弦。射，而亦翻。</span>單于下走。是日捕得虜，言<span class="yinhao">「單于曰：『此漢精兵，擊之不能下，日夜引吾南近塞，得無有伏兵乎？』<span class="jiazhu">近，其靳翻。</span>諸當戶君長皆言：<span class="jiazhu">師古曰：當戶，匈奴官名。余據匈奴之官有左右當戶、骨都侯，凡二十四長。</span>『單于自將數萬騎擊漢數千人不能滅，後無以復使邊臣，<span class="jiazhu">復，扶又翻；下同。</span>令漢益輕匈奴。復力戰山谷間，尙四五十里，得平地，不能破，乃還。』」</span></p>
<p class="em2 strong">是時陵軍益急，匈奴騎多，戰一日數十合，復傷殺虜二千餘人。虜不利，欲去，會陵軍候管敢爲校尉所辱，<span class="jiazhu">《續漢志》：凡領軍皆有部曲；部有校尉，部下有曲，曲有軍候一人。</span>亡降匈奴，具言：<span class="yinhao">「陵軍無後救，射矢且盡，獨將軍麾下及校尉成安侯韓延年<span class="jiazhu">韓延年以父千秋死南越封，事見上卷元鼎五年。</span>各八百人爲前行，以黃與白爲幟；當使精騎射之，<span class="jiazhu">行，戶剛翻。射，而亦翻。</span>卽破矣。」</span>單于得敢大喜，使騎並攻漢軍，疾呼曰：<span class="yinhao">「李陵、韓延年趣降！」</span><span class="jiazhu">呼，火故翻。趣，讀曰促。</span>遂遮道急攻陵。陵居谷中，虜在山上，四面射，矢如雨下。漢軍南行，未至鞮汗山，一日五十萬矢皆盡，<span class="jiazhu">師古曰：鞮，音丁奚翻。《漢書》作<span class="yinhao">「百五十萬矢皆盡」</span>。</span>卽棄車去。士尙三千餘人，徒斬車輻而持之，<span class="jiazhu">師古曰：徒，但也。輻，音福。</span>軍吏持尺刀<span class="jiaozhusup">【章：十四行本「刀」下有「抵山」二字；乙十一行本同；孔本同；張校同。】</span>入陿谷，單于遮其後，乘隅下壘石，<span class="jiazhu">服虔曰：壘石，山名也。師古曰：此說非也，言放石以投人，因山隅曲而下也。壘，盧對翻。</span>士卒多死，不得行。昏後，陵便衣獨步出營，<span class="jiazhu">蘇林曰：褰衣卷袖而行也。師古曰：便衣，謂著短衣小袖也。</span>止左右：<span class="yinhao">「毋隨我，丈夫一取單于耳！」</span><span class="jiazhu">師古曰：言一身獨取也。</span>良久，陵還，太息曰：<span class="yinhao">「兵敗，死矣！」</span>於是盡斬旌旗，及珍寶埋地中，陵嘆曰：<span class="yinhao">「復得數十矢，足以脫矣。今無兵復戰，<span class="jiazhu">師古曰：兵卽謂矢及矛戟之屬也。</span>天明，坐受縛矣，各鳥獸散，猶有得脫歸報天子者。」</span>令軍士人持二升糒，一片冰，<span class="jiazhu">師古曰：時冬寒有冰，持之以備渴也。糒，音備。</span>期至遮虜障者相待。<span class="jiazhu">與軍士期，有先至遮虜障者留駐以待後至也。</span>夜半時，擊鼓起士，鼓不鳴。陵與韓延年俱上馬，壯士從者十餘人，虜騎數千追之，韓延年戰死。陵曰：<span class="yinhao">「無面目報陛下！」</span>遂降。軍人分散，脫至塞者四百餘人。</p>
<p class="em2 strong">陵敗處去塞百餘里，<span class="jiazhu">《史記正義》曰：遮虜障北百八十里直居延西北，長老相傳，云是李陵戰處。</span>邊塞以聞。上欲陵死戰；後聞陵降，上怒甚，責問陳步樂，步樂自殺。羣臣皆罪陵，上以問太史令司馬遷，遷盛言：<span class="yinhao">「陵事親孝，與士信，常奮不顧身以徇國家之急，<span class="jiazhu">師古曰：徇，營也；一曰：從也。</span>其素所畜積也，<span class="jiazhu">言其胸中素所畜積者如上所言也。</span>有國士之風。今舉事一不幸，全軀保妻子之臣隨而媒糵其短，<span class="jiazhu">服虔曰：媒，音欺，謂詆欺也。孟康曰：媒，酒敎；糵，麴也；謂釀成其罪也。師古曰：孟說是也。齊人名麴餅曰媒。賈公彥曰：齊人名麴餅爲媒者，麴麩和合得成酒醴，名之爲媒。</span>誠可痛也！且陵提步卒不滿五千，深蹂戎馬之地，<span class="jiazhu">師古曰：蹂，人九翻，踐也。</span>抑數萬之師，虜救死扶傷不暇，悉舉引弓之民共攻圍之，轉鬬千里，矢盡道窮，士張空弮，<span class="jiazhu">文穎曰：弮，弓弩弮也。師古曰：音去權翻，又音眷。</span>冒白刃，北首爭死敵，<span class="jiazhu">師古曰：冒，犯也。北首，北嚮也。冒，音莫北翻。首，音式救翻。</span>得人之死力，雖古名將不過也。身雖陷敗，然其所摧敗亦足暴於天下。<span class="jiazhu">師古曰：所摧敗，敗匈奴之兵也。暴者，猶章也。摧敗，補賣翻。</span>彼之不死，宜欲得當以報漢也。」</span><span class="jiazhu">師古曰：言欲立功以當罪也。</span>上以遷爲誣罔，欲沮貳師，爲陵游說，下遷腐刑。<span class="jiazhu">沮，在呂翻。爲，于僞翻。說，式芮翻。下，遐嫁翻。如淳曰：腐，宮刑也。丈夫割勢不復能生子，如腐木不生實。腐，音附。</span></p>
<p class="em2 strong">久之，上悔陵無救，曰：<span class="yinhao">「陵當發出塞，乃詔強弩都尉令迎軍；坐預詔之，得令老將生姦詐。」</span><span class="jiazhu">孟康曰：坐預詔博德迎陵，博德老將，出塞不至，令陵見沒也。余謂此說非也。帝意旣悔，追思前事，以爲當陵發出塞之時，方可詔博德繼其後以迎陵軍，乃於陵未行之時預詔之，使博德羞爲陵後距，得生姦詐上奏，而遂令博德別出西河，使陵軍無救也。</span>乃遣使勞賜陵餘軍得脫者。<span class="jiazhu">勞，力到翻。</span></p>
<p class="em2 strong"><span class="yinwen">3</span>上以法制御下，好尊用酷吏，<span class="jiazhu">好，呼報翻。</span>而郡、國二千石爲治者大抵多酷暴，<span class="jiazhu">治，直之翻。</span>吏民益輕犯法；東方盜賊滋起，大羣至數千人，攻城邑，取庫兵，<span class="jiazhu">漢郡、國各有庫兵。</span>釋死罪，縛辱郡太守、都尉，殺二千石，小羣以百數掠鹵鄕里者，不可勝數，<span class="jiazhu">勝，音升。</span>道路不通。上始使御史中丞、丞相長史督之，弗能禁；<span class="jiazhu">督，察也。禁，居禽翻。</span>乃使光祿大夫范昆及故九卿張德等衣繡衣，持節、虎符，發兵以興擊。<span class="jiazhu">師古曰：以軍興之法而討擊也。衣繡，於旣翻。</span>斬首大郡或至萬餘級，及以法誅通行、飲食當連坐者，諸郡甚者數千人。數歲，乃頗得其渠率，<span class="jiazhu">師古曰：渠，大也。率，所類翻。</span>散卒失亡復聚黨阻山川者往往而羣居，無可柰何。於是作《沈命法》，<span class="jiazhu">應劭曰：沈，沒也。敢蔽匿盜賊者沒其命也。孟康曰：沈，藏匿也。命，亡逃也。師古曰：應說是。沈，持林翻。</span>曰：<span class="yinhao">「羣盜起，不發覺，發覺而捕弗滿品者，<span class="jiazhu">師古曰：品，率也，以人數爲率也。</span>二千石以下至小吏，主者皆死。」</span>其後小吏畏誅，雖有盜不敢發，恐不能得，坐課累府，府亦使其不言。<span class="jiazhu">師古曰：縣有盜賊，府亦併坐，故使縣不言之也。累，力瑞翻。</span>故盜賊寖多，上下相爲匿，以文辭避法焉。</p>
<p class="em2 strong">是時，暴勝之爲直指使者，所誅殺二千石以下尤多，威震州郡。<span class="jiazhu">暴，周卿士暴公之後。</span>至勃海，<span class="jiazhu">勃海郡屬幽州，高祖置。師古曰：在勃海之濱，因以爲名；唐爲滄、景州之地。</span>聞郡人雋不疑賢，<span class="jiazhu">師古曰：雋，音徂兗翻，又辭兗翻，《姓譜》有雋姓。</span>請與相見。不疑容貌尊嚴，衣冠甚偉，勝之躧履起迎，<span class="jiazhu">文穎曰：躧，音纚。師古曰：履不著跟曰躧。躧，謂納履未正，曳之而行。躧，音山爾翻。</span>登堂坐定，不疑據地曰：<span class="yinhao">「竊伏海瀕，聞暴公子舊矣，<span class="jiazhu">師古曰：瀕，厓也。公子，勝之字也。舊，久也。</span>今乃承顏接辭。凡爲吏，太剛則折，<span class="jiazhu">折，而設翻。</span>太柔則廢，威行，施之以恩，然後樹功揚名，<span class="jiazhu">樹，立也。</span>永終天祿。」</span>勝之深納其戒；及還，表薦不疑，上召拜不疑爲青州刺吏。濟南王賀亦爲繡衣御史，<span class="jiazhu">濟，子禮翻。</span>逐捕魏郡羣盜，<span class="jiazhu">魏郡，高帝置，屬冀州，唐爲相、魏、澶、衞州地。</span>多所縱捨，以奉使不稱免，<span class="jiazhu">師古曰：不稱，謂不副所委。稱，尺正翻。</span>歎曰：<span class="yinhao">「吾聞活千人，子孫有封，吾所活者萬餘人，後世其興乎！」</span><span class="jiazhu">爲王氏子孫以外戚篡漢張本。</span></p>
<p class="em2 strong"><span class="yinwen">4</span>是歲，以匈奴降者介和王成娩爲開陵侯，<span class="jiazhu">降，戶江翻。師古曰：娩，音晚，又音免。班《志》，開陵，侯國，屬臨淮郡。</span>將樓蘭國兵擊車師；匈奴遣右賢王將數萬騎救之，漢兵不利，引去。</p>
</div></body></html>