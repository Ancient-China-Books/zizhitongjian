<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第三十六·漢紀二十八·孝平皇帝下·王莽上</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="漢紀二十八">漢紀二十八</span></span></h1>
<p><span class="jiazhu">〖起昭陽大淵獻<span class="biaozhusup" data-rel="（癸亥）"></span>，盡著雍執徐<span class="biaozhusup" data-rel="（戊辰）"></span>，凡六年。〗</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="孝平皇帝下">孝平皇帝下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="元始三年">元始三年</span></span><span class="biaozhusup" data-rel="（癸亥、西元三年）"></span></p>
<p class="em2 strong"><span class="yinwen">1</span>春，太后遣長樂少府夏侯藩、宗正劉宏、尙書令平晏納采見女。<span class="jiazhu">〖婚有五禮，納采、問名、納吉、納徵、請期。陸德明曰：采，音七在翻，擇也。師古曰：謂采擇其可者。〗</span>還，奏言：<span class="yinhao">「公女漸漬德化，<span class="jiazhu">〖漸，音沾。〗</span>有窈窕之容，<span class="jiazhu">〖窈窕，幽閒也。王肅曰：善心曰窈，善容曰窕。〗</span>宜承天序，奉祭祀。」</span>太師光、大司徒宮、大司空豐、左將軍孫建、執金吾尹賞、行太常事·太中大夫劉秀及太卜、太史令服皮弁、素積，<span class="jiazhu">〖《百官表》：太常有太卜、太史等令。師古曰：皮弁，以鹿皮爲冠，形如人手之弁合也。素積，調素裳也。朱衣而素裳。積，謂襞績，若今之襈爲也。襈，音雛戀翻。賢曰：素積者，積以爲裳也，言要中辟積也。賈公彥曰：皮弁之服，十五升白布衣，積素以爲裳。〗</span>以禮雜卜筮，皆曰：<span class="yinhao">「兆遇金水王相，卦遇父母得位，<span class="jiazhu">〖兆，卜也。卦，筮也。孟康曰：金、水相生也。張晏曰：金王則水相也。遇父母則《泰卦》，《乾》下《坤》上，天下於地，是配享之卦。師古曰：王，音于放翻。原父曰：但言父母得位，安知是《泰卦》乎！相，息亮翻。〗</span>所謂康強之占，逢吉之符也。」</span><span class="jiazhu">〖《洪範》曰：汝則從、龜從、筮從、卿士從、庶民從，是之謂大同，身其康強，子孫其逢吉。〗</span>又以太牢策告宗廟。有司奏：<span class="yinhao">「故事：聘皇后，黃金二萬千，爲錢二萬萬。」</span>莽深辭讓，受六千三百萬，而以其四千三百萬分予十一媵家及九族貧者。<span class="jiazhu">〖九族，上自高祖，下至玄孫之親。按《漢書·王莽傳》：<span class="yinhao">「故事聘皇后黃金二萬斤，爲錢二萬萬。莽深辭讓，受四千萬，而以其三千三百萬予十一媵家。羣臣復言：『今皇后受聘，踰羣妾亡幾。』有詔，復益二千三百萬，爲三千萬。莽復以其千萬分予九族貧者。」</span>又按杜佑《通典》：聘后黃金二萬斤，漢呂后爲惠帝聘魯元公主故事也。予，讀曰與。〗</span></p>
<p class="em2 strong"><span class="yinwen">2</span>夏，安漢公奏車服制度、吏民養生、送終、嫁娶，奴婢、田宅、器械之品，立官稷，<span class="jiazhu">〖元始元年，莽號安漢公。至是始書以冠事，表其所從來者漸矣。《通鑑》凡書權臣例始此。如淳曰：《郊祀志》：已有官社，未有官稷，遂立官稷於官社之後。臣瓚曰：漢初，除秦社稷，立漢社稷；其後又立官社，配以夏禹，而不立官稷。師古曰：淳、瓚二說皆未盡也。初立官稷於官社之後，是爲一處。今更創置建於別所，不相從也。〗</span>及郡國、縣邑、鄕聚皆置學官。<span class="jiazhu">〖張晏曰：聚，邑落名也。師古曰：聚，音才喻翻。〗</span></p>
<p class="em2 strong"><span class="yinwen">3</span>大司徒司直陳崇使張敞孫竦草奏，<span class="jiazhu">〖師古曰：草，謂創立其文。〗</span>盛稱安漢公功德，以爲：<span class="yinhao">「宜恢公國令如周公，<span class="jiazhu">〖成王以周公有勳勞於天下，封以曲阜地方七百里。〗</span>建立公子令如伯禽，<span class="jiazhu">〖《魯頌·閟宮》之詩曰：王曰叔父，建爾元子，俾侯於魯。〗</span>所賜之品亦皆如之，<span class="jiazhu">〖魯公之封於魯也，賜以附庸，殷民六族，大路，大旂，封父之繁弱，夏后氏之璜，祝、宗、卜、史，備物典策，官司彝器，白牡之牲，郊雍之禮。〗</span>諸子之封皆如六子。」</span><span class="jiazhu">〖周公六子，封於凡、蔣、邢、茅、胙、祭。師古曰：六子，伯禽之弟也。祭，側界翻。〗</span>太后以示羣公。羣公方議其事，會呂寬事起。</p>
<p class="em2 strong">初，莽長子宇非莽隔絕衞氏，<span class="jiazhu">〖隔絕事見上卷元年。長，知兩翻。〗</span>恐久後受禍，卽私與衞寶通書，敎衞后上書謝恩，<span class="jiazhu">〖上，時掌翻；下同。〗</span>因陳丁、傅舊惡，冀得至京師。莽白太皇太后，詔有司褒賞中山孝王后，益湯沐邑七千戶。衞后日夜啼泣，思見帝面，而但益戶邑；宇復敎令上書求至京師。<span class="jiazhu">〖復，扶又翻。〗</span>莽不聽。宇與師吳章及婦兄呂寬議其故，章以<span class="jiaozhusup">〖章：甲十六行本「以」下有「爲」字；乙十一行本同。〗</span>莽不可諫而好鬼神，<span class="jiazhu">〖好，呼到翻。〗</span>可爲變怪以驚懼之，章因推類說令歸政衞氏。<span class="jiazhu">〖推類者，因變怪而推言事類如《洪範五行傳》，以說莽也。說，輸芮翻。〗</span>宇卽使寬夜持血灑莽第，門吏發覺之；莽執宇送獄，飲藥死。宇妻焉懷子，<span class="jiazhu">〖師古曰：焉，其名。〗</span>繫獄，須產子已，殺之。<span class="jiazhu">〖師古曰：須，待也。已，訖也。〗</span>甄邯等白太后，下詔曰：<span class="yinhao">「公居周公之位，輔成王之主，而行管、蔡之誅，不以親親害尊尊，朕甚嘉之！」</span>莽盡滅衞氏支屬，唯衞后在。吳章要斬，磔尸東市門。<span class="jiazhu">〖要，與腰同。磔，陟格翻，裂也，張也。〗</span></p>
<p class="em2 strong">初，章爲當世名儒，<span class="jiazhu">〖章治《尙書》經，爲博士。〗</span>敎授尤盛，弟子千餘人。莽以爲惡人黨，皆當禁錮不得仕宦，門人盡更名他師。<span class="jiazhu">〖師古曰：更以他人爲師，諱不言是章弟子。更，工衡翻。〗</span>平陵云敞時爲大司徒掾，<span class="jiazhu">〖《姓譜》：䢵，出自祝融之後，爲䢵國；後去邑爲云。〗</span>自劾吳章弟子，<span class="jiazhu">〖劾，戶槩翻。〗</span>收抱章尸歸，棺斂葬之，<span class="jiazhu">〖師古曰：棺，音工喚翻。斂，音力贍翻。〗</span>京師稱焉。</p>
<p class="em2 strong">莽於是因呂寬之獄，遂窮治黨與，連引素所惡者悉誅之。<span class="jiazhu">〖治，直之翻；下同。惡，烏路翻。〗</span>元帝女弟敬武長公主素附丁、傅，<span class="jiazhu">〖長，知兩翻。〗</span>及莽專政，復非議莽；<span class="jiazhu">〖復，扶又翻。〗</span>紅陽侯王立，莽之尊屬；<span class="jiazhu">〖立，莽叔父也。〗</span>平阿侯王仁，素剛直；<span class="jiazhu">〖仁，譚子也。〗</span>莽皆以太皇太后詔，遣使迫守，令自殺。<span class="jiazhu">〖使，疏吏翻；下同。令，力丁翻。〗</span>莽白太后，主暴病薨；<span class="jiazhu">〖主，言敬武公主。〗</span>太后欲臨其喪，莽固爭而止。甄豐遣使者乘傳案治衞氏黨與，<span class="jiazhu">〖傳，知戀翻。〗</span>郡國豪桀及漢忠直臣不附莽，<span class="jiaozhusup">〖章：甲十六行本「莽」下有「者」字；乙十一行本同；孔本同。〗</span>皆誣以罪法而殺之。何武、鮑宣及王商子樂昌侯安、<span class="jiazhu">〖涿郡王商，相成帝者也。〗</span>辛慶忌三子護羌校尉通、函谷都尉遵、水衡都尉茂、南郡太守辛伯皆坐死。<span class="jiazhu">〖何武不舉莽爲大司馬。鮑宣素有強項名。王商與王鳳不協，爲所擠陷，忿毒而死；其子安不附王氏；辛慶忌本王鳳所成，莽見其三子皆能，欲親厚之；辛茂自以名臣子孫，兄弟並顯列，不宜附莽，又不甚詘事甄豐、甄邯；伯亦辛氏之族：故幷及禍。〗</span>凡死者數百人，海內震焉。北海逢萌謂友人曰：<span class="yinhao">「三綱絕矣，<span class="jiazhu">〖莽殺其叔父，又自殺其冢嫡，是滅其天性也；殺其君之祖姑，又盡除忠直之臣，是無君也；故曰三綱絕矣。逢，皮江翻。〗</span>不去，禍將及人！」</span>卽解冠掛東都城門，<span class="jiazhu">〖萌時學於長安。賢曰：《漢宮殿名》：東都門，今名青門。註又見《昭紀》。〗</span>歸，將家屬浮海，客於遼東。</p>
<p class="em2 strong">莽召明禮少府宗伯鳳<span class="jiazhu">〖宗伯，姓也。鳳，名也。鳳明於禮，官爲少府。少，詩照翻。〗</span>入說爲人後之誼，白令公卿、將軍、侍中、朝臣並聽，<span class="jiazhu">〖說爲人後者義不得顧私親。師古曰：白令皆聽之。朝，直遙翻。〗</span>欲以內厲天子而外塞百姓之議。<span class="jiazhu">〖厲，諷厲也。厲者，磨錯垢故以就新，取此義也。師古曰：塞，止也。塞，悉則翻。〗</span>先是，秺侯金日磾子賞、都成侯金安上子常皆以無子國絕，<span class="jiazhu">〖先，悉薦翻。秺，音妬。磾，丁奚翻。〗</span>莽以<span class="jiaozhusup">〖章：甲十六行本「以」下有「日磾」二字；乙十一行本同；孔本同；張校同。〗</span>曾孫當及安上孫京兆尹欽紹其封。<span class="jiazhu">〖當，日磾曾孫也。〗</span>欽謂<span class="yinhao">「當宜爲其父、祖立廟，<span class="jiazhu">〖晉灼曰：當是賞弟建之孫。此言當自爲其父及祖父建立廟也。爲，于僞翻。〗</span>而使大夫主賞祭也。」</span><span class="jiaozhusup">〖章：甲十六行本無「也」字；乙十一行本同；孔本「也」作「事」；張校同。〗</span><span class="jiazhu">〖如淳曰：以賞故國君，使大夫掌其祭事。臣瓚曰：當是支庶，上繼大宗，不得顧其私親也。而欽令尊其父、祖以續日磾，不復爲賞後，而令大夫主掌祭事。師古曰：瓚說是。〗</span>甄邯時在旁，廷叱欽，因劾奏<span class="yinhao">「欽誣祖不孝，大不敬。」</span>下獄，自殺。<span class="jiazhu">〖劾，戶槩翻。下，遐稼翻。〗</span>邯以綱紀國體，無所阿私，忠孝尤著，益封千戶。更封安上曾孫湯爲都成侯。湯受封日，不敢還歸家，以明爲人後之誼。</p>
<p class="em2 strong"><span class="yinwen">4</span>是歲，尙書令潁川鍾元爲大理。<span class="jiazhu">〖哀帝元壽二年，復改廷尉爲大理。〗</span>潁川太守陵陽嚴詡<span class="jiazhu">〖《地理志》，陵陽縣屬丹陽郡。〗</span>本以孝行爲官，<span class="jiazhu">〖行，下孟翻。〗</span>謂掾、史爲師友，<span class="jiazhu">〖掾，俞絹翻。〗</span>有過輒閉閤自責，終不大言。郡中亂。<span class="jiazhu">〖史言世降俗薄，徒善不足以爲政。〗</span>王莽遣使徵詡，官屬數百人爲設祖道，<span class="jiazhu">〖爲，于僞翻。〗</span>詡據地哭。掾、史曰：<span class="yinhao">「明府吉徵，不宜若此！」</span>詡曰：<span class="yinhao">「吾哀潁川士，身豈有憂哉！我以柔弱徵，必選剛猛代；代到，將有僵仆者，<span class="jiazhu">〖師古曰：僵，偃也。仆，顚也。僵，音薑。仆，音赴。〗</span>故相弔耳！」</span>詡至，拜爲美俗使者；<span class="jiazhu">〖文穎曰：宣美風化使者。〗</span>徙隴西太守<span class="jiaozhusup">〖章：甲十六行本「守」下有「平陵」二字；乙十一行本同；孔本同；張校同。〗</span>何並爲潁川太守。並到郡，捕鍾元弟威及陽翟輕俠趙季、李款，皆殺之；郡中震栗。<span class="jiazhu">〖《地理志》，陽翟縣屬潁川郡。翟，音直格翻。〗</span></p>
<p class="strong"><span class="section" id="title-4"><span data-head-description="" data-head-level="h4" data-head-title="元始四年">四年</span></span><span class="biaozhusup" data-rel="（甲子、西元四年）"></span></p>
<p class="em2 strong"><span class="yinwen">1</span>春，正月，郊祀高祖以配天，宗祀孝文以配上帝。<span class="jiazhu">〖師古曰：郊祀，祀於郊也。宗，尊也，祀於明堂也。上帝，太微五帝也；一曰：昊天上帝也。王肅曰：上帝，天也。馬融曰：上帝，泰一之神，在紫微宮，天之最尊者。杜佑曰：元氣廣大則稱昊天；人之所尊莫過於帝，託之於天，故稱上帝。〗</span></p>
<p class="em2 strong"><span class="yinwen">2</span>改殷紹嘉公曰宋公，周承休公曰鄭公。<span class="jiazhu">〖成帝綏和元年，封殷紹嘉公，進周承休侯爵爲公，爲二王後。〗</span></p>
<p class="em2 strong"><span class="yinwen">3</span>詔：<span class="yinhao">「婦女非身犯法，及男子年八十以上、七歲已下，家非坐不道、詔所名捕，<span class="jiazhu">〖張晏曰：名捕，謂下詔所特捕也。〗</span>他皆無得繫；其當驗者卽驗問。<span class="jiazhu">〖師古曰：就其所居而問。〗</span>定著令！」</span></p>
<p class="em2 strong"><span class="yinwen">4</span>二月，丁未，遣大司徒宮、大司空豐等奉乘輿法駕迎皇后於安漢公第，授皇后璽紱，<span class="jiazhu">〖乘，繩證翻。《續漢志》：皇后綬，與乘輿同，四采黃、赤、縹、紺，長丈九尺九寸，五百首。璽，蓋亦玉璽也。師古曰：紱，所以繫璽，音弗。《考異》曰：《王莽傳》云<span class="yinhao">「四月，丁未」</span>，《平紀》云<span class="yinhao">「二月，丁未，立皇后王氏」</span>，下云<span class="yinhao">「夏，皇后見于高廟」</span>。《外戚傳》云明年春，迎皇后於安漢公第。然則言四月者誤也。〗</span>入未央宮。大赦天下。</p>
<p class="em2 strong"><span class="yinwen">5</span>遣太僕王惲等八人各置副，假節，<span class="jiazhu">〖副，副使也。惲等持節，其副則假之以節。惲，於粉翻。〗</span>分行天下，<span class="jiazhu">〖行，下孟翻。〗</span>覽觀風俗。</p>
<p class="em2 strong"><span class="yinwen">6</span>夏，太保舜等及吏民上書者八千餘人，咸請<span class="yinhao">「如陳崇言，加賞於安漢公。」</span>章下有司，<span class="jiazhu">〖下，遐稼翻；下同。〗</span>有司請<span class="yinhao">「益封公以召陵、新息二縣及黃郵聚、新野田；<span class="jiazhu">〖新息、召陵二縣，屬汝南郡。《續漢志》，南陽郡新野縣有東鄕，故新都，王莽所封也；又有黃郵聚。聚，才諭翻。〗</span>采伊尹、周公稱號，加公爲宰衡，<span class="jiazhu">〖伊尹曰阿衡，周公位冢宰。稱，尺證翻。〗</span>位上公，三公言事稱『敢言之』；賜公太夫人號曰功顯君；<span class="jiazhu">〖莽母也。〗</span>封公子男二人安爲褒新侯，臨爲賞都侯；<span class="jiazhu">〖莽封新都侯，析其國名二字，加<span class="yinhao">「褒」</span>、<span class="yinhao">「賞」</span>，以封其二子。〗</span>加后聘三千七百萬，合爲一萬萬，以明大禮；太后臨前殿親封拜，安漢公拜前，二子拜後，如周公故事。」</span><span class="jiazhu">〖成王之侯伯禽於魯也，周公拜前，魯公拜後。〗</span>莽稽首辭讓，<span class="jiazhu">〖稽，音啓。〗</span>出奏封事：<span class="yinhao">「願獨受母號，還安、臨印韍及號位戶邑。」</span><span class="jiazhu">〖韍，卽紱；音弗。〗</span>事下，<span class="jiazhu">〖下，遐稼翻。〗</span>太師光等皆曰：<span class="yinhao">「賞未足以直功；<span class="jiazhu">〖師古曰：直，當也。〗</span>謙約退讓，公之常節，終不可聽。忠臣之節亦宜自屈，而伸主上之義。宜遣大司徒、大司空持節承制詔公亟入視事；詔尙書勿復受公之讓奏。」</span><span class="jiazhu">〖復，扶又翻；下同。〗</span>奏可。莽乃起視事，止減召陵、黃郵、新野之田而已。</p>
<p class="em2 strong">莽復以所益納徵錢千萬遺太后左右奉共養者。<span class="jiazhu">〖遺，于季翻；下同。《白虎通》曰：納徵用玄纁。共，居用翻。養，弋向翻。〗</span>莽雖專權，然所以誑耀媚事太后，下至旁側長御，方故萬端，賂遺以千萬數。白尊太后姊、妹號皆爲君，食湯沐邑。<span class="jiazhu">〖姊君挾爲廣恩君，君力爲廣惠君，君弟爲廣施君。〗</span>以故左右日夜共譽莽。<span class="jiazhu">〖譽，音余。〗</span>莽又知太后婦人，厭居深宮中，莽欲虞樂以市其權，<span class="jiazhu">〖樂，音洛。〗</span>乃令太后四時車駕巡狩四郊，<span class="jiazhu">〖張晏曰：市權者，以遊觀之樂易其權，若市賈然。師古曰：虞，與娛同。邑外謂之郊，近二十里也。仲馮曰：言郊，不必二十里也。〗</span>存見孤、寡、貞婦，所至屬縣，輒施恩惠，賜民錢帛、牛酒，歲以爲常。太后旁弄兒病，在外舍，<span class="jiazhu">〖服虔曰：官婢、侍史生兒，取以作弄兒也。〗</span>莽自親候之。其欲得太后意如此。</p>
<p class="em2 strong">太保舜奏言：<span class="yinhao">「天下聞公不受千乘之土，<span class="jiazhu">〖古者諸公之國，地方百里，出兵車千乘。〗</span>辭萬金之幣，<span class="jiazhu">〖謂聘后之幣也。〗</span>莫不鄕化。<span class="jiazhu">〖鄕，讀曰嚮。〗</span>蜀郡男子路建等輟訟，慚怍而退，雖文王卻虞、芮何以加！<span class="jiazhu">〖師古曰：卻，退也。虞、芮，二國名也，並在河之東。二國之君爭田不平，聞文王之德，乃往斷焉；入周之竟，則耕者讓畔，行者讓路，乃相謂曰：<span class="yinhao">「我小人也，不可以履君子之庭！」</span>遂相讓，以其所爭爲閒田而退。怍，才各翻。〗</span>宜報告天下。」</span><span class="jiaozhusup">〖章：甲十六行本「下」下有「奏可」二字；乙十一行本同；孔本同；張校同。〗</span>於是孔光愈恐，固稱疾辭位。太后詔：<span class="yinhao">「太師毋朝，<span class="jiazhu">〖朝，直遙翻。〗</span>十日一入省中，置几杖，賜餐十七物，然後歸；官屬按職如故。」</span><span class="jiazhu">〖師古曰：食具有十七種物，言十日一入朝，受此寵禮，他日則常在家自養；而其屬官依常各行職務。〗</span></p>
<p class="em2 strong"><span class="yinwen">7</span>莽奏起明堂、辟雍、靈臺，<span class="jiazhu">〖應劭曰：明堂所以正四時，出敎化。明堂上圓下方，八窗四達，布政之宮，在國之陽：上八窗法八風，四達法四時，九室法九州，十二重法十二月，三十六戶法三十六雨，七十二牖法七十二風。黃帝曰合宮，有虞曰總章，殷曰陽館，周曰明堂。辟雍者，象璧；圜之以水，象敎化流行。《大戴禮》：明堂，以茅蓋，上圓下方。天子曰靈臺，諸侯曰觀臺，以望氣，書雲物。〗</span>爲學者築舍萬區，<span class="jiazhu">〖爲，于僞翻。〗</span>制度甚盛。立《樂經》；益博士員，經各五人。徵天下通一藝、敎授十一人以上，及有《逸禮》、古書、天文、圖讖、<span class="jiazhu">〖張衡曰：圖讖虛妄，非聖人之法。劉向父子領校祕書，閱定九流，亦無讖錄；成、哀之後，乃始聞之。〗</span>鍾律、《月令》、兵法、《史篇》文字，<span class="jiazhu">〖孟康曰：史籀所作十五篇古文書也。師古曰：周宣王太史史籀所作大篆書也。籀，直救翻。〗</span>通知其意者，皆詣公車。網羅天下異能之士，前後至者千數，皆令記說廷中，將令正乖謬，壹異說云。<span class="jiazhu">〖令各造廷中而記其說也。〗</span></p>
<p class="em2 strong">又徵能治河者以百數，<span class="jiazhu">〖治，直之翻。〗</span>其大略異者，長水校尉平陵關並<span class="jiazhu">〖《姓譜》：關，夏大夫關龍逢之後。《風俗通》：關令尹喜之後。〗</span>言：<span class="yinhao">「河決率常於平原、東郡左右，其地形下而土疏惡。<span class="jiazhu">〖疏，音疎。〗</span>聞禹治河時，本空此地，以爲水猥盛則放溢，少稍自索，<span class="jiazhu">〖少，詩沼翻。師古曰：猥，多也。索，盡也，音先各翻。〗</span>雖時易處，猶不能離此。<span class="jiazhu">〖離，力智翻。〗</span>上古難識。近察秦、漢以來，河決曹、衞之域，<span class="jiazhu">〖漢之濟陰、定陶，故曹國也。東郡及魏郡黎陽，古衞地也。〗</span>其南北不過百八十里。可空此地，勿以爲官亭、民室而已。」</span>御史臨淮韓牧以爲：<span class="yinhao">「可略於《禹貢》九河處穿之，縱不能爲九，但爲四、五，宜有益。」</span>大司空掾王橫言：<span class="yinhao">「河入勃海地，高於韓牧所欲穿處。往者天常連雨，東北風，海水溢，西南出，寖數百里，九河之地已爲海所漸矣。<span class="jiazhu">〖師古曰：漸，寖也，讀如本字，又音子廉翻。〗</span>禹之行河水，本隨西山下東北去。<span class="jiazhu">〖師古曰：行，謂通流也。〗</span>《周譜》云：『定王五年，河徙。』<span class="jiazhu">〖如淳曰：譜，音補，世統譜諜也。〗</span>則今所行非禹之所穿也。又秦攻魏，決河灌其都，<span class="jiazhu">〖事見七卷秦始皇二十二年。〗</span>決處遂大，不可復補。<span class="jiazhu">〖復，扶又翻。〗</span>宜卻徙完平處更開空，<span class="jiazhu">〖空，音孔。師古曰：空，猶穿。〗</span>使緣西山足，乘高地而東北入海，乃無水災。」</span><span class="jiazhu">〖西山，謂黎陽以西諸山。〗</span>司空掾沛國桓譚典其議，爲甄豐言：<span class="jiazhu">〖爲，于僞翻；下同。〗</span><span class="yinhao">「凡此數者，必有一是；宜詳考驗，皆可豫見。計定然後舉事，費不過數億萬，亦可以事諸浮食無產業民。<span class="jiazhu">〖師古曰：事，謂役使也。〗</span>空居與行役，同當衣食，衣食縣官而爲之作，乃兩便，<span class="jiazhu">〖師者曰：言無產業之人，端居無爲及發行力役，俱須衣食耳。今縣官給其衣食而使修治河水，是爲公私兩便也。〗</span>可以上繼禹功，下除民疾。」</span>時莽但崇空語，無施行者。</p>
<p class="em2 strong"><span class="yinwen">8</span>羣臣奏言：<span class="yinhao">「昔周公攝政七年，制度乃定。今安漢公輔政四年，營作二旬，大功畢成，宜升宰衡位在諸侯王上。」</span>詔曰：<span class="yinhao">「可。」</span>仍令議九錫之法。<span class="jiazhu">〖應劭曰：九錫：一曰車馬，二曰衣服，三曰樂器，四曰朱戶，五曰納陛，六曰虎賁百人，七曰鈇鉞，八曰弓矢，九曰秬鬯。此皆天子制度，尊之，故事事錫與，但數少耳。張晏曰：九錫，經本無文；《周禮》以爲九命，《春秋說》有之。臣瓚曰：九錫備物，霸者之盛禮，齊桓、晉文猶不能備。鄭玄曰：按九錫之名，古無有也。《王制》：三公一命袞；若有加，則賜也不過九命。孔穎達曰：鄭意以爲九命之外，別加九賜。案《禮緯·含文嘉》，上列九錫之差，下云四方所瞻之成，侯子所望。宋均《註》云：九賜者，乃四方所共見，公侯伯子男所希望。孔引《含文嘉》所謂九錫，與應劭同，獨樂器曰樂則耳。宋均《註》云：進退有節，行步有度，賜之車馬以代其步。言成文章，行成法則，賜之衣服以表其德。長於敎訓，內懷至仁，賜之樂則以化其民。居處修理，房內不渫，賜之朱戶以明其別。動作有禮，賜之納陛以安其體。勇猛勁疾，執義堅強，賜之虎賁以備非常。亢揚威武，志在宿衞，賜之斧鉞使得專殺。內懷仁德，執義不傾，賜之弓矢使得專征。孝慈父母，賜之秬鬯以事先祖。〗</span></p>
<p class="em2 strong"><span class="yinwen">9</span>莽奏尊孝宣廟爲中宗，孝元廟爲高宗；又奏毀孝宣皇考廟勿脩；<span class="jiazhu">〖宣帝元康元年尊悼園曰皇考。〗</span>罷南陵、雲陵爲縣。<span class="jiazhu">〖南陵，文帝母薄太后陵。雲陵，昭帝母趙太后陵。〗</span>奏可。</p>
<p class="em2 strong"><span class="yinwen">10</span>莽自以北化匈奴，東致海外，南懷黃支，<span class="jiazhu">〖莽自奏曰：越裳氏重譯獻白雉；黃支自三萬里貢生犀；東夷王渡大海，奉國珍；匈奴單于順制作，去二名。〗</span>唯西方未有加，乃遣中郎將平憲等多持金幣誘塞外羌，使獻地願內屬。憲等奏言：<span class="yinhao">「羌豪良願等種可萬二千人，願爲內臣，<span class="jiazhu">〖種，章勇翻。〗</span>獻鮮水海、允谷、鹽池，<span class="jiazhu">〖《地理志》，金城郡臨羌縣西北至塞外，有西海、鹽池。闞駰云：西有卑禾羌海，卽獻王莽地爲西海郡者也。酈道元曰：世謂之青海，東去西平二百五十里。〗</span>平地美草，皆與漢民；自居險阻處爲藩蔽。問良願降意，<span class="jiazhu">〖降，戶江翻。〗</span>對曰：『太皇太后聖明，安漢公至仁，天下太平，五穀成孰，或禾長丈餘，<span class="jiazhu">〖長，直亮翻。〗</span>或一粟三米，或不種自生，或繭不蠶自成；甘露從天下，醴泉自地出；鳳皇來儀，神爵降集。從四歲以來，<span class="jiazhu">〖謂自莽輔政以來也。〗</span>羌人無所疾苦，故思樂內屬。』宜以時處業，<span class="jiazhu">〖處，謂度地以處之。業，謂使各有作業也。樂，音洛。處，昌呂翻。〗</span>置屬國領護。」</span>事下莽，莽復奏：<span class="jiazhu">〖下，遐稼翻。〗</span><span class="yinhao">「今已有東海、南海、北海郡，請受良願等所獻地爲西海郡。分天下爲十二州，應古制。」</span>奏可。冬，置西海郡。<span class="jiazhu">〖《考異》曰：《王莽傳》，置西海郡在明年秋；今從《平紀》。〗</span>又增法五十條，犯者徙之西海。徙者以千萬數，民始怨矣。</p>
<p class="em2 strong"><span class="yinwen">11</span>梁王立坐與衞氏交通，廢，徙南鄭；自殺。<span class="jiazhu">〖衞氏，帝外家也。〗</span></p>
<p class="em2 strong"><span class="yinwen">12</span>分京師置前煇光、後丞烈二郡。<span class="jiazhu">〖前煇光蓋領長安以南諸縣，後丞烈蓋領長安以北諸縣也。〗</span>更公卿、大夫、八十一元士官名、位次及十二州名、分界。<span class="jiazhu">〖更，工衡翻。〗</span>郡國所屬，罷置改易，天下多事，吏不能紀矣。</p>
<p class="strong"><span class="section" id="title-5"><span data-head-description="" data-head-level="h4" data-head-title="元始五年">五年</span></span><span class="biaozhusup" data-rel="（乙丑、西元五年）"></span></p>
<p class="em2 strong"><span class="yinwen">1</span>春，正月，祫祭明堂；<span class="jiazhu">〖應劭曰：禮，五年而再殷祭，壹禘壹祫。祫祭者，毀廟之主皆合食於太祖。師古曰：祫，音合。〗</span>諸侯王二十八人，列侯百二十人，宗室子九百餘人，徵助祭。禮畢，皆益戶、賜爵及金帛、增秩、補吏各有差。<span class="jiazhu">〖已封者益戶，未有爵者賜爵，已有爵者賜金帛，已有秩者增秩，未有官者補吏。〗</span></p>
<p class="em2 strong"><span class="yinwen">2</span>安漢公又奏復長安南、北郊。三十餘年間，天地之祠凡五徙焉。<span class="jiazhu">〖成帝建始元年罷甘泉泰畤、汾陰后土祠，作長安南、北郊；永始三年，復甘泉、汾陰；成帝崩，皇太后詔復長安南、北郊；哀帝建平三年，復甘泉、汾陰；今又復南、北郊；是五徙也。〗</span></p>
<p class="em2 strong"><span class="yinwen">3</span>詔曰：<span class="yinhao">「宗室子自漢元至今十餘萬人，其令郡國各置宗師以糾之，<span class="jiazhu">〖漢元，漢初也。師古曰：糾，謂禁察也。〗</span>致敎訓焉。」</span></p>
<p class="em2 strong"><span class="yinwen">4</span>夏，四月，乙未，博山簡烈侯孔光薨，贈賜、葬送甚盛，車萬餘兩。<span class="jiazhu">〖兩，音亮。〗</span>以馬宮爲太師。</p>
<p class="em2 strong"><span class="yinwen">5</span>吏民以莽不受新野田而上書者前後四十八萬七千五百七十二人，及諸侯王公、列侯、宗室見者<span class="jiazhu">〖見，賢遍翻。〗</span>皆叩頭言：<span class="yinhao">「宜亟加賞於安漢公。」</span>於是莽上書言：<span class="yinhao">「諸臣民所上章下議者，事<span class="jiaozhusup">〖章：乙十一行本「事」作「願」；孔本同；甲十六行本「事」作「以」。〗</span>皆寢勿上，<span class="jiazhu">〖上，時掌翻。下，遐稼翻。〗</span>使臣莽得盡力畢制禮作樂；事成，願賜骸骨歸家，避賢者路。」</span><span class="jiazhu">〖言久處大位，妨賢者進用之路。避位，所以避賢者路也。〗</span>甄邯等白太后，詔曰：<span class="yinhao">「公每見輒流涕叩頭言，願不受賞；賞卽加，不敢當位。方制作未定，事須公而決，故且聽公制作；畢成，羣公以聞，究于前議。<span class="jiazhu">〖師古曰：究，竟也。〗</span>其九錫禮儀亟奏！」</span></p>
<p class="em2 strong">五月，策命安漢公莽以九錫，莽稽首再拜，受綠韍，袞冕，衣裳，<span class="jiazhu">〖師古曰：此韍，謂蔽膝也。或謂韍韠。韍，音弗；韠，音畢。〗</span>瑒琫、瑒珌，<span class="jiazhu">〖孟康曰：瑒，玉名也。佩刀之飾，上曰琫，下曰珌。《詩》云，鞞琫有珌是也。毛《傳》曰：鞞，容刀鞞也。琫，上飾；珌，下飾。天子玉琫而珧珌；諸侯璗琫而璆珌。陸云：鞞，刀室也。琫，佩刀削上飾；珌，佩刀下飾。《爾雅》云：黃金謂之璗。《說文》云：璗，金之美與玉同色者也。師古曰：瑒，音蕩。琫，音布孔翻。珌，音必。〗</span>句履，<span class="jiazhu">〖孟康曰：今齊祀履頭飾也，出履三寸。師古曰：其形岐頭。句，音巨俱翻。〗</span>鸞路、乘馬，<span class="jiazhu">〖師古曰：鸞路，車之施鸞者也。四馬曰乘，音食證翻。〗</span>龍旂九旒，<span class="jiazhu">〖《周禮》：交龍爲旂。《爾雅》：有鈴曰旂。旒，旂之末垂也。〗</span>皮弁、素積，戎路、乘馬，<span class="jiazhu">〖師古曰：戎路，戎車也。〗</span>彤弓矢、盧弓矢，<span class="jiazhu">〖師古曰：彤，赤色。盧，黑色。〗</span>左建朱鉞，右建金戚，<span class="jiazhu">〖師古曰：鉞、戚，皆斧屬。〗</span>甲、冑一具，<span class="jiazhu">〖冑，兜鍪。〗</span>秬鬯二卣，<span class="jiazhu">〖秬鬯，香酒也。《周禮·春官·鬯人註》云：釀秬爲酒；秬如黑黍，一稃二米。陸田《埤雅》曰：《說文》：鬯以秬釀，鬱草芬芳，攸服以降神也。舊說：芬芳條暢，故謂之鬯；禮以鬱合鬯，言鬱於中而鬯於外也。又曰：先鄭、小毛以爲鬯，香草也，築而煮之爲鬯。秬者，百穀之華，鬯者，百草之英，故先王煮以合鬯。卣，中樽也。秬，音巨。卣，音攸，又音羊久翻。〗</span>圭瓚二，九命青玉珪二，<span class="jiazhu">〖師古曰：圭瓚，以圭爲勺末。上公九命，青者春色，東方生而長育萬物也。〗</span>朱戶，納陛，<span class="jiazhu">〖朱戶以居，納陛以登。孟康曰：納，內也，謂鑿殿基際爲陛，不使露也。師古曰：孟說是也。尊者不欲露而升陛，故納之於霤下也。〗</span>署宗官、祝官、卜官、史官，<span class="jiazhu">〖放周公也。成王之命周公，祝、宗、卜、史。杜預曰：太祝、宗人、太卜、太史，凡四官。〗</span>虎賁三百人。<span class="jiazhu">〖孔安國曰：虎賁，勇士稱也。若虎賁戰，言其猛也。賁，音奔。〗</span></p>
<p class="em2 strong"><span class="yinwen">6</span>王惲等八人使行風俗還，<span class="jiazhu">〖惲，於粉翻。行，下孟翻；下同。〗</span>言天下風俗齊同，詐爲郡國造歌謠、頌功德，凡三萬言。閏月，丁酉，詔以羲和劉秀等四人使治明堂、辟雍，<span class="jiazhu">〖治，直之翻。〗</span>令漢與文王靈臺、周公作洛同符。<span class="jiazhu">〖《詩》曰：經始靈臺，經之營之，庶民攻之，不日成之。周公營成周，曰：其作大邑，其自時配皇天中乂。〗</span>太僕王惲等八人使行風俗，宣明德化，萬國齊同，皆封爲列侯。<span class="jiazhu">〖四人者，劉秀，紅休侯；平晏，防鄕侯；孔永，寧鄕侯；孫遷，定鄕侯。八人者，王惲，常鄕侯；閻遷，望鄕侯；陳崇，南鄕侯；李翕，邑鄕侯；郝黨，亭鄕侯；謝殷，章鄕侯；逯普，蒙鄕侯；陳鳳，盧鄕侯。《考異》曰：《恩澤侯表》，劉歆等十一侯皆云丁酉，獨平晏云丁丑。按十二人同功俱封，是年閏五月甲午朔，無丁丑，《表》誤。〗</span></p>
<p class="em2 strong">時廣平相班穉獨不上嘉瑞及歌謠；<span class="jiazhu">〖班穉時相廣平王。漢武帝征和二年，於廣平置平干國。宣帝五鳳二年，復曰廣平。上，時掌翻；下同。〗</span>琅邪太守公孫閎言災害於公府。甄豐遣屬馳至兩郡，<span class="jiazhu">〖《續漢志》：大司空掾、屬二十九人，掾比三百石，屬比二百石。杜佑曰：正曰掾，副曰屬。〗</span>諷吏民，<span class="jiazhu">〖師古曰：遣言祥應而隱除災害。〗</span>而劾<span class="yinhao">「閎空造不祥，穉絕嘉應，嫉害聖政，皆不道。」</span><span class="jiazhu">〖劾，戶槩翻。〗</span>穉，班倢伃弟也。<span class="jiazhu">〖倢伃，音接予。〗</span>太后曰：<span class="yinhao">「不宣德美，宜與言災害者異罰。且班穉後宮賢家，我所哀也。」</span><span class="jiazhu">〖師古曰：班倢侈有賢德，故哀閔其家。〗</span>閎獨下獄，誅。<span class="jiazhu">〖下，遐稼翻。〗</span>穉懼，上書陳恩謝罪，<span class="jiazhu">〖陳恩者，自陳述世受國恩。〗</span>願歸相印，入補延陵園郎；<span class="jiazhu">〖園郎，掌守園寢門戶。〗</span>太后許焉。</p>
<p class="em2 strong"><span class="yinwen">7</span>莽又奏爲市無二賈，<span class="jiazhu">〖師古曰：言純質也。賈，讀曰價。〗</span>官無獄訟，邑無盜賊，野無飢民，道不拾遺，男女異路之制；犯者象刑。<span class="jiazhu">〖師古曰：《白虎通》云：象者，其衣服象五刑也。犯墨者蒙。犯劓者以赭著其衣。犯髕者以墨蒙其髕，象而畫之。犯宮者屝。犯大辟者布衣無領。屝，草屨也。髕，音頻忍翻。屝，音扶味翻。〗</span></p>
<p class="em2 strong"><span class="yinwen">8</span>莽復奏言：<span class="yinhao">「共王母、丁姬，前不臣妾，<span class="jiazhu">〖師古曰：言不遵臣妾之道。復，扶又翻。共，音恭。〗</span>冢高與元帝山齊，<span class="jiazhu">〖賈公彥曰：《爾雅》<span class="yinhao">「山頂，冢」</span>，則山冢之冢；封土爲丘壠曰冢，則冢墓之冢。冢，知隴翻。〗</span>懷帝太后、皇太太后璽綬以葬。<span class="jiazhu">〖師古曰：懷，謂挾之以自隨也。璽，斯氏翻。綬，音受。〗</span>請發共王母及丁姬冢，取其璽綬；徙共王母歸定陶，葬共王冢次。」</span>太后以爲旣已之事，不須復發。<span class="jiazhu">〖復，扶又翻。〗</span>莽固爭之，太后詔因故棺改葬之。莽奏：<span class="yinhao">「共王母及丁姬棺皆名梓宮，珠玉之衣，<span class="jiazhu">〖謂之梓宮者，以香梓爲之，言猶生時所居宮室也。珠玉之衣，珠襦玉匣也。〗</span>非藩妾服。請更以木棺代，<span class="jiazhu">〖更，工衡翻；下同。〗</span>去珠玉衣；<span class="jiazhu">〖去，羌呂翻。〗</span>葬丁姬媵妾之次。」</span>奏可。公卿在位皆阿莽指，入錢帛，遣子弟及諸生、四夷凡十餘萬人，操持作具，<span class="jiazhu">〖作具，畚鍤之類。操，七刀翻。〗</span>助將作掘平共王母、丁姬故冢；二旬間，皆平。莽又周棘其處，以爲世戒云。<span class="jiazhu">〖師古曰：以棘周繞也。〗</span>又隳壞共皇廟，諸造議者泠褒、段猶<span class="jiaozhusup">〖章：甲十六行本「猶」下有「等」字；乙十一行本同；孔本同。〗</span>皆徙合浦。<span class="jiazhu">〖褒、猶奏見三十三卷哀帝建平元年。《考異》曰：《師丹傳》云：<span class="yinhao">「復免高昌侯宏爲庶人。」</span>按《功臣表》：建平四年，董宏已死；元壽二年，子武坐父爲佞邪免：不得至今。《丹傳》誤也。〗</span></p>
<p class="em2 strong">徵師丹詣公車，賜爵關內侯，食故邑。數月，更封丹爲義陽侯；<span class="jiazhu">〖丹，建平元年罷歸故邑，高樂侯戶邑也。《恩澤侯表》：義陽侯，國於南陽新野。《考異》曰：《恩澤侯表》：<span class="yinhao">「丹，元始三年，二月，癸巳，更爲義陽侯。」</span>胡旦因此幷發傅太后陵、徙泠褒等事俱著之三年。按《外戚傳》云：<span class="yinhao">「元始五年，莽發共王母及丁姬冢，改莽之。」</span>《馬宮傳》：<span class="yinhao">「莽發傅太后陵，追誅前議者；宮慙懼，乃乞骸骨。」</span>《公卿表》：宮以今年八月壬午免。然則褒等徙合浦及丹封侯，皆在今年明矣。按《長曆》，二月丙申朔，無癸巳。日月必有誤者。〗</span>月餘，薨。</p>
<p class="em2 strong">初，哀帝時，馬宮爲光祿勳，與丞相、御史雜議傅太后諡曰孝元傅皇后。及莽追誅前議者，宮爲莽所厚，獨不及。宮內慙懼，上書言：<span class="yinhao">「臣前議定陶共王母諡，希指雷同，詭經僻說，<span class="jiazhu">〖師古曰：詭，違也。〗</span>以惑誤主上，爲臣不忠。幸蒙洒心自新，<span class="jiazhu">〖師古曰：洒，音先禮翻。〗</span>誠無顏復望闕庭，無心復居官府，無宜復食國邑。<span class="jiazhu">〖宮封扶德侯，邑於琅邪贛榆。復，扶又翻。〗</span>願上太師、大司徒、扶德侯印綬，避賢者路。」</span><span class="jiazhu">〖上，時掌翻；下同。〗</span>八月，壬午，莽以太后詔賜宮策曰：<span class="yinhao">「四輔之職，爲國維綱；三公之任，鼎足承君；不有鮮明固守，無以居位。<span class="jiazhu">〖鮮明，猶言精明也。〗</span>君言至誠，不敢文過，朕甚多之。<span class="jiazhu">〖師古曰：多，猶重也。〗</span>不奪君之爵邑，其上太師、大司徒印綬使者，<span class="jiazhu">〖上印綬於使者也。〗</span>以侯就第。」</span></p>
<p class="em2 strong"><span class="yinwen">9</span>莽以皇后有子孫瑞，通子午道，<span class="jiazhu">〖張晏曰：時年十四，始有婦人之道也。子，水；午，火也。水以天一爲牡，火以地二爲牝，故火爲水妃，今通子午以協之。案男八月生齒，八歲毀齒，二八十六陽道通，八八六十四陽道絕。女七月生齒，七歲毀齒，二七十四陰道通，七七四十九陰道絕。〗</span>從杜陵直絕南山，徑漢中。<span class="jiazhu">〖師古曰：子，北方也。午，南方也。言通南北道相當，故謂之子午耳。今京城直南山有谷通梁、漢道者名子午谷，又宜州西界、慶州東界有山名子午嶺，計南北直相當，此則北山是子，南山是午，共爲子午道。仲馮曰：史文自以從杜陵徑漢中爲子午道耳，顏說非史意也。《三秦記》：長安正南山名秦嶺，谷名子午，一名樊川，一名御宿。〗</span></p>
<p class="em2 strong"><span class="yinwen">10</span>泉陵侯劉慶上書<span class="jiazhu">〖師古曰：衆陵節侯賢，長沙定王子。本始四年，戴侯眞定嗣；二十二年薨。黃龍元年，頃侯慶嗣，此則是也。《莽傳》及《翟義傳》並云<span class="yinhao">「泉陵」</span>。《地理志》，泉陵縣屬零陵郡，而《表》作<span class="yinhao">「衆陵」</span>，《表》爲誤也。〗</span>言，<span class="yinhao">「周成王幼小，<span class="jiaozhusup">〖章：甲十六行本「小」作「少」；「少」下有「稱孺子」三字；乙十一行本同；孔本同；張校同。〗</span>周公居攝。今帝富於春秋，宜令安漢公行天子事，如周公。」</span>羣臣皆曰：<span class="yinhao">「宜如慶言。」</span></p>
<p class="em2 strong"><span class="yinwen">11</span>時帝春秋益壯，以衞后故，怨不悅。<span class="jiazhu">〖謂衞后不得至京師，其族皆死徙，故不悅。〗</span>冬，十二月，莽因臘日上椒酒，<span class="jiazhu">〖上，時掌翻。〗</span>置毒酒中；帝有疾。莽作策，請命於泰畤，願以身代，藏策金縢，置于前殿，敕諸公勿敢言。<span class="jiazhu">〖師古曰：詐依周公爲武王請命作《金縢》也。《書》曰：周公納策金縢之匱中。孔安國曰：爲請命之書，藏之於匱，緘之以金，不欲人開之。孔穎達曰：縢，是縛約之名。〗</span>丙午，帝崩于未央宮。<span class="jiazhu">〖臣瓚曰：帝年九歲卽位；卽位五年，壽十四。〗</span>大赦天下。莽令天下吏六百石以上皆服喪三年。奏尊孝成廟曰統宗；孝平廟曰元宗。斂孝平，加元服，<span class="jiazhu">〖斂，力贍翻。〗</span>葬康陵。<span class="jiazhu">〖臣瓚曰：康陵，在長安北六十里。〗</span></p>
<p class="margin2">班固贊曰：孝平之世，政自莽出，褒善顯功，以自尊盛。觀其文辭，方外百蠻，無思不服，休徵嘉應，頌聲並作；至於變異見於上，<span class="jiazhu">〖見，賢遍翻。〗</span>民怨於下，莽亦不能文也。<span class="jiazhu">〖如淳曰：不可復文飾也。〗</span></p>
<p class="em2 strong"><span class="yinwen">12</span>以長樂少府平晏爲大司徒。</p>
<p class="em2 strong"><span class="yinwen">13</span>太后與羣臣議立嗣。時元帝世絕，而宣帝曾孫有見王五人，<span class="jiazhu">〖王之見在者五人，淮陽王縯、中山王成都、楚王紆、信都王景、東平王開明也。見，賢遍翻。〗</span>列侯四十八人。<span class="jiazhu">〖廣戚侯顯、陽興侯寄、陵陽侯嘉、高樂侯修、平邑侯閔、平纂侯況、合昌侯輔、伊鄕侯開、就鄕侯不害、膠鄕侯武、宜鄕侯恢、昌城侯豐、樂安侯禹、陶鄕侯恢、釐鄕侯褒、昌鄕侯且、新鄕侯鯉、郚鄕侯光、新城侯武、宜陵侯封、堂鄕侯護、成陵侯由、成陽侯衆、復昌侯休、安陸侯平、梧安侯譽、朝鄕侯充、扶鄕侯普、方城侯宣、當陽侯益、廣城侯疌、春城侯允、呂鄕侯尙、李鄕侯殷、宛鄕侯隆、壽泉侯承、杏山侯遵、嚴鄕侯信、武平侯璜、陵鄕侯曾、武安侯㥅、富陽侯萌、西陽侯偃、桃鄕侯立、栗鄕侯玄成、金鄕侯不害、平通侯且、西安侯漢、湖鄕侯開、重鄕侯少柏，凡五十人。而廣戚侯顯，孺子之父，栗鄕侯玄成，先已免侯，止四十八人耳。師古曰：疌，音竹二翻。㥅，音受。〗</span>莽惡其長大，<span class="jiazhu">〖惡，烏路翻。長，知兩翻；下同。〗</span>曰：<span class="yinhao">「兄弟不得相爲後。」</span>乃悉徵宣帝玄孫，選立之。</p>
<p class="em2 strong">是月，前煇光謝囂奏武功長孟通浚井得白石，<span class="jiazhu">〖武功縣本屬扶風，莽分屬前煇光。師古曰：浚，抒治之也。囂，音許驕翻。浚，音峻。抒，音直呂翻。〗</span>上圓下方，有丹書著石，<span class="jiazhu">〖師古曰：著，音直略翻。〗</span>文曰：<span class="yinhao">「告安漢公莽爲皇帝。」</span>符命之起，自此始矣。莽使羣公以白太后，太后曰；<span class="yinhao">「此誣罔天下，不可施行！」</span>太保舜謂太后曰：<span class="yinhao">「事已如此，無可柰何；沮之，力不能止。<span class="jiazhu">〖沮，慈呂翻。〗</span>又莽非敢有他，但欲稱攝以重其權，塡服天下耳！」</span><span class="jiazhu">〖師古曰：塡，音竹刃翻。〗</span>太后心不以爲可，然力不能制，乃聽許。舜等卽共令太后下詔曰：<span class="yinhao">「孝平皇帝短命而崩，已使有司徵孝宣皇帝玄孫二十三人，差度宜者，<span class="jiazhu">〖師古曰：差度，謂擇也。度，音大各翻。〗</span>以嗣孝平皇帝之後。玄孫年在襁褓，不得至德君子，孰能安之！安漢公莽，輔政三世，與周公異世同符。今前煇光囂、武功長通上言丹石之符，朕深思厥意，云『爲皇帝』者，乃攝行皇帝之事也。其令安漢公居攝踐祚，如周公故事，<span class="jiazhu">〖祚，位也。〗</span>具禮儀奏！」</span>於是羣臣奏言：<span class="yinhao">「太后聖德昭然，深見天意，詔令安漢公居攝。臣請安漢公踐祚，服天子韍冕，背斧依立於戶牖之間，<span class="jiazhu">〖背，蒲妹翻。鄭氏曰：斧依，爲斧文屛風。師古曰：依，讀曰扆，音於豈翻。〗</span>南面朝羣臣，聽政事；<span class="jiazhu">〖朝，直遙翻；下同。〗</span>車服出入警蹕，民臣稱臣妾，皆如天子之制。郊祀天地，宗祀明堂，共祀宗廟，享祭羣神，贊曰『假皇帝』，<span class="jiazhu">〖師古曰：贊者，謂祭祝之辭。共，音恭。余謂此贊固主於祭祝，若朝會亦有贊者，所謂贊拜、贊謁是也。〗</span>民臣謂之『攝皇帝』，自稱曰『予』。平決朝事，<span class="jiazhu">〖朝，直遙翻。〗</span>常以皇帝之詔稱『制』。以奉順皇天之心，輔翼漢室，保安孝平皇帝之幼嗣，遂寄託之義，<span class="jiazhu">〖寄託，謂寄以天下，託以孤幼也。師古曰：遂，成也。〗</span>隆治平之化。<span class="jiazhu">〖治，直吏翻。〗</span>其朝見太皇太后、帝皇后皆復臣節。<span class="jiazhu">〖見，賢遍翻。帝皇后，謂平帝后也。復，如字，反也，還也。〗</span>自施政敎於<span class="jiaozhusup">〖章：甲十六行本「於」下有「其」字；乙十一行本同；孔本同。〗</span>宮家國采，<span class="jiazhu">〖宮者，謂以安漢公第爲宮也。家者，謂其家也。國者，謂其所封新都國也。采，謂以武功縣爲采地，名曰漢光邑也。師古曰：采，官也，以官受地，故謂之采。采，音七在翻，又音七代翻。〗</span>如諸侯禮儀故事。」</span>太后詔曰：<span class="yinhao">「可。」</span></p>
<h5><span class="section" id="title-6"><span data-head-description="" data-head-level="h3" data-head-title="王莽上">王莽上</span></span></h5>
<p class=""><span class="jiazhu">〖字巨君，孝元皇后之弟子也。莽父曼，祖禁。禁，武帝繡衣御史賀之子也。〗</span></p>
<p class="strong"><span class="section" id="title-7"><span data-head-description="" data-head-level="h4" data-head-title="居攝元年">居攝元年</span></span><span class="biaozhusup" data-rel="（丙寅、西元六年）"></span><span class="jiazhu">〖莽旣攝政，遂改元爲居攝。〗</span></p>
<p class="em2 strong"><span class="yinwen">1</span>春，正月，王莽祀上帝於南郊，又行迎春、大射、養老之禮。<span class="jiazhu">〖上無天子，《通鑑》不得不以王莽繫年。不書假皇帝而直書王莽者，不與其攝也。及其旣篡也書莽，不與其篡也。呂后、武后書<span class="yinhao">「太后」</span>，其義亦然。〗</span></p>
<p class="em2 strong"><span class="yinwen">2</span>三月，己丑，立宣帝玄孫嬰爲皇太子，號曰孺子。<span class="jiazhu">〖亦因周公輔成王，二叔流言曰，<span class="yinhao">「公將不利於孺子」</span>，而爲此號。〗</span>嬰，廣戚侯顯之子也。<span class="jiazhu">〖楚孝王子勳封廣戚侯，顯則勳之子也。《地理志》，沛郡有廣戚侯國。〗</span>年二歲；託以卜相最吉，立之。<span class="jiazhu">〖相，息亮翻。〗</span>尊皇后曰皇太后。</p>
<p class="em2 strong"><span class="yinwen">3</span>以王舜爲太傅，左輔甄豐爲太阿、右拂，<span class="jiazhu">〖師古曰：拂，讀曰弼。〗</span>甄邯爲太保、後承；又置四少，秩皆二千石。<span class="jiazhu">〖四少，少師、少傅、少阿、少保也。少，詩照翻。〗</span></p>
<p class="em2 strong"><span class="yinwen">4</span>四月，安衆侯劉崇<span class="jiazhu">〖師古曰：安衆康侯丹，長沙定王子；崇卽丹玄孫之子也，見《王子侯表》。《地理志》，安衆，侯國，屬南陽郡，故宛西鄕也。〗</span>與相張紹謀曰：<span class="yinhao">「安漢公莽必危劉氏，天下非之，莫敢先舉，此乃宗室之恥也。吾帥宗族爲先，海內必和。」</span><span class="jiazhu">〖帥，讀曰率。和，戶臥翻。〗</span>紹等從者百餘人遂進攻宛；<span class="jiazhu">〖宛，南陽郡治所。宛，於元翻。〗</span>不得入而敗。</p>
<p class="em2 strong">紹從弟竦與崇族父嘉詣闕自歸；莽赦弗罪。<span class="jiazhu">〖從，才用翻。〗</span>竦因爲嘉作奏，<span class="jiazhu">〖爲，于僞翻。〗</span>稱莽德美，罪狀劉崇：<span class="yinhao">「願爲宗室倡始，<span class="jiazhu">〖師古曰：倡，音先向翻。〗</span>父子兄弟負籠荷鍤，<span class="jiazhu">〖師古曰：籠，所以盛土。鍤，鍫也。荷，下可翻；又音何。〗</span>馳之南陽，豬崇宮室，令如古制；<span class="jiazhu">〖古者畔逆之國，旣伏其罪，則豬其宮室以爲汙池。師古曰：豬，謂畜水也。〗</span>及崇社宜如亳社，以賜諸侯，用永監戒！」</span><span class="jiazhu">〖武王勝殷，分亳社以班諸侯，四牆其社，覆上棧下，使不得通陰陽之氣，所以著亡國之戒也。〗</span>於是莽大說，<span class="jiazhu">〖說，讀曰悅。〗</span>封嘉爲率禮侯，嘉子七人皆賜爵關內侯；後又封竦爲淑德侯。長安爲之語曰：<span class="yinhao">「欲求封，過張伯松。<span class="jiazhu">〖師古曰：伯松，張竦之字。〗</span>力戰鬭，不如巧爲奏。」</span>自後謀反<span class="jiaozhusup">〖章：甲十六行本「反」下有「者」字；乙十一行本同；孔本同；張校同。〗</span>皆汙池云。<span class="jiazhu">〖師古曰：汙，下也，音烏。〗</span></p>
<p class="em2 strong">羣臣復曰：<span class="yinhao">「劉崇等謀逆者，以莽權輕也；<span class="jiazhu">〖復，扶又翻。〗</span>宜尊重以塡海內。」</span><span class="jiazhu">〖塡，竹刃翻。〗</span>五月，甲辰，太后詔莽朝見太后稱<span class="yinhao">「假皇帝」</span>。<span class="jiazhu">〖朝，直遙翻。見，賢遍翻。〗</span></p>
<p class="em2 strong"><span class="yinwen">5</span>冬，十月，丙辰朔，日有食之。</p>
<p class="em2 strong"><span class="yinwen">6</span>十二月，羣臣奏請安漢公廬爲攝省，府爲攝殿，第爲攝宮。奏可。<span class="jiazhu">〖廬，殿中止宿之舍。府，治事之所。第，所居也。〗</span></p>
<p class="em2 strong"><span class="yinwen">7</span>是歲，西羌龐恬、傅幡等<span class="jiazhu">〖師古曰：幡，音敷元翻。〗</span>怨莽奪其地，反攻西海太守程永；永奔走。莽誅永，遣護羌校尉竇況擊之。</p>
<p class="strong"><span class="section" id="title-8"><span data-head-description="" data-head-level="h4" data-head-title="居攝二年">二年</span></span><span class="biaozhusup" data-rel="（丁卯、西元七年）"></span></p>
<p class="em2 strong"><span class="yinwen">1</span>春，竇況等擊破西羌。</p>
<p class="em2 strong"><span class="yinwen">2</span>五月，更造貨：<span class="jiazhu">〖更，工衡翻。〗</span>錯刀，一直五千；契刀，一直五百；大錢，一直五十；<span class="jiazhu">〖《食貨志》：錯刀，以黃金錯，其文曰<span class="yinhao">「一刀直五千」</span>。契刀，其環如大錢，身形如刀，長二寸，文曰<span class="yinhao">「契刀五百」</span>。大錢徑寸二分，重十二銖，文曰<span class="yinhao">「大錢五十」</span>。張晏曰：案今所見契刀、錯刀，形質如大錢，而肉好輪厚，異於此。大錢形如大刀環矣。契刀，身形圓，不長二寸也；其文左曰<span class="yinhao">「契」</span>，右曰<span class="yinhao">「刀」</span>，無<span class="yinhao">「五百」</span>字也。錯刀，則刻之作字也；以黃金塡其文，上曰<span class="yinhao">「一」</span>，下曰<span class="yinhao">「刀」</span>。二刀泉，甚不與《志》相應也。似札單差錯、文字磨滅故耳。師古曰：張說非也。王莽錢刀，今並尙在，形質及文與《志》相合，無差錯也。《索隱》曰：錢，本名泉，以貨之流布如泉。布者，言貨流布。刀，以其利於人也。〗</span>與五銖錢並行，民多盜鑄者。禁列侯以下不得挾黃金，輸御府受直；<span class="jiazhu">〖《百官表》：少府有御府令、丞。師古曰：御府，主天子衣服。〗</span>然卒不與直。<span class="jiazhu">〖卒，子恤翻。〗</span></p>
<p class="em2 strong"><span class="yinwen">3</span>東郡太守翟義，方進之子也，<span class="jiazhu">〖翟，直格翻。〗</span>與姊子上蔡陳豐謀曰：<span class="jiazhu">〖《地理志》，上蔡縣屬汝南郡。〗</span><span class="yinhao">「新都侯攝天子位，號令天下，故擇宗室幼稚者以爲孺子，<span class="jiazhu">〖故意爲之曰故。稚，直利翻。〗</span>依託周公輔成王之義，且以觀望，<span class="jiazhu">〖師古曰：言漸試天下人心。〗</span>必代漢家，其漸可見。方今宗室衰弱，外無強蕃，天下傾首服從，莫能亢扞國難。<span class="jiazhu">〖亢，口浪翻；禦也。扞，戶榦翻。難，乃旦翻。〗</span>吾幸得備宰相子，身守大郡，父子受漢厚恩，義當爲國討賊，以安社稷；<span class="jiazhu">〖爲，于僞翻。〗</span>欲舉兵西，誅不當攝者，選宗室子孫輔而立之。設令時命不成，死國埋名，<span class="jiazhu">〖師古曰：埋名，謂身埋而名立。〗</span>猶可以不慙於先帝。今欲發之，汝肯從我乎﹖」</span>豐年十八，勇壯，許諾。義遂與東郡都尉劉宇、嚴鄕侯劉信、信弟武平侯劉璜結謀，<span class="jiazhu">〖信、璜皆東平煬王雲子。嚴鄕、武平二國，蓋皆在東郡。璜，胡光翻。〗</span>以九月都試日斬觀令，<span class="jiazhu">〖《地理志》，觀縣屬東郡，本曰畔觀。應劭曰：夏有觀扈；世祖改爲衞公國，以封周後。師古曰：觀，音工喚翻。〗</span>因勒其車騎、材官士，募郡中勇敢，部署將帥。信子匡時爲東平王，乃幷東平兵，立信爲天子；義自號大司馬、柱天大將軍；移檄郡國，言<span class="yinhao">「莽鴆殺孝平皇帝，攝天子位，欲絕漢室。今天子已立，共行天罰！」</span><span class="jiazhu">〖師古曰：共，讀曰恭。〗</span>郡國皆震。比至山陽，衆十餘萬。<span class="jiazhu">〖比，必寐翻。〗</span></p>
<p class="em2 strong">莽聞之，惶懼不能食。太皇太后謂左右曰：<span class="yinhao">「人心不相遠也。<span class="jiazhu">〖師古曰：言所見者同。〗</span>我雖婦人，亦知莽必以此自危。」</span>莽乃拜其黨、親<span class="jiazhu">〖孫建、劉宏、竇況，莽之黨也。王邑、王駿、王況、王昌，莽之親也。〗</span>輕車將軍、成武侯孫建爲奮武將軍，光祿勳、成都侯王邑爲虎牙將軍，明義侯王駿爲強弩將軍，春王城門校尉王況爲震威將軍，<span class="jiazhu">〖師古曰：春王，長安城東出北頭第一門也。本名宣平門，莽改名焉。余按漢城門校尉掌十二城門。觀此，則莽改官名，十二城門各置城門校尉。〗</span>宗伯、忠孝侯劉宏爲奮衝將軍，<span class="jiazhu">〖平帝元始四年，莽更名宗正爲宗伯。〗</span>中少府、建威侯王昌爲中堅將軍，<span class="jiazhu">〖莽更少府曰共工。此中少府，蓋長樂少府也；以職在宮中，故曰中少府。〗</span>中郎將、震羌侯竇況爲奮威將軍，凡七人，自擇除關西人爲校尉、軍吏，將關東甲卒，發奔命以擊義焉。<span class="jiazhu">〖校，戶敎翻。將，卽亮翻。〗</span>復以太僕武讓爲積弩將軍，屯函谷關；<span class="jiazhu">〖復，扶又翻；下同。〗</span>將作大匠蒙鄕侯逯並爲橫壄將軍，屯武關；<span class="jiazhu">〖師古曰：逯，姓也；並，名也。逯，音錄；又音鹿；今東郡有逯姓，二音並得書。本<span class="yinhao">「逯」</span>字，或作<span class="yinhao">「逮」</span>，今河朔有逮姓，自呼音徒戴翻，其義兩通。〗</span>羲和、紅休侯劉秀爲揚武將軍，屯宛。<span class="jiazhu">〖宛，於元翻。〗</span></p>
<p class="em2 strong">三輔聞翟義起，自茂陵以西至汧<span class="jiazhu">〖《地理志》，汧縣屬右扶風，音口堅翻。賢曰：汧故城在隴州汧源縣南。〗</span>二十三縣，盜賊並發。槐里男子趙朋、霍鴻等自稱將軍，攻燒官寺，殺右輔都尉及斄令，<span class="jiazhu">〖《地理志》，右輔都尉治郿，郿與斄縣皆屬扶風。斄，周后稷所封邑也。師古曰：斄，與邰同，音胎。〗</span>相與謀曰：<span class="yinhao">「諸將精兵悉東，京師空，可攻長安！」</span>衆稍多至十餘萬，火見未央宮前殿。<span class="jiazhu">〖見，賢遍翻。〗</span>莽復拜衞尉王級爲虎賁將軍，<span class="jiazhu">〖賁，音奔。〗</span>大鴻臚、望鄕侯閻遷爲折衝將軍，西擊朋等。以常鄕侯王惲爲車騎將軍，屯平樂館；<span class="jiazhu">〖樂，音洛。〗</span>騎都尉王晏爲建威將軍，屯城北；城門校尉趙恢爲城門將軍；皆勒兵自備。以太保、後承、承陽侯甄邯爲大將軍，<span class="jiazhu">〖承陽之承，音烝。〗</span>受鉞高廟，領天下兵，左杖節，右把鉞，屯城外。王舜、甄豐晝夜循行殿中。<span class="jiazhu">〖行，下孟翻。〗</span></p>
<p class="em2 strong">莽日抱孺子禱郊廟，會羣臣，稱曰：<span class="yinhao">「昔成王幼，周公攝政，而管、蔡挾祿父以畔。<span class="jiazhu">〖師古曰：祿父，紂子也。父，讀曰甫。〗</span>今翟義亦挾劉信而作亂。自古大聖猶懼此，況臣莽之斗筲！」</span><span class="jiazhu">〖師古曰：斗筲，諭材器小也。〗</span>羣臣皆曰：<span class="yinhao">「不遭此變，不章聖德！」</span>冬，十月，甲子，莽依《周書》作《大誥》<span class="jiazhu">〖師古曰：武王崩，周公相成王，而三監及淮夷叛，周公作《大誥》。莽自比周公，故依倣其事。〗</span>曰：<span class="yinhao">「粵其聞日，<span class="jiazhu">〖孟康曰：翟義反書上聞日也。師古曰：粵，發語辭。〗</span>宗室之儁有四百人，<span class="jiazhu">〖孟康曰：諸劉見在者。〗</span>民獻儀九萬夫，<span class="jiazhu">〖孟康曰：民之表儀，謂賢者也。〗</span>予敬以終於此謀繼嗣圖功。」</span><span class="jiazhu">〖師古曰：我用此宗室之儁及獻儀者，共圖謀國事，終成其功。〗</span>遣大夫桓譚等班行諭告天下，以當反位孺子之意。</p>
<p class="em2 strong">諸將東至陳留菑，<span class="jiazhu">〖孟康曰：菑，故戴國，在梁，後屬陳留，今曰考城。《陳留風俗傳》曰：菑縣，秦之穀縣也，遭漢兵起，邑多菑年，故改曰菑縣。章帝東巡過縣，詔曰：陳留菑縣，其名不善，其改曰考城。〗</span>與翟義會戰，破之，斬劉璜首。莽大喜，復下詔先封車騎都尉孫賢等五十五人皆爲列侯，卽軍中拜授。因大赦天下。於是吏士精銳攻圍義於圉城，十二月，大破之。義與劉信棄軍亡，至固始界中，捕得義，尸磔陳都市；卒不得信。<span class="jiazhu">〖《地理志》，圉、固始、陳，三縣皆屬淮陽國。賢曰：圉故城在今汴州雍丘縣東南。卒，子恤翻。〗</span></p>
<p class="strong"><span class="section" id="title-9"><span data-head-description="" data-head-level="h4" data-head-title="始初元年">始初元年</span></span><span class="biaozhusup" data-rel="（戊辰、西元八年）"></span><span class="jiazhu">〖是年十一月，莽始改元始初。〗</span></p>
<p class="em2 strong"><span class="yinwen">1</span>春，地震。大赦天下。</p>
<p class="em2 strong"><span class="yinwen">2</span>王邑等還京師，西與王級等合擊趙朋、霍鴻。二月，朋等殄滅，諸縣息平。還師振旅，莽乃置酒白虎殿，勞賜將帥。<span class="jiazhu">〖勞，力到翻。〗</span>詔陳崇治校軍功，第其高下，<span class="jiazhu">〖治，直之翻。校，古效翻。〗</span>依周制爵五等，以封功臣爲侯、伯、子、男，凡三百九十五人，曰<span class="yinhao">「皆以奮怒，東指西擊，羌寇、蠻盜，反虜、逆賊，不得旋踵，應時殄滅，天下咸服」</span>之功封云。其當賜爵關內侯者，更名曰附城，又數百人。<span class="jiazhu">〖項安世《家說》曰：王莽封諸侯，置附城，漢人蓋以城解墉也。古文庸，卽墉字，後人加土以別之。不成國者謂之附城，猶今言支郡爲屬城也。余按《王制》，不能五十里者不達於天子，附於諸侯，曰附庸。鄭《註》曰：小城曰附庸。附庸者，以國事附於大國。《正義》曰：庸，城也，謂小國之城不能自通，以其國事附於大國，故曰附庸。項說本諸此。更，工衡翻。〗</span>莽發翟義父方進及先祖冢在汝南者，燒其棺柩；<span class="jiazhu">〖柩，音舊。〗</span>夷滅三族，誅及種嗣，<span class="jiazhu">〖種，章勇翻。嗣，祥吏翻。〗</span>至皆同阬，以棘五毒幷葬之。<span class="jiazhu">〖如淳曰：五毒，野葛、狼毒之屬。翟方進，本汝南上蔡人。〗</span>又取義及趙朋、霍鴻黨衆之尸，聚之通路之旁，濮陽、無鹽、圉、槐里、盩厔凡五所，<span class="jiazhu">〖濮陽、無鹽、圉，義黨之尸也。槐里、盩厔，朋、鴻黨之尸也。盩厔，音舟窒。〗</span>建表木於其上，<span class="jiazhu">〖師古曰：表者，所以標明也。〗</span>書曰：<span class="yinhao">「反虜逆賊䲔鯢。」</span><span class="jiazhu">〖師古曰：䲔鯢，大魚爲害者也；以此比敵人之勇桀者。崔豹《古今註》：鯨，大者長千里，小者數丈，一生數萬子，常以五六月就岸生子，至七八月導從其子還大海中，鼓浪成雷，噴沫成雨，水族驚畏，一皆逃匿，莫敢當。其雌曰鯢，大者亦長千里。蓋鯨鯢有力，能驅食小魚，故以喻夫強暴而淩弱者。而導從數萬子，跋扈大海中，亦有渠魁之義。䲔，古鯨字，音其京翻。鯢，五奚翻。〗</span>義等旣敗，莽於是自謂威德日盛，<span class="jiaozhusup">〖章：甲十六行本「盛」下有「大獲天人之助」六字；乙十一行本同；孔本同；張校同；退齋校同。〗</span>遂謀卽眞之事矣。</p>
<p class="em2 strong"><span class="yinwen">3</span>羣臣復奏：進攝皇帝子安、臨爵爲公；<span class="jiazhu">〖復，扶又翻；下同。〗</span>封兄子光爲衍功侯。<span class="jiazhu">〖光，莽兄永之子。〗</span>是時莽還歸新都國；<span class="jiazhu">〖莽旣居攝，故還歸新都國。〗</span>羣臣復白以封莽孫宗爲新都侯。<span class="jiazhu">〖宗，宇子也。〗</span></p>
<p class="em2 strong"><span class="yinwen">4</span>九月，莽母功顯君死。莽自以居攝踐阼，奉漢大宗之後，爲功顯君緦縗弁而加麻環絰，如天子弔諸侯服。<span class="jiazhu">〖《周禮》，王爲諸侯緦縗弁而加環絰，同姓則麻，異姓則葛。師古曰：於弁上加環絰也。謂之環者，言其輕細如環之形。《記》曰：緦麻十五升去其半，有事其縷，無事其布，曰緦。賈公彥曰：凡五服之絰，皆兩股絞之。言環絰，則與絞絰有異矣。謂以麻爲體，又以一股麻爲糾而橫纏之，如環然，故謂之環絰。縗，倉回翻。〗</span>凡壹弔再會；而令新都侯宗爲主，服喪三年云。</p>
<p class="em2 strong"><span class="yinwen">5</span>司威陳崇<span class="jiazhu">〖莽置司威，司察百官。〗</span>奏：莽兄子衍功侯光私報執金吾竇況，令殺人；<span class="jiazhu">〖私報者，私屬之也。霍顯曰：少夫幸報我以事。〗</span>況爲收繫，致其法。<span class="jiazhu">〖爲，于僞翻。〗</span>莽大怒，切責光。光母曰：<span class="yinhao">「汝自視孰與長孫、中孫！」</span>長孫、中孫者，宇及獲之字也。<span class="jiazhu">〖獲死見上卷哀帝元壽元年。宇死見上平帝元始三年。師古曰：中，讀曰仲。〗</span>遂母子自殺，及況皆死。初，莽以事母、養嫂、撫兄子爲名，<span class="jiazhu">〖事見三十一卷成帝始元年。〗</span>及後悖虐，復以示公義焉。<span class="jiazhu">〖服虔曰：不舍光罪爲公義。仲馮曰：莽不服母喪，亦以示公義。悖，蒲內翻，又蒲沒翻。〗</span>令光子嘉嗣爵爲侯。</p>
<p class="em2 strong"><span class="yinwen">6</span>是歲，廣饒侯劉京言齊郡新井，<span class="jiazhu">〖《地理志》，齊郡有廣饒縣。〗</span>車騎將軍千人扈雲言巴郡石牛，<span class="jiazhu">〖師古曰：千人，官名，屬車騎將軍。扈，其姓；雲，其名。余按《百官表》，千人在候、司馬之下。〗</span>太保屬臧鴻言扶風雍石；<span class="jiazhu">〖漢公府有掾有屬。《姓譜》：魯孝公之子彄，食采於臧，子孫以爲氏。雍縣屬扶風。雍，音於用翻。〗</span>莽皆迎受。十一月，甲子，莽奏太后曰：<span class="yinhao">「陛下遇漢十二世三七之阸，<span class="jiazhu">〖三七二百一十年，漢元至是歲二百一十四年。〗</span>承天威命，詔臣莽居攝。廣饒侯劉京上書言：『七月中，齊郡臨淄縣昌興亭長辛當一暮數夢，曰：<span class="yinhao">「吾，天公使也。<span class="jiazhu">〖使，疏吏翻。〗</span>天公使我告亭長：<span class="jiaozhusup">〖章：甲十六行本「長」下有「曰」字；乙十一行本同；孔本同。〗</span>『攝皇帝當爲眞。』卽不信我，此亭中當有新井。」</span>亭長晨起視亭中，誠有新井，<span class="jiazhu">〖師古曰：誠，實也。〗</span>入地且百尺。』十一月，壬子，直建冬至，<span class="jiazhu">〖師古曰：壬子之日冬至，而其日當建。〗</span>巴郡石牛，戊午，雍石文，皆到于未央宮之前殿。臣與太保安陽侯舜等視，天風起，塵冥，風止，得銅符帛圖於石前，文曰：『天告帝符，獻者封侯，』騎都尉崔發等視說。<span class="jiazhu">〖師古曰：視其文而說其意也。〗</span>孔子曰：『畏天命，畏大人，畏聖人之言。』<span class="jiazhu">〖師古曰：《論語》所載孔子之言。〗</span>臣莽敢不承用！臣請共事神祇、宗廟，<span class="jiazhu">〖師古曰：共，讀曰恭。〗</span>奏言太皇太后、孝平皇后，皆稱『假皇帝』；其號令天下，天下奏言事，毋言『攝』；以居攝三年爲始初元年；<span class="jiazhu">〖《考異》曰：《莽傳》作<span class="yinhao">「初始」</span>。荀《紀》及韋莊《美嘉號錄》、宋庠《紀年通譜》皆作<span class="yinhao">「始初」</span>。今從之。〗</span>漏刻以百二十爲度；用應天命。臣莽夙夜養育隆就孺子，<span class="jiazhu">〖師古曰：隆，長也。成就之，使其長大也。〗</span>令與周之成王比德，宣明太皇太后威德於萬方，期於富而敎之。孺子加元服，復子明辟，如周公故事。」</span><span class="jiazhu">〖《書·洛誥》：周公拜手稽首曰：朕復子明辟。孔安國《註》曰：周公盡禮致敬，言我復還明君之政於子。子，成王也。年二十成人，故必歸政。〗</span>奏可。衆庶知其奉符命，指意羣公<span class="jiaozhusup">〖章：甲十六行本「公」作「臣」；乙十一行本同。〗</span>博議別奏，以示卽眞之漸矣。</p>
<p class="em2 strong"><span class="yinwen">7</span>期門郎張充等六人謀共劫莽，立楚王。<span class="jiazhu">〖楚王紆，宣帝之曾孫。〗</span>發覺，誅死。</p>
<p class="em2 strong"><span class="yinwen">8</span>梓潼人哀章<span class="jiazhu">〖師古曰：梓潼，廣漢之縣也。潼，音童。哀姓，章名。《姓譜》曰：哀姓，以諡爲氏。余按古人以哀爲諡非一，《孔子弟子傳》有公晳哀，《烈士傳》有羊角哀，獨不可以爲出於其後乎！〗</span>學問長安，素無行，好爲大言，<span class="jiazhu">〖行，下孟翻。好，呼到翻。〗</span>見莽居攝，卽作銅匱，爲兩檢，<span class="jiazhu">〖檢，居掩翻。毛晃曰：檢，書檢，印窠封題也。〗</span>署其一曰<span class="yinhao">「天帝行璽金匱圖」</span>，其一署曰<span class="yinhao">「赤帝璽某傳予皇<span class="jiaozhusup">〖張：「皇」作「黃」。〗</span>帝金策書」</span>。<span class="jiazhu">〖予，讀曰與。〗</span>某者，高皇帝名也。書言王莽爲眞天子，皇太后如天命。圖書皆書莽大臣八人，又取令名王興、王盛，章因自竄姓名，<span class="jiazhu">〖師古曰：竄，謂廁著也。〗</span>凡十一人，皆置官爵，爲輔佐。章聞齊井、石牛事下，<span class="jiazhu">〖下，遐稼翻。〗</span>卽日昏時，衣黃衣，<span class="jiazhu">〖時衣，於旣翻。〗</span>持匱至高廟，以付僕射。<span class="jiazhu">〖高廟有令、有僕射。〗</span>僕射以聞。戊辰，莽至高廟拜受金匱神禪，<span class="jiazhu">〖師古曰：言有神命，使漢禪位於莽也。〗</span>御王冠，<span class="jiazhu">〖王者之冠也。〗</span>謁太后，還坐未央宮前殿，下書曰：<span class="yinhao">「予以不德，託于皇初祖考黃帝之後，皇始祖考虞帝之苗裔，<span class="jiazhu">〖詳見下卷。〗</span>而太皇太后之末屬。皇天上帝隆顯大佑，成命統序，符契、圖文、金匱策書，神明詔告，屬予以天下兆民。<span class="jiazhu">〖師古曰：屬，委付也，音之欲翻。〗</span>赤帝漢氏高皇帝之靈，承天命，傳<span class="jiaozhusup">〖章：甲十六行本「傳」下有「國」字；乙十一行本同；孔本同。〗</span>金策之書，予甚祗畏，敢不欽受！以戊辰直定，<span class="jiazhu">〖師古曰：以建除之次，其日當定。〗</span>御王冠，卽眞天子位，定有天下之號曰新。<span class="jiazhu">〖因新都國以定號也。〗</span>其改正朔，易服色，變犧牲，殊徽幟，異器制。<span class="jiazhu">〖師古曰：徽幟，通謂旌旗之屬也。幟，音式志翻。〗</span>以十二月朔癸酉爲始建國元年正月之朔；以雞鳴爲時。<span class="jiazhu">〖以十二月爲正，以丑時爲十二時之始也。〗</span>服色配德上黃，犧牲應正用白，<span class="jiazhu">〖以土繼火，故尙黃。萬物紐牙於丑，其色白，故應正用白。〗</span>使節之旄幡皆純黃，其署曰『新使五威節』，以承皇天上帝威命也。」</span><span class="jiazhu">〖使，疏吏翻。〗</span></p>
<p class="em2 strong">莽將卽眞，先奉諸符瑞以白太后，太后大驚。是時以孺子未立，璽臧長樂宮。<span class="jiazhu">〖璽，卽傳國璽。臧，古藏字通。〗</span>及莽卽位，請璽，太后不肯授莽。莽使安陽侯舜諭指。舜素謹敕，太后雅愛信之。舜旣見太后，太后知其爲莽求璽，<span class="jiazhu">〖爲，于僞翻。〗</span>怒罵之曰：<span class="yinhao">「而屬父子宗族，<span class="jiazhu">〖師古曰：而，汝也。〗</span>蒙漢家力，富貴累世，旣無以報，受人孤寄，乘便利時奪取其國，<span class="jiazhu">〖師古曰：孤寄，言以孤寄托之。〗</span>不復顧恩義。人如此者，狗豬不食其餘，<span class="jiazhu">〖師古曰：言惡賤。〗</span>天下豈有而兄弟邪！<span class="jiazhu">〖言天下無此等人，謂其全無人心也。一曰：言天下將共誅之，不復有兄弟存也。〗</span>且若自以金匱符命爲新皇帝，<span class="jiazhu">〖師古曰：若，亦汝也。〗</span>變更正朔、服制，<span class="jiazhu">〖更，工衡翻。〗</span>亦當自更作璽，傳之萬世，何用此亡國不祥璽爲，而欲求之！我漢家老寡婦，旦暮且死，欲與此璽俱葬，終不可得！」</span>太后因涕泣而言，旁側長御以下皆垂涕。<span class="jiazhu">〖長御，太后旁側常侍者。〗</span>舜亦悲不能自止，良久，乃仰謂太后：<span class="yinhao">「臣等已無可言者。<span class="jiazhu">〖師古曰：言不可諫止。〗</span>莽必欲得傳國璽，太后寧能終不與邪！」</span>太后聞舜語切，恐莽欲脅之，乃出漢傳國璽投之地，以授舜曰：<span class="yinhao">「我老已死，知<span class="jiaozhusup">〖章：甲十六行本「知」作「如」；乙十一行本同。〗</span>而兄弟今族滅也！」</span>舜旣得傳國璽，奏之；莽大說，乃爲太后置酒未央宮漸臺，<span class="jiazhu">〖說，讀曰悅。爲，于僞翻。師古曰：未央殿西南有蒼池，池中有漸臺。《黃圖》曰：漸，浸也。言爲池水所漸。漸，讀曰沾。〗</span>大縱衆樂。</p>
<p class="em2 strong">莽又欲改太后漢家舊號，易其璽綬，恐不見聽；而莽疏屬王諫欲諂莽，上書言：<span class="yinhao">「皇天廢去漢而命立新室，<span class="jiazhu">〖去，羌呂翻。〗</span>太皇太后不宜稱尊號，當隨漢廢，以奉天命。」</span>莽以其書白太后，太后曰：<span class="yinhao">「此言是也！」</span><span class="jiazhu">〖師古曰：恚忿之辭也。〗</span>莽因曰：<span class="yinhao">「此誖德之臣也，<span class="jiazhu">〖師古曰：誖，乖也；音布內翻。〗</span>罪當誅！」</span>於是冠軍張永獻符命銅璧文，<span class="jiazhu">〖冠軍，屬南陽郡。服虔曰：銅璧，如璧形，以銅爲之。冠，古玩翻。〗</span>太皇太后當爲新室文母太皇太后；莽乃下詔從之。於是鴆殺王諫而封張永爲貢符子。</p>
<p class="margin2">班彪贊曰：三代以來，王公失世，稀不以女寵。及王莽之興，由孝元后歷漢四世爲天下母，饗國六十餘載，羣小<span class="jiaozhusup">〖章：甲十六行本「小」作「弟」；乙十一行本同；退齋校同；張校同，云無註本亦作「小」。〗</span>世權，更持國柄；<span class="jiazhu">〖載，子亥翻。更，工衡翻。〗</span>五將、十侯，<span class="jiazhu">〖師古曰：五將者，鳳、音、商、根、莽皆爲大司馬。十侯者，陽平頃侯禁、禁子敬侯鳳、安成侯崇、平阿侯譚、成都侯商、紅陽侯立、曲陽侯根、高平侯逢時、安陽侯音、新都侯莽也。一曰：鳳嗣禁爲侯，不當重數，而十人者，淳于長卽其一也。〗</span>卒成新都。<span class="jiazhu">〖卒，子恤翻。〗</span>位號已移於天下，而元后卷卷猶握一璽，<span class="jiazhu">〖師古曰：卷，音其圓翻。惓惓，忠謹之意。余謂此云卷卷，猶眷戀也。〗</span>不欲以授莽，婦人之仁，悲夫！</p> 



</div></body></html>