<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>資治通鑑-卷第二百四十九・唐紀六十五・宣宗元聖至明成武獻文睿智章仁神聰懿道大孝皇帝下</title><meta content="width=device-width initial-scale=1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀六十五">唐紀六十五</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">起上章敦牂<span class="biaozhusup" data-rel="">（庚午）</span>，盡屠維單閼<span class="biaozhusup" data-rel="">（己卯）</span>，凡十年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="宣宗元聖至明成武獻文睿智章仁神聰懿道大孝皇帝下">宣宗元聖至明成武獻文睿智章仁神聰懿道大孝皇帝下</span></span></h5>
<div class="yt" id="y850"><p class="strong" id="p1"><a class="gg-link" href="#p1" onclick="return changeColor(this);"></a><span class="section" id="title-3"><span data-head-description="宣宗元聖至明成武獻文睿智章仁神聰懿道大孝皇帝下" data-head-level="h4" data-head-title="大中四年">大中四年</span></span><span class="biaozhusup" data-rel="">（庚午、八五〇年）</span></p></div>
<p class="em2 strong" id="p2"><a class="gg-link" href="#p2" onclick="return changeColor(this);"></a><span class="yinwen">1</span>春，正月，庚辰朔，赦天下。</p>
<p class="em2 strong" id="p3"><a class="gg-link" href="#p3" onclick="return changeColor(this);"></a><span class="yinwen">2</span>二月，以秦州隸鳳翔。<span class="jiazhu">秦州本屬隴右節度，是時新復，以屬鳳翔。</span></p>
<p class="em2 strong" id="p4"><a class="gg-link" href="#p4" onclick="return changeColor(this);"></a><span class="yinwen">3</span>夏，四月，庚戌，以中書侍郎、同平章事馬植爲天平節度使。上之立也，左軍中尉馬元贄有力焉，<span class="jiazhu">武宗之大漸也，馬元贄爲左神策護軍中尉，立上爲皇太叔。</span>由是恩遇冠諸宦者，<span class="jiazhu">冠，古玩翻。</span>植與之敍宗姓。上賜元贄寶帶，元贄以遺植，<span class="jiazhu">遺，唯季翻。</span>植服之朝，<span class="jiazhu">朝，直遙翻。</span>上見而識之，植變色，不敢隱。明日，罷相，收植親吏董侔，下御史臺鞫之，盡得植與元贄交通之狀，<span class="jiazhu">下，戶嫁翻。</span>再貶常州刺史。<span class="jiazhu">常州，古延陵季子之邑，後爲毗陵，晉爲晉陵，唐爲常州，京師東南二千八百四十三里。</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a><span class="yinwen">4</span>六月，戊申，兵部侍郎、同平章事魏扶薨。以戶部尙書、判度支崔龜從同平章事。</p>
<p class="em2 strong" id="p6"><a class="gg-link" href="#p6" onclick="return changeColor(this);"></a><span class="yinwen">5</span>秋，八月，以白敏中判延資庫。<span class="jiazhu">去年改備邊庫爲延資庫。</span></p>
<p class="em2 strong" id="p7"><a class="gg-link" href="#p7" onclick="return changeColor(this);"></a><span class="yinwen">6</span>盧龍節度使周綝薨，軍中表請以押牙兼馬步都知兵馬使張允伸爲留後，九月，丁酉，從之。<span class="jiazhu"><span class="shu-ming">考異</span>曰：四年七月，周綝薨，張允伸爲留後。<span class="shu-ming">舊紀</span>亦無朝廷命綝爲節度使年月。至此但云<span class="yinhao">「幽州節度使周綝卒，軍人立張允伸爲留後。」</span><span class="shu-ming">實錄</span>：<span class="yinhao">「九月，幽州大將表請押衙張允伸知留後事。」</span><span class="shu-ming">舊·允伸傳</span>曰：<span class="yinhao">「大中四年，戎帥周綝寢疾，表允伸爲留後。朝廷可其奏。」</span>今參取之。<span class="shu-ming">註</span>曰：今按<span class="shu-ming">通鑑</span>書八月周綝薨。<span class="shu-ming">考異</span>以爲七月。</span></p>
<p class="em2 strong" id="p8"><a class="gg-link" href="#p8" onclick="return changeColor(this);"></a><span class="yinwen">7</span>党項爲邊患，發諸道兵討之，連年無功，戍饋不已；右補闕孔溫裕上疏切諫，上怒，貶柳州司馬。溫裕，戣之兄子也。<span class="jiazhu">孔戣見二百四十卷憲宗元和十二年。</span></p>
<p class="em2 strong" id="p9"><a class="gg-link" href="#p9" onclick="return changeColor(this);"></a><span class="yinwen">8</span>吐蕃論恐熱遣僧莽羅藺眞將兵於雞項關南造橋，以擊尙婢婢，軍於白土嶺。<span class="jiazhu"><span class="shu-ming">水經註</span>：左南津西六十里有白土城，城西北有白土川水。其地在唐河州鳳林縣西。以此推之，雞項關亦在河州界。</span>婢婢遣其將尙鐸羅榻藏將兵據臨蕃軍以拒之，不利，復遣磨離羆子、燭盧鞏力<span class="jiazhu">復，扶又翻。</span>將兵據氂牛峽以拒之。<span class="jiazhu">氂，力之翻。</span>鞏力請<span class="yinhao">「按兵拒險，勿與戰，以奇兵絕其糧道，使進不得戰，退不得還，不過旬月，其衆必潰。」</span>羆子不從。鞏力曰：<span class="yinhao">「吾寧爲不用之人，不爲敗軍之將。」</span>稱疾，歸鄯州。羆子逆戰，敗死。婢婢糧乏，留拓跋懷光守鄯州，帥部落三千餘人就水草於甘州西。<span class="jiazhu">帥，讀曰率。宋白曰：甘州西南至肅州福祿縣界赤柳澗三百三十里。肅州南至吐蕃界四百里。</span>恐熱聞婢婢棄鄯州，自將輕騎五千追之，至瓜州，<span class="jiazhu">宋白曰：瓜州東南至肅州界三百四十里。</span>聞懷光守鄯州，遂大掠河西鄯、廓等八州，<span class="jiazhu">宋白曰：廓州北至鄯州百八十里，東南至河州鳳林縣二百八十里。</span>殺其丁壯，劓刖其羸老<span class="jiazhu">劓，魚氣翻。刖，魚決翻。羸，倫爲翻。</span>及婦人，以槊貫嬰兒爲戲，焚其室廬，五千里間，赤地殆盡。</p>
<p class="em2 strong" id="p10"><a class="gg-link" href="#p10" onclick="return changeColor(this);"></a><span class="yinwen">9</span>冬，十月，辛未，以翰林學士承旨、兵部侍郎令狐綯同平章事。<span class="jiazhu"><span class="shu-ming">考異</span>曰：<span class="shu-ming">舊紀</span>在十一月。今從<span class="shu-ming">實錄</span>、<span class="shu-ming">新紀</span>。</span></p>
<p class="em2 strong" id="p11"><a class="gg-link" href="#p11" onclick="return changeColor(this);"></a><span class="yinwen">10</span>十一月，壬寅，以翰林學士劉瑑爲京西招討党項行營宣慰使。<span class="jiazhu">瑑，持兗翻。</span></p>
<p class="em2 strong" id="p12"><a class="gg-link" href="#p12" onclick="return changeColor(this);"></a><span class="yinwen">11</span>以盧龍留後張允伸爲節度使。</p>
<p class="em2 strong" id="p13"><a class="gg-link" href="#p13" onclick="return changeColor(this);"></a><span class="yinwen">12</span>十二月，以鳳翔節度使李業、河東節度使李拭並兼招討党項使。</p>
<p class="em2 strong" id="p14"><a class="gg-link" href="#p14" onclick="return changeColor(this);"></a><span class="yinwen">13</span>吏部侍郎孔溫業白執政求外官，白敏中謂同列曰：<span class="yinhao">「我輩須自點檢，孔吏部不肯居朝廷矣。」</span>溫業，戣之弟子也。<span class="jiazhu">孔溫業之操行不見於史，時人蓋以其家世而敬之。</span></p>
<div class="yt" id="y851"><p class="strong" id="p15"><a class="gg-link" href="#p15" onclick="return changeColor(this);"></a><span class="section" id="title-4"><span data-head-description="宣宗元聖至明成武獻文睿智章仁神聰懿道大孝皇帝下" data-head-level="h4" data-head-title="大中五年">五年</span></span><span class="biaozhusup" data-rel="">（辛未、八五一年）</span></p></div>
<p class="em2 strong" id="p16"><a class="gg-link" href="#p16" onclick="return changeColor(this);"></a><span class="yinwen">1</span>春，正<span class="jiaozhusup">〔章：十二行本「正」作「二」；乙十一行本同；退齋校同。〕</span>月，壬戌，天德軍奏攝沙州刺史張義潮遣使來降。<span class="jiazhu">降，戶江翻；下同。沙州東南至長安三千八百五十九里。</span>義潮，沙州人也，時吐蕃大亂，義潮陰結豪傑，謀自拔歸唐；一旦，帥衆被甲譟於州門，<span class="jiazhu">帥，讀曰率。被，皮義翻。</span>唐人皆應之，吐蕃守將驚走，義潮遂攝州事，奉表來降。<span class="jiazhu"><span class="shu-ming">考異</span>曰：<span class="shu-ming">補國史</span>作<span class="yinhao">「議潮」</span>。今從<span class="shu-ming">實錄</span>、<span class="shu-ming">新</span>、<span class="shu-ming">舊紀</span>、<span class="shu-ming">傳</span>。</span>以義潮爲沙州防禦使。</p>
<p class="em2 strong" id="p17"><a class="gg-link" href="#p17" onclick="return changeColor(this);"></a><span class="yinwen">2</span>以兵部侍郎裴休爲鹽鐵轉運使。休，肅之子也。<span class="jiazhu">裴肅見二百三十五卷德宗貞元十二年。</span>自太和以來，歲運江、淮米不過四十萬斛，吏卒侵盜、沈沒，舟達渭倉者什不三四，大墮劉晏之法，<span class="jiazhu">沈，持林翻。墮，讀曰隳。劉晏法見二百二十六卷德宗建中元年。</span>休窮究其弊，立漕法十條，歲運米至渭倉者百二十萬斛。</p>
<p class="em2 strong" id="p18"><a class="gg-link" href="#p18" onclick="return changeColor(this);"></a><span class="yinwen">3</span>上頗知党項之反由邊帥利其羊馬，數欺奪之，或妄誅殺，党項不勝憤怨，故反，<span class="jiazhu">帥，所類翻。數，所角翻。勝，音升。</span>乃以右諫議大夫李福爲夏綏節度使。自是繼選儒臣以代邊帥之貪暴者，行日復面加戒勵，<span class="jiazhu">復，扶又翻。</span>党項由是遂安。福，石之弟也。</p>
<p class="em2 strong" id="p19"><a class="gg-link" href="#p19" onclick="return changeColor(this);"></a><span class="yinwen">4</span>上以南山、平夏党項久未平，<span class="jiazhu">党項居慶州者，號東山部；居夏州者，號平夏部；其竄居南山者，爲南山党項。趙珣<span class="shu-ming">聚米圖經</span>：党項部落在銀、夏以北，居川澤者，謂之平夏党項；在安、鹽以南，居山谷者，謂之南山党項。<span class="shu-ming">考異</span>曰：<span class="shu-ming">唐年補錄</span>曰：<span class="yinhao">「松州南有雪山，故曰南山。平夏，川名也。」</span>余按<span class="shu-ming">唐年補錄</span>，乃末學膚受者之爲耳。今不欲復言地理，姑以<span class="shu-ming">通鑑</span>義例言之。<span class="shu-ming">考異</span>者，考羣書之同異而審其是，訓釋其義，付之後學。南山之說，旣無同異之可考，今而引之，疑非<span class="shu-ming">考異</span>本指也。</span>頗厭用兵。崔鉉建議，宜遣大臣鎭撫。三月，以白敏中爲司空、同平章事，充招討党項行營都統、制置等使，<span class="jiazhu"><span class="shu-ming">職源</span>曰：制置使始此。</span>南北兩路供軍使兼邠寧節度使。敏中請用裴度故事，擇廷臣爲將佐，許之。<span class="jiazhu">裴度故事見二百四十卷憲宗元和十二年。</span>夏，四月，以左諫議大夫孫景商爲左庶子，充邠寧行軍司馬；知制誥蔣伸爲右庶子，充節度副使。伸，係之弟也。<span class="jiazhu">蔣係見二百四十四卷文宗太和五年。</span></p>
<p class="em2 strong" id="p20"><a class="gg-link" href="#p20" onclick="return changeColor(this);"></a>初，上令白敏中爲萬壽公主選佳壻，<span class="jiazhu">爲，于僞翻。</span>敏中薦鄭顥；時顥已婚盧氏，行至鄭州，堂帖追還，<span class="jiazhu">萬壽公主適鄭顥見上卷上年。鄭州去京師一千一百五里。</span>顥甚銜之，由是數毀敏中於上。敏中將赴鎭，言於上曰：<span class="yinhao">「鄭顥不樂尙主，<span class="jiazhu">數，所角翻。樂，音洛。</span>怨臣入骨髓。臣在政府，無如臣何；今臣出外，顥必中傷，臣死無日矣！」</span><span class="jiazhu">中，竹仲翻。</span>上曰：<span class="yinhao">「朕知之久矣，卿何言之晚邪！」</span>命左右於禁中取小檉函以授敏中曰：<span class="yinhao">「此皆鄭郎譖卿之書也。朕若信之，豈任卿以至今日！」</span>敏中歸，置檉函於佛前，焚香事之。<span class="jiazhu">檉，丑貞翻；<span class="shu-ming">說文</span>曰：河柳也。</span></p>
<p class="em2 strong" id="p21"><a class="gg-link" href="#p21" onclick="return changeColor(this);"></a>敏中軍於寧州，壬子，定遠城使史元破党項九千餘帳於三交谷，<span class="jiazhu">三交谷在夏州界。</span>敏中奏党項平。辛未，詔：<span class="yinhao">「平夏党項，已就安帖。<span class="jiazhu">平夏，地名，在夏州界。宋朝李繼遷之叛也，徙綏州吏民之半置平夏以爲巢穴，蓋銀、夏之要地也。</span>南山党項，聞出山者迫於飢寒，猶行鈔掠，<span class="jiazhu">鈔，楚交翻。</span>平夏不容，窮無所歸；宜委李福存諭，於銀、夏境內授以閒田。如能革心向化，則撫如赤子，從前爲惡，一切不問，或有抑屈，聽於本鎭投牒自訴。若再犯疆埸，或復入山林，<span class="jiazhu">復，扶又翻；下同。</span>不受敎令，則誅討無赦。將吏有功者甄獎，<span class="jiazhu">甄，稽延翻。</span>死傷者優恤，靈、夏、邠、鄜四道百姓，給復三年，鄰道量免租稅。<span class="jiazhu">鄜，音膚。復，方目翻。量，音良。</span>曏由邊將貪鄙，致其怨叛，自今當更擇廉良撫之。若復致侵叛，當先罪邊將，後討寇虜。」</span></p>
<p class="em2 strong" id="p22"><a class="gg-link" href="#p22" onclick="return changeColor(this);"></a><span class="yinwen">5</span>吐蕃論恐熱殘虐，所部多叛；拓跋懷光使人說誘之，<span class="jiazhu">說，式芮翻。誘，以久翻，導引也。</span>其衆或散居<span class="jiaozhusup">〔章：十二行本「居」作「歸」；乙十一行本同；孔本同；張校同。〕</span>部落，或降於懷光。恐熱勢孤，乃揚言於衆曰：<span class="yinhao">「吾今入朝於唐，借兵五十萬來誅不服者，然後以渭州爲國城，請唐册我爲贊普，誰敢不從！」</span>五月，恐熱入朝，上遣左丞李景讓就禮賓院問所欲。恐熱氣色驕倨，語言荒誕，<span class="jiazhu">誕，徒旱翻，誇大也。</span>求爲河渭節度使；上不許，召對三殿，如常日胡客，勞賜遣還。<span class="jiazhu">勞，力到翻。還，從宣翻。</span>恐熱怏怏而去，復歸落門川，聚其舊衆，<span class="jiazhu">恐熱本吐蕃落門討擊使。</span>欲爲邊患。會久雨，乏食，衆稍散，纔有三百餘人，奔于廓州。</p>
<p class="em2 strong" id="p23"><a class="gg-link" href="#p23" onclick="return changeColor(this);"></a><span class="yinwen">6</span>六月，立皇子潤爲鄂王。</p>
<p class="em2 strong" id="p24"><a class="gg-link" href="#p24" onclick="return changeColor(this);"></a><span class="yinwen">7</span>進士孫樵上言：<span class="yinhao">「百姓男耕女織，不自溫飽，而羣僧安坐華屋，美女精饌，<span class="jiazhu">饌，雛晥翻，又雛戀翻。</span>率以十戶不能養一僧。武宗憤其然，<span class="jiazhu">憤其然，猶言憤其如此也。</span>髮十七萬僧，<span class="jiazhu">言使僧長髮復爲齊民也。</span>是天下一百七十萬戶始得蘇息也。陛下卽位以來，修復廢寺，天下斧斤之聲至今不絕，度僧幾復其舊矣。<span class="jiazhu">幾，居依翻。</span>陛下縱不能如武宗除積弊，柰何興之於已廢乎！日者陛下欲脩國東門，諫官上言，遽爲罷役。<span class="jiazhu">爲，于僞翻。</span>今所復之寺，豈若東門之急乎？所役之功，豈若東門之勞乎？願早降明詔，僧未復者勿復，寺未脩者勿脩，庶幾百姓猶得以息肩也。」</span>秋七月，中書門下奏：<span class="yinhao">「陛下崇奉釋氏，羣下莫不奔走，恐財力有所不逮，因之生事擾人，望委所在長吏量加撙節。<span class="jiazhu">撙，慈損翻。</span>所度僧亦委選擇有行業者，<span class="jiazhu">行，下孟翻。</span>若容凶粗之人，則更非敬道也。鄕村佛舍，請罷兵日脩。」</span><span class="jiazhu">時用兵以復河、湟。</span>從之。</p>
<p class="em2 strong" id="p25"><a class="gg-link" href="#p25" onclick="return changeColor(this);"></a><span class="yinwen">8</span>八月，白敏中奏南山党項亦請降。時用兵歲久，國用頗乏，詔幷赦南山党項，使之安業。</p>
<p class="em2 strong" id="p26"><a class="gg-link" href="#p26" onclick="return changeColor(this);"></a><span class="yinwen">9</span>冬，十月，乙卯，中書門下奏：<span class="yinhao">「今邊事已息，而州府諸寺尙未畢功，望且令成之。其大縣遠於州府者，聽置一寺，其鄕村毋得更置佛舍。」</span>從之。</p>
<p class="em2 strong" id="p27"><a class="gg-link" href="#p27" onclick="return changeColor(this);"></a><span class="yinwen">10</span>戊辰，以戶部侍郎魏謩同平章事，仍判戶部。時上春秋已高，未立太子，羣臣莫敢言。謩入謝，因言：<span class="yinhao">「今海內無事，惟未建儲副，使正人輔導，臣竊以爲憂。」</span>且泣。時人重之。<span class="jiazhu">重之者，以其能言人所不敢言也。</span></p>
<p class="em2 strong" id="p28"><a class="gg-link" href="#p28" onclick="return changeColor(this);"></a><span class="yinwen">11</span>蓬、果羣盜依阻雞山，寇掠三川；<span class="jiazhu">雞山在蓬、果二州之界，而羣盜依阻以寇掠三川，則其結根也廣矣。三川，謂東、西川及山南西道也。</span>以果州刺史王贄弘充三川行營都知馬使以討之。</p>
<p class="em2 strong" id="p29"><a class="gg-link" href="#p29" onclick="return changeColor(this);"></a><span class="yinwen">12</span>制以党項旣平，罷白敏中都統，但以司空、平章充邠寧節度使。</p>
<p class="em2 strong" id="p30"><a class="gg-link" href="#p30" onclick="return changeColor(this);"></a><span class="yinwen">13</span>張義潮發兵略定其旁瓜、伊、西、甘、肅、蘭、鄯、河、岷、廓十州，遣其兄義澤奉十一州圖籍入見，<span class="jiazhu">十州幷沙州爲十一州。見，賢遍翻。宋白曰：瓜州西至沙州二百八十里，西北至伊州九百里。西州東至伊州七百五十里。甘州西至肅州四百二十里。肅州西至瓜州五百二十六里。蘭州西至鄯州四百九十里。鄯州南至廓州二百八十里。河州東北至蘭州三百里。岷州北至蘭州狄道縣五百三十四里，西北至河州大夏縣三百六十三里。</span>於是河、湟之地盡入于唐。十一月，置歸義軍於沙州，以義潮爲節度使、<span class="jiazhu"><span class="shu-ming">考異</span>曰：<span class="shu-ming">唐年補錄</span>、<span class="shu-ming">舊紀</span>，義潮降在五年八月。<span class="shu-ming">獻祖紀年錄</span>及<span class="shu-ming">新紀</span>在十月。按<span class="shu-ming">實錄</span>：<span class="yinhao">「五年，二月，壬戌，天德軍奏沙州刺史張義潮、安景旻及部落使閻英達等差使上表，請以沙州降。十月，義潮遣弟義澤以本道瓜、沙、伊、肅等十一州地圖戶籍來獻。河、隴陷沒百餘年，至是悉復故地。十一月，建沙州爲歸義軍，以張義潮爲節度使，河、沙等十一州觀察、營田、處置等使。」</span><span class="shu-ming">新紀</span>：<span class="yinhao">「五年，十月，沙州人張義潮以瓜、沙、伊、肅、鄯、甘、河、西、蘭、岷、廓十一州歸于有司。」</span><span class="shu-ming">新傳</span>：<span class="yinhao">「三州、七關降之明年，沙州首領張義潮奉十一州地圖以獻，擢義潮沙州防禦使，俄號歸義軍，遂爲節度使。」</span>參考諸書，蓋二月義潮使者始以得沙州來告，除防禦使，十月又遣義澤以十一州圖籍來上，除節度使也。今從<span class="shu-ming">實錄</span>。<span class="shu-ming">新傳</span>云三州降之明年，誤也。</span>十一州觀察使；又以義潮判官曹義金爲歸義軍長史。<span class="jiazhu">按<span class="shu-ming">新書·百官志</span>：節度使有行軍司馬、節度副使、判官、支使等；其兼都督、都護，則有長史。</span></p>
<p class="em2 strong" id="p31"><a class="gg-link" href="#p31" onclick="return changeColor(this);"></a><span class="yinwen">14</span>以中書侍郎、同平章事崔龜從同平章事，充宣武節度使。</p>
<p class="em2 strong" id="p32"><a class="gg-link" href="#p32" onclick="return changeColor(this);"></a><span class="yinwen">15</span>右羽林統軍張直方坐出獵累日不還宿衛，貶左驍衞將軍。</p>
<div class="yt" id="y852"><p class="strong" id="p33"><a class="gg-link" href="#p33" onclick="return changeColor(this);"></a><span class="section" id="title-5"><span data-head-description="宣宗元聖至明成武獻文睿智章仁神聰懿道大孝皇帝下" data-head-level="h4" data-head-title="大中六年">六年</span></span><span class="biaozhusup" data-rel="">（壬申、八五二年）</span></p></div>
<p class="em2 strong" id="p34"><a class="gg-link" href="#p34" onclick="return changeColor(this);"></a><span class="yinwen">1</span>春，二月，王贄弘討雞山賊，平之。</p>
<p class="em2 strong" id="p35"><a class="gg-link" href="#p35" onclick="return changeColor(this);"></a>是時，山南西道節度使封敖奏巴南妖賊言辭悖慢，上怒甚。<span class="jiazhu">妖，於驕翻。悖，蒲妹翻，又蒲沒翻。</span>崔鉉曰：<span class="yinhao">「此皆陛下赤子，迫於飢寒，盜弄陛下兵於谿谷間，不足辱大軍，但遣一使者可平矣。」</span>乃遣京兆少尹劉潼詣果州招諭之。潼上言請不發兵攻討，且曰：<span class="yinhao">「今以日月之明燭愚迷之衆，使之稽顙歸命，其勢甚易。<span class="jiazhu">稽，音啓。易，以豉翻。</span>所慮者，武臣恥不戰之功，議者責欲速之效耳。」</span>潼至山中，盜彎弓待之，潼屛左右直前<span class="jiazhu">屛，必郢翻，又卑正翻。</span>曰：<span class="yinhao">「我面受詔赦汝罪，使汝復爲平人。聞汝木弓射二百步，今我去汝十步，汝眞欲反者，可射我！」</span><span class="jiazhu">射，而亦翻。</span>賊皆投弓列拜，請降。<span class="jiazhu">降，戶江翻。</span>潼歸館，而王贄弘與中使似先義逸引兵已至山下，竟擊滅之。</p>
<p class="em2 strong" id="p36"><a class="gg-link" href="#p36" onclick="return changeColor(this);"></a><span class="yinwen">2</span>三月，敕先賜右衞大將軍鄭光鄠縣及雲陽莊並免稅役。中書門下奏，以爲：<span class="yinhao">「稅役之法，天下皆同。陛下屢發德音，欲使中外畫一，<span class="jiazhu"><span class="shu-ming">漢書</span>：蕭何爲法，講若畫一。師古<span class="shu-ming">註</span>曰：畫一，言整齊也。</span>今獨免鄭光，似稍乖前意。事雖至細，繫體則多。」</span>敕曰：<span class="yinhao">「朕以鄭光元舅之尊貴，欲優異令免征稅，初不細思。況親戚之間，人所難議，卿等苟非愛我，豈進嘉言！庶事能盡如斯，天下何憂不理！有始有卒，<span class="jiazhu">卒，子恤翻。</span>當共守之。並依所奏。」</span></p>
<p class="em2 strong" id="p37"><a class="gg-link" href="#p37" onclick="return changeColor(this);"></a><span class="yinwen">3</span>夏，四月，甲辰，以邠寧節度使白敏中爲西川節度使。</p>
<p class="em2 strong" id="p38"><a class="gg-link" href="#p38" onclick="return changeColor(this);"></a><span class="yinwen">4</span>湖南奏，團練副使馮少端討衡州賊帥鄧裴，平之。<span class="jiazhu">帥，所類翻；下同。</span></p>
<p class="em2 strong" id="p39"><a class="gg-link" href="#p39" onclick="return changeColor(this);"></a><span class="yinwen">5</span>党項復擾邊，上欲擇可爲邠寧帥者而難其人，從容與翰林學士、中書舍人須昌畢諴論邊事，諴援古據今，具陳方略。<span class="jiazhu">從，千容翻。諴，戶嵓翻。援，于元翻。</span>上悅曰：<span class="yinhao">「吾方擇帥，不意頗、牧近在禁廷。卿其爲朕行乎！」</span>諴欣然奉命。上欲重其資履，<span class="jiazhu">爲，于僞翻。資，以序進。履，所歷之官也。</span>六月，壬申，先以諴爲刑部侍郎，癸酉，乃除邠寧節度使。<span class="jiazhu"><span class="shu-ming">考異</span>曰：<span class="shu-ming">舊傳</span>，懿宗召問邊事。今從<span class="shu-ming">實錄</span>。</span></p>
<p class="em2 strong" id="p40"><a class="gg-link" href="#p40" onclick="return changeColor(this);"></a><span class="yinwen">6</span>雍王渼薨，追諡靖懷太子。<span class="jiazhu">渼，音美。</span></p>
<p class="em2 strong" id="p41"><a class="gg-link" href="#p41" onclick="return changeColor(this);"></a><span class="yinwen">7</span>河東節度使李業縱吏民侵掠雜虜，又妄殺降者，由是北邊擾動。閏月，庚子，以太子少師盧鈞爲河東節度使。業內有所恃，人莫敢言，魏謩獨請貶黜；上不許，但徙義成節度使。</p>
<p class="em2 strong" id="p42"><a class="gg-link" href="#p42" onclick="return changeColor(this);"></a>盧鈞奏度支郎中韋宙爲副使。宙徧詣塞下，悉召酋長，諭以禍福，<span class="jiazhu">酋，慈由翻。長，知丈翻。</span>禁唐民毋得入虜境侵掠，犯者必死，雜虜由是遂安。</p>
<p class="em2 strong" id="p43"><a class="gg-link" href="#p43" onclick="return changeColor(this);"></a>掌書記李璋杖一牙職，明日，牙將百餘人訴於鈞，鈞杖其爲首者，謫戍外鎭，餘皆罰之，曰：<span class="yinhao">「邊鎭百餘人，無故橫訴，<span class="jiazhu">橫，戶孟翻。</span>不可不抑。」</span>璋，絳之子也。<span class="jiazhu">李絳相憲宗，以直諒聞；帥梁，爲亂卒所殺。</span></p>
<p class="em2 strong" id="p44"><a class="gg-link" href="#p44" onclick="return changeColor(this);"></a><span class="yinwen">8</span>八月，甲子，以禮部尙書裴休同平章事。</p>
<p class="em2 strong" id="p45"><a class="gg-link" href="#p45" onclick="return changeColor(this);"></a><span class="yinwen">9</span>獠寇昌、資二州。<span class="jiazhu">獠，魯皓翻。資州，漢資中縣地，宋、齊爲資陽戍，西魏置資州，至京師三千五百六十里。</span></p>
<p class="em2 strong" id="p46"><a class="gg-link" href="#p46" onclick="return changeColor(this);"></a><span class="yinwen">10</span>冬，十月，邠寧節度使畢諴奏招諭党項皆降。</p>
<p class="em2 strong" id="p47"><a class="gg-link" href="#p47" onclick="return changeColor(this);"></a><span class="yinwen">11</span>驍衞將軍張直方坐以小過屢殺奴婢，貶恩州司戶。</p>
<p class="em2 strong" id="p48"><a class="gg-link" href="#p48" onclick="return changeColor(this);"></a><span class="yinwen">12</span>十一月，立憲宗子惴爲棣王。<span class="jiazhu">惴，之捶翻。</span></p>
<p class="em2 strong" id="p49"><a class="gg-link" href="#p49" onclick="return changeColor(this);"></a><span class="yinwen">13</span>十二月，中書門下奏：<span class="yinhao">「度僧不精，則戒法墮壞；<span class="jiazhu">墮，讀曰隳。</span>造寺無節，則損費過多。請自今諸州準元敕許置寺外，有勝地靈迹許脩復，繁會之縣許置一院。<span class="jiazhu">繁會，謂人物浩繁，舟車所會之地。</span>嚴禁私度僧、尼；若官度僧、尼有闕，則擇人補之，仍申祠部給牒。<span class="jiazhu">此今所謂度牒者。</span>其欲遠遊尋師者，須有本州公驗。」</span>從之。<span class="jiazhu">公驗者，自本州給公文，所至以爲照驗。</span></p>
<div class="yt" id="y853"><p class="strong" id="p50"><a class="gg-link" href="#p50" onclick="return changeColor(this);"></a><span class="section" id="title-6"><span data-head-description="宣宗元聖至明成武獻文睿智章仁神聰懿道大孝皇帝下" data-head-level="h4" data-head-title="大中七年">七年</span></span><span class="biaozhusup" data-rel="">（癸酉、八五三年）</span></p></div>
<p class="em2 strong" id="p51"><a class="gg-link" href="#p51" onclick="return changeColor(this);"></a><span class="yinwen">1</span>春，正月，戊申，上祀圜丘；赦天下。</p>
<p class="em2 strong" id="p52"><a class="gg-link" href="#p52" onclick="return changeColor(this);"></a><span class="yinwen">2</span>夏，四月，丙寅，敕：<span class="yinhao">「自今法司處罪，<span class="jiazhu">處，昌呂翻。</span>用常行杖。杖脊一，折法杖十；<span class="jiazhu">法杖，謂常行臀杖也。脊，資昔翻。折，之截翻。</span>杖臀一，折笞五。<span class="jiazhu">臀，徒渾翻。</span>使吏用法有常準。」</span></p>
<p class="em2 strong" id="p53"><a class="gg-link" href="#p53" onclick="return changeColor(this);"></a><span class="yinwen">3</span>冬，十二月，左補闕趙璘請罷來年元會，止御宣政。上以問宰相，對曰：<span class="yinhao">「元會大禮，不可罷。況天下無事。」</span>上曰：<span class="yinhao">「近華州奏有賊光火劫下邽，<span class="jiazhu">明火行劫，言盜無所憚。華，戶化翻。</span>關中少雪，<span class="jiazhu">少，詩沼翻。</span>皆朕之憂，何謂無事！雖宣政亦不可御也。」</span></p>
<p class="em2 strong" id="p54"><a class="gg-link" href="#p54" onclick="return changeColor(this);"></a><span class="yinwen">4</span>上事鄭太后甚謹，不居別宮，朝夕奉養。<span class="jiazhu">養，余亮翻。</span>舅鄭光歷平盧、河中節度使，上<span class="jiaozhusup">〔章：十二行本「上」上有「入朝」二字；乙十一行本同；孔本同；張校同；退齋校同。〕</span>與之論爲政，光應對鄙淺，上不悅，留爲右羽林統軍，使奉朝請。太后數言其貧，<span class="jiazhu">數，所角翻。</span>上輒厚賜帛，終不復任以民官。<span class="jiazhu">復，扶又翻。民官，謂治民之官。</span></p>
<p class="em2 strong" id="p55"><a class="gg-link" href="#p55" onclick="return changeColor(this);"></a><span class="yinwen">5</span>度支奏：<span class="yinhao">「自河、湟平，每歲天下所納錢九百二十五萬餘緡，內五百五十萬餘緡租稅，八十二萬餘緡榷酤，二百七十八萬餘緡鹽利。」</span><span class="jiazhu">榷，古岳翻。酤，工護翻。<span class="shu-ming">考異</span>曰：<span class="shu-ming">續皇王寶運錄</span>具載是歲度支支收之數，舛錯不可曉，今特存其可曉者。溫公拳拳於史之闕文，蓋其所重者，制國用也。</span></p>
<div class="yt" id="y854"><p class="strong" id="p56"><a class="gg-link" href="#p56" onclick="return changeColor(this);"></a><span class="section" id="title-7"><span data-head-description="宣宗元聖至明成武獻文睿智章仁神聰懿道大孝皇帝下" data-head-level="h4" data-head-title="大中八年">八年</span></span><span class="biaozhusup" data-rel="">（甲戌、八五四年）</span></p></div>
<p class="em2 strong" id="p57"><a class="gg-link" href="#p57" onclick="return changeColor(this);"></a><span class="yinwen">1</span>春，正月，丙戌朔，日有食之。罷元會。</p>
<p class="em2 strong" id="p58"><a class="gg-link" href="#p58" onclick="return changeColor(this);"></a><span class="yinwen">2</span>上自卽位以來，治弒憲宗之黨，宦官、外戚乃至東宮官屬，誅竄甚衆。<span class="jiazhu">宣宗絕郭后景陵之合葬，誅元和東宮之官屬，則以爲穆宗母子誠預陳弘志之謀者。然文宗於穆宗，父子也。文宗憤元和逆黨，欲盡誅之而不克，以成甘露之禍。使父果爲商臣，則子必爲潘崇諱矣。</span>慮人情不安，丙申，詔：<span class="yinhao">「長慶之初，亂臣賊子，頃搜擿餘黨，流竄已盡，<span class="jiazhu">溫公於郭后之崩，王皞之貶，旣詳書之矣；復書此詔。然王皞之議，卒伸於咸通之初，<span class="shu-ming">通鑑</span>又書之。懿宗以子繼父，而天理所在者公議所在，不可得而違也，不可得而揜也。讀<span class="shu-ming">通鑑</span>者宜以是觀之。</span>其餘族從疏遠者，一切不問。」</span><span class="jiazhu">從，一從、再從、三從兄之親。族，袒免以外之親也。從，才用翻。</span></p>
<p class="em2 strong" id="p59"><a class="gg-link" href="#p59" onclick="return changeColor(this);"></a><span class="yinwen">3</span>二月，中書門下奏，拾遺、補闕缺員，請更增補。上曰：<span class="yinhao">「諫官要在舉職，不必人多，如張道符、牛叢、趙璘輩數人，使朕日聞所不聞足矣。」</span>叢，僧孺之子也。<span class="jiazhu">李德裕排牛僧孺；上惡德裕，故親僧孺之子。</span></p>
<p class="em2 strong" id="p60"><a class="gg-link" href="#p60" onclick="return changeColor(this);"></a>久之，叢自司勳員外郎出爲睦州刺史，<span class="jiazhu">睦州，吳置新都郡，隋置睦州，取俗阜人和、內外輯睦爲義，京師東南三千六百五十九里。</span>入謝，上賜之紫。叢旣謝，前言曰：<span class="jiazhu">謝恩之後，前進而言。</span><span class="yinhao">「臣所服緋，刺史所借也。」</span>上遽曰：<span class="yinhao">「且賜緋。」</span>上重惜服章，有司常具緋、紫衣數襲從行，以備賞賜，或半歲不用其一，故當時以緋、紫爲榮。上重翰林學士，至於遷官，必校歲月，以爲不可以官爵私近臣也。</p>
<p class="em2 strong" id="p61"><a class="gg-link" href="#p61" onclick="return changeColor(this);"></a><span class="yinwen">4</span>秋，九月，丙戌，以右散騎常侍高少逸爲陜虢觀察使。有敕使過硤石，<span class="jiazhu">硤石，隋之崤縣，貞觀十四年移治硤石塢，改名硤石，屬陜州。陜，失冉翻。</span>怒餅黑，鞭驛吏見血；少逸封其餅以進。敕使還，<span class="jiazhu">還，音旋，又如字。</span>上責曰：<span class="yinhao">「深山中如此食豈易得！」</span><span class="jiazhu">易，以豉翻。</span>讁配恭陵。</p>
<p class="em2 strong" id="p62"><a class="gg-link" href="#p62" onclick="return changeColor(this);"></a><span class="yinwen">5</span>立皇子洽爲懷王，汭爲昭王，汶爲康王。<span class="jiazhu">汶，音問。<span class="shu-ming">考異</span>曰：<span class="shu-ming">唐年補錄</span>：<span class="yinhao">「五年，正月，甲戌朔，封三王。」</span>今從<span class="shu-ming">實錄</span>、<span class="shu-ming">新紀</span>。</span></p>
<p class="em2 strong" id="p63"><a class="gg-link" href="#p63" onclick="return changeColor(this);"></a><span class="yinwen">6</span>上獵於苑北，<span class="jiazhu">此又出苑城而北獵。</span>遇樵夫，問其縣，曰：<span class="yinhao">「涇陽人也。」</span><span class="yinhao">「今爲誰？」</span>曰：<span class="yinhao">「李行言。」</span><span class="yinhao">「爲政何如？」</span>曰：<span class="yinhao">「性執。有強盜數人，軍家索之，<span class="jiazhu">軍家，謂北司諸軍也。唐人謂諸道節度及觀察爲使家，諸州爲州家，諸縣爲縣家。索，山客翻。</span>竟不與，盡殺之。」</span>上歸，帖其名於寢殿之柱。冬，十月，行言除海州刺史，入謝，上賜之金紫。問曰：<span class="yinhao">「卿知所以衣紫乎？」</span><span class="jiazhu">衣，於旣翻；下至衣紫、衣黃並同。</span>對曰：<span class="yinhao">「不知。」</span>上命取殿柱之帖示之。</p>
<p class="em2 strong" id="p64"><a class="gg-link" href="#p64" onclick="return changeColor(this);"></a><span class="yinwen">7</span>上以甘露之變，<span class="jiazhu">見二百四十五卷文宗大和八年。</span>惟李訓、鄭注當死，自餘王涯、賈餗等無罪，詔皆雪其冤。</p>
<p class="em2 strong" id="p65"><a class="gg-link" href="#p65" onclick="return changeColor(this);"></a>上召翰林學士韋澳，託以論詩，屛左右與之語曰：<span class="yinhao">「近日外間謂內侍權勢何如？」</span>對曰：<span class="yinhao">「陛下威斷，非前朝之比。」</span><span class="jiazhu">澳，音奧。屛，必郢翻，又卑正翻。斷，丁亂翻。朝，直遙翻。</span>上閉目搖首曰：<span class="yinhao">「全未，全未！尙畏之在。<span class="jiazhu">句斷。</span>卿謂策將安出？」</span>對曰：<span class="yinhao">「若與外廷議之，恐有太和之變，不若就其中擇有才識者與之謀。」</span>上曰：<span class="yinhao">「此乃末策。<span class="jiaozhusup">〔章：十二行本「策」下有「朕已試之矣」五字；乙十一行本同；孔本同；張校同。〕</span>自衣黃、衣綠至衣緋，皆感恩，纔衣紫則相與爲一矣！」</span><span class="jiazhu">唐自上元以後，三品已上服紫，四品服深緋，五品服淺緋，六品服深綠，七品服淺綠，八品服綠，九品深青，流外官及庶人服黃。太宗定制，內侍省不置三品官；內侍是長官，階四官，其職但在閤門守禦，黃衣廩食而已。至玄宗，宦官至三品將軍，門施棨戟，得衣紫矣。衣，於旣翻。</span>上又嘗與令狐綯謀盡誅宦官，綯恐濫及無辜，密奏曰：<span class="yinhao">「但有罪勿捨，有闕勿補，自然漸耗，至於盡矣。」</span>宦者竊見其奏，由是益與朝士相惡，南北司如水火矣。</p>
<div class="yt" id="y855"><p class="strong" id="p66"><a class="gg-link" href="#p66" onclick="return changeColor(this);"></a><span class="section" id="title-8"><span data-head-description="宣宗元聖至明成武獻文睿智章仁神聰懿道大孝皇帝下" data-head-level="h4" data-head-title="大中九年">九年</span></span><span class="biaozhusup" data-rel="">（乙亥、八五五年）</span></p></div>
<p class="em2 strong" id="p67"><a class="gg-link" href="#p67" onclick="return changeColor(this);"></a><span class="yinwen">1</span>春，正月，甲申，成德軍奏節度使王元逵薨，軍中立其子節度副使紹鼎，癸卯，以紹鼎爲成德留後。</p>
<p class="em2 strong" id="p68"><a class="gg-link" href="#p68" onclick="return changeColor(this);"></a><span class="yinwen">2</span>二月，以醴泉令李君奭爲懷州刺史。初，上校獵渭上，有父老以十數，聚於佛祠，上問之，對曰：<span class="yinhao">「醴泉百姓也。縣令李君奭有異政，考滿當罷，詣府乞留，故此祈佛，冀諧所願耳。」</span>及懷州刺史闕，上手筆除君奭，宰相莫之測。君奭入謝，上以此獎厲，<span class="jiazhu">以所得於父老之言獎厲。</span>衆始知之。</p>
<p class="em2 strong" id="p69"><a class="gg-link" href="#p69" onclick="return changeColor(this);"></a><span class="yinwen">3</span>三月，詔邠寧節度使畢諴還邠州。先是，以河、湟初附，党項未平，移邠寧軍於寧州，<span class="jiazhu">事見上卷三年。先，悉薦翻。</span>至是，南山、平夏<span class="jiaozhusup">〔章：十二本「夏」下有「党項」二字；乙十一行本同；孔本同；張校伺。〕</span>皆安，威、鹽、武三州軍食足，<span class="jiazhu">五年，以原州之蕭關置武州。</span>故令還理所。<span class="jiazhu">理所，猶言治所。邠寧軍本理邠州，北至寧州一百二十五里。</span></p>
<p class="em2 strong" id="p70"><a class="gg-link" href="#p70" onclick="return changeColor(this);"></a><span class="yinwen">4</span>夏，閏四月，詔以<span class="yinhao">「州縣差役不均，自今每縣據人貧富及役輕重作差科簿，送刺史檢署訖，鏁於令廳，<span class="jiazhu">鏁，蘇果翻。令廳，縣令廳事也。</span>每有役事委令，據薄定<span class="jiaozhusup">〔章：十二行本「定」作「輪」；乙十一行本同；孔本同；張校同。〕</span>差。」</span><span class="jiazhu">今之差役簿始此。</span></p>
<p class="em2 strong" id="p71"><a class="gg-link" href="#p71" onclick="return changeColor(this);"></a><span class="yinwen">5</span>五月，丙寅，以王紹鼎爲成德節度使。</p>
<p class="em2 strong" id="p72"><a class="gg-link" href="#p72" onclick="return changeColor(this);"></a><span class="yinwen">6</span>上聰察強記，宮中廝役給灑掃者，<span class="jiazhu">廝，音斯。灑，所買翻，又所賣翻。掃，蘇老翻，又素報翻。</span>皆能識其姓名，<span class="jiazhu">識，職吏翻。</span>才性所任，<span class="jiazhu">任，音壬。</span>呼召使令，無差誤者。天下奏獄吏卒姓名，一覽皆記之。度支奏漬汚帛，<span class="jiazhu">汚，烏故翻。</span>誤書漬爲清，樞密承旨孫隱中謂上不之見，輒足成之。<span class="jiazhu">唐末，樞密承旨以院吏充，五代以諸衞將軍充，宋朝以士人充，遂爲清選。</span>及中書覆入，<span class="jiazhu">內出度支奏付中書，中書宣署申覆，還而奏之，謂之覆入。</span>上怒，推按擅改章奏者罰讁之。</p>
<p class="em2 strong" id="p73"><a class="gg-link" href="#p73" onclick="return changeColor(this);"></a>上密令翰林學士韋澳纂次諸州境土風物及諸利害爲一書，自寫而上之，<span class="jiazhu">而上，時掌翻；下上疏同。</span>雖子弟不知也，號曰<span class="shu-ming">處分語</span>。他日，鄧州刺史薛弘宗入謝，<span class="jiazhu">鄧州，京師東南九百三十里。</span>出，謂澳曰：<span class="yinhao">「上處分本州事驚人。」</span>澳詢之，皆<span class="shu-ming">處分語</span>中書也。<span class="jiazhu">處，昌呂翻。分，扶問翻。</span>澳在翰林，上或遣中使宣旨草詔；事有不可者，澳輒曰：<span class="yinhao">「茲事須降御札，方敢施行。」</span>淹留至旦，上疏論之；上多從之。</p>
<p class="em2 strong" id="p74"><a class="gg-link" href="#p74" onclick="return changeColor(this);"></a><span class="yinwen">7</span>秋，七月，浙東軍亂，逐觀察使李訥。訥，遜之弟子也，<span class="jiazhu">李遜見二百三十九卷憲宗元和十年。</span>性卞急，<span class="jiazhu">杜預曰：卞，躁疾也，音皮彥翻。</span>遇將士不以禮，故亂作。</p>
<p class="em2 strong" id="p75"><a class="gg-link" href="#p75" onclick="return changeColor(this);"></a><span class="yinwen">8</span>淮南饑，民多流亡，節度使杜悰荒於遊宴，政事不治。上聞之，甲午，以門下侍郎、同平章事崔鉉同平章事，充淮南節度使；丁酉，以悰爲太子太傅、分司。</p>
<p class="em2 strong" id="p76"><a class="gg-link" href="#p76" onclick="return changeColor(this);"></a><span class="yinwen">9</span>九月，乙亥，貶李訥爲朗州刺史，監軍王宗景杖四十，配恭陵。仍詔<span class="yinhao">「自今戎臣失律，幷坐監軍。」</span>以禮部侍郎沈詢爲浙東觀察使。詢，傳師之子也。<span class="jiazhu">傳師者，沈旣濟之子。</span></p>
<p class="em2 strong" id="p77"><a class="gg-link" href="#p77" onclick="return changeColor(this);"></a><span class="yinwen">10</span>冬，十一月，以吏部侍郎柳仲郢爲兵部侍郎，充鹽鐵轉運使。有閭閻醫工劉集<span class="jiazhu">醫工無職於尙藥局，不待詔於翰林院，但以醫術自售於閭閻之間，故謂之閭閻醫工。</span>因緣交通禁中，上敕鹽鐵補場官。<span class="jiazhu">凡銅鐵鹽場皆官主之。</span>仲郢上言：<span class="yinhao">「醫工術精，宜補醫官；若委務銅鹽，何以課其殿最！<span class="jiazhu">殿，丁練翻。</span>且場官賤品，非特敕所宜親，臣未敢奉詔。」</span>上遽批：<span class="yinhao">「劉集宜賜絹百匹，遣之。」</span>他日，見仲郢，勞之曰：<span class="jiazhu">批，匹迷翻。勞，力到翻。</span><span class="yinhao">「卿論劉集甚佳。」</span></p>
<p class="em2 strong" id="p78"><a class="gg-link" href="#p78" onclick="return changeColor(this);"></a>上嘗苦不能食，召醫工梁新診脈，<span class="jiazhu">診，止忍翻。切脈以候驗受病之原。</span>治之數日，良已。<span class="jiazhu">治，直之翻。</span>新因自陳求官，上不許，但敕鹽鐵使月給錢三千<span class="jiaozhusup">〔章：十二行本「千」作「十」；乙十一行本同；孔本同；熊校同。〕</span>緡而已。</p>
<p class="em2 strong" id="p79"><a class="gg-link" href="#p79" onclick="return changeColor(this);"></a><span class="yinwen">11</span>右威衞大將軍康季榮前爲涇原節度使，擅用官錢二百萬緡，事覺，季榮請以家財償之。上以季榮有開河、湟功，<span class="jiazhu">季榮有功見上卷三年。</span>許之。給事中封還敕書，<span class="jiazhu">唐制，凡詔敕有不便者，給事中塗竄而奏還之，謂之塗歸。</span>諫官亦上言，十二月，庚辰，貶季榮夔州長史。<span class="jiazhu">夔州，京師南二千二百四十三里。</span></p>
<p class="em2 strong" id="p80"><a class="gg-link" href="#p80" onclick="return changeColor(this);"></a><span class="yinwen">12</span>江西觀察使鄭祗德以其子顥尙主通顯，固求散地，<span class="jiazhu">散，悉但翻。</span>甲午，以祗德爲賓客、分司。<span class="jiazhu">太子賓客，分司東都。</span></p>
<div class="yt" id="y856"><p class="strong" id="p81"><a class="gg-link" href="#p81" onclick="return changeColor(this);"></a><span class="section" id="title-9"><span data-head-description="宣宗元聖至明成武獻文睿智章仁神聰懿道大孝皇帝下" data-head-level="h4" data-head-title="大中十年">十年</span></span><span class="biaozhusup" data-rel="">（丙子、八五六年）</span></p></div>
<p class="em2 strong" id="p82"><a class="gg-link" href="#p82" onclick="return changeColor(this);"></a><span class="yinwen">1</span>春，正月，丁巳，以御史大夫鄭朗爲工部尙書、同平章事。</p>
<p class="em2 strong" id="p83"><a class="gg-link" href="#p83" onclick="return changeColor(this);"></a><span class="yinwen">2</span>上命裴休極言時事，休請早建太子，上曰：<span class="yinhao">「若建太子，則朕遂爲閒人。」</span><span class="jiazhu">孰謂唐宣宗明察，吾不信也。</span>休不敢復言。<span class="jiazhu">復，扶又翻。</span>二月，丙戌，休以疾辭位；不許。</p>
<p class="em2 strong" id="p84"><a class="gg-link" href="#p84" onclick="return changeColor(this);"></a><span class="yinwen">3</span>三月，辛亥，詔以<span class="yinhao">「回鶻有功於國，世爲婚姻，<span class="jiazhu">有功於國，謂討安、史。世爲婚姻，謂世尙公主。</span>稱臣奉貢，北邊無警。會昌中虜廷喪亂，<span class="jiazhu">喪，息浪翻。</span>可汗奔亡，屬姦臣當軸，<span class="jiazhu">屬，之欲翻。姦臣，謂李德裕。此大中君臣愛憎之論也。</span>遽加殄滅。近有降者云，已厖歷今爲可汗，尙寓安西，<span class="jiazhu">已厖歷，卽厖勒，以華言譯夷言，語轉耳。厖勒立見上卷二年。</span>俟其歸復牙帳，當加册命。」</span></p>
<p class="em2 strong" id="p85"><a class="gg-link" href="#p85" onclick="return changeColor(this);"></a><span class="yinwen">4</span>上以京兆久不理，夏，五月，丁卯，以翰林學士、工部侍郎韋澳爲京兆尹。<span class="jiazhu"><span class="shu-ming">考異</span>曰：<span class="shu-ming">貞陵遺事</span>、<span class="shu-ming">東觀奏記</span>皆曰：<span class="yinhao">「帝以崔罕、崔郢併敗官，面除澳京兆尹。」</span>按<span class="shu-ming">大中制集</span>，澳代罕，郢代澳，云罕、郢併敗官，誤也。今從<span class="shu-ming">實錄</span>、<span class="shu-ming">新紀</span>、<span class="shu-ming">舊紀</span>、<span class="shu-ming">新傳</span>。</span>澳爲人公直，旣視事，豪貴斂手。鄭光莊吏恣橫，<span class="jiaozhusup">〔章：十二行本「橫」下有「爲閭里患」四字；乙十一本同；孔本同；張校同；退齋校同。〕</span><span class="jiazhu">莊吏，掌主家田租者也。橫，戶孟翻。</span>積年租稅不入，澳執而械之。卜於延英問澳，澳具奏其狀，上曰：<span class="yinhao">「卿何以處之？」</span><span class="jiazhu">處，昌呂翻。</span>澳曰：<span class="yinhao">「欲置於法。」</span>上曰：<span class="yinhao">「鄭光甚愛之，何如？」</span>對曰：<span class="yinhao">「陛下自內庭用臣爲京兆，<span class="jiazhu">翰林學士院在內庭。</span>欲以清畿甸之積弊；若鄭光莊吏積年爲蠹，得寬重辟，<span class="jiazhu">辟，毗亦翻。</span>是陛下之法獨行於貧戶，臣未敢奉詔。」</span>上曰：<span class="yinhao">「誠如此。<span class="jiazhu">言韋澳所奏誠合於理。</span>但鄭光殢我不置；<span class="jiazhu">此實言牽於母黨之愛。殢，他計翻。</span>卿與痛杖，貸其死，可乎？」</span>對曰：<span class="yinhao">「臣不敢不奉詔，願聽臣且繫之，俟徵足乃釋之。」</span>上曰：<span class="yinhao">「灼然可。<span class="jiazhu">言韋澳之言，灼然可行也。</span>朕爲鄭光故橈卿法，<span class="jiazhu">爲，于僞翻。橈，奴巧翻，又奴敎翻。</span>殊以爲愧。」</span>澳歸府，<span class="jiazhu">府，謂京兆府。</span>卽杖之；督租數百斛足，乃以吏歸光。<span class="jiazhu"><span class="shu-ming">考異</span>曰：<span class="shu-ming">東觀奏記</span>曰：<span class="yinhao">「太后爲上言之，上於延英問澳。澳具奏本末。上曰：『今日納租足，放否？』澳曰：『尙在限內。明日則不得矣。』上入奏太后曰：『韋澳不可犯。且與送錢納卻。』頃刻而租入。」</span>今從柳玭<span class="shu-ming">續貞陵遺事</span>。</span></p>
<p class="em2 strong" id="p86"><a class="gg-link" href="#p86" onclick="return changeColor(this);"></a><span class="yinwen">5</span>六月，戊寅，以中書侍郎、同平章事裴休同平章事，充宣武節度使。</p>
<p class="em2 strong" id="p87"><a class="gg-link" href="#p87" onclick="return changeColor(this);"></a><span class="yinwen">6</span>司農卿韋厪欲求夏州節度使，<span class="jiazhu">厪，渠遴翻。夏，戶雅翻。</span>有術士知之，詣厪門曰：<span class="yinhao">「吾善醮星辰，求官無不如意。」</span>厪信之，夜，設醮具於庭。術士曰：<span class="yinhao">「請公自書官階一通。」</span>旣得之，仰天大呼曰：<span class="jiazhu">呼，火故翻。</span><span class="yinhao">「韋厪有異志，令我祭天。」</span>厪舉家拜泣曰：<span class="yinhao">「願山人賜百口之命！」</span>家之貨財珍玩盡與之。邏者怪術士服鮮衣，<span class="jiazhu">邏，郎佐翻。</span>執以爲盜；術士急，乃曰：<span class="yinhao">「韋厪令我祭天，我欲告之，彼以家財求我耳。」</span>事上聞。<span class="jiazhu">上，時掌翻。</span>秋，九月，上召厪面詰之，具知其寃，謂宰相曰：<span class="yinhao">「韋厪城南甲族，<span class="jiazhu">京城之南，韋、杜二族居之，謂之韋曲、杜曲。語云：<span class="yinhao">「城南韋、杜，去天尺五。」</span></span>爲姦人所誣，勿使獄吏辱之。」</span>立以術士付京兆，杖死，貶厪永州司馬。<span class="jiazhu"><span class="shu-ming">考異</span>曰：<span class="shu-ming">東觀奏記</span>、<span class="shu-ming">實錄</span>，貶司農卿韋厪爲永州司馬；厪夜令術士爲厭勝之術，御史臺劾奏故也。范攄<span class="shu-ming">雲谿友議</span>曰：太僕卿韋厪欲求夏州節度使云云，貶潘州司馬。今官名從<span class="shu-ming">東觀奏記</span>及<span class="shu-ming">實錄</span>，事采<span class="shu-ming">雲谿友議</span>。</span></p>
<p class="em2 strong" id="p88"><a class="gg-link" href="#p88" onclick="return changeColor(this);"></a><span class="yinwen">7</span>戶部侍郎、判戶部、駙馬都尉鄭顥<span class="jiazhu">唐自中世以後，天下財賦皆屬戶部，度支、鹽鐵率以他官分判。戶部侍郎判戶部，乃得知戶部一司錢貨、穀帛出入之事。駙馬都尉，尙主者爲之。</span>營求作相甚切。其父祗德<span class="jiaozhusup">〔章：十二行本「德」下有「聞之」二字；乙十一行本同；孔本同。〕</span>與書曰：<span class="yinhao">「聞汝已判戶部，是吾必死之年；又聞欲求宰相，是吾必死之日也！」</span><span class="jiazhu"><span class="shu-ming">考異</span>曰：劉崇遠<span class="shu-ming">金華子雜編</span>：<span class="yinhao">「顥旣判戶部，馳逐台司甚切。時家君猶鎭山東，聞之，遣書謂顥」</span>云云。按<span class="shu-ming">實錄</span>，九年十二月，顥父祗德以賓客、分司。<span class="shu-ming">金華子</span>云鎭山東，誤也。</span>顥懼，累表辭劇務。<span class="jiazhu">戶部之務繁劇。</span>冬，十月，乙酉，以顥爲祕書監。</p>
<p class="em2 strong" id="p89"><a class="gg-link" href="#p89" onclick="return changeColor(this);"></a><span class="yinwen">8</span>上遣使詣安西鎭撫回鶻，使者至靈武，會回鶻可汗遣使入貢，十一月，辛亥，册拜爲嗢祿登羅汨沒密施合俱錄毗伽懷建可汗，以衞尉少卿王端章充使。</p>
<p class="em2 strong" id="p90"><a class="gg-link" href="#p90" onclick="return changeColor(this);"></a><span class="yinwen">9</span>吏部尙書李景讓上言：<span class="yinhao">「穆宗乃陛下兄，敬宗、文宗、武宗乃兄之子，陛下拜兄尙可，拜姪可乎！是使陛下不得親事七廟也，宜遷四主出太廟，<span class="jiazhu">四主，謂穆、敬、文、武四宗神主。</span>還代宗以下入廟。」</span>詔百官議其事，不決而止。時人以是薄景讓。<span class="jiazhu">薄其逢君之惡也。</span></p>
<p class="em2 strong" id="p91"><a class="gg-link" href="#p91" onclick="return changeColor(this);"></a><span class="yinwen">10</span>敕<span class="yinhao">「於靈感、會善二寺置戒壇，僧、<span class="jiaozhusup">〔章：十二行本「僧」上有「諸道」二字；乙十一行本同；孔本同；張校同。〕</span>尼應塡闕者委長老僧選擇，給公憑，赴兩壇受戒，兩京各選大德十人主其事。<span class="jiazhu">僧之能持戒行者謂之大德。宋白曰：唐制，諸寺有綱維，有大德；大德主敎授。</span>有不堪者罷之，堪者給牒，遣歸本州。不見戒壇公牒，毋得私容。仍先選舊僧、尼，舊僧、尼無堪者，乃選外人。」</span></p>
<p class="em2 strong" id="p92"><a class="gg-link" href="#p92" onclick="return changeColor(this);"></a><span class="yinwen">11</span>壬辰，以戶部侍郎、判戶部崔愼由爲工部尙書、同平章事。上每命相，左右無知者。前此一日，令樞密宣旨於學士院，以兵部侍郎、判度支蕭鄴同平章事。樞密使王歸長、馬公儒覆奏：<span class="yinhao">「鄴所判度支應罷否？」</span>上以爲歸長等佑之，<span class="jiazhu">佑，助也。</span>卽手書愼由名及新命付學士院，仍云<span class="yinhao">「落判戶部事」</span>。鄴，明之八世孫也。<span class="jiazhu">明，梁貞陽侯蕭淵明也，唐諱淵，故止曰明。</span></p>
<p class="em2 strong" id="p93"><a class="gg-link" href="#p93" onclick="return changeColor(this);"></a><span class="yinwen">12</span>內園使李敬寔<span class="jiazhu">內園使，亦內諸司之一。五代時，有內園栽接使。</span>遇鄭朗不避馬，朗奏之，上責敬寔，對曰：<span class="yinhao">「供奉官例不避。」</span>上曰：<span class="yinhao">「汝銜敕命，橫絕可也；<span class="jiazhu">橫度曰絕。</span>豈得私出而不避宰相乎！」</span>命剝色，配南牙。<span class="jiazhu">禠其本色，使配役南牙也。</span></p>
<div class="yt" id="y857"><p class="strong" id="p94"><a class="gg-link" href="#p94" onclick="return changeColor(this);"></a><span class="section" id="title-10"><span data-head-description="宣宗元聖至明成武獻文睿智章仁神聰懿道大孝皇帝下" data-head-level="h4" data-head-title="大中十一年">十一年</span></span><span class="biaozhusup" data-rel="">（丁丑、八五七年）</span></p></div>
<p class="em2 strong" id="p95"><a class="gg-link" href="#p95" onclick="return changeColor(this);"></a><span class="yinwen">1</span>春，正月，丙午，以御史中丞兼尙書右丞夏侯孜爲戶部侍郎、判戶部事。先是，判戶部有缺，<span class="jiazhu">先，悉薦翻。</span>京兆尹韋澳奏事，上欲以澳補之。辭曰：<span class="yinhao">「臣比年心力衰耗，難以處繁劇，<span class="jiazhu">比，毗至翻。處，昌呂翻。</span>屢就陛下乞小鎭，聖恩未許。」</span>上不悅。及歸，其甥柳玭尤之，<span class="jiazhu">玭，蒲蠲翻，又蒲賓翻。</span>澳曰：<span class="yinhao">「主上不與宰輔僉議，私欲用我，人必謂我以他歧得之，<span class="jiazhu">歧，路也。</span>何以自明！且爾知時事浸不佳乎？由吾曹貪名位所致耳。」</span>丙辰，以澳爲河陽節度使。<span class="jiazhu"><span class="shu-ming">考異</span>曰：<span class="shu-ming">舊傳</span>云<span class="yinhao">「十二年」</span>誤也。今從<span class="shu-ming">實錄</span>。</span>玭，仲郢之子也。<span class="jiazhu">柳仲郢見上卷武宗會昌五年。</span></p>
<p class="em2 strong" id="p96"><a class="gg-link" href="#p96" onclick="return changeColor(this);"></a><span class="yinwen">2</span>上欲幸華清宮，諫官論之甚切，上爲之止。<span class="jiazhu">爲，于僞翻。</span>上樂聞規諫，<span class="jiazhu">樂，音洛。</span>凡諫官論事、門下封駮，苟合於理，多屈意從之；得大臣章疏，必焚香盥手而讀之。<span class="jiazhu">史炤曰：盥手，澡手也。</span></p>
<p class="em2 strong" id="p97"><a class="gg-link" href="#p97" onclick="return changeColor(this);"></a><span class="yinwen">3</span>二月，辛巳，以門下侍郎、同平章事魏謩同平章事，充西川節度使。謩爲相，議事於上前，他相或委曲規諷，謩獨正言無所避，上每歎曰：<span class="yinhao">「謩綽有祖風，<span class="jiazhu">謂有魏徵之風。</span>我心重之。」</span>然竟以剛直爲令狐綯所忌而出之。</p>
<p class="em2 strong" id="p98"><a class="gg-link" href="#p98" onclick="return changeColor(this);"></a><span class="yinwen">4</span>嶺南溪洞蠻屢爲侵盜；夏，四月，壬申，以右千牛大將軍宋涯爲安南、邕管宣慰使。五月，乙巳，以涯爲安南經略使。容州軍亂，逐經略使王球。六月，癸巳，以涯爲容管經略使。</p>
<p class="em2 strong" id="p99"><a class="gg-link" href="#p99" onclick="return changeColor(this);"></a><span class="yinwen">5</span>甲午，立皇子灌爲衞王，澭爲廣王。<span class="jiazhu">澭，紆容翻，又紆用翻。</span></p>
<p class="em2 strong" id="p100"><a class="gg-link" href="#p100" onclick="return changeColor(this);"></a><span class="yinwen">6</span>秋，七月，庚子，以兵部侍郎、判度支蕭鄴同平章事，仍判度支。</p>
<p class="em2 strong" id="p101"><a class="gg-link" href="#p101" onclick="return changeColor(this);"></a><span class="yinwen">7</span>敎坊祝漢貞，滑稽敏給，<span class="jiazhu"><span class="shu-ming">史記索隱</span>曰：滑，謂亂也。稽，同也。以言辯捷之人，言非若是，說是若非，能亂同異也。崔浩云：滑，音骨。稽，流酒器也。轉注吐酒，終日不已，言出口成章，辭不窮竭，若滑稽之吐酒。故揚雄<span class="shu-ming">酒賦</span>云：<span class="yinhao">「鴟夷滑稽，腹大如壺，盡日盛酒，人復借沽。」</span>是也。又姚察曰：滑稽，俳諧也。滑，讀如字。稽，音計。以言諧語滑利，其智計捷出，故云滑稽也。</span>上或指物使之口占，摹詠有如宿構，由是寵冠諸優。<span class="jiazhu">冠，古玩翻。</span>一日，在上前抵掌詼諧，頗及外事，上正色謂曰：<span class="yinhao">「我畜養爾曹，正供戲笑耳，<span class="jiazhu">畜，吁玉翻。</span>豈得輒預朝政邪！」</span>自是疏之。會其子坐贓，杖死，流漢貞於天德軍。<span class="jiazhu"><span class="shu-ming">考異</span>曰：<span class="shu-ming">實錄</span>：<span class="yinhao">「大中十一年，七月，貶嗣韓王乾裕於嶺外。初，伶人祝漢貞寵冠諸優，復出入宮邸，乾裕以金帛結之，求刺史，雖已納賂而未敢言。至是，爲御史臺劾奏，故貶；杖漢貞，流天德軍。」</span>今從<span class="shu-ming">貞陵遺事</span>。</span></p>
<p class="em2 strong" id="p102"><a class="gg-link" href="#p102" onclick="return changeColor(this);"></a>樂工羅程，善琵琶，自武宗朝已得幸；上素曉音律，尤有寵。程恃恩暴橫，以睚眦殺人，<span class="jiazhu">橫，戶孟翻。睚，五懈翻。眦，士懈翻。睚眦，恨視也，又瞋目貌。顏師古曰：睚，舉眼也。眦，卽眥字，謂目匡睚眦，言舉目相斥也。</span>繫京兆獄。諸樂工欲爲之請，因上幸後苑奏樂，<span class="jiazhu">爲，于僞翻。</span>乃設虛坐，<span class="jiazhu">坐，徂臥翻。</span>置琵琶，而羅拜於庭，且泣。上問其故，對曰：<span class="yinhao">「羅程負陛下，萬死，然臣等惜其天下絕藝，不復得奉宴遊矣！」</span><span class="jiazhu">復，扶又翻。</span>上曰：<span class="yinhao">「汝曹所惜者羅程藝，朕所惜者高祖、太宗法。」</span>竟杖殺之。</p>
<p class="em2 strong" id="p103"><a class="gg-link" href="#p103" onclick="return changeColor(this);"></a><span class="yinwen">8</span>八月，成德節度使王紹鼎薨。紹鼎沈湎無度，<span class="jiazhu">沈，持林翻。湎，面善翻。飲酒齊色曰湎。<span class="shu-ming">韓詩</span>云：飲酒閉門不出客曰湎。</span>好登樓彈射人以爲樂，<span class="jiazhu">好，呼到翻。彈，徒案翻，又徒丹翻。射，而亦翻。樂，音洛。</span>衆欲逐之；會病薨，軍中立其弟節度副使紹懿。戊寅，以紹懿爲成德留後。</p>
<p class="em2 strong" id="p104"><a class="gg-link" href="#p104" onclick="return changeColor(this);"></a><span class="yinwen">9</span>九月，辛酉，以太子太師盧鈞同平章事，充山南西道節度使。</p>
<p class="em2 strong" id="p105"><a class="gg-link" href="#p105" onclick="return changeColor(this);"></a><span class="yinwen">10</span>冬，十月，己巳，以秦成防禦使李承勛爲涇原節度使。承勛，光弼之孫也。<span class="jiazhu">勛，與勳同。</span>先是，吐蕃酋長尙延心以河、渭二州部落來降，拜武衞將軍；<span class="jiazhu">先，悉薦翻。酋，慈由翻。長，知丈翻。</span>承勛利其羊馬之富，誘之入鳳林關，<span class="jiazhu">河州鳳林縣北有鳳林關。鳳林，漢之白石縣地，天寶元年以關名縣。誘，音酉。</span>居秦州之西。承勛與諸將謀執延心，誣云謀叛，盡掠其財，徙其衆於荒遠；延心知之，因承勛軍宴，坐中謂承勛曰：<span class="jiazhu">宴於軍中曰軍宴。坐，徂臥翻。</span><span class="yinhao">「河、渭二州，土曠人稀，因以饑疫。唐人多內徙三川，<span class="jiazhu">三川，平涼川、蔚茹川、落門川也。</span>吐蕃皆遠遁於疊宕之西，<span class="jiazhu">宕，徒浪翻。</span>二千里間，寂無人煙。延心欲入見天子，<span class="jiazhu">見，賢遍翻。</span>請盡帥部衆分徙內地，爲唐百姓，<span class="jiazhu">帥，讀曰率。</span>使西邊永無揚塵之警，其功亦不愧於張義潮矣。」</span><span class="jiazhu">張義潮以沙、瓜等州歸唐。</span>承勛欲自有其功，猶豫未許，延心復曰：<span class="yinhao">「延心旣入朝，部落內徙，但惜秦州無所復恃耳。」</span><span class="jiazhu">復，扶又翻；下同。</span>承勛與諸將相顧默然。明日，諸將言於承勛曰：<span class="yinhao">「明公首開營田，置使府，擁萬兵，仰給度支，<span class="jiazhu">使府，謂秦成防禦使府。仰，牛向翻。</span>將士無戰守之勞，有耕市之利。<span class="jiazhu">耕，謂營田之利。市，謂互市之利。</span>若從延心之謀，則西陲無事，朝廷必罷使府，省戍兵，還以秦州隸鳳翔，吾屬無所復望矣。」</span>承勛以爲然，卽奏延心爲河、渭都遊弈使，使統其衆居之。<span class="jiazhu">史言唐之邊鎭，自將帥至於偏裨，詳於身謀，略於國事，故夷人窺見其肺肝，亦得行其自全之謀。<span class="shu-ming">考異</span>曰：此事出<span class="shu-ming">補國史</span>。按張義潮以十一州降，河、渭已在其間。今延心復以河、渭降者，義潮所帥者漢民，延心所帥者蕃族也。又<span class="shu-ming">補國史</span>不云延心以何年月降。<span class="shu-ming">新傳</span>但云張義潮降，其後河、渭州虜將尙延心以國破亡，亦獻款。秦州刺史高駢誘降延心及渾末部萬帳，遂收二州，拜延心武衞將軍。駢收鳳林關，以延心爲河、渭等州都遊弈使。按<span class="shu-ming">舊傳</span>，高駢懿宗時始爲秦州刺史。<span class="shu-ming">新傳</span>誤也。今從<span class="shu-ming">補國史</span>。因承勛移鎭涇原，幷延心事置於此。</span></p>
<p class="em2 strong" id="p106"><a class="gg-link" href="#p106" onclick="return changeColor(this);"></a><span class="yinwen">11</span>中書侍郎、同平章事鄭朗以疾辭位；壬申，以朗爲太子太師。</p>
<p class="em2 strong" id="p107"><a class="gg-link" href="#p107" onclick="return changeColor(this);"></a><span class="yinwen">12</span>上晚節頗好神仙，遣中使迎道士軒轅集於羅浮山。<span class="jiazhu">流軒轅集見上卷會昌六年。羅浮山在循州博羅縣西北三十里。<span class="shu-ming">漢志</span>曰：浮山自會稽浮來，博於羅山，故曰博羅山，亦曰羅浮山。</span></p>
<p class="em2 strong" id="p108"><a class="gg-link" href="#p108" onclick="return changeColor(this);"></a><span class="yinwen">13</span>王端章册立回鶻可汗，道爲黑車子所塞，不至而還。<span class="jiazhu">王端章去年十一月使回鶻。還，從宣翻，又如字。</span>辛卯，貶端章賀州司馬。</p>
<p class="em2 strong" id="p109"><a class="gg-link" href="#p109" onclick="return changeColor(this);"></a><span class="yinwen">14</span>十一月，壬寅，以成德軍留後王紹懿爲節度使。</p>
<p class="em2 strong" id="p110"><a class="gg-link" href="#p110" onclick="return changeColor(this);"></a><span class="yinwen">15</span>十二月，蕭鄴罷判度支。</p>
<div class="yt" id="y858"><p class="strong" id="p111"><a class="gg-link" href="#p111" onclick="return changeColor(this);"></a><span class="section" id="title-11"><span data-head-description="宣宗元聖至明成武獻文睿智章仁神聰懿道大孝皇帝下" data-head-level="h4" data-head-title="大中十二年">十二年</span></span><span class="biaozhusup" data-rel="">（戊寅、八五八年）</span></p></div>
<p class="em2 strong" id="p112"><a class="gg-link" href="#p112" onclick="return changeColor(this);"></a><span class="yinwen">1</span>春，正月，以康王傅、分司王式爲安南都護、經略使。<span class="jiazhu">康王汶，上子也。<span class="shu-ming">考異</span>曰：<span class="shu-ming">舊紀</span>：式爲安南在二月。今從<span class="shu-ming">實錄</span>。</span>式有才略，至交趾，樹芀木爲栅，可支數十年。<span class="jiazhu">史炤曰：芀，都聊切，又音調。余按<span class="shu-ming">廣韻</span>，芀，都聊切。又音調者，葦華也，其字從艸、從刀。又<span class="shu-ming">類篇</span>有從艸、從力者，香菜也，歷得切。昔嘗見一書從艸從力者，讀與棘同。棘，羊矢棗也，此木可以支久。</span>深塹其外，泄城中水，塹外植竹，寇不能冒。<span class="jiazhu">范成大<span class="shu-ming">桂海虞衡志</span>：竻竹，刺竹也，芒刺森然。廣東新州素無城，桂林入黃齊守郡，始以此竹植之，羔豚不能徑，號竹城，至今以爲利。傳聞交趾外城亦是此竹，正王式所植者也。竻，盧得翻。</span>選敎士卒甚銳。頃之，南蠻大至，<span class="jiaozhusup">〔章：十二行本「至」下有「屯錦田步」四字；乙十一行本同；孔本同；張校同；退齋校同。〕</span><span class="jiazhu">南蠻，謂南詔蠻也。</span>去交趾半日程；<span class="jiazhu">唐制，凡陸行之程，馬日七十里，步及驢日五十里，車三十里。水行之程，舟之重者泝河日三十里，江四十里，餘水四十五里。空舟泝河四十里，江五十里，餘水六十里。沿流之舟，則輕重同制，河日一百五十里，江一百里，餘水七十里。</span>式意思安閒，<span class="jiazhu">思，相吏翻。</span>遣譯諭之，中其要害，<span class="jiazhu">中，竹仲翻。要害，謂諭之以守禦之事，於我爲要，於彼爲害者。</span>蠻一夕引去，遣人謝曰：<span class="yinhao">「我自執叛獠耳，非爲寇也。」</span>安南都校羅行恭，久專府政，<span class="jiazhu">都校，猶言都將也。獠，魯皓翻。校，戶敎翻。</span>麾下精兵二千，都護中軍纔羸兵數百；式至，杖其背，黜於邊徼。<span class="jiazhu">羸，倫爲翻。徼，吉弔翻。</span></p>
<p class="em2 strong" id="p113"><a class="gg-link" href="#p113" onclick="return changeColor(this);"></a><span class="yinwen">2</span>初，戶部侍郎、判度支劉瑑<span class="jiazhu">瑑，柱兗翻。</span>爲翰林學士，上器重之。時爲河東節使，手詔徵入朝，瑑奏發河東，外人始知之。戊午，以瑑同平章事。<span class="jiazhu"><span class="shu-ming">考異</span>曰：<span class="shu-ming">東觀奏記</span>曰：<span class="yinhao">「十一年，上手詔追之，旣至，拜戶部侍郎、判度支。十二月十七日，次對，上以御案曆日付瑑，令於下旬擇一吉日。瑑不諭上旨，上曰：『但擇一拜官日卽得。』瑑跪奏：『二十五日甚佳。』上笑曰：『此日命卿爲相。』祕，世無知者。高湜爲鳳翔從事，湜卽瑑舊僚也。二十四日，辭瑑於宣平里私第。湜曰：『竊度旬時，必副具瞻之望。』瑑笑曰：『來日具瞻，何旬時也！』湜不敢發。詰旦，果爰立矣，始以此事洩於湜。」</span><span class="shu-ming">實錄</span>，<span class="shu-ming">瑑傳</span>曰：<span class="yinhao">「明年正月十七日，次對，帝以曆日付瑑，令擇吉日。瑑跪奏：二十五日。」</span>今從之。</span>瑑，仁軌之五世孫也。<span class="jiazhu">劉仁軌事高宗、武后，出入將相。</span></p>
<p class="em2 strong" id="p114"><a class="gg-link" href="#p114" onclick="return changeColor(this);"></a>瑑與崔愼由議政於上前，愼由曰：<span class="yinhao">「惟當甄別品流，<span class="jiazhu">甄，稽延翻。別，彼列翻。</span>上酬萬一。」</span>瑑曰：<span class="yinhao">「昔王夷甫祖尙浮華，<span class="jiazhu">晉王衍字夷甫。</span>妄分流品，致中原丘墟。今盛明之朝，當循名責實，使百官各稱其職；<span class="jiazhu">朝，直遙翻。稱，尺證翻。</span>而遽以品流爲先，臣未知致理之日！」</span>愼由無以對。</p>
<p class="em2 strong" id="p115"><a class="gg-link" href="#p115" onclick="return changeColor(this);"></a><span class="yinwen">3</span>軒轅集至長安，上召入禁中，問曰：<span class="yinhao">「長生可學乎？」</span>對曰：<span class="yinhao">「王者屛欲而崇德，<span class="jiazhu">屛，必郢翻。</span>則自然受大<span class="jiaozhusup">〔章：孔本「大」作「天」；張校同。〕</span>遐福，何處更求長生！」</span>留數月，堅求還山，乃遣之。<span class="jiazhu">軒轅集之求還，懲會昌末年之事也。</span></p>
<p class="em2 strong" id="p116"><a class="gg-link" href="#p116" onclick="return changeColor(this);"></a><span class="yinwen">4</span>二月，甲子朔，罷公卿朝拜光陵及忌日行香，悉移宮人於諸陵。<span class="jiazhu">以陳弘志弒逆之罪歸穆宗也。唐初，皇帝有謁陵之禮，天子不躬謁，則以太常卿行陵。高宗顯慶五年，詔歲春秋季一巡，宜以三公行陵，太常少卿貳之。太常給鹵簿，仍著於令。始，貞觀禮歲以春秋仲月巡陵，至武后時，乃以四季月、生日、忌日遣使詣陵起居。貞元四年，國子祭酒包佶言：<span class="yinhao">「歲二月、八月，公卿朝拜諸陵，陵臺所由，導至陵下，禮略，無以盡恭。」</span>於是太常約舊禮草定其儀，公卿衆官以次奉行，朝拜而還。忌日行香，卽詣陵起居之禮也。又有忌日詣僧寺行香之禮。宋白曰：唐制，國忌行香，初只行於京城寺觀。貞元五年，八月，敕天下諸上州並宜國忌日准式行香之禮。凡諸帝升遐，宮人無子者悉遣詣山陵供奉朝夕，具盥櫛，治衾枕，事死如事生。朝，直遙翻。</span></p>
<p class="em2 strong" id="p117"><a class="gg-link" href="#p117" onclick="return changeColor(this);"></a><span class="yinwen">5</span>戊辰，以中書侍郎、同平章事崔愼由爲東川節度使。<span class="jiazhu"><span class="shu-ming">考異</span>曰：<span class="shu-ming">唐闕史</span>曰：<span class="yinhao">「丞相太保崔公一日備顧問於便殿，上欲御樓肆赦。太保奏云云。後旬日，罷知政事。」</span><span class="shu-ming">舊傳</span>：<span class="yinhao">「初，愼由與蕭鄴同在翰林，情不相洽，及愼由作相，罷鄴學士。俄而鄴自度支平章事，恩顧甚隆，鄴引瑑同知政事，遂出愼由東川。」</span><span class="shu-ming">東觀奏記</span>：<span class="yinhao">「劉瑑旣入相，與愼由議政於上前。愼由曰：『唯當甄別品流。』瑑云云。愼由不能對。因此恩澤浸衰，尋罷相爲東川節度使，削平章事。」</span>今從<span class="shu-ming">唐闕史</span>。</span></p>
<p class="em2 strong" id="p118"><a class="gg-link" href="#p118" onclick="return changeColor(this);"></a>上欲御樓肆赦，<span class="jiazhu">唐初，天子居西內，肆赦率御承天門樓。自高宗以後，天子居東內，肆赦率御丹鳳門樓。</span>令狐綯曰：<span class="yinhao">「御樓所費甚廣，事須有名；且赦不可數。」</span><span class="jiazhu">唐制，凡御樓肆赦，六軍十二衞皆有恩賚，故云所費甚廣。劉溫叟曰：故事，非肆大眚不御樓，軍庶皆有恩給。數，所角翻。</span>上不悅，曰：<span class="yinhao">「遣朕於何得名！」</span>愼由曰：<span class="yinhao">「陛下未建儲宮，四海屬望。<span class="jiazhu">屬，之欲翻。</span>若舉此禮，雖郊祀亦可，況於御樓！」</span>時上餌方士藥，已覺躁渴，而外人未知，疑忌方深，聞之，俛首不復言。<span class="jiazhu">史言宣宗不早定國本，使王宗實得以立長而竊定策之功。復，扶又翻。</span>旬日，愼由罷相。</p>
<p class="em2 strong" id="p119"><a class="gg-link" href="#p119" onclick="return changeColor(this);"></a><span class="yinwen">6</span>勃海王彝震卒。癸未，立其弟虔晃爲勃海王。</p>
<p class="em2 strong" id="p120"><a class="gg-link" href="#p120" onclick="return changeColor(this);"></a><span class="yinwen">7</span>夏，四月，以右街使、駙馬都尉劉異爲邠寧節度使。<span class="jiazhu">左、右街使與左、右金吾將軍，掌分察六街徼巡。</span>異尙安平公主，上妹也。</p>
<p class="em2 strong" id="p121"><a class="gg-link" href="#p121" onclick="return changeColor(this);"></a><span class="yinwen">8</span>庚子，嶺南都將王令寰作亂，囚節度使楊發。發，蘇州人也。</p>
<p class="em2 strong" id="p122"><a class="gg-link" href="#p122" onclick="return changeColor(this);"></a><span class="yinwen">9</span>戊申，以兵部侍郎、鹽鐵轉運使夏侯孜同平章事。</p>
<p class="em2 strong" id="p123"><a class="gg-link" href="#p123" onclick="return changeColor(this);"></a><span class="yinwen">10</span>五月，丙寅，工部尙書、同平章事劉瑑薨。瑑病篤，猶手疏論事，上甚惜之。</p>
<p class="em2 strong" id="p124"><a class="gg-link" href="#p124" onclick="return changeColor(this);"></a><span class="yinwen">11</span>以右金吾大將軍李燧爲嶺南節度使，已命中使賜之節，給事中蕭倣封還制；上方奏樂，不暇別召中使，使優人追之，節及燧門而返。<span class="jiazhu"><span class="shu-ming">考異</span>曰：此出<span class="shu-ming">東觀奏記</span>，而璲不知以何時除嶺南。按<span class="shu-ming">實錄</span>，大中九年，韋曙除嶺南節度使。今年正月薨，楊發代之。三月，蕭倣言柳珪。四月，璲自司農卿爲右金吾大將軍。五月，聞嶺南亂。蓋於此除璲嶺南；而倣封還，以璲爲非定亂之才故也。今置於此。</span>倣，俛之從父弟也。<span class="jiazhu">蕭俛，穆宗長慶初爲相。</span>辛巳，以涇原節度使李承勛爲嶺南節度使，發鄰道兵討亂者，平之。</p>
<p class="em2 strong" id="p125"><a class="gg-link" href="#p125" onclick="return changeColor(this);"></a><span class="yinwen">12</span>是日，湖南軍亂，都將石載順等逐觀察使韓悰，殺都押牙王桂直。悰待將士不以禮，故及於難。<span class="jiazhu">難，乃旦翻。</span></p>
<p class="em2 strong" id="p126"><a class="gg-link" href="#p126" onclick="return changeColor(this);"></a><span class="yinwen">13</span>六月，丙申，江西軍亂，都將毛鶴逐觀察使鄭憲。</p>
<p class="em2 strong" id="p127"><a class="gg-link" href="#p127" onclick="return changeColor(this);"></a><span class="yinwen">14</span>初，安南都護李涿<span class="jiazhu"><span class="shu-ming">考異</span>曰：<span class="shu-ming">實錄</span>，或作<span class="yinhao">「琢」</span>，或作<span class="yinhao">「涿」</span>。樊綽<span class="shu-ming">蠻書</span>亦作<span class="yinhao">「涿」</span>。<span class="shu-ming">實錄</span>及<span class="shu-ming">新書</span>皆有<span class="shu-ming">李琢傳</span>，聽之子也。大中三年，自洺州刺史除義昌節度使。九年，九月，自金吾將軍除平盧節度使，不云曾爲安南都護。按都護位卑，琢旣爲義昌節度使，不應爲都護。疑作都護者別一涿，非聽子也。</span>爲政貪暴，強市蠻中馬牛，一頭止與鹽一斗；又殺蠻酋杜存誠。羣蠻怨怒，導南詔侵盜邊境。<span class="jiazhu"><span class="shu-ming">考異</span>曰：<span class="shu-ming">舊紀</span>：<span class="yinhao">「琢侵刻獠民，羣獠引林邑蠻攻安南府。」</span>按<span class="shu-ming">蠻書</span>，寇安南者南詔，非林邑也。</span></p>
<p class="em2 strong" id="p128"><a class="gg-link" href="#p128" onclick="return changeColor(this);"></a>峯州有林西原，<span class="jiazhu">峯州在安南西北，林西原當又在峯州西。</span>舊有防冬兵六千，<span class="jiazhu">南方炎瘴，至冬，瘴輕。蠻乘此時爲寇，故置防冬兵。</span>其旁七綰洞蠻，其酋長曰李由獨，常助中國戍守，輸租賦。<span class="jiazhu">酋，慈由翻。長，知丈翻。</span>知峯州者言於涿，請罷戍兵，專委由獨防遏；於是由獨勢孤，不能自立，南詔拓東節度使以書誘之，以甥妻其子，補拓東押牙，<span class="jiazhu">妻，七細翻。交趾在南詔東，南詔於東境置拓東節度，言將開拓東境也。又<span class="shu-ming">新志</span>，自戎州開邊縣七十里至曲州，又一千九百七十五里至柘東城。柘，從木。又曰：柘東城有諸葛亮石刻，文曰：<span class="yinhao">「碑卽仆，蠻爲漢奴。」</span>夷畏誓，常以石榰梧。</span>由獨遂帥其衆臣於南詔。<span class="jiazhu">帥，讀曰率。</span>自是安南始有蠻患；是月，蠻寇安南。<span class="jiazhu"><span class="shu-ming">考異</span>曰：<span class="shu-ming">實錄</span>無涿除安南年月。<span class="shu-ming">蠻書</span>云：<span class="yinhao">「大中八年，安南都護擅罷林西原防冬戍卒，洞主李由獨等七首領被蠻誘引，復爲親情，日往月來，漸遭侵軼。」</span>又曰：<span class="yinhao">「桃花蠻本屬由獨管轄，亦爲界上戍卒，自大中八年，被峯州知州官申文狀與李涿，請罷防冬將健六千人，不要味、眞、登等州界上防遏。其由獨兄弟力不禁，被蠻柘東節度使與書信，將外甥嫁與由獨小男，補柘東押衙，自此後七綰洞悉爲蠻收管。」</span><span class="shu-ming">舊紀</span>：<span class="yinhao">「咸通四年，十一月，劉蛻等言：令狐綯受李涿賄，除安南，生蠻寇。」</span><span class="shu-ming">實錄</span>：<span class="yinhao">「咸通二年，六月，詔：『如聞李琢在安南日，殺害杜存誠，貪殘頗甚，致令溪洞懷怨。』」</span>據此，則本因李涿貪暴無謀以致蠻寇，明矣。然則大中八年至十一年，<span class="shu-ming">舊紀</span>、<span class="shu-ming">實錄</span>不言蠻爲邊患，蓋但時於邊境小有鈔盜，未敢犯州縣；至此寇安南，而<span class="shu-ming">舊紀</span>、<span class="shu-ming">實錄</span>始載之。又不知此寇安南，卽鄭言<span class="shu-ming">平剡錄</span>所謂至錦田步時非也。</span></p>
<p class="em2 strong" id="p129"><a class="gg-link" href="#p129" onclick="return changeColor(this);"></a><span class="yinwen">15</span>秋，七月，丙寅，宣州都將康全泰作亂，逐觀察使鄭薰；薰奔楊州。</p>
<p class="em2 strong" id="p130"><a class="gg-link" href="#p130" onclick="return changeColor(this);"></a><span class="yinwen">16</span>丁卯，右補闕內供奉張潛上疏，以爲：<span class="yinhao">「藩府代移之際，皆奏倉庫蓄積之數，以羨餘多爲課績，<span class="jiazhu">羨，弋線翻。</span>朝廷亦因而甄獎。<span class="jiazhu">甄，稽延翻。</span>竊惟藩府財賦，所出有常，苟非賦斂過差，及停廢將士，減削衣糧，則羨餘何從而致！比來南方諸鎭數有不寧，皆此故也。一朝有變，所蓄之財悉遭剽掠；<span class="jiazhu">比，毗至翻。數，所角翻。剽，匹妙翻。</span>又發兵致討，費用百倍，然則朝廷竟有何利！乞自今藩府長吏，不增賦斂，不減糧賜，獨節遊宴，省浮費，能致羨餘者，然後賞之。」</span>上嘉納之。</p>
<p class="em2 strong" id="p131"><a class="gg-link" href="#p131" onclick="return changeColor(this);"></a><span class="yinwen">17</span>容管奏都虞候來正謀叛，經略使宋涯捕斬之。</p>
<p class="em2 strong" id="p132"><a class="gg-link" href="#p132" onclick="return changeColor(this);"></a>初，忠武軍精兵皆以黃冒首，號黃頭軍。李承勛以百人定嶺南，宋涯使麾下效其服裝，亦定容州。</p>
<p class="em2 strong" id="p133"><a class="gg-link" href="#p133" onclick="return changeColor(this);"></a>安南有惡民，屢爲亂，聞之，驚曰：<span class="yinhao">「黃頭軍渡海求襲我矣！」</span><span class="jiazhu"><span class="yinhao">「求」</span>，當作<span class="yinhao">「來」</span>。</span><span class="jiaozhusup">〔章：乙十一行本正作「來」。〕</span>相與夜圍交趾城，鼓譟：<span class="yinhao">「願送都護北歸，我須此城禦黃頭軍。」</span>王式方食，或勸出避之。式曰：<span class="yinhao">「吾足一動，則城潰矣。」</span>徐食畢，擐甲，<span class="jiazhu">擐，音宦。</span>率左右登城，建大將旗，坐而責之，亂者反走。明日，悉捕誅之。有杜守澄者，自齊、梁以來擁衆據溪洞，不可制。<span class="jiazhu">言杜守澄之先，自齊、梁以來不可制也。</span>式離間其親黨，守澄走死。<span class="jiazhu">間，古莧翻。參考本末，則杜守澄，杜存誠之子也。存誠後爲安南都護李鄠所殺。前又云李涿所殺。未知孰是。</span>安南饑亂相繼，六年無上供，<span class="jiazhu">上供者，錢帛之輸京師以供上用者也。</span>軍中無犒賞，式始脩貢賦，饗將士。占城、眞臘皆復通使。<span class="jiazhu">占城在大海中，西直三佛齊，南與崖州對岸。眞臘，一名吉蔑，本扶南屬國，去長安二萬八百里，東距車渠，西屬驃，南濱海，北與道明接，東北抵驩州。</span></p>
<p class="em2 strong" id="p134"><a class="gg-link" href="#p134" onclick="return changeColor(this);"></a><span class="yinwen">18</span>淮南節度使崔鉉奏已出兵討宣州賊；八月，甲午，以鉉兼宣歙觀察使。己亥，以宋州刺史溫璋爲宣州團練使。璋，造之子也。<span class="jiazhu">溫造見二百四十四卷文宗太和四年。</span></p>
<p class="em2 strong" id="p135"><a class="gg-link" href="#p135" onclick="return changeColor(this);"></a><span class="yinwen">19</span>河南·北、淮南大水，徐、泗水深五丈，<span class="jiazhu">深，式禁翻。</span>漂沒數萬家。</p>
<p class="em2 strong" id="p136"><a class="gg-link" href="#p136" onclick="return changeColor(this);"></a><span class="yinwen">20</span>冬，十月，建州刺史于延陵入辭，上曰：<span class="yinhao">「建州去京師幾何？」</span>對曰：<span class="yinhao">「八千里。」</span><span class="jiazhu"><span class="shu-ming">舊志</span>：建州在長安東南四千九百三十五里。</span>上曰：<span class="yinhao">「卿到彼爲政善惡，朕皆知之，勿謂其遠！此階前則萬里也，<span class="jiazhu">遠，于願翻。</span>卿知之乎？」</span>延陵悸懾失緒，<span class="jiazhu">悸，其季翻。懾，之涉翻。絲端曰緒。言延陵悸懾，應對錯亂，失其端緒。</span>上撫而遣之。到官，竟以不職貶復州司馬。<span class="jiazhu">復州，京師東南一千八百里。</span></p>
<p class="em2 strong" id="p137"><a class="gg-link" href="#p137" onclick="return changeColor(this);"></a>令狐綯擬李遠杭州刺史，<span class="jiazhu">吳分餘杭立臨水縣，晉改臨水爲臨安，陳爲錢塘郡。隋置杭州，自臨安移居錢塘，尋移於柳浦西，依山築城。京師東南三千五百五十六里。</span>上曰：<span class="yinhao">「吾聞遠詩云：『長日惟消一局棊，』安能理人！」</span>綯曰：<span class="yinhao">「詩人託此爲高興耳，<span class="jiazhu">興，許應翻。</span>未必實然。」</span>上曰：<span class="yinhao">「且令往試觀之。」</span></p>
<p class="em2 strong" id="p138"><a class="gg-link" href="#p138" onclick="return changeColor(this);"></a>上詔刺史毋得外徙，必令至京師，面察其能否，然後除之。令狐綯嘗徙其故人爲鄰州刺史，便道之官。上見其謝上表。<span class="jiazhu">謝上，時掌翻。今諸州守臣有謝到任表。</span>以問綯，對曰：<span class="yinhao">「以其道近，省送迎耳。」</span>上曰：<span class="yinhao">「朕以刺史多非其人，爲百姓害，故欲一一見之，訪問其所施設，知其優劣以行黜陟。而詔命旣行，直廢格不用，<span class="jiazhu">格，音閣。</span>宰相可畏<span class="jiaozhusup">〔嚴：「畏」改「謂」。〕</span>有權！」</span><span class="jiazhu">如令狐綯之欺蔽，罷其相而罪之可也。若任之爲相而畏其有權，則宰相取充位而已。</span>時方寒，綯汗透重裘。<span class="jiazhu">重，直龍翻。</span></p>
<p class="em2 strong" id="p139"><a class="gg-link" href="#p139" onclick="return changeColor(this);"></a>上臨朝，接對羣臣如賓客，<span class="jiazhu">朝，直遙翻。</span>雖左右近習，未嘗見其有惰容。每宰相奏事，旁無一人立者，威嚴不可仰視。奏事畢，忽怡然曰：<span class="yinhao">「可以閒語矣！」</span>因問閭閻細事，或談宮中遊宴，無所不至。一刻許，<span class="jiazhu">漏上一刻許也。</span>復整容曰：<span class="yinhao">「卿輩善爲之，朕常恐卿輩負朕，後日不復得相見。」</span><span class="jiazhu">復，扶又翻。</span>乃起入宮。令狐綯謂人曰：<span class="yinhao">「吾十年秉政，<span class="jiazhu">大中四年，令狐綯爲相，至懿宗卽位方罷。</span>最承恩遇；然每延英奏事，未嘗不汗霑衣也！」</span></p>
<p class="em2 strong" id="p140"><a class="gg-link" href="#p140" onclick="return changeColor(this);"></a><span class="yinwen">21</span>初，山南東道節度使徐商，以封疆險闊，素多盜賊，選精兵數百人別置營訓練，號捕盜將。及湖南逐帥，<span class="jiazhu">事見上五月。將，卽亮翻。帥，所類翻。</span>詔商討之。商遣捕盜將二百人討平之。</p>
<p class="em2 strong" id="p141"><a class="gg-link" href="#p141" onclick="return changeColor(this);"></a><span class="yinwen">22</span>崔鉉奏克宣州，斬康全泰及其黨四百餘人。</p>
<p class="em2 strong" id="p142"><a class="gg-link" href="#p142" onclick="return changeColor(this);"></a><span class="yinwen">23</span>上以光祿卿韋宙父丹有惠政於江西，<span class="jiazhu">事見上卷三年。</span>以宙爲江西觀察使，發鄰道兵以討毛鶴。</p>
<p class="em2 strong" id="p143"><a class="gg-link" href="#p143" onclick="return changeColor(this);"></a><span class="yinwen">24</span>崔鉉以宣州已平，辭宣歙觀察使。十一月，戊寅，以溫璋爲宣歙觀察使。</p>
<p class="em2 strong" id="p144"><a class="gg-link" href="#p144" onclick="return changeColor(this);"></a><span class="yinwen">25</span>兵部侍郎、判戶部蔣伸從容言於上曰：<span class="yinhao">「近日官頗易得，人思徼幸。」</span><span class="jiazhu">從，千容翻。易，以豉翻。徼，堅堯翻。</span>上驚曰：<span class="yinhao">「如此，則亂矣！」</span>對曰：<span class="yinhao">「亂則未亂；但徼幸多，亂亦非難。」</span>上稱歎再三。伸<span class="jiaozhusup">〔章：十二行本「伸」下有「三」字；乙十一行本同；孔本同。〕</span>起，上三留之，曰：<span class="yinhao">「異日不復得獨對卿矣。」</span><span class="jiazhu">次對官獨坐，宰相皆同入對。復，扶又翻。</span>伸不諭。<span class="jiazhu">不諭者，不解上旨。</span>十二月，甲寅，以伸同平章事。</p>
<p class="em2 strong" id="p145"><a class="gg-link" href="#p145" onclick="return changeColor(this);"></a><span class="yinwen">26</span>韋宙奏克洪州，斬毛鶴及其黨五百餘人。宙過襄州，徐商遣都將韓季友帥捕盜將從行。宙至江州，季友請夜帥其衆自陸道間行，比明，至洪州，<span class="jiazhu">帥，讀曰率。間，古莧翻。比，必利翻，及也。江州西南至洪州一百九十五里。</span>州人不知，卽日討平之。宙奏留捕盜將二百人於江西，以季友爲都虞候。</p>
<div class="yt" id="y859"><p class="strong" id="p146"><a class="gg-link" href="#p146" onclick="return changeColor(this);"></a><span class="section" id="title-12"><span data-head-description="宣宗元聖至明成武獻文睿智章仁神聰懿道大孝皇帝下" data-head-level="h4" data-head-title="大中十三年">十三年</span></span><span class="biaozhusup" data-rel="">（己卯、八五九年）</span></p></div>
<p class="em2 strong" id="p147"><a class="gg-link" href="#p147" onclick="return changeColor(this);"></a><span class="yinwen">1</span>春，正月，戊午朔，赦天下。</p>
<p class="em2 strong" id="p148"><a class="gg-link" href="#p148" onclick="return changeColor(this);"></a><span class="yinwen">2</span>三月，割河東雲、蔚、朔三州隸大同軍。<span class="jiazhu">時置大同節度，治雲州。宋白曰：朔州東至蔚州四百六十里，東北至故雲州二百六十里。今雲州治雲中，本古平城地。</span></p>
<p class="em2 strong" id="p149"><a class="gg-link" href="#p149" onclick="return changeColor(this);"></a><span class="yinwen">3</span>夏，四月，辛卯，以校書郎于琮爲左拾遺內供奉。初，上欲以琮尙永福公主，旣而中寢，宰相請其故，上曰：<span class="yinhao">「朕近與此女子會食，對朕輒折匕筯。性情如是，豈可爲士大夫妻！」</span>乃更命琮尙廣德公主。<span class="jiazhu">折，而設翻。更，工衡翻。</span>二公主皆上女。琮，敖之子也。</p>
<p class="em2 strong" id="p150"><a class="gg-link" href="#p150" onclick="return changeColor(this);"></a><span class="yinwen">4</span>武寧節度使康季榮不卹士卒，士卒譟而逐之。上以左金吾大將軍田牟嘗鎭徐州，有能名，<span class="jiazhu"><span class="shu-ming">新書</span>曰：牟三爲武寧帥，皆有能名。按武宗會昌四年，田牟方爲天德軍使，則其初除武寧必在會昌之間，而史不記其歲月。</span>復以爲武寧節度使，一方遂安。貶季榮於嶺南。</p>
<p class="em2 strong" id="p151"><a class="gg-link" href="#p151" onclick="return changeColor(this);"></a><span class="yinwen">5</span>六月，癸巳，封憲宗子惕爲彭王。<span class="jiazhu">惕，他歷翻。</span></p>
<p class="em2 strong" id="p152"><a class="gg-link" href="#p152" onclick="return changeColor(this);"></a><span class="yinwen">6</span>初，上長子鄆王溫，無寵，居十六宅，餘子皆居禁中。夔王滋，第三子也，上愛之，欲以爲嗣，爲其非次，<span class="jiazhu">爲其，于僞翻。</span>故久不建東宮。</p>
<p class="em2 strong" id="p153"><a class="gg-link" href="#p153" onclick="return changeColor(this);"></a>上餌醫官李玄伯、道士虞紫芝、山人王樂藥，疽發於背。八月，疽甚，宰相及朝士皆不得見。<span class="jiazhu">見，賢遍翻。</span>上密以夔王屬樞密使王歸長、馬公儒、宣徽南院使王居方，使立之。<span class="jiazhu">屬，之欲翻。</span>三人及右軍中尉王茂玄，皆上平日所厚也。獨左軍中尉王宗實素不同心，三人相與謀，出宗實爲淮南監軍；宗實已受敕於宣化門外，將自銀臺門出，左軍副使亓元實<span class="jiazhu"><span class="shu-ming">考異</span>曰：或作<span class="yinhao">「邢元實」</span>。今從<span class="shu-ming">東觀奏記</span>、<span class="shu-ming">懿宗實錄</span>。开，苦堅翻。海陵本作<span class="yinhao">「亓」</span>渠之切，姓也。</span>謂宗實曰：<span class="yinhao">「聖人不豫踰月，中尉止隔門起居；<span class="jiazhu">中尉，謂王宗實。</span>今日除改，未可辨也。何不見聖人而出？」</span>宗實感寤，復入，諸門已踵故事增人守捉矣。亓元寶翼導宗實直至寢殿，上已崩，<span class="jiazhu">年五十。</span>東首環泣矣。<span class="jiazhu">首，式又翻。環，音宦。</span>宗實叱歸長等，責以矯詔；皆捧足乞命。乃遣宣徽北院使齊元簡迎鄆王。壬辰，下詔立鄆王爲皇太子，權句當軍國政事，仍更名漼。<span class="jiazhu">句，古候翻。當，丁浪翻。鄆，音運。更，工衡翻。漼，七罪翻。</span>收歸長、公儒、居方，皆殺之。癸巳，宣遺制，以令狐綯攝冢宰。</p>
<p class="em2 strong" id="p154"><a class="gg-link" href="#p154" onclick="return changeColor(this);"></a>宣宗性明察沈斷，<span class="jiazhu">沈，持林翻。斷，丁管翻。<span class="shu-ming">考異</span>曰：<span class="shu-ming">續貞陵遺事</span>曰：<span class="yinhao">「越守嘗進女樂，有絕色者，上初悅之，數月，錫賚盈積。一旦晨興，忽不樂，曰：『玄宗只一楊妃，天下至今未平，我豈敢忘！』乃召美人曰：『應留汝不得。』左右或奏：『可以放還。』上曰：『放還我必思之，可命賜酒一盃。』」</span>此太不近人情，恐譽之太過。今不取。</span>用法無私，從諫如流，重惜官賞，恭謹節儉，惠愛民物，故大中之政，訖於唐亡，人思詠之，謂之小太宗。<span class="jiazhu">衞嗣君之聰察，不足以延衞；唐宣宗之聰察，不足以延唐。</span></p>
<p class="em2 strong" id="p155"><a class="gg-link" href="#p155" onclick="return changeColor(this);"></a>丙申，懿宗卽位。癸卯，尊皇太后爲太皇太后。以王宗實爲驃騎上將軍。李玄伯、虞紫芝、王樂皆伏誅。<span class="jiazhu"><span class="shu-ming">考異</span>曰：<span class="shu-ming">東觀奏記</span>：<span class="yinhao">「畢諴在翰林，上恩顧特異，許用爲相，深爲丞相令狐綯緩其入相之謀。諴思有以結綯，在北門求得絕色，非人世所有，盛飾珠翠，專使獻綯。綯一見之心動，謂其子曰：『畢太原於吾無分，今以是餌吾，將傾吾家族也！』一見立返之。諴又瀝血輸啓事於綯，綯終不納，乃命邸貨之。東頭醫官李玄伯，上所狎昵者，以錢七十萬致於家，乃舍正堂坐之，玄伯夫妻執賤役以事焉。踰月，盡得其歡心矣，乃進于上。上一見惑之，寵冠六宮。玄伯燒伏火丹砂連進，以市恩澤，致上瘡疾，皆玄伯之罪也。懿宗卽位，玄伯與山人王岳、道士虞紫芝俱棄市。」</span>今從<span class="shu-ming">實錄</span>。</span></p>
<p class="em2 strong" id="p156"><a class="gg-link" href="#p156" onclick="return changeColor(this);"></a><span class="yinwen">7</span>九月，追尊上母晁昭容爲元昭皇太后。</p>
<p class="em2 strong" id="p157"><a class="gg-link" href="#p157" onclick="return changeColor(this);"></a><span class="yinwen">8</span>加魏博節度使何弘敬兼中書令，<span class="jiazhu"><span class="shu-ming">考異</span>曰：<span class="shu-ming">東觀奏記</span>：<span class="yinhao">「大中十三年，三月，魏博何弘敬就加中書令。」</span>據<span class="shu-ming">實錄</span>，二月弘敬加太傅，此月乃加中書令，在懿宗卽位後。<span class="shu-ming">東觀奏記</span>誤也。</span>幽州節度使張允伸同平章事。</p>
<p class="em2 strong" id="p158"><a class="gg-link" href="#p158" onclick="return changeColor(this);"></a><span class="yinwen">9</span>冬，十月，辛卯，赦天下。</p>
<p class="em2 strong" id="p159"><a class="gg-link" href="#p159" onclick="return changeColor(this);"></a><span class="yinwen">10</span>十一月，戊午，以門下侍郎、同平章事蕭鄴同平章事，充荊南節度使。</p>
<p class="em2 strong" id="p160"><a class="gg-link" href="#p160" onclick="return changeColor(this);"></a><span class="yinwen">11</span>十二月，甲申，以翰林學士承旨、兵部侍郎杜審權同平章事。審權，元穎之弟子也。<span class="jiazhu">杜元穎，穆宗長慶初爲相，後以帥西川致寇，貶。</span></p>
<p class="em2 strong" id="p161"><a class="gg-link" href="#p161" onclick="return changeColor(this);"></a><span class="yinwen">12</span>浙東賊帥裘甫攻陷象山，<span class="jiazhu">孫愐曰：裘，本仇氏，避仇改作<span class="yinhao">「裘」</span>。或曰：衞大夫柳莊邑於裘氏。神龍元年，分寧海及鄮置象山縣，屬台州，廣德二年，度屬明州。帥，所類翻。<span class="shu-ming">考異</span>曰：<span class="shu-ming">實錄</span>作<span class="yinhao">「仇甫」</span>。按<span class="shu-ming">平剡錄</span>作<span class="yinhao">「裘甫」</span>，今從之。</span>官軍屢敗，明州城門晝閉，進逼剡縣，<span class="jiazhu">剡，漢古縣，唐屬越州。<span class="shu-ming">九域志</span>：在州東南一百八十里。</span>有衆百人，浙東騷動。觀察使鄭祗德遣討擊副使劉勍、<span class="jiazhu">勍，渠京翻。</span>副將范居植將兵三百，合台州軍共討之。</p>
<p class="em2 strong" id="p162"><a class="gg-link" href="#p162" onclick="return changeColor(this);"></a><span class="yinwen">13</span>司空、門下侍郎、同平章事令狐綯執政歲久，忌勝己者，中外側目，其子滈頗招權受賄。<span class="jiazhu">滈，湖老翻。</span>宣宗旣崩，言事者競攻其短，丁酉，以綯同平章事，充河中節度使。以前荊南節度使、同平章事白敏中守司徒、兼門下侍郎、同平章事。</p>
<p class="em2 strong" id="p163"><a class="gg-link" href="#p163" onclick="return changeColor(this);"></a><span class="yinwen">14</span>初，韋皋在西川，開青溪道以通羣蠻，<span class="jiazhu">青溪道卽清溪關路。</span>使由蜀入貢。又選羣蠻子弟聚之成都，敎以書數，欲以慰悅羈縻之，業成則去，復以他子弟繼之。<span class="jiazhu">復，扶又翻。</span>如是五十年，羣蠻子弟學於成都者殆以千數，軍府頗厭於稟給。又，蠻使入貢，利於賜與，所從傔人浸多，<span class="jiazhu">傔，苦念翻。</span>杜悰爲西川節度使，奏請節減其數，詔從之。南詔豐祐怒，其賀冬使者留表付巂州而還。又索習學子弟，移牒不遜，<span class="jiazhu">還，從宣翻，又如字；下同。索，山客翻。</span>自是入貢不時，頗擾邊境。</p>
<p class="em2 strong" id="p164"><a class="gg-link" href="#p164" onclick="return changeColor(this);"></a>會宣宗崩，遣中使告哀，時南詔豐祐適卒，子酋龍立，<span class="jiazhu">酋，慈秋翻。</span>怒曰：<span class="yinhao">「我國亦有喪，朝廷不弔祭。又詔書乃賜故王。」</span>遂置使者於外館，禮遇甚薄。使者還，具以狀聞。上以酋龍不遣使來告喪，又名近玄宗諱，<span class="jiazhu">龍字近玄宗諱。</span>遂不行册禮。酋龍乃自稱皇帝，國號大禮，<span class="jiazhu">至今雲南國號大理。</span>改元建極，遣兵陷播州。<span class="jiazhu">爲南詔攻蜀、攻交趾張本。<span class="shu-ming">考異</span>曰：<span class="shu-ming">舊紀</span>、<span class="shu-ming">實錄</span>今年皆無陷播州事，惟<span class="shu-ming">新紀</span>有之。<span class="shu-ming">實錄</span>：<span class="yinhao">「咸通六年三月，盧潘奏云：大中十三年，南蠻陷播州。」</span><span class="shu-ming">補國史</span>曰：<span class="yinhao">「雲南自大中初朝貢使及西川質子人數漸多，節度使奏請釐革減省，有詔許之，錄詔報雲南，雲南回牒不遜。」</span><span class="shu-ming">新·南詔傳</span>曰：<span class="yinhao">「朝貢歲至，從者多，杜悰自西川入朝，表無多內蠻慊。豐祐怒，卽慢言索質子。」</span>蓋謂蠻子弟學成都者也。按杜悰以咸通二年十月入朝，而豐祐大中十三年已死，則建議減蠻傔者，必非悰入朝後事。<span class="shu-ming">新傳</span>誤也。</span></p>
</div></body></html>