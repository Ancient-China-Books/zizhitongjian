<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>資治通鑑-卷第一百四・晉紀二十六・烈宗孝武皇帝上之中</title><meta content="width=device-width" initial-scale="1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="晉紀二十六">晉紀二十六</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">起柔兆困敦<span class="biaozhusup" data-rel="">（丙子）</span>，盡玄黓敦牂<span class="biaozhusup" data-rel="">（壬午）</span>，凡七年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="烈宗孝武皇帝上之中">烈宗孝武皇帝上之中</span></span></h5>
<div class="yt" id="y376"><p class="strong" id="p1"><a class="gg-link" href="#p1" onclick="return changeColor(this);"></a><span class="section" id="title-3"><span data-head-description="烈宗孝武皇帝上之中" data-head-level="h4" data-head-title="太元元年">太元元年</span></span><span class="biaozhusup" data-rel="">（丙子、三七六年）</span></p></div>
<p class="em2 strong" id="p2"><a class="gg-link" href="#p2" onclick="return changeColor(this);"></a><span class="yinwen">1</span>春，正月，壬寅朔，帝加元服；皇太后下詔歸政，<span class="jiazhu">太后攝政，見上卷上年。</span>復稱崇德太后。甲辰，大赦，改元。丙午，帝始臨朝。<span class="jiazhu">朝，直遙翻。</span>以會稽內史郗愔爲鎭軍大將軍、都督浙江東五郡諸軍事；<span class="jiazhu">浙江東五郡，會稽、東陽、臨海、永嘉、新安也。會，工外翻。郗，丑之翻。愔，挹淫翻。</span>徐州刺史桓沖爲車騎將軍、都督豫·江二州之六郡諸軍事，<span class="jiazhu">豫州之歷陽、淮南、廬江、安豐、襄城及江州之尋陽，共六郡。騎，奇寄翻。</span>自京口徙鎭姑孰。謝安欲以王蘊爲方伯，故先解沖徐州。乙卯，加謝安中書監，錄尙書事。</p>
<p class="em2 strong" id="p3"><a class="gg-link" href="#p3" onclick="return changeColor(this);"></a><span class="yinwen">2</span>二月，辛丑，秦王堅下詔曰：<span class="yinhao">「朕聞王者勞於求賢，逸於得士，<span class="jiazhu">齊桓公用管仲之言。</span>斯言何其驗也。往得丞相，常謂帝王易爲。<span class="jiazhu">易，以豉翻。</span>自丞相違世，鬚髮中白，<span class="jiazhu">丞相，謂王猛。中，半也。中，丁仲翻。</span>每一念之，不覺酸慟。今天下旣無丞相，或政敎淪替，<span class="jiazhu">替，廢也。</span>可分遣侍臣周巡郡縣，問民疾苦。」</span></p>
<p class="em2 strong" id="p4"><a class="gg-link" href="#p4" onclick="return changeColor(this);"></a><span class="yinwen">3</span>三月，秦兵寇南鄕，拔之，山蠻三萬戶降秦。<span class="jiazhu">自春秋之時，伊、洛以南，巴、巫、漢、沔以北，大山長谷，皆蠻居之。文公十六年，庸人率羣蠻以叛楚。庸，則漢之上庸縣也。哀公四年，楚人襲梁及霍以圍蠻氏，執蠻子赤。梁，則漢河南之梁縣；霍，則梁縣南之霍陽山也。漢高帝用巴渝蠻以定三秦，則板楯蠻也。後漢祭遵攻新城蠻、柏華蠻，破霍陽聚，則春秋蠻氏之聚落也。其後又有巫蠻、南郡蠻、江夏蠻。襄陽以西，中廬、宜城之西山，皆蠻居之，所謂山蠻也。宋、齊以後，謂之雍州蠻。降，戶江翻。</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a><span class="yinwen">4</span>夏，五月，甲寅，大赦。</p>
<p class="em2 strong" id="p6"><a class="gg-link" href="#p6" onclick="return changeColor(this);"></a><span class="yinwen">5</span>初，張天錫之殺張邕也，劉肅及安定梁景皆有功，<span class="jiazhu">事見一百一卷穆帝升平五年。</span>二人由是有寵，賜姓張氏，以爲己子，使預政事。天錫荒于酒色，不親庶務，黜世子大懷而立嬖妾<span class="jiaozhusup">【章：十二行本「妾」下有「焦氏」二字；乙十一行本同；張校同。】</span>之子大豫，<span class="jiazhu">嬖，卑義翻，又博計翻。</span>以焦氏爲左夫人，人情憤怨；從弟從事中郎憲輿櫬切諫，不聽。<span class="jiazhu">從，才用翻。櫬，初覲翻。</span></p>
<p class="em2 strong" id="p7"><a class="gg-link" href="#p7" onclick="return changeColor(this);"></a>秦王堅下詔曰：<span class="yinhao">「張天錫雖稱藩受位，然臣道未純，可遣使持節·武衞將軍苟萇、左將軍<span class="jiaozhusup">【章：十二行本「軍」下有「武都」二字；乙十一行本同；退齋校同。】</span>毛盛、中書令梁熙、步兵校尉姚萇等將兵臨西河；<span class="jiazhu">河水過敦煌、酒泉、張掖郡南，武威郡東北，爲西河。使，疏吏翻。萇，仲良翻。將，卽亮翻。</span>尙書郎閻負、梁殊奉詔徵天錫入朝，<span class="jiazhu">朝，直遙翻。</span>若有違王命，卽進師撲討。」</span><span class="jiazhu">撲，普卜翻。</span>是時，秦步騎十三萬，軍司段鏗謂周虓曰：<span class="yinhao">「以此衆戰，誰能敵之！」</span><span class="jiazhu">用<span class="shu-ming">左傳</span>齊桓公之言。鏗，丘耕翻。虓，虛交翻。</span>虓曰：<span class="yinhao">「戎狄以來，未之有也。」</span><span class="jiazhu">周虓拘執於秦，其尊本朝之心，雖造次不忘也。<span class="shu-ming">考異</span>曰：<span class="shu-ming">虓傳</span>曰：<span class="yinhao">「呂光征西域，堅出餞之，戎士二十萬，旌旗數百里。問虓曰：『朕衆力何如？』虓曰：『戎夷以來，未之有也。』」</span>按建元十八年，二月，虓謀反，徙朔方。十九年，正月，呂光發長安。故知在伐涼州時。今從<span class="shu-ming">十六國春秋</span>。</span>堅又命秦州刺史苟池、河州刺史李辯、涼州刺史王統帥三州之衆爲苟萇後繼。<span class="jiazhu">帥，讀曰率。</span></p>
<p class="em2 strong" id="p8"><a class="gg-link" href="#p8" onclick="return changeColor(this);"></a>秋，七月，閻負、梁殊至姑臧。張天錫會官屬謀之，曰：<span class="yinhao">「今入朝，必不返；如其不從，秦兵必至，將若之何？」</span>禁中錄事席仂曰：<span class="jiazhu">禁中錄事，張氏所置，使總錄禁中事也。仂，與力同，又音勒。</span><span class="yinhao">「以愛子爲質，<span class="jiazhu">質，音致。</span>賂以重寶，以退其師，然後徐爲之計，此屈伸之術也。」</span>衆皆怒，曰：<span class="yinhao">「吾世事晉朝，<span class="jiazhu">朝，直遙翻。</span>忠節著於海內。今一旦委身賊庭，辱及祖宗，醜莫大焉！且河西天險，百年無虞，若悉境內精兵，右招西域，北引匈奴以拒之，何遽知其不捷也！」</span>天錫攘袂大言曰：<span class="yinhao">「孤計決矣，言降者斬！」</span><span class="jiazhu">降，戶江翻；下同。</span>使謂閻負、梁殊曰：<span class="yinhao">「君欲生歸乎，死歸乎？」</span>殊等辭氣不屈，天錫怒，縛之軍門，命軍士交射之，曰：<span class="yinhao">「射而不中，<span class="jiazhu">射，而亦翻。中，竹仲翻。</span>不與我同心者也。」</span>其母嚴氏泣曰：<span class="yinhao">「秦主以一州之地，橫制天下，東平鮮卑，南取巴、蜀，兵不留行；汝<span class="jiaozhusup">【章：十二行本「汝」上有「所向無敵」四字；乙十一行本同；退齋校同；張校同，云無註本亦說。】</span>若降之，猶可延數年之命。今以蕞爾一隅，抗衡大國，<span class="jiazhu">蕞，徂外翻。</span>又殺其使者，亡無日矣！」</span>天錫使龍驤將軍馬建帥衆二萬拒秦。<span class="jiazhu">驤，思將翻。帥，讀曰率。</span></p>
<p class="em2 strong" id="p9"><a class="gg-link" href="#p9" onclick="return changeColor(this);"></a>秦人聞天錫殺閻負、梁殊，八月，梁熙、姚萇、王統、李辯濟自清石津，攻涼驍烈將軍梁濟於河會城，降之。<span class="jiazhu">驍烈將軍，蓋張氏置。<span class="shu-ming">五代志</span>：允吾縣有青巖山。<span class="shu-ming">水經註</span>：湟河至允吾，與大河會。意者清石津在青巖山之下，河會城在二河之會歟？驍，堅堯翻。</span>甲申，苟萇濟自石城津，<span class="jiazhu">闞駰曰：石城津在金城西北。</span>與梁熙會攻纏縮城，拔之。馬建懼，自楊非退屯清塞。<span class="jiazhu"><span class="shu-ming">水經註</span>：逆水出允吾縣之參街谷，東南流逕街亭城南，又東南逕陽非亭北，又東南逕廣武城西。據<span class="shu-ming">載記</span>，楊非在支陽東北三百餘里。</span>天錫又遣征東將軍掌據帥衆三萬軍于洪池，<span class="jiazhu">洪池，嶺名，在姑臧南。<span class="yinhao">「掌據」</span>，<span class="shu-ming">晉書</span>作<span class="yinhao">「常據」</span>，當從之。</span>天錫自將餘衆五萬，軍于金昌城。<span class="jiazhu">金昌城在赤岸西北。</span>安西將軍敦煌宋皓言於天錫曰：<span class="jiazhu">敦，徒門翻。</span><span class="yinhao">「臣晝察人事，夜觀天文，秦兵不可敵也，不如降之。」</span>天錫怒，貶皓爲宣威護軍。廣武太守辛章曰：<span class="jiazhu">張寔分金城之令居、枝陽，置廣武郡。宋白曰：蘭州廣武縣本漢枝陽縣地，張駿分晉興置廣武郡。</span><span class="yinhao">「馬建出於行陳，<span class="jiazhu">行，戶剛翻。陳，讀曰陣。</span>必不爲國家用。」</span>苟萇使姚萇帥甲士三千爲前驅。庚寅，馬建帥萬人迎降，餘兵皆散走。辛卯，苟萇及掌據戰于洪池，據兵敗，馬爲亂兵所殺，其屬董儒授之以馬，據曰：<span class="yinhao">「吾三督諸軍，再秉節鉞，八將禁旅，十總禁<span class="jiaozhusup">【章：十二行本「禁」作「外」；乙十一行本同；孔本同。】</span>兵，寵任極矣。<span class="jiazhu">天錫之攻李儼也，常據首破其兵；蓋河西推爲良將，故其言如此。</span>今卒困於此，<span class="jiazhu">卒，子恤翻。</span>此吾之死地也，尙安之乎！」</span>乃就帳免冑，西向稽首，伏劍而死。<span class="jiazhu">稽，音啓。</span>秦兵殺軍司席仂。癸巳，秦兵入清塞，天錫遣司兵趙充哲帥衆拒之。<span class="jiazhu">河西張氏置官僚，擬於王者而微異其名。司兵，蓋晉五兵尙書之職也。</span>秦兵與充哲戰于赤岸，大破之，<span class="jiazhu"><span class="shu-ming">水經註</span>：河水自左南而東，逕赤岸北，亦謂之河夾岸。<span class="shu-ming">秦州記</span>曰：枹罕有河夾岸。</span>俘斬三萬八千級，充哲死。天錫出城自戰，城內又叛。天錫與數千騎奔還姑臧。甲午，秦兵至姑臧，天錫素車白馬，面縛輿櫬，降于軍門。苟萇釋縛焚櫬，送于長安，<span class="jiazhu">惠帝永寧元年，張軌爲涼州刺史，遂有涼土，共九主，七十五年而亡。櫬，初覲翻。</span>涼州郡縣悉降於秦。</p>
<p class="em2 strong" id="p10"><a class="gg-link" href="#p10" onclick="return changeColor(this);"></a>九月，秦王堅以梁熙爲涼州刺史，鎭姑臧。徙豪右七千餘戶于關中，餘皆按堵如故。封天錫爲歸義侯，拜北部尙書。<span class="jiazhu">秦置北部尙書，以掌北蕃。</span>初，秦兵之出也，先爲天錫築第於長安，<span class="jiazhu">爲，于僞翻。</span>至則居之。以天錫晉興太守隴西彭和正爲黃門侍郎，<span class="jiazhu">張軌分西平界，置晉興郡。</span>治中從事武興蘇膺、<span class="jiazhu">張軌以秦、雍移人於姑臧西北，置武興郡。</span>敦煌太守張烈爲尙書郎，<span class="jiazhu">敦，徒門翻。</span>西平太守金城趙凝爲金城太守，高昌楊幹爲高昌太守；<span class="jiazhu">高昌，漢車師之高昌壁也，張氏始置郡，後爲高昌國，唐以其地置西州。</span>餘皆隨才擢敍。</p>
<p class="em2 strong" id="p11"><a class="gg-link" href="#p11" onclick="return changeColor(this);"></a>梁熙清儉愛民，河右安之；<span class="jiazhu">爲梁熙爲呂光所殺張本。</span>以天錫武威太守敦煌索泮爲別駕，<span class="jiazhu">索，昔各翻。</span>宋皓爲主簿。西平郭護起兵攻秦，熙以皓爲折衝將軍，討平之。</p>
<p class="em2 strong" id="p12"><a class="gg-link" href="#p12" onclick="return changeColor(this);"></a>桓沖聞秦攻涼州，遣兗州刺史朱序、江州刺史桓石秀與荊州督護桓羆遊軍沔、漢，爲涼州聲援；<span class="jiazhu">沔，彌兗翻。</span>又遣豫州刺史桓伊帥衆向壽陽，<span class="jiazhu">帥，讀曰率；下同。</span>淮南太守劉波汎舟淮、泗，欲橈秦以救涼。<span class="jiazhu">橈，奴敎翻。</span>聞涼州敗沒，皆罷兵。</p>
<p class="em2 strong" id="p13"><a class="gg-link" href="#p13" onclick="return changeColor(this);"></a><span class="yinwen">6</span>初，哀帝減田租，畝收二升。<span class="jiazhu">見一百一卷隆和元年。</span>乙巳，除度田收租之制，<span class="jiazhu">度，徒洛翻。</span>王公以下，口稅米三斛，蠲在役之身。</p>
<p class="em2 strong" id="p14"><a class="gg-link" href="#p14" onclick="return changeColor(this);"></a><span class="yinwen">7</span>冬，十月，移淮北民於淮南。<span class="jiazhu">畏秦也。</span></p>
<p class="em2 strong" id="p15"><a class="gg-link" href="#p15" onclick="return changeColor(this);"></a><span class="yinwen">8</span>劉衞辰爲代所逼，求救於秦，秦王堅以幽州刺史行唐公洛爲北討大都督，帥幽、冀兵十萬擊代；<span class="jiazhu">帥，讀曰率。</span>使幷州刺史俱難、鎭軍將軍鄧羌、尙書趙遷、李柔、前將軍朱肜、前禁將軍張蚝、<span class="jiazhu">蚝，七吏翻。</span>右禁將軍郭慶帥步騎二十萬，東出和龍，西出上郡，皆與洛會，以衞辰爲鄕導。洛，菁之弟也。<span class="jiazhu">秦主健之入關，菁有功焉。健之垂沒也，菁以逆誅。鄕，讀曰嚮。</span></p>
<p class="em2 strong" id="p16"><a class="gg-link" href="#p16" onclick="return changeColor(this);"></a>苟萇之伐涼州也，遣揚武將軍馬暉、建武將軍杜周帥八千騎西出恩宿，邀張天錫走路，期會姑臧。暉等行澤中，值水失期，於法應斬，有司奏徵下獄。<span class="jiazhu">下，遐稼翻。</span>秦王堅曰：<span class="yinhao">「水春冬耗竭，秋夏盛漲，此乃苟萇量事失宜，<span class="jiazhu">量，音良。</span>非暉等罪。今天下方有事，宜宥過責功。」</span>命暉等回赴北軍，擊索虜以自贖。<span class="jiazhu">代本鮮卑索頭種，故謂之索虜。索，昔各翻。</span>衆咸以爲萬里召將，非所以應速，<span class="jiazhu">將，卽亮翻；下同。</span>堅曰：<span class="yinhao">「暉等喜於免死，不可以常事疑也。」</span>暉等果倍道疾驅，遂及東軍。<span class="jiazhu">暉等自西方回，故謂伐代之軍爲東軍。</span></p>
<p class="em2 strong" id="p17"><a class="gg-link" href="#p17" onclick="return changeColor(this);"></a><span class="yinwen">9</span>十一月，己巳朔，日有食之。</p>
<p class="em2 strong" id="p18"><a class="gg-link" href="#p18" onclick="return changeColor(this);"></a><span class="yinwen">10</span>代王什翼犍使白部、獨孤部南禦秦兵，皆不勝，<span class="jiazhu">鮮卑有白部。後漢時鮮卑居白山者，最爲強盛，後因曰白部。令狐德棻曰：魏氏之初，三十六部，其先伏留屯者，與魏俱起，爲部落大人，遂爲獨孤部。犍，居言翻。</span>又使南部大人劉庫仁將十萬騎禦之。庫仁者，衞辰之族，什翼犍之甥也，與秦兵戰於石子嶺，<span class="jiazhu">石子嶺當雲中盛樂西南。<span class="shu-ming">新唐書</span>曰：自夏州北渡烏水，一百二十里至可朱渾水源，又百餘里至石子嶺。</span>庫仁大敗；什翼犍病，不能自將，乃帥諸部奔陰山之北。高車雜種盡叛，<span class="jiazhu">李延壽曰：高車，蓋赤狄之餘種也，北方以爲高車丁零。其先，匈奴甥也。其遷徙隨水草，衣皮食肉，牛羊畜產並與柔然同；唯車輪高大，輻數至多，因以爲號。種，章勇翻。</span>四面寇鈔，<span class="jiazhu">鈔，楚交翻。</span>不得芻牧，什翼犍復渡漠南。<span class="jiazhu">復，扶又翻。</span>聞秦兵稍退，十二月，什翼犍還雲中。</p>
<p class="em2 strong" id="p19"><a class="gg-link" href="#p19" onclick="return changeColor(this);"></a>初，什翼犍分國之半以授弟孤，<span class="jiazhu">事見九十六卷成帝咸康四年。</span>孤卒，子斤失職怨望。<span class="jiazhu">不復得國之半，故自以爲失職而怨。卒，子恤翻。</span>世子寔及弟翰早卒，<span class="jiazhu">寔卒見上卷簡文帝咸安元年。</span>寔子珪尙幼，慕容妃之子閼婆、壽鳩、紇根、地干、力眞、窟咄皆長，<span class="jiazhu">閼，於葛翻。紇，下沒翻。窟，苦骨翻。咄，當沒翻。長，知兩翻；下同。慕容妃，燕女也。什翼犍娶燕女爲妃，見九十七卷康帝建元二年。</span>繼嗣未定。時秦兵尙在君子津，<span class="jiazhu"><span class="shu-ming">水經</span>：河水南入雲中楨陵縣西北，又南過赤城東，又南過定襄桐過縣西。河水於二縣之間，濟有君子之名。酈道元<span class="shu-ming">註</span>曰：昔漢桓帝西幸榆中，東行代地，洛陽大賈賫金貨隨帝後行，夜，迷失道，往投津長，曰子封，送之渡河。賈人卒死，津長埋之。其子尋求父喪，發冢舉尸，資貨一無所損。其子悉以金與之，津長不受。事聞於帝，曰：<span class="yinhao">「君子也。」</span>卽名其津爲君子濟。在雲中城西南二百餘里。</span>諸子每夜執兵警衞。斤因說什翼犍之庶長子寔君曰：<span class="jiazhu">說，輸芮翻。</span><span class="yinhao">「王將立慕容妃之子，欲先殺汝，故頃來諸子每夜戎服，以兵遶廬帳，<span class="jiazhu">北狄之長，居大氈帳，環設兵衞。氈帳，漢人謂之穹廬，因曰廬帳。</span>伺便將發耳。」</span><span class="jiazhu">伺，相吏翻。</span>寔君信之，遂殺諸弟，幷弒什翼犍。是夜，諸子婦及部人奔告秦軍，秦李柔、張蚝勒兵趨雲中，<span class="jiazhu">趨，七喻翻。</span>部衆逃潰，國中大亂。珪母賈氏以珪走依賀訥。訥，野干之子也。<span class="jiazhu">賀野干見上卷簡文帝咸安元年。</span></p>
<p class="em2 strong" id="p20"><a class="gg-link" href="#p20" onclick="return changeColor(this);"></a>秦王堅召代長史燕鳳，問其所以亂故，鳳具以狀對。堅曰：<span class="yinhao">「天下之惡一也。」</span><span class="jiazhu"><span class="shu-ming">左傳</span>載石祁子之言。</span>乃執寔君及斤，至長安，車裂之。堅欲遷珪於長安，鳳固請曰：<span class="yinhao">「代王初亡，羣下叛散，遺孫沖幼，莫相統攝。其別部大人劉庫仁，勇而有智，鐵弗衞辰，狡猾多變，<span class="jiazhu">劉衞辰本匈奴鐵弗種。李延壽曰：鐵弗，南單于苗裔。衞辰者，左賢王去卑之玄孫。北人謂［胡］父、爲（衍）鮮卑母爲鐵弗，因以爲姓。</span>皆不可獨任。宜分諸部爲二，令此兩人統之；兩人素有深讎，其勢莫敢先發。俟其孫稍長，引而立之，是陛下有存亡繼絕之德於代，使其子子孫孫永爲不侵不叛之臣，<span class="jiazhu">用<span class="shu-ming">左傳</span>戎子駒支之言。</span>此安邊之良策也。」</span>堅從之。分代民爲二部，自河以東屬庫仁，自河以西屬衞辰，各拜官爵，使統其衆。賀氏以珪歸獨孤部，與南部大人長孫嵩、<span class="jiazhu">拓跋鬱律生二子：長曰沙莫雄，次曰什翼犍。沙莫雄爲南部大人，後改名仁，號爲拔拔氏，生嵩。道武以嵩宗室之長，改爲長孫氏。此言長孫所出，與前註略不同。</span>元佗等皆依庫仁。行唐公洛以什翼犍子窟咄年長，<span class="jiazhu">長，知兩翻。</span>遷之長安。堅使窟咄入太學讀書。</p>
<p class="em2 strong" id="p21"><a class="gg-link" href="#p21" onclick="return changeColor(this);"></a>下詔曰：<span class="yinhao">「張天錫承祖父之資，藉百年之業，擅命河右，叛換偏隅。<span class="jiazhu">鄭康成曰：叛換，猶跋扈也。<span class="shu-ming">韓詩</span>曰：叛換，武強也。</span>索頭世跨朔北，中分區域，東賓穢貊，<span class="jiazhu"><span class="yinhao">「穢」</span>，當作<span class="yinhao">「濊」</span>。</span>西引烏孫，控弦百萬，虎視雲中。爰命兩師，<span class="jiazhu">兩師，謂苟萇伐河西之師，行唐公洛伐代之師也。</span>分討黠虜，<span class="jiazhu">黠，下八翻。</span>役不淹歲，窮殄二兇，俘降百萬，<span class="jiazhu">降，戶江翻。</span>闢土九千，五帝之所未賓，周、漢之所未至，莫不重譯來王，<span class="jiazhu">重，直龍翻。</span>懷風率職。有司可速班功受爵，<span class="jiazhu">杜預曰：班，次也。<span class="yinhao">「受」</span>，當作<span class="yinhao">「授」</span>。</span>戎士悉復之五歲，<span class="jiazhu">復，方目翻。</span>賜爵三級。」</span>於是加行唐公洛征西將軍，以鄧羌爲幷州刺史。</p>
<p class="em2 strong" id="p22"><a class="gg-link" href="#p22" onclick="return changeColor(this);"></a>陽平國常侍慕容紹私謂其兄楷曰：<span class="yinhao">「秦恃其強大，務勝不休，北戍雲中，南守蜀、漢，轉運萬里，道殣相望，<span class="jiazhu"><span class="shu-ming">左傳</span>之言。<span class="shu-ming">詩</span>云：行有死人，尙或殣之。毛氏曰：墐，路冢也。殣，音覲。<span class="shu-ming">說文</span>曰：道中死人，人所覆也。又，餓殍爲殣。</span>兵疲於外，民困於內，危亡近矣。冠軍叔仁智度英拔，必能恢復燕祚，<span class="jiazhu">秦以慕容垂爲冠軍將軍，楷、紹之叔父也。<span class="yinhao">「叔仁」</span>，當作<span class="yinhao">「叔父」</span>。冠，古玩翻。</span>吾屬但當愛身以待時耳！」</span><span class="jiazhu">史言鮮卑窺秦，有乘釁報復之志。</span></p>
<p class="em2 strong" id="p23"><a class="gg-link" href="#p23" onclick="return changeColor(this);"></a>初，秦人旣克涼州，議討西障氐、羌，<span class="jiazhu">西障，西邊也。</span>秦王堅曰：<span class="yinhao">「彼種落雜居，<span class="jiazhu">種，章勇翻。</span>不相統壹，不能爲中國大患，宜先撫諭，徵其租稅，若不從命，然後討之。」</span>乃使殿中將軍張旬前行宣慰，庭中將軍魏曷飛帥騎二萬七千隨之。<span class="jiazhu">庭中將軍，秦所置，蓋立仗殿庭中者也。帥，讀曰率。騎，奇寄翻。</span>曷飛忿其恃險不服，縱兵擊之，大掠而歸。堅怒其違命，鞭之二百，斬前鋒督護儲安以謝氐、羌。氐、羌大悅，降附貢獻者八萬三千餘落。<span class="jiazhu">降，戶江翻。</span>雍州士族先因亂流寓河西者，皆聽還本。<span class="jiazhu">雍，於用翻。</span></p>
<p class="em2 strong" id="p24"><a class="gg-link" href="#p24" onclick="return changeColor(this);"></a>劉庫仁招撫離散，恩信甚著，奉事拓跋珪恩勤周備，不以廢興易意，常謂諸子曰：<span class="yinhao">「此兒有高天下之志，必能恢隆祖業，汝曹當謹遇之。」</span><span class="jiazhu">天下之英雄，雖在童穉中，固不與羣兒同也。</span>秦王堅賞其功，加廣武將軍，給幢麾鼓蓋。<span class="jiazhu">幢，直江翻。</span></p>
<p class="em2 strong" id="p25"><a class="gg-link" href="#p25" onclick="return changeColor(this);"></a>劉衞辰恥在庫仁之下，怒，殺秦五原太守而叛。<span class="jiazhu">五原，漢郡也；魏、晉省，棄其地於荒外；秦復置郡；隋、唐爲豐、鹽二州。</span>庫仁擊衞辰，破之，追至陰山西北千餘里，獲其妻子。又西擊庫狄部，徙其部落，置之桑乾川。<span class="jiazhu">桑乾縣，漢屬代郡，晉省。孟康曰：乾，音干。拓跋魏後置桑乾郡；唐屬朔州善陽縣界。魏收<span class="shu-ming">志</span>，拓跋力微時，次南諸部有庫狄部，後改爲狄氏。</span>久之，堅以衞辰爲西單于，督攝河西雜類，屯代來城。<span class="jiazhu">代來城，在北河西，蓋秦築以居衞辰。言自代來者居此城也。單，音蟬。</span></p>
<p class="em2 strong" id="p26"><a class="gg-link" href="#p26" onclick="return changeColor(this);"></a><span class="yinwen">11</span>是歲，乞伏司繁卒，子國仁立。<span class="jiazhu">爲乞伏國仁乘秦亂據隴西張本。</span></p>
<div class="yt" id="y377"><p class="strong" id="p27"><a class="gg-link" href="#p27" onclick="return changeColor(this);"></a><span class="section" id="title-4"><span data-head-description="烈宗孝武皇帝上之中" data-head-level="h4" data-head-title="太元二年">二年</span></span><span class="biaozhusup" data-rel="">（丁丑、三七七年）</span></p></div>
<p class="em2 strong" id="p28"><a class="gg-link" href="#p28" onclick="return changeColor(this);"></a><span class="yinwen">1</span>春，高句麗、新羅、西南夷皆遣使入貢于秦。<span class="jiazhu">新羅，弁韓苗裔也，居漢樂浪地。杜佑曰：新羅本辰韓種，魏時爲斬［新］盧國，晉、宋曰新羅。其國在百濟東南五百餘里，兼有沃沮、不耐、韓、濊地。句，如字，又音駒。麗，力知翻。使，疏吏翻。</span></p>
<p class="em2 strong" id="p29"><a class="gg-link" href="#p29" onclick="return changeColor(this);"></a><span class="yinwen">2</span>趙故將作功曹熊邈屢爲秦王堅言石氏宮室器玩之盛，堅以邈爲將作長史，領將作丞，<span class="jiaozhusup">【章：十二行本「將作丞」作「尙方丞」；乙十一行本同；孔本同；張校同；退齋校同。】</span><span class="jiazhu">晉將作大匠有丞，無長史；長史蓋秦所置。屢爲，于僞翻。</span>大脩舟艦、兵器，飾以金銀，頗極精巧。<span class="jiazhu">艦，戶黯翻。</span>慕容農私言於慕容垂曰：<span class="yinhao">「自王猛之死，秦之法制，日以頹靡，今又重之以奢侈，<span class="jiazhu">重，直用翻。</span>殃將至矣，圖讖之言，行當有驗。大王宜結納英傑以承天意，時不可失！」</span>垂笑曰：<span class="yinhao">「天下事非爾所及！」</span><span class="jiazhu">慕容農所見，猶紹、楷也。</span></p>
<p class="em2 strong" id="p30"><a class="gg-link" href="#p30" onclick="return changeColor(this);"></a><span class="yinwen">3</span>桓豁表兗州刺史朱序爲梁州刺史，鎭襄陽。</p>
<p class="em2 strong" id="p31"><a class="gg-link" href="#p31" onclick="return changeColor(this);"></a><span class="yinwen">4</span>秋，七月，丁未，以尙書僕射謝安爲司徒，安讓不拜；復加侍中、都督揚·豫·徐·兗·青五州諸軍事。<span class="jiazhu">復，扶又翻。</span></p>
<p class="em2 strong" id="p32"><a class="gg-link" href="#p32" onclick="return changeColor(this);"></a>丙辰，征西大將軍、荊州刺史桓豁卒。冬，十月，辛丑，以桓沖都督江、荊、梁、益、寧、交、廣七州諸軍事，領荊州刺史；以沖子嗣爲江州刺史。又以五兵尙書王蘊都督江南諸軍事，領<span class="jiaozhusup">【章：十二行本「領」上有「假節」二字；乙十一行本同；孔本同；張校同。】</span>徐州刺史；<span class="jiazhu">江南諸軍，謂晉陵諸軍也。</span>征西司馬領南郡相謝玄爲兗州刺史，領廣陵相，監江北諸軍事。<span class="jiazhu">桓豁爲征西將軍，以玄爲司馬。監，工銜翻。</span></p>
<p class="em2 strong" id="p33"><a class="gg-link" href="#p33" onclick="return changeColor(this);"></a>桓沖以秦人強盛，欲移阻江南，<span class="jiazhu">此江南卽上明也。</span>奏自江陵徙鎭上明，<span class="jiazhu"><span class="shu-ming">晉志</span>：上明在漢武陵郡孱陵縣界。<span class="shu-ming">水經註</span>：上明城在枝江縣，其地夷敞，北據大江，江汜枝分，東入大江，縣治洲上，故以枝江爲稱。杜佑曰：上明卽今江陵松滋縣西廢大明城，桓沖所築也。沖疏曰：<span class="yinhao">「南平孱陵縣界，地名上明，田土膏良，可以資業軍人。在吳時樂鄕城以上四十餘里，北枕大江，西接三峽。」</span>宋白曰：上明城，桓沖所築，在今松滋縣西。</span>使冠軍將軍劉波守江陵，<span class="jiazhu">冠，古玩翻。</span>諮議參軍楊亮守江夏。</p>
<p class="em2 strong" id="p34"><a class="gg-link" href="#p34" onclick="return changeColor(this);"></a>王蘊固讓徐州，謝安曰：<span class="yinhao">「卿居后父之重，不應妄自菲薄，以虧時遇。」</span><span class="jiazhu">時遇，謂一時之恩遇也。</span>蘊乃受命。</p>
<p class="em2 strong" id="p35"><a class="gg-link" href="#p35" onclick="return changeColor(this);"></a>初，中書郎郗超自以其父愔位遇應在謝安之右，而安入掌機權，愔優遊散地，<span class="jiazhu">郗愔自徐、兗二州刺史移鎭會稽。郗，丑之翻。愔，挹淫翻。散，悉亶翻。</span>常憤邑形於辭色，由是與謝氏有隙。是時朝廷方以秦寇爲憂，詔求文武良將可以鎭禦北方者，<span class="jiazhu">將，卽亮翻。</span>謝安以兄子玄應詔。超聞之，歎曰：<span class="yinhao">「安之明，乃能違衆舉親；玄之才，足以不負所舉。」</span>衆咸以爲不然。超曰：<span class="yinhao">「吾嘗與玄共在桓公府，<span class="jiazhu">桓公，謂桓溫。超、玄同府，事見一百一卷哀帝興寧元年。</span>見其使才，雖履屐間未嘗不得其任，是以知之。」</span><span class="jiazhu">履，以皮爲之；屐，以木爲之。屐，竭戟翻。</span></p>
<p class="em2 strong" id="p36"><a class="gg-link" href="#p36" onclick="return changeColor(this);"></a>玄募驍勇之士，<span class="jiazhu">驍，堅堯翻。</span>得彭城劉牢之等數人。以牢之爲參軍，常領精銳爲前鋒，戰無不捷。時號<span class="yinhao">「北府兵」</span>，<span class="jiazhu">晉人謂京口爲北府。謝玄破俱難等，始兼領徐州。號北府兵者，史終言之。</span>敵人畏之。</p>
<p class="em2 strong" id="p37"><a class="gg-link" href="#p37" onclick="return changeColor(this);"></a><span class="yinwen">5</span>壬寅，護軍將軍、散騎常侍王彪之卒。<span class="jiazhu">散，悉亶翻。騎，奇寄翻。</span>初，謝安欲增脩宮室，彪之曰：<span class="yinhao">「中興之初，卽東府爲宮，<span class="jiazhu">東府，在建康臺城之東。</span>殊爲儉陋。蘇峻之亂，成帝止蘭臺都坐，<span class="jiazhu">蘭臺，御史臺也。都坐，御史臺官會坐之地。坐，徂臥翻。</span>殆不蔽寒暑，是以更營新宮。<span class="jiazhu">見九十四卷成帝咸和五年。</span>比之漢、魏則爲儉，比之初過江則爲侈矣。今寇敵方強，豈可大興功役，勞擾百姓邪！」</span>安曰：<span class="yinhao">「宮室弊陋，後人謂人無能。」</span>彪之曰：<span class="yinhao">「凡任天下之重者，當保國寧家，緝熙政事，<span class="jiazhu">緝，續也；熙，廣也。鄭玄曰：緝熙，光明也。</span>乃以脩室屋爲能邪！」</span>安不能奪其議，故終彪之之世，無所營造。</p>
<p class="em2 strong" id="p38"><a class="gg-link" href="#p38" onclick="return changeColor(this);"></a><span class="yinwen">6</span>十二月，臨海太守郗超卒。<span class="jiazhu">臨海，本會稽東部都尉治。沈約曰：前漢都尉治鄞；後漢分會稽爲吳郡，疑是都尉徙治章安；孫亮太平二年，立臨海郡。</span>初，超黨於桓氏，以父愔忠於王室，不令知之。及病甚，出一箱書授門生曰：<span class="yinhao">「公年尊，我死之後，若以哀惋害寢食者，可呈此箱；不爾，卽焚之。」</span>旣而愔果哀惋成疾，<span class="jiazhu">惋，烏貫翻。</span>門生呈箱，皆與桓溫往反密計。愔大怒曰：<span class="yinhao">「小子死已晚矣！」</span>遂不復哭。<span class="jiazhu">復，扶又翻。</span></p>
<div class="yt" id="y378"><p class="strong" id="p39"><a class="gg-link" href="#p39" onclick="return changeColor(this);"></a><span class="section" id="title-5"><span data-head-description="烈宗孝武皇帝上之中" data-head-level="h4" data-head-title="太元三年">三年</span></span><span class="biaozhusup" data-rel="">（戊申、三七八年）</span></p></div>
<p class="em2 strong" id="p40"><a class="gg-link" href="#p40" onclick="return changeColor(this);"></a><span class="yinwen">1</span>春，二月，乙巳，作新宮，帝移居會稽王邸。<span class="jiazhu">會，工外翻。</span></p>
<p class="em2 strong" id="p41"><a class="gg-link" href="#p41" onclick="return changeColor(this);"></a><span class="yinwen">2</span>秦王堅遣征南大將軍·都督征討諸軍事·守尙書令·長樂公丕、武衞將軍苟萇、尙書慕容暐帥步騎七萬寇襄陽，以荊州刺史楊安帥樊、鄧之衆爲前鋒，征虜將軍始平石越帥精騎一萬出魯陽關，<span class="jiazhu">南陽郡魯陽縣，有魯陽關。樂，音洛。萇，仲良翻。帥，讀曰率；下同。騎，奇寄翻；下同。</span>京兆尹慕容垂、揚武將軍姚萇帥衆五萬出南鄕，領軍將軍苟池、右將軍毛當、強弩將軍王顯帥衆四萬出武當，會攻襄陽。夏，四月，秦兵至沔北，<span class="jiazhu">沔，彌兗翻。</span>梁州刺史朱序以秦無舟檝，不以爲虞。<span class="jiazhu">虞，防也，備也。</span>旣而石越帥騎五千浮渡漢水，序惶駭，固守中城；越克其外郭，獲船百餘艘以濟餘軍。<span class="jiazhu">艘，蘇遭翻。</span>長樂公丕督諸將攻中城。</p>
<p class="em2 strong" id="p42"><a class="gg-link" href="#p42" onclick="return changeColor(this);"></a>序母韓氏聞秦兵將至，自登城履行，<span class="jiazhu">行，下孟翻。</span>至西北隅，以爲不固，帥百餘婢及城中女丁築邪城於其內。<span class="jiazhu">邪，卽斜翻。</span>及秦兵至，西北隅果潰，衆移守新城，襄陽人謂之夫人城。</p>
<p class="em2 strong" id="p43"><a class="gg-link" href="#p43" onclick="return changeColor(this);"></a>桓沖在上明擁衆七萬，憚秦兵之強，不敢進。</p>
<p class="em2 strong" id="p44"><a class="gg-link" href="#p44" onclick="return changeColor(this);"></a>丕欲急攻襄陽，苟萇曰：<span class="yinhao">「吾衆十倍於敵，糗糧山積，<span class="jiazhu">糗，去九翻。</span>但稍遷漢、沔之民於許、洛，塞其運道，<span class="jiazhu">塞，悉則翻。</span>絕其援兵，譬如網中之禽，何患不獲，而多殺將士，急求成功哉！」</span>丕從之。慕容垂拔南陽，執太守鄭裔，與丕會襄陽。</p>
<p class="em2 strong" id="p45"><a class="gg-link" href="#p45" onclick="return changeColor(this);"></a><span class="yinwen">3</span>秋，七月，新宮成；辛巳，帝入居之。</p>
<p class="em2 strong" id="p46"><a class="gg-link" href="#p46" onclick="return changeColor(this);"></a><span class="yinwen">4</span>秦兗州刺史彭超請攻沛郡太守戴𨔵於彭城，<span class="jiazhu">𨔵領沛郡太守，戍彭城。楊正衡曰：𨔵，古遁字。</span>且曰：<span class="yinhao">「願更遣重將攻淮南諸城，爲征南棊劫之勢，<span class="jiazhu">征南，謂苻丕也，時督諸軍攻襄陽。棊劫者，以棊勢喻兵勢也。圍棊者，攻其右而敵手應之，則擊其左取之，謂之劫。</span>東西並進，丹陽不足平也！」</span><span class="jiazhu">晉都建康，漢丹陽秣陵縣地。</span>秦王堅從之，使都督東討諸軍事；後將軍俱難、右禁將軍毛盛、洛州刺史邵保帥步騎七萬寇淮陽、盱眙。<span class="jiazhu">俱，姓也。秦初以洛州刺史治陝城；<span class="shu-ming">晉志</span>曰：滅燕之後，移洛州治豐陽。參考前鄧羌以洛州刺史鎭洛陽，則是時洛州刺史猶治洛陽。是後北海公重以豫州刺史及平原公暉以豫州牧鎭洛陽，洛州刺史始移治豐陽。<span class="yinhao">「淮陽」</span>，<span class="shu-ming">晉書·載記</span>作<span class="yinhao">「淮陰」</span>，當從之。淮陰、盱眙，前漢並屬臨淮郡；後漢、晉以淮陰屬廣陵。</span>超，越之弟；保，羌之從弟也。<span class="jiazhu">邵羌見一百一卷海西公太和二年。從，才用翻。</span>八月，彭超攻彭城。詔右將軍毛虎生帥衆五萬鎭姑孰以禦秦兵。</p>
<p class="em2 strong" id="p47"><a class="gg-link" href="#p47" onclick="return changeColor(this);"></a>秦梁州刺史韋鍾圍魏興太守吉挹於西城。<span class="jiazhu">杜佑曰：金州西城縣南九里，吉挹於峻山築壘。今其山曰魏山。</span></p>
<p class="em2 strong" id="p48"><a class="gg-link" href="#p48" onclick="return changeColor(this);"></a><span class="yinwen">5</span>九月，秦王堅與羣臣飲酒，以祕書監朱肜爲正，<span class="jiazhu">正，酒正也。肜，余中翻。</span>人<span class="jiaozhusup">【章：十二行本「人」上有「命人」二字；乙十一行本同；孔本同。】</span>以極醉爲限。祕書侍郎趙整作<span class="shu-ming">酒德之歌</span>曰：<span class="yinhao">「地列酒泉，天垂酒池，<span class="jiazhu"><span class="shu-ming">九州春秋</span>曰：曹公禁酒，孔融以書嘲之曰：天有酒旗之星，地列酒泉之郡。<span class="shu-ming">天文志</span>曰：軒轅右角南二星曰酒旗，酒官之旗也。此曰天垂酒池，旣曰垂矣，<span class="yinhao">「池」</span>當作<span class="yinhao">「旗」</span>。</span>杜康妙識，儀狄先知。<span class="jiazhu">魏武樂府<span class="shu-ming">短歌行</span>云：何以解憂？唯有杜康。<span class="shu-ming">註</span>云：杜康，古之造酒者。<span class="shu-ming">戰國策</span>曰：昔帝女儀狄作酒以進於禹，禹飲而甘之，遂疏儀狄，曰：後世必有以酒亡國者。</span>紂喪殷邦，桀傾夏國，由此言之，前危後則。」</span><span class="jiazhu">紂爲酒池肉林長夜之飲以亡殷。史曰，夏桀淫驕，乃放鳴條，蓋亦以酒也。前危後則，謂前人之危，後人之法則也。喪，息浪翻。夏，戶雅翻。</span>堅大悅，命整書之以爲酒戒，自是宴羣臣，禮飲而已。<span class="jiazhu">禮，臣侍君宴，不過三爵。</span></p>
<p class="em2 strong" id="p49"><a class="gg-link" href="#p49" onclick="return changeColor(this);"></a><span class="yinwen">6</span>秦涼州刺史梁熙遣使入西域，揚秦威德。冬，十月，大宛獻汗血馬。<span class="jiazhu">使，疏吏翻。宛，於元翻。</span>秦王堅曰：<span class="yinhao">「吾嘗慕漢文帝之爲人，用千里馬何爲！」</span><span class="jiazhu">文帝卻千里馬見十三卷元年。</span>命羣臣作<span class="shu-ming">止馬之詩</span>而反之。<span class="jiazhu">反則反之，何以作詩爲哉！此亦好名之過也。</span></p>
<p class="em2 strong" id="p50"><a class="gg-link" href="#p50" onclick="return changeColor(this);"></a><span class="yinwen">7</span>巴西人趙寶起兵涼<span class="jiaozhusup">【章：十二行本「涼」作「梁」；乙十一行本同；孔本同。】</span>州，自稱晉西蠻校尉、巴郡太守。<span class="jiazhu">史言蜀人思晉。</span></p>
<p class="em2 strong" id="p51"><a class="gg-link" href="#p51" onclick="return changeColor(this);"></a><span class="yinwen">8</span>秦豫州刺史北海公重鎭洛陽，謀反；秦王堅曰：<span class="yinhao">「長史呂光忠正，必不與之同。」</span>卽命光收重，檻車送長安，赦之，以公就第。重，洛之兄也。</p>
<p class="em2 strong" id="p52"><a class="gg-link" href="#p52" onclick="return changeColor(this);"></a><span class="yinwen">9</span>十二月，秦御史中丞李柔劾奏：<span class="yinhao">「長樂公丕等擁衆十萬，攻圍小城，日費萬金，久而無效，請徵下廷尉。」</span><span class="jiazhu">劾，戶槪翻，又戶得翻。下，遐稼翻。</span>秦王堅曰：<span class="yinhao">「丕等廣費無成，實宜貶戮；但師已淹時，<span class="jiazhu">淹，滯也，久留也。</span>不可虛返，其特原之，令成功贖罪。」</span>使黃門侍郎韋華持節切讓丕等，賜丕劍曰：<span class="yinhao">「來春不捷，汝可自裁，勿復持面見吾也！」</span></p>
<p class="em2 strong" id="p53"><a class="gg-link" href="#p53" onclick="return changeColor(this);"></a><span class="yinwen">10</span>周虓在秦，密與桓沖書，言秦陰計；又逃奔漢中，秦人獲而赦之。<span class="jiazhu">虓，虛交翻。</span></p>
<div class="yt" id="y379"><p class="strong" id="p54"><a class="gg-link" href="#p54" onclick="return changeColor(this);"></a><span class="section" id="title-6"><span data-head-description="烈宗孝武皇帝上之中" data-head-level="h4" data-head-title="太元四年">四年</span></span><span class="biaozhusup" data-rel="">（己卯、三七九年）</span></p></div>
<p class="em2 strong" id="p55"><a class="gg-link" href="#p55" onclick="return changeColor(this);"></a><span class="yinwen">1</span>春，正月，辛酉，大赦。</p>
<p class="em2 strong" id="p56"><a class="gg-link" href="#p56" onclick="return changeColor(this);"></a><span class="yinwen">2</span>秦長樂公丕等得詔惶恐，乃命諸軍幷力攻襄陽。秦王堅欲自將攻襄陽，<span class="jiazhu">將，卽亮翻。</span>詔陽平公融以關東六州之兵會壽春，梁熙以河西之兵爲後繼。陽平公融諫曰：<span class="yinhao">「陛下欲取江南，固當博謀熟慮，不可倉猝。若止取襄陽，又豈足親勞大駕乎！未有動天下之衆而爲一城者，<span class="jiazhu">爲，于僞翻。</span>所謂『以隨侯之珠彈千仞之雀』也！」</span><span class="jiazhu"><span class="shu-ming">呂氏春秋</span>曰：以隨侯之珠彈千仞之雀，世必笑之；所用重，所要輕也。<span class="shu-ming">搜神記</span>曰：隨侯行，見大蛇傷，救而治之。其後蛇含珠以報之，徑盈寸，純白，而夜光可燭堂，故歷世稱隨珠焉。</span>梁熙諫曰：<span class="yinhao">「晉主之暴，未如孫晧，江山險固，易守難攻。<span class="jiazhu">易，以豉翻。</span>陛下必欲廓清江表，亦不過分命將帥，<span class="jiazhu">將，卽亮翻。帥，所類翻。</span>引關東之兵，南臨淮、泗，下梁、益之卒，東出巴、峽，又何必親屈鸞輅，遠幸沮澤乎！<span class="jiazhu">沮，將豫翻；下濕之地曰沮。</span>昔漢光武誅公孫述，晉武帝擒孫晧，未聞二帝自統六師，親執枹鼓，蒙矢石也。」</span><span class="jiazhu">光武用岑彭、吳漢以滅公孫述，晉武帝用王濬、王渾以平孫晧。苻融、梁熙未嘗離所鎭，皆上疏以諫。枹，音膚。</span>堅乃止。</p>
<p class="em2 strong" id="p57"><a class="gg-link" href="#p57" onclick="return changeColor(this);"></a>詔冠軍將軍南郡相劉波帥衆八千救襄陽，波畏秦，不敢進。朱序屢出戰，破秦兵，引退稍遠，序不設備。二月，襄陽督護李伯護密遣其子送款於秦，請爲內應；長樂公丕命諸軍進攻之。戊午，克襄陽，執朱序，送長安。秦王堅以序能守節，拜度支尙書；<span class="jiazhu">曹魏置度支尙書。度，徒洛翻。</span>以李伯護爲不忠，斬之。</p>
<p class="em2 strong" id="p58"><a class="gg-link" href="#p58" onclick="return changeColor(this);"></a>秦將軍慕容越拔順陽，<span class="jiazhu"><span class="shu-ming">晉志</span>曰：太康中，置順陽郡；唐鄧州臨湍、菊潭二縣，古順陽地。</span>執太守譙國丁穆。堅欲官之，穆固辭不受。堅以中壘將軍梁成爲荊州刺史，配兵一萬，鎭襄陽，選其才望，禮而用之。</p>
<p class="em2 strong" id="p59"><a class="gg-link" href="#p59" onclick="return changeColor(this);"></a>桓沖以襄陽陷沒，上疏送章節，<span class="jiazhu">章，印也。上，時掌翻。</span>請解職；不許。詔免劉波官，俄復以爲冠軍將軍。</p>
<p class="em2 strong" id="p60"><a class="gg-link" href="#p60" onclick="return changeColor(this);"></a><span class="yinwen">3</span>秦以前將軍張蚝爲幷州刺史。<span class="jiazhu">蚝，七吏翻。</span></p>
<p class="em2 strong" id="p61"><a class="gg-link" href="#p61" onclick="return changeColor(this);"></a><span class="yinwen">4</span>兗州刺史謝玄帥衆萬餘救彭城，<span class="jiazhu">帥，讀曰率。</span>軍于泗口，欲遣間使報戴𨔵而不可得；<span class="jiazhu">間，古莧翻。</span>部曲將田泓請沒水潛行趣彭城，<span class="jiazhu">趣，七喻翻。</span>玄遣之。泓爲秦人所獲，厚賂之，使云南軍已敗；泓僞許之，旣而告城中曰：<span class="yinhao">「南軍垂至，我單行來報，爲賊所得，勉之！」</span>秦人殺之。彭超置輜重於留城，<span class="jiazhu">留縣城也。自漢以來屬彭城郡。重，直用翻；下同。</span>謝玄揚聲遣後軍將軍何<span class="jiaozhusup">【章：十二行本「何」上有「東海」二字；乙十一行本同；孔本同；張校同。】</span>謙向留城。超聞之，釋彭城圍，引兵還保輜重。戴𨔵帥彭城之衆，隨謙奔玄，超遂據彭城，<span class="jiazhu"><span class="shu-ming">考異</span>曰：<span class="shu-ming">謝玄傳</span>云<span class="yinhao">「何謙進解彭城圍」</span>，又云<span class="yinhao">「於是罷彭城、下邳二戍。」</span><span class="shu-ming">帝紀</span>及諸傳皆不言此年彭城陷沒。而<span class="shu-ming">十六國·秦春秋</span>云：<span class="yinhao">「超據彭城。」</span>又云：<span class="yinhao">「超分兵下邳，留徐褒守彭城。至七月，以毛當爲徐州刺史，鎭彭城，王顯爲揚州，戍下邳。」</span>是二城俱陷也。</span>留兗州治中徐褒守之，南攻盱眙。<span class="jiazhu">盱眙，音吁怡。</span>俱難克淮陰，<span class="jiazhu"><span class="shu-ming">南北對境圖</span>曰：淮陰縣距淮五十步，北對清河口十里，進可以窺山東，內則蔽沿江，晉、宋以爲重鎭。</span>留邵保戍之。</p>
<p class="em2 strong" id="p62"><a class="gg-link" href="#p62" onclick="return changeColor(this);"></a><span class="yinwen">5</span>三月，壬戌，詔以<span class="yinhao">「疆埸多虞，<span class="jiazhu">埸，音亦。</span>年穀不登，其供御所須，事從儉約；九親供給，<span class="jiazhu">九親，卽九族。</span>衆官廩俸，權可減半。凡諸役費，自非軍國事要，皆宜停省。」</span></p>
<p class="em2 strong" id="p63"><a class="gg-link" href="#p63" onclick="return changeColor(this);"></a><span class="yinwen">6</span>癸未，使右將軍毛虎生帥衆三萬擊巴中，以救魏興。<span class="jiazhu">巴中，卽巴郡。</span>前鋒督護趙福等至巴西，爲秦將張紹等所敗，<span class="jiazhu">敗，補邁翻。</span>亡七千餘人。虎生退屯巴東。蜀人李烏聚衆二萬，圍成都以應虎生，秦王堅使破虜將軍呂光擊滅之。<span class="jiazhu">破虜將軍，蓋苻秦所置。</span>夏，四月，戊申，韋鍾拔魏興，吉挹引刀欲自殺，左右奪其刀；會秦人至，執之，挹不言不食而死。秦王堅歎曰：<span class="yinhao">「周孟威不屈於前，丁彥遠潔己於後，吉祖沖閉口而死，何晉氏之多忠臣也！」</span><span class="jiazhu">周虓，字孟威；丁穆，字彥遠；吉挹，字祖沖。</span>挹參軍史穎得<span class="jiaozhusup">【章：十二行本「得」作「逃」；乙十一行本同；孔本同；退齋校同。】</span>歸，得挹臨終手疏，詔贈益州刺史。</p>
<p class="em2 strong" id="p64"><a class="gg-link" href="#p64" onclick="return changeColor(this);"></a><span class="yinwen">7</span>秦毛當、王顯帥衆二萬自襄陽東會俱難、彭超攻淮南。五月，乙丑，難、超拔盱眙，執高密內史毛璪之。<span class="jiazhu">高密，僑國也；璪之領內史，戍盱眙。璪，子皓翻。</span>秦兵六萬圍幽州刺史田洛于三阿，<span class="jiazhu">晉僑置幽、冀、青、幷四州於江北三阿，今寶應軍卽其地。</span>去廣陵百里；朝廷大震，臨江列戍，遣征虜將軍謝石帥舟師屯涂中。<span class="jiazhu">涂，讀曰除。</span>石，安之弟也。</p>
<p class="em2 strong" id="p65"><a class="gg-link" href="#p65" onclick="return changeColor(this);"></a>右衞將軍毛安之等帥衆四萬屯堂邑。秦毛當、毛盛帥騎二萬襲堂邑，安之等驚潰。兗州刺史謝玄自廣陵救三阿。丙子，難、超戰敗，退保盱眙。六月，戊子，玄與田洛帥衆五萬進攻盱眙，難、超又敗，退屯淮陰。玄遣何謙等帥舟師乘潮而上，夜，焚淮橋。<span class="jiazhu">秦作橋於淮水以渡兵。上，時掌翻。</span>邵保戰死，難、超退屯淮北。玄與何謙、戴𨔵、田洛共追之，戰于君川，<span class="jiazhu">今盱眙縣北六里有君山。此蓋君山之川也。</span>復大破之，<span class="jiazhu">復，扶又翻。</span>難、超北走，僅以身免。謝玄還廣陵，詔進號冠軍將軍，加領徐州刺史。<span class="jiazhu">冠，古玩翻。</span></p>
<p class="em2 strong" id="p66"><a class="gg-link" href="#p66" onclick="return changeColor(this);"></a>秦王堅聞之，大怒。秋，七月，檻車徵超下廷尉，<span class="jiazhu">下，遐稼翻。</span>超自殺。難削爵爲民。</p>
<p class="em2 strong" id="p67"><a class="gg-link" href="#p67" onclick="return changeColor(this);"></a>以毛當爲徐州刺史，鎭彭城；毛盛爲兗州刺史，鎭湖陸；<span class="jiazhu"><span class="shu-ming">續漢志</span>：湖陸，故湖陵，章帝更名。<span class="shu-ming">前漢志</span>曰：王莽改曰湖陸。今按湖陸縣，漢屬山陽郡，晉分屬高平國。魏收<span class="shu-ming">地形志</span>：高平縣有湖陵城。當在唐兗州任城縣界。</span>王顯爲揚州刺史，戍下邳。</p>
<p class="em2 strong" id="p68"><a class="gg-link" href="#p68" onclick="return changeColor(this);"></a>謝安爲宰相，秦人屢入寇，邊兵失利，安<span class="jiaozhusup">【章：十二行本「安」上有「衆心危懼」四字；乙十一行本同；孔本同；張校同。】</span>每鎭之以和靜。其爲政，務舉大綱，不爲小察。時人比安於王導，而謂其文雅過之。</p>
<p class="em2 strong" id="p69"><a class="gg-link" href="#p69" onclick="return changeColor(this);"></a><span class="yinwen">8</span>八月，丁亥，以左將軍王蘊爲尙書僕射，頃之，遷丹陽尹。蘊自以國姻，<span class="jiazhu">蘊，后父也。</span>不欲在內，苦求外出，復以爲都督浙江東五郡諸軍事、會稽內史。<span class="jiazhu">蘊先督徐州，今復督浙東。復，扶又翻。會，工外翻。</span></p>
<p class="em2 strong" id="p70"><a class="gg-link" href="#p70" onclick="return changeColor(this);"></a><span class="yinwen">9</span>是歲，秦大饑。</p>
<div class="yt" id="y380"><p class="strong" id="p71"><a class="gg-link" href="#p71" onclick="return changeColor(this);"></a><span class="section" id="title-7"><span data-head-description="烈宗孝武皇帝上之中" data-head-level="h4" data-head-title="太元五年">五年</span></span><span class="biaozhusup" data-rel="">（庚辰、三八○年）</span></p></div>
<p class="em2 strong" id="p72"><a class="gg-link" href="#p72" onclick="return changeColor(this);"></a><span class="yinwen">1</span>春，正月，秦王堅復以北海公重爲鎭北大將軍，鎭薊。<span class="jiazhu">重謀反而不誅，復任之以方面，宜其與弟洛反也。復，扶又翻。</span></p>
<p class="em2 strong" id="p73"><a class="gg-link" href="#p73" onclick="return changeColor(this);"></a>二月，作敎武堂於渭城，<span class="jiazhu">漢高帝元年，改咸陽曰新城；武帝元鼎三年，更名渭城；後漢、晉省；石勒置石安縣，苻秦復曰渭城。</span>命太學生明陰陽兵法者敎授諸將，<span class="jiazhu">將，卽亮翻。</span>祕書監朱肜諫曰：<span class="yinhao">「陛下東征西伐，所向無敵，四海之地，什得其八，雖江南未服，蓋不足言。是宜稍偃武事，增脩文德。乃更始立學舍，敎人戰鬬之術，殆非所以馴致升平也。<span class="jiazhu">馴，從也，言從此而致升平也。</span>且諸將皆百戰之餘，何患不習於兵，而更使受敎於書生，非所以強其志氣也。此無益於實而有損於名，惟陛下圖之！」</span>堅乃止。</p>
<p class="em2 strong" id="p74"><a class="gg-link" href="#p74" onclick="return changeColor(this);"></a><span class="yinwen">2</span>秦征北將軍、幽州刺史行唐公洛，<span class="jiazhu">洛以幽州刺史鎭和龍。行唐，戰國時趙邑，秦以爲縣，魏、晉因之。</span>勇而多力，能坐制奔牛，射洞犂耳；<span class="jiazhu">犂耳之鐵厚而堅。</span>自以有滅代之功，<span class="jiazhu">滅代，見上元年。</span>求開府儀同三司不得，由是怨憤。三月，秦王堅以洛爲使持節、都督益·寧·西南夷諸軍事、征南大將軍、益州牧，<span class="jiazhu">使，疏吏翻。</span>使自伊闕趨襄陽，泝漢而上。<span class="jiazhu">趨，七喻翻。上，時掌翻。</span>洛謂官屬曰：<span class="yinhao">「孤，帝室至親，<span class="jiazhu">洛，苻健兄子也。</span>不得入爲將相，而常擯棄邊鄙；今又投之西裔，復不聽過京師，<span class="jiazhu">復，扶又翻。過，古禾翻。</span>此必有陰計，欲使梁成沈孤於漢水耳！」</span><span class="jiaozhusup">【章：十二行本「耳」下有「於諸君意何如」六字；乙十一行本同；孔本同；退齋校同。】</span><span class="jiazhu">梁成時鎭襄陽。沈，持林翻。</span>幽州治中平規曰：<span class="yinhao">「逆取順守，湯、武是也；<span class="jiazhu">漢陸賈曰：湯、武逆取而順守之。</span>因禍爲福，桓、文是也。<span class="jiazhu">齊桓、晉文皆因兄弟爭國，得國而霸。</span>主上雖不爲昏暴，然窮兵黷武，民思有所息肩者，十室而九。若明公神旗一建，必率土雲從。今跨據全燕，地盡東海，北總烏桓、鮮卑，東引句麗、百濟，<span class="jiazhu">燕，於賢翻。句，音駒。麗，力知翻。</span>控弦之士不減五十餘萬，柰何束手就徵，蹈不測之禍乎！」</span>洛攘袂大言曰：<span class="yinhao">「孤計決矣，沮謀者斬！」</span><span class="jiazhu">沮，在呂翻。</span>於是自稱大將軍、大都督、秦王。以平規爲幽州刺史，玄菟太守吉貞爲左長史，<span class="jiazhu">菟，同都翻。</span>遼東太守趙讚爲左司馬，昌黎太守王縕爲右司馬，遼西太守王琳、北平太守皇甫傑、牧官都尉魏敷等爲從事中郎。<span class="jiazhu">漢邊郡有牧官。秦置牧官都尉。</span>分遣使者徵兵於鮮卑、烏桓、高句麗、百濟、新羅、休忍諸國，遣兵三萬助北海公重戍薊。諸國皆曰：<span class="yinhao">「吾爲天子守藩，<span class="jiazhu">爲，于僞翻。</span>不能從行唐公爲逆。」</span>洛懼，欲止，猶豫未決。王縕、王琳、皇甫傑、魏敷知其無成，欲告之；洛皆殺之。吉貞、趙讚曰：<span class="yinhao">「今諸國不從，事乖本圖，明公若憚益州之行者，當遣使奉表乞留，<span class="jiazhu">使，疏吏翻；下同。</span>主上亦不慮不從。」</span>平規曰：<span class="yinhao">「今事形已露，何可中止！宜聲言受詔，盡幽州之兵，南出常山，陽平公必郊迎，因而執之，進據冀州；<span class="jiazhu">陽平公融以冀州牧鎭鄴，平規使洛出中山以臨鄴。</span>總關東之衆以圖西土，天下可指麾而定也！」</span>洛從之。夏，四月，洛帥衆七萬發和龍。<span class="jiazhu">帥，讀曰率；下同。</span></p>
<p class="em2 strong" id="p75"><a class="gg-link" href="#p75" onclick="return changeColor(this);"></a>秦王堅召羣臣謀之，步兵校尉呂光曰：<span class="yinhao">「行唐公以至親爲逆，此天下所共疾。願假臣步騎五萬，取之如拾遺耳。」</span>堅曰：<span class="yinhao">「重、洛兄弟，據東北一隅，兵賦全資，未可輕也。」</span>光曰：<span class="yinhao">「彼衆迫於凶威，一時蟻聚耳。若以大軍臨之，勢必瓦解，不足憂也。」</span>堅乃遣使讓洛，使還和龍，當以幽州永爲世封。洛謂使者曰：<span class="yinhao">「汝還白東海王，<span class="jiazhu">堅本封東海王。</span>幽州褊狹，不足以容萬乘，須王秦中以承高祖之業。<span class="jiazhu">苻健廟號高祖。乘，繩證翻。王，于況翻。</span>若能迎駕潼關者，當位爲上公，爵歸本國。」</span>堅怒，遣左將軍武都竇衝及呂光帥步騎四萬討之；右將軍都貴馳傳詣鄴，<span class="jiazhu">都，姓；貴，名。鄭公孫閼字子都，子孫以爲氏。傳，株戀翻。</span>將冀州兵三萬爲前鋒；<span class="jiazhu">將，卽亮翻。</span>以陽平公融爲征討大都督。</p>
<p class="em2 strong" id="p76"><a class="gg-link" href="#p76" onclick="return changeColor(this);"></a>北海公重悉薊城之衆與洛會，屯中山，有衆十萬。<span class="jiazhu">薊，音計。</span>五月，竇衝等與洛戰于中山，洛兵大敗，生擒洛，送長安。北海公重走還薊，呂光追斬之。屯騎校尉石越自東萊帥騎一萬，浮海襲和龍，斬平規，幽州悉平。堅赦洛不誅，徙涼州之西海郡。<span class="jiazhu">漢獻帝興平二年，武威太守張雅請置西海郡於居延。</span></p>
<p class="margin2" id="p77"><a class="gg-link" href="#p77" onclick="return changeColor(this);"></a>臣光曰：夫有功不賞，有罪不誅，雖堯、舜不能爲治，<span class="jiazhu">用漢宣帝詔而略變其文。治，直吏翻。</span>況他人乎！秦王堅每得反者輒宥之，使其臣狃於爲逆，<span class="jiazhu">狃，狎也。</span>行險徼幸，<span class="jiazhu">徼，堅堯翻。</span>雖力屈被擒，猶不憂死，亂何自而息哉！<span class="shu-ming">書</span>曰：<span class="yinhao">「威克厥愛，允濟；愛克厥威，允罔功。」</span><span class="jiazhu"><span class="shu-ming">書·胤征</span>之辭。</span><span class="shu-ming">詩</span>云：<span class="yinhao">「毋縱詭隨，以謹罔極；式遏寇虐，無俾作慝。」</span><span class="jiazhu"><span class="shu-ming">詩·民勞</span>第三章之辭。</span>今堅違之，能無亡乎！</p>
<p class="em2 strong" id="p78"><a class="gg-link" href="#p78" onclick="return changeColor(this);"></a><span class="yinwen">3</span>朝廷以秦兵之退爲謝安、桓沖之功，拜安衞將軍，與沖皆開府儀同三司。</p>
<p class="em2 strong" id="p79"><a class="gg-link" href="#p79" onclick="return changeColor(this);"></a><span class="yinwen">4</span>六月，甲子，大赦。</p>
<p class="em2 strong" id="p80"><a class="gg-link" href="#p80" onclick="return changeColor(this);"></a><span class="yinwen">5</span>丁卯，以會稽王道子爲司徒；<span class="jiazhu">會，工外翻。</span>固讓不拜。</p>
<p class="em2 strong" id="p81"><a class="gg-link" href="#p81" onclick="return changeColor(this);"></a><span class="yinwen">6</span>秦王堅召陽平公融爲侍中、中書監、都督中外諸軍事、車騎大將軍、司隸校尉、錄尙書事；以征南大將軍、守尙書令、長樂公丕爲都督關東諸軍事、征東大將軍、冀州牧。<span class="jiazhu">樂，音洛。</span>堅以諸氐種類繁滋，<span class="jiazhu">種，章勇翻。</span>秋，七月，分三原、九嵕、武都、汧、雍氐十五萬戶，<span class="jiazhu">九嵕山，在漢馮翊雲陽縣界，唐在醴泉縣。嵕，祖紅翻。汧，苦堅翻。雍，於用翻。</span>使諸宗親各領之，散居方鎭，如古諸侯。長樂公丕領氐三千戶，以仇池氐酋射聲校尉楊膺爲征東左司馬，九嵕氐酋長水校尉齊午爲右司馬，各領一千五百戶，爲長樂世卿。<span class="jiazhu">古者封建諸侯，命卿皆世其官。堅分諸宗親散居方鎭，各以種類爲世卿。樂，音洛。酋，慈由翻。</span>長樂郎中令略陽垣敞爲錄事參軍，<span class="jiazhu">垣，氐姓也，後隨宋武南歸，遂爲累世將家。</span>侍講扶風韋幹爲參軍事，申紹爲別駕。膺，丕之妻兄也；午，膺之妻父也。八月，分幽州置平州，<span class="jiazhu"><span class="shu-ming">晉書</span>曰：按平州，<span class="shu-ming">禹貢</span>冀州之域，於周爲幽州界，漢屬北平郡。後漢末，公孫度自號平州牧，至孫文懿爲魏所滅，因置平州，統遼東、昌黎、玄菟、帶方五郡，後還合於幽州。苻秦滅燕，復分幽州置平州。公孫淵，字文懿；唐避高祖諱，稱其字。</span>以石越爲平州刺史，鎭龍城。中書令梁讜爲幽州刺史，鎭薊城。撫軍將軍毛興爲都督河·秦二州諸軍事、河州刺史，鎭枹罕。<span class="jiazhu">枹，音膚。</span>長水校尉王騰爲幷州刺史，鎭晉陽。河、幷二州各配氐戶三千。興、騰並苻氏婚姻，氐之崇望也。平原公暉爲都督豫·洛·荊·南兗·東豫·陽六州諸軍事、鎭東大將軍、豫州牧，鎭洛陽。<span class="jiazhu">秦兗州刺史鎭倉垣，南兗州鎭湖陸。又，秦初以豫州刺史鎭許昌，滅燕之後，以豫州刺史鎭洛陽，於許昌置東豫州。<span class="yinhao">「陽」</span>，當作<span class="yinhao">「揚」</span>。按<span class="shu-ming">後魏書·地形志</span>：天平初，始置陽州於宜陽。苻堅以王顯爲揚州刺史，戍下邳，正屬暉所統。</span>移洛州刺史治豐陽。<span class="jiazhu">苻秦初以洛州刺史鎭陝城，荊州刺史鎭豐陽。旣得襄陽，以爲荊州，徙洛州於豐陽。豐陽，漢上洛縣地也。宋白曰：豐陽，漢商縣地，晉泰始三年分置豐陽縣，在豐陽川。</span>鉅鹿公叡爲雍州刺史。<span class="jiaozhusup">【章：十二行本「史」下有「鎭蒲坂」三字；乙十一行本同；孔本同；張校同；退齋校同。】</span><span class="jiazhu">雍，於用翻。</span>各配氐戶三千二百。</p>
<p class="em2 strong" id="p82"><a class="gg-link" href="#p82" onclick="return changeColor(this);"></a>堅送丕至灞上，諸氐別其父兄，皆慟哭，哀感路人。趙整因侍宴，援琴而歌曰：<span class="jiazhu">項安世<span class="shu-ming">家說</span>：伏羲作琴，長三尺六寸六分，象三百六十六日也；廣六寸，象六合也。文，上曰池，下曰宕。池，水平也。前廣後狹，象尊卑也。上圜下方，法天地也。五弦，官也。大弦，君也，寬和而溫。小弦，臣也，清廉而不亂。文王加三弦，合君臣恩也。援，于元翻。杜佑曰：<span class="shu-ming">世本</span>云：琴，神農所造。<span class="shu-ming">琴操</span>云：伏羲作琴，所以脩身理性，反其天眞。<span class="shu-ming">白虎通</span>曰：琴，禁也；禁止於邪，以正人心也。<span class="shu-ming">廣雅</span>曰：文王、武王加二絃，以合君臣之恩也。揚雄<span class="shu-ming">琴清英</span>曰：舜彈五絃而天下化，堯加二絃以合君臣之恩。</span><span class="yinhao">「阿得脂，阿得脂，博勞舅父是仇綏，<span class="jiazhu"><span class="shu-ming">爾雅</span>：鵙，伯勞。郭璞曰：伯勞似鶷鶡而大，飛不能翱翔，竦翅上下而已。<span class="shu-ming">廣雅</span>曰：伯勞，一曰博勞，一名伯趙。仇綏，不知爲何物。</span>尾長翼短不能飛。遠徙種人留鮮卑，<span class="jiazhu">謂徙諸氐而留慕容也。種，章勇翻。</span>一旦緩急當語誰！」</span>堅笑而不納。<span class="jiazhu">語，牛倨翻。</span></p>
<p class="em2 strong" id="p83"><a class="gg-link" href="#p83" onclick="return changeColor(this);"></a><span class="yinwen">7</span>九月，癸未，皇后王氏崩。</p>
<p class="em2 strong" id="p84"><a class="gg-link" href="#p84" onclick="return changeColor(this);"></a><span class="yinwen">8</span>冬，十月，九眞太守李遜據交州反。</p>
<p class="em2 strong" id="p85"><a class="gg-link" href="#p85" onclick="return changeColor(this);"></a><span class="yinwen">9</span>秦王堅以左禁將軍楊壁爲秦州刺史，尙書趙遷爲洛州刺史，南巴校尉姜宇爲寧州刺史。<span class="jiazhu">苻秦於南中置南巴校尉。</span></p>
<p class="em2 strong" id="p86"><a class="gg-link" href="#p86" onclick="return changeColor(this);"></a><span class="yinwen">10</span>十一月，乙酉，葬定皇后於隆平陵。</p>
<p class="em2 strong" id="p87"><a class="gg-link" href="#p87" onclick="return changeColor(this);"></a><span class="yinwen">11</span>十二月，秦以左將軍都貴爲荊州刺史，鎭彭城。<span class="jiazhu">都貴鎭襄陽。彭城誤也。</span></p>
<p class="em2 strong" id="p88"><a class="gg-link" href="#p88" onclick="return changeColor(this);"></a><span class="yinwen">12</span>置東豫州，以毛當爲刺史，鎭許昌。</p>
<p class="em2 strong" id="p89"><a class="gg-link" href="#p89" onclick="return changeColor(this);"></a><span class="yinwen">13</span>是歲，秦王堅遣高密太守毛璪之等二百餘人來歸。<span class="jiazhu">毛璪之被禽，見上四年。</span></p>
<div class="yt" id="y381"><p class="strong" id="p90"><a class="gg-link" href="#p90" onclick="return changeColor(this);"></a><span class="section" id="title-8"><span data-head-description="烈宗孝武皇帝上之中" data-head-level="h4" data-head-title="太元六年">六年</span></span><span class="biaozhusup" data-rel="">（辛巳、三八一年）</span></p></div>
<p class="em2 strong" id="p91"><a class="gg-link" href="#p91" onclick="return changeColor(this);"></a><span class="yinwen">1</span>春，正月，帝初奉佛法，立精舍於殿內，<span class="jiazhu"><span class="shu-ming">後漢書·姜肱傳</span>曰：就精廬求見徵君。賢曰：精廬，卽精舍也，蓋以專精講習所業爲義。今儒、釋肄業之地，通曰精舍。</span>引諸沙門居之。尙書左丞王雅表諫，不從。雅，肅之曾孫也。<span class="jiazhu">王肅仕曹魏，以經學著名。武帝，肅外孫也。</span></p>
<p class="em2 strong" id="p92"><a class="gg-link" href="#p92" onclick="return changeColor(this);"></a><span class="yinwen">2</span>丁酉，以尙書謝石爲僕射。</p>
<p class="em2 strong" id="p93"><a class="gg-link" href="#p93" onclick="return changeColor(this);"></a><span class="yinwen">3</span>二月，東夷、西域六十二國入貢于秦。</p>
<p class="em2 strong" id="p94"><a class="gg-link" href="#p94" onclick="return changeColor(this);"></a><span class="yinwen">4</span>夏，六月，庚子朔，日有食之。</p>
<p class="em2 strong" id="p95"><a class="gg-link" href="#p95" onclick="return changeColor(this);"></a><span class="yinwen">5</span>秋，七月，甲午，交趾太守杜瑗斬李遜，交州平。</p>
<p class="em2 strong" id="p96"><a class="gg-link" href="#p96" onclick="return changeColor(this);"></a><span class="yinwen">6</span>冬，十月，故武陵王晞卒于新安，<span class="jiazhu">晞徙新安，見上卷簡文帝咸安元年。</span>追封新寧郡王，命其子遵爲嗣。</p>
<p class="em2 strong" id="p97"><a class="gg-link" href="#p97" onclick="return changeColor(this);"></a><span class="yinwen">7</span>十一月，己亥，以前會稽內史郗愔爲司空；愔固辭不起。</p>
<p class="em2 strong" id="p98"><a class="gg-link" href="#p98" onclick="return changeColor(this);"></a><span class="yinwen">8</span>秦荊州刺史都貴遣其司馬閻振、中兵參軍吳仲帥衆二萬寇竟陵，<span class="jiazhu">竟陵，侯國，前漢屬江夏郡；惠帝分立竟陵郡。</span>桓沖遣南平太守桓石虔、衞軍參軍桓石民等帥水陸二萬拒之。<span class="jiazhu">帥，讀曰率。</span>石民，石虔之弟也。十二月，甲辰，石虔襲擊振、仲，大破之，振、仲退保管城。石虔進攻之，癸亥，拔管城，<span class="jiazhu">據<span class="shu-ming">載記</span>，石虔襲破振、仲于滶水，振、仲退保管城。又據<span class="shu-ming">水經</span>，沔水逕郡縣故城南，又東，滶水注之；滶水西南注于沔，寔曰滶口。沔水又南逕石城西；城因山爲固，晉竟陵郡所治也。以此考之，管城當在滶水北。</span>獲振、仲，斬首七千級，俘虜萬人。詔封桓沖子謙爲宜陽侯。以桓石虔領河東太守。<span class="jiazhu">沈約曰：成帝咸康三年，征西將軍庾亮以司州僑戶立南河東郡，屬荊州。<span class="shu-ming">五代志</span>：南郡松滋縣，江左置河東郡。</span></p>
<p class="em2 strong" id="p99"><a class="gg-link" href="#p99" onclick="return changeColor(this);"></a><span class="yinwen">9</span>是歲，江東大饑。</p>
<div class="yt" id="y382"><p class="strong" id="p100"><a class="gg-link" href="#p100" onclick="return changeColor(this);"></a><span class="section" id="title-9"><span data-head-description="烈宗孝武皇帝上之中" data-head-level="h4" data-head-title="太元七年">七年</span></span><span class="biaozhusup" data-rel="">（壬午、三八二年）</span><span class="jiazhu"><span class="jiaozhusup">【章：十二行本「年」下有「春三月」三字；乙十一行本同；孔本同；張校同；退齋校同。】</span></span></p></div>
<p class="em2 strong" id="p101"><a class="gg-link" href="#p101" onclick="return changeColor(this);"></a><span class="yinwen">1</span>秦大司農東海公陽、員外散騎侍郎王皮、<span class="jiazhu"><span class="shu-ming">晉·職官志</span>：散騎侍郎四人，魏初與散騎常侍同置；員外散騎侍郎，晉武帝置。散，悉亶翻。騎，奇寄翻。</span>尙書郎周虓謀反，<span class="jiazhu">虓，虛交翻。</span>事覺，收下廷尉。<span class="jiazhu">下，遐稼翻。</span>陽，法之子；皮，猛之子也。秦王堅問其反狀，陽曰：<span class="yinhao">「臣父哀公死不以罪，<span class="jiazhu">法死見一百卷穆帝升平元年。</span>臣爲父復讎耳。」</span><span class="jiazhu">爲，于僞翻；下嘗爲同。</span>堅泣曰：<span class="yinhao">「哀公之死，事不在朕，卿豈不知之？」</span>王皮曰：<span class="yinhao">「臣父丞相，有佐命之勳，而臣不免貧賤，故欲圖富貴耳。」</span>堅曰：<span class="yinhao">「丞相臨終託卿，以十具牛爲治田之資，未嘗爲卿求官；<span class="jiazhu">治，直之翻。爲，于僞翻。</span>知子莫若父，何其明也！」</span>周虓曰：<span class="yinhao">「虓世荷晉恩，生爲晉臣，死爲晉鬼，復何問乎！」</span><span class="jiazhu">荷，下可翻。復，扶又翻；下同。</span>先是，虓屢謀反叛，<span class="jiazhu">先，悉薦翻。</span>左右皆請殺之；堅曰：<span class="yinhao">「孟威烈士，秉志如此，豈憚死乎！殺之適足成其名耳！」</span>皆赦，不誅，徙陽于涼州之高昌郡，<span class="jiazhu">徵諸<span class="shu-ming">晉志</span>，河西張氏未嘗置高昌郡。苻堅之平河西也，以高昌楊幹爲高昌太守。疑張氏置是郡，苻氏因之。高昌，卽漢車師後部高昌壁之地，註又見後。</span>皮、虓于朔方之北。虓卒于朔方。<span class="jiazhu">卒，于恤翻。</span>陽勇力兼人，尋復徙鄯善。及建元之末，秦國大亂，<span class="jiazhu">建元十九年，堅伐晉而敗，秦遂以亂。二十年，堅死，是建元十八年也。復，扶又翻。鄯，上扇翻。</span>陽劫鄯善之相欲求東歸，鄯善王殺之。<span class="jiazhu">史終言之。</span></p>
<p class="em2 strong" id="p102"><a class="gg-link" href="#p102" onclick="return changeColor(this);"></a><span class="yinwen">2</span>秦王堅徙鄴銅駝、銅馬、飛廉、翁仲於長安。<span class="jiazhu">石虎所置於鄴者。</span></p>
<p class="em2 strong" id="p103"><a class="gg-link" href="#p103" onclick="return changeColor(this);"></a><span class="yinwen">3</span>夏，四月，堅扶風太守王永爲幽州刺史。<span class="jiazhu"><span class="yinhao">「堅」</span>下當有<span class="yinhao">「以」</span>字。</span>永，皮之兄也。皮凶險無行，而永清修好學，<span class="jiazhu">行，下孟翻。好，呼到翻。</span>故堅用之。以陽平公融爲司徒；融固辭不受。堅方謀伐晉，乃以融爲征南大將軍、開府儀同三司。</p>
<p class="em2 strong" id="p104"><a class="gg-link" href="#p104" onclick="return changeColor(this);"></a><span class="yinwen">4</span>五月，幽州蝗生，廣袤千里。<span class="jiazhu">廣，古曠翻。</span>秦王堅使散騎常侍彭城劉蘭發幽、冀、青、幷民撲除之。<span class="jiazhu">撲，普卜翻。</span></p>
<p class="em2 strong" id="p105"><a class="gg-link" href="#p105" onclick="return changeColor(this);"></a><span class="yinwen">5</span>秋，八月，癸卯，大赦。</p>
<p class="em2 strong" id="p106"><a class="gg-link" href="#p106" onclick="return changeColor(this);"></a><span class="yinwen">6</span>秦王堅以諫議大夫裴元略爲巴西、梓潼二郡太守，使密具舟師。<span class="jiazhu">欲祖王濬之故智，順流東下而伐晉也。</span></p>
<p class="em2 strong" id="p107"><a class="gg-link" href="#p107" onclick="return changeColor(this);"></a><span class="yinwen">7</span>九月，車師前部王彌窴、鄯善王休密馱<span class="jiazhu">窴，堂見翻。馱，堂何翻。</span>入朝于秦，<span class="jiazhu">朝，直遙翻。</span>請爲鄕導，以伐西域之不服者，<span class="jiazhu">鄕，讀曰嚮。</span>因如漢法置都護以統理之。秦王堅以驍騎將軍呂光爲使持節、都督西域征討諸軍事，<span class="jiazhu">驍，堅堯翻。騎，奇寄翻；下同。使，疏吏翻。</span>與淩江將軍姜飛、<span class="jiazhu">淩江將軍，晉文王所置，以授羅憲。</span>輕車將軍彭晃、將軍杜進、康盛等<span class="jiazhu">杜進、康盛位至將軍，未有將軍號。</span>總兵十萬，鐵騎五千，以伐西域。陽平公融諫曰：<span class="yinhao">「西域荒遠，得其民不可使，得其地不可食，漢武征之，得不補失。<span class="jiazhu">謂漢武伐之［大］宛，破樓蘭、姑師，田車師也。</span>今勞師萬里之外，以踵漢氏之過舉，臣竊惜之。」</span>不聽。</p>
<p class="em2 strong" id="p108"><a class="gg-link" href="#p108" onclick="return changeColor(this);"></a><span class="yinwen">8</span>桓沖使揚威將軍朱綽擊秦荊州刺史都貴于襄陽，焚踐沔北屯田，掠六百餘戶而還。<span class="jiazhu">沔，彌兗翻。</span></p>
<p class="em2 strong" id="p109"><a class="gg-link" href="#p109" onclick="return changeColor(this);"></a><span class="yinwen">9</span>冬，十月，秦王堅會羣臣于太極殿，議曰：<span class="yinhao">「自吾承業，垂三十載，<span class="jiazhu">堅以升平元年自立，至是凡二十六年。惟年之久長，懼于不終，尙庶幾焉；乃欲疲民以逞，宜其亡也。</span>四方略定，唯東南一隅，未霑王化。今略計吾士卒，可得九十七萬，吾欲自將以討之，<span class="jiazhu">將，卽亮翻。</span>何如？」</span>祕書監朱肜曰：<span class="yinhao">「陛下恭行天罰，必有征無戰，晉主不銜璧軍門，則走死江海，陛下返中國士民，使復其桑梓，<span class="jiazhu">謂永嘉之末避亂南渡之子孫也。</span>然後回輿東巡，告成岱宗，<span class="jiazhu">杜佑曰：岱宗，東岳也。特謂太山爲岱宗者，以其處東北，居寅丑之間，萬物終始之地，陰陽交代之所，爲衆山之宗，故曰岱宗。</span>此千載一時也。」</span><span class="jiazhu">載，子亥翻。</span>堅喜曰：<span class="yinhao">「是吾志也。」</span></p>
<p class="em2 strong" id="p110"><a class="gg-link" href="#p110" onclick="return changeColor(this);"></a>尙書左僕射權翼曰：<span class="yinhao">「昔紂爲無道，三仁在朝，武王猶爲之旋師。<span class="jiazhu"><span class="shu-ming">論語</span>：微子去之，箕子爲之奴，比干諫而死。孔子曰：<span class="yinhao">「殷有三仁焉。」</span><span class="shu-ming">史記</span>：武王卽位九年，東觀兵至于盟津，諸侯不期而會者八百，皆曰：<span class="yinhao">「紂可伐矣。」</span>武王曰：<span class="yinhao">「未可也。」</span>乃還師。居二年，紂暴虐滋甚，殺王子比干，囚箕子，微子奔周。武王告諸侯曰：<span class="yinhao">「殷有重罪，不可不伐！」</span>遂滅之。朝，直遙翻。猶爲，于僞翻。</span>今晉雖微弱，未有大惡；謝安、桓沖，皆江表偉人，君臣輯睦，內外同心，以臣觀之，未可圖也！」</span>堅嘿然良久，曰：<span class="yinhao">「諸君各言其志。」</span></p>
<p class="em2 strong" id="p111"><a class="gg-link" href="#p111" onclick="return changeColor(this);"></a>太子左衞率石越曰：<span class="yinhao">「今歲鎭守斗，福德在吳，<span class="jiazhu">歲，木星。鎭，土星。斗、牛、女，吳、越、揚州分。</span>伐之，必有天殃。且彼據長江之險，民爲之用，殆未可伐也！」</span>堅曰：<span class="yinhao">「昔武王伐紂，逆歲違卜。<span class="jiazhu"><span class="shu-ming">荀子</span>曰：武王之誅紂也，東面而迎太歲。楊倞<span class="shu-ming">註</span>曰：迎，謂逆太歲也。<span class="shu-ming">尸子</span>曰：武王伐紂，魚辛諫曰：<span class="yinhao">「歲在北方，不可北征。」</span>武王不從。<span class="shu-ming">史記·齊世家</span>：武王將伐紂，卜龜，兆不吉，風雨暴至，羣公盡懼。唯太公強之，勸武王，武王遂行。</span>天道幽遠，未易可知。<span class="jiazhu">易，以豉翻。</span>夫差、孫晧皆保據江湖，不免於亡。今以吾之衆，投鞭於江，足斷其流，<span class="jiazhu">斷，丁管翻。</span>又何險之足恃乎！」</span>對曰：<span class="yinhao">「三國之君皆淫虐無道，<span class="jiazhu">三國之君，謂紂、夫差、孫晧。</span>故敵國取之，易於拾遺。<span class="jiazhu">易，以豉翻。</span>今晉雖無德，未有大罪，願陛下且按兵積穀，以待其釁。」</span>於是羣臣各言利害，久之不決。堅曰：<span class="yinhao">「此所謂築舍道傍，無時可成。<span class="jiazhu"><span class="shu-ming">詩</span>曰：如彼築室于道謀，是用不潰于成。</span>吾當內斷於心耳！」</span><span class="jiazhu">斷，丁亂翻。</span></p>
<p class="em2 strong" id="p112"><a class="gg-link" href="#p112" onclick="return changeColor(this);"></a>羣臣皆出，獨留陽平公融，謂之曰：<span class="yinhao">「自古定大事者，不過一二臣而已。今衆言紛紛，徒亂人意，吾當與汝決之。」</span>對曰：<span class="yinhao">「今伐晉有三難：天道不順，一也；晉國無釁，二也；我數戰兵疲，<span class="jiazhu">數，所角翻。</span>民有畏敵之心，三也。羣臣言晉不可伐者，皆忠臣也，願陛下聽之。」</span>堅作色曰：<span class="yinhao">「汝亦如此，吾復何望！<span class="jiazhu">復，扶又翻。</span>吾強兵百萬，資仗如山；吾雖未爲令主，亦非闇劣。<span class="jiazhu">劣，弱也。</span>乘累捷之勢，擊垂亡之國，何患不克，豈可復留此殘寇，使長爲國家之憂哉！」</span><span class="jiazhu">漢魏相有言：恃國家之大，矜人民之衆，欲見威於敵者，謂之驕兵。兵驕者滅，其苻堅之謂歟！復，扶又翻；下復留同。</span>融泣曰：<span class="yinhao">「晉未可滅，昭然甚明。今勞師大舉，恐無萬全之功。且臣之所憂，不止於此。陛下寵育鮮卑、羌、羯，布滿畿甸，此屬皆我之深仇。太子獨與弱卒數萬留守京師，臣懼有不虞之變生於腹心肘掖，不可悔也。臣之頑愚，誠不足采；王景略一時英傑，陛下常比之諸葛武侯，<span class="jiazhu">諸葛亮諡武侯。</span>獨不記其臨沒之言乎！」</span><span class="jiazhu">見上卷寧康三年。</span>堅不聽。於是朝臣進諫者衆，堅曰：<span class="yinhao">「以吾擊晉，校其強弱之勢，猶疾風之掃秋葉，而朝廷內外皆言不可，誠吾所不解也！」</span><span class="jiazhu">朝，直遙翻；下同。解，戶買翻，曉也。</span></p>
<p class="em2 strong" id="p113"><a class="gg-link" href="#p113" onclick="return changeColor(this);"></a>太子宏曰：<span class="yinhao">「今歲在吳分，<span class="jiazhu">分，扶問翻。</span>又晉君無罪，若大舉不捷，恐威名外挫，財力內竭，此羣下所以疑也！」</span>堅曰：<span class="yinhao">「昔吾滅燕，亦犯歲而捷，天道固難知也。秦滅六國，六國之君豈皆暴虐乎！」</span></p>
<p class="em2 strong" id="p114"><a class="gg-link" href="#p114" onclick="return changeColor(this);"></a>冠軍、京兆尹慕容垂<span class="jiazhu">冠軍，卽冠軍將軍也。<span class="shu-ming">晉書·載記</span>所書，率書將軍號而不繫將軍；<span class="shu-ming">通鑑</span>因之。冠，古玩翻。</span>言於堅曰：<span class="yinhao">「弱倂於強，小倂於大，此理勢自然，非難知也。以陛下神武應期，威加海外，虎旅百萬，韓、白滿朝，<span class="jiazhu">韓、白，謂韓信、白起。言秦多良將也。</span>而蕞爾江南，<span class="jiazhu">蕞，徂外翻，小也。</span>獨違王命，豈可復留之以遺子孫哉！<span class="jiazhu">復，扶又翻。遺，于季翻。</span><span class="shu-ming">詩</span>云：『謀夫孔多，是用不集。』<span class="jiazhu"><span class="shu-ming">詩·小旻</span>之辭。</span>陛下斷自聖心足矣，<span class="jiazhu">斷，丁亂翻。</span>何必廣詢朝衆！晉武平吳，所仗者張、杜二三臣而已，若從朝衆之言，豈有混壹之功！」</span><span class="jiazhu">謂張華、杜預也。事見八十卷武帝咸寧五年。朝，直遙翻。</span>堅大悅曰：<span class="yinhao">「與吾共定天下者，獨卿而已。」</span>賜帛五百匹。</p>
<p class="em2 strong" id="p115"><a class="gg-link" href="#p115" onclick="return changeColor(this);"></a>堅銳意欲取江東，寢不能旦。陽平公融諫曰：<span class="yinhao">「『知足不辱，知止不殆。』<span class="jiazhu"><span class="shu-ming">老子·德經·立戒篇</span>之辭。</span>自古窮兵極武，未有不亡者。且國家本戎狄也，正朔會不歸人。<span class="jiazhu">會，要也，言大要中國正朔相傳，不歸夷狄也。</span>江東雖微弱僅存，然中華正統，天意必不絕之。」</span>堅曰：<span class="yinhao">「帝王曆數，豈有常邪，惟德之所在耳！劉禪豈非漢之苗裔邪，終爲魏所滅。汝所以不如吾者，正病此不達變通耳！」</span></p>
<p class="em2 strong" id="p116"><a class="gg-link" href="#p116" onclick="return changeColor(this);"></a>堅素信重沙門道安，<span class="jiazhu">道安在襄陽，堅破襄陽，輿而致之。</span>羣臣使道安乘間進言。<span class="jiazhu">間，古莧翻。</span>十一月，堅與道安同輦遊于東苑，堅曰：<span class="yinhao">「朕將與公南遊吳、越，泛長江，臨滄海，不亦樂乎！」</span><span class="jiazhu">樂，音洛。</span>安曰：<span class="yinhao">「陛下應天御世，居中土而制四維，自足比隆堯、舜；何必櫛風沐雨，經略遐方乎！且東南卑濕，沴氣易構，<span class="jiazhu">沴，音戾。五行之氣相克勝則爲沴氣。</span>虞舜遊而不歸，大禹往而不復，<span class="jiazhu">虞舜南巡狩，崩于蒼梧之野。禹東巡狩，至于會稽而崩。</span>何足以上勞大駕也！」</span>堅曰：<span class="yinhao">「天生烝民而樹之君，使司牧之，朕豈敢憚勞，使彼一方獨不被澤乎！<span class="jiazhu">被，皮義翻。</span>必如公言，是古之帝王皆無征伐也！」</span>道安曰：<span class="yinhao">「必不得已，陛下宜駐蹕洛陽，遣使者奉尺書於前，諸將總六師於後，彼必稽首入臣，不必親涉江、淮也。」</span><span class="jiazhu">稽，音啓。</span>堅不聽。</p>
<p class="em2 strong" id="p117"><a class="gg-link" href="#p117" onclick="return changeColor(this);"></a>堅所幸張夫人諫曰：<span class="yinhao">「妾聞天地之生萬物，聖王之治天下，<span class="jiazhu">治，直之翻。</span>皆因其自然而順之，故功無不成。是以黃帝服牛乘馬，因其性也；<span class="jiazhu">言因牛馬之性，故可引重而致遠。</span>禹濬九川，障九澤，因其勢也；<span class="jiazhu">言因高下之勢，故可滌源而陂澤。</span>后稷播殖百穀，因其時也；<span class="jiazhu">因天時而播殖，則百穀成。</span>湯、武帥天下而攻桀、紂，因其心也；<span class="jiazhu">因人心而用兵，則天下服。帥，讀曰率。</span>皆有因則成，無因則敗。今朝野之人皆言晉不可伐，陛下獨決意行之，妾不知陛下何所因也。<span class="shu-ming">書</span>曰：『天聰明自我民聰明，』<span class="jiazhu"><span class="shu-ming">書·皋陶謨</span>之辭。</span>天猶因民，而況人乎！妾又聞王者出師，必上觀天道，下順人心。今人心旣不然矣，請驗之天道。諺云：『雞夜鳴者不利行師，犬羣嘷者宮室將空，<span class="jiazhu">嘷，戶刀翻。</span>兵動馬驚，軍敗不歸。』自秋、冬以來，衆雞夜鳴，羣犬哀嘷，廐馬多驚，武庫兵器自動有聲，此皆非出師之祥也。」</span>堅曰：<span class="yinhao">「軍旅之事，非婦人所當預也！」</span></p>
<p class="em2 strong" id="p118"><a class="gg-link" href="#p118" onclick="return changeColor(this);"></a>堅幼子中山公詵最有寵，亦諫曰：<span class="yinhao">「臣聞國之興亡，繫賢人之用捨。今陽平公，國之謀主，而陛下違之，晉有謝安、桓沖，而陛下伐之，臣竊惑之！」</span>堅曰：<span class="yinhao">「天下大事，孺子安知！」</span></p>
<p class="em2 strong" id="p119"><a class="gg-link" href="#p119" onclick="return changeColor(this);"></a><span class="yinwen">10</span>秦劉蘭討蝗，經秋冬不能滅。十二月，有司奏徵蘭下廷尉。<span class="jiazhu">下，遐稼翻。</span>秦王堅曰：<span class="yinhao">「災降自天，非人力所能除，此由朕之失政，蘭何罪乎！」</span></p>
<p class="em2 strong" id="p120"><a class="gg-link" href="#p120" onclick="return changeColor(this);"></a>是歲，秦大熟，上田畝收七十石，下者三十石，蝗不出幽州之境，不食麻豆，上田畝收百石，下者五十石。<span class="jiazhu">物反常爲妖。蝗之爲災尙矣，蝗生而不食五穀，妖之大者也。農人服田力穡，至於有秋，自古以來，未有畝收百石、七十石之理，而畝收五十石、三十石，亦未之聞也。使其誠有之，又豈非反常之大者乎！使其無之，則州縣相與誣飾以罔上，亦不祥之大者也，秦亡宜矣！</span></p>
</div></body></html>