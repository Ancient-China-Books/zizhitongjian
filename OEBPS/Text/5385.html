<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第六・秦紀一・昭襄王・孝文王・莊襄王・始皇帝上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="秦紀一">秦紀一</span></span></h1>
<p class=""><span class="jiazhu">起柔兆敦牂<span class="biaozhusup" data-rel="">（丙午）</span>，盡昭陽作噩<span class="biaozhusup" data-rel="">（癸酉）</span>，凡二十八年。</span></p>
<hr/>
<p class=""><span class="jiazhu">陸德明曰：秦，隴西谷名也，在雍州鳥鼠山之東北。秦之先非子，爲周孝王養馬於汧、渭之間，封爲附庸，邑之秦谷。非子曾孫秦仲，周宣王命爲大夫。仲之孫襄公，討西戎救周，平王東遷，以岐、豐之地賜之，列爲儲侯。春秋時稱秦伯。</span></p>
<h5><span class="section" id="title-2"><span data-head-description="" data-head-level="h3" data-head-title="昭襄王">昭襄王</span></span></h5>
<p class=""><span class="jiazhu">名稷，惠文王庶子也。西周旣亡，天下莫適爲主。《通鑑》以秦卒併天下，因以昭襄王繫年。《諡法》：昭德有勞曰昭；辟地有德曰襄。以沈約《諡法》言之，則昭襄複諡也。卒，子恤翻。諡，神至翻。辟，讀曰闢。</span></p>
<div class="yeartoc" id="year_toc_0255"><p class="strong"><span class="section" id="title-3"><span data-head-description="昭襄王" data-head-level="h4" data-head-title="五十二年">五十二年</span></span><span class="biaozhusup" data-rel="">（丙午、前二五五年）</span></p></div>
<p class="em2 strong"><span class="yinwen">1</span>河東守王稽坐與諸侯通，棄市。<span class="jiazhu">河東本魏地，秦取之，以其地在大河之東，置河東郡。守，式又翻。刑人於市，與衆棄之。秦法論死於市，謂之棄市。</span>應侯日以不懌。<span class="jiazhu">王稽薦范睢於秦王，睢旣相秦，稽亦進用，今以罪死，故睢日以不懌。懌，悅也。不懌，不悅也。應，於陵翻。或曰：范睢之初進用於秦，至於爲相，昭襄王誠悅之也。鄭安平旣降趙，王稽又得罪，睢雖爲相，昭襄王臨朝接之，日以不悅。懌，羊益翻。</span>王臨朝而歎，<span class="jiazhu">朝，直遙翻。</span>應侯請其故。王曰：<span class="yinhao">「今武安君死，而鄭安平、王稽等皆畔，內無良將而外多敵國，吾是以憂！」</span><span class="jiazhu">將，旣亮翻。</span>應侯懼，不知所出。</p>
<p class="em2 strong">燕客蔡澤聞之，<span class="jiazhu">燕，於賢翻。蔡，姓也，以國爲氏。</span>西入秦，先使人宣言於應侯曰：<span class="yinhao">「蔡澤，天下雄辯之士；彼見王，必困君而奪君之位。」</span>應侯怒，使人召之。蔡澤見應侯，禮又倨。<span class="jiazhu">倨，居御翻，傲也。</span>應侯不快，因讓之曰：<span class="yinhao">「子宣言欲代我相，<span class="jiazhu">相，息亮翻。</span>請聞其說。」</span>蔡澤曰：<span class="yinhao">「吁，<span class="jiazhu">孔安國曰：吁，疑怪之辭。孔穎達曰：吁者，心有所嫌而爲此聲，故以爲疑怪之辭也。</span>君何見之晚也！夫四時之序，成功者去。<span class="jiazhu">謂春生，夏長，秋就實，冬閉藏，各成其功而相代謝也。夫，音扶；下同。</span>君獨不見夫秦之商君、楚之吳起、越之大夫種，何足願與？」</span><span class="jiazhu">商君事見二卷周顯王三十一年。吳起事見一卷安王二十一年。大夫種相越王句踐以雪會稽之恥，功成不退，爲句踐所殺。種，溫公音章勇翻。與，讀曰歟。句，音鉤。踐，慈淺翻。種，章勇翻。</span>應侯謬曰：<span class="yinhao">「何爲不可！此三子者，義之至也，忠之盡也。君子有殺身以成名，死無所恨。」</span>蔡澤曰：<span class="yinhao">「夫人立功，豈不期於成全邪！<span class="jiazhu">應，於陵翻。謬，靡幼翻。邪，音耶。</span>身名俱全者，上也；名可法而身死者，次也；名僇辱而身全者，下也。<span class="jiazhu">僇，與戮同。</span>夫商君、吳起、大夫種，其爲人臣盡忠致功，則可願矣。閎夭、周公，豈不亦忠且聖乎！三子之可願，孰與閎夭、周公哉？」</span><span class="jiazhu">閎夭，周文王、武王之賢臣。閎，音宏。夭，於驕翻，又於表翻。</span>應侯曰：<span class="yinhao">「善。」</span>蔡澤曰：<span class="yinhao">「然則君之主惇厚舊故，不倍功臣，孰與孝公、楚王、越王？」</span><span class="jiazhu">倍，與背同，蒲昧翻。</span>曰：<span class="yinhao">「未知何如。」</span>蔡澤曰：<span class="yinhao">「君之功能孰與三子？」</span>曰：<span class="yinhao">「不若。」</span>蔡澤曰：<span class="yinhao">「然則君身不退，患恐甚於三子矣。語曰：『日中則移，月滿則虧。』進退嬴縮，<span class="jiazhu">五星早出爲嬴，晚出爲縮。嬴，餘輕翻。縮，所六翻。</span>與時變化，聖人之道也。今君之怨已讎而德已報，<span class="jiazhu">怨已讎，謂殺魏齊；德已報，謂進用王稽、鄭安平等。</span>意欲至矣而無變計，竊爲君危之！」</span><span class="jiazhu">爲，于僞翻。</span>應侯遂延以爲上客，因薦於王。王召與語，大悅，拜爲客卿。應侯因謝病免。王新悅蔡澤計畫，遂以爲相國。澤爲相數月，免。<span class="jiazhu">相，息亮翻。</span></p>
<p class="em2 strong"><span class="yinwen">2</span>楚春申君以荀卿爲蘭陵令。<span class="jiazhu">《姓譜》：荀，本姓郇，後去<span class="yinhao">「邑」</span>爲<span class="yinhao">「荀」</span>。又晉荀林父，公族隰叔之後。班《志》，蘭陵縣屬東海郡。《史記正義》曰：今沂州承縣有蘭陵山。</span>荀卿者，趙人，名況，嘗與臨武君論兵於趙孝成王之前。王曰：<span class="yinhao">「請問兵要。」</span>臨武君對曰：<span class="yinhao">「上得天時，下得地利，觀敵之變動，後之發，先之至，此用兵之要術也。」</span><span class="jiazhu">後、先，皆去聲。</span>荀卿曰：<span class="yinhao">「不然。臣所聞古之道，凡用兵攻戰之本，在乎一民。弓矢不調，則羿不能以中；六馬不和，則造父不能以致遠；<span class="jiazhu">羿，古之善射者；造父，古之善御者也。羿，音詣。中，竹仲翻。父，音甫。</span>士民不親附，則湯、武不能以必勝也。故善附民者，是乃善用兵者也。故兵要在乎附民而已。」</span>臨武君曰：<span class="yinhao">「不然。兵之所貴者勢利也，所行者變詐也。善用兵者感忽悠闇，<span class="jiazhu">楊倞曰：感忽，恍惚也。悠闇，謂遠視不分之貌。</span>莫知所從出；孫、吳用之，無敵於天下，豈必待附民哉！」</span>荀卿曰：<span class="yinhao">「不然。臣之所道，仁人之兵，王者之志也。君之所貴，權謀勢利也。仁人之兵，不可詐也。彼可詐者，怠慢者也，露袒者也，<span class="jiazhu">露袒，如人之支體上下無衣裳以覆蔽，裸露肉袒者也。</span>君臣上下之間滑然有離德者也。<span class="jiazhu">滑，音骨，亂也。</span>故以桀詐桀，猶巧拙有幸焉。以桀詐堯，譬之以卵投石，以指橈沸，<span class="jiazhu">橈，奴巧翻，又奴敎翻，攪也。</span>若赴水火，入焉焦沒耳。故仁人之兵，上下一心，三軍同力；臣之於君也，下之於上也，若子之事父，弟之事兄，若手臂之扞頭目而覆胸腹也。<span class="jiazhu">覆，敷救翻，蓋也。</span>詐而襲之，與先驚而後擊之，一也。且仁人用十里之國則將有百里之聽，用百里之國則將有千里之聽，用千里之國則將有四海之聽，必將聰明警戒，和傅而一。<span class="jiazhu">康曰：將，音將帥之將。余據文義，讀如字爲通。傅，音附。</span>故仁人之兵，聚則成卒，<span class="jiazhu">百人爲卒。</span>散則成列，延則若莫邪之長刃，<span class="jiazhu">莫邪，吳之寶劍也。《說文》：莫邪，長戟也。邪，音耶。</span>嬰之者斷；兌則若莫邪之利鋒，當之者潰；<span class="jiazhu"><span class="yinhao">「兌」</span>，劉向《新序》作<span class="yinhao">「銳」</span>。楊倞曰：兌，猶聚也，讀與隊同。倞，音諒。</span>圜居而方止，則若磐石然，觸之者角摧而退耳。且夫暴國之君，將誰與至哉？<span class="jiazhu">夫，音扶。</span>彼其所與至者，必其民也。其民之親我歡若父母，其好我芬若椒蘭；彼反顧其上則若灼黥，若仇讎；人之情，雖桀、跖，豈有肯爲其所惡，賊其所好者哉！<span class="jiazhu">《字書》：仇、讎，皆匹也。《說文》：仇，讎也。讎，猶應也。《左傳》：怨耦曰仇。《記》曰：父之讎，不與共戴天。蓋謂仇之初匹也。至於耦而成怨，則爲仇。讎，校也，兩本相對，覆校是非也。殺父之人一旦相對，覆校是非，則不共戴天矣。仇讎之義，至此爲甚；後世率以爲言。好，呼到翻。爲，于僞翻。惡，烏路翻。</span>是猶使人之子孫自賊其父母也。彼必將來告，<span class="jiaozhusup">【章：十二行本「告」下有「之」字；乙十一行本同；孔本同；退齋校同。】</span>夫又何可詐也！故仁人用，國日明，諸侯先順者安，後順者危，敵之者削，反之者亡。《詩》曰：『武王載發，有虔秉鉞，如火烈烈，則莫我敢遏，』此之謂也。」</span><span class="jiazhu">《商頌》之辭。武王，湯也。發，依《商頌》讀爲斾。古者軍將戰則建斾。</span></p>
<p class="em2 strong">孝成王、臨武君曰：<span class="yinhao">「善。請問王者之兵，設何道，何行而可？」</span><span class="jiazhu">楊倞曰：設，謂制置。道，謂論說敎令也。行，謂動用也。</span>荀卿曰：<span class="yinhao">「凡君賢者其國治，君不能者其國亂，隆禮貴義者其國治，簡禮賤義者其國亂。治者強，亂者弱，是強弱之本也。<span class="jiazhu">治，直吏翻。</span>上足卬則下可用也；上不足卬則下不可用也。<span class="jiazhu">卬，古仰字，音魚向翻。楊倞曰：下託上曰仰。</span>下可用則強，下不可用則弱，是強弱之常也。齊<span class="jiaozhusup">【章：十二行本「齊」上有「好士者強，不好士者弱；愛民者強，不愛民者弱；政令信者強，政令不信者弱；重用兵者強，輕用兵者弱；權出一者強，權出二者弱；是強弱之常也。」五十五字；乙十一行本同；孔本同；張校同；退齋校同。】</span>人隆技擊，<span class="jiazhu">孟康曰：技擊者，兵家之技巧，習手足，便器械，積機關，以立攻守之勝者也。楊倞曰：技，材力也。齊人以勇力擊斬敵者，號爲技擊。隆，重也。技，渠綺翻。</span>其技也，得一首者則贖錙金，無本賞矣。<span class="jiazhu">楊倞曰：八兩曰錙。本賞，謂有功同受賞也。其技擊之術，斬得一首，則官賜以錙金贖之。斬首，雖戰敗亦賞；不斬首，雖勝亦不賞：是無本賞矣。錙，莊持翻。</span>是事小敵毳，則偷可用也；<span class="jiazhu">毳，與脆同，音此芮翻。</span>事大敵堅，則渙焉離耳；若飛鳥然，傾側反覆無日，是亡國之兵也，兵莫弱是矣，是其去賃市傭而戰之幾矣。<span class="jiazhu">賃，女禁翻。毛晃曰：借也，僦也。市傭，謂市人之受雇者也。</span>魏氏之武卒，以度取之；<span class="jiazhu">楊倞曰：選擇武勇之士，號爲武卒，度取之，謂取長短材力之中度者也。</span>衣三屬之甲，<span class="jiazhu">如淳曰：上身一，髀褌一，脛繳一，凡三屬。衣，於旣翻。屬，之欲翻。</span>操十二石之弩，<span class="jiazhu">沈括曰：鈞石之石，五權之名，石重百二十斤。後人以一斛爲一石，自漢時已如此，于定國飲酒一石不亂是也。挽強弓弩，古人以鈞石率之。今人乃以秔米一斛之重爲一石，凡石以九十二斤半爲法，乃漢秤三百四十一斤也。今之武卒蹶弩有及九石者，計其力乃古二十五石，比魏之武卒，當二人有餘。弓有挽三石者，乃古之二十四鈞，比顏高之弓當五人有餘。此皆近世敎習所致。武備之盛，前古未有其比。案括之論詳矣；然用之則誤國喪師，不知合變，是趙括之談兵也。操，七刀翻。</span>負矢五十箇，置戈其上，<span class="jiazhu">謂置戈於身之上，卽荷戈也。荷，下可翻。</span>冠胄帶劍，贏三<span class="jiaozhusup">【章：十二行本「三」作「二」，乙十一行本同。】</span>日之糧，日中而趨百里；中試則復其戶，利其田宅。<span class="jiazhu">中試，言程試而中度者，復其戶，不徭役也。利其田宅，給以田宅便利之處。胄，今之兜鍪。冠，古玩翻。贏，怡成翻，擔也。中，竹仲翻。復，方目翻。</span>是其氣力數年而衰，而復利未可奪也，改造則不易周也，<span class="jiazhu">改造，謂更選擇也。易，弋豉翻。</span>是故地雖大，其稅必寡，是危國之兵也。秦人，其生民也陿隘，其使民也酷烈，劫之以勢，隱之以阨，忸之以慶賞，鰌之以刑罰，<span class="jiazhu">陿，與狹同。隘，烏懈翻。楊倞曰：隱之以阨，謂隱蔽以險阨，使敵不能害。鄭氏曰：秦地多阨，隱藏其民於阨中也。忸，與狃同，串習也。戰勝則與之慶賞，使習以爲常。鰌，藉也。不勝則以刑罰陵藉之。《莊子》：風謂蛇曰，鰌我亦勝我。陸德明《音義》曰：鰌，音秋，藉也。李云：鰌，藉也；藉則削也。忸，女九翻。</span>使民所以要利於上者，非鬬無由也。使以功賞相長，五甲首而隸五家，<span class="jiazhu">楊倞曰：有功則賞之，使相長，凡獲得五甲首則役隸鄕里之五家也。要，一遙翻。長，知兩翻。</span>是最爲衆強長久之道。故四世有勝，非幸也，數也。<span class="jiazhu">四世，謂秦孝公、惠文王、悼武王、昭襄王。</span>故齊之技擊不可以遇魏之武卒，魏之武卒不可以遇秦之銳士，秦之銳士不可以當桓、文之節制，桓、文之節制不可以當湯、武之仁義，有遇之者，若以焦熬投石焉。<span class="jiazhu">焦熬之物至脆，投石則碎。熬，五刀翻。</span>兼是數國者，皆干賞蹈利之兵也，傭徒鬻賣之道也；未有貴上安制綦節之理也。<span class="jiazhu">楊倞曰：干賞蹈利之兵，與傭徒之人鬻賣其力而作者無異，未有愛貴其上而爲之致死。安於制度，自不踰越，極於節義，心不爲非之理也。</span>諸侯有能微妙之以節，則作而兼殆之耳。<span class="jiazhu">楊倞曰：微妙，精盡也。節，仁義也。作，起也。殆，危也。諸侯有能精盡仁義，則起而兼此數國，使之危殆。</span>故招延募選，隆勢詐，上功利，是漸之也。<span class="jiazhu">漸，浸漬也。言勢詐功利漸染以成俗。漸，子廉翻。</span>禮義敎化，是齊之也。故以詐遇詐，猶有巧拙焉；以詐遇齊，譬之猶以錐刀墮泰山也。<span class="jiazhu">謂禮義敎化之所齊，以詐遇之，無不敗者。墮，讀曰隳。</span>故湯、武之誅桀、紂也，拱挹指麾，而強暴之國莫不趨使，<span class="jiazhu">挹，一及翻，義與揖同。</span>誅桀、紂若誅獨夫。故《泰誓》曰：『獨夫紂，』此之謂也。故兵大齊則制天下，小齊則治鄰敵。<span class="jiazhu">治，直之翻。</span>若夫招延募選，隆勢詐，上功利之兵，<span class="jiazhu">夫，音扶；下同。</span>則勝不勝無常，代翕代張，代存代亡，相爲雌雄耳。夫是謂之盜兵，君子不由也。」</span></p>
<p class="em2 strong">孝成王、臨武君曰：<span class="yinhao">「善。請問爲將。」</span><span class="jiazhu">將，卽亮翻。</span>荀卿曰：<span class="yinhao">「知莫大於棄疑，<span class="jiazhu">楊倞曰：不用疑謀，此智之大。知，讀曰智。</span>行莫大於無過，<span class="jiazhu">行，下孟翻。</span>事莫大於無悔；事至無悔而止矣，不可必也。<span class="jiazhu">言不可自以爲必勝。</span>故制號政令，欲嚴以威；慶賞刑罰，欲必以信；處舍收藏，欲周以固；<span class="jiazhu">楊倞曰：處舍，營壘也。收藏，財物也。周密嚴固，則敵不得而陵奪也。處，昌呂翻。</span>徙舉進退，欲安以重，欲疾以速；窺敵觀變，欲潛以深，欲伍以參；<span class="jiazhu">楊倞曰：謂使間諜觀敵，欲潛隱深入之也。伍參，猶錯雜也。使間諜或參之，或伍之於敵之間，而盡知其事。《韓子》曰：省同異之言，以知朋黨之分，偶參伍之驗，以責陳言之實。又曰：參之以比物，伍之以合參。</span>遇敵決戰，必行吾所明，無行吾所疑；夫是之謂六術。無欲將而惡廢，<span class="jiazhu">言欲爲將而惡失權，則舍己之勝算，遷就以逢君之欲矣。將，卽亮翻。</span>無怠勝而忘敗，無威內而輕外，無見其利而不顧其害，凡慮事欲熟而用財欲泰，夫是之謂五權。<span class="jiazhu">夫，音扶。</span>將所以不受命於主有三：可殺而不可使處不完，可殺而不可使擊不勝，可殺而不可使欺百姓，夫是之謂三至。<span class="jiazhu">楊倞曰：至，謂守一而不變。處，昌呂翻。</span>凡受命於主而行三軍，三軍旣定，百官得序，<span class="jiazhu">楊倞曰：百官，軍之百吏也。</span>羣物皆正，則主不能喜，敵不能怒，夫是之謂至臣。慮必先事而申之以敬，愼終如始，始終如一，夫是之謂大吉。<span class="jiazhu">楊倞曰：言必無覆敗之禍。</span>凡百事之成也必在敬之，其敗也必在慢之。故敬勝怠則吉，怠勝敬則滅；計勝欲則從，欲勝計則凶。戰如守，行如戰，有功如幸。敬謀無曠，敬事無曠，敬吏無曠，敬衆無曠，敬敵無曠，夫是之謂五無曠。<span class="jiazhu">曠，廢也。夫，音扶。</span>愼行此六術、五權、三至，而處之以恭敬、無曠，夫是之謂天下之將，則通於神明矣。」</span></p>
<p class="em2 strong">臨武君曰：<span class="yinhao">「善。請問王者之軍制。」</span>荀卿曰：<span class="yinhao">「將死鼓，<span class="jiazhu">將，卽亮翻。將建旗伐鼓以令三軍之進退，死不離局。離，力智翻。</span>御死轡，百吏死職，上<span class="jiaozhusup">【章：乙十一行本「上」作「士」。】</span>大夫死行列。<span class="jiazhu">行，戶剛翻。</span>聞鼓聲而進，聞金聲而退。順命爲上，有功次之。令不進而進，猶令不退而退也，<span class="jiazhu">令，力正翻。</span>其罪惟均。不殺老弱，不獵禾稼，服者不禽，格者不赦，奔命者不獲。<span class="jiazhu">楊倞曰：服，謂不戰而退者不追禽之。格，謂相拒捍者。奔命，謂奔走來歸其命，不獲之以爲囚俘。</span>凡誅，非誅其百姓也，誅其亂百姓者也。百姓有捍其賊，則是亦賊也。以其<span class="jiaozhusup">【章：十二行本「其」作「故」；乙十一行本同。】</span>順刃者生，傃刃者死，奔命者貢。<span class="jiazhu">楊倞曰：傃，向也，謂傃向格鬬者。貢，謂取歸命者獻於上將也。傃，音素。</span>微子開封於宋，<span class="jiazhu">殷紂暴虐，微子奔周。武王殺紂，封微子於宋。微子本名啓，此云開者，蓋漢景帝諱，劉向改之也。</span>曹觸龍斷於軍，<span class="jiazhu">楊倞曰：《說苑》云：桀爲天子，其臣有左師觸龍者，諂諛不正。此云紂，當是《說苑》誤。按戰國時趙亦有左師觸龍，豈姓名同乎？《姓譜》：曹姓，本自顓頊玄孫陸終之子六安，周武王封曹挾於邾，故邾，曹姓也。至魏武帝，始祖曹叔振鐸。</span>商之服民，所以養生之者無異周人，故近者歌謳而樂之，遠者竭蹶而趨之，<span class="jiazhu">以上下文觀之，商、周二字恐或倒置。楊倞曰：竭蹶，顚仆，猶言匍匐也。樂，音洛。蹶，居月翻。</span>無幽閒辟陋之國，莫不趨使而安樂之，<span class="jiazhu">閒，讀曰閑。辟，讀曰僻。</span>四海之內若一家，通達之屬莫不從服，夫是之謂人師。<span class="jiazhu">夫，音扶。</span>《詩》曰：『自西自東，自南自北，無思不服。』此之謂也。<span class="jiazhu">引《文王有聲》之《詩》而言。</span>王者有誅而無戰，城守不攻，兵格不擊，敵上下相喜則慶之，不屠城，不潛軍，不留衆，師不越時，故亂者樂其政，不安其上，欲其至也。」</span><span class="jiazhu">亂國之民樂吾之政，故不安其上，惟欲吾兵之至也。樂，音洛。</span>臨武君曰：<span class="yinhao">「善。」</span></p>
<p class="em2 strong">陳囂問荀卿曰：<span class="jiazhu">囂，虛驕翻；又牛刀翻。</span><span class="yinhao">「先生議兵，常以仁義爲本，仁者愛人，義者循理，然則又何以兵爲？凡所爲有兵者，爲爭奪也。」</span><span class="jiazhu">爲爭，于僞翻。</span>荀卿曰：<span class="yinhao">「非汝所知也。彼仁者愛人，愛人，故惡人之害之也；義者循理，循理，故惡人之亂之也。<span class="jiazhu">惡，烏路翻。</span>彼兵者，所以禁暴除害也，非爭奪也。」</span></p>
<p class="em2 strong"><span class="yinwen">3</span>燕孝王薨，子喜立。</p>
<p class="em2 strong"><span class="yinwen">4</span>周民東亡。<span class="jiazhu">義不爲秦民也。</span>秦人取其寶器。遷西周公於𢠸狐之聚。<span class="jiazhu">此西周文公也，武公之子也。自赧王時，東西分治，赧王擁虛器而已。班《志》，河南郡梁縣有𢠸狐之聚。《括地志》：汝州外古梁城，卽狐聚也。陽人故城，卽陽人聚也；在汝州梁縣西四十里，秦遷東周所居也。梁，亦古梁城也，在汝州梁縣西南十五里。《索隱》曰：𢠸狐聚與陽人聚在洛陽南北五十里梁、新城之間也。𢠸，與憚同。聚，賢曰：慈諭翻。</span></p>
<p class="em2 strong"><span class="yinwen">5</span>楚王<span class="jiaozhusup">【章：十二行本「王」作「人」，乙十一行本同；孔本同；退齋校同。】</span>遷魯於莒而取其地。<span class="jiazhu">魯至是而亡。莒，居許翻。</span></p>
<div class="yeartoc" id="year_toc_0254"><p class="strong"><span class="section" id="title-4"><span data-head-description="昭襄王" data-head-level="h4" data-head-title="五十三年">五十三年</span></span><span class="biaozhusup" data-rel="">（丁未、前二五四年）</span></p></div>
<p class="em2 strong"><span class="yinwen">1</span>摎伐魏，取吳城。<span class="jiazhu">《後漢志》，河東郡大陽縣有吳山，山上有虞城。杜預曰：虞，國也。《帝王世紀》曰：舜妃嬪于虞，虞城是也；亦謂吳城，秦昭王伐魏取吳城是也。摎，紀虬翻。</span>韓王入朝。魏舉國聽令。<span class="jiazhu">朝，直遙翻。令，力政翻。</span></p>
<div class="yeartoc" id="year_toc_0253"><p class="strong"><span class="section" id="title-5"><span data-head-description="昭襄王" data-head-level="h4" data-head-title="五十四年">五十四年</span></span><span class="biaozhusup" data-rel="">（戊申、前二五三年）</span></p></div>
<p class="em2 strong"><span class="yinwen">1</span>王郊見上帝於雍。<span class="jiazhu">班《志》，雍縣屬扶風。秦惠公都之，有五畤，故於此郊見上帝，欲行天子之禮也。應劭曰：四方積高曰雍。凡下見上之見，音賢遍翻。雍，於用翻。畤，音止。</span></p>
<p class="em2 strong"><span class="yinwen">2</span>楚遷于鉅陽。<span class="jiazhu">赧王三十七年，楚自郢東北徙於陳；今自陳徙鉅陽；至始皇六年，春申君以朱英之言，自陳徙壽春：則此時雖徙鉅陽，未離陳地也。赧，奴版翻。郢，以井翻。離，力智翻。</span></p>
<div class="yeartoc" id="year_toc_0252"><p class="strong"><span class="section" id="title-6"><span data-head-description="昭襄王" data-head-level="h4" data-head-title="五十五年">五十五年</span></span><span class="biaozhusup" data-rel="">（己酉、前二五二年）</span></p></div>
<p class="em2 strong"><span class="yinwen">1</span>衞懷君朝於魏，魏人執而殺之；更立其弟，是爲元君。<span class="jiazhu">更，工衡翻。</span>元君，魏壻也。<span class="jiazhu">壻，女夫也。妻謂夫亦曰壻。旁從<span class="yinhao">「女」</span>，或從<span class="yinhao">「士」</span>，音思繼翻。</span></p>
<div class="yeartoc" id="year_toc_0251"><p class="strong"><span class="section" id="title-7"><span data-head-description="昭襄王" data-head-level="h4" data-head-title="五十六年">五十六年</span></span><span class="biaozhusup" data-rel="">（庚戌、前二五一年）</span></p></div>
<p class="em2 strong"><span class="yinwen">1</span>秋，王薨，孝文王立。尊唐八子爲唐太后，<span class="jiazhu">薨，呼肱翻。七子、八子，秦宮中女官名。</span>以子楚爲太子。趙人奉子楚妻子歸之。韓王衰絰入弔祠。<span class="jiazhu">賢曰：喪服斬衰裳，上曰衰，下曰裳，麻在首要皆曰絰，首絰象緇布冠，要絰象大帶。絰之言實，衰之言摧，明中實摧痛也。衰，七雷翻。</span></p>
<p class="em2 strong"><span class="yinwen">2</span>燕王喜使栗腹約歡於趙，<span class="jiazhu">《姓譜》：栗姓，栗陸氏之後。燕，因肩翻。</span>以五百金爲趙王酒。反而言於燕王曰：<span class="yinhao">「趙壯者皆死長平，<span class="jiazhu">長平之敗，事見上卷周赧王五十五年。</span>其孤未壯，可伐也。」</span>王召昌國君樂閒問之，對曰：<span class="yinhao">「趙四戰之國，<span class="jiazhu">言其四境皆鄰於強敵，四面拒戰也。</span>其民習兵，不可。」</span>王曰：<span class="yinhao">「吾以五而伐一。」</span>對曰：<span class="yinhao">「不可。」</span>王怒。羣臣皆以爲可，乃發二千乘，栗腹將而攻鄗，<span class="jiazhu">乘，繩證翻。鄗，呼各翻。</span>卿秦攻代。<span class="jiazhu">《姓譜》：卿，姓也。</span>將渠曰：<span class="yinhao">「與人通關約交，以五百金飲人之王，<span class="jiazhu">《姓譜》：將，亦姓也，音卽良翻。飲，於禁翻。</span>使者報而攻之，不祥；師必無功。」</span><span class="jiazhu">使，疏吏翻。</span>王不聽，自將偏軍隨之。將渠引王之綬，王以足蹴之。<span class="jiazhu">蹴，子六翻，蹋也。綬，音受。</span>將渠泣曰：<span class="yinhao">「臣非自爲，爲王也！」</span><span class="jiazhu">爲，于僞翻。</span>燕師至宋子，<span class="jiazhu">班《志》，宋子縣屬鉅鹿郡。</span>趙廉頗爲將，逆擊之，敗栗腹於鄗，敗卿秦、樂乘於代，<span class="jiazhu">將，卽亮翻。樂乘，趙將也。《戰國策》曰：樂乘敗卿秦於代，當從之。敗，補邁翻。</span>追北五百餘里，遂圍燕。<span class="jiazhu">燕都薊，趙人進圍之。</span>燕人請和，趙人曰：<span class="yinhao">「必令將渠處和。」</span><span class="jiazhu">處，昌呂翻。處和者，主和也。</span>燕王使<span class="jiaozhusup">【章：十二行本「使」作「以」；乙十一行本同；孔本同。】</span>將渠爲相而處和，趙師乃解去。<span class="jiazhu">相，息亮翻。</span></p>
<p class="em2 strong"><span class="yinwen">3</span>趙平原君卒。<span class="jiazhu">卒，子恤翻。</span></p>
<h5><span class="section" id="title-8"><span data-head-description="" data-head-level="h3" data-head-title="孝文王">孝文王</span></span></h5>
<p class=""><span class="jiazhu">《索隱》曰：名柱。《諡法》：五宗安之曰孝；慈惠愛民曰文。</span></p>
<div class="yeartoc" id="year_toc_0250"><p class="strong"><span class="section" id="title-9"><span data-head-description="孝文王" data-head-level="h4" data-head-title="元年">元年</span></span><span class="biaozhusup" data-rel="">（辛亥、前二五○年）</span></p></div>
<p class="em2 strong"><span class="yinwen">1</span>冬，十月，己亥，王卽位；三日薨。子楚立，是爲莊襄王；尊華陽夫人爲華陽太后，夏姬爲夏太后。<span class="jiazhu">《姓譜》：周封夏后氏於杞，非爲後不得封者，以夏爲氏。一曰：陳夏徵舒之後。夏姬生莊襄王，故尊爲太后。華，戶化翻。夏，戶雅翻。</span></p>
<p class="em2 strong"><span class="yinwen">2</span>燕將攻齊聊城，拔之。<span class="jiazhu">聊城在濟水之北。班《志》，聊城縣屬東郡。</span>或譖之燕王，燕將保聊城，不敢歸。齊田單攻之，歲餘不下。魯仲連乃爲書，約之矢以射城中，<span class="jiazhu">燕，因肩翻。將，卽亮翻。約之矢，謂以書圍繞束縛於矢也。射，而亦翻。</span>遺燕將，爲陳利害<span class="jiazhu">遺，于季翻。爲，于僞翻。</span>曰：<span class="yinhao">「爲公計者，不歸燕則歸齊。今獨守孤城，齊兵日益而燕救不至，將何爲乎？」</span>燕將見書，泣三日，猶豫不能自決。欲歸燕，已有隙；欲降齊，所殺虜於齊甚衆，恐已降而後見辱。喟然歎曰：<span class="yinhao">「與人刃我，寧我自刃！」</span>遂自殺。<span class="jiazhu">降，戶江翻。喟，丘貴翻。言與其使人加刃於我，寧使我拔刃而自殺也。</span>聊城亂，田單克聊城。<span class="jiazhu">用大師曰克。</span>歸，言魯仲連於齊，<span class="jiaozhusup">【章：十二行本「齊」下有「王」字；乙十一行本同；孔本同。】</span>欲爵之。仲連逃之海上，曰：<span class="yinhao">「吾與富貴而詘於人，<span class="jiazhu">詘，曲勿翻。《禮記》：不充詘於富貴。詘者，喜失節貌。余謂此詘卽屈伸之屈。</span>寧貧賤而輕世肆志焉！」</span></p>
<p class="em2 strong">魏安釐王問天下之高士於子順，<span class="jiazhu">釐，讀曰僖。</span>子順曰：<span class="yinhao">「世無其人也；抑可以爲次，其魯仲連乎！」</span>王曰：<span class="yinhao">「魯仲連強作之者，<span class="jiazhu">強，其兩翻。</span>非體自然也。」</span>子順曰：<span class="yinhao">「人皆作之。作之不止，乃成君子；作之不變，習與體成，<span class="jiaozhusup">【章：十二行本「成」下有「習與體成」四字；乙十一行本同；孔本同；張校同。】</span>則自然也。」</span><span class="jiazhu">朱熹曰：君子，成德之名。</span></p>
<h5><span class="section" id="title-10"><span data-head-description="" data-head-level="h3" data-head-title="莊襄王">莊襄王</span></span></h5>
<p class=""><span class="jiazhu">本名異人，改名楚，孝文王之中子也。《諡法》：勝敵志強曰莊。</span></p>
<div class="yeartoc" id="year_toc_0249"><p class="strong"><span class="section" id="title-11"><span data-head-description="莊襄王" data-head-level="h4" data-head-title="元年">元年</span></span><span class="biaozhusup" data-rel="">（壬子、前二四九年）</span></p></div>
<p class="em2 strong"><span class="yinwen">1</span>呂不韋爲相國。<span class="jiazhu">相，息亮翻。</span></p>
<p class="em2 strong"><span class="yinwen">2</span>東周君與諸侯謀伐秦；王使相國帥師討滅之，遷東周君於陽人聚。<span class="jiazhu">帥，讀曰率。聚，慈喻翻。</span>周旣不祀。<span class="jiazhu">皇甫謐曰：周凡三十七王，八百六十七年。周有天下，祀后稷以配天，宗祀文王於明堂以配上帝，宗廟血食八百六十餘年。西周已亡，猶幸東周能守其祀，東周又爲秦所滅，則盡不祀矣。《索隱》曰：旣，盡也。日食盡曰旣。言周祚盡滅，無主祭祀。</span>周比亡，<span class="jiazhu">比，必寐翻，及也。</span>凡有七邑：河南、洛陽、穀城、平陰、偃師、鞏、緱氏。<span class="jiazhu">班《志》：河南縣故郟鄏地，周武王遷九鼎，周公營以爲都，是爲王城；平王居之。洛陽，周公遷殷民於此，是爲成周。師古曰：穀城，卽今新安。應劭曰：平陰，在平城北，故曰平陰。班《志》：河南郡之平縣，卽平城也。《括地志》曰：故穀城在洛州河南縣西北十八里苑中。河陰縣城本漢平陰縣，在洛州洛陽縣東北五十里。《十三州志》曰：在平津大河之南，魏文帝改曰河陰。劉昭曰：偃師，帝嚳所都。盤庚復南亳，是爲西亳。鞏，古鞏伯國，周之東，周公所居。緱氏，周大夫劉子邑。宋白曰：緱氏，春秋之滑國。已上七邑，漢皆屬河南郡。緱，工侯翻。郟，音夾。鄏，音辱。</span></p>
<p class="em2 strong"><span class="yinwen">3</span>以河南洛陽十萬戶封相國不韋爲文信侯。<span class="jiazhu">相，息亮翻。</span></p>
<p class="em2 strong"><span class="yinwen">4</span>蒙驁伐韓，<span class="jiazhu">驁，五到翻，又五刀翻。</span>取成皋、滎陽，<span class="jiazhu">班《志》，滎陽縣屬河南郡，滎澤在其南。唐屬鄭州。</span>初置三川郡。</p>
<p class="em2 strong"><span class="yinwen">5</span>楚滅魯，遷魯頃公於卞，<span class="jiazhu">《春秋》：<span class="yinhao">「夫人姜氏會齊侯于卞，」</span>卽其地。班《志》，卞縣屬魯郡。頃，音傾。</span>爲家人。<span class="jiazhu">家人，猶今所謂齊民也。</span></p>
<div class="yeartoc" id="year_toc_0248"><p class="strong"><span class="section" id="title-12"><span data-head-description="莊襄王" data-head-level="h4" data-head-title="二年">二年</span></span><span class="biaozhusup" data-rel="">（癸丑、前二四八年）</span></p></div>
<p class="em2 strong"><span class="yinwen">1</span>日有食之。</p>
<p class="em2 strong"><span class="yinwen">2</span>蒙驁伐趙，<span class="jiaozhusup">【章：十二行本「趙」下有「定太原」三字；乙十一行本同；孔本同；張校同；退齋校同。】</span>取榆次、狼孟等三十七城。<span class="jiazhu">班《志》，榆次、狼孟二縣並屬太原郡。榆次，卽《左傳》涂水、梗陽之地。《括地志》：狼孟故城，在幷州陽曲縣東北二十六里。</span></p>
<p class="em2 strong"><span class="yinwen">3</span>楚春申君言於楚王曰：<span class="yinhao">「淮北地邊於齊，其事急，請以爲郡而封於江東。」</span>楚王許之。春申君因城吳故墟以爲都邑。<span class="jiazhu">吳都姑蘇，越王句踐滅吳王夫差而吳爲墟。班《志》：吳縣，太伯所邑，漢爲會稽郡治所。句，音鉤。踐，慈演翻。</span>宮室極盛。<span class="jiazhu">春申君相楚，楚正弱，秦正強，不能爲國謀，乃營其都而盛宮室，何足道也！孔穎達曰：《爾雅》云：室謂之宮，宮謂之室。別而言之，論其四面穹隆則曰宮，因其貯物則曰室。室之言實也。</span></p>
<div class="yeartoc" id="year_toc_0247"><p class="strong"><span class="section" id="title-13"><span data-head-description="莊襄王" data-head-level="h4" data-head-title="三年">三年</span></span><span class="biaozhusup" data-rel="">（甲寅、前二四七年）</span></p></div>
<p class="em2 strong"><span class="yinwen">1</span>王齕攻上黨諸城，悉拔之，初置太原郡。<span class="jiazhu">齕，恨勿翻。</span></p>
<p class="em2 strong"><span class="yinwen">2</span>蒙驁帥師伐魏，取高都、汲。<span class="jiazhu">班《志》，高都縣屬上黨郡，汲縣屬河內郡。《括地志》：高都縣，今澤州也。汲故城在衞州所理汲縣之西南二十五里。帥，讀曰率。</span>魏師數敗，<span class="jiazhu">數，所角翻。</span>魏王患之，乃使人請信陵君於趙。信陵君畏得罪，不肯還。<span class="jiazhu">信陵君留趙事見上卷周赧王五十八年。還，從宣翻，又音如字。赧，奴版翻。</span>誡門下曰：<span class="jiazhu">誡，居拜翻，敕也。</span><span class="yinhao">「有敢爲魏使通者死！」</span><span class="jiazhu">爲，于僞翻。使，疏吏翻。</span>賓客莫敢諫。毛公、薛公見信陵君曰：<span class="yinhao">「公子所以重於諸侯者，徒以有魏也。<span class="jiazhu">康曰：重，直用切。余按文義，當音輕重之重。</span>今魏急而公子不恤，一旦秦人克大梁，夷先王之宗廟，公子當何面目立天下乎！」</span>語未卒，信陵君色變，趣駕還魏。<span class="jiazhu">卒，子恤翻。趣，讀曰促，催也。</span>魏王持信陵君而泣，以爲上將軍。信陵君使人求援於諸侯。諸侯聞信陵君復爲魏將，<span class="jiazhu">將，卽亮翻。</span>皆遣兵救魏。信陵君率五國之師敗蒙驁於河外，<span class="jiazhu">自春秋至戰國，率以黃河之西爲河外，晉賂秦以河外列城五，卽其證也。驁，五到翻。敗，補邁翻。</span>蒙驁遁走。信陵君追至函谷關，抑之而還。</p>
<p class="em2 strong">安陵人縮高之子仕於秦，<span class="jiazhu">《後漢志》：汝南郡征羌縣有安陵亭。《註》云：卽魏安陵君所封地。《括地志》曰：鄢陵縣西北十五里。李奇云：六國時爲安陵。還，從宣翻，又音如字。縮，所六翻。</span>秦使之守管。<span class="jiazhu">班《志》，河南郡中牟縣有管叔邑。《後漢志》，中牟縣有管城。杜預曰：管，國也，在京縣東北。</span>信陵君攻之不下，使人謂安陵君曰：<span class="yinhao">「君其遣縮高，吾將仕之以五大夫，使爲執節尉。」</span><span class="jiazhu">信陵君使安陵君遣縮高，欲使安陵以君諭其民，以父諭其子也。軍尉之執節者也。周執節以使，漢執節則使且可以專殺矣。</span>安陵君曰：<span class="yinhao">「安陵，小國也，不能必使其民。使者自往請之。」</span>使吏導使者至縮高之所。使者致信陵君之命，縮高曰：<span class="yinhao">「君之幸高也，將使高攻管也。夫父攻子守，人之笑也；見臣而下，是倍主也。父敎子倍，亦非君之所喜。<span class="jiazhu">夫，音扶。倍，蒲妹翻。喜，許旣翻。</span>敢再拜辭！」</span>使者以報信陵君。信陵君大怒，遣使之安陵君所曰：<span class="yinhao">「安陵之地，亦猶魏也。<span class="jiazhu">使，疏吏翻。之，如也，往也。安陵本魏地，魏襄王以封其弟。</span>今吾攻管而不下，則秦兵及我，社稷必危矣。願君生束縮高而致之！若君弗致，無忌將發十萬之師以造安陵之城下。」</span><span class="jiazhu">造，七到翻。</span>安陵君曰：<span class="yinhao">「吾先君成侯受詔襄王以守此城也，手授太府之憲。<span class="jiazhu">太府，魏國藏圖籍之府。憲，法也。</span>憲之上篇曰：『臣弑君，子弑父，有常不赦。<span class="jiazhu">有常，謂有常法也。</span>國雖大赦，降城亡子不得與焉。』<span class="jiazhu">降，戶江翻。與，讀曰預。</span>今縮高辭大位以全父子之義，而君曰『必生致之』，是使我負襄王之詔而廢太府之憲也，雖死，終不敢行！」</span>縮高聞之曰：<span class="yinhao">「信陵君爲人，悍猛而自用，此辭必反<span class="jiaozhusup">【章：十二行本二字互乙；乙十一行本同；孔本同。】</span>爲國禍。<span class="jiazhu">謂爲安陵之禍也。悍，下罕翻，又音汗。</span>吾已全己，無違人臣之義矣，豈可使吾君有魏患乎！」</span>乃之使者之舍，刎頸而死。信陵君聞之，縞素辟舍，<span class="jiazhu">刎，扶粉翻。頸，居郢翻。縞，古老翻。《爾雅》曰：縞，皓也。辟，讀曰避。</span>使使者謝安陵君曰：<span class="yinhao">「無忌，小人也，困於思慮，失言於君，請再拜辭罪！」</span><span class="jiazhu">安陵，受封於魏國者也，縮高，受廛於安陵者也。縮高之子不爲魏民，逃歸秦而臣於秦，爲秦守管。時秦加兵於魏，欲取大梁，安陵儻念魏爲宗國，縮高儻念其先爲魏民，見魏之危，安敢坐視而不救。公子無忌爲魏舉師以臨之，安陵君則陳太府之憲，縮高則陳大臣之義以拒之，雖死不避，反而求之，可謂得其死乎！無忌爲之縞素辟舍以謝安陵，吾亦未知其何所處也。</span></p>
<p class="em2 strong">王使人行萬金於魏以間信陵君，求得晉鄙客，<span class="jiazhu">信陵君殺晉鄙事見上卷周赧王五十六年。間，古莧翻。</span>令說魏王曰：<span class="yinhao">「公子亡在外十年矣，今復爲將，諸侯皆屬，天下徒聞信陵君而不聞魏王矣。」</span><span class="jiazhu">令，力丁翻。說，式芮翻。將，卽亮翻。</span>王又數使人賀信陵君：<span class="yinhao">「得爲魏王未也？」</span><span class="jiazhu">數，所角翻。</span>魏王日聞其毀，不能不信，乃使人代信陵君將兵。信陵君自知再以毀廢，乃謝病不朝，日夜以酒色自娛，凡四歲而卒。<span class="jiazhu">朝，直遙翻。卒，子恤翻。</span>韓王往弔，其子榮之，以告子順。子順曰：<span class="yinhao">「必辭之以禮！『鄰國君弔，君爲之主。』<span class="jiazhu">鄭玄曰：君爲之主，弔臣恩爲己也。子不敢當主，中庭北面，哭不拜。《記》曰：昔者衞靈公適魯，遭季桓子之喪，衞君請弔，哀公辭，不得命，公爲主。客入弔，公揖讓，升自東階，西鄕；客升自西階弔。公拜，興，哭。</span>今君不命子，則子無所受韓君也。」</span>其子辭之。</p>
<p class="em2 strong"><span class="yinwen">3</span>五月，丙午，王薨。<span class="jiazhu">薨，呼肱翻。</span>太子政立，生十三年矣，國事皆決<span class="jiaozhusup">【章：十二行本「決」作「委」；乙十一行本同，孔本同；張校同；退齋校同。】</span>於文信侯，號稱仲父。<span class="jiazhu">呂不韋封文信侯。仲父，以齊桓禮管仲禮之。</span></p>
<p class="em2 strong"><span class="yinwen">4</span>晉陽反。<span class="jiazhu">是年，秦攻得晉陽，置太原郡；未久而秦有莊襄王之喪，故反。</span></p>
<h5><span class="section" id="title-14"><span data-head-description="" data-head-level="h3" data-head-title="始皇帝上">始皇帝上</span></span></h5>
<p class=""><span class="jiazhu">諱政，莊襄王子也。王幷天下，自以德兼三皇，功過五帝，故自號曰皇帝；欲傳世以一至萬，乃除諡法，號始皇帝。</span></p>
<div class="yeartoc" id="year_toc_0246"><p class="strong"><span class="section" id="title-15"><span data-head-description="始皇帝上" data-head-level="h4" data-head-title="元年">元年</span></span><span class="biaozhusup" data-rel="">（乙卯、前二四六年）</span></p></div>
<p class="em2 strong"><span class="yinwen">1</span>蒙驁擊定之。<span class="jiazhu">擊定晉陽也。驁，五到翻。</span></p>
<p class="em2 strong"><span class="yinwen">2</span>韓欲疲秦人，使無東伐，乃使水工鄭國爲間於秦，鑿涇水自仲山爲渠，<span class="jiazhu">間，古莧翻。班《志》：涇水出安定郡涇陽縣西幵頭山，東至馮翊陽陵縣入渭，過郡三，行千六十里。《淮南子》曰：涇水出薄落之山。《華戎對境圖》：涇水上接蔚茹水，南流至筓頭山，西折而東流，逕原州、涇州界，又東流逕邠州、乾州之北，又東南流至雍州涇陽縣而合于渭。師古曰：仲山，卽今九嵏之東仲山也。幵，輕煙翻。蔚，紆勿翻。筓，古兮翻。雍，於用翻。嵏，祖紅翻。</span>並北山，東注洛。<span class="jiazhu">並，步浪翻。師古曰：洛水，卽馮翊漆、沮水。程大昌曰：《禹貢》止有漆、沮，秦、漢以來始有洛水。所謂洛者，班《志》云：源出北地歸德縣北蠻夷中。今按其水自入塞後，歷鄜、坊、同三州始入渭，孔安國謂自馮翊懷德縣入渭是也。漢懷德、唐同州朝邑縣是也。漆水自華原縣東北同官縣界來，沮水自邠州東北來；洛在漆、沮之東，至同州白水縣與漆、沮合。所謂洛卽漆、沮者，言其本同也。沮，七余翻。鄜，音膚。邠，彼巾翻。</span>中作而覺，<span class="jiazhu">師古曰：中作，謂用功中道，事未竟也。覺，露也，韓之謀露也。</span>秦人欲殺之。鄭國曰：<span class="yinhao">「臣爲韓延數年之命，然渠成，亦秦萬世之利也。」</span>乃使卒爲之。<span class="jiazhu">臣爲，于僞翻。卒，子恤翻，終也。</span>注塡閼之水漑舄鹵之地四萬餘頃，收皆畝一鍾，<span class="jiazhu">師古曰：注，引也。塡閼，謂壅泥也。言引淤濁之水灌鹹鹵之田，更令肥美，故一畝之收至六斛四斗。杜佑曰：古者百步爲畝，秦、漢以降，卽二百四十步爲畝。閼，讀曰淤，音於據翻。舄，與潟同，音思積翻，鹵也。鹵，亦作滷，音郎古翻，鹹鹵。</span>關中由是益富饒。<span class="jiazhu">饒，有餘裕也。</span></p>
<div class="yeartoc" id="year_toc_0245"><p class="strong"><span class="section" id="title-16"><span data-head-description="始皇帝上" data-head-level="h4" data-head-title="二年">二年</span></span><span class="biaozhusup" data-rel="">（丙辰、前二四五年）</span></p></div>
<p class="em2 strong"><span class="yinwen">1</span>麃公將卒攻卷，<span class="jiazhu">《索隱》曰：麃，邑名。麃公，史失其姓名。麃，悲驕翻。將，卽亮翻，又音如字。卷，逵員翻，邑名。</span>斬首三萬。</p>
<p class="em2 strong"><span class="yinwen">2</span>趙以廉頗爲假相國，伐魏，取繁陽。<span class="jiazhu">班《志》，繁陽縣屬魏郡。應劭曰：在繁水之陽。《括地志》：繁陽故城，在相州內黃縣東北二十七里。相，息亮翻。</span>趙孝成王薨，子悼襄王立，使武襄君樂乘代廉頗。廉頗怒，攻武襄君；武襄君走。廉頗出奔魏；久之，魏不能信用。趙師數困於秦，趙王思復得廉頗，廉頗亦思復用於趙。趙王使使者視廉頗尙可用否。廉頗之仇郭開多與使者金，令毀之。廉頗見使者，一飯斗米，肉十斤，被甲上馬，以示可用，使者還報曰：<span class="yinhao">「廉將軍雖老，尙善飯；然與臣坐，頃之三遺矢矣。」</span><span class="jiazhu">數，所角翻。復，扶又翻。使使，疏吏翻。令，力丁翻。被，皮義翻。上，時掌翻。矢，糞也。</span>趙王以爲老，遂不召。<span class="jiazhu">郭開之間廉頗，以其仇也；其讒殺李牧，則好貨耳。讒人罔極，其禍國可勝言哉！間，古莧翻。好，呼到翻。勝，音升。</span>楚人陰使迎之。廉頗一爲楚將，無功，曰：<span class="yinhao">「我思用趙人！」</span>卒死於壽春。<span class="jiazhu">將，卽亮翻。壽春縣，漢屬九江郡，唐爲壽州治所。始皇六年，楚方徙都壽春，史終言廉頗之事也。卒，子恤翻。</span></p>
<div class="yeartoc" id="year_toc_0244"><p class="strong"><span class="section" id="title-17"><span data-head-description="始皇帝上" data-head-level="h4" data-head-title="三年">三年</span></span><span class="biaozhusup" data-rel="">（丁巳、前二四四年）</span></p></div>
<p class="em2 strong"><span class="yinwen">1</span>大饑。<span class="jiazhu">五穀皆不熟爲大饑。</span></p>
<p class="em2 strong"><span class="yinwen">2</span>蒙驁伐韓，取十二城。<span class="jiazhu">驁，五到翻。</span></p>
<p class="em2 strong"><span class="yinwen">3</span>趙王以李牧爲將，伐燕，取武遂、方城。<span class="jiazhu">班《志》，武遂縣屬河間國。方城縣屬廣陽國；《後漢志》作<span class="yinhao">「方城」</span>。《括地志》：易州遂城縣，戰國時武遂城也。方城故城，在幽州固安縣南十七里。將，卽亮翻。燕，因肩翻。</span>李牧者，趙之北邊良將也，嘗居代、鴈門備匈奴，<span class="jiazhu">秦置鴈門郡，在代郡西南。匈奴，淳維之後，本夏后氏之苗裔。《索隱》曰：張晏云：淳維以殷時奔北邊。又樂彥《括地譜》曰：夏桀無道，湯放之鳴條，三年而死。其子獯粥妻桀之衆妾，避居北野，隨畜移徙，中國謂之匈奴。其言夏后苗裔，或當然也。故應劭《風俗通》曰：殷時曰獯粥，改曰匈奴。又晉灼云：堯時曰葷粥，周曰獫狁，秦曰匈奴。韋昭曰：漢曰匈奴，葷粥其別名，則淳維是其始祖，蓋與獯粥是一也。獯，許云翻。粥，音育。獫，虛檢翻。</span>以便宜置吏，市租皆輸入莫府，爲士卒費，<span class="jiazhu">康曰：師出無常處，所在張幕居之，以將帥得稱府，故曰莫府。莫，與幕同。一曰，莫，大也。莫府，猶言大府。</span>日擊數牛饗士；習騎射，<span class="jiazhu">孔穎達曰：古人不騎馬，故但經記正典無言騎者。今言騎者，當是周末時。射之所起，起自黃帝，故《易·繫辭》黃帝下九事章云：古者弦木爲弧，剡木爲矢，弧矢之利以威天下。又《世本》云：揮作弓，夷牟作矢。《註》云：揮、夷牟，黃帝臣。是弓矢起於黃帝矣。騎，奇寄翻；下同。剡，以冉翻。</span>謹烽火，多間諜，<span class="jiazhu">塞上置候望之地，邊有警則舉烽。《漢書音義》：烽，如覆米䉛，縣著桔槔頭，有寇則舉之。燧，積薪，有寇則燔然之。《索隱》曰：《字林》，䉛，漉米藪也，音一六翻。《纂要》：䉛，淅箕也。烽見敵則舉，燧有難則焚。烽主晝，燧主夜。間諜者，使之間行以伺敵，觀其變動也。間，古莧翻。諜，達協翻。著，直略翻。桔，吉屑翻。槔，音皋。漉，音鹿。淅，音析。難，乃旦翻。伺，相吏翻。</span>爲約曰：<span class="yinhao">「匈奴卽入盜，急入收保。<span class="jiazhu">收畜產而自保也。</span>有敢捕虜者斬！」</span>匈奴每入，烽火謹，輒入收保不戰。如是數歲，亦不亡失。匈奴皆以爲怯，雖趙邊兵亦以爲吾將怯。<span class="jiazhu">將，卽亮翻。</span>趙王讓之，<span class="jiazhu">讓，責也。</span>李牧如故。王怒，使他人代之。歲餘，屢出戰，不利，多失亡，邊不得田畜。<span class="jiazhu">《說文》：畜，許竹翻，養也。《史記正義》：許又翻，又音蓄，聚也。</span>王復請李牧，<span class="jiazhu">復，扶又翻。</span>李牧杜門稱病不出。王強起之，<span class="jiazhu">杜門，塞門以拒絕來者。強，其兩翻。</span>李牧曰：<span class="yinhao">「必欲用臣，<span class="jiaozhusup">【章：十二行本作「王必用臣」四字；乙十一行本同；孔本同；退齋校同。】</span>如前，乃敢奉令。」</span>王許之。李牧至邊，如約。匈奴數歲無所得，終以爲怯。邊士日得賞賜而不用，<span class="jiazhu">言屢賞而不用之以戰也。</span>皆願一戰。於是乃具選車得千三百乘，選騎得萬三千匹，<span class="jiazhu">車、騎皆選其堅良者。乘，繩證翻。騎，奇寄翻。</span>百金之士五萬人，<span class="jiazhu">《管子》曰：能禽敵殺將者賞百金。將，卽亮翻。</span>彀者十萬人。<span class="jiazhu">彀，古候翻，張弓也。《索隱》曰：彀，謂能射者也。</span>悉勒習戰；大縱畜牧、人民滿野。匈奴小入，佯北不勝，以數十人委之。<span class="jiazhu">委，弃也，委之於敵也。佯，音羊。</span>單于聞之，<span class="jiazhu">單于，匈奴首領之稱。班《書》曰：單于者，廣大之貌，言其象天單于然也。單，音蟬。稱，尺證翻。</span>大率衆來入。李牧多爲奇陳，<span class="jiazhu">陳，讀曰陣。</span>張左、右翼擊之，大破之，殺匈奴十餘萬騎。滅襜襤，<span class="jiazhu">如淳曰：襜襤，胡名，在代地。班《書》作<span class="yinhao">「澹林」</span>。襜，都甘翻。襤，路談翻；《類篇》：盧甘翻。</span>破東胡，<span class="jiazhu">東胡，其後爲鮮卑、烏丸。服虔曰：在匈奴東，故曰東胡。</span>降林胡。<span class="jiazhu">如淳以澹林爲東胡，以此觀之，似是兩種。降，戶江翻。</span>單于奔走，十餘歲不敢近趙邊。<span class="jiazhu">近，其靳翻。</span></p>
<p class="em2 strong">先是，天下冠帶之國七，而三國邊於戎狄：<span class="jiazhu">先，悉薦翻。</span>秦自隴以西有緜諸、緄戎、翟、豲之戎，<span class="jiazhu">班《志》，緜諸道屬天水郡。西漢之制，縣有蠻夷曰道。《括地志》：緜諸城在秦州秦嶺縣北五十六里。唐貞觀十七年，省秦嶺入清水縣。韋昭曰：緄戎，春秋以爲犬戎。師古曰：混云夷也。《史記正義》曰：緄，音昆，字當作<span class="yinhao">「混」</span>。余謂昆戎卽周之昆夷。翟，與狄同。班《志》，隴西郡有狄道。師古曰：其地有狄種，故曰狄道。天水郡有豲道。應劭曰：豲，戎邑也。狄道，晉置武始郡。《括地志》：豲道故城，在渭州襄武縣東南三十七里。豲，戶官翻。</span>岐、梁、涇、漆之北有義渠、大荔、烏氏、朐衍之戎；<span class="jiazhu">班《志》，岐山在扶風美陽縣西北，梁山在馮翊夏陽縣西北。師古曰：此漆水在新平。《後漢志》，扶風漆縣有漆水。晉分扶風置新平郡，治漆縣。班《志》，義渠道屬北地郡。《括地志》：唐寧、慶二州地。又班《志》，馮翊臨晉縣，古大荔城。《括地志》：同州馮翊縣及朝邑縣本漢臨晉地。今朝邑縣東三十步故王城，卽大荔王城也。宋白曰：同州馮翊縣古大荔城，在今州東三十七里朝邑縣界，故王城是也。荔，力計翻。班《志》，安定郡有烏氏縣。《括地志》：烏氏故城，在涇州安定縣東三十里，周之故地，後入戎；秦惠王取之，置烏氏縣。氏，音支。班《志》，北地郡有有朐衍縣。《括地志》：鹽州，古戎狄居之，卽朐衍戎之地。應劭曰：朐，音煦。師古音香于翻，康求于翻，非。</span>而趙北有林胡、樓煩之戎；燕北有東胡、山戎；<span class="jiazhu">自漢北平、無終、白狼以北，皆大山重谷，諸戎居之，春秋謂之山戎。</span>各分散居谿谷，自有君長，往往而聚者百有餘戎，然莫能相一。其後義渠築城郭以自守，而秦稍蠶食之，至惠王遂拔義渠二十五城。昭王之時，宣太后誘義渠王，殺諸甘泉，<span class="jiazhu">甘泉在漢馮翊雲陽縣，漢起甘泉宮於此。誘，羊久翻。</span>遂發兵伐義渠，滅之，始於隴西、北地、上郡<span class="jiazhu">隴西，唐渭州、洮州、河州之地。北地，唐慶州、寧州、鄜州、靈州、鹽州之地。上郡，唐延州、綏州、銀州之地。</span>築長城以拒胡。趙武靈王北破林胡、樓煩，築長城，自代並陰山下，至高闕爲塞。<span class="jiazhu">徐廣曰：五原郡西安陽縣北有陰山，陰山在河南，陽山在河北。酈道元曰：余按南河、北河及安陽縣以南，悉沙阜耳，無他異山。故《廣志》云：朔方郡移沙七所而無山以擬之，是議志之僻也。陰山在河東南斯可矣。漢郎中侯應曰：陰山東西千餘里，單于之苑囿也。孝武出師攘之於漠北，匈奴過之，未嘗不哭。則此山蓋在沙漠之南也。《括地志》：陰山在朔州北塞外突厥界。杜佑曰：今安北府北山是也。安北府治中受降城。《地志》：朔方郡臨戎縣北有連山，險於長城，其山中斷，兩峯俱峻，名曰高闕。《水經註》：河水自窳渾縣東屈而東流，逕高闕南，闕口有城跨山結局，謂之高闕戍。劉昫曰：高闕北拒大磧口三百里。杜佑曰：高闕當在豐州河西。厥，九勿翻。降，戶江翻。窳，以主翻。渾，戶昆翻。磧，七迹翻。</span>而置雲中、鴈門、代郡。<span class="jiazhu">《史記正義》曰：雲中故城，趙雲中城，秦雲中郡，在勝州榆林縣東北四十里。秦、漢之鴈門、代郡皆在句注陘之北，唐之雲、朔、蔚、新、武州卽其地也。若唐之代州鴈門郡惟崞、繁畤二縣，漢鴈門郡之舊縣，其鴈門縣則漢太原郡之廣武縣也，五臺則漢太原之慮虒縣也。句，音鉤。陘，音刑。蔚，紆勿翻。崞，音郭。畤，音止。師古曰：慮虒，音廬夷。</span>其後燕將秦開爲質於胡，<span class="jiazhu">《姓譜》：秦本顓頊後，子嬰旣滅，支庶爲秦氏，余按《左傳》魯有秦堇父，秦姓其來尙矣。燕，因肩翻。將，卽亮翻。質，音致。父，音甫。堇，几隱翻。</span>胡甚信之；歸而襲破東胡，東胡卻千餘里。燕亦築長城，自造陽至襄平，<span class="jiazhu">韋昭曰：造陽，地名，在上谷。余按《漢書》所謂<span class="yinhao">「上谷之斗造陽」</span>是也。杜佑曰：《晉太康地志》：自北地郡北行九百里，得五原塞；又北出九百里得造陽，卽麟州銀城縣。《史記》：燕築長城，自造陽至襄平。韋昭曰：造陽地在上谷。未詳孰是。《史記正義》曰：上谷，今嬀州。王隱《地道志》曰：郡在谷之頭，故以上谷名焉。班《志》，襄平縣，遼東郡治所。燕，因肩翻。嬀，居爲翻。</span>置上谷、漁陽、右北平、遼東郡以拒胡。<span class="jiazhu">漁陽，唐薊州、檀州。北平，唐平州。遼東，其地在大遼水之東，唐嘗置遼州，又嘗爲安東都護府治所。</span>及戰國之末而匈奴始大。</p>
<div class="yeartoc" id="year_toc_0243"><p class="strong"><span class="section" id="title-18"><span data-head-description="始皇帝上" data-head-level="h4" data-head-title="四年">四年</span></span><span class="biaozhusup" data-rel="">（戊午、前二四三年）</span></p></div>
<p class="em2 strong"><span class="yinwen">1</span>春，蒙驁伐魏，取畼、有詭。<span class="jiazhu">畼，徐廣音場，《索隱》音暢；《類篇》又直亮翻、仲郎翻。</span>三月，軍罷。</p>
<p class="em2 strong"><span class="yinwen">2</span>秦質子歸自趙，趙太子出歸國。<span class="jiazhu">質，音致。</span></p>
<p class="em2 strong"><span class="yinwen">3</span>七月，蝗，疫。<span class="jiazhu">蝗子始生曰蝝，翅成而飛曰蝗，以食苗爲災。疫，札瘥瘟也。</span>令百姓納粟千石，拜爵一級。</p>
<p class="em2 strong"><span class="yinwen">4</span>魏安釐王薨，子景湣王立。<span class="jiazhu">釐，讀曰僖。湣，讀曰閔。</span></p>
<div class="yeartoc" id="year_toc_0242"><p class="strong"><span class="section" id="title-19"><span data-head-description="始皇帝上" data-head-level="h4" data-head-title="五年">五年</span></span><span class="biaozhusup" data-rel="">（己未、前二四二年）</span></p></div>
<p class="em2 strong"><span class="yinwen">1</span>蒙驁伐魏，取酸棗、燕、虛、長平、雍丘、山陽等三<span class="jiaozhusup">【章：十二行本「三」作「二」；乙十一行本同；孔本同；退齋校同。】</span>十城；<span class="jiazhu">驁，五到翻。《括地志》：酸棗故城，在滑州酸棗縣北十五里。《索隱》曰：燕、虛，二邑名。《春秋》桓十二年，會于虛。赧王四十二年，黃歇說秦王曰：<span class="yinhao">「拔酸棗、虛、桃。」</span>按今東郡燕縣東三十里有桃城，虛蓋與桃相近。《括地志》：南燕城，古燕國，滑州胙城縣是也。桃、虛在濮州雷澤縣東十三里。燕，烏田翻。虛，如字。班《志》，長平縣屬汝南郡。《括地志》：在陳州宛丘縣西六十六里。班《志》，雍丘縣屬陳留郡，故杞國也。雍，於用翻。《史記正義》曰：《地理志》，河內郡有山陽縣。余考之上下文，此非河內之山陽，蓋班《志》山陽郡之地。</span>初置東郡。</p>
<p class="em2 strong"><span class="yinwen">2</span>初，劇辛在趙與龐煖善，<span class="jiazhu">赧王三年，劇辛自趙適燕。劇，竭戟翻。煖，音許遠翻，又許元翻。赧，奴版翻。</span>已而仕燕。燕王見趙數困於秦，廉頗去而龐煖爲將，欲因其敝而攻之，問於劇辛，對曰：<span class="yinhao">「龐煖易與耳！」</span><span class="jiazhu">數，所角翻。將，卽亮翻。易，弋跂翻。</span>燕王使劇辛將而伐趙。趙龐煖禦之，殺劇辛，取燕師二萬。</p>
<p class="em2 strong"><span class="yinwen">3</span>諸侯患秦攻伐無已時。<span class="jiazhu">以發明年合從伐秦事。從，子容翻。</span></p>
<div class="yeartoc" id="year_toc_0241"><p class="strong"><span class="section" id="title-20"><span data-head-description="始皇帝上" data-head-level="h4" data-head-title="六年">六年</span></span><span class="biaozhusup" data-rel="">（庚申、前二四一年）</span></p></div>
<p class="em2 strong"><span class="yinwen">1</span>楚、趙、魏、韓、衞合從以伐秦，楚王爲從長，<span class="jiazhu">從，子容翻。長，知兩翻。</span>春申君用事，取壽陵。<span class="jiazhu">徐廣曰：壽陵在常山。《史記正義》曰：本趙邑也。余據五國攻秦，取壽陵，至函谷，則壽陵不在新安、宜陽之閒，當在河東郡界；常山無乃太遠！</span>至函谷，秦師出，五國之師皆敗走。楚王以咎春申君，春申君以此益疏。觀津人朱英謂春申君曰：<span class="jiazhu">《史記正義》曰：觀，音館，今魏州觀城縣。余按班《志》，觀津縣屬信都國。又按《隋志》，魏州之觀城，舊曰衞國，開皇六年始更名；信都國則隋冀州也。開皇六年置武邑縣，幷得觀津縣地，則觀津猶屬信都也。《正義》誤矣。觀，古玩翻。</span><span class="yinhao">「人皆以楚爲強，君用之而弱。其於英不然。先君時，秦善楚，二十年而不攻楚，何也？秦踰黽阨之塞而攻楚，不便；<span class="jiazhu">劉昭曰：江夏郡鄳縣，古冥阨之塞也。《史記正義》曰：黽阨之塞在申州。張守節曰：申州羅山縣本漢鄳縣平靖關，蓋鄳縣之阨塞。《括地志》曰：石城山在申州羅山縣東南二十一里，古冥阨塞。黽，音盲；康彌兗切，非也。阨，音厄，又於賣翻。</span>假道於兩周，背韓、魏而攻楚，不可。<span class="jiazhu">背，蒲妹翻。</span>今則不然。魏旦暮亡，不能愛許、鄢陵，<span class="jiazhu">鄢，於幰翻。</span>魏割以與秦，秦兵去陳百六十里。臣之所觀者，見秦、楚之日鬬也。」</span>楚於是去陳，徙壽春，命曰郢。<span class="jiazhu">郢，以井翻。</span>春申君就封於吳，行相事。<span class="jiazhu">相，息亮翻。</span></p>
<p class="em2 strong"><span class="yinwen">2</span>秦拔魏朝歌<span class="jiazhu">朝歌，紂都，衞康叔所封也。班《志》，朝歌縣屬河內郡。</span>及衞濮陽。衞元君率其支屬徙居野王，<span class="jiazhu">班《志》，野王縣屬河內郡。濮，博木翻。</span>阻其山以保魏之河內。</p>
<div class="yeartoc" id="year_toc_0240"><p class="strong"><span class="section" id="title-21"><span data-head-description="始皇帝上" data-head-level="h4" data-head-title="七年">七年</span></span><span class="biaozhusup" data-rel="">（辛酉、前二四○年）</span></p></div>
<p class="em2 strong"><span class="yinwen">1</span>伐魏，取汲。</p>
<p class="em2 strong"><span class="yinwen">2</span>夏太后薨。<span class="jiazhu">卽夏姬也。夏，戶雅翻。薨，呼肱翻。</span></p>
<p class="em2 strong"><span class="yinwen">3</span>蒙驁卒。<span class="jiazhu">驁，五到翻。卒，子恤翻。</span></p>
<div class="yeartoc" id="year_toc_0239"><p class="strong"><span class="section" id="title-22"><span data-head-description="始皇帝上" data-head-level="h4" data-head-title="八年">八年</span></span><span class="biaozhusup" data-rel="">（壬戌、前二三九年）</span></p></div>
<p class="em2 strong"><span class="yinwen">1</span>魏與趙鄴。</p>
<p class="em2 strong"><span class="yinwen">2</span>韓桓惠王薨，子安立。</p>
<div class="yeartoc" id="year_toc_0238"><p class="strong"><span class="section" id="title-23"><span data-head-description="始皇帝上" data-head-level="h4" data-head-title="九年">九年</span></span><span class="biaozhusup" data-rel="">（癸亥、前二三八年）</span></p></div>
<p class="em2 strong"><span class="yinwen">1</span>伐魏，取垣、蒲。<span class="jiazhu">蒲，晉公子重耳所居邑也。班《志》，蒲子與垣縣皆屬河東郡。《括地志》：故垣城，漢縣治，本魏地王垣，在絳州垣縣西北二十里。蒲故城，在隰州蒲縣北四十五里。垣，于元翻。重，直龍翻。</span></p>
<p class="em2 strong"><span class="yinwen">2</span>夏，四月，寒，民有凍死者。</p>
<p class="em2 strong"><span class="yinwen">3</span>王宿雍。<span class="jiazhu">雍，於用翻。</span></p>
<p class="em2 strong"><span class="yinwen">4</span>己酉，王冠，<span class="jiazhu">冠，古喚翻。</span>帶劍。</p>
<p class="em2 strong"><span class="yinwen">5</span>楊端和伐魏，<span class="jiazhu">《姓譜》：周宣王子尙父，幽王邑諸楊，號曰楊侯；後幷於晉，因以爲氏。又晉大夫楊食我食采於楊氏，子孫以邑爲氏。楊食，音嗣。采，倉代翻。</span>取衍氏。<span class="jiazhu">《史記正義》曰：衍氏，在鄭州。衍，羊善翻。</span></p>
<p class="em2 strong"><span class="yinwen">6</span>初，王卽位，年少，<span class="jiazhu">少，始照翻。</span>太后□<span class="jiaozhusup">【章：十二行本「□」作「時」；乙十一行本同；孔本同。】</span>時與文信侯私通。王益壯，文信侯恐事覺，禍及己，乃詐以舍人嫪毐爲宦者，進於太后。<span class="jiazhu">師古曰：嫪，居虯翻；許愼郎到翻；康盧道切。毐，烏改翻。</span>太后幸之，生二子，封毐爲長信侯，以太原爲毐國，政事皆決於毐；客求爲毐舍人者甚衆。王左右有與毐爭言者，告毐實非宦者，王下吏治毐。<span class="jiazhu">下，遐稼翻。治，直之翻。</span>毐懼，矯王御璽發兵，欲攻蘄年宮<span class="jiazhu">班《志》，蘄年宮，秦惠公所起，在雍。《括地志》：在岐州城西故城內。蘄，巨依翻。</span>爲亂。<span class="jiazhu">句斷。</span>王使相國昌平君、昌文君發卒攻毐，<span class="jiazhu">相，息亮翻。</span>戰咸陽，斬首數百，毐敗走，獲之。秋，九月，夷毐三族，<span class="jiazhu">秦有夷三族之罪。張晏曰：三族，父母、兄弟、妻子也。如淳曰：父族、母族、妻族也。師古曰：如說是，所謂參夷之誅也。</span>黨與皆車裂滅宗；舍人罪輕者徙蜀，凡四千餘家。遷太后於雍萯陽宮，<span class="jiazhu">萯陽宮，秦文王所起。《水經註》：甘水出南山甘谷，北逕秦文王萯陽宮西，又北逕五柞宮東，又北逕甘亭西。《後漢志》，甘亭在扶風鄠縣。萯，音倍。</span>殺其二子。下令曰：<span class="yinhao">「敢以太后事諫者，戮而殺之，斷其四支，積於闕下！」</span>死者二十七人。<span class="jiazhu">斷，丁管翻。</span>齊客茅焦上謁請諫。<span class="jiazhu">《姓譜》：周公之子封於茅，其後以國爲氏。又有茅戎。邾大夫有茅地、茅夷鴻。謁，猶今之刺也。上謁者，通名而求見也。上，時掌翻。</span>王使謂之曰：<span class="yinhao">「若不見夫積闕下者邪？」</span><span class="jiazhu">若，汝也。夫，音扶。</span>對曰：<span class="yinhao">「臣聞天有二十八宿，<span class="jiazhu">二十八宿：角、亢、氐、房、心、尾、箕、斗、牛、女、虛、危、室、壁、奎、婁、胃、昴、畢、觜、參、井、鬼、柳、星、張、翼、軫，天之經星也。日、月、五星之行，躔次所舍，故謂之宿。宿，音秀。亢，音剛。觜，卽移翻。參，疏簪翻。</span>今死者二十七人，臣之來固欲滿其數耳，臣非畏死者也！」</span>使者走入白之。<span class="jiazhu">使，疏吏翻。</span>茅焦邑子同食者，盡負其衣物而逃。<span class="jiazhu">邑子，同邑之少年也。</span>王大怒曰：<span class="yinhao">「是人也，故來犯吾，趣召鑊烹之，<span class="jiazhu">趣，讀曰促。鑊，胡郭翻，吳人謂之鍋。</span>是安得積厥下哉！」</span>王按劍而坐，口正沫出。<span class="jiazhu">沫，莫曷翻，涎也。</span>使者召之入，茅焦徐行至前，再拜謁起，稱曰：<span class="yinhao">「臣聞有生者不諱死，有國者不諱亡，諱死者不可以得生，諱亡者不可以得存。死生存亡，聖主所欲急聞也，陛下欲聞之乎！」</span><span class="jiazhu">蔡邕《獨斷》曰：陛，階陛也。與天子言，不敢指斥，故稱陛下。應劭曰：陛者，升堂之陛，王者必有執兵陳於階陛。羣臣與至尊言，不敢指斥，故呼在陛下者以告之，因卑以達尊之意，若今稱殿下、閤下之類。斷，丁亂翻。</span>王曰：<span class="yinhao">「何謂也？」</span>茅焦曰：<span class="yinhao">「陛下有狂悖之行，<span class="jiazhu">悖，蒲妹翻，又蒲沒翻。行，下孟翻；下同。</span>不自知邪？<span class="jiazhu">邪，音耶。</span>車裂假父，<span class="jiazhu">謂嫪毐。</span>囊撲二弟，<span class="jiazhu">以囊盛其人，撲而殺之。撲，弼角翻，又普卜翻。</span>遷母於雍，殘戮諫士；桀、紂之行不至於是矣！今<span class="jiaozhusup">【章：十二行本「今」作「令」；乙十一行本同，令上有一空格；孔本同；退齋校同。】</span>天下聞之，盡瓦解，無嚮秦者，臣竊爲陛下危之！<span class="jiazhu">雍，於用翻。行，下孟翻。爲，于僞翻。</span>臣言已矣！」</span>乃解衣伏質。<span class="jiazhu">質，與鑕同，職日翻，鐵椹也。</span>王下殿，手自接之曰：<span class="yinhao">「先生起就衣，今願受事！」</span><span class="jiazhu">受事者，受所敎之事也。</span>乃爵之上卿。王自駕，虛左方，往迎太后，歸於咸陽，復爲母子如初。</p>
<p class="em2 strong"><span class="yinwen">7</span>楚考烈王無子，春申君患之，求婦人宜子者甚衆，進之，卒無子。<span class="jiazhu">卒，子恤翻。</span>趙人李園持其妹欲進諸楚王，聞其不宜子，恐久無寵，乃求爲春申君舍人。已而謁歸，<span class="jiazhu">謂謁告而歸也。</span>故失期而還。<span class="jiazhu">欲以發春申君之問也。還，從宣翻。</span>春申君問之，李園曰：<span class="yinhao">「齊王使人求臣之妹，與其使者飲，故失期。」</span>春申君曰：<span class="yinhao">「聘入乎？」</span><span class="jiazhu">謂已入聘幣否也。使，疏吏翻。</span>曰：<span class="yinhao">「未也。」</span>春申君遂納之。旣而有娠，<span class="jiazhu">娠，音身。</span>李園使其妹說春申君曰：<span class="yinhao">「楚王貴幸君，雖兄弟不如也。今君相楚二十餘年而王無子，<span class="jiazhu">周赧王五十三年，楚以春申君爲相，至是二十餘年。說，式芮翻。相，息亮翻。</span>卽百歲後將更立兄弟，<span class="jiazhu">人謂死後爲百歲後。</span>彼亦各貴其故所親，君又安得常保此寵乎！非徒然也。<span class="jiazhu">言非但如此而已也。</span>君貴，用事久，多失禮於王之兄弟，兄弟立，禍且及身矣。今妾有娠而人莫知，妾幸君未久，誠以君之重，進妾於王，王必幸之。妾賴天而有男，則是君之子爲王也。楚國盡可得，孰與身臨不測之禍哉！」</span>春申君大然之。乃出李園妺，謹舍而言諸楚王。<span class="jiazhu">謹舍者，別爲館舍以居之，奉衞甚謹也。</span>王召入，幸之，遂生男，立爲太子。</p>
<p class="em2 strong">李園妹爲王后，李園亦貴用事，而恐春申君泄其語，陰養死士，欲殺春申君以滅口；國人頗有知之者。楚王病，朱英謂春申君曰：<span class="yinhao">「世有無望之福，亦有無望之禍。<span class="jiazhu">《史記正義》曰：無望者，不望而忽至。</span>今君處無望之世，<span class="jiazhu">正義曰：謂生死無常也。處，昌呂翻。</span>事無望之主，<span class="jiazhu">正義曰：謂喜怒不節也。</span>安可以無無望之人乎！」</span><span class="jiazhu">正義曰：謂吉凶忽爲。</span>春申君曰：<span class="yinhao">「何謂無望之福？」</span>曰：<span class="yinhao">「君相楚二十餘年矣，雖名相國，其實王也。<span class="jiazhu">相，息亮翻。</span>王今病，旦暮薨，薨而君相幼主，因而當國，王長而反政，不卽遂南面稱孤，<span class="jiazhu">長，知兩翻。不，讀曰否。</span>此所謂無望之福也。」</span><span class="yinhao">「何謂無望之禍？」</span>曰：<span class="yinhao">「李園不治國而君之仇也，<span class="jiazhu">《左傳》曰：怨耦曰仇，蓋取此義。治，直之翻。</span>不爲兵而養死士之日久矣。王薨，李園必先入，據權而殺君以滅口，此所謂無望之禍也。」</span><span class="jiazhu">薨，呼肱翻。</span><span class="yinhao">「何謂無望之人？」</span>曰：<span class="yinhao">「君置臣郎中，<span class="jiazhu">班《書·百官表》：郎掌門戶，出充車騎，有議郎、中郎、侍郎、郎中。韓信曰：<span class="yinhao">「吾事項王，官不過郎中，位不過執戟。」</span>蓋戰國時置此官。</span>王薨，李園先入，臣爲君殺之，此所謂無望之人也。」</span><span class="jiazhu">爲，于僞翻。</span>春申君曰：<span class="yinhao">「足下置之。李園，弱人也，僕又善之。且何至此！」</span>朱英知言不用，懼而亡去。後十七日，楚王薨，李園果先入，伏死士於棘門之內。<span class="jiazhu">《史記正義》曰：棘門，壽春城門名。</span>春申君入，死士俠刺之，<span class="jiazhu">俠，讀曰夾，蓋夾而刺之。魏、晉儀：衞有俠轂隊，亦曰夾轂隊。刺，七亦翻。</span>投其首於棘門之外；於是使吏盡捕誅春申君之家。太子立，是爲幽王。</p>
<p class="margin2">揚子《法言》曰：<span class="yinhao">「或問信陵、平原、孟嘗、春申益乎？」</span>曰：<span class="yinhao">「上失其政，姦臣竊國命，何其益乎！」</span></p>
<p class="em2 strong"><span class="yinwen">8</span>王以文信侯奉先王功大，<span class="jiazhu">事見上卷周赧王五十八年。</span>不忍誅。</p>
<div class="yeartoc" id="year_toc_0237"><p class="strong"><span class="section" id="title-24"><span data-head-description="始皇帝上" data-head-level="h4" data-head-title="十年">十年</span></span><span class="biaozhusup" data-rel="">（甲子、前二三七年）</span></p></div>
<p class="em2 strong"><span class="yinwen">1</span>冬，十月，文信侯免相，出就國。<span class="jiazhu">相，息亮翻。文信侯國於河南洛陽。</span></p>
<p class="em2 strong">宗室大臣議曰：<span class="yinhao">「諸侯人來仕者，皆爲其主遊間耳，<span class="jiazhu">謂遊說以間秦之君臣。爲，于僞翻。間，古莧翻。</span>請一切逐之。」</span>於是大索，逐客。<span class="jiazhu">索，山客翻。</span>客卿楚人李斯亦在逐中，行，且上書曰：<span class="yinhao">「昔穆公求士，西取由余於戎，東得百里<span class="jiaozhusup">【章：十二行本「里」下有「奚」字；乙十一行本同；孔本同。】</span>於宛，迎蹇叔於宋，求丕豹、公孫支於晉，<span class="jiazhu">上，時掌翻。《史記》：戎王使由余使於秦，穆公留由余而遺戎王以女樂，戎王受而說之，乃歸由余。由余諫戎王而不聽，穆公使人要之，由余遂去戎降秦。穆公用其謀伐戎，幷國十二，開地千里。晉獻公滅虞，虜其大夫百里奚，以媵於秦；百里奚亡秦走宛。穆公贖之於楚，授以國政；奚薦其友蹇叔，穆公使人厚幣迎之，以爲上大夫。晉惠公殺大夫丕鄭，其子豹奔秦，穆公用之。公孫支，子桑也。余使，疏吏翻。遺，于季翻。說，讀爲悅。要，一遙翻。降，戶江翻。媵，以證翻。宛，於元翻。</span>幷國二十，遂霸西戎。孝公用商鞅之法，諸侯親服，至今治強。惠王用張儀之計，散六國之從，使之事秦。昭王得范睢，強公室，杜私門。<span class="jiazhu">事並見前。治，直吏翻。從，子容翻。睢，息隨翻。</span>此四君者，皆以客之功。由此觀之，客何負於秦哉！夫色、樂、珠、玉不產於秦而王服御者衆；<span class="jiazhu">夫，音扶。色，女色也。</span>取人則不然，不問可否，不論曲直，非秦者去，爲客者逐。是所重者在乎色、樂、珠、玉，而所輕者在乎人民也。臣聞太山不讓土壤，故能成其大；河海不擇細流，故能就其深；王者不卻衆庶，故能明其德；此五帝、三王之所以無敵也。今乃棄黔首以資敵國，<span class="jiazhu">秦謂民爲黔首。黔，其廉翻，黧黑也。</span>卻賓客以業諸侯，所謂藉寇兵，<span class="jiaozhusup">【章：十二行本「兵」下有「而」字；乙十一行本同；孔本同。】</span>齎盜糧者也。」</span><span class="jiazhu">藉，慈夜翻，假也，惜也。齎，子兮翻，持遺也；或爲資，義亦通。</span>王乃召李斯，復其官，除逐客之令。李斯至驪邑而還。<span class="jiazhu">班《志》，京兆新豐縣，秦之驪邑，古驪戎國也；驪山在其南。漢高帝七年，更名新豐。驪，呂支翻。還，從宣翻，又音如字。更，工衡翻。</span>王卒用李斯之謀，陰遣辯士齎金玉遊說諸侯，諸侯名士可下以財者厚遺結之，不肯者利劍刺之，離其君臣之計，然後使良將隨其後，數年之中，卒兼天下。<span class="jiazhu">卒，子恤翻。遺，于季翻。刺，七亦翻，又七賜翻。將，卽亮翻。</span></p>
<div class="yeartoc" id="year_toc_0236"><p class="strong"><span class="section" id="title-25"><span data-head-description="始皇帝上" data-head-level="h4" data-head-title="十一年">十一年</span></span><span class="biaozhusup" data-rel="">（乙丑、前二三六年）</span></p></div>
<p class="em2 strong"><span class="yinwen">1</span>趙人伐燕，取貍陽。<span class="jiazhu">《史記正義》曰：按燕無貍陽，疑<span class="yinhao">「貍」</span>字誤，當作<span class="yinhao">「漁陽」</span>，故城在檀州密雲縣南十八里，燕漁陽郡城也。趙東界至瀛州則檀州在北，趙攻燕取漁陽城也。康從本字，力之切。余謂康音是。《戰國策》，燕昭王攻齊陽城及貍，竊意貍卽貍陽也。其地當在齊、燕境上。燕，因肩翻。</span>兵未罷，將軍王翦、桓齮、楊端和伐趙，<span class="jiazhu">言伐燕之兵未罷而秦兵來伐也。《姓譜》：桓本自姜姓，齊桓公後，因諡爲氏。余按齊桓之前有周桓王、魯桓公，晉有桓、莊之族，而以姓桓者爲祖齊桓，亦不通矣。齮，丘奇翻，又去倚翻。諡，神至翻。</span>攻鄴，取九城。王翦攻閼與、轑陽，<span class="jiazhu">閼，於曷翻。與，音預，又音余。徐廣曰：轑，音老，在幷州。《十三州志》：轑陽在上黨西北百八十里，蓋唐樂平郡地，今之遼州也。據《十三州志》，轑，當音遼。</span>桓齮取鄴、安陽。<span class="jiazhu">鄴縣有安陽城，曹魏置安陽縣，屬魏郡。</span></p>
<p class="em2 strong"><span class="yinwen">2</span>趙悼襄王薨，<span class="jiazhu">薨，呼肱翻。</span>子幽繆王遷立。<span class="jiazhu">繆，靡幼翻。</span>其母，倡也，<span class="jiazhu">倡，音昌，妓女也。</span>嬖於悼襄王，<span class="jiazhu">嬖，卑義翻，又博計翻。</span>悼襄王廢嫡子嘉而立之。遷素以無行聞於國。<span class="jiazhu">爲遷亡趙張本。行，下孟翻。</span></p>
<p class="em2 strong"><span class="yinwen">3</span>文信侯就國歲餘，諸侯賓客使者相望於道，請之。<span class="jiazhu">使，疏吏翻。</span>王恐其爲變，乃賜文信侯書曰：<span class="yinhao">「君何功於秦，封君河南，食十萬戶？何親於秦，號稱仲父？其與家屬徙處蜀！」</span><span class="jiazhu">處，昌呂翻。</span>文信侯自知稍侵，恐誅。</p>
<div class="yeartoc" id="year_toc_0235"><p class="strong"><span class="section" id="title-26"><span data-head-description="始皇帝上" data-head-level="h4" data-head-title="十二年">十二年</span></span><span class="biaozhusup" data-rel="">（丙寅、前二三五年）</span></p></div>
<p class="em2 strong"><span class="yinwen">1</span>文信侯飲酖死，<span class="jiazhu">鴆鳥出南方，噉蝮蛇，以其羽畫酒中飲之，立死。酖，直禁翻。</span>竊葬。其舍人臨者，皆逐遷之。<span class="jiazhu">臨，良鴆翻，哭也。</span>且曰：<span class="yinhao">「自今以來，操國事不道如嫪毐、不韋者，籍其門，視此！」</span><span class="jiazhu">操，七刀翻。嫪，居虯翻。毐，烏改翻。</span></p>
<p class="margin2">揚子《法言》曰：或問：<span class="yinhao">「呂不韋其智矣乎？以人易貨。」</span>曰：<span class="yinhao">「誰謂不韋智者歟！以國易宗。呂不韋之盜，穿窬之雄乎！<span class="jiazhu">穿，穿壁；窬，穿牆。窬，音諭，又音俞。</span>穿窬也者，吾見擔石矣，<span class="jiazhu"><span class="yinhao">「擔」</span>，亦作<span class="yinhao">「儋」</span>，齊人名小罌爲儋，音都濫翻。石，斗石也。罌，於耕翻。</span>未見雒陽也。」</span></p>
<p class="em2 strong"><span class="yinwen">2</span>自六月不雨，至于八月。</p>
<p class="em2 strong"><span class="yinwen">3</span>發四郡兵助魏伐楚。<span class="jiazhu">發關東四郡兵也。</span></p>
<div class="yeartoc" id="year_toc_0234"><p class="strong"><span class="section" id="title-27"><span data-head-description="始皇帝上" data-head-level="h4" data-head-title="十三年">十三年</span></span><span class="biaozhusup" data-rel="">（丁卯、前二三四年）</span></p></div>
<p class="em2 strong"><span class="yinwen">1</span>桓齮伐趙，敗趙將扈輒於平陽，<span class="jiazhu">齮，丘奇翻，又去倚翻。敗，補邁翻。將，卽亮翻。扈，夏有扈氏之後，音戶。輒，陟涉翻。《後漢志》，魏郡鄴縣有平陽城。《括地志》：平陽故城，在相州臨漳縣西二十五里。《史記正義》曰：平陽，戰國時屬韓，後屬趙。若據《正義》所云，則以此平陽爲河東之平陽，非也。當以《後漢志》、《括地志》爲正。</span>斬首十萬，殺扈輒。趙王以李牧爲大將軍，復戰於宜安、肥下，<span class="jiazhu">復，扶又翻。《括地志》：宜安故城，在常山藁城縣西南二十五里。肥下，卽班《志》眞定國之肥纍縣，春秋肥子之國。《括地志》：肥纍故城，在藁城縣西七里。</span>秦師敗績，<span class="jiazhu">大崩曰敗績。</span>桓齮奔還。趙封李牧爲武安君。<span class="jiazhu">還，從宣翻。</span></p>
<div class="yeartoc" id="year_toc_0233"><p class="strong"><span class="section" id="title-28"><span data-head-description="始皇帝上" data-head-level="h4" data-head-title="十四年">十四年</span></span><span class="biaozhusup" data-rel="">（戊辰、前二三三年）</span></p></div>
<p class="em2 strong"><span class="yinwen">1</span>桓齮伐趙，取宜安、平陽、武城。<span class="jiazhu">《後漢志》，魏郡鄴縣有武城。《史記正義》曰：卽貝州武城縣外城是。齮，丘奇翻，又去倚翻。</span></p>
<p class="em2 strong"><span class="yinwen">2</span>韓王納地効璽，請爲蒲臣，使韓非來聘。<span class="jiazhu">古者列國之於天子，比年一小聘，三年一大聘。璽，斯氏翻。</span>韓非者，韓之諸公子也，善刑名灋術之學，<span class="jiazhu">班《志》：法家者流，蓋出於理官，信賞必罰，以輔禮制。鼂錯爲申、商刑名之學，言人主不可不知術數。張晏曰：術數，刑名之書也。臣瓚曰：術數，謂法制治國之術也。師古曰：瓚說是也。公孫弘曰：<span class="yinhao">「擅殺生之力，通雍塞之塗，權輕重之數，論得失之道，使遠近情僞畢見於上，謂之術，」</span>與錯所言同。灋，古法字。鼂，古朝字。錯，千故翻。瓚，藏旱翻。塞，悉則翻。見，賢遍翻。</span>見韓之削弱，數以書干韓王，<span class="jiazhu">數，所角翻。</span>王不能用。於是韓非疾治國不務求人任賢，<span class="jiazhu">治，直之翻。</span>反舉浮淫之蠹而加之功實之上，寬則寵名譽之人，急則用介胄之士，所養非所用，所用非所養。悲廉直不容於邪枉之臣，觀往者得失之變，作《孤憤》、《五蠹》、《內》、《外儲》、《說林》、《說難》五十六篇，十餘萬言。<span class="jiazhu">自《孤憤》至《說難》，皆《韓非子》篇名。《索隱》曰：《孤憤》者，憤孤直不容於時也。《五蠹》者，蠹政之事有五也。《內》、《外儲》者，《韓非子》有《內》、《外儲說篇》：《內儲》者，言明君執術以制臣下，制之在己，故曰內也；《外儲》者，明君觀聽臣下之言行以斷其賞罰，賞罰在彼，故曰外也。《說林》廣說諸事，其多若林，故曰《說林》也。余謂《說難》者，言游說之難。溫公《揚子註》：說，音稅。難，如字。</span></p>
<p class="em2 strong">王聞其賢，欲見之。非爲韓使於秦，因上書說王曰：<span class="jiazhu">爲，于僞翻。使，疏吏翻。上，時掌翻。說，式芮翻。</span><span class="yinhao">「今秦地方數千里，師名百萬，號令賞罰，天下不如。臣昧死願望見大王，言所以破天下從之計。大王誠聽臣說，一舉而天下之從不破，<span class="jiazhu">從，子容翻。</span>趙不舉，韓不亡，荊、魏不臣，齊、燕不親，霸王之名不成，四鄰諸侯不朝，<span class="jiazhu">燕，因肩翻。朝，直遙翻。</span>大王斬臣以徇國，以戒爲王謀不忠者也。」</span>王悅之，未任用。李斯嫉之，曰：<span class="yinhao">「韓非，韓之諸公子也。今欲幷諸侯，非終爲韓不爲秦，此人情也。<span class="jiazhu">爲，于僞翻。</span>今王不用，久留而歸之，此自遺患也；不如以法誅之。」</span>王以爲然，下吏治非。李斯使人遺非藥，令早自殺。<span class="jiazhu">下，遐稼翻。治，直之翻。遺，于季翻。令，力丁翻。</span>韓非欲自陳，不得見。王後悔，使人赦之，非已死矣。</p>
<p class="margin2">揚子《法言》曰：或問：<span class="yinhao">「韓非作《說難》之書而卒死乎說難，敢問何反也？」</span><span class="jiazhu">知說之難而卒死於說，是何其所行與所言反也？說，式芮翻。難，如字。卒，子恤翻。</span>曰：<span class="yinhao">「《說難》蓋其所以死乎！」</span>曰：<span class="yinhao">「何也？」</span>曰：<span class="yinhao">「君子以禮動，以義止，合則進，否則退，確乎不憂其不合也。<span class="jiazhu">確，堅也，言自信之堅也。</span>夫說人而憂其不合，則亦無所不至矣。」</span>或曰：<span class="yinhao">「非憂說之不合，<span class="jiazhu">夫，音扶。此非，指韓非子之名。</span>非邪？」</span><span class="jiazhu">此非，是非之非。邪，音耶。</span>曰：<span class="yinhao">「說不由道，憂也。由道而不合，非憂也。」</span></p>
<p class="margin2">臣光曰：臣聞君子親其親以及人之親，愛其國以及人之國，是以功大名美而享有百福也。今非爲秦畫謀，而首欲覆其宗國<span class="jiazhu">謂欲亡韓。</span>以售其言，罪固不容於死矣，<span class="jiazhu">言死猶有餘罪也。</span>烏足愍哉！</p>
<div class="yeartoc" id="year_toc_0232"><p class="strong"><span class="section" id="title-29"><span data-head-description="始皇帝上" data-head-level="h4" data-head-title="十五年">十五年</span></span><span class="biaozhusup" data-rel="">（己巳、前二三二年）</span></p></div>
<p class="em2 strong"><span class="yinwen">1</span>王大興師伐趙，一軍抵鄴，一軍抵太原，取狼孟、番吾；遇李牧而還。<span class="jiazhu">番，音婆；又音盤。還，從宣翻，又音如字。秦軍畏李牧，不敢戰而還。趙之所恃者李牧，而卒殺之以速其亡。</span></p>
<p class="em2 strong"><span class="yinwen">2</span>初，燕太子丹嘗質於趙，與王善。<span class="jiazhu">王之父異人質於趙，生王於鄞鄲。</span>王卽位，丹爲質於秦，<span class="jiazhu">質，音致。</span>王不禮焉。丹怒，亡歸。<span class="jiazhu">爲丹遣荊軻刺秦王張本。</span></p>
<div class="yeartoc" id="year_toc_0231"><p class="strong"><span class="section" id="title-30"><span data-head-description="始皇帝上" data-head-level="h4" data-head-title="十六年">十六年</span></span><span class="biaozhusup" data-rel="">（庚午、前二三一年）</span></p></div>
<p class="em2 strong"><span class="yinwen">1</span>韓獻南陽地。<span class="jiazhu">此漢南陽郡之地，時秦、楚、韓分有之。</span>九月，發卒受地於韓。</p>
<p class="em2 strong"><span class="yinwen">2</span>魏人獻地。</p>
<p class="em2 strong"><span class="yinwen">3</span>代地震，自樂徐以西，北至平陰，<span class="jiazhu">《史記正義》曰：樂徐在晉州，平陰在汾州。余謂上書代地震，則樂徐、平陰皆代地也，烏得在晉、汾二州界！《水經註》：徐水出代郡廣昌縣東南大嶺下，東北流，逕郎山入北平郡界。意樂徐之地，當在徐水左右。又代郡平邑縣，王莽曰平湖。《十三州志》：平湖城在高柳南百八十里。《水經註》曰：代郡道人縣城北有潭，淵而不注，俗謂之平湖。平陰之地，蓋在此湖之陰也。樂，意當音落。</span>臺屋牆垣太半壞，地坼東西百三十步。<span class="jiazhu">毛晃曰：四方而高曰臺。垣，于元翻。坼，斥格翻；《說文》：裂也。</span></p>
<div class="yeartoc" id="year_toc_0230"><p class="strong"><span class="section" id="title-31"><span data-head-description="始皇帝上" data-head-level="h4" data-head-title="十七年">十七年</span></span><span class="biaozhusup" data-rel="">（辛未、前二三○年）</span></p></div>
<p class="em2 strong"><span class="yinwen">1</span>內史勝滅韓，<span class="jiazhu">《史記·本紀》作<span class="yinhao">「內史騰」</span>。班《書·百官表》：內史，周官，秦因之，掌治京師。余按秦內史兼治漢三輔之地，始皇幷天下，置三十六郡，內史其一也。</span>虜韓王安，以其地置潁川郡。<span class="jiazhu">韓至是而亡。潁川郡，韓地也。韓自平陽徙都河南新鄭；韓景侯又自新鄭徙都陽翟。秦滅韓，遂以陽翟縣爲潁川郡治所。</span></p>
<p class="em2 strong"><span class="yinwen">2</span>華陽太后薨。<span class="jiazhu">華，戶化翻。</span></p>
<p class="em2 strong"><span class="yinwen">3</span>趙大饑。</p>
<p class="em2 strong"><span class="yinwen">4</span>衞元君薨，子角立。</p>
<div class="yeartoc" id="year_toc_0229"><p class="strong"><span class="section" id="title-32"><span data-head-description="始皇帝上" data-head-level="h4" data-head-title="十八年">十八年</span></span><span class="biaozhusup" data-rel="">（壬申、前二二九年）</span></p></div>
<p class="em2 strong"><span class="yinwen">1</span>王翦將上地兵下井陘，<span class="jiazhu">《史記正義》曰：上郡上縣，今綏州是也。余謂上地，以其地在大河上游，凡上郡抵西河之地，皆是也。應劭曰：井陘在常山郡井陘縣西，唐謂之土門。將，卽亮翻，又音如字。陘，音刑。</span>端和將河內兵共伐趙。<span class="jiazhu">端和，卽楊端和，此逸<span class="yinhao">「楊」</span>字。</span>趙李牧、司馬尙禦之。秦人多與趙王嬖臣郭開金，<span class="jiazhu">嬖，卑義翻，又博計翻。</span>使毀牧及尙，言其欲反。趙王使趙葱及齊將顏聚代之。<span class="jiazhu">《姓譜》：顏姓本自魯伯禽支庶，有食采顏邑者，因而著族。又邾武公名夷，字曰顏，故《公羊傳》稱顏公，後以爲氏。將，卽亮翻。采，倉代翻。傳，直戀翻。</span>李牧不受命，趙人捕而殺之，廢司馬尙。</p>
<div class="yeartoc" id="year_toc_0228"><p class="strong"><span class="section" id="title-33"><span data-head-description="始皇帝上" data-head-level="h4" data-head-title="十九年">十九年</span></span><span class="biaozhusup" data-rel="">（癸酉、前二二八年）</span></p></div>
<p class="em2 strong"><span class="yinwen">1</span>王翦擊趙軍，大破之，殺趙葱，顏聚亡，遂克邯鄲，虜趙王遷。<span class="jiazhu">趙至是亡。邯鄲，音寒丹。</span>王如邯鄲，故與母家有仇怨者皆殺之。<span class="jiazhu">王母，邯鄲美女也，事見上卷周赧王五十八年。怨，於元翻。</span>還，從太原、上郡歸。<span class="jiazhu">還，從宣翻，又音如字。</span></p>
<p class="em2 strong"><span class="yinwen">2</span>太后薨。<span class="jiazhu">薨，呼肱翻。</span></p>
<p class="em2 strong"><span class="yinwen">3</span>王翦屯中山以臨燕。<span class="jiazhu">中山，春秋之鮮虞也，戰國時爲中山國；趙滅之，以其地爲中山郡。《水經註》曰：城中有山，故曰中山。唐之定州卽其地也。燕，因肩翻。</span>趙公子嘉帥其宗數<span class="jiaozhusup">【章：十二行本無「數」字；乙十一行本同。】</span>百人奔代，<span class="jiazhu">帥，讀曰率。</span>自立爲代王。趙之亡，大夫稍稍歸之，與燕合兵，軍上谷。<span class="jiazhu">上谷，燕地；秦置上谷郡；唐易州、嬀州之地。《括地志》：上谷郡故城，在嬀州懷戎縣東北百一十里。嬀，居爲翻。</span></p>
<p class="em2 strong"><span class="yinwen">4</span>楚幽王薨，國人立其弟郝。<span class="jiazhu">郝，音釋。康曰：呵各切。</span>三月，郝庶兄負芻殺之，自立。</p>
<p class="em2 strong"><span class="yinwen">5</span>魏景湣王薨，子假立。<span class="jiazhu">湣，與閔同。</span></p>
<p class="em2 strong"><span class="yinwen">6</span>燕太子丹怨王，<span class="jiazhu">怨王之不禮也。</span>欲報之，以問其傅鞠武。<span class="jiazhu">鞠，居六翻，姓也。《姓譜》云：后稷之孫，生而有文在手曰鞠，因以爲氏。余謂此傅會之說也。</span>鞠武請西約三晉，南連齊、楚，北媾匈奴以圖秦。太子曰：<span class="yinhao">「太傅之計，曠日彌久，令人心惽然，恐不能須也。」</span><span class="jiazhu">令，力丁翻。康曰：惽，音昏。恐，丘用切。余謂<span class="yinhao">「然」</span>字句絕，言鞠武之計迂遠，使人悶然。恐，如字。須，待也。</span>頃之，將軍樊於期得罪，亡之燕，<span class="jiazhu">《姓譜》：周宣王封太王之子虞仲支孫仲山甫於樊，後因氏焉。</span>太子受而舍之。<span class="jiazhu">舍，如字，館也。</span>鞠武諫曰：<span class="yinhao">「夫以秦王之暴而積怒於燕，足爲寒心，又況聞樊將軍之所在乎！是謂委肉當餓虎之蹊也。願太子疾遣樊將軍入匈奴！」</span>太子曰：<span class="yinhao">「樊將軍窮困於天下，歸身於丹，是固丹命卒之時也。<span class="jiazhu">命卒，謂命盡也。丹言樊將軍以窮來歸，當盡死以保匿舍藏之。卒，子恤翻。</span>願更慮之！」</span>鞠武曰：<span class="yinhao">「夫行危以求安，造禍以爲福，計淺而怨深，連結一人之後交，不顧國家之大害，所謂資怨而助禍矣。」</span>太子不聽。</p>
<p class="em2 strong">太子聞衞人荊軻之賢，<span class="jiazhu">楚國本曰荊，此蓋楚未改國號之前受姓也。</span>卑辭厚禮而請見之。謂軻曰：<span class="yinhao">「今秦已虜韓王，又舉兵南伐楚，北臨趙；趙不能支秦，則禍必至於燕，燕小弱，數困於兵，<span class="jiazhu">燕，因肩翻。數，所角翻。</span>何足以當秦！諸侯服秦，莫敢合從。丹之私計愚，以爲誠得天下之勇士使於秦，<span class="jiazhu">從，子容翻。使，疏吏翻。</span>劫秦王，使悉反諸侯侵地。若曹沫之與齊桓公，則大善矣；□不可，則<span class="jiaozhusup">【章：十二行本「□」作「則」，可下無「則」字；乙十一行本同；孔本同；退齋校同。】</span>因而刺殺之。<span class="jiazhu">燕丹於禮致荊軻之初，畫兩端之策；荊軻守其初說，所以事不成。要之，戰國之士皆祖曹沫之故智，若藺相如會秦王、毛遂結從於楚之類是也。沫，音末，又讀曰劌。刺，七亦翻，又七賜翻。</span>彼大將擅兵於外而內有亂，則君臣相疑，以其間，諸侯得合從，其破秦必矣。唯荊卿留意焉！」</span>荊軻許之。於是舍荊卿於上舍，太子日造門下，所以奉養荊軻，無所不至。<span class="jiazhu">間，古莧翻。造，七到翻。</span>及王翦滅趙，太子聞之懼，欲遣荊軻行。荊軻曰：<span class="yinhao">「今行而無信，則秦未可親也。誠得樊將軍首與燕督亢之地圖，<span class="jiazhu">《後漢志》：涿郡方城縣有督亢亭。劉向《別錄》曰：督亢，膏腴之地。《史記正義》曰：督亢陂在幽州范陽縣東南十里，今固安縣南有督亢陌，幽州南界。《唐會要》：涿州新城縣，太和六年置，古督亢地也。督，都毒翻。亢，音剛。康苦浪切。</span>奉獻秦王，秦王必說見臣，<span class="jiazhu">說，讀曰悅。</span>臣乃有以報。」</span>太子曰：<span class="yinhao">「樊將軍窮困來歸丹，丹不忍也！」</span>荊軻乃私見樊於期曰：<span class="yinhao">「秦之遇將軍，可謂深矣，父母宗族皆爲戮沒！今聞購將軍首，金千斤，邑萬家，將柰何？」</span>於期太息流涕曰：<span class="yinhao">「計將安出？」</span>荊卿曰：<span class="yinhao">「願得將軍之首以獻秦王，秦王必喜而見臣，臣左手把其袖，右手揕其胸，<span class="jiazhu">揕，張鴆翻。《索隱》曰：揕，謂以劍刺其胸也。</span>則將軍之仇報而燕見陵之愧除矣！」</span><span class="jiazhu">燕，因肩翻。</span>樊於期曰：<span class="yinhao">「此臣之日夜切齒腐心也！」</span><span class="jiazhu">《索隱》曰：切，齒相磨切也。《爾雅》曰：治骨曰切。腐，音輔。腐，亦爛也，猶今人事不可忍云腐爛然；皆奮怒之意。</span>遂自刎。太子聞之，奔往伏哭，然已無柰何，遂以函盛其首。<span class="jiazhu">刎，扶粉翻。盛，時征翻。</span>太子豫求天下之利匕首，使工以藥焠之，<span class="jiazhu">焠，忽潰翻。《索隱》曰：焠，染也，謂以毒藥染劍鍔也。水與火合爲焠。</span>以試人，血濡縷，人無不立死者。<span class="jiazhu">言以匕首試人，人血出纔足以霑濡絲縷，便立死也。康曰：血出如絲縷也。濡，人余翻。縷，龍主翻。</span>乃裝爲遣荊軻，以燕勇士秦舞陽爲之副，使入秦。</p>
</div></body></html>