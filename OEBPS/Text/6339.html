<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-Hant" xml:lang="zh-Hant">
 <head>
  <link href="../Styles/page_styles.css" rel="stylesheet" type="text/css"/>
  <link href="../Styles/stylesheet.css" rel="stylesheet" type="text/css"/>
  <title id="toc_1">
   ◎卷第一百九十五·唐紀十一·太宗文武大聖大廣孝皇帝中之上
  </title>
 </head>
 <body>
  <div id="text">
   <h1>
    <span class="section" id="title-1">
     <span data-head-description="" data-head-level="h2" data-head-title="唐紀十一">
      唐紀十一
     </span>
    </span>
   </h1>
   <p>
    <span class="jiazhu">
     〔起強圉作噩
     <span class="biaozhusup" data-rel="（丁酉）">
     </span>
     五月，盡上章困敦
     <span class="biaozhusup" data-rel="（庚子）">
     </span>
     ，凡三年有奇。〕
    </span>
   </p>
   <hr/>
   <h5>
    <span class="section" id="title-2">
     <span data-head-description="" data-head-level="h3" data-head-title="太宗文武大聖大廣孝皇帝中之上">
      太宗文武大聖大廣孝皇帝中之上
     </span>
    </span>
   </h5>
   <p class="strong">
    <span class="section" id="title-3">
     <span data-head-description="" data-head-level="h4" data-head-title="貞觀十一年">
      貞觀十一年
     </span>
    </span>
    <span class="biaozhusup" data-rel="（丁酉、西元六三七年）">
    </span>
    <span class="jiazhu">
     〔觀，古玩翻。〕
    </span>
   </p>
   <p class="em2 strong">
    <span class="yinwen">
     1
    </span>
    五月，壬申，魏徵上疏，以爲：
    <span class="yinhao">
     「陛下欲善之志不及於昔時，聞過必改少虧於曩日，
     <span class="jiazhu">
      〔上，時掌翻。少，詩沼翻。〕
     </span>
     譴罰積多，威怒微厲。乃知貴不期驕，富不期侈，非虛言也。
     <span class="jiazhu">
      〔《書·周官》曰：位不期驕，祿不期侈。孔安國《註》曰：貴不與驕期而驕自至，富不與侈期而侈自至。魏徵引之。〕
     </span>
     且以隋之府庫、倉廩、戶口、甲兵之盛，考之今日，安得擬倫！然隋以富強動之而危，我以寡弱靜之而安；安危之理，皎然在目。昔隋之未亂也，自謂必無亂；其未亡也，自謂必無亡。故賦役無窮，征伐不息，以至禍將及身而尙未之寤也。夫鑒形莫如止水，鑒敗莫如亡國。
     <span class="jiazhu">
      〔夫，音扶。〕
     </span>
     伏願取鑒於隋，去奢從約，親忠遠佞，
     <span class="jiazhu">
      〔去，羌呂翻。遠，于願翻。〕
     </span>
     以當今之無事，行疇昔之恭儉，則盡善盡美，固無得而稱焉。夫取之實難，守之甚易，陛下能得其所難，豈不能保其所易乎！」
    </span>
    <span class="jiazhu">
     〔去，羌呂翻。遠，于願翻。易，以豉翻。〕
    </span>
   </p>
   <p class="em2 strong">
    <span class="yinwen">
     2
    </span>
    六月，右僕射虞恭公溫彥博薨。
    <span class="jiazhu">
     〔射，寅謝翻。《諡法》：尊賢敬讓曰恭；執事堅固曰恭；執禮御賓曰恭。〕
    </span>
    彥博久掌機務，知無不爲。上謂侍臣曰：
    <span class="yinhao">
     「彥博以憂國之故，精神耗竭，我見其不逮，已二年矣，恨不縱其安逸，竟夭天年！」
    </span>
    <span class="jiazhu">
     〔夭，於紹翻。〕
    </span>
   </p>
   <p class="em2 strong">
    <span class="yinwen">
     3
    </span>
    丁巳，上幸明德宮。
    <span class="jiazhu">
     〔顯慶二年，改明德宮監爲東都苑南面監。〕
    </span>
   </p>
   <p class="em2 strong">
    <span class="yinwen">
     4
    </span>
    己未，詔荊州都督荊王元景等二十一王所任刺史，咸令子孫世襲。
    <span class="jiazhu">
     〔令，力丁翻。〕
    </span>
    戊辰，又以功臣長孫無忌等十四人爲刺史，
    <span class="jiazhu">
     〔長，知兩翻。〕
    </span>
    亦令世襲；非有大故，無得黜免。
   </p>
   <p class="em2 strong">
    <span class="yinwen">
     5
    </span>
    己巳，徙許王元祥爲江王。
   </p>
   <p class="em2 strong">
    <span class="yinwen">
     6
    </span>
    秋，七月，癸未，大雨，穀、洛溢入洛陽宮，
    <span class="jiazhu">
     〔按《唐六典》，洛陽都城，隋大業二年詔楊素、宇文愷移故都創造，南直伊闕之口，北倚邙山之塞，東出瀍水之東，西踰澗水之西，洛水貫都，有河漢之象焉。東去故都十八里。都城西連禁苑，穀、洛二水會于禁苑之間。至玄宗開元二十四年，以穀、洛二水或泛溢，疲費人功，遂出內庫和雇，脩三陂以禦之，一曰積翠，二曰月陂，三曰上陽；爾後二水無勞役之患。〕
    </span>
    壞官寺、民居，
    <span class="jiazhu">
     〔壞，音怪。〕
    </span>
    溺死者六千餘人。
    <span class="jiazhu">
     〔溺，奴狄翻。〕
    </span>
   </p>
   <p class="em2 strong">
    <span class="yinwen">
     7
    </span>
    魏徵上疏，以爲：
    <span class="yinhao">
     「《文子》曰：『同言而信，信在言前；同令而行，誠在令外。』
     <span class="jiazhu">
      〔《漢書·藝文志》曰：文字，老子弟子，與孔子並時。上，時掌翻。〕
     </span>
     自王道休明，十有餘年，然而德化未治者，由待下之情未盡誠信故也。今立政致治，必委之君子；
     <span class="jiazhu">
      〔治，直吏翻。〕
     </span>
     事有得失，或訪之小人。其待君子也敬而疏，遇小人也輕而狎；狎則言無不盡，疏則情不上通。夫中智之人，豈無小慧！
     <span class="jiazhu">
      〔夫，音扶。〕
     </span>
     然才非經國，慮不及遠，雖竭力盡誠，猶未免有敗，況內懷姦宄，其禍豈不深乎！
     <span class="jiazhu">
      〔宄，音軌。〕
     </span>
     夫雖君子不能無小過，茍不害於正道，斯可略矣。旣謂之君子而復疑其不信，
     <span class="jiazhu">
      〔復，扶又翻。〕
     </span>
     何異立直木而疑其影之曲乎！陛下誠能愼選君子，以禮信用之，何憂不治！
     <span class="jiazhu">
      〔治，直吏翻。〕
     </span>
     不然，危亡之期，未可保也。」
    </span>
    上賜手詔褒美曰：
    <span class="yinhao">
     「昔晉武帝平吳之後，志意驕怠，何曾位極台司，不能直諫，乃私語子孫，自矜明智，
     <span class="jiazhu">
      〔事見八十七卷晉懷帝永嘉三年。語，牛倨翻。〕
     </span>
     此不忠之大者也。得公之諫，朕知過矣。當置之几案以比弦、韋。」
    </span>
    <span class="jiazhu">
     〔用董安于、西門豹事。〕
    </span>
   </p>
   <p class="em2 strong">
    <span class="yinwen">
     8
    </span>
    乙未，車駕還洛陽，
    <span class="jiazhu">
     〔自明德宮還洛陽宮。還，從宣翻，又音如字。〕
    </span>
    詔：
    <span class="yinhao">
     「洛陽宮爲水所毀者，少加脩繕，纔令可居。
     <span class="jiazhu">
      〔少，詩沼翻；下同。令，力丁翻。〕
     </span>
     自外衆材，給城中壞廬舍者。令百官各上封事，極言朕過。」
    </span>
    <span class="jiazhu">
     〔上，時掌翻。〕
    </span>
    壬寅，廢明德宮及飛山宮之玄圃院，給遭水者。
   </p>
   <p class="em2 strong">
    <span class="yinwen">
     9
    </span>
    八月，甲子，上謂侍臣曰：
    <span class="yinhao">
     「上封事者皆言朕遊獵太頻。今天下無事，武備不可忘，朕時與左右獵於後苑，無一事煩民，夫亦何傷！」
    </span>
    <span class="jiazhu">
     〔夫，音扶。〕
    </span>
    魏徵曰：
    <span class="yinhao">
     「先王惟恐不聞其過。陛下旣使之上封事，止得恣其陳述。茍其言可取，固有益於國；若其無取，亦無所損。」
    </span>
    上曰：
    <span class="yinhao">
     「公言是也。」
    </span>
    皆勞而遣之。
    <span class="jiazhu">
     〔勞，力到翻。〕
    </span>
   </p>
   <p class="em2 strong">
    <span class="yinwen">
     10
    </span>
    侍御史馬周上疏，
    <span class="jiazhu">
     〔上，時掌翻。〕
    </span>
    以爲：
    <span class="yinhao">
     「三代及漢，歷年多者八百，少者不減四百，良以恩結人心，人不能忘故也。自是以降，多者六十年，少者纔二十餘年，皆無恩於人，本根不固故也。陛下當隆禹、湯、文、武之業，爲子孫立萬代之基，豈得但持當年而已！今之戶口不及隋之什一，而給役者兄去弟還，道路相繼。陛下雖加恩詔，使之裁損，然營繕不休，民安得息！故有司徒行文書，曾無事實。昔漢之文、景，恭儉養民，武帝承其豐富之資，故能窮奢極欲而不至於亂。曏使高祖之後卽傳武帝，漢室安得久存乎！
     <span class="jiazhu">
      〔斯確論也。〕
     </span>
     又，京師及四方所造乘輿器用及諸王、妃、主服飾，議者皆不以爲儉。
     <span class="jiazhu">
      〔乘，繩證翻。〕
     </span>
     夫昧爽丕顯，後世猶怠，
     <span class="jiazhu">
      〔《左傳》晉叔向引讒鼎之銘以爲言。杜預《註》曰：昧旦，早起也。丕，大也。言夙興以務大顯，後世猶懈怠。夫，音扶。〕
     </span>
     陛下少居民間，知民疾苦，尙復如此，況皇太子生長深宮，不更外事，
     <span class="jiazhu">
      〔少，詩照翻。復，扶又翻。長，竹兩翻。更，工衡翻。〕
     </span>
     萬歲之後，固聖慮所當憂也。臣觀自古以來，百姓愁怨，聚爲盜賊，其國未有不亡者，人主雖欲追改，不能復全。
     <span class="jiazhu">
      〔復，扶又翻；下不復同，又音如字。〕
     </span>
     故當脩於可脩之時，不可悔之於已失之後也。蓋幽、厲嘗笑桀、紂矣，煬帝亦笑周、齊矣，不可使後之笑今如今之笑煬帝也！貞觀之初，天下饑歉，
     <span class="jiazhu">
      〔觀，古玩翻。歉，苦簟翻。《穀梁傳》曰：一穀不升曰歉。〕
     </span>
     斗米直匹絹，而百姓不怨者，知陛下憂念不忘故也。今比年豐穰，
     <span class="jiazhu">
      〔比，毗至翻。〕
     </span>
     匹絹得粟十餘斛，而百姓怨咨者，知陛下不復念之，多營不急之務故也。
     <span class="jiazhu">
      〔復，扶又翻。〕
     </span>
     自古以來，國之興亡，不以畜積多少，在於百姓苦樂。
     <span class="jiazhu">
      〔少，詩沼翻。樂，音洛。〕
     </span>
     且以近事驗之，隋貯洛口倉而李密因之，
     <span class="jiazhu">
      〔貯，丁呂翻。〕
     </span>
     東都積布帛而世充資之，西京府庫亦爲國家之用，至今未盡。夫畜積固不可無，要當人有餘力，然後收之，不可強斂以資寇敵也。
     <span class="jiazhu">
      〔夫，音扶。強，其兩翻。斂，力贍翻。〕
     </span>
     夫儉以息人，陛下已於貞觀之初親所履行，在於今日爲之，固不難也。陛下必欲爲久長之謀，不必遠求上古，但如貞觀之初，則天下幸甚。
     <span class="jiazhu">
      〔觀，古玩翻。〕
     </span>
     陛下寵遇諸王，頗有過厚者，
     <span class="jiazhu">
      〔時魏王泰有寵於帝，故周言及之。〕
     </span>
     萬代之後，不可不深思也。且
     <span class="jiaozhusup">
      〔嚴：「且」改「昔」。〕
     </span>
     魏武帝愛陳思王，及文帝卽世，囚禁諸王，但無縲絏耳。
     <span class="jiazhu">
      〔事見《漢獻帝紀》及《魏文帝紀》。縲，力追翻。絏，息列翻。朱元晦曰：縲，黑索也。絏，攣也。古者獄以黑索拘攣罪人。〕
     </span>
     然則武帝愛之，適所以苦之也。又，百姓所以治安，
     <span class="jiazhu">
      〔治，直吏翻。〕
     </span>
     唯在刺史、縣令，茍選用得人，則陛下可以端拱無爲。今朝廷唯重內官而輕州縣之選，刺史多用武人，或京官不稱職始補外任，
     <span class="jiazhu">
      〔朝，直遙翻。稱，尺證翻。〕
     </span>
     邊遠之處，用人更輕。所以百姓未安，殆由於此。」
    </span>
    疏奏，上稱善久之，謂侍臣曰：
    <span class="yinhao">
     「刺史朕當自選；縣令，宜詔京官
     <span class="jiaozhusup">
      〔章：十二行本「官」下有「五品」二字；乙十一行本同；張校同，云無註本亦無。〕
     </span>
     已上各舉一人。」
    </span>
   </p>
   <p class="em2 strong">
    <span class="yinwen">
     11
    </span>
    冬，十月，癸丑，詔勳戚亡者皆陪葬山陵。
    <span class="jiazhu">
     〔唐制：凡功臣密戚請陪陵葬者聽之，以文武分爲左右而列。若宮人陪葬，則陵戶爲之成墳。《唐會要》載昭陵陪葬者，宮嬪、公主、主壻、勳貴及祖父陪陵而子孫從葬者，及四夷君長入宿衞而陪葬者，名氏最多，用此詔也。〕
    </span>
   </p>
   <p class="em2 strong">
    <span class="yinwen">
     12
    </span>
    上獵於洛陽苑，
    <span class="jiazhu">
     〔《唐六典》：洛陽苑在都城之西，北距北邙，西至孝水，南帶洛水支渠，穀、洛二水會於其間，東面十七里，南面三十九里，西面五十里，北面二十里，周迴一百二十六里。〕
    </span>
    有羣豕突出林中，上引弓四發，殪四豕。有豕突前，及馬鐙；
    <span class="jiazhu">
     〔殪，壹計翻。鐙，都鄧翻，鞍鐙。〕
    </span>
    民部尙書唐儉投馬搏之，上拔劍斬豕，顧笑曰：
    <span class="yinhao">
     「天策長史不見上將擊賊邪，
     <span class="jiazhu">
      〔武德中，帝開天策上將府，以唐儉爲長史。長，知兩翻。將，卽亮翻。邪，音耶。〕
     </span>
     何懼之甚！」
    </span>
    對曰：
    <span class="yinhao">
     「漢高祖以馬上得之，不以馬上治之；
     <span class="jiazhu">
      〔漢陸賈諫高祖之言。治，直之翻。〕
     </span>
     陛下以神武定四方，豈復逞雄心於一獸！」
    </span>
    上悅，爲之罷獵，
    <span class="jiazhu">
     〔復，扶又翻。爲，于僞翻。〕
    </span>
    尋加光祿大夫。
   </p>
   <p class="em2 strong">
    <span class="yinwen">
     13
    </span>
    安州都督吳王恪數出畋獵，
    <span class="jiazhu">
     〔數，所角翻。〕
    </span>
    頗損居人；侍御史柳範奏彈之。丁丑，恪坐免官，削戶三百。上曰：
    <span class="yinhao">
     「長史權萬紀事吾兒，不能匡正，罪當死。」
    </span>
    柳範曰：
    <span class="yinhao">
     「房玄齡事陛下，猶不能止畋獵，豈得獨罪萬紀！」
    </span>
    上大怒，拂衣而入。久之，獨引範謂曰：
    <span class="yinhao">
     「何面折我！」
    </span>
    <span class="jiazhu">
     〔折，之舌翻。〕
    </span>
    對曰：
    <span class="yinhao">
     「陛下仁明，臣不敢不盡愚直。」
    </span>
    <span class="jiazhu">
     〔古語有之：君仁則臣直。又曰：君明則臣直。故柳範云然。〕
    </span>
    上悅。
   </p>
   <p class="em2 strong">
    <span class="yinwen">
     14
    </span>
    十一月，辛卯，上幸懷州；丙午，還洛陽宮。
   </p>
   <p class="em2 strong">
    <span class="yinwen">
     15
    </span>
    故荊州都督武士彠女，年十四，上聞其美，召入後宮，爲才人。
    <span class="jiazhu">
     〔爲武氏亂唐張本。彠，一虢翻。《考異》曰：《舊·則天本紀》，崩時年八十三。《唐曆》、焦璐《唐朝年代記》、《統紀》、馬總《唐年小錄》、《聖運圖》、《會要》皆云八十一。《唐錄》、《政要》，貞觀十三年入宮。據武氏入宮年十四。今從吳兢《則天實錄》爲八十二，故置此年。〕
    </span>
   </p>
   <p class="strong">
    <span class="section" id="title-4">
     <span data-head-description="" data-head-level="h4" data-head-title="貞觀十二年">
      十二年
     </span>
    </span>
    <span class="biaozhusup" data-rel="（戊戌、西元六三八年）">
    </span>
   </p>
   <p class="em2 strong">
    <span class="yinwen">
     1
    </span>
    春，正月，乙未，禮部尙書王珪奏：
    <span class="yinhao">
     「三品已上遇親王於路皆降乘，非禮。」
    </span>
    <span class="jiazhu">
     〔乘，繩證翻。〕
    </span>
    上曰：
    <span class="yinhao">
     「卿輩茍自崇貴，輕我諸子。」
    </span>
    特進魏徵曰：
    <span class="yinhao">
     「諸王位次三公，今三品皆九卿、八座，爲王降乘，誠非所宜當。」
    </span>
    <span class="jiazhu">
     〔爲，于僞翻。〕
    </span>
    上曰：
    <span class="yinhao">
     「人生壽夭難期，萬一太子不幸，安知諸王他日不爲公輩之主！何得輕之！」
    </span>
    <span class="jiazhu">
     〔時太子承乾有足疾，魏王泰有寵；太宗此言，固有以泰代承乾之心矣。夭，於紹翻。〕
    </span>
    對曰：
    <span class="yinhao">
     「自周以來，皆子孫相繼，不立兄弟，所以絕庶孼之窺窬，塞禍亂之源本，
     <span class="jiazhu">
      〔孼，魚列翻。塞，悉則翻。〕
     </span>
     此爲國者所深戒也。」
    </span>
    上乃從珪奏。
   </p>
   <p class="em2 strong">
    <span class="yinwen">
     2
    </span>
    吏部尙書高士廉、黃門侍郎韋挺、禮部侍郎令狐德棻、中書侍郎岑文本撰《氏族志》成，上之。
    <span class="jiazhu">
     〔令，音鈴。棻，符分翻。撰，士免翻。上，時掌翻。〕
    </span>
    先是，山東人士崔、盧、李、鄭諸族，好自矜地望，
    <span class="jiazhu">
     〔先，悉薦翻。好，呼到翻。〕
    </span>
    雖累葉陵夷，茍他族欲與爲昏姻，
    <span class="jiazhu">
     〔《白虎通》曰：昏者，昏時行禮，故曰昏。姻者，婦人因夫，故曰姻。賢曰：妻父曰婚，壻父曰姻。〕
    </span>
    必多責財幣，或捨其鄕里而妄稱名族，或兄弟齊列而更以妻族相陵。上惡之，
    <span class="jiazhu">
     〔惡，烏路翻。〕
    </span>
    命士廉等徧責天下譜諜，質諸史籍，考其眞僞，辯其昭穆，
    <span class="jiazhu">
     〔譜，博古翻。諜，達協翻。昭，時招翻。〕
    </span>
    第其甲乙，褒進忠賢，貶退姦逆，分爲九等。士廉等以黃門侍郎崔民幹爲第一。上曰：
    <span class="yinhao">
     「漢高祖與蕭、曹、樊、灌皆起閭閻布衣，卿輩至今推仰，以爲英賢，豈在世祿乎！高氏偏據山東，梁、陳僻在江南，雖有人物，蓋何足言！況其子孫才行衰薄，
     <span class="jiazhu">
      〔行，下孟翻；下德行同。〕
     </span>
     官爵陵替，而猶卬然以門地自負，販鬻松檟，依託富貴，棄廉忘恥，不知世人何爲貴之！今三品以上，或以德行，或以勳勞，或以文學，致位貴顯。
     <span class="jiazhu">
      〔行，下孟翻。〕
     </span>
     彼衰世舊門，誠何足慕！而求與爲昏，雖多輸金帛，猶爲彼所偃蹇，我不知其解何也！
     <span class="jiazhu">
      〔解，猶說也。〕
     </span>
     今欲釐正訛謬，捨名取實，而卿曹猶以崔民幹爲第一，是輕我官爵而徇流俗之情也。」
    </span>
    乃更命刊定，專以今朝品秩爲高下，
    <span class="jiazhu">
     〔更，工衡翻。朝，直遙翻。〕
    </span>
    於是以皇族爲首，外戚次之，降崔民幹爲第三。
    <span class="jiazhu">
     〔九等之次，皇族爲上之上，外戚爲上之中，崔民幹爲上之下。〕
    </span>
    凡二百九十三姓，千六百五十一家，頒於天下。
   </p>
   <p class="em2 strong">
    <span class="yinwen">
     3
    </span>
    二月，乙卯，車駕西還；
    <span class="jiazhu">
     〔自洛陽西還長安。還，從宣翻，又音如字。〕
    </span>
    癸亥，幸河北，觀砥柱。
    <span class="jiazhu">
     〔自西還，便道幸河北縣。河北縣，漢、晉屬河東郡，後魏置河北郡，隋廢郡，復爲縣，屬蒲州。縣南河中有砥柱山。貞觀元年，以河北縣度屬陜州。《括地志》曰：陜州河北縣，本漢大陽縣。〕
    </span>
   </p>
   <p class="em2 strong">
    <span class="yinwen">
     4
    </span>
    甲子，巫州獠反，
    <span class="jiazhu">
     〔貞觀元年，分辰州之龍標縣置巫州。獠，魯皓翻。〕
    </span>
    夔州都督齊善行敗之，
    <span class="jiazhu">
     〔敗，補邁翻。〕
    </span>
    俘男女三千餘口。
   </p>
   <p class="em2 strong">
    <span class="yinwen">
     5
    </span>
    乙丑，上祀禹廟；丁卯，至柳谷，觀鹽池。
    <span class="jiazhu">
     〔禹都安邑，後人立廟於其地。安邑有鹽池，則柳谷亦當在安邑。〕
    </span>
    庚午，至蒲州，刺史趙元楷課父老服黃紗單衣迎車駕，盛飾廨舍樓觀，
    <span class="jiazhu">
     〔廨，古隘翻。觀，古玩翻。〕
    </span>
    又飼羊百餘頭、魚數百頭以饋貴戚。
    <span class="jiazhu">
     〔飼，祥吏翻。〕
    </span>
    上數之曰：
    <span class="yinhao">
     「朕巡省河、洛，
     <span class="jiazhu">
      〔數，所具翻，又所主翻。省，悉景翻。〕
     </span>
     凡有所須，皆資庫物。卿所爲乃亡隋之弊俗也。」
    </span>
    甲戌，幸長春宮。
   </p>
   <p class="em2 strong">
    <span class="yinwen">
     6
    </span>
    戊寅，詔曰：
    <span class="yinhao">
     「隋故鷹擊郎將堯君素，雖桀犬吠堯，有乖倒戈之志，而疾風勁草，實表歲寒之心；可贈蒲州刺史，仍訪其子孫以聞。」
    </span>
    <span class="jiazhu">
     〔將，卽亮翻。堯君素事始一百八十四卷隋恭帝義寧元年，終一百八十六卷高祖武德二年。漢鄒陽曰：桀之犬可使吠堯。武王伐紂，前徒倒戈，攻其後，以北。吠，扶廢翻。〕
    </span>
   </p>
   <p class="em2 strong">
    <span class="yinwen">
     7
    </span>
    閏月，庚辰朔，日有食之。
   </p>
   <p class="em2 strong">
    <span class="yinwen">
     8
    </span>
    丁未，車駕至京師。
   </p>
   <p class="em2 strong">
    <span class="yinwen">
     9
    </span>
    三月，辛亥，著作佐郎鄧世隆表請集上文章。上曰：
    <span class="yinhao">
     「朕之辭令，有益於民者，史皆書之，足爲不朽。若爲
     <span class="jiaozhusup">
      〔章：十二行本「爲」作「其」；乙十一行本同；退齋校同。〕
     </span>
     無益，集之何用！梁武帝父子、陳後主、隋煬帝皆有文集行於世，何救於亡！爲人主患無德政，文章何爲！」
    </span>
    遂不許。
   </p>
   <p class="em2 strong">
    <span class="yinwen">
     10
    </span>
    丙子，以皇孫生，宴五品以上於東宮。上曰：
    <span class="yinhao">
     「貞觀之前，從朕經營天下，玄齡之功也。貞觀以來，繩愆糾繆，魏徵之功也。」
    </span>
    <span class="jiazhu">
     〔觀，古玩翻。〕
    </span>
    皆賜之佩刀。上謂徵曰：
    <span class="yinhao">
     「朕政事何如往年？」
    </span>
    對曰：
    <span class="yinhao">
     「威德所加，比貞觀之初則遠矣；人悅服則不逮也。」
    </span>
    上曰：
    <span class="yinhao">
     「遠方畏威慕德，故來服；若其不逮，何以致之？」
    </span>
    對曰：
    <span class="yinhao">
     「陛下往以未治爲憂，故德義日新；今以旣治爲安，故不逮。」
    </span>
    <span class="jiazhu">
     〔治，直吏翻。〕
    </span>
    上曰：
    <span class="yinhao">
     「今所爲，猶往年也，何以異？」
    </span>
    對曰：
    <span class="yinhao">
     「陛下貞觀之初，恐人不諫，常導之使言，中間悅而從之。今則不然，雖勉從之，猶有難色。所以異也。」
    </span>
    上曰：
    <span class="yinhao">
     「其事可聞歟？」
    </span>
    對曰：
    <span class="yinhao">
     「陛下昔欲殺元律師，孫伏伽以爲法不當死，陛下賜以蘭陵公主園，直百萬。或云：『賞太厚，』
     <span class="jiazhu">
      〔蘭陵公主，上女也，下嫁竇懷悊，上以其園賞孫伏伽。〕
     </span>
     陛下云：『朕卽位以來，未有諫者，故賞之。』此導之使言也。司戶柳雄妄訴隋資，
     <span class="jiazhu">
      〔隋資，隋朝所授官資也。〕
     </span>
     陛下欲誅之，納戴冑之諫而止。是悅而從之也。近皇甫德參上書諫修洛陽宮，陛下恚之，雖以臣言而罷，勉從之也。」
    </span>
    <span class="jiazhu">
     〔皇甫德參事見上卷八年。上，時掌翻。恚，於避翻。〕
    </span>
    上曰：
    <span class="yinhao">
     「非公不能及此。人苦不自知耳！」
    </span>
   </p>
   <p class="em2 strong">
    <span class="yinwen">
     11
    </span>
    夏，五月，壬申，弘文館學士永興文懿公虞世南卒，
    <span class="jiazhu">
     〔《唐六典》：弘文館學士無員數。後漢有東觀，魏有崇文館，宋元嘉有玄、史兩館，宋泰始至齊永明有總文館，梁有士林館，北齊有文林館，後周有崇文館；或典校理，或司撰著，或兼訓生徒，若今弘文館之任也。武德初，置修文館，武德末，改爲弘文館。永興縣屬鄂州。《諡法》：溫柔賢善曰懿。卒，子恤翻。〕
    </span>
    上哭之慟。世南外和柔而內忠直，上嘗稱世南有五絕：一德行，
    <span class="jiazhu">
     〔行，下孟翻。〕
    </span>
    二忠直，三博學，四文辭，五書翰。
   </p>
   <p class="em2 strong">
    <span class="yinwen">
     12
    </span>
    秋，七月，癸酉，以吏部尙書高士廉爲右僕射。
   </p>
   <p class="em2 strong">
    <span class="yinwen">
     13
    </span>
    乙亥，吐蕃寇弘州。
    <span class="jiazhu">
     〔
     <span class="yinhao">
      「弘」
     </span>
     ，恐當作
     <span class="yinhao">
      「松」
     </span>
     。吐，從暾入聲。〕
    </span>
   </p>
   <p class="em2 strong">
    <span class="yinwen">
     14
    </span>
    八月，霸州山獠反。
    <span class="jiazhu">
     〔按天寶元年招附生羌置靜戎郡，乾元元年，方置霸州。又松州都督府所管党項羈縻州有霸州，然當以其酋豪爲刺史，而此霸州又是儀鳳二年松州加督三十八州之數。獠，魯皓翻。〕
    </span>
    燒殺刺史向邵陵及吏民百餘家。
   </p>
   <p class="em2 strong">
    <span class="yinwen">
     15
    </span>
    初，上遣使者馮德遐撫慰吐蕃，
    <span class="jiazhu">
     〔吐，從暾入聲。〕
    </span>
    吐蕃聞突厥、吐谷渾皆尙公主，
    <span class="jiazhu">
     〔厥，九勿翻。谷，音浴。〕
    </span>
    遣使隨德遐入朝，
    <span class="jiazhu">
     〔使，疏吏翻。朝，直遙翻。〕
    </span>
    多齎金寶，奉表求婚；上未之許。使者還，言於贊普棄宗弄讚曰：
    <span class="yinhao">
     「臣初至唐，唐待我甚厚，許尙公主。會吐谷渾王入朝，相離間，
     <span class="jiazhu">
      〔間，古莧翻。〕
     </span>
     唐禮遂衰，亦不許婚。」
    </span>
    弄讚遂發兵擊吐谷渾。吐谷渾不能支，遁於青海之北，民畜多爲吐蕃所掠。
   </p>
   <p class="em2 strong">
    吐蕃進破党項、白蘭諸羌，帥衆二十餘萬屯松州西境，
    <span class="jiazhu">
     〔党，底朗翻。帥，讀曰率。〕
    </span>
    遣使貢金帛，云來迎公主。尋進攻松州，敗都督韓威；
    <span class="jiazhu">
     〔敗，補邁翻；下敗吐同。〕
    </span>
    羌酋閻州刺史別叢臥施、諾州刺史把利步利並以州叛歸之。
    <span class="jiazhu">
     〔貞觀五年，以党項降羌，置羈縻州，有闊州、諾州，皆屬松州都督府，無閻州。酋，慈由翻。〕
    </span>
    連兵不息，其大臣諫不聽而自縊者凡八輩。
    <span class="jiazhu">
     〔縊，於計翻，又於賜翻。〕
    </span>
    壬寅，以吏部尙書侯君集爲當彌道行軍大總管，甲辰，以右領軍大將軍執失思力爲白蘭道、左武衞將軍牛進達爲闊水道、左領軍將軍劉簡
    <span class="jiaozhusup">
     〔嚴：「簡」改「蘭」。〕
    </span>
    爲洮河道行軍總管，督步騎五萬擊之。
    <span class="jiazhu">
     〔洮，土刀翻。騎，奇寄翻。〕
    </span>
   </p>
   <p class="em2 strong">
    吐蕃攻城十餘日，進達爲先鋒，九月，辛亥，掩其不備，敗吐蕃於松州城下，
    <span class="jiazhu">
     〔宋白曰：松州之地，漢、魏諸羌居之，及晉內附，以其地屬汶山郡。後魏時，鄧至王像舒據之，遣使朝貢，始置甘松縣，後周置龍涸防，唐置松州；去長安二千二百五十里。〕
    </span>
    斬首千餘級。弄讚懼，引兵退，遣使謝罪，因復請婚。
    <span class="jiazhu">
     〔使，疏吏翻。復，扶又翻。〕
    </span>
    上許之。
   </p>
   <p class="em2 strong">
    <span class="yinwen">
     16
    </span>
    甲寅，上問侍臣：
    <span class="yinhao">
     「創業與守成孰難？」
    </span>
    房玄齡曰：
    <span class="yinhao">
     「草昧之初，
     <span class="jiazhu">
      〔《易》曰：天造草昧。王弼《註》云：造物之始，始於冥昧，故曰草昧也。《廣雅》：草，造也。董云：草昧，微物。〕
     </span>
     與羣雄並起角力而後臣之，創業難矣！」
    </span>
    魏徵曰：
    <span class="yinhao">
     「自古帝王，莫不得之於艱難，失之於安逸，守成難矣！」
    </span>
    上曰：
    <span class="yinhao">
     「玄齡與吾共取天下，出百死，得一生，故知創業之難。徵與吾共安天下，常恐驕奢生於富貴，禍亂生於所忽，故知守成之難。然創業之難，旣已往矣；守成之難，方當與諸公愼之。」
    </span>
    玄齡等拜曰：
    <span class="yinhao">
     「陛下及此言，四海之福也。」
    </span>
   </p>
   <p class="em2 strong">
    <span class="yinwen">
     17
    </span>
    初，突厥頡利旣亡，北方空虛，
    <span class="jiazhu">
     〔厥，九勿翻。頡，奚頡翻。〕
    </span>
    薛延陀眞珠可汗帥其部落建庭於都尉犍山北、獨邏水南，
    <span class="jiazhu">
     〔按薛延陀建庭之地在鬱督軍山，東南距京師纔三千里而贏。《新書》曰：烏德犍山左右，嗢昆河、獨邏河皆屈曲東北流，嗢昆在南，獨邏在北，過回紇牙帳東北五百里而合流。可，從刊入聲。汗，音寒。帥，讀曰率。犍，居言翻。邏，郎佐翻。〕
    </span>
    勝兵二十萬，
    <span class="jiazhu">
     〔勝，音升。〕
    </span>
    立其二子拔酌、頡利苾主南、北部。
    <span class="jiazhu">
     〔苾，毗必翻。〕
    </span>
    上以其強盛，恐後難制，癸亥，拜其二子皆爲小可汗，各賜鼓纛，
    <span class="jiazhu">
     〔纛，徒到翻。〕
    </span>
    外示優崇，實分其勢。
   </p>
   <p class="em2 strong">
    <span class="yinwen">
     18
    </span>
    冬，十月，乙亥，巴州獠反。
    <span class="jiazhu">
     〔後漢於宕渠北界置漢昌縣，後魏於縣置大谷郡，又於郡北置巴州，隋改爲清化郡，唐復爲巴州。獠，魯皓翻；下同。〕
    </span>
   </p>
   <p class="em2 strong">
    <span class="yinwen">
     19
    </span>
    己卯，畋于始平；
    <span class="jiazhu">
     〔曹魏置始平縣，屬扶風，晉分立始平郡，後魏復爲縣，屬扶風，隋屬京兆。《九域志》，在府西八十里。〕
    </span>
    乙未，還京師。
   </p>
   <p class="em2 strong">
    <span class="yinwen">
     20
    </span>
    鈞州獠反；遣桂州都督張寶德討平之。
   </p>
   <p class="em2 strong">
    <span class="yinwen">
     21
    </span>
    十一月，丁未，初置左、右屯營飛騎於玄武門，以諸將軍領之。又簡飛騎才力驍健、善騎射者，號百騎，衣五色袍，乘駿馬，以虎皮爲韉，
    <span class="jiazhu">
     〔騎，奇寄翻。驍，堅堯翻。衣，於旣翻。韉，則前翻。〕
    </span>
    凡遊幸則從焉。
   </p>
   <p class="em2 strong">
    <span class="yinwen">
     22
    </span>
    己巳，明州獠反；
    <span class="jiazhu">
     〔吳置越裳縣，屬九德郡，以古越裳之地也；隋屬驩州日南郡。武德五年，以越裳地置明州。〕
    </span>
    遣交州都督李道彥討平之。
   </p>
   <p class="em2 strong">
    <span class="yinwen">
     23
    </span>
    十二月，辛巳，左武候將軍上官懷仁擊反獠於壁州，
    <span class="jiazhu">
     〔後漢和帝分宕渠之東置宣漢縣，梁分宣漢置始寧縣，元魏分始寧縣置諾水縣，武德八年，分巴州之始寧縣置壁州始寧郡。〕
    </span>
    大破之，虜男女萬餘口。
   </p>
   <p class="em2 strong">
    <span class="yinwen">
     24
    </span>
    是歲，以給事中馬周爲中書舍人。周有機辯，中書侍郎岑文本常稱：
    <span class="yinhao">
     「馬君論事，援引事類，揚榷古今，
     <span class="jiazhu">
      〔毛晃曰：揚榷，大舉，又掎也，舉而引之也。榷，訖岳翻。〕
     </span>
     舉要删煩，會文切理，一字不可增，亦不可減，聽之靡靡，令人忘倦。」
    </span>
   </p>
   <p class="em2 strong">
    <span class="yinwen">
     25
    </span>
    霍王元軌好讀書，恭謹自守，舉措不妄。爲徐州刺史，與處士劉玄平爲布衣交。
    <span class="jiazhu">
     〔好，呼到翻。處，昌呂翻。〕
    </span>
    人問玄平王所長，玄平曰：
    <span class="yinhao">
     「無長。」
    </span>
    問者怪之。玄平曰：
    <span class="yinhao">
     「夫人有所短乃見所長，
     <span class="jiazhu">
      〔夫，音扶。〕
     </span>
     至於霍王，無所短，吾何以稱其長哉！」
    </span>
   </p>
   <p class="em2 strong">
    <span class="yinwen">
     26
    </span>
    初，西突厥咥利失可汗分其國爲十部，每部有酋長一人，
    <span class="jiazhu">
     〔酋，慈由翻。長，知兩翻。可，從刊入聲。汗，音寒。〕
    </span>
    仍各賜一箭，謂之十箭。又分左、右廂，左廂號五咄陸，置五大啜，居碎葉以東；右廂號五弩失畢，置五大俟斤，居碎葉以西；通謂之十姓。
    <span class="jiazhu">
     〔咄陸五啜號：處木昆律啜，胡祿屋闕啜，攝舍提敦啜，突騎施賀邏施啜，鼠尼施處半啜。弩失畢五俟斤號：阿悉結闕俟斤，哥舒闕俟斤，拔寒幹暾沙闕俟斤，阿悉結泥孰俟斤，阿舒虛半俟斤。碎葉城，在焉耆碎葉川。出安西西北千里至碎葉。杜佑曰：碎葉川，長千餘里，東頭有熱海，西頭有怛邏斯城。咄，當沒翻。啜，陟劣翻。康曰：俟，渠之切。〕
    </span>
    咥利失失衆心，爲其臣統吐屯所襲。咥利失兵敗，與其弟步利設走保焉耆。
    <span class="jiazhu">
     〔《新書》曰：焉耆國直京師西七千里而贏，橫六百里，縱四百里；其國東高昌，西龜茲，南尉黎，北烏孫，漢舊國也。〕
    </span>
    統吐屯等將立欲谷設爲大可汗，會統吐屯爲人所殺，欲谷設兵亦敗，咥利失復得故地。
    <span class="jiazhu">
     〔復，扶又翻，又音如字。〕
    </span>
    至是，西部竟立欲谷設爲乙毗咄陸可汗。乙毗咄陸旣立，與咥利失大戰，殺傷甚衆。因中分其地，自伊列水以西屬乙咄陸，以東屬咥利失。
    <span class="jiazhu">
     〔伊列水亦名伊麗水，註詳見後。〕
    </span>
   </p>
   <p class="em2 strong">
    <span class="yinwen">
     27
    </span>
    處月、處密與高昌共攻拔焉耆五城，掠男女一千五百人，焚其廬舍而去。
    <span class="jiazhu">
     〔爲伐高昌張本。〕
    </span>
   </p>
   <p class="strong">
    <span class="section" id="title-5">
     <span data-head-description="" data-head-level="h4" data-head-title="貞觀十三年">
      十三年
     </span>
    </span>
    <span class="biaozhusup" data-rel="（己亥、西元六三九年）">
    </span>
   </p>
   <p class="em2 strong">
    <span class="yinwen">
     1
    </span>
    春，正月，乙巳，車駕謁獻陵；
    <span class="jiazhu">
     〔唐謁陵之制：設行宮，距陵十里，設坐於齋室，設小次於陵所道西南，大次於寢西南。侍臣次於大次西南，陪位者次又於西南，皆東向。文官於北，武官於南，朝集使又於其南，皆相地之宜。皇帝至行宮，卽齋室，陵令以玉册進署，設御位於陵東南隅，西向；有岡麓之閡，則隨地之宜。又設位於寢宮之殿東陛之東南，西向，尊坫陳於堂戶東南。百官、行從宗室、客使位神道左右。寢宮則分方序立大次前。其日未明五刻，陳黃麾仗於陵寢，三刻，行事官及宗室親五等、諸親三等以上及客使之當陪者就位。皇帝素服、乘馬、華蓋、繖扇，侍臣騎從，詣小次。出次至位，再拜，又再拜，在位者皆再拜，又再拜。少選，太常卿請辭，皇帝再拜，又再拜。奉禮曰：
     <span class="yinhao">
      「奉辭。」
     </span>
     在位者再拜。皇帝還小次，乘馬詣大次，仗衞列立以俟行，百官、宗室諸親、客使序立次前。皇帝步至寢宮南門，仗衞止，乃入，由東序，進殿陛東南位，再拜，升自東階，北向再拜，又再拜，入省服玩，抆拭帳簀，進太牢之饌，加珍羞。皇帝出尊所酌酒，入三奠爵，北向立。太祝二人持玉册立於戶外，東向跪讀，皇帝再拜，又再拜，乃出戶，當前北向立。太常卿請辭，皇帝再拜，出東門，還大次，宿行宮。〕
    </span>
    丁未，還宮。
   </p>
   <p class="em2 strong">
    <span class="yinwen">
     2
    </span>
    戊午，加左僕射房玄齡太子少師。玄齡自以居端揆十五年，
    <span class="jiazhu">
     〔左右僕射，尙書省長官，故曰端揆。按武德九年，房玄齡爲中書令，貞觀三年，爲左僕射，至是財十一年，未及十五年也。少，始照翻。〕
    </span>
    男遺愛尙上女高陽公主，女爲韓王妃，
    <span class="jiazhu">
     〔韓王元嘉，高祖之子。〕
    </span>
    深畏滿盈，上表請解機務；
    <span class="jiazhu">
     〔上，時掌翻。〕
    </span>
    上不許。玄齡固請不已，詔斷表，乃就職。
    <span class="jiazhu">
     〔斷，音短，丁管翻。今之讓官者，奉表三讓，不許，敕斷來章，則閤門不復受其表，卽唐制之斷表也。〕
    </span>
    太子欲拜玄齡，設儀衞待之，玄齡不敢謁見而歸，時人美其有讓。玄齡以度支繫天下利害，嘗有闕，求其人未得，乃自領之。
    <span class="jiazhu">
     〔唐制：度支郎中，掌天下租賦，物產豐約之宜，水陸道塗之利，歲計所出而支調之，以近及遠，與中書、門下議定乃奏，國之大計所關也。玄齡審官求賢，未得其人，故自領之。唐中世以後，宰相多判度支，蓋昉於此。度，徒洛翻。〕
    </span>
   </p>
   <p class="em2 strong">
    <span class="yinwen">
     3
    </span>
    禮部尙書永寧懿公王珪薨。
    <span class="jiazhu">
     〔永寧縣，屬洛州。〕
    </span>
    珪性寬裕，自奉養甚薄。於令，三品已上皆立家廟，
    <span class="jiazhu">
     〔唐制：三品已上得立廟，祭三代。〕
    </span>
    珪通貴已久，獨祭於寢。爲法司所劾，
    <span class="jiazhu">
     〔劾，戶槪翻，又戶得翻。〕
    </span>
    上不問，命有司爲之立廟以愧之。
    <span class="jiazhu">
     〔司爲，于僞翻；下上爲同。〕
    </span>
   </p>
   <p class="em2 strong">
    <span class="yinwen">
     4
    </span>
    二月，庚辰，以光祿大夫尉遲敬德爲鄜州都督。
    <span class="jiazhu">
     〔尉，紆勿翻。鄜，芳無翻。〕
    </span>
   </p>
   <p class="em2 strong">
    上嘗謂敬德曰：
    <span class="yinhao">
     「人或言卿反，何也？」
    </span>
    對曰：
    <span class="yinhao">
     「臣反是實！臣從陛下征伐四方，身經百戰，今之存者，皆鋒鏑之餘也。天下已定，乃更疑臣反乎！」
    </span>
    因解衣投地，出其瘢痍。
    <span class="jiazhu">
     〔瘢，薄官翻。痍，音夷。〕
    </span>
    上爲之流涕，曰：
    <span class="yinhao">
     「卿復服，朕不疑卿，故語卿，何更恨邪！」
    </span>
    <span class="jiazhu">
     〔邪，音耶。語，牛倨翻。〕
    </span>
   </p>
   <p class="em2 strong">
    上又嘗謂敬德曰：
    <span class="yinhao">
     「朕欲以女妻卿，何如？」
    </span>
    <span class="jiazhu">
     〔妻，七細翻。〕
    </span>
    敬德叩頭謝曰：
    <span class="yinhao">
     「臣妻雖鄙陋，相與共貧賤久矣。臣雖不學，聞古人富不易妻，此非臣所願也。」
    </span>
    上乃止。
   </p>
   <p class="em2 strong">
    <span class="yinwen">
     5
    </span>
    戊戌，尙書奏：
    <span class="yinhao">
     「近世掖庭之選，
     <span class="jiazhu">
      〔掖，音亦。〕
     </span>
     或微賤之族，禮訓蔑聞；
     <span class="jiazhu">
      〔謂由侍兒及歌舞得進者。〕
     </span>
     或刑戮之家，憂怨所積。
     <span class="jiazhu">
      〔謂緣坐沒入掖庭者。〕
     </span>
     請自今，後宮及東宮內職有闕，皆選良家有才行者充，
     <span class="jiazhu">
      〔行，下孟翻。〕
     </span>
     以禮聘納；其沒官口及素微賤之人，皆不得補用。」
    </span>
    上從之。
   </p>
   <p class="em2 strong">
    <span class="yinwen">
     6
    </span>
    上旣詔宗室羣臣襲封刺史，左庶子于志寧以爲古今事殊，恐非久安之道，上疏爭之。
    <span class="jiazhu">
     〔上，時掌翻；下同。〕
    </span>
    侍御史馬周亦上疏，以爲：
    <span class="yinhao">
     「堯、舜之父，猶有朱、均之子。
     <span class="jiazhu">
      〔朱、均，謂丹朱、商均也。〕
     </span>
     儻有孩童嗣職，萬一驕愚，兆庶被其殃而國家受其敗。
     <span class="jiazhu">
      〔孩，何開翻。被，皮義翻。〕
     </span>
     正欲絕之也，則子文之治猶在；
     <span class="jiazhu">
      〔《左傳》：楚鬬椒作亂，莊王滅若敖氏。旣而思子文之治楚國也，曰：
      <span class="yinhao">
       「子文無後，何以勸善！」
      </span>
      使其孫箴尹克黃復其所。治，直吏翻。〕
     </span>
     正欲留之也，而欒黶之惡已彰。
     <span class="jiazhu">
      〔《左傳》：秦伯問於士鞅曰：
      <span class="yinhao">
       「晉大夫其誰先亡？」
      </span>
      對曰：
      <span class="yinhao">
       「其欒氏乎！欒黶汰虐已甚，猶可以免；其在盈乎！」
      </span>
      秦伯曰：
      <span class="yinhao">
       「何故？」
      </span>
      對曰：
      <span class="yinhao">
       「武子之德在民，如周人之思召公焉，愛其甘棠，況其子乎！欒黶死，盈之善未及民，武子所施沒矣，而黶之怨實彰，將於是乎在。」
      </span>
      〕
     </span>
     與其毒害於見存之百姓，
     <span class="jiazhu">
      〔見，賢遍翻。〕
     </span>
     則寧使割恩於已亡之一臣，明矣。然則向所謂愛之者，乃適所以傷之也。臣謂宜賦以茅土，疇其戶邑，必有材行，隨器授官，
     <span class="jiazhu">
      〔行，下孟翻。〕
     </span>
     使其人得奉大恩而子孫終其福祿。」
    </span>
   </p>
   <p class="em2 strong">
    會司空、趙州刺史長孫無忌等皆不願之國，上表固讓，
    <span class="jiazhu">
     〔長，知兩翻。〕
    </span>
    稱：
    <span class="yinhao">
     「承恩以來，形影相弔，若履春冰；
     <span class="jiazhu">
      〔春來冰薄，履之則有陷溺之懼。〕
     </span>
     宗族憂虞，如置湯火。緬惟三代封建，蓋由力不能制，因而利之，禮樂節文，多非己出。兩漢罷侯置守，蠲除曩弊，深協事宜。
     <span class="jiazhu">
      〔守，式又翻。〕
     </span>
     今因臣等，復有變更，
     <span class="jiazhu">
      〔復，扶又翻。更，工衡翻。〕
     </span>
     恐紊聖朝綱紀；
     <span class="jiazhu">
      〔紊，音問。朝，直遙翻。〕
     </span>
     且後世愚幼不肖之嗣，或抵冒邦憲，自取誅夷，
     <span class="jiazhu">
      〔冒，莫北翻。〕
     </span>
     更因延世之賞，致成勦絕之禍，良可哀愍。
     <span class="jiazhu">
      〔勦，子小翻。〕
     </span>
     願停渙汗之旨，賜其性命之恩。」
    </span>
    無忌又因子婦長樂公主固請於上，
    <span class="jiazhu">
     〔主嫁無忌子沖。樂，音洛。〕
    </span>
    且言
    <span class="yinhao">
     「臣披荊棘事陛下，今海內寧一，柰何棄之外州，與遷徙何異！」
    </span>
    上曰：
    <span class="yinhao">
     「割地以封功臣，古今通義，意欲公之後嗣，輔朕子孫，共傳永久；而公等乃復發言怨望，朕豈強公等以茅土邪！」
    </span>
    <span class="jiazhu">
     〔復，扶又翻。強，其兩翻。邪，音耶。〕
    </span>
    庚子，詔停世封刺史。
   </p>
   <p class="em2 strong">
    <span class="yinwen">
     7
    </span>
    高昌王麴文泰多遏絕西域朝貢，
    <span class="jiazhu">
     〔朝，直遙翻；下同。〕
    </span>
    伊吾先臣西突厥，旣而內屬，
    <span class="jiazhu">
     〔事見一百九十三卷四年。厥，九勿翻。〕
    </span>
    文泰與西突厥共擊之。上下書切責，
    <span class="jiazhu">
     〔下，遐嫁翻。〕
    </span>
    徵其大臣阿史那矩，欲與議事，文泰不遣，遣其長史麴雍來謝罪。
    <span class="jiazhu">
     〔長，知兩翻。〕
    </span>
    頡利之亡也，
    <span class="jiazhu">
     〔見一百九十三卷四年。〕
    </span>
    中國人在突厥者或奔高昌，詔文泰歸之，文泰蔽匿不遣。又與西突厥共擊破焉耆，焉耆訴之。
    <span class="jiazhu">
     〔掠焉耆見上卷六年，又見上年。〕
    </span>
    上遣虞部郎中李道裕往問狀，
    <span class="jiazhu">
     〔虞部郎，掌京城街巷種植、山澤苑囿、草木薪炭、供頓田獵之事，屬工部。〕
    </span>
    且謂其使者曰：
    <span class="yinhao">
     「高昌數年以來，朝貢脫略，無藩臣禮，所置官號，皆準天朝，築城掘溝，預備攻討。我使者至彼，文泰語之云：『鷹飛于天，雉伏于蒿，貓遊于堂，鼠噍于穴，
     <span class="jiazhu">
      〔使，疏吏翻。語，牛倨翻。噍，在笑翻。〕
     </span>
     各得其所，豈不能自生邪！』又遣使謂薛延陀曰：『旣爲可汗，則與天子匹敵，何爲拜其使者！』
     <span class="jiazhu">
      〔使，疏吏翻；下同。〕
     </span>
     事人無禮，又間鄰國，
     <span class="jiazhu">
      〔間，古莧翻。〕
     </span>
     爲惡不誅，善何以勸！明年當發兵擊汝。」
    </span>
    三月，薛延陀可汗遣使上言：
    <span class="yinhao">
     「奴受恩思報，請發所部爲軍導以擊高昌。」
    </span>
    <span class="jiazhu">
     〔可，從刊入聲。汗，音寒。上，時掌翻。〕
    </span>
    上遣民部尙書唐儉、右領軍大將軍執失思力齎繒帛賜薛延陀，與謀進取。
    <span class="jiazhu">
     〔繒，慈陵翻。〕
    </span>
   </p>
   <p class="em2 strong">
    <span class="yinwen">
     8
    </span>
    夏，四月，戊寅，上幸九成宮。
   </p>
   <p class="em2 strong">
    初，突厥突利可汗之弟結社率從突利入朝，
    <span class="jiazhu">
     〔厥，九勿翻。可，從刊入聲。汗，音寒。朝，直遙翻。〕
    </span>
    歷位中郎將。
    <span class="jiazhu">
     〔將，卽亮翻。〕
    </span>
    居家無賴，怨突利斥之，乃誣告其謀反，上由是薄之，久不進秩。結社率陰結故部落，得四十餘人，謀因晉王治四鼓出宮，開門辟仗，
    <span class="jiazhu">
     〔辟，毗亦翻。〕
    </span>
    馳入宮門，直指御帳，可有大功。甲申，擁突利之子賀邏鶻夜伏於宮外，
    <span class="jiazhu">
     〔邏，郎佐翻。鶻，戶骨翻。〕
    </span>
    會大風，晉王未出，結社率恐曉，遂犯行宮，踰四重幕，弓矢亂發，衞士死者數十人。折衝孫武開等帥衆奮擊，
    <span class="jiazhu">
     〔重，直龍翻。折，之舌翻。折衝，折衝都尉也。帥，讀曰率。〕
    </span>
    久之，乃退，馳入御廐，盜馬二十餘匹，北走，渡渭，欲奔其部落，追獲，斬之。原賀邏鶻，投于嶺表。
   </p>
   <p class="em2 strong">
    <span class="yinwen">
     9
    </span>
    庚寅，遣武候將軍上官懷仁擊巴、壁、洋、集四州反獠，平之，
    <span class="jiazhu">
     〔洋，音祥。獠，魯皓翻。〕
    </span>
    虜男女六千餘口。
   </p>
   <p class="em2 strong">
    <span class="yinwen">
     10
    </span>
    五月，旱。甲寅，詔五品以上上封事。
    <span class="jiazhu">
     〔上封，時掌翻；下同。〕
    </span>
    魏徵上疏，以爲：
    <span class="yinhao">
     「陛下志業，比貞觀之初，漸不克終者凡十條。」
    </span>
    <span class="jiazhu">
     〔觀，古玩翻。〕
    </span>
    其間一條，以爲：
    <span class="yinhao">
     「頃年以來，輕用民力。乃云：『百姓無事則驕逸，勞役則易使。』
     <span class="jiazhu">
      〔易，以豉翻。〕
     </span>
     自古未有因百姓逸而敗、勞而安者也。此恐非興邦之至言。」
    </span>
    上深加獎歎，云：
    <span class="yinhao">
     「已列諸屛障，朝夕瞻仰，幷錄付史官。」
    </span>
    仍賜徵黃金十斤，廐馬二匹。
   </p>
   <p class="em2 strong">
    <span class="yinwen">
     11
    </span>
    六月，渝州人侯弘仁自牂柯開道，經西趙，出邕州，以通交、桂，
    <span class="jiazhu">
     〔東謝蠻西接牂柯蠻，南接西趙蠻。牂柯之別帥曰羅殿。今廣西買馬路，自桂州至邕州橫山寨二十餘程，自橫山至𣏌國二十二程，又至羅殿十程，此卽侯弘仁所通者也。邕州，漢鬱林郡領方縣地，晉分鬱林，置晉興郡，隋廢晉興爲宣化縣，屬鬱林郡，唐武德四年，置南晉州，貞觀六年改邕州朗寧郡。牂柯，音臧哥。〕
    </span>
    蠻、俚降者二萬八千餘戶。
    <span class="jiazhu">
     〔俚，音里。降，戶江翻。〕
    </span>
   </p>
   <p class="em2 strong">
    <span class="yinwen">
     12
    </span>
    丙申，立皇弟元嬰爲滕王。
   </p>
   <p class="em2 strong">
    <span class="yinwen">
     13
    </span>
    自結社率之反，言事者多云突厥留河南不便，
    <span class="jiazhu">
     〔河南，謂北河之南，漢衞青擊匈奴所收河南地是也。厥，九勿翻。〕
    </span>
    秋，七月，庚戌，詔右武候大將軍、化州都督、懷化郡王李思摩爲乙彌泥孰俟利苾可汗，賜之鼓纛；
    <span class="jiazhu">
     〔俟，渠之翻。苾，毗必翻。纛，徒到翻。〕
    </span>
    突厥及胡在諸州安置者，並令渡河，還其舊部，俾世作藩屛，
    <span class="jiazhu">
     〔屛，必郢翻。〕
    </span>
    長保邊塞。突厥咸憚薛延陀，不肯出塞。上遣司農卿郭嗣本賜薛延陀璽書，
    <span class="jiazhu">
     〔璽，斯氏翻。〕
    </span>
    言
    <span class="yinhao">
     「頡利旣敗，
     <span class="jiazhu">
      〔頡，奚結翻。〕
     </span>
     其部落咸來歸化，我略其舊過，嘉其後善，待其達官皆如吾百寮、部落皆如吾百姓。中國貴尙禮義，不滅人國，前破突厥，止爲頡利一人爲百姓害，
     <span class="jiazhu">
      〔止爲，于僞翻。〕
     </span>
     實不貪其土地，利其人畜，恆欲更立可汗，
     <span class="jiazhu">
      〔恆，戶登翻；下同。〕
     </span>
     故置所降部落於河南，任其畜牧。今戶口蕃滋，
     <span class="jiazhu">
      〔蕃，扶元翻。〕
     </span>
     吾心甚喜。旣許立之，不可失信。秋中將遣突厥渡河，復其故國。爾薛延陀受册在前，
     <span class="jiazhu">
      〔延陀受册見一百九十三卷二年。〕
     </span>
     突厥受册在後，後者爲小，前者爲大。爾在磧北，突厥在磧南，各守土疆，鎭撫部落。其踰分故相抄掠，
     <span class="jiazhu">
      〔磧，七迹翻。分，扶問翻。抄，楚交翻。〕
     </span>
     我則發兵，各問其罪。」
    </span>
    薛延陀奉詔。於是遣思摩帥所部建牙於河北，
    <span class="jiazhu">
     〔河北，則大磧之南。帥，讀曰率。〕
    </span>
    上御齊政殿餞之，思摩涕泣，奉觴上壽曰：
    <span class="yinhao">
     「奴等破亡之餘，分爲灰壤，
     <span class="jiazhu">
      〔上壽，時掌翻。分，扶問翻。〕
     </span>
     陛下存其骸骨，復立爲可汗，
     <span class="jiazhu">
      〔復，扶又翻；下復下同。可，從刊入聲。汗，音寒。〕
     </span>
     願萬世子孫恆事陛下。」
    </span>
    <span class="jiazhu">
     〔恆，戶登翻。〕
    </span>
    又遣禮部尙書趙郡王孝恭等齎册書，就其種落，築壇於河上而立之。
    <span class="jiazhu">
     〔種，章勇翻。〕
    </span>
    上謂侍臣曰：
    <span class="yinhao">
     「中國，根榦也；四夷，枝葉也；割根榦以奉枝葉，木安得滋榮！朕不用魏徵言，幾致狼狽。」
    </span>
    <span class="jiazhu">
     〔謂結社率之變也。魏徵言見上卷四年。幾，居希翻。〕
    </span>
    又以左屯衞將軍阿史那忠爲左賢王，左武衞將軍阿史那泥熟爲右賢王。忠，蘇尼失之子也，
    <span class="jiazhu">
     〔蘇尼失見一百九十三卷四年。〕
    </span>
    上遇之甚厚，妻以宗女；
    <span class="jiazhu">
     〔妻，七細翻。〕
    </span>
    及出塞，懷慕中國，見使者必泣涕請入侍；詔許之。
   </p>
   <p class="em2 strong">
    <span class="yinwen">
     14
    </span>
    八月，辛未朔，日有食之。
   </p>
   <p class="em2 strong">
    <span class="yinwen">
     15
    </span>
    詔以
    <span class="yinhao">
     「身體髮膚，不敢毀傷。
     <span class="jiazhu">
      〔引《孝經》孔子之言。〕
     </span>
     比來訴訟者或自毀耳目，
     <span class="jiazhu">
      〔比，毗至翻。〕
     </span>
     自今有犯，先笞四十，然後依法。」
    </span>
    <span class="jiazhu">
     〔依法處斷其所訴之事也。〕
    </span>
   </p>
   <p class="em2 strong">
    <span class="yinwen">
     16
    </span>
    冬，十月，甲申，車駕還京師。
    <span class="jiazhu">
     〔自九成宮還也。〕
    </span>
   </p>
   <p class="em2 strong">
    <span class="yinwen">
     17
    </span>
    十一月，辛亥，以侍中楊師道爲中書令。
   </p>
   <p class="em2 strong">
    <span class="yinwen">
     18
    </span>
    戊辰，尙書左丞劉洎爲黃門侍郎、參知政事。
    <span class="jiazhu">
     〔洎，其冀翻。〕
    </span>
   </p>
   <p class="em2 strong">
    <span class="yinwen">
     19
    </span>
    上猶冀高昌王文泰悔過，復下璽書，示以禍福，徵之入朝；
    <span class="jiazhu">
     〔下，遐嫁翻。璽，斯氏翻。朝，直遙翻；下同。〕
    </span>
    文泰竟稱疾不至。十二月，壬申，遣交河行軍大總管、吏部尙書侯君集，副總管兼左屯衞大軍薛萬均等將兵擊之。
    <span class="jiazhu">
     〔將，卽亮翻。〕
    </span>
   </p>
   <p class="em2 strong">
    <span class="yinwen">
     20
    </span>
    乙亥，立皇子福爲趙王。
   </p>
   <p class="em2 strong">
    <span class="yinwen">
     21
    </span>
    己丑，吐谷渾王諾曷鉢來朝，以宗女爲弘化公主，妻之。
    <span class="jiazhu">
     〔妻，七細翻。〕
    </span>
   </p>
   <p class="em2 strong">
    <span class="yinwen">
     22
    </span>
    壬辰，上畋於咸陽，
    <span class="jiazhu">
     〔咸陽，秦都，漢爲渭城縣，屬右扶風，晉廢縣，後魏置咸陽郡，隋廢，武德元年，分涇陽、始平置咸陽縣，屬京兆。《九域志》：在府西四十里。〕
    </span>
    癸巳，還宮。
   </p>
   <p class="em2 strong">
    <span class="yinwen">
     23
    </span>
    太子承乾頗以遊畋廢學，右庶子張玄素諫，不聽。
   </p>
   <p class="em2 strong">
    <span class="yinwen">
     24
    </span>
    是歲，天下州府凡三百五十八，縣一千五百一［五］十一。
   </p>
   <p class="em2 strong">
    <span class="yinwen">
     25
    </span>
    太史令傅奕精究術數之書，而終不之信，遇病，不呼醫餌藥。有僧自西域來，善呪術，能令人立死，復呪之使蘇。上擇飛騎中壯者試之，皆如其言；
    <span class="jiazhu">
     〔呪，職救翻。復，扶又翻。騎，奇寄翻。〕
    </span>
    以告奕，奕曰：
    <span class="yinhao">
     「此邪術也。臣聞邪不干正，請使呪臣，必不能行。」
    </span>
    上命僧呪奕，奕初無所覺，須臾，僧忽僵仆，若爲物所擊，遂不復蘇。
    <span class="jiazhu">
     〔僵，居良翻。復，扶又翻。〕
    </span>
    又有婆羅門僧，
    <span class="jiazhu">
     〔天竺，漢身毒國也，或曰摩伽佗，曰婆羅門。〕
    </span>
    言得佛齒，所擊前無堅物。長安士女輻湊如市。奕時臥疾，謂其子曰：
    <span class="yinhao">
     「吾聞有金剛石，性至堅，物莫能傷，唯羚羊角能破之，
     <span class="jiazhu">
      〔杜佑曰：扶南國出金剛石，可以刻玉，狀如紫石英。其所生乃在百丈水底盤石上，始如鍾乳，人取之，竟日乃出，以鐵鎚之而不傷，鐵乃自損，以羚羊角扣之，漼然冰泮。陶弘景曰：羚羊今出建平宜都蠻中及西域，多兩角，一角者爲勝；角甚多節，蹙蹙圓繞。陳藏器餘（？）曰：羚羊有神，夜宿，以角掛樹，不著地。羚，音零。〕
     </span>
     汝往試焉。」
    </span>
    其子往見佛齒，出角叩之，應手而碎，觀者乃止。奕臨終，戒其子無得學佛書，時年八十五。又集魏、晉以來駁佛敎者爲《高識傳》十卷，行於世。
    <span class="jiazhu">
     〔駁，北角翻。傳，直戀翻。〕
    </span>
   </p>
   <p class="em2 strong">
    <span class="yinwen">
     26
    </span>
    西突厥咥利失可汗之臣俟利發與乙毗咄陸可汗通謀作亂，咥利失窮蹙，逃奔鏺汗而死。
    <span class="jiazhu">
     〔《新書》曰：寧遠者，本拔汗那，或曰鏺汗，元魏所謂破洛那，居西鞬城，在眞珠河之北，去京師八千里。厥，九勿翻。咥，徒結翻，又丑栗翻。可，從刊入聲。汗，音寒。俟，渠之翻。咄，當沒翻。鏺，普活翻。〕
    </span>
    弩失畢部落迎其弟子薄布特勒立之，是爲乙毗沙鉢羅葉護可汗。沙鉢羅葉護旣立，建庭於雖合水北，謂之南庭，自龜茲、鄯善、且末、吐火羅、焉耆、石、史、何、穆、康等國皆附之。
    <span class="jiazhu">
     〔龜茲，一曰丘茲，一曰屈茲，東距京師七千里而贏。自于闐東關東行，入大流沙，行千里，至故折摩馱那，古且末也。又千里至故納縛波，古樓蘭也。吐火羅，或曰吐豁羅，曰覩貨羅，元魏謂之吐呼羅，居葱嶺烏滸河之南，古大夏也。石國，或曰柘支，曰柘折，曰赭時，漢大宛北鄙也，去京師九千里，東北距西突厥，王姓石，治柘折城，故康居小王窳匿城也。史，或曰佉沙，曰羯霜那，居獨莫水南康居小王蘇薤城故地，南四百里，抵吐火羅。何，或曰屈霜彌伽，曰貴霜匿，卽康居小王附墨城故地。《新書》，康，漢康居也，枝庶分王，曰安，曰曹，曰米，曰何，曰火尋，曰戊地，曰史，世謂九姓，意者穆亦康國枝庶歟！龜茲，音丘慈。鄯，時戰翻。且，子余翻。〕
    </span>
    咥陸建牙於鏃曷山西，謂之北庭，
    <span class="jiazhu">
     〔《舊書》：自焉耆西北，七日行至其南庭，又正北，八日行至其北庭。鏃，作木翻。〕
    </span>
    自厥越失、拔悉彌、駁馬、結骨、火燖、觸水［木］昆等國皆附之，
    <span class="jiazhu">
     〔拔悉彌，蓋卽拔悉蜜，在葛邏祿之西。駁馬，或曰弊刺，曰遏羅支，直突厥之北，距京師萬四千里，北極于海，以馬耕田，雖畜馬而不乘，資湩酪以食，馬色皆駁，故以名國。結骨，古堅昆國也，當伊吾西，焉耆北，白山之旁。堅昆，後語訛爲結骨，稍號紇骨，亦曰紇扢斯，又曰黠戛斯。火燖，或爲貨利習彌，曰過利，居烏滸水之陽，西南與波斯接，西北抵突厥。駁，北角翻。燖，徐鹽翻。〕
    </span>
    以伊列水爲境。
    <span class="jiazhu">
     〔伊利，漢時西域故國，在康居北，陳湯與甘延壽謀郅支曰：
     <span class="yinhao">
      「北擊伊列，西取安息，」
     </span>
     此其證也。《考異》曰：《沙鉢羅葉護傳》云：
     <span class="yinhao">
      「東以伊列河爲界。」
     </span>
     按《乙毗咄陸傳》云：
     <span class="yinhao">
      「自伊列河以西屬咄陸，以東屬咥利失。」
     </span>
     沙鉢羅葉護旣因咥利失之地，應云西以伊列河爲界。今未知二《傳》孰誤，故但云伊列水爲境。〕
    </span>
   </p>
   <p class="strong">
    <span class="section" id="title-6">
     <span data-head-description="" data-head-level="h4" data-head-title="貞觀十四年">
      十四年
     </span>
    </span>
    <span class="biaozhusup" data-rel="（庚子、西元六四○年）">
    </span>
   </p>
   <p class="em2 strong">
    <span class="yinwen">
     1
    </span>
    春，正月，甲寅，上幸魏王泰第，赦雍州長安繫囚大辟以下，免延康里今年租賦，賜泰府僚屬及同里老人有差。
    <span class="jiazhu">
     〔魏王泰第在長安城中延康里。按雍州二赤縣，長安、萬年皆治長安城中。今止赦長安囚，蓋延康里屬長安縣管。雍，於用翻。辟，毗亦翻。〕
    </span>
   </p>
   <p class="em2 strong">
    <span class="yinwen">
     2
    </span>
    二月，丁丑，上幸國子監，觀釋奠，
    <span class="jiazhu">
     〔按唐國子監在安上門西。唐制：仲春仲秋釋奠于文宣王，皆以上丁、上戊，以祭酒、司業、博士三獻。〕
    </span>
    命祭酒孔穎達講《孝經》，賜祭酒以下至諸生高第帛有差。
    <span class="jiazhu">
     〔《周官》有師氏、保氏。漢始置祭酒博士，晉始立國子學。唐國子祭酒，從三品，掌邦國儒學訓導之政令。〕
    </span>
    是時上大徵天下名儒爲學官，數幸國子監，使之講論，學生能明一大經已上皆得補官。
    <span class="jiazhu">
     〔唐取士，以《禮記》、《春秋左氏傳》爲大經，《詩》、《儀禮》、《周禮》爲中經，《易》、《尙書》、《春秋公羊傳》、《穀梁傳》爲小經。數，所角翻。已上，時掌翻。〕
    </span>
    增築學舍千二百間，增學生滿二千二百六十員，自屯營飛騎，亦給博士，使授以經，有能通經者，聽得貢舉。於是四方學者雲集京師，乃至高麗、百濟、新羅、高昌、吐蕃諸酋長亦遣子弟請入國學，升講筵者至八千餘人。
    <span class="jiazhu">
     〔騎，奇寄翻。麗，力知翻。酋，慈由翻。長，知兩翻。吐，從暾入聲。《考異》曰：《舊傳》云：
     <span class="yinhao">
      「八十餘人，」
     </span>
     今從《新書》。〕
    </span>
    上以師說多門，章句繁雜，命孔穎達與諸儒撰定《五經》疏，謂之《正義》，令學者習之。
    <span class="jiazhu">
     〔《五經正義》今行於世。撰，士免翻。疏，所去翻。令，力丁翻。〕
    </span>
   </p>
   <p class="em2 strong">
    <span class="yinwen">
     3
    </span>
    壬午，上行幸驪山溫湯；
    <span class="jiazhu">
     〔驪，力知翻。〕
    </span>
    辛卯，還宮。
   </p>
   <p class="em2 strong">
    <span class="yinwen">
     4
    </span>
    乙未，詔求近世名儒梁皇甫侃、褚仲都，周熊安生、沈重，陳沈文阿、周弘正、張譏，隋何妥、劉炫等子孫以聞，當加引擢。
    <span class="jiazhu">
     〔妥，吐火翻。炫，熒絹翻。〕
    </span>
   </p>
   <p class="em2 strong">
    <span class="yinwen">
     5
    </span>
    三月，竇州道行軍總管党仁弘擊羅竇反獠，破之，俘七千餘口。
    <span class="jiazhu">
     〔獠，魯皓翻。〕
    </span>
   </p>
   <p class="em2 strong">
    <span class="yinwen">
     6
    </span>
    辛丑，流鬼國遣使入貢。去京師萬五千里，濱於北海，南鄰靺鞨，
    <span class="jiazhu">
     〔流鬼國，直黑水靺鞨東北，少海之北，三面阻海，南與莫曳靺鞨鄰，東南航海十五日，行乃至。人依島嶼散居，多沮澤，初附百濟，後附新羅，東夷也。杜佑曰：流鬼國在北海之北。使，疏吏翻。靺，音末。鞨，音曷。〕
    </span>
    未嘗通中國，重三譯而來。
    <span class="jiazhu">
     〔重，直龍翻。〕
    </span>
    上以其使者佘志爲騎都尉。
    <span class="jiazhu">
     〔孫愐曰：佘，視遮翻，姓也。〕
    </span>
   </p>
   <p class="em2 strong">
    <span class="yinwen">
     7
    </span>
    丙辰，置寧朔大使以護突厥。
    <span class="jiazhu">
     〔厥，九勿翻。〕
    </span>
   </p>
   <p class="em2 strong">
    <span class="yinwen">
     8
    </span>
    夏，五月，壬寅，徙燕王靈夔爲魯王。
    <span class="jiazhu">
     〔燕，因肩翻。〕
    </span>
   </p>
   <p class="em2 strong">
    <span class="yinwen">
     9
    </span>
    上將幸洛陽，命將作大匠閻立德行清暑之地。
    <span class="jiazhu">
     〔行，下孟翻。〕
    </span>
    秋，八月，庚午，作襄城宮於汝州西山。
    <span class="jiazhu">
     〔秦置將作，掌營繕宮室，歷代不改。漢景帝置將作大匠。唐從三品，掌供邦國脩造、土木工匠之政令。《新志》：貞觀中，置清暑宮於汝州臨汝縣鳴皋山南。按汝水睨廣成澤。〕
    </span>
    立德，立本之兄也。
    <span class="jiazhu">
     〔閻立本，高宗朝爲相。〕
    </span>
   </p>
   <p class="em2 strong">
    <span class="yinwen">
     10
    </span>
    高昌王文泰聞唐兵起，謂其國人曰：
    <span class="yinhao">
     「唐去我七千里，沙磧居其二千里，地無水草，寒風如刀，熱風如燒，安能致大軍乎！往吾入朝，
     <span class="jiazhu">
      〔入朝見一百九十三卷四年。磧，七迹翻。朝，直遙翻。〕
     </span>
     見秦、隴之北，城邑蕭條，非復有隋之比。
     <span class="jiazhu">
      〔復，扶又翻。〕
     </span>
     今來伐我，發兵多則糧運不給；三萬已下，吾力能制之。當以逸待勞，坐收其弊。若頓兵城下，不過二十日，食盡必走，然後從而虜之。何足憂也！」
    </span>
    及聞唐兵臨磧口，憂懼不知所爲，發疾卒，
    <span class="jiazhu">
     〔卒，子恤翻。〕
    </span>
    子智盛立。
   </p>
   <p class="em2 strong">
    軍至柳谷，
    <span class="jiazhu">
     〔《新志》：西州交河縣北行二百一十里至柳谷渡。〕
    </span>
    詗者言文泰刻日將葬，
    <span class="jiazhu">
     〔詗，休正翻，又古迥翻。〕
    </span>
    國人咸集於彼，諸將請襲之，
    <span class="jiazhu">
     〔將，卽亮翻；下同。〕
    </span>
    侯君集曰：
    <span class="yinhao">
     「不可，天子以高昌無禮，故使吾討之，今襲人於墟墓之間，非問罪之師也。」
    </span>
    於是鼓行而進，至田城，
    <span class="jiazhu">
     〔《考異》曰：《實錄》作
     <span class="yinhao">
      「田地城」
     </span>
     ，今從《舊傳》。按田城卽田地城也。麴嘉之王高昌也，置田地太守，封其二子，一爲交河公，一爲田地公。《新書》曰：田地城，卽漢戊己校尉所治地。宋白曰：西州高昌縣，本晉田地縣之地。《輿地志》云：晉咸和二年，置高昌郡，立田地縣，唐改高昌縣。〕
    </span>
    諭之，不下，詰朝攻之，
    <span class="jiazhu">
     〔詰，去吉翻。〕
    </span>
    及午而克，虜男女七千餘口。以中郎將辛獠兒爲前鋒，夜，趨其都城，
    <span class="jiazhu">
     〔將，卽亮翻。獠，魯皓翻。趨，七喻翻。〕
    </span>
    高昌逆戰而敗；大軍繼至，抵其城下。
   </p>
   <p class="em2 strong">
    智盛致書於君集曰：
    <span class="yinhao">
     「得罪於天子者，先王也，天罰所加，身已物故。智盛襲位未幾，惟尙書憐察！」
    </span>
    <span class="jiazhu">
     〔幾，居豈翻。〕
    </span>
    君集報曰：
    <span class="yinhao">
     「茍能悔過，當束手軍門。」
    </span>
    智盛猶不出。君集命塡塹攻之，飛石雨下，城中人皆室處。
    <span class="jiazhu">
     〔塹，七豔翻。處，昌呂翻。〕
    </span>
    又爲巢車，高十丈，俯瞰城中。
    <span class="jiazhu">
     〔《左傳》：楚子登巢車以望晉軍。《釋文》云：兵車高如巢，以望敵也。杜預曰：車上施櫓。杜佑說見前。高，居傲翻。瞰，苦濫翻。〕
    </span>
    有行人及飛石所中，皆唱言之。先是，文泰與西突厥可汗相結，
    <span class="jiazhu">
     〔中，竹仲翻。先，悉薦翻。厥，九勿翻。可，從刊入聲。汗，音寒。《考異》曰：《舊傳》云：
     <span class="yinhao">
      「與欲谷設約。」
     </span>
     按欲谷設去歲已敗死。今不取。〕
    </span>
    約有急相助；可汗遣其葉護屯可汗浮圖城，
    <span class="jiazhu">
     〔葉護，突厥達官也，爲大臣之首。自交河城至浮圖城三百七十里。〕
    </span>
    爲文泰聲援。及君集至，可汗懼而西走千餘里，葉護以城降。智盛窮蹙，癸酉，開門出降。
    <span class="jiazhu">
     〔高昌自麴嘉有國，傳九世，一百三十四年而亡。降，戶江翻。〕
    </span>
    君集分兵略地，下其二十二城，戶八千四十六，口一萬七千七百，
    <span class="jiazhu">
     〔《考異》曰：《舊傳》，
     <span class="yinhao">
      「戶八千，口三萬七千七百，」
     </span>
     今從《實錄》。〕
    </span>
    地東西八百里，南北五百里。
   </p>
   <p class="em2 strong">
    上欲以高昌爲州縣，魏徵諫曰：
    <span class="yinhao">
     「陛下初卽位，文泰夫婦首來朝，
     <span class="jiazhu">
      〔文泰入朝見四年。〕
     </span>
     其後稍驕倨，故王誅加之。罪止文泰可矣，宜撫其百姓，存其社稷，復立其子，則威德被於遐荒，四夷皆悅服矣。
     <span class="jiazhu">
      〔復，扶又翻。被，皮義翻。〕
     </span>
     今若利其土地以爲州縣，則常須千餘人鎭守，數年一易，往來死者什有三四，供辦衣資，違離親戚，
     <span class="jiazhu">
      〔離，力智翻。〕
     </span>
     十年之後，隴右虛耗矣。陛下終不得高昌撮粟尺帛以佐中國，所謂散有用以事無用，臣未見其可。」
    </span>
    上不從，九月，以其地爲西州，以可汗浮圖城爲庭州，
    <span class="jiazhu">
     〔西州治高昌縣，漢車師前王庭也。庭州治金滿縣，漢車師後王庭也。宋白曰：二州相去四百五十里。〕
    </span>
    各置屬縣。乙卯，置安西都護府於交河城，留兵鎭之。
   </p>
   <p class="em2 strong">
    君集虜高昌王智盛及其羣臣豪傑而還。
    <span class="jiazhu">
     〔還，從宣翻，又如字。〕
    </span>
    於是唐地東極于海，西至焉耆，南盡林邑，北抵大漠，皆爲州縣，凡東西九千五百一十里，南北一萬九百一十八里。
   </p>
   <p class="em2 strong">
    侯君集之討高昌也，遣使約焉耆與之合勢，
    <span class="jiazhu">
     〔使，疏吏翻。〕
    </span>
    焉耆喜，聽命。及高昌破，焉耆王詣軍門謁見君集，且言焉耆三城先爲高昌所奪，君集奏幷高昌所掠焉耆民悉歸之。
    <span class="jiazhu">
     〔高昌掠焉耆見六年。〕
    </span>
   </p>
   <p class="em2 strong">
    <span class="yinwen">
     11
    </span>
    冬，十月，甲戌，荊王元景等復表請封禪，
    <span class="jiazhu">
     〔復，扶又翻。〕
    </span>
    上不許。
   </p>
   <p class="em2 strong">
    <span class="yinwen">
     12
    </span>
    初，陳倉折衝都尉魯寧坐事繫獄，自恃高班，慢罵陳倉尉尉氏劉仁軌，
    <span class="jiazhu">
     〔陳倉縣，屬岐州。唐制：畿縣尉，正九品下；上縣尉，從九品上；中下縣，從九品下。〕
    </span>
    仁軌杖殺之。州司以聞。上怒，命斬之，猶不解，曰：
    <span class="yinhao">
     「何物縣尉，敢殺吾折衝！」
    </span>
    命追至長安面詰之。仁軌曰：
    <span class="yinhao">
     「魯寧對臣百姓辱臣如此，臣實忿而殺之。」
    </span>
    辭色自若。魏徵侍側，曰：
    <span class="yinhao">
     「陛下知隋之所以亡乎？」
    </span>
    上曰：
    <span class="yinhao">
     「何也？」
    </span>
    徵曰：
    <span class="yinhao">
     「隋末，百姓強而陵官吏，如魯寧之比是也。」
    </span>
    <span class="jiazhu">
     〔魯寧官爲折衝，本陳倉百姓。〕
    </span>
    上悅，擢仁軌爲櫟陽丞。
    <span class="jiazhu">
     〔漢高皇帝葬太上皇于櫟陽北原，號萬年陵，改櫟陽爲萬年縣，至隋猶因之。唐都長安，改隋大興縣曰萬年，而舊萬年縣復曰櫟陽，屬京兆。唐畿縣丞，正八品下。〕
    </span>
   </p>
   <p class="em2 strong">
    上將幸同州校獵，仁軌上言：
    <span class="jiazhu">
     〔上，時掌翻。〕
    </span>
    <span class="yinhao">
     「今秋大稔，民收穫者什纔一二，使之供承獵事，治道葺橋，動費一二萬功，實妨農事。願少留鑾輿旬日，俟其畢務，則公私俱濟。」
    </span>
    上賜璽書嘉納之，
    <span class="jiazhu">
     〔治，直之翻。少，詩沼翻。璽，斯氏翻。〕
    </span>
    尋遷新安令。
    <span class="jiazhu">
     〔唐初置新安郡，貞觀元年，廢郡爲縣，屬洛州。唐制：畿縣令，正六品下；上縣，從六品上；中縣，正七品上；下縣，從七品下。〕
    </span>
    閏月，乙未，行幸同州；庚戌，還宮。
   </p>
   <p class="em2 strong">
    <span class="yinwen">
     13
    </span>
    丙辰，吐蕃贊普遣其相祿東贊獻金五千兩及珍玩數百，以請婚。
    <span class="jiazhu">
     〔相，息亮翻。〕
    </span>
    上許以文成公主妻之。
    <span class="jiazhu">
     〔文成公主，宗女也。妻，七細翻。〕
    </span>
   </p>
   <p class="em2 strong">
    <span class="yinwen">
     14
    </span>
    十一月，甲子朔，冬至，上祀南郊。時《戊寅曆》以癸亥爲朔，
    <span class="jiazhu">
     〔行《戊寅曆》見一百八十七卷武德三年。〕
    </span>
    宣義郎李淳風表稱：
    <span class="yinhao">
     「古曆分日起於子半，今歲甲子朔旦冬至，而故太史令傅仁均減餘稍多，子初爲朔，遂差三刻，用乖天正，請更加考定。」
    </span>
    衆議以仁均定朔微差，淳風推校精密，請如淳風議，從之。
   </p>
   <p class="em2 strong">
    <span class="yinwen">
     15
    </span>
    丁卯，禮官奏請加高祖父母服齊衰五月，嫡子婦服期，嫂、叔、弟妻、夫兄、舅皆服小功；從之。
    <span class="jiazhu">
     〔按《新志》：
     <span class="yinhao">
      「高祖」
     </span>
     作
     <span class="yinhao">
      「曾祖」
     </span>
     ，舊服齊衰三月。嫡子婦舊服大功，衆子婦服小功，今加衆子婦服大功，而嫂叔、弟妻、夫兄、舅舊服緦者，皆加服小功。齊，音咨。衰，士回翻。〕
    </span>
   </p>
   <p class="em2 strong">
    <span class="yinwen">
     16
    </span>
    丙子，百官復表請封禪，
    <span class="jiazhu">
     〔復，扶又翻。〕
    </span>
    詔許之。更命諸儒詳定儀注；以太常卿韋挺等爲封禪使。
    <span class="jiazhu">
     〔使，疏吏翻。〕
    </span>
   </p>
   <p class="em2 strong">
    <span class="yinwen">
     17
    </span>
    司門員外郎韋元方給給使過所稽緩，
    <span class="jiazhu">
     〔唐司門郎掌天下諸門、諸關出入往來之籍。凡天下之關二十有六，所以限內外，隔華夷，設險作固，閑邪正禁者也。凡度關者，先經刑部司門請過所。給使，禁中給使令者，宦官也。唐內給使無常員，凡無官品者，號內給使，屬宮闈署令。〕
    </span>
    給使奏之；上怒，出元方爲華陰令。
    <span class="jiazhu">
     〔華陰縣屬華州。華，戶化翻。〕
    </span>
    魏徵諫曰：
    <span class="yinhao">
     「帝王震怒，不可妄發。前爲給使，遂夜出敕書，
     <span class="jiazhu">
      〔爲，于僞翻。〕
     </span>
     事如軍機，誰不驚駭！況宦者之徒，古來難養，輕爲言語，易生患害，獨行遠使，深非事宜，漸不可長，
     <span class="jiazhu">
      〔易，以豉翻。使，疏吏翻。長，知兩翻。〕
     </span>
     所宜深愼。」
    </span>
    上納其言。
   </p>
   <p class="em2 strong">
    <span class="yinwen">
     18
    </span>
    尙書左丞韋悰句司農木橦價貴於民間，
    <span class="jiazhu">
     〔悰，藏宗翻。句，古侯翻。橦，諸容翻，木一截也。《唐式》，柴方三尺五寸爲一橦。按《通典》，韋悰句司農木橦七十價，百姓四十價，奏其乾沒。〕
    </span>
    奏其隱沒。上召大理卿孫伏伽書司農罪。
    <span class="jiazhu">
     〔伽，求迦翻。〕
    </span>
    伏伽曰：
    <span class="yinhao">
     「司農無罪。」
    </span>
    上怪，問其故，對曰：
    <span class="yinhao">
     「只爲官橦貴，所以私橦賤。
     <span class="jiazhu">
      〔爲，于僞翻。〕
     </span>
     向使官橦賤，私橦無由賤矣。但見司農識大體，不知其過也。」
    </span>
    上悟，屢稱其善；顧謂韋悰曰：
    <span class="yinhao">
     「卿識用不逮伏伽遠矣。」
    </span>
   </p>
   <p class="em2 strong">
    <span class="yinwen">
     19
    </span>
    十二月，丁酉，侯君集獻俘于觀德殿。
    <span class="jiazhu">
     〔觀德殿，射殿也。閤本《太極宮圖》，射殿在宜春門北。〕
    </span>
    行飲至禮，大酺三日。
    <span class="jiazhu">
     〔酺，薄乎翻。〕
    </span>
    尋以智盛爲左武衞將軍、金城郡公。上得高昌樂工，以付太常，增九部樂爲十部。
    <span class="jiazhu">
     〔《唐六典》曰：凡大宴會，則設十部之伎於庭，以備華、夷。一曰宴樂伎，有《景雲樂》之舞，《慶善樂》之舞，《破陳樂》之舞，《承天樂》之舞；二曰清樂伎，三曰西涼伎，四曰天竺伎，五曰高麗伎，六曰龜茲伎，七曰安國伎，八曰疏勒伎，九曰高昌伎，十曰康國伎。〕
    </span>
   </p>
   <p class="em2 strong">
    君集之破高昌也，私取其珍寶；將士知之，
    <span class="jiazhu">
     〔將，卽亮翻。〕
    </span>
    競爲盜竊，君集不能禁，爲有司所劾，詔下君集等獄。
    <span class="jiazhu">
     〔劾，戶槪翻，又戶得翻。下，遐嫁翻。〕
    </span>
    中書侍郎岑文本上疏，
    <span class="jiazhu">
     〔上，時掌翻。〕
    </span>
    以爲：
    <span class="yinhao">
     「高昌昏迷，陛下命君集等討而克之，不踰旬日，並付大理。雖君集等自掛網羅，恐海內之人疑陛下唯錄其過而遺其功也。臣聞命將出師，主於克敵，
     <span class="jiazhu">
      〔將，卽亮翻。〕
     </span>
     茍能克敵，雖貪可賞；若其敗績，雖廉可誅。是以漢之李廣利、陳湯，晉之王濬，隋之韓擒虎，皆負罪譴，人主以其有功，咸受封賞。
     <span class="jiazhu">
      〔李廣利事見二十卷漢武帝太初四年。陳湯事見二十九卷漢元帝竟寧元年。王濬事見八十一卷晉武帝太康元年。韓擒虎事見一百七十七卷隋文帝開皇九年。〕
     </span>
     由是觀之，將帥之臣，廉愼者寡，貪求者衆。
     <span class="jiazhu">
      〔帥，所類翻。〕
     </span>
     是以黃石公《軍勢》曰：『使智，使勇，使貪，使愚，故智者樂立其功，勇者好行其志，貪者急趨其利，愚者不計其死。』伏願錄其微勞，忘其大過，使君集重升朝列，
     <span class="jiazhu">
      〔樂，音洛。好，呼到翻。趨，七喻翻。重，直龍翻，朝，直遙翻。〕
     </span>
     復備驅馳，
     <span class="jiazhu">
      〔復，扶又翻，又音如字。〕
     </span>
     雖非清貞之臣，猶得貪愚之將，
     <span class="jiazhu">
      〔將，卽亮翻。〕
     </span>
     斯則陛下雖屈法而德彌顯，君集等雖蒙宥而過更彰矣。」
    </span>
    上乃釋之。
   </p>
   <p class="em2 strong">
    又有告薛萬均私通高昌婦女者，萬均不服，內出高昌婦女付大理，與萬均對辯。魏徵諫曰：
    <span class="yinhao">
     「臣聞『君使臣以禮，臣事君以忠。』
     <span class="jiazhu">
      〔《論語》載孔子答魯定公之言。〕
     </span>
     今遣大將軍與亡國婦女對辯帷箔之私，實則所得者輕，虛則所失者重。昔秦穆飲盜馬之士，
     <span class="jiazhu">
      〔秦穆公亡馬，岐下野人得而共食之者三百人。吏逐得，欲法之。公曰：
      <span class="yinhao">
       「君子不以畜害人。吾聞食馬肉不飲酒者，傷人。」
      </span>
      乃飲之酒。其後穆公伐晉，三百人者聞穆公爲晉所圍，椎鋒爭死，以報食馬之德，是穆公獲晉侯以歸。飲，於禁翻。〕
     </span>
     楚莊赦絕纓之罪，
     <span class="jiazhu">
      〔《說苑》：楚莊王賜羣臣酒，日暮，酒酣，燭滅，有引美人之衣者，美人援絕其冠纓，告王趣火來上，視絕纓者。王曰：
      <span class="yinhao">
       「賜人酒，使醉失禮，柰何欲顯婦人之節而辱士乎！」
      </span>
      乃命左右曰：
      <span class="yinhao">
       「今日與寡人飲，不絕冠纓者不歡。」
      </span>
      羣臣皆絕去其纓而上火，盡歡而罷。後晉與楚戰，有一臣常在前，五合五獲首卻敵，卒勝之。莊王怪問，乃夜絕纓者報王也。〕
     </span>
     況陛下道高堯、舜，而曾二君之不逮乎！」
    </span>
    上遽釋之。
   </p>
   <p class="em2 strong">
    侯君集馬病蚛顙，行軍總管趙元楷親以指霑其膿而齅之，
    <span class="jiazhu">
     〔蚛，直衆翻；蟲食曰蚛。齅，許救翻。〕
    </span>
    御史劾奏其諂，左遷栝州刺史。
    <span class="jiazhu">
     〔永嘉郡，隋開皇九年置處州，十三年改曰栝州。劾，戶槪翻，又戶得翻。〕
    </span>
   </p>
   <p class="em2 strong">
    高昌之平也，諸將皆卽受賞，行軍總管阿史那社爾以無敕旨，獨不受，及別敕旣下，
    <span class="jiazhu">
     〔下，遐嫁翻。〕
    </span>
    乃受之，所取唯老弱故弊而已。上嘉其廉愼，以高昌所得寶刀及雜綵千段賜之。
   </p>
   <p class="em2 strong">
    <span class="yinwen">
     20
    </span>
    癸卯，上獵於樊川；
    <span class="jiazhu">
     〔酈道元曰：樊川在漢杜縣，亦曰樊鄕。漢高祖至櫟陽，以樊噲灌廢丘功最，賜食邑於此鄕，因名樊川。程大昌曰：樊川，一名御宿川，在萬年縣南三十五里。乙巳，還宮。〕
    </span>
   </p>
   <p class="em2 strong">
    <span class="yinwen">
     21
    </span>
    魏徵上疏，以爲：
    <span class="yinhao">
     「在朝羣臣，當樞機之寄者，任之雖重，信之未篤，
     <span class="jiazhu">
      〔上，時掌翻。朝，直遙翻。〕
     </span>
     是以人或自疑，心懷茍且。陛下寬於大事，急於小罪，臨時責怒，未免愛僧。夫委大臣以大體，責小臣以小事，
     <span class="jiazhu">
      〔夫，音扶。〕
     </span>
     爲治之道也。今委之以職，則重大臣而輕小臣；至於有事，則信小臣而疑大臣。信其所輕，疑其所重，將求致治，其可得乎！
     <span class="jiazhu">
      〔治，直吏翻。〕
     </span>
     若任以大官，求其細過，刀筆之吏，順旨成風，舞文弄法，曲成其罪。自陳也，則以爲心不伏辜；不言也，則以爲所犯皆實；進退惟谷，莫能自明，
     <span class="jiazhu">
      〔《詩·桑柔》曰：進退維谷。《註》：谷，窮也。〕
     </span>
     則茍求免禍，矯僞成俗矣！」
    </span>
    上納之。
   </p>
   <p class="em2 strong">
    <span class="yinwen">
     22
    </span>
    上謂侍臣曰：
    <span class="yinhao">
     「朕雖平定天下，其守之甚難。」
    </span>
    魏徵對曰：
    <span class="yinhao">
     「臣聞戰勝易，守勝難，
     <span class="jiazhu">
      〔易，以豉翻。〕
     </span>
     陛下之及此言，宗廟社稷之福也！」
    </span>
   </p>
   <p class="em2 strong">
    <span class="yinwen">
     23
    </span>
    上聞右庶子張玄素在東宮數諫爭，
    <span class="jiazhu">
     〔數，所角翻。爭，讀曰諍。〕
    </span>
    擢爲銀青光祿大夫，行左庶子。太子嘗於宮中擊鼓，玄素叩閤切諫；太子出其鼓，對玄素毀之。太子久不出見官屬，玄素諫曰：
    <span class="yinhao">
     「朝廷選俊賢以輔至德，今動經時月，不見宮臣，將何以裨益萬一！且宮中唯有婦人，不知有能如樊姬者乎。」
    </span>
    <span class="jiazhu">
     〔樊姬，楚莊王姬也。莊王好田，樊姬爲不食禽獸之肉。鄙笑虞丘子，虞丘子愧之，進孫叔敖爲相，莊王以霸。〕
    </span>
    太子不聽。
   </p>
   <p class="em2 strong">
    玄素少爲刑部令史，
    <span class="jiazhu">
     〔少，詩照翻。〕
    </span>
    上嘗對朝臣問之曰：
    <span class="jiazhu">
     〔朝，直遙翻。〕
    </span>
    <span class="yinhao">
     「卿在隋何官？」
    </span>
    對曰：
    <span class="yinhao">
     「縣尉。」
    </span>
    又問：
    <span class="yinhao">
     「未爲尉時何官？」
    </span>
    對曰：
    <span class="yinhao">
     「流外。」
    </span>
    <span class="jiazhu">
     〔按隋之視品，卽唐之流外銓也。宋白曰：唐制，吏部郎中一人，掌考天下之文吏班秩階品。一人掌小銓，亦分九品，通謂之行署。以其在九流之外，故謂之流外銓，亦謂之小選。杜佑曰：宋、齊流外，自諸衞錄事及五省令史始。〕
    </span>
    又問：
    <span class="yinhao">
     「何曹？」
    </span>
    玄素恥之，出閣殆不能步，色如死灰。諫議大夫褚遂良上疏，
    <span class="jiazhu">
     〔上，時掌翻。〕
    </span>
    以爲：
    <span class="yinhao">
     「君能禮其臣，乃能盡其力。玄素雖出寒微，陛下重其才，擢至三品，翼贊皇儲，豈可復對羣臣窮其門戶！
     <span class="jiazhu">
      〔復，扶又翻。〕
     </span>
     棄宿昔之恩，成一朝之恥，使之鬱結于懷，何以責其伏節死義乎！」
    </span>
    上曰：
    <span class="yinhao">
     「朕亦悔此問，卿疏深會我心。」
    </span>
    遂良，亮之子也。
    <span class="jiazhu">
     〔褚亮，始事薛舉，武德中，爲文學館學士。〕
    </span>
    孫伏伽與玄素在隋皆爲令史，伏伽或於廣坐自陳往事，一無所隱。
    <span class="jiazhu">
     〔史言孫伏伽識度過於張玄素。伽，求迦翻。坐，徂臥翻。〕
    </span>
   </p>
   <p class="em2 strong">
    <span class="yinwen">
     24
    </span>
    戴州刺史賈崇以所部有犯十惡者，
    <span class="jiazhu">
     〔十惡之條：一曰謀反，二曰謀大逆，三曰謀叛，四曰謀惡逆，五曰不道，六曰大不敬，七曰不孝，八曰不睦，九曰不義，十曰內亂。〕
    </span>
    御史劾之。
    <span class="jiazhu">
     〔劾，戶槪翻，又戶得翻；下同。〕
    </span>
    上曰：
    <span class="yinhao">
     「昔唐、虞大聖，貴爲天子，不能化其子；況崇爲刺史，獨能使其民比屋爲善乎！
     <span class="jiazhu">
      〔比，毗必翻，又毗至翻。〕
     </span>
     若坐是貶黜，則州縣互相掩蔽，縱捨罪人。自今諸州有犯十惡者，勿劾刺史，但令明加糾察，如法施罪，庶以肅清姦惡耳。」
    </span>
   </p>
   <p class="em2 strong">
    <span class="yinwen">
     25
    </span>
    上自臨治兵，
    <span class="jiazhu">
     〔治，直之翻。〕
    </span>
    以部陳不整，命大將軍張士貴杖中郎將等；怒其杖輕，下士貴吏。
    <span class="jiazhu">
     〔陳，讀曰陣。下，遐嫁翻；下同。郎將，卽亮翻。〕
    </span>
    魏徵諫曰：
    <span class="yinhao">
     「將軍之職，爲國爪牙；使之執杖，已非後法，況以杖輕下吏乎！」
    </span>
    上亟釋之。
   </p>
   <p class="em2 strong">
    <span class="yinwen">
     26
    </span>
    言事者多請上親覽表奏，以防雍蔽。上以問魏徵，對曰：
    <span class="yinhao">
     「斯人不知大體，必使陛下一一親之，豈惟朝堂，
     <span class="jiazhu">
      〔朝，直遙翻。〕
     </span>
     州縣之事亦當親之矣。」
    </span>
   </p>
  </div>
 </body>
</html>