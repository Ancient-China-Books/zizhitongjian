<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第五十九·漢紀五十一·孝靈皇帝下·孝獻皇帝甲</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀五十一">漢紀五十一</span></span></h1>
<p><span class="jiazhu">起著雍執徐<span class="biaozhusup" data-rel="（戊辰）"></span>，盡上章敦牂<span class="biaozhusup" data-rel="（庚午）"></span>，凡三年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="孝靈皇帝下">孝靈皇帝下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="中平五年">中平五年</span></span><span class="biaozhusup" data-rel="（戊辰、一八八年）"></span></p>
<p class="em2 strong"><span class="yinwen">1</span>春，正月，丁酉，赦天下。</p>
<p class="em2 strong"><span class="yinwen">2</span>二月，有星孛于紫宮。<span class="jiazhu">紫宮，卽太微也。匡衞十二星之內，皆曰紫宮，天子之宮也。孛，蒲內翻。</span></p>
<p class="em2 strong"><span class="yinwen">3</span>黃巾餘賊郭大等起於河西白波谷，<span class="jiazhu">《帝紀》作<span class="yinhao">「西河」</span>，當從之。又按宋白《續通典》，河南府河清縣，今理白波鎭，無以此谷於孟津爲河西歟！</span>寇太原、河東。</p>
<p class="em2 strong"><span class="yinwen">4</span>三月，屠各胡攻殺幷州刺史張懿。<span class="jiazhu">屠，直於翻。</span></p>
<p class="em2 strong"><span class="yinwen">5</span>太常江夏劉焉見王室多故，建議以爲：<span class="yinhao">「四方兵寇，由刺史威輕，旣不能禁，且用非其人，以致離叛。宜改置牧伯，選清名重臣以居其任。」</span>焉內欲求交趾牧。<span class="jiazhu">以交趾僻遠，可以避禍也。</span>侍中廣漢董扶<span class="jiazhu">扶學圖讖，何進薦之，徵拜侍中。</span>私謂焉曰：<span class="yinhao">「京師將亂，益州分野有天子氣。」</span><span class="jiazhu">蔡邕《月令章句》：自危十度至壁八度，謂之豕韋之次，衞之分野。自壁八度至胃一度，謂之降婁之次，魯之分野。自胃一度至畢六度，謂之大梁之次，趙之分野。自畢六度至井十度，謂之實沈之次，晉之分野。自井十度至柳三度，謂之鶉首之次，秦之分野。自柳三度至張十二度，謂之鶉火之次，周之分野。自張十二度至軫六度，謂之鶉尾之次，楚之分野。自軫六度至亢八度，謂之壽星之次，鄭之分野。自亢八度至尾四度，謂之大火之次，宋之分野。自尾四度至斗六度，謂之析木之次，燕之分野。自斗六度至須女二度，謂之星紀之次，越之分野。自須女二度至危十度，謂之玄枵之次，齊之分野。《晉書·天文志》用後魏太史令陳卓所言郡國所入宿度，今亦載之：自軫十二度至氐四度爲壽星，於辰在辰，鄭分，屬兗州。自氐五度至尾九度爲大火，於辰在卯，宋分，屬豫州。自尾十度至南斗十一度爲析木，於辰在寅，燕分，屬幽州。自南斗十二度至須女七度爲星紀，於辰在丑，吳、越分，屬楊州。自須女八度至危十五度爲玄枵，於辰在子，齊分，屬青州。自危十六度至奎四度爲諏訾，於辰在亥，衞分，屬幷州。自奎五度至胃六度爲降婁，於辰在戌，魯分，屬徐州。自胃七度至畢十一度爲大梁，於辰在酉，趙分，屬冀州。自畢十二度至東井十五度爲實沈，於辰在申，魏分，屬益州。自東井十六度至柳八度爲鶉首，於辰在未，秦分，屬雍州。自柳九度至張十六度爲鶉火，於辰在午，周分，屬三河。自張十七度至軫十一度爲鶉尾，於辰在巳，楚分，屬荊州。分，扶問翻。</span>焉乃更求益州。會益州刺史郤儉賦斂煩擾，謠言遠聞，<span class="jiazhu">郤，乞逆翻。春秋晉大夫郤氏。《考異》曰：范《書》作<span class="yinhao">「郗儉」</span>，今從陳壽《蜀志》。斂，力贍翻。聞，音問。</span>而耿鄙、張懿皆爲盜所殺，朝廷遂從焉議，選列卿、尙書爲州牧，各以本秩居任。<span class="jiazhu">列卿，秩中二千石；尙書，秩六百石耳。東都以後，尙書職任重於列卿。</span>以焉爲益州牧，太僕黃琬爲豫州牧，宗正東海劉虞爲幽州牧。州任之重，自此而始。焉，魯恭王之後；虞，東海恭王之五世孫也。虞嘗爲幽州刺史，民夷懷其恩信，故用之。董扶及太倉令趙韙<span class="jiazhu">《百官志》：太倉令，秩六百石，主受郡國傳漕榖，屬大司農。韙，羽鬼翻。</span>皆棄官，隨焉入蜀。</p>
<p class="em2 strong"><span class="yinwen">6</span>詔發南匈奴兵配劉虞討張純，單于羌渠遣左賢王將騎詣幽州。國人恐發兵無已，於是右部䤈落反，<span class="jiazhu">建武中，右部薁犍日逐王比來降，立爲䤈落尸逐鞮單于。右部䤈落者，蓋其支庶，分居右部，因以爲種落之號。䤈，馨兮翻。</span>與屠各胡合，<span class="jiazhu">屠，直於翻。</span>凡十餘萬人，攻殺羌渠。<span class="jiazhu">《考異》曰：《帝紀》：<span class="yinhao">「屠各胡攻殺幷州刺史張懿，遂與南匈奴左部胡合，殺其單于。」</span>今從《匈奴傳》。</span>國人立其子右賢王於扶羅爲持至尸逐侯單于。<span class="jiazhu">賢曰：於扶羅，卽前趙劉淵之祖也，是爲亂晉之首。</span></p>
<p class="em2 strong"><span class="yinwen">7</span>夏，四月，太尉曹嵩罷。</p>
<p class="em2 strong"><span class="yinwen">8</span>五月，以永樂少府南陽樊陵爲太尉；<span class="jiazhu">樂，音洛。</span>六月，罷。</p>
<p class="em2 strong"><span class="yinwen">9</span>益州賊馬相、趙袛等起兵緜竹，<span class="jiazhu">緜竹縣，屬廣漢郡。賢曰：故城在今益州緜竹縣東。</span>自號黃巾，殺刺史郤儉，進擊巴郡、犍爲，旬月之間，破壞三郡，<span class="jiazhu">犍，居言翻。壞，音怪。</span>有衆數萬，自<span class="jiaozhusup">【章：甲十一行本「自」上有「相」字；乙十一行本同；張校同。】</span>稱天子。州從事賈龍率吏民攻相等，數日破走，州界清靜。龍乃選吏卒迎劉焉。</p>
<p class="em2 strong">焉徙治緜竹，撫納離叛，務行寬惠，以收人心。<span class="jiazhu">爲劉焉專制益州張本。</span></p>
<p class="em2 strong"><span class="yinwen">10</span>郡國七大水。</p>
<p class="em2 strong"><span class="yinwen">11</span>故太傅陳蕃子逸與術士襄楷會於冀州刺史王芬坐，<span class="jiazhu">坐，才臥翻。</span>楷曰：<span class="yinhao">「天文不利宦者，黃門、常侍眞族滅矣。」</span>逸喜。芬曰：<span class="yinhao">「若然者，芬願驅除！」</span>因與豪傑轉相招合，上書言黑山賊攻劫郡縣，欲因以起兵。會帝欲北巡河間舊宅，<span class="jiazhu">帝先爲解瀆亭侯，有舊宅在河間。</span>芬等謀以兵徼劫，<span class="jiazhu">徼，讀曰邀。</span>誅諸常侍、黃門，因廢帝，立合肥侯，以其謀告議郎曹操。<span class="jiazhu">以此謀告操，蓋亦知操之爲時雄矣。</span>操曰：<span class="yinhao">「夫廢立之事，天下之至不祥也。古人有權成敗、計輕重而行之者，伊、霍是也。<span class="jiazhu">此等語，豈常人所能及哉！</span>伊、霍皆懷至忠之誠，據宰輔之勢，因秉政之重，同衆人之欲，故能計從事立。今諸君徒見曩者之易，<span class="jiazhu">易，以豉翻。</span>未覩當今之難，而造作非常，欲望必克，不以危乎！」</span>芬又呼平原華歆、陶丘洪共定計。<span class="jiazhu">華，戶化翻。《姓譜》：堯子丹朱，居陶丘，其後氏焉。</span>洪欲行，歆止之曰：<span class="yinhao">「夫廢立大事，伊、霍之所難。芬性疏而不武，此必無成。」</span>洪乃止。會北方夜半有赤氣，東西竟天，太史上言：<span class="yinhao">「北方有陰謀，<span class="jiazhu">上，時掌翻。</span>不宜北行。」</span>帝乃止。敕芬罷兵，俄而徵之。芬懼，解印綬亡走，至平原，自殺。<span class="jiazhu">綬，音受。</span></p>
<p class="em2 strong"><span class="yinwen">12</span>秋，七月，以射聲校尉馬日磾爲太尉。日磾，融之族孫也。<span class="jiazhu">磾，丁奚翻。</span></p>
<p class="em2 strong"><span class="yinwen">13</span>八月，初置西園八校尉，<span class="jiazhu">校，戶敎翻。</span>以小黃門蹇碩爲上軍校尉，<span class="jiazhu">《姓譜》：蹇，姓也。《左傳》有秦大夫蹇叔。</span>虎賁中郎將袁紹爲中軍校尉，屯騎校尉鮑鴻爲下軍校尉，議郎曹操爲典軍校尉，趙融爲助軍左校尉，馮芳爲助軍右校尉，諫議大夫夏牟爲左校尉，淳于瓊爲右校尉；皆統於蹇碩。<span class="jiazhu">《考異》曰：范《書·袁紹傳》，<span class="yinhao">「紹爲佐軍校尉」</span>，《何進傳》<span class="yinhao">「淳于瓊爲佐軍校尉」</span>。今從樂資《山陽公載記》。</span>帝自黃巾之起，留心戎事；碩壯健有武略，帝親任之，雖大將軍亦領屬焉。</p>
<p class="em2 strong"><span class="yinwen">14</span>九月，司徒許相罷；以司空丁宮爲司徒，光祿勳南陽劉弘爲司空。</p>
<p class="em2 strong"><span class="yinwen">15</span>以衞尉條侯董重爲票騎將軍。重，永樂太后兄子也。<span class="jiazhu">票，匹妙翻。樂，音洛。</span></p>
<p class="em2 strong"><span class="yinwen">16</span>冬，十月，青、徐黃巾復起，<span class="jiazhu">復，扶又翻。</span>寇郡縣。</p>
<p class="em2 strong"><span class="yinwen">17</span>望氣者以爲京師當有大兵，兩宮流血。帝欲厭之，<span class="jiazhu">厭，一葉翻。</span>乃大發四方兵，講武於平樂觀下，<span class="jiazhu">《水經註》：榖水自白馬寺東南逕平樂觀，在上西門外。樂，音洛。觀，古玩翻。</span>起大壇，上建十二重華蓋，蓋高十丈；壇東北爲小壇，復建九重華蓋，高九丈。列步騎數萬人，結營爲陳。<span class="jiazhu">重，直龍翻。高，居傲翻。陳，讀曰陣；下同。</span>甲子，帝親出臨軍，駐大華蓋下，大將軍進駐小華蓋下。帝躬擐甲、介馬，<span class="jiazhu">賢曰：擐，貫也，音宦。介，亦甲也。</span>稱<span class="yinhao">「無上將軍」</span>，行陳三帀而還，<span class="jiazhu">行，下孟翻。帀，作答翻。</span>以兵授進。帝問討虜校尉蓋勳曰：<span class="jiazhu">蓋，古盍翻。</span><span class="yinhao">「吾講武如是，何如？」</span>對曰:<span class="yinhao">「臣聞先王曜德不觀兵。<span class="jiazhu">《國語》載祭公謀父之言。</span>今寇在遠而設近陳，不足以昭果毅，<span class="jiazhu">《左傳》曰：戎昭果毅以聽之謂武。殺敵爲果，致果爲毅。</span>祇黷武耳！」</span>帝曰：<span class="yinhao">「善！恨見君晚，羣臣初無是言也。」</span>勳謂袁紹曰：<span class="yinhao">「上甚聰明，但蔽於左右耳。」</span>與紹謀共誅嬖倖，<span class="jiazhu">嬖，卑義翻，又必計翻。《考異》曰：《勳傳》云：<span class="yinhao">「勳時與宗正劉虞、佐軍校尉袁紹同典禁兵。勳謂虞、紹云云。」</span>按虞於匈奴未叛之前已爲幽州牧，又宗正非典兵之官。今除之。</span>蹇碩懼，出勳爲京兆尹。</p>
<p class="em2 strong"><span class="yinwen">18</span>十一月，王國圍陳倉。詔復拜皇甫嵩爲左將軍，<span class="jiazhu">復，扶又翻。</span>督前將軍董卓，合兵四萬人以拒之。</p>
<p class="em2 strong"><span class="yinwen">19</span>張純與丘力居鈔略青、徐、幽、冀四州；<span class="jiazhu">鈔，楚交翻。</span>詔騎都尉公孫瓚討之。瓚與戰於屬國石門，<span class="jiazhu">屬國，遼東屬國也。賢曰：石門，山名，在今營州柳城縣西南。瓚，藏旱翻。</span>純等大敗，棄妻子，踰塞走；悉得所略男女。瓚深入無繼，反爲丘力居等所圍於遼西管子城，二百餘日，糧盡衆潰，士卒死者什五六。</p>
<p class="em2 strong"><span class="yinwen">20</span>董卓謂皇甫嵩曰：<span class="yinhao">「陳倉危急，請速救之。」</span>嵩曰：<span class="yinhao">「不然，百戰百勝，不如不戰而屈人兵。陳倉雖小，城守固備，未易可拔。<span class="jiazhu">易，以豉翻。</span>王國雖強，攻陳倉不下，其衆必疲，疲而擊之，全勝之道也，將何救焉！」</span>國攻陳倉八十餘日，不拔。</p>
<p class="strong"><span class="section" id="title-4"><span data-head-description="" data-head-level="h4" data-head-title="中平六年">六年</span></span><span class="biaozhusup" data-rel="（己巳、一八九年）"></span></p>
<p class="em2 strong"><span class="yinwen">1</span>春，二月，國衆疲敝，解圍去，皇甫嵩進兵擊之。董卓曰：<span class="yinhao">「不可！兵法，窮寇勿迫，歸衆勿追。」</span><span class="jiazhu">賢曰：《司馬兵法》之言。</span>嵩曰：<span class="yinhao">「不然。前吾不擊，避其銳也；今而擊之，待其衰也；所擊疲師，非歸衆也；國衆且走，莫有鬭志，以整擊亂，非窮寇也。」</span>遂獨進擊之，使卓爲後拒，連戰，大破之，斬首萬餘級。卓大慙恨，由是與嵩有隙。<span class="jiazhu">爲後獻帝初平二年卓怖嵩張本。</span></p>
<p class="em2 strong">韓遂等共廢王國，而劫故信都令漢陽閻忠使督統諸部。忠病死，遂等稍爭權利，更相殺害，由是寖衰。</p>
<p class="em2 strong"><span class="yinwen">2</span>幽州牧劉虞到部，遣使至鮮卑中，告以利害，責使送張舉、張純首，厚加購賞。丘力居等聞虞至，喜，各遣譯自歸。舉、純走出塞，餘皆降散。虞上罷諸屯兵，<span class="jiazhu">上，時掌翻，奏也。</span>但留降虜校尉公孫瓚，將步騎萬人屯右北平。<span class="jiazhu">瓚以石門之捷，自騎都尉拜降虜校尉。降，戶江翻。校，戶敎翻。</span>三月，張純客王政殺純，送首詣虞。公孫瓚志欲掃滅烏桓，而虞欲以恩信招降，由是與瓚有隙。<span class="jiazhu">爲後初平四年瓚殺虞張本。</span></p>
<p class="em2 strong"><span class="yinwen">3</span>夏，四月，丙子朔，日有食之。</p>
<p class="em2 strong"><span class="yinwen">4</span>太尉馬日磾免；遣使卽拜幽州牧劉虞爲太尉，封容丘侯。<span class="jiazhu">容丘縣，屬東海郡。《考異》曰：袁《紀》：<span class="yinhao">「三月己丑，光祿劉虞爲司馬，領幽州牧。」</span>今從范《書》。</span></p>
<p class="em2 strong"><span class="yinwen">5</span>蹇碩忌大將軍進，與諸常侍共說帝遣進西擊韓遂；<span class="jiazhu">說，輸芮翻。</span>帝從之。進陰知其謀，奏遣袁紹收徐、兗二州兵，須紹還而西，以稽行期。</p>
<p class="em2 strong"><span class="yinwen">6</span>初，帝數失皇子，<span class="jiazhu">數，所角翻。</span>何皇后生子辯，養於道人史子眇家，號曰<span class="yinhao">「史侯」</span>。<span class="jiazhu">賢曰：道人，謂有道術之人。</span>王美人生子協，董太后自養之，號曰<span class="yinhao">「董侯」</span>。羣臣請立太子。帝以辯輕佻無威儀，<span class="jiazhu">佻，初彫翻，輕薄也。</span>欲立協，猶豫未決。會疾篤，屬協於蹇碩。<span class="jiazhu">屬，之欲翻，託也。</span>丙辰，帝崩于嘉德殿。<span class="jiazhu">年三十四。嘉德殿在南宮九龍門內。</span>碩時在內，欲先誅何進而立協，使人迎進，欲與計事；進卽駕往。碩司馬潘隱與進早舊，迎前目之。進驚，馳從儳道歸營，<span class="jiazhu">《廣雅》曰：儳，疾也；仕鑒翻。</span>引兵入屯百郡邸，<span class="jiazhu">天下郡國百餘，皆置邸京師。謂之百郡邸者，百郡總爲一邸也。</span>因稱疾不入。</p>
<p class="em2 strong">戊午，皇子辯卽皇帝位，年十四。<span class="jiazhu">《考異》曰：《帝紀》云<span class="yinhao">「年十七」</span>，張璠《漢紀》曰<span class="yinhao">「帝年十四」</span>，今從之。</span>尊皇后曰皇太后。太后臨朝。<span class="jiazhu">朝，直遙翻；下同。</span>赦天下，改元爲光熹。封皇弟協爲勃海王。協年九歲。以後將軍袁隗爲太傅，與大將軍何進參錄尙書事。</p>
<p class="em2 strong">進旣秉朝政，忿蹇碩圖己，陰規誅之。袁紹因進親客張津，勸進悉誅諸宦官。進以袁氏累世貴寵，<span class="jiazhu">袁安爲司空、司徒，子敞爲司空，孫湯爲司空、司徒、太尉，湯子逢爲司空，少子隗亦爲三公，是累世貴寵也。</span>而紹與從弟虎賁中郎將術皆爲豪桀所歸，信而用之。<span class="jiazhu">從，才用翻；下同。</span>復博徵智謀之士<span class="jiazhu">復，扶又翻。</span>何顒、荀攸及河南鄭泰等二十餘人，以顒爲北軍中候，攸爲黃門侍郎，<span class="jiazhu">《百官志》：給事黃門侍郎，六百石，掌侍從左右，給事中，關通內外。《獻帝起居注》曰：帝初卽位，令侍中、給事黃門侍郎員各六人，出入禁中，近侍帷幄，省尙書事。蓋前無定員，至帝始定員數也。顒，魚容翻。</span>泰爲尙書，與同腹心。攸，爽之從孫也。</p>
<p class="em2 strong">蹇碩疑不自安，與中常侍趙忠、宋典等書曰：<span class="yinhao">「大將軍兄弟秉國專朝，今與天下黨人謀誅先帝左右，掃滅我曹，但以碩典禁兵，故且沈吟。今宜共閉上閤，<span class="jiazhu">上閤，省閤也。沈，持林翻。</span>急捕誅之。」</span>中常侍郭勝，進同郡人也，太后及進之貴幸，勝有力焉，<span class="jiazhu">《考異》曰：袁《紀》作<span class="yinhao">「郭脈」</span>，《九州春秋》作<span class="yinhao">「郎勝」</span>，今從《何進傳》。</span>故親信何氏；與趙忠等議，不從碩計，而以其書示進。庚午，進使黃門令數碩，誅之，因悉領其屯兵。</p>
<p class="em2 strong">票騎將軍董重，<span class="jiazhu">票，匹妙翻。</span>與何進權勢相害，中官挾重以爲黨助。董太后每欲參干政事，何太后輒相禁塞，<span class="jiazhu">塞，猶遏也。塞，悉則翻。</span>董后忿恚，詈曰：<span class="yinhao">「汝今輈張，怙汝兄耶！<span class="jiazhu">恚，於避翻。賢曰：輈張，猶強梁也。兄，謂進也。輈，音舟。</span>吾敕票騎斷何進頭，如反手耳！」</span><span class="jiazhu">斷，丁管翻。</span>何太后聞之，以告進。五月，進與三公共奏：<span class="yinhao">「孝仁皇后使故中常侍夏惲等交通州郡，辜較財利，悉入西省。<span class="jiazhu">夏，戶雅翻。惲，於粉翻。較，讀曰榷。西省，卽謂永樂宮司。</span>故事，蕃后不得留京師；<span class="jiazhu">賢曰：蕃后，謂平帝母衞姬。王莽攝政，恐其專權，后不得留在京師，故以爲故事也。</span>請遷宮本國。」</span>奏可。辛巳，進舉兵圍票騎府，收董重，免官，自殺。六月，辛亥，董太后憂怖，暴崩。<span class="jiazhu">怖，普布翻。《考異》曰：《九州春秋》曰：<span class="yinhao">「太后憂懼，自殺。」</span>今從《皇后紀》。</span>民間由是不附何氏。</p>
<p class="em2 strong"><span class="yinwen">7</span>辛酉，葬孝靈皇帝于文陵。<span class="jiazhu">賢曰：在雒陽西北二十里。</span>何進懲蹇碩之謀，稱疾，不入陪喪，又不送山陵。</p>
<p class="em2 strong"><span class="yinwen">8</span>大水。</p>
<p class="em2 strong"><span class="yinwen">9</span>秋，七月，徙勃海王協爲陳留王。</p>
<p class="em2 strong"><span class="yinwen">10</span>司徒丁宫罷。</p>
<p class="em2 strong"><span class="yinwen">11</span>袁紹復說何進曰：<span class="jiazhu">復，扶又翻。說，輸芮翻。</span><span class="yinhao">「前竇武欲誅內寵而反爲害者，但坐言語漏泄；五營兵士皆畏服中人，而竇氏反用之，自取禍滅。<span class="jiazhu">事見五十六卷建寧元年。</span>今將軍兄弟並領勁兵，<span class="jiazhu">謂進及弟苗也。</span>部曲將吏皆英俊名士，樂盡力命，<span class="jiazhu">樂，音洛。</span>事在掌握，此天贊之時也。將軍宜一爲天下除患，以垂名後世，不可失也！」</span><span class="jiazhu">爲，于僞翻；下同。</span>進乃白太后，請盡罷中常侍以下，以三署郎補其處。太后不聽，曰：<span class="yinhao">「中官統領禁省，自古及今，漢家故事，不可廢也。且先帝新棄天下，我柰何楚楚與士人共對事乎！」</span><span class="jiazhu">《楚詞註》曰：楚楚，鮮明貌。《詩》曰：衣裳楚楚。</span>進難違太后意，且欲誅其放縱者。紹以爲中官親近至尊，<span class="jiazhu">近，其靳翻。</span>出納號令，今不悉廢，後必爲患。而太后母舞陽君及何苗數受諸宦官賂遺，<span class="jiazhu">數，所角翻；下同。遺，于季翻。</span>知進欲誅之，數白太后爲其障蔽；又言：<span class="yinhao">「大將軍專殺左右，擅權以弱社稷。」</span>太后疑以爲然。進新貴，素敬憚中官，雖外慕大名而內不能斷，<span class="jiazhu">斷，丁亂翻；下同。</span>故事久不決。</p>
<p class="em2 strong">紹等又爲畫策，多召四方猛將及諸豪傑，使並引兵向京城，以脅太后；進然之。主簿廣陵陳琳諫曰：<span class="yinhao">「諺稱『掩目捕雀』，夫微物尙不可欺以得志，況國之大事，其可以詐立乎！今將軍總皇威，握兵要，龍驤虎步，高下在心，此猶鼓洪爐燎毛髮耳。但當速發雷霆，行權立斷，則天人順之。而反委釋利器，<span class="jiazhu">利器，謂兵柄也。</span>更徵外助，大兵聚會，強者爲雄，所謂倒持干戈，授人以柄，功必不成，祇爲亂階耳！」</span>進不聽。典軍校尉曹操聞而笑曰：<span class="yinhao">「宦者之官，古今宜有，但世主不當假之權寵，使至於此。旣治其罪，<span class="jiazhu">治，直之翻。</span>當誅元惡，一獄吏足矣，何至紛紛召外兵乎！欲盡誅之，事必宣露，吾見其敗也。」</span></p>
<p class="em2 strong">初，靈帝徵董卓爲少府，<span class="jiazhu">據《卓傳》，中平六年徵卓爲少府。蓋卽是年也。</span>卓上書言：<span class="yinhao">「所將湟中義從及秦、胡兵<span class="jiazhu">將，卽亮翻。從，才用翻。</span>皆詣臣言：『牢直不畢，稟賜斷絕，妻子飢凍。』牽挽臣車，使不得行。羌、胡憋腸狗態，<span class="jiazhu">賢曰：言羌、胡心腸憋惡，情態如狗也。《方言》云：憋，惡也。郭璞云：憋怤，急性也。憋，音芳列翻。怤，音芳于翻。</span>臣不能禁止，輒將順安慰，增異復上。」</span><span class="jiazhu">賢曰：如其更增異志，當復聞上。洪氏《隸釋》曰：漢靈帝建寧二年，《魯相史晨祠孔廟奏》後云<span class="yinhao">「增異輒上」</span>，光和二年，樊毅《復華下民租口算奏》後云<span class="yinhao">「增異復上」</span>。此蓋當時奏文結末之常語。蓋言繼今事有增於此者，異於此者，將復上奏也。復，扶又翻。上，時掌翻。</span>朝廷不能制。及帝寢疾，璽書拜卓幷州牧，<span class="jiazhu">璽，斯氏翻。</span>令以兵屬皇甫嵩。卓復上書言：<span class="yinhao">「臣誤蒙天恩，掌戎十年，士卒大小，相狎彌久，戀臣畜養之恩，爲臣奮一旦之命，<span class="jiazhu">畜，許六翻。爲，于僞翻。</span>乞將之北州，效力邊垂。」</span><span class="jiazhu">將，如字，又卽亮翻。之，往也。</span>嵩從子酈說嵩曰：<span class="jiazhu">從，才用翻。酈，音歷。《考異》曰：袁《紀》作<span class="yinhao">「從子邐」</span>，今從范《書》。</span><span class="yinhao">「天下兵柄，在大人與董卓耳。今怨隙已結，勢不俱存。卓被詔委兵而上書自請，此逆命也。彼度京師政亂，<span class="jiazhu">被，皮義翻。度，徒洛翻。</span>故敢躊躇不進，此懷姦也。二者，刑所不赦。且其凶戾無親，將士不附。大人今爲元帥，<span class="jiazhu">嵩討王國時爲督，故曰元帥。</span>杖國威以討之，上顯忠義，下除凶害，無不濟也。」</span>嵩曰：<span class="yinhao">「違命雖罪，專誅亦有責也。<span class="jiazhu">卓不釋兵爲違命，嵩擅討卓爲專誅。</span>不如顯奏其事，使朝廷裁之。」</span>乃上書以聞。帝以讓卓。卓亦不奉詔，駐兵河東以觀時變。</p>
<p class="em2 strong">何進召卓使將兵詣京師。<span class="jiazhu">《考異》曰：《進傳》曰：<span class="yinhao">「召卓屯關中上林苑。」</span>按時卓已駐河東，若屯上林，則更爲西去，非所以脅太后也。今從《卓傳》。</span>侍御史鄭泰諫曰：<span class="yinhao">「董卓強忍寡義，志欲無厭，<span class="jiazhu">厭，於鹽翻。</span>若借之朝政，<span class="jiazhu">借，子夜翻。</span>授以大事，將恣凶欲，必危朝廷。明公以親德之重，據阿衡之權，秉意獨斷，<span class="jiazhu">斷，丁亂翻。</span>誅除有罪，誠不宜假卓以爲資援也！且事留變生，殷鑒不遠，<span class="jiazhu">謂竇武之事，可爲殷鑒也。</span>宜在速決。」</span>尙書盧植亦言不宜召卓，進皆不從。泰乃棄官去，謂荀攸曰：<span class="yinhao">「何公未易輔也。」</span><span class="jiazhu">易，以豉翻。</span></p>
<p class="em2 strong">進府掾王匡，騎都尉鮑信，皆泰山人，進使還鄕里募兵；幷召東郡太守橋瑁屯成皋，<span class="jiazhu">瑁，音冒。</span>使武猛都尉丁原將數千人寇河內，燒孟津，火照城中，<span class="jiazhu">賢曰：武猛，謂其有武蓋而勇猛，取其嘉名，因以名官。</span>皆以誅宦官爲言。</p>
<p class="em2 strong">董卓聞召，卽時就道，幷上書曰：<span class="yinhao">「中常侍張讓等，竊倖承寵，濁亂海內。臣聞揚湯止沸，莫若去薪；<span class="jiazhu">去，羌呂翻。《前書》：枚乘諫吳王曰：欲湯之凔，一人炊之，百人揚之，無益也，不如絕薪止火而已。凔，音則亮翻，寒也。</span>潰癰雖痛，勝於內食。<span class="jiazhu">言癰疽蘊結，破之雖痛，勝於內食肌肉，浸淫滋大也。</span>昔趙鞅興晉陽之甲以逐君側之惡，<span class="jiazhu">《公羊傳》曰：晉趙鞅取晉陽之甲以逐荀寅與士吉射者曷爲？君側之惡人也。此逐君側之惡人，曷爲以叛言之？無君命也。</span>今臣輒鳴鐘鼓如雒陽，<span class="jiazhu">賢曰：鳴鐘鼓者，聲其罪也。</span>請收讓等以清姦穢！」</span>太后猶不從。何苗謂進曰：<span class="yinhao">「始共從南陽來，俱以貧賤依省內以致富貴，<span class="jiazhu">言何后因宦官得進，進兄弟以此致富貴也。</span>國家之事，亦何容易。<span class="jiazhu">易，以豉翻。</span>覆水不收，宜深思之，<span class="jiazhu">水覆於地，不可復收，言事發則不可收拾。</span>且與省內和也。」</span>卓至澠池，<span class="jiazhu">澠，彌兗翻。</span>而進更狐疑，使諫議大夫种卲宣詔止之。卓不受詔，遂前至河南；<span class="jiazhu">河南，周之王城，去雒陽不遠。种，音沖。</span>卲迎勞之，<span class="jiazhu">勞，力到翻。</span>因譬令還軍。卓疑有變，使其軍士以兵脅卲。卲怒，稱詔叱之，軍士皆披，<span class="jiazhu">披，芳靡翻。</span>遂前質責卓；卓辭屈，乃還軍夕陽亭。<span class="jiazhu">賢曰：夕陽亭在河南城西。</span>卲，暠之孫也。</p>
<p class="em2 strong">袁紹懼進變計，因脅之曰：<span class="yinhao">「交構已成，形勢已露，將軍復欲何待而不早決之乎？事久變生，復爲竇氏矣！」</span><span class="jiazhu">復，扶又翻。</span>進於是以紹爲司隸校尉，假節，專命擊斷；<span class="jiazhu">漢司隸校尉本持節，至元帝時，諸葛豐爲司隸，始去節。今假紹節，重其權也。斷，丁亂翻。</span>從事中郎王允爲河南尹。紹使雒陽方略武吏司察宦者，而促董卓等使馳驛上奏，欲進兵平樂觀。<span class="jiazhu">上，時掌翻。樂，音洛。觀，古玩翻。</span>太后乃恐，悉罷中常侍、小黃門使還里舍，唯留進所私人以守省中。諸常侍、小黃門皆詣進謝罪，唯所措置。進謂曰：<span class="yinhao">「天下匈匈，正患諸君耳。今董卓垂至，諸君何不早各就國！」</span>袁紹勸進便於此決之，<span class="jiazhu">勸進於此時悉誅之也。</span>至于再三；進不許。紹又爲書告諸州郡，詐宣進意，使捕按中官親屬。</p>
<p class="em2 strong">進謀積日，頗泄，中官懼而思變。張讓子婦，太后之妹也，讓向子婦叩頭曰：<span class="yinhao">「老臣得罪，當與新婦俱歸私門。唯受恩累世，<span class="jiazhu">賢曰：唯，思念也。</span>今當遠離宮殿，<span class="jiazhu">離，力智翻。</span>情懷戀戀，願復一入直，<span class="jiazhu">復，扶又翻；下同。</span>得暫奉望太后陛下顏色，然後退就溝壑，死不恨矣！」</span>子婦言於舞陽君，入白太后；乃詔諸常侍皆復入直。</p>
<p class="em2 strong">八月，戊辰，進入長樂宮，<span class="jiazhu">樂，音洛。</span>白太后，請盡誅諸常侍。中常侍張讓、段珪相謂曰：<span class="yinhao">「大將軍稱疾，不臨喪，不送葬，今欻入省，<span class="jiazhu">賢曰：欻，音許勿翻。</span>此意何爲？竇氏事意復起邪？」</span>使潛聽，具聞其語。乃率其黨數十人持兵竊自側闥入，伏省戶下，進出，因詐以太后詔召進，入坐省閤。讓等詰進曰：<span class="yinhao">「天下憒憒，<span class="jiazhu">詰，去吉翻。《說文》曰：憒憒，亂也，古對翻。</span>亦非獨我曹罪也。先帝嘗與太后不快，幾至成敗，<span class="jiazhu">事見上卷光和四年。幾，居希翻。</span>我曹涕泣救解，各出家財千萬爲禮，和悅上意，但欲託卿門戶耳。今乃欲滅我曹種族，不亦大甚乎！」</span><span class="jiazhu">種，章勇翻。</span>於是尙方監渠穆拔劍斬進於嘉德殿前。<span class="jiazhu">按《百官志》，尙方有令、丞而無監，桓、靈之世，諸署令悉以宦者爲之，尙方監必亦置於是時也。渠，姓也。《左傳》：天王使宰渠伯糾來聘。又衞有渠孔御戎。</span>讓、珪等爲詔，以故太尉樊陵爲司隸校尉，少府許相爲河南尹。尙書得詔版，疑之，曰：<span class="yinhao">「請大將軍出共議。」</span>中黃門以進頭擲與尙書曰：<span class="yinhao">「何進謀反，已伏誅矣！」</span></p>
<p class="em2 strong">進部曲將吳匡、張璋在外，聞進被害，<span class="jiazhu">被，皮義翻。</span>欲引兵入宮，宮門閉。虎賁中郎將袁術與匡共斫攻之，中黃門持兵守閤。會日暮，術因燒南宮青瑣門，<span class="jiazhu">衞瓘曰：青瑣，門邊青鏤也。一曰：天子門內有眉格再重，裏青畫曰瑣。《考異》曰：《何進傳》作<span class="yinhao">「九龍門」</span>。今從袁《紀》。</span>欲以脅出讓等。讓等入白太后，言大將軍兵反，燒宮，攻尙書闥，<span class="jiazhu">尙書闥，卽尙書門。</span>因將太后、少帝及陳留王，劫省內官屬，從複道走北宮。<span class="jiazhu">將，如字，攜也，挾也。</span>尙書盧植執戈於閤道窗下，仰數段珪；<span class="jiazhu">數，所具翻。</span>珪懼，乃釋太后，太后投閤，乃<span class="jiaozhusup">【章：甲十一行本「乃」作「得」；乙十一行本同；孔本同。】</span>免。袁紹與叔父隗矯詔召樊陵、許相，斬之。紹及何苗引兵屯朱雀闕下，捕得趙忠等，斬之。吳匡等素怨苗不與進同心，而又疑其與宦官通謀，乃令軍中曰：<span class="yinhao">「殺大將軍卽<span class="jiaozhusup">【章：甲十一行本「卽」上有「者」字；乙十一行本同；孔本同；張校同。】</span>車騎也，<span class="jiazhu">時苗爲車騎將軍。</span>吏士能爲報讎乎！」</span><span class="jiazhu">爲，于僞翻。</span>皆流涕曰：<span class="yinhao">「願致死！」</span>匡遂引兵與董卓弟奉車都尉旻攻殺苗，棄其屍於苑中。紹遂閉北宮門，勒兵捕諸宦者，無少長皆殺之，<span class="jiazhu">少，詩照翻。長，知兩翻。</span>凡二千餘人，或有無須而誤死者。<span class="jiazhu">須，古鬚字通。</span>紹因進兵排宮，或上端門屋，以攻省內。<span class="jiazhu">宮之正南門曰端門，省禁也。</span></p>
<p class="em2 strong">庚午，張讓、段珪等困迫，遂將帝與陳留王數十人步出榖門，<span class="jiazhu">榖門，位在子，雒城正北門也。</span>夜，至小平津，<span class="jiazhu">賢曰：小平津在今鞏縣西北。杜佑曰：鞏縣西北有小平縣故城，又北有津，曰小平津。</span>六璽不自隨，公卿無得從者，<span class="jiazhu">從，才用翻。</span>唯尙書盧植、河南中部掾閔貢夜至河上。<span class="jiazhu">《漢官儀》：諸郡置五部督郵以監屬縣；河南尹置四部督郵，中部爲掾。掾，俞絹翻。</span>貢厲聲質責讓等，且曰：<span class="yinhao">「今不速死，吾將殺汝！」</span>因手劍斬數人。<span class="jiazhu">手，式又翻。</span>讓等惶怖，<span class="jiazhu">怖，普布翻；下同。</span>叉手再拜，叩頭向帝辭曰：<span class="yinhao">「臣等死，陛下自愛！」</span>遂投河而死。</p>
<p class="em2 strong">貢扶帝與陳留王夜步逐螢光南行，欲還宮，行數里，得民家露車，<span class="jiazhu">露車者，上無巾蓋，四旁無帷裳，蓋民家以載物者。</span>共乘之，至雒舍止。<span class="jiazhu">雒舍，地名，在北芒之北。</span>辛未，帝獨乘一馬，陳留王與貢共乘一馬，從雒舍南行，公卿稍有至者。董卓至顯陽苑，<span class="jiazhu">顯陽苑，桓帝延熹二年所造，在雒陽西。</span>遠見火起，知有變，引兵急進；未明，到城西，聞帝在北，因與公卿往奉迎於北芒阪下。帝見卓將兵卒至，<span class="jiazhu">將，卽亮翻。卒，讀曰猝。</span>恐怖涕泣。羣公謂卓曰：<span class="yinhao">「有詔卻兵。」</span>卓曰：<span class="yinhao">「公諸人爲國大臣，不能匡正王室，至使國家播蕩，<span class="jiazhu">東都羣臣謂天子爲國家。</span>何卻兵之有！」</span>卓與帝語，語不可了；<span class="jiazhu">了，曉解也。</span>乃更與陳留王語，問禍亂由起，王答，自初至終，無所遺失。卓大喜，以王爲賢，且爲董太后所養，卓自以與太后同族，遂有廢立之意。</p>
<p class="em2 strong">是日，帝還宮，赦天下，改光熹爲昭寧。失傳國璽，<span class="jiazhu">爲下獻帝初平二年孫堅得璽張本。璽，斯氏翻。</span>餘璽皆得之。以丁原爲執金吾。騎都尉鮑信自泰山募兵適至，說袁紹曰：<span class="jiazhu">說，輸芮翻。</span><span class="yinhao">「董卓擁強兵，將有異志，今不早圖，必爲所制；及其新至疲勞，襲之，可禽也！」</span>紹畏卓，不敢發。信乃引兵還泰山。</p>
<p class="em2 strong">董卓之入也，步騎不過三千，自嫌兵少，恐不爲遠近所服，率四五日輒夜潛出軍近營，明旦，乃大陳旌鼓而還，以爲西兵復至，<span class="jiazhu">復，扶又翻。</span>雒中無知者。俄而進及弟苗部曲皆歸於卓，卓又陰使丁原部曲司馬五原呂布殺原而幷其衆，卓兵於是大盛。乃諷朝廷，以久雨，策免司空劉弘而代之。</p>
<p class="em2 strong">初，蔡邕徙朔方，<span class="jiazhu">事見五十七卷光和元年。</span>會赦得還。五原太守王智，甫之弟也，奏邕謗訕朝廷；邕遂亡命江海，積十二年。董卓聞其名而辟之，稱疾不就。卓怒，詈曰：<span class="yinhao">「我能族人！」</span>邕懼而應命，到，署祭酒，甚見敬重，舉高第，三日之間，周歷三臺，<span class="jiazhu">邕舉高第，補侍御史，又轉治書御史，遷尙書，三日之間，周歷三臺。</span>遷爲侍中。</p>
<p class="em2 strong"><span class="yinwen">12</span>董卓謂袁紹曰：<span class="yinhao">「天下之主，宜得賢明，每念靈帝，令人憤毒！<span class="jiazhu">賢曰：毒，恨也。</span>董侯似可，今欲立之，爲能勝史侯否？人有小智大癡，亦知復何如？爲當且爾，劉氏種不足復遺！」</span><span class="jiazhu">且爾，猶言且如此也。卓意欲廢漢自立。</span>紹曰：<span class="yinhao">「漢家君天下四百許年，恩澤深渥，兆民戴之。今上富於春秋，未有不善宣於天下。公欲廢嫡立庶，恐衆不從公議也！」</span>卓按劍叱紹曰：<span class="yinhao">「豎子敢然！<span class="jiazhu">敢然，猶言敢如此也。</span>天下之事，豈不在我！我欲爲之，誰敢不從！爾謂董卓刀爲不利乎！」</span>紹勃然曰：<span class="yinhao">「天下健者豈惟董公！」</span>引佩刀，橫揖，徑出。卓以新至，見紹大家，故不敢害。紹縣節於上東門，<span class="jiazhu">縣所假司隸節也。上東門，位在寅。賢曰：雒陽城東面北頭門也。縣，讀曰懸。</span>逃奔冀州。</p>
<p class="em2 strong">九月，癸酉，卓大會百僚，奮首而言曰：<span class="yinhao">「皇帝闇弱，不可以奉宗廟，爲天下主。今欲依伊尹、霍光故事，更立陳留王，何如？」</span><span class="jiazhu">更，工衡翻。</span>公卿以下皆惶恐，莫敢對。卓又抗言曰：<span class="jiazhu">賢曰：抗，高也。</span><span class="yinhao">「昔霍光定策，延年按劍。<span class="jiazhu">事見二十四卷昭帝元平元年。</span>有敢沮大議，皆以軍法從事！」</span><span class="jiazhu">沮，在呂翻。</span>坐者震動。尙書盧植獨曰：<span class="yinhao">「昔太甲旣立不明，昌邑罪過千餘，故有廢立之事。今上富於春秋，行無失德，非前事之比也。」</span>卓大怒，罷坐。將殺植，蔡邕爲之請，<span class="jiazhu">坐，徂臥翻。爲，于僞翻。</span>議郎彭伯亦諫卓曰：<span class="yinhao">「盧尙書海內大儒，人之望也；今先害之，天下震怖。」</span><span class="jiazhu">怖，普布翻。</span>卓乃止，但免植官，植遂逃隱於上谷。卓以廢立議示太傅袁隗，隗報如議。</p>
<p class="em2 strong">甲戌，卓復會羣僚於崇德前殿，<span class="jiazhu">復，扶又翻。</span>遂脅太后策廢少帝，曰：<span class="yinhao">「皇帝在喪，無人子之心，威儀不類人君，今廢爲弘農王，立陳留王協爲帝。」</span>袁隗解帝璽綬，以奉陳留王，扶弘農王下殿，北面稱臣。太后鯁涕，<span class="jiazhu">言不敢出聲，但鯁咽而流涕也。</span>羣臣含悲，莫敢言者。</p>
<p class="em2 strong">卓又議：<span class="yinhao">「太后踧迫永樂宮，<span class="jiazhu">踧，子六翻。</span>至令憂死，逆婦姑之禮。」</span><span class="jiazhu">《左傳》曰：婦，養姑者也；虧姑以成婦，逆莫大焉。</span>乃遷太后於永安宮。赦天下，改昭寧爲永漢。丙子，卓酖殺何太后，公卿以下不布服，會葬，素衣而已。卓又發何苗棺，出其尸，支解節斷，棄於道邊，殺苗母舞陽君，棄尸於苑枳落中。<span class="jiazhu">落，籬落也。枳，似棘，多刺，江南爲橘，江北爲枳，人以栫籬。</span></p>
<p class="em2 strong"><span class="yinwen">13</span>詔除公卿以下子弟爲郎，以補宦官之職，侍於殿上。</p>
<p class="em2 strong"><span class="yinwen">14</span>乙酉，以太尉劉虞爲大司馬，封襄賁侯。<span class="jiazhu">襄賁縣，屬東海郡。應劭曰：賁，音肥。</span>董卓自爲太尉，領前將軍事，加節傳、斧鉞、虎賁，更封郿侯。<span class="jiazhu">傳，知戀翻。郿縣，屬扶風。賢曰：今岐州縣。師古曰：郿，音媚。</span></p>
<p class="em2 strong"><span class="yinwen">15</span>丙戌，以太中大夫楊彪爲司空。</p>
<p class="em2 strong"><span class="yinwen">16</span>甲午，以豫州牧黃琬爲司徒。</p>
<p class="em2 strong"><span class="yinwen">17</span>董卓率諸公上書，追理陳蕃、竇武及諸黨人，悉復其爵位，遣使弔祠，擢用其子孫。</p>
<p class="em2 strong"><span class="yinwen">18</span>自六月雨至于是月。</p>
<p class="em2 strong"><span class="yinwen">19</span>冬，十月，乙巳，葬靈思皇后。</p>
<p class="em2 strong"><span class="yinwen">20</span>白波賊寇河東，<span class="jiazhu">《考異》曰：《帝紀》：<span class="yinhao">「五年九月，南單于叛，與白波賊寇河東。」</span>按《匈奴傳》，帝崩之後，於扶羅乃與白波賊爲寇。《紀》誤，今從《傳》。</span>董卓遣其將牛輔擊之。</p>
<p class="em2 strong">初，南單于於扶羅旣立，國人殺其父者遂叛，<span class="jiazhu">單于羌渠被殺，事見上卷中平五年。</span>共立須卜骨都侯爲單于。於扶羅詣闕自訟。會靈帝崩，天下大亂，於扶羅將數千騎與白波賊合兵寇郡縣。時民皆保聚，鈔掠無利，<span class="jiazhu">鈔，楚交翻。</span>而兵遂挫傷。復欲歸國，國人不受，乃止河東平陽。須卜骨都侯爲單于一年而死，南庭遂虛其位，以老王行國事。</p>
<p class="em2 strong"><span class="yinwen">21</span>十一月，以董卓爲相國，<span class="jiazhu">漢自蕭何爲相國後，不復除拜。</span>贊拜不名，入朝不趨，劍履上殿。</p>
<p class="em2 strong"><span class="yinwen">22</span>十二月，戊戌，以司徒黃琬爲太尉，司空楊彪爲司徒，光祿勳荀爽爲司空。</p>
<p class="em2 strong">初，尙書武威周毖，城門校尉汝南伍瓊，說董卓矯桓、靈之政，擢用天下名士以收衆望，卓從之，<span class="jiazhu">毖，兵媚翻。說，輸芮翻。《考異》曰：范《書》云：<span class="yinhao">「吏部尙書漢陽周珌、侍中汝南伍瓊」</span>，袁《紀》作<span class="yinhao">「侍中周毖」</span>，今從《魏志》及《英雄記》。</span>命毖、瓊與尙書鄭泰、長史何顒等沙汰穢惡，顯拔幽滯。於是徵處士荀爽、陳紀、韓融、申屠蟠。<span class="jiazhu">處，昌呂翻。</span>復就拜爽平原相，<span class="jiazhu">復，扶又翻。</span>行至宛陵，<span class="jiazhu">宛陵縣屬河南尹，在雒陽東。</span>遷光祿勳，視事三日，進拜司空。自被徵命及登台司，凡九十三日。又以紀爲五官中郎將，融爲大鴻臚。紀，寔之子；融，韶之子也。爽等皆畏卓之暴，無敢不至。獨申屠蟠得徵書，人勸之行，蟠笑而不答，卓終不能屈，年七十餘，以壽終。卓又以尙書韓馥爲冀州牧，侍中劉岱爲兗州刺史，陳留孔伷爲豫州刺史，<span class="jiazhu">伷，音冑。《考異》曰：《九州春秋》作<span class="yinhao">「孔冑」</span>。今從《董卓傳》。</span>東平張邈爲陳留太守，潁川張咨爲南陽太守。卓所親愛，並不處顯職，但將校而已。<span class="jiazhu">將校，謂中郎將、校尉。處，昌呂翻。</span></p>
<p class="em2 strong"><span class="yinwen">23</span>詔除光熹、昭寧、永漢三號。<span class="jiazhu">除三號，復稱中平六年。</span></p>
<p class="em2 strong"><span class="yinwen">24</span>董卓性殘忍，一旦專政，據有國家甲兵、珍寶，威震天下，所願無極，語賓客曰：<span class="yinhao">「我相，貴無上也！」</span><span class="jiazhu">自言非人臣之相，其悖逆如此。語，牛倨翻。相，息亮翻。</span>侍御史擾龍宗詣卓白事，不解劍，<span class="jiazhu">擾龍，姓也，蓋古擾龍氏之後。</span>立檛殺之。<span class="jiazhu">檛，側瓜翻。</span>是時，雒中貴戚，室第相望，金帛財產，家家充積，卓縱放兵士，突其廬舍，剽虜資物，<span class="jiazhu">剽，匹妙翻。</span>妻略婦女，不避貴戚；<span class="jiaozhusup">【章：甲十一行本「戚」作「賤」；乙十一行本同；孔本同；張校同。】</span>人情崩恐，不保朝夕。</p>
<p class="em2 strong">卓購求袁紹急，周毖、伍瓊說卓曰：<span class="yinhao">「夫廢立大事，非常人所及。袁紹不達大體，恐懼出奔，非有他志。今急購之，勢必爲變。袁氏樹恩四世，<span class="jiazhu">袁安四世至紹。</span>門生故吏徧於天下，若收豪桀以聚徒衆，英雄因之而起，則山東非公之有也。不如赦之，拜一郡守，紹喜於免罪，必無患矣。」</span>卓以爲然，乃卽拜紹勃海太守，封邟鄕侯。<span class="jiazhu">邟，苦浪翻。</span>又以袁術爲後將軍，曹操爲驍騎校尉。</p>
<p class="em2 strong">術畏卓，出奔南陽。操變易姓名，間行東歸，過中牟，<span class="jiazhu">中牟縣，屬河南尹。間，古莧翻。</span>爲亭長所疑，執詣縣。時縣已被卓書，<span class="jiazhu">被，皮義翻。</span>唯功曹心知是操，以世方亂，不宜拘天下雄雋，因白令釋之。<span class="jiazhu">白中牟令也。</span>操至陳留，散家財，合兵得五千人。</p>
<p class="em2 strong">是時，豪傑多欲起兵討卓者，袁紹在勃海，冀州牧韓馥遣數部從事守之，不得動搖。<span class="jiazhu">部從事，部郡國從事也。勃海一郡，遣部從事數人守之，恐紹起兵也。</span>東郡太守橋瑁<span class="jiazhu">瑁，莫報翻。</span>詐作京師三公移書與州郡，陳卓罪惡，云<span class="yinhao">「見逼迫，無以自救，企望義兵，解國患難。」</span><span class="jiazhu">企，欺冀翻。難，乃旦翻。</span>馥得移，請諸從事問曰：<span class="yinhao">「今當助袁氏邪，助董氏邪？」</span>治中從事劉子惠曰：<span class="yinhao">「今興兵爲國，<span class="jiazhu">爲，于僞翻。</span>何謂袁、董！」</span>馥有慙色。子惠復言：<span class="yinhao">「兵者凶事，不可爲首；今宜往視他州，有發動者，然後和之。<span class="jiazhu">復，扶又翻。和，戶臥翻。</span>冀州於他州不爲弱也，他人功未有在冀州之右者也。」</span>馥然之。馥乃作書與紹，道卓之惡，聽其舉兵。<span class="jiazhu">《考異》曰：范《書》、《魏志》俱有此事。范《書》在舉兵之後，《魏志》在舉兵之前。若在舉兵後，時紹已爲盟主，馥何敢禁其發兵？若在舉兵前，則近是也。今從《魏志》。</span></p>
<h5><span class="section" id="title-5"><span data-head-description="" data-head-level="h3" data-head-title="孝獻皇帝甲">孝獻皇帝甲</span></span></h5>
<p class=""><span class="jiazhu">諱協。《諡法》：聰明睿智曰獻。《古今註》：<span class="yinhao">「協」</span>之字曰<span class="yinhao">「合」</span>。張璠《記》曰：靈帝以帝似己，故名曰協。《帝王紀》曰：協，字伯和。蜀諡帝曰愍，魏諡帝曰獻，此從魏諡者，以魏受漢禪爲正也。</span></p>
<p class="strong"><span class="section" id="title-6"><span data-head-description="" data-head-level="h4" data-head-title="初平元年">初平元年</span></span><span class="biaozhusup" data-rel="（庚午、一九○年）"></span></p>
<p class="em2 strong"><span class="yinwen">1</span>春，正月，關東州郡皆起兵以討董卓，推勃海太守袁紹爲盟主；紹自號車騎將軍，諸將皆板授官號。<span class="jiazhu">時卓挾天子，紹等罔攸稟命，故權宜板授官號。</span>紹與河內太守王匡屯河內，冀州牧韓馥留鄴，給其軍糧。豫州刺史孔伷屯潁川，兗州刺史劉岱、陳留太守張邈、邈弟廣陵太守超、東郡太守橋瑁、山陽太守袁遺、濟北相鮑信與曹操俱屯酸棗，<span class="jiazhu">酸棗縣屬陳留郡。瑁，音冒。</span>後將軍袁術屯魯陽，<span class="jiazhu">魯陽縣，屬南陽郡。</span>衆各數萬。豪桀多歸心袁紹者；鮑信獨謂曹操曰：<span class="yinhao">「夫略不世出，能撥亂反正者，君也。苟非其人，雖強必斃。君殆天之所啓乎！」</span></p>
<p class="em2 strong"><span class="yinwen">2</span>辛亥，赦天下。</p>
<p class="em2 strong"><span class="yinwen">3</span>癸酉，董卓使郎中令李儒酖殺弘農王辯。</p>
<p class="em2 strong"><span class="yinwen">4</span>卓議大發兵以討山東。尙書鄭泰曰：<span class="yinhao">「夫政在德，不在衆也。」</span>卓不悅曰：<span class="yinhao">「如卿此言，兵爲無用邪！」</span>泰曰：<span class="yinhao">「非謂其然也，以爲山東不足加大兵耳。明公出自西州，少爲將帥，閑習軍事。<span class="jiazhu">少，詩照翻。</span>袁本初公卿子弟，生處京師；張孟卓東平長者，坐不闚堂；<span class="jiazhu">處，昌呂翻。長，知兩翻。張邈，字孟卓。賢曰：坐不闚堂，言不妄視也。</span>孔公緒清談高論，噓枯吹生；<span class="jiazhu">孔伷，字公緒。賢曰：枯者噓之使生，生者吹之使枯，言談論有所抑揚也。</span>並無軍旅之才，臨鋒決敵，非公之儔也。<span class="jiazhu">謂臨兵鋒而與敵人決勝負也。</span>況王爵不加，尊卑無序，若恃衆怙力，將各棊峙以觀成敗，不肯同心共膽，與齊進退也。<span class="jiazhu">此數語，公業雖以釋言於卓，然關東諸將情態實不過如此。</span>且山東承平日久，民不習戰；關西頃遭羌寇，婦女皆能挾弓而鬭，天下所畏者，無若幷、涼之人與羌、胡義從；<span class="jiazhu">從，才用翻。</span>而明公擁之以爲爪牙，譬猶驅虎兕以赴犬羊，<span class="jiazhu">兕，序姊翻；似牛一角而青色，身重千斤，角重百斤。</span>鼓烈風以掃枯葉，誰敢禦之！無事徵兵以驚天下，使患役之民相聚爲非，棄德恃衆，自虧威重也。」</span>卓乃悅。</p>
<p class="em2 strong"><span class="yinwen">5</span>董卓以山東兵盛，欲遷都以避之，公卿皆不欲而莫敢言。<span class="jiazhu">畏其暴也。</span>卓表河南尹朱儁爲太僕以爲己副，使者召拜，儁辭，不肯受；因曰：<span class="yinhao">「國家西遷，必孤天下之望，<span class="jiazhu">孤，負也。</span>以成山東之釁，臣不知其可也。」</span>使者曰：<span class="yinhao">「召君受拜而君拒之，不問徙事而君陳之，何也？」</span>儁曰：<span class="yinhao">「副相國，非臣所堪也；遷都非計，事所急也。辭所不堪，言其所急，臣之宜也。」</span>由是止不爲副。</p>
<p class="em2 strong">卓大會公卿議，曰：<span class="yinhao">「高祖都關中，十有一世，光武宮雒陽，於今亦十一世矣。按《石包讖》，<span class="jiazhu">當時緯書之外，又有《石包室讖》，蓋時人附益爲之，如《孔子閉房記》之類。</span>宜徙都長安，以應天人之意。」</span>百官皆默然。司徒楊彪曰：<span class="yinhao">「移都改制，天下大事，故盤庚遷亳，殷民胥怨。<span class="jiazhu">《書序》曰：盤庚五遷，將治亳，殷民咨胥怨。</span>昔關中遭王莽殘破，故光武更都雒邑，<span class="jiazhu">更，工衡翻。</span>歷年已久，百姓安樂，<span class="jiazhu">樂，音洛；下同。</span>今無故捐宗廟，棄園陵，恐百姓驚動，必有糜沸之亂。<span class="jiazhu">賢曰：如糜粥之沸也。《詩》云：如沸如羹。</span>《石包讖》，妖邪之書，豈可信用！」</span>卓曰：<span class="yinhao">「關中肥饒，故秦得幷吞六國。且隴右材木自出，杜陵有武帝陶竈，幷功營之，可使一朝而辦。百姓何足與議！若有前卻，我以大兵驅之，可令詣滄海。」</span><span class="jiazhu">賢曰：言不敢避險難也。</span>彪曰：<span class="yinhao">「天下動之至易，<span class="jiazhu">易，以豉翻。</span>安之甚難，惟明公慮焉！」</span>卓作色曰：<span class="yinhao">「公欲沮國計邪！」</span>太尉黃琬曰：<span class="yinhao">「此國之大事，楊公之言，得無可思！」</span>卓不答。司空荀爽見卓意壯，恐害彪等，因從容言曰：<span class="jiazhu">從，千容翻。</span><span class="yinhao">「相國豈樂此邪！<span class="jiazhu">樂，音洛。</span>山東兵起，非一日可禁，故當遷以圖之，此秦、漢之勢也。」</span><span class="jiazhu">謂秦、漢都關中，因山河形勢以制天下。</span>卓意小解。琬退，又爲駁議。<span class="jiazhu">駁，北角翻。</span>二月，乙亥，卓以災異奏免琬、彪等，以光祿勳趙謙爲太尉，太僕王允爲司徒。城門校尉伍瓊、督軍校尉周毖固諫遷都，卓大怒曰：<span class="yinhao">「卓初入朝，二君勸用善士，故卓相從，而諸君到官，舉兵相圖，此二君賣卓，卓何用相負！」</span>庚辰，收瓊、毖，斬之。楊彪、黃琬恐懼，詣卓謝，卓亦悔殺瓊、毖，乃復表彪、琬爲光祿大夫。<span class="jiazhu">復，扶又翻。</span></p>
<p class="em2 strong"><span class="yinwen">6</span>卓徵京兆尹蓋勳爲議郎；<span class="jiazhu">蓋，古盍翻。</span>時左將軍皇甫嵩將兵三萬屯扶風，<span class="jiazhu">潘岳《關中記》曰：三輔舊治長安城中，長吏各在其縣治民；光武東都之後，扶風出治槐里，馮翊出治高陵。</span>勳密與嵩謀討卓。會卓亦徵嵩爲城門校尉，嵩長史梁衍說嵩曰：<span class="yinhao">「董卓寇掠京邑，廢立從意，今徵將軍，大則危禍，小則困辱。今及卓在雒陽，天子來西，以將軍之衆迎接至尊，奉令討逆，徵兵羣帥，<span class="jiazhu">說，輸芮翻。帥，所類翻。</span>袁氏逼其東，將軍迫其西，此成禽也！」</span>嵩不從，遂就徵。<span class="jiazhu">嵩前不能從兄子酈之言，今又不從衍之策，自揣其才不足以制卓故也。</span>勳以衆弱不能獨立，亦還京師。卓以勳爲越騎校尉。河南尹朱儁爲卓陳軍事，卓折儁曰：<span class="yinhao">「我百戰百勝，決之於心，卿勿妄說，且汙我刀！」</span><span class="jiazhu">爲，于僞翻。折，之舌翻。汙，烏故翻。</span>蓋勳曰：<span class="yinhao">「昔武丁之明，猶求箴諫，<span class="jiazhu">賢曰：武丁，殷王高宗也，謂傅說曰：<span class="yinhao">「啓乃心，沃朕心。」</span>說復于王曰：<span class="yinhao">「惟木從繩則正，后從諫則聖。」</span>余謂蓋勳忠直之士，時卓方謀僭逆，不應以武丁之事爲言。據《國語》，楚左史倚相曰：昔衞武公年數九十有五矣，猶箴儆於國曰：<span class="yinhao">「毋謂我老耄而捨我，必恭恪於朝，朝夕以交戒我。聞一二之言，必誦志而納之，以訓道我。」</span>及其沒也，謂之叡聖武公。勳蓋以衞武公之事責卓也。史書傳寫誤以公爲<span class="yinhao">「丁」</span>耳。</span>況如卿者，而欲杜人之口乎！」</span>卓乃謝之。</p>
<p class="em2 strong"><span class="yinwen">7</span>卓遣軍至陽城，值民會於社下，<span class="jiazhu">此二月事也。陽城縣屬潁川郡。</span>悉就斬之，駕其車重，<span class="jiazhu">重，直用翻。</span>載其婦女，以頭繫車轅，歌呼還雒，云攻賊大獲。卓焚燒其頭，以婦女與甲兵爲婢妾。<span class="jiazhu">甲兵，謂甲兵之士。</span></p>
<p class="em2 strong"><span class="yinwen">8</span>丁亥，車駕西遷，董卓收諸富室，以罪惡誅之，沒入其財物，死者不可勝計；<span class="jiazhu">勝，音升。</span>悉驅徙其餘民數百萬口於長安，步騎驅蹙，更相蹈藉，<span class="jiazhu">藉，慈夜翻。</span>飢餓寇掠，積尸盈路。卓自留屯畢圭苑中，悉燒宮廟、官府、居家，二百里內，室屋蕩盡，無復雞犬。又使呂布發諸帝陵及公卿以下冢墓，收其珍寶。卓獲山東兵，以猪膏塗布十餘匹，用纏其身，然後燒之，先從足起。</p>
<p class="em2 strong"><span class="yinwen">9</span>三月，乙巳，車駕入長安，<span class="jiazhu">《考異》曰：袁《紀》作<span class="yinhao">「己巳」</span>，今從范《書》。</span>居京兆府舍，<span class="jiazhu">師古曰：京兆府在尙冠前街，東入故中尉府。</span>後乃稍葺宮室而居之。時董卓未至，朝政大小皆委之王允。允外相彌縫，內謀王室，甚有大臣之度，自天子及朝中皆倚允；允屈意承卓，卓亦雅信焉。<span class="jiazhu">朝，直遙翻。</span></p>
<p class="em2 strong"><span class="yinwen">10</span>董卓以袁紹之故，戊午，殺太傅袁隗、太僕袁基，及其家尺口以上五十餘人。<span class="jiazhu">尺口，謂嬰孩也。</span></p>
<p class="em2 strong"><span class="yinwen">11</span>初，荊州刺史王叡<span class="jiazhu">裴松之曰：叡，晉太保祥伯父也。</span>與長沙太守孫堅共擊零、桂賊，<span class="jiazhu">零、桂，零陵、桂陽也。</span>以堅武官，言頗輕之。及州郡舉兵討董卓，叡與堅亦皆起兵。叡素與武陵太守曹寅不相能，揚言當先殺寅。寅懼，詐作按行使者檄移堅，說叡罪過，令收，行刑訖，以狀上。<span class="jiazhu">上，時掌翻。</span>堅承檄，卽勒兵襲叡。叡聞兵至，登樓望之，遣問<span class="yinhao">「欲何爲？」</span>堅前部答曰：<span class="yinhao">「兵久戰勞苦，欲詣使君求資直耳。」</span><span class="jiazhu">據《吳錄》，資直者，衣資之直也。</span>叡見堅驚曰：<span class="yinhao">「兵自求賞，孫府君何以在其中？」</span>堅曰：<span class="yinhao">「被使者檄誅君！」</span><span class="jiazhu">被，皮義翻。</span>叡曰：<span class="yinhao">「我何罪？」</span>堅曰：<span class="yinhao">「坐無所知！」</span>叡窮迫，刮金飲之而死。<span class="jiazhu">陶弘景曰：生金有毒，不鍊，服之殺人。</span>堅前至南陽，衆已數萬人。南陽太守張咨不肯給軍糧，堅誘而斬之；<span class="jiazhu">陳壽《志》曰：堅以牛酒誘之。《吳歷》曰：堅詐疾以誘之。</span>郡中震慄，無求不獲。前到魯陽，<span class="jiazhu">魯陽縣屬南陽郡。</span>與袁術合兵。術由是得據南陽，<span class="jiazhu">《考異》曰：范《書·術傳》云：<span class="yinhao">「劉表上術爲南陽太守。」</span>《表傳》云：<span class="yinhao">「術阻兵屯魯陽，表不得至荊州。」</span>《魏志·術傳》：<span class="yinhao">「孫堅殺張咨，術得據南陽。」</span>《魏武帝紀》，此年二月已云術屯南陽。蓋術初奔魯陽，此春孫堅取南陽，術乃據之，猶以魯陽爲治所也。</span>表堅行破虜將軍、領豫州刺史。</p>
<p class="em2 strong">詔以北軍中候劉表爲荊州刺史。時寇賊縱橫，道路梗塞，<span class="jiazhu">縱，子容翻。塞，悉則翻。</span>表單馬入宜城，<span class="jiazhu">賢曰：宜城縣屬南郡，本鄢，惠帝三年改名宜城。</span>請南郡名士蒯良、蒯越，與之謀曰：<span class="yinhao">「今江南宗賊甚盛，<span class="jiazhu">賢曰：宗黨共爲賊。</span>各擁衆不附，若袁術因之，禍必至矣。吾欲徵兵，恐不能集，其策焉出？」</span><span class="jiazhu">焉，於虔翻。</span>蒯良曰：<span class="yinhao">「衆不附者，仁不足也；附而不治者，義不足也。苟仁義之道行，百姓歸之如水之趣下，<span class="jiazhu">趣，七喻翻。</span>何患徵兵之不集乎！」</span>蒯越曰：<span class="yinhao">「袁術驕而無謀，宗賊帥多貪暴，爲下所患，<span class="jiazhu">帥，所類翻；下同。</span>若使人示之以利，必以衆來。使君誅其無道，撫而用之，一州之人有樂存之心，<span class="jiazhu">樂，音洛。</span>聞君威德，必襁負而至矣。<span class="jiazhu">襁，居兩翻。</span>兵集衆附，南據江陵，北守襄陽，荊州八郡可傳檄而定，<span class="jiazhu">《郡國志》：荊州部南陽、南郡、江夏、零陵、桂陽、長沙、武陵七郡。《漢官儀》以章陵足爲八郡。</span>公路雖至，無能爲也。」</span><span class="jiazhu">袁術，字公路。</span>表曰：<span class="yinhao">「善！」</span>乃使越誘宗賊帥，至者五十五人，皆斬之而取其衆。<span class="jiazhu">誘，音酉。帥，所類翻。</span>遂徙治襄陽，<span class="jiazhu">荊州刺史本治武陵漢壽。襄陽縣，屬南郡。</span>鎭撫郡縣，江南悉平。<span class="jiazhu">荊部在江南者，長沙、武陵、零陵、桂陽四郡也。爲劉表專制荊州張本。</span></p>
<p class="em2 strong"><span class="yinwen">12</span>董卓在雒陽，袁紹等諸軍皆畏其強，莫敢先進。曹操曰：<span class="yinhao">「舉義兵以誅暴亂，大衆已合，諸君何疑！向使董卓倚王室，據舊京，東向以臨天下，雖以無道行之，猶足爲患。今焚燒宮室，劫遷天子，海內震動，不知所歸，此天亡之時也，一戰而天下定矣。」</span>遂引兵西，將據成皋，張邈遣將衞茲分兵隨之。進至滎陽汴水，<span class="jiazhu">班《志》：汴水在滎陽西南。</span>遇卓將玄菟徐榮，<span class="jiazhu">菟，同都翻。</span>與戰，操兵敗，爲流矢所中，所乘馬被創。<span class="jiazhu">中，竹仲翻。被，皮義翻。創，初良翻。</span>從弟洪以馬與操，操不受。<span class="jiazhu">從，才用翻。</span>洪曰：<span class="yinhao">「天下可無洪，不可無君！」</span>遂步從操，夜遁去。榮見操所將兵少，力戰盡日，謂酸棗未易攻也，<span class="jiazhu">易，以豉翻。</span>亦引兵還。</p>
<p class="em2 strong">操到酸棗，諸軍十餘萬，日置酒高會，不圖進取，操責讓之，因爲謀曰：<span class="jiazhu">爲，于僞翻；下同。</span><span class="yinhao">「諸君能聽吾計，使勃海引河內之衆臨孟津，<span class="jiazhu">勃海，謂袁紹也。</span>酸棗諸將守成皋，據敖倉，塞轘轅、太谷，全制其險，<span class="jiazhu">塞，悉則翻。轘，音環。</span>使袁將軍率南陽之軍軍丹、析，入武關，<span class="jiazhu">此謂袁術也。丹水及析縣皆屬弘農郡。</span>以震三輔，皆高壘深壁，勿與戰，益爲疑兵，示天下形勢，以順誅逆，可立定也。<span class="jiazhu">觀操之計，但欲形格勢禁，待其變起於下耳，非主於戰也。</span>今兵以義動，持疑不進，失天下望，竊爲諸君恥之！」</span>邈等不能用。操乃與司馬沛國夏侯惇等詣揚州，募兵，得千餘人，還屯河內。<span class="jiazhu">從袁紹也。</span></p>
<p class="em2 strong">頃之，酸棗諸軍食盡，衆散。劉岱與橋瑁相惡，岱殺瑁，以王肱領東郡太守。青州刺史焦和亦起兵討董卓，<span class="jiazhu">《姓譜》：周武王封神農之後於焦，後以國爲氏。</span>務及諸將西行，<span class="jiazhu">務進兵與酸棗諸將相及也。</span>不爲民人保障，兵始濟河，黃巾已入其境。青州素殷實，甲兵甚盛，和每望寇奔北，未嘗接風塵、交旗鼓也。性好卜筮，信鬼神，<span class="jiazhu">好，呼到翻。</span>入見其人，清談干雲，出觀其政，賞罰淆亂，州遂蕭條，悉爲丘墟。頃之，和病卒，袁紹使廣陵臧洪領青州以撫之。</p>
<p class="em2 strong"><span class="yinwen">13</span>夏，四月，以幽州牧劉虞爲太傅，道路壅塞，<span class="jiazhu">塞，悉則翻。</span>信命竟不得通。先是，幽部應接荒外，<span class="jiazhu">荒外，言荒服之外也。先，悉薦翻。</span>資費甚廣，歲常割青、冀賦調二億有餘以足之。<span class="jiazhu">調，徒弔翻。</span>時處處斷絕，委輸不至，<span class="jiazhu">委，於僞翻。輸，舂遇翻。</span>而虞敝衣繩屨，食無兼肉，務存寬政，勸督農桑，開上谷胡市之利，通漁陽鹽鐵之饒，<span class="jiazhu">上谷舊有關市，與胡人貿易。漁陽舊有鹽官、鐵官。</span>民悅年登，穀石三十，青、徐士庶避難歸虞者百餘萬口，虞皆收視溫卹，爲安立生業，<span class="jiazhu">難，乃旦翻。爲，于僞翻。</span>流民皆忘其遷徙焉。</p>
<p class="em2 strong"><span class="yinwen">14</span>五月，司空荀爽薨。六月，辛丑，以光祿大夫种拂爲司空。拂，卲之父也。</p>
<p class="em2 strong"><span class="yinwen">15</span>董卓遣大鴻臚韓融、少府陰脩、執金吾胡母班、將作大匠吳脩、越騎校尉王瓌安集關東，解譬袁紹等。胡母班、吳脩、王瓌至河內，袁紹使王匡悉收擊<span class="jiaozhusup">【章：甲十一行本「繫」；乙十一行本同；退齋校同。】</span>殺之。<span class="jiazhu">瓌，工回翻。《考異》曰：謝承《後傳<span class="jiaozhusup">【（衍）】</span>漢書》曰：<span class="yinhao">「班，王匡之妹夫。班與匡書云：『僕與太傅馬公、太僕趙岐、少府陰脩俱受詔命。關東諸郡，雖實嫉卓，猶以銜奉王命，不敢玷辱。而足下獨囚僕於獄，欲以釁鼓，此悖暴無道之甚者也！』」</span>按范《書》此年六月，遣韓融等安集關東，袁術、王匡各執而殺之。三年八月，遣馬日磾及趙岐慰撫天下。袁《紀》，遣馬、趙亦在三年八月，時董卓已死。而此書云與馬、趙俱受詔，又云恚卓遷怒，自相乖迕。疑非班書。今不取。</span>袁術亦殺陰脩；惟韓融以名德免。</p>
<p class="em2 strong"><span class="yinwen">16</span>董卓壞五銖錢，<span class="jiazhu">賢曰：光武中興，除王莽貨泉，更用五銖錢。孔穎達曰：五銖者，其重五銖，凡十桼爲一絫，十絫爲一銖，二十四銖爲一兩。錢邊作五銖字。壞，音怪。</span>更鑄小錢，<span class="jiazhu">更，工衡翻。</span>悉取雒陽及長安銅人、鐘虡、飛廉、銅馬之屬以鑄之，<span class="jiazhu">銅人，秦始皇所鑄也。賢曰：鐘虡，以銅爲之。《前書音義》曰：虡，鹿頭龍身，神獸也。《說文》：鐘鼓之跗，以猛獸爲飾也。武帝置飛廉館。《音義》曰：飛廉，神禽，身似鹿，頭如爵，有角，蛇尾，文如豹文。明帝永平五年，迎取長安飛廉、銅馬置上西門外，名平樂館。銅馬則東門京所作，置於金馬門外者也。余據馬援亦進銅馬。虡，音巨。</span>由是貨賤物貴，穀石至數萬錢。</p>
<p class="em2 strong"><span class="yinwen">17</span>冬，孫堅與官屬會飲於魯陽城東，董卓步騎數萬猝至，堅方行酒談笑，整頓部曲，無得妄動。後騎漸益，堅徐罷坐，<span class="jiazhu">坐，才臥翻。</span>導引入城，乃曰：<span class="yinhao">「向堅所以不卽起者，恐兵相蹈藉，諸君不得入耳。」</span>卓兵見其整，不敢攻而還。</p>
<p class="em2 strong"><span class="yinwen">18</span>王匡屯河陽津，<span class="jiazhu">河陽津，卽孟津。</span>董卓襲擊，大破之。</p>
<p class="em2 strong"><span class="yinwen">19</span>左中郎將蔡邕議：<span class="yinhao">「孝和以下廟號稱宗者，皆宜省去，以遵先典。」</span>從之。<span class="jiazhu">禮，祖有功而宗有德。和帝以下無德可宗，故去之。去，羌呂翻。《考異》曰：袁《紀》在明年。今從范《書》。</span></p>
<p class="em2 strong"><span class="yinwen">20</span>中郎將徐榮薦同郡故冀州刺史公孫度於董卓，卓以爲遼東太守。度到官，以法誅滅郡中名豪大姓百餘家，郡中震慄，乃東伐高句驪，<span class="jiazhu">句，如字，又音駒。驪，力知翻。</span>西擊烏桓，語所親吏柳毅、陽儀等曰：<span class="jiazhu">語，牛倨翻。《姓譜》：柳，本自魯孝公子子展之孫，以王父字爲氏。至展禽，食采於柳下，因爲氏。</span><span class="yinhao">「漢祚將絕，當與諸卿圖正<span class="jiaozhusup">【章：甲十一行本「正」作「王」；乙十一行本同；孔本同；熊校同。】</span>耳。」</span>於是分遼東爲遼西、中遼郡，各置太守，越海收東萊諸縣，置營州刺史。自立爲遼東侯、平州牧，立漢二祖廟，承制，郊祀天地，藉田，<span class="jiazhu">杜佑曰：藉，借也，謂借人力以理之，勸率天下，使務農也。《春秋傳》曰：郊而後耕，遂藉人力以成歲功，故謂之帝藉。臣瓚曰：親耕以躬親爲義，不得以假借爲稱。藉，謂蹈藉也。師古曰：瓚說是。《說文》，帝藉千畝。藉，秦昔翻。</span>乘鸞路，設旄頭、羽騎。<span class="jiazhu">羽騎，羽林騎也。</span></p>
</div></body></html>