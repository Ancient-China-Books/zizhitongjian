<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百・晉紀二十二・孝宗穆皇帝中之下</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="晉紀二十二">晉紀二十二</span></span></h1>
<p><span class="jiazhu">起旃蒙單閼<span class="biaozhusup" data-rel="">（乙卯）</span>，盡屠維協洽<span class="biaozhusup" data-rel="">（己未）</span>，凡五年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="孝宗穆皇帝中之下">孝宗穆皇帝中之下</span></span></h5>
<div class="yeartoc" id="year_toc_355"><p class="strong"><span class="section" id="title-3"><span data-head-description="孝宗穆皇帝中之下" data-head-level="h4" data-head-title="永和十一年">永和十一年</span></span><span class="biaozhusup" data-rel="">（乙卯、三五五年）</span></p></div>
<p class="em2 strong"><span class="yinwen">1</span>春，正月，故仇池公楊毅弟宋奴使其姑子梁式王刺殺楊初；初子國誅式王及宋奴，自立爲仇池公。桓溫表國爲鎭北將軍、秦州刺史。</p>
<p class="em2 strong"><span class="yinwen">2</span>二月，秦大蝗，百草無遺，牛馬相噉毛。<span class="jiazhu">無草可食，故相噉毛。噉，徒濫翻，又徒覽翻。</span></p>
<p class="em2 strong"><span class="yinwen">3</span>夏，四月，燕主儁自和龍還薊。<span class="jiazhu">燕主如龍城，見上卷上年。薊，音計。</span>先是，幽、冀之人以儁爲東遷，<span class="jiazhu">和龍直薊之東。先，悉薦翻。</span>互相驚擾，所在屯結。羣臣請討之，儁曰：<span class="yinhao">「羣小以朕東巡，故相惑爲亂耳；今朕旣至，尋當自定，不足討也。」</span></p>
<p class="em2 strong"><span class="yinwen">4</span>蘭陵太守孫黑、濟北太守高柱、<span class="jiazhu">守，式又翻。濟，子禮翻。</span>建興太守高瓫<span class="jiazhu">瓫，蒲奔翻。</span>及秦河內太守王倉、黎陽太守韓高皆以郡降燕。<span class="jiazhu">史言燕強，諸反側子皆附之。降，戶江翻。</span></p>
<p class="em2 strong"><span class="yinwen">5</span>秦淮南王生幼無一目，性麤暴。其祖父洪嘗戲之曰：<span class="yinhao">「吾聞瞎兒一淚，信乎？」</span><span class="jiazhu">瞎，許轄翻，一目盲也。</span>生怒，引佩刀自刺出血，曰：<span class="yinhao">「此亦一淚也。」</span>洪大驚，鞭之。生曰：<span class="yinhao">「性耐刀槊，不堪鞭棰！」</span><span class="jiazhu">槊，色角翻。棰，止橤翻。</span>洪謂其父健曰：<span class="yinhao">「此兒狂悖，<span class="jiazhu">悖，蒲內翻，又蒲沒翻。</span>宜早除之；不然，必破人家。」</span>健將殺之，健弟雄止之曰：<span class="yinhao">「兒長自應改，何可遽爾！」</span>及長，力舉千鈞，手格猛獸，<span class="jiazhu">格，擊也。長，知兩翻。</span>走及奔馬，擊刺騎射，冠絕一時。<span class="jiazhu">騎，奇寄翻。冠，古玩翻；下同。</span>獻哀太子卒，<span class="jiazhu">秦太子萇，諡曰獻哀。</span>強后欲立少子晉王柳；<span class="jiazhu">強，其兩翻。少，詩照翻。</span>秦主健以讖文有<span class="yinhao">「三羊五眼」</span>，乃立生爲太子。<span class="jiazhu">爲苻生以凶暴不克紹張本。</span>以司空、平昌王菁爲太尉，尙書令王墮爲司空，司隸校尉梁楞爲尙書令。<span class="jiazhu">楞，盧登翻。</span></p>
<p class="em2 strong"><span class="yinwen">6</span>姚襄所部多勸襄北還，襄從之。五月，襄攻冠軍將軍高季於外黃，<span class="jiazhu">外黃縣，自漢以來屬陳留郡。賢曰：外黃故城在今汴州雍丘縣東。冠，古玩翻。</span>會季卒，襄進據許昌。</p>
<p class="em2 strong"><span class="yinwen">7</span>六月，丙子，秦主健寢疾。庚辰，平昌公<span class="jiaozhusup">【章：十二行本「公」作「王」；乙十一行本同；孔本同。】</span>菁勒兵入東宮，將殺太子生而自立。時生侍疾西宮，<span class="jiazhu">秦主所居爲西宮。</span>菁以爲健已卒，<span class="jiazhu">卒，子恤翻。</span>攻東掖門。健聞變，登端門，陳兵自衞。衆見健惶懼，皆捨仗逃散。健執菁，數而殺之，<span class="jiazhu">數，所具翻。</span>餘無所問。</p>
<p class="em2 strong">壬午，以大司馬、武都王安都督中外諸軍事。<span class="jiazhu">苻雄死，健以菁都督中外諸軍；菁以逆誅，以安代之。</span>甲申，健引太師魚遵、丞相雷弱兒、太傅毛貴、司空王墮、尙書令梁楞、左僕射梁安、右僕射段純、吏部尙書辛牢等受遺詔輔政。健謂太子生曰：<span class="yinhao">「六夷酋帥及大臣執權者，若不從汝命，宜漸除之。」</span><span class="jiazhu">爲苻生虐殺大臣張本。酋，慈由翻。帥，所類翻。</span></p>
<p class="margin2">臣光曰：顧命大臣，所以輔導嗣子，爲之羽翼也。爲之羽翼而敎使翦之，能無斃乎！知其不忠，則勿任而已矣；任以大柄，又從而猜之，鮮有不召亂者也。<span class="jiazhu">鮮，息淺翻。</span></p>
<p class="em2 strong"><span class="yinwen">8</span>乙酉，健卒；<span class="jiazhu">年三十九。</span>諡曰景明皇帝，廟號高祖。丙戌，太子生卽位，<span class="jiazhu">苻生，字長生，健第三子也。</span>大赦，改元壽光。羣臣奏曰：<span class="yinhao">「未踰年而改元，非禮也。」</span><span class="jiazhu">古禮，君薨，世子卽位，旣踰年而後稱元年。</span>生怒，窮推議主，得右僕射段純，殺之。</p>
<p class="em2 strong"><span class="yinwen">9</span>秋，七月，以吏部尙書周閔爲左僕射。</p>
<p class="em2 strong"><span class="yinwen">10</span>或告會稽王昱曰：<span class="jiazhu">會，工外翻。</span><span class="yinhao">「武陵王第中大脩器仗，將謀非常。」</span><span class="jiazhu">武陵王晞也。</span>昱以告太常王彪之，彪之曰：<span class="yinhao">「武陵王之志，盡於馳騁畋獵而已耳，<span class="jiazhu">騁，丑郢翻。</span>深願靜之，以安異同之論，勿復以爲言！」</span>昱善之。<span class="jiazhu">爲武陵終以此得禍、彪之所不能救張本。復，扶又翻。</span></p>
<p class="em2 strong"><span class="yinwen">11</span>秦主生尊母強氏曰皇太后，立妃梁氏爲皇后。梁氏，安之女也。以其嬖臣太子門大夫南安趙韶爲右僕射，<span class="jiazhu">《續漢志》：太子門大夫二人，職比郎將。嬖，卑義翻，又博計翻。</span>太子舍人趙誨爲中護軍，著作郎董榮爲尙書。</p>
<p class="em2 strong"><span class="yinwen">12</span>涼王祚淫虐無道，上下怨憤。祚惡河州刺史張瓘之強，<span class="jiazhu">張駿置河州，治枹罕。惡，烏路翻。</span>遣張掖太守索孚代瓘守枹罕，<span class="jiazhu">索，昔各翻。枹，音膚。</span>使瓘討叛胡，又遣其將易揣、張玲帥步騎萬三千以襲瓘。<span class="jiazhu">將，卽亮翻。易，讀如字，姓也。揣，初委翻。玲，盧經翻。帥，讀曰率。騎，奇寄翻。</span>張掖人王鸞知術數，言於祚曰：<span class="yinhao">「此軍出，必不還，涼國將危；」</span>幷陳祚三不道。祚大怒，以鸞爲訞言，<span class="jiazhu">訞，於驕翻。</span>斬以徇。鸞臨刑曰：<span class="yinhao">「我死，軍敗於外，王死於內，必矣！」</span>祚族滅之。瓘聞之，斬孚，起兵擊祚，傳檄州郡，廢祚，以侯還第，復立涼寧侯曜靈。<span class="jiazhu">曜靈廢見上卷上年。</span>易揣、張玲軍始濟河，瓘擊破之。揣等單騎奔還，瓘軍躡之，姑臧振恐。驍騎將軍敦煌宋混兄脩，與祚有隙，懼禍。<span class="jiazhu">驍，堅堯翻。敦，徒門翻。</span>八月，混與弟澄西走，合衆萬餘人以應瓘，還向姑臧。祚遣楊秋胡將曜靈於東苑，拉其腰而殺之，<span class="jiazhu">將，如字。拉，盧合翻。</span>埋於沙阬，諡曰哀公。</p>
<p class="em2 strong"><span class="yinwen">13</span>秦主生封衞大將軍黃眉爲廣平王，前將軍飛爲新興王，皆素所善也。徵大司馬武都王安領太尉。<span class="jiazhu">健臨沒，以安督中外諸軍，然尙在蒲阪，今生乃召之。</span>以晉王柳爲征東大將軍、幷州牧，鎭蒲阪；<span class="jiazhu">阪，音反。</span>魏王廋爲鎭東大將軍、豫州牧，鎭陝城。<span class="jiazhu">廋，疏鳩翻。陝，失冉翻。</span></p>
<p class="em2 strong">中書監胡文、中書令王魚言於生曰：<span class="yinhao">「比有星孛于大角，熒惑入東井。大角，帝坐；東井，秦分；<span class="jiazhu">《天文志》：大角在攝提間。大角者，天王坐也。東井，八星。東井、輿鬼，秦、雍州分。比，毗至翻。孛，蒲內翻。坐，徂臥翻。分，扶問翻。</span>於占不出三年，國有大喪，大臣戮死；願陛下脩德以禳之！」</span>生曰：<span class="yinhao">「皇后與朕對臨天下，可以應大喪矣。毛太傅、梁車騎、梁僕射受遺輔政，可以應大臣矣。」</span>九月，生殺梁后及毛貴、梁楞、梁安。貴，后之舅也。</p>
<p class="em2 strong">右僕射趙韶、中護軍趙誨，皆洛州刺史<span class="renming">俱</span>之從弟也，<span class="jiazhu">趙俱鎭宜陽，事見上卷上年。從，才用翻。</span>有寵於生，乃以俱爲尙書令。俱固辭以疾，謂韶、誨曰：<span class="yinhao">「汝等不復顧祖宗，<span class="jiazhu">復，扶又翻。</span>欲爲滅門之事！毛、梁何罪，而誅之？吾何功，而代之？汝等可自爲，吾其死矣！」</span>遂以憂卒。<span class="jiazhu">卒，子恤翻。</span></p>
<p class="em2 strong"><span class="yinwen">14</span>涼宋混軍于武始大澤，<span class="jiazhu">張駿分狄道縣，立武始郡。宋混西走，起兵必不東向狄道。《水經》：都野澤在武威縣東北。《註》云：在姑臧城北三百里。都野卽《禹貢》之豬野，其水上承姑臧武始澤，澤在姑臧西。</span>爲曜靈發哀。<span class="jiazhu">爲，于僞翻。</span>閏月，混軍至姑臧，涼王祚收張瓘弟琚及子嵩，將殺之。琚、嵩聞之，募市人數百，揚言：<span class="yinhao">「張祚無道，我兄大軍已至城東，敢舉手者誅三族！」</span>遂開西門納混兵。領軍將軍趙長等懼罪，<span class="jiazhu">趙長，請立祚者也，故懼罪。</span>入閣呼張重華母馬氏出殿，立涼武侯玄靚爲主。<span class="jiazhu">靚，疾郢翻，又疾正翻。</span>易揣等引兵入殿，收長等，殺之。祚按劍殿上，大呼，叱左右力戰。<span class="jiazhu">呼，火故翻。</span>祚素失衆心，莫肯爲之鬬者，<span class="jiazhu">爲，于僞翻。</span>遂爲兵人所殺。混等梟其首，<span class="jiazhu">梟，堅堯翻。</span>宣示中外，暴尸道左，城內咸稱萬歲。以庶人禮葬之，幷殺其二子。混、琚上玄靚爲大將軍、涼州牧、西平公，<span class="jiazhu">上，時掌翻。</span>赦境內，復稱建興四十三年。<span class="jiazhu">張祚改建興年號，見上卷上年。</span>時玄靚始七歲。</p>
<p class="em2 strong">張瓘至姑臧，推玄靚爲涼王，自爲使持節、都督中外諸軍事、尙書令、涼州牧、張掖郡公，<span class="jiazhu">使，疏吏翻。</span>以宋混爲尙書僕射。隴西人李儼據郡，不受瓘命，用江東年號，<span class="jiazhu">用永和年號也。</span>衆多歸之。<span class="jiazhu">爲李儼歸秦張本。</span>瓘遣其將牛霸討之，<span class="jiazhu">將，卽亮翻。</span>未至，西平人衞綝亦據郡叛，<span class="jiazhu">綝，丑林翻。</span>霸兵潰，奔還。瓘遣弟琚擊綝，敗之。<span class="jiazhu">敗，補邁翻。</span>酒泉太守馬基起兵以應綝，瓘遣司馬張姚、王國擊斬之。</p>
<p class="em2 strong"><span class="yinwen">15</span>冬，十月，以豫州刺史謝尙督幷、冀、幽三州，<span class="jiazhu">時江左僑立青、冀、幷、幽四州於江北。</span>鎭壽春。<span class="jiazhu">南渡初，祖逖以豫州刺史治譙城。永昌元年，祖約退屯壽春。成帝咸和四年，庾亮以豫州刺史治蕪湖。咸康四年，毛寶以豫州刺史治邾城。六年，庾翼以豫州刺史治蕪湖。永和元年，趙胤以豫州刺史治牛渚。二年，尙以豫州刺史治蕪湖，今進壽春，皆建康西藩也。進取則屯壽春，守江則多在歷陽、蕪湖二處。</span></p>
<p class="em2 strong"><span class="yinwen">16</span>鎭北將軍段龕與燕主儁書，抗中表之儀，<span class="jiazhu">儁，段氏出也，故龕與之抗中表之儀。龕，苦含翻；下同。</span>非其稱帝。儁怒，十一月，以太原王恪爲大都督、撫軍將軍，陽騖副之，以擊龕。<span class="jiazhu">騖，音務。</span></p>
<p class="em2 strong"><span class="yinwen">17</span>秦以辛牢守尙書令，趙韶爲左僕射，尙書董榮爲右僕射，中護軍趙誨爲司隸校尉。</p>
<p class="em2 strong"><span class="yinwen">18</span>十二月，高句麗王釗遣使詣燕納質脩貢，以請其母。<span class="jiazhu">句，如字，又音駒。麗，力知翻。燕囚釗母，見九十七卷成帝咸康八年。質，音致。</span>燕主儁許之，遣殿中將軍刁龕送釗母周氏歸其國；以釗爲征東大將軍、營州刺史，封樂浪公，<span class="jiazhu">樂浪，音洛琅。</span>王如故。<span class="jiazhu">使爲高句麗王如故。</span></p>
<p class="em2 strong"><span class="yinwen">19</span>上黨人馮鴦逐燕太守段剛，據安民城，<span class="jiazhu">魏收《地形志》：燕上黨太守治安民城。安民城在襄垣縣，蓋永嘉中，劉琨遣張倚所築，以安上黨之民，因以爲名。</span>自稱太守，遣使來降。<span class="jiazhu">使，疏吏翻。降，戶江翻。</span></p>
<p class="em2 strong"><span class="yinwen">20</span>秦丞相雷弱兒性剛直，以趙韶、董榮亂政，每公言於朝，<span class="jiazhu">朝，直遙翻。</span>見之常切齒。韶、榮譖之於秦主生，生殺弱兒及其九子、二十七孫。於是諸羌皆有離心。<span class="jiazhu">雷弱兒，南安羌酋也，以非罪而死，故諸羌皆有離心。</span></p>
<p class="em2 strong">生雖諒陰，遊飲自若，彎弓露刃，以見朝臣，錘鉗鋸鑿，<span class="jiazhu">錘，傳追翻。鉗，其廉翻。鋸，居御翻。</span>可以害人之具，備置左右。卽位未幾，<span class="jiazhu">幾，居豈翻。</span>后妃、公卿已下至于僕隸，凡殺五百餘人，截脛、拉脅、鋸項、刳胎者，比比有之。<span class="jiazhu">脛，形定翻，膝下骨直而長者。拉，盧合翻。比，簿計翻。</span></p>
<p class="em2 strong"><span class="yinwen">21</span>燕主儁以段龕方強，謂太原王恪曰：<span class="yinhao">「若龕遣軍拒河，不得渡者，可直取呂護而還。」</span><span class="jiazhu">呂護時據野王。</span>恪分遣輕軍先至河上，具舟楫以觀龕志趣。龕弟羆，驍勇有智謀，<span class="jiazhu">驍，堅堯翻。</span>言於龕曰：<span class="yinhao">「慕容恪善用兵，加之衆盛，若聽其濟河，進至城下，恐雖乞降，不可得也。<span class="jiazhu">降，戶江翻；下同。</span>請兄固守，羆帥精銳拒之於河，幸而戰捷，兄帥大衆繼之，<span class="jiazhu">帥，讀曰率；下同。</span>必有大功。若其不捷，不若早降，猶不失爲千戶侯也。」</span>龕不從。羆固請不已，龕怒，殺之。</p>
<div class="yeartoc" id="year_toc_356"><p class="strong"><span class="section" id="title-4"><span data-head-description="孝宗穆皇帝中之下" data-head-level="h4" data-head-title="永和十二年">十二年</span></span><span class="biaozhusup" data-rel="">（丙辰、三五六年）</span></p></div>
<p class="em2 strong"><span class="yinwen">1</span>春，正月，燕太原王恪引兵濟河，未至廣固百餘里，段龕帥衆三萬逆戰。丙申，恪大破龕於淄水，<span class="jiazhu">據《載記》，恪破龕於濟水之南。今言未至廣固百餘里，蓋至淄水而會戰也。《水經》，濁水逕廣固城西，東流至廣饒，入巨淀，又北合于淄水。</span>執其弟欽，斬右長史袁範等。齊王友辟閭蔚被創，<span class="jiazhu">段龕自稱齊王，故置王友之官。蔚，紆勿翻。創，初良翻。</span>恪聞其賢，遣人求之，蔚已死，士卒降者數千人。龕脫走，還城固守，恪進軍圍之。</p>
<p class="em2 strong"><span class="yinwen">2</span>秦司空王墮性剛峻，右僕射董榮、侍中強國皆以佞幸進，墮疾之如讎，每朝見，榮未嘗與之言。<span class="jiazhu">每朝句絕。朝，直遙翻。見，如字。</span>或謂墮曰：<span class="yinhao">「董君貴幸無比，公宜小降意接之。」</span>墮曰：<span class="yinhao">「董龍是何雞狗，<span class="jiazhu">龍，董榮小字。</span>而令國士與之言乎！」</span>會有天變，榮與強國言於秦主生曰：<span class="jiazhu">強，其兩翻，姓也。</span><span class="yinhao">「今天譴甚重，宜以貴臣應之。」</span>生曰：<span class="yinhao">「貴臣惟有大司馬及司空耳。」</span>榮<span class="jiaozhusup">【章：十二行本「榮」下有「國」字；乙十一行本同；孔本同。】</span>曰：<span class="yinhao">「大司馬國之懿親，不可殺也。」</span><span class="jiazhu">大司馬謂武都王安，生叔父也。</span>乃殺王墮。將刑，榮謂之曰：<span class="yinhao">「今日復敢比董龍於雞狗乎？」</span><span class="jiazhu">復，扶又翻。</span>墮瞋目叱之。<span class="jiazhu">瞋，七人翻。</span>洛州刺史杜郁，墮之甥也，左僕射趙韶惡之，<span class="jiazhu">惡，烏路翻。</span>譖於生，以爲貳於晉而殺之。</p>
<p class="em2 strong">壬戌，生宴羣臣於太極殿，以尙書令辛牢爲酒監，酒酣，生怒曰：<span class="yinhao">「何不強人酒而猶有坐者！」</span><span class="jiazhu">監，古暫翻。強，其兩翻。</span>引弓射牢，殺之。<span class="jiazhu">射，而亦翻。</span>羣臣懼，莫敢不醉，偃仆失冠，生乃悅。</p>
<p class="em2 strong"><span class="yinwen">3</span>匈奴大人劉務桓卒，弟閼頭立，將貳於代。二月，代王什翼犍引兵西巡臨河，閼頭懼，請降。<span class="jiazhu">犍，居言翻。閼，於葛翻。降，戶江翻；下同。</span></p>
<p class="em2 strong"><span class="yinwen">4</span>燕太原王恪招撫段龕諸城。<span class="jiazhu">恪圍廣固未下，故先招撫其統內諸城。</span>己丑，龕所署徐州刺史陽都公王騰舉衆降，恪命騰以故職還屯陽都。<span class="jiazhu">段龕置徐州於琅邪陽都縣。杜佑曰：漢陽都縣故城在沂州沂水縣南。</span></p>
<p class="em2 strong"><span class="yinwen">5</span>秦征東大將軍晉王柳遣參軍閻負、梁殊使於涼，以書說涼王玄靚。<span class="jiazhu">使，疏吏翻；下同。說，輸芮翻。</span>負、殊至姑臧，張瓘見之曰：<span class="yinhao">「我，晉臣也；臣無境外之交，二君何以來辱？」</span>負、殊曰：<span class="yinhao">「晉王與君鄰藩，雖山河阻絕，風通道會，<span class="jiazhu">秦使苻柳鎭蒲阪，非與涼州鄰也，故以風通道會爲言。</span>故來脩好，<span class="jiazhu">好，呼到翻；下同。</span>君何怪焉！」</span>瓘曰：<span class="yinhao">「吾盡忠事晉，於今六世矣。<span class="jiazhu">軌、寔、茂、駿、重華、曜靈、祚爲七世，今言六世，斥祚不以爲世數。</span>若與苻征東通使，是上違先君之志，下隳士民之節，其可乎！」</span>負、殊曰：<span class="yinhao">「晉室衰微，墜失天命，固已久矣；是以涼之二王北面二趙，唯知機也。<span class="jiazhu">張茂稱藩於前趙，張駿稱藩於後趙。</span>今大秦威德方盛，涼王若欲自帝河右，則非秦之敵；欲以小事大，則曷若捨晉事秦，長保福祿乎！」</span>瓘曰：<span class="yinhao">「中州好食言，<span class="jiazhu">好，呼到翻。</span>嚮者石氏使車適返，而戎騎已至，<span class="jiazhu">使，疏吏翻。永和二年，張重華嗣位，遣使奉章於石虎，虎繼遣王擢來寇。騎，奇寄翻。</span>吾不敢信也。」</span>負、殊曰：<span class="yinhao">「自古帝王居中州者，政化各殊，趙爲姦詐，秦敦信義，豈得一槪待之乎！<span class="jiazhu">槪所以平斗斛，一槪待之，言無所高下也。</span>張先、楊初皆阻兵不服，先帝討而擒之，<span class="jiazhu">擒張先見九十八卷六年，未嘗擒楊初也，負、殊姑爲是言耳。</span>赦其罪戾，寵以爵秩，固非石氏之比也。」</span>瓘曰：<span class="yinhao">「必如君言，秦之威德無敵，何不先取江南，則天下盡爲秦有，征東何辱命焉！」</span>負、殊曰：<span class="yinhao">「江南文身之俗，<span class="jiazhu">古者荊蠻之俗，斷髮文身以避蛟龍之害。負、殊以此斥言之耳。是時衣冠文物，皆在江南，且正朔所在也。負、殊吠堯刺由，知各爲其主而已！</span>道汚先叛，化隆後服。<span class="jiazhu">鄭玄曰：汚，猶殺也。《易》曰：高宗伐鬼方，三年克之。世之說者以爲荊、楚輕悍，道汚先叛，化隆後服，故負、殊亦以此斥言江南。</span>主上以爲江南必須兵服，河右可以義懷，故遣行人先申大好。<span class="jiazhu">好，呼到翻。</span>若君不達天命，則江南得延數年之命，而河右恐非君之土也。」</span>瓘曰：<span class="yinhao">「我跨據三州，<span class="jiazhu">三州謂涼、河、沙，張茂及張駿所分置者也。</span>帶甲十萬，西苞葱嶺，東距大河，伐人有餘，況於自守，何畏於秦！」</span>負、殊曰：<span class="yinhao">「貴州山河之固，孰若殽、函？民物之饒，孰若秦、雍？<span class="jiazhu">雍，於用翻。</span>杜洪、張琚，因趙氏成資，兵強財富，有囊括關中、席卷四海之志，先帝戎旗西指，冰消雲散，旬月之間，不覺易主。<span class="jiazhu">事見九十八卷六年。</span>主上若以貴州不服，赫然奮怒，控弦百萬，鼓行而西，未知貴州將何以待之？」</span>瓘笑曰：<span class="yinhao">「茲事當決之於王，非身所了。」</span><span class="jiazhu">了，決也。</span>負、殊曰：<span class="yinhao">「涼王雖英睿夙成，然年在幼沖；君居伊、霍之任，國家安危，繫君一舉耳。」</span>瓘懼，乃以玄靚之命遣使稱藩於秦，秦因玄靚所稱官爵而授之。</p>
<p class="em2 strong"><span class="yinwen">6</span>將軍劉度攻秦青州刺史王朗於盧氏；<span class="jiazhu">盧氏縣，漢屬弘農郡，晉屬上洛郡，唐屬虢州。</span>燕將軍慕輿長卿入軹關，攻秦幽州刺史強哲于裴氏堡。<span class="jiazhu">永嘉之亂，裴氏舉宗據險築堡以自守，後人因而置屯戍，故堡猶有裴氏之名，蓋在河東界。長，知兩翻。</span>秦主生遣前將軍新興王飛拒度，建節將軍鄧羌拒長卿。飛未至而度退。羌與長卿戰，大破之，獲長卿及甲首二千餘級。</p>
<p class="em2 strong"><span class="yinwen">7</span>桓溫請移都洛陽，脩復園陵，章十餘上；<span class="jiazhu">上，時掌翻。</span>不許。拜溫征討大都督，督司、冀二州諸軍事，以討姚襄。</p>
<p class="em2 strong"><span class="yinwen">8</span>三月，秦主生發三輔民治渭橋，<span class="jiazhu">治，直之翻。</span>金紫光祿大夫程肱諫，以爲妨農；生殺之。</p>
<p class="em2 strong"><span class="yinwen">9</span>夏，四月，長安大風，發屋拔木。<span class="jiazhu">風捲屋瓦，抓簷桷爲發屋。</span>秦宮中驚擾，或稱賊至，宮門晝閉，五日乃止。秦主生推告賊者，刳出其心。左光祿大夫強平諫曰：<span class="yinhao">「天降災異，陛下當愛民事神，緩刑崇德以應之，乃可弭也。」</span><span class="jiazhu">弭，止也。</span>生怒，鑿其頂而殺之。衞將軍廣平王黃眉、前將軍新興王飛、建節將軍鄧羌，以平，太后之弟，叩頭固諫；生弗聽，出黃眉爲左馮翊、飛爲右扶風、羌行咸陽太守，<span class="jiazhu">前漢扶風渭城縣，秦之咸陽也，後漢、晉省。魏收《地形志》：咸陽郡治石安縣，卽漢渭城也，石勒更名。是郡蓋永嘉之後羣胡所置也。</span>猶惜其驍勇，故皆弗殺。<span class="jiazhu">驍，堅堯翻。</span>五月，太后強氏以憂恨卒，諡曰明德。</p>
<p class="em2 strong"><span class="yinwen">10</span>姚襄自許昌攻周成于洛陽。<span class="jiazhu">周成襲據洛陽，見上卷十年。</span></p>
<p class="em2 strong"><span class="yinwen">11</span>六月，秦主生下詔曰：<span class="yinhao">「朕受皇天之命，君臨萬邦；嗣統以來，有何不善，而謗讟之音，扇滿天下！<span class="jiazhu">杜預曰：讟，誹也。讟，徒木翻。</span>殺不過千，而謂之殘虐！行者比肩，未足爲希。<span class="jiazhu">希，少也。</span>方當峻刑極罰，復如朕何！」</span><span class="jiazhu">復，扶又翻。</span></p>
<p class="em2 strong">自去春以來，潼關之西，至于長安，虎狼爲暴，晝則繼道，<span class="jiazhu">言虎狼相繼於路也。<span class="yinhao">「繼」</span>，蜀本作<span class="yinhao">「斷」</span>。</span>夜則發屋，不食六畜，<span class="jiazhu">畜，許又翻。</span>專務食人，凡殺七百餘人。民廢耕桑，相聚邑居，而爲害不息。秋，七月，秦羣臣奏請禳災，<span class="jiazhu">禳，如羊翻，除殃祭也。</span>生曰：<span class="yinhao">「野獸飢則食人，飽當自止，何禳之有！且天豈不愛民哉，正以犯罪者多，故助朕殺之耳！」</span><span class="jiazhu">史言苻生之虐甚於桀、紂。</span></p>
<p class="em2 strong"><span class="yinwen">12</span>丙子，燕獻懷太子曄卒。</p>
<p class="em2 strong"><span class="yinwen">13</span>姚襄攻洛陽，踰月不克。長史王亮諫曰：<span class="yinhao">「明公英名蓋世，兵強民附。今頓兵堅城之下，力屈威挫，或爲他寇所乘，此危亡之道也！」</span>襄不從。</p>
<p class="em2 strong">桓溫自江陵北伐，遣督護高武據魯陽，輔國將軍戴施屯河上，自帥大兵繼進。<span class="jiazhu">帥，讀曰率；下同。</span>與寮屬登平乘樓<span class="jiazhu">平乘樓，大船之樓。</span>望中原，歎曰：<span class="yinhao">「遂使神州陸沈，百年丘墟，王夷甫諸人不得不任其責！」</span><span class="jiazhu">以王衍等尙清談而不恤王事，以致夷狄亂華也。</span>記室陳郡袁宏曰：<span class="jiazhu">晉諸公、諸從公府皆有記室，掌表疏、牋記、書檄。</span><span class="yinhao">「運有興廢，豈必諸人之過！」</span>溫作色曰：<span class="yinhao">「昔劉景升有千斤大牛，噉芻豆十倍於常牛，負重致遠，曾不若一羸牸，<span class="jiazhu">溫意以牛況宏，徒能糜俸祿而無經世之用。劉表字景升。噉，徒濫翻，又徒覽翻。羸，倫爲翻。牸，疾置翻，牝牛也。</span>魏武入荊州，<span class="jiazhu">漢獻帝建安十三年，曹操入荊州。</span>殺以享軍。」</span></p>
<p class="em2 strong">八月，己亥，溫至伊水，<span class="jiazhu">伊水在洛陽城南。</span>姚襄撤圍拒之，匿精銳於水北林中，遣使謂溫曰：<span class="yinhao">「承親帥王師以來，襄今奉身歸命，願敕三軍小卻，當拜伏道左。」</span>溫曰：<span class="yinhao">「我自開復中原，展敬山陵，無豫君事。欲來者便前，相見在近，無煩使人。」</span><span class="jiazhu">使，疏吏翻。</span>襄拒水而戰，溫結陳而前，<span class="jiazhu">陳，讀曰陣。</span>親被甲督戰，<span class="jiazhu">被，皮義翻。</span>襄衆大敗，死者數千人。襄帥麾下數千騎奔于洛陽北山，<span class="jiazhu">洛陽北山，北芒山也。騎，奇寄翻。</span>其夜，民棄妻子隨襄者五千餘人。襄勇而愛人，雖戰屢敗，民知襄所在，輒扶老攜幼，奔馳而赴之。溫軍中傳言襄病創已死，<span class="jiazhu">創，初良翻。</span>許、洛士女爲溫所得者，無不北望而泣。<span class="jiazhu">史言姚襄得人心。</span>襄西走，溫追之不及。弘農楊亮自襄所來奔，溫問襄之爲人，亮曰：<span class="yinhao">「襄神明器宇，孫策之儔，而雄武過之。」</span><span class="jiazhu">儔，等也，類也。</span></p>
<p class="em2 strong">周成帥衆出降，<span class="jiazhu">降，戶江翻；下同。</span>溫屯故太極殿前，旣而徙屯金墉城。己丑，謁諸陵，有毀壞者修復之，各置陵令。<span class="jiazhu">漢起陵邑，邑各置令，後遂因之，諸陵各置陵令，屬太常。</span>表鎭西將軍謝尙都督司州諸軍事，鎭洛陽。以尙未至，留潁川太守毛穆之、督護陳午、河南太守戴施以二千人戍洛陽，衞山陵，徙降民三千餘家於江、漢之間，執周成以歸。</p>
<p class="em2 strong">姚襄奔平陽，秦幷州刺史尹赤復以衆降襄，<span class="jiazhu">尹赤叛襄見上卷八年。</span>襄遂據襄陵。<span class="jiazhu">襄陵縣，漢屬河東郡，晉屬平陽郡；後魏改襄陵爲禽昌縣，隋、唐復曰襄陵。</span>秦大將軍張平擊之，<span class="jiazhu">永和七年，張平降秦，已而貳於燕。《通鑑》以秦所授官繫之。</span>襄爲平所敗，<span class="jiazhu">敗，補邁翻。</span>乃與平約爲兄弟，各罷兵。</p>
<p class="em2 strong"><span class="yinwen">14</span>段龕遣其屬段薀<span class="jiaozhusup">【嚴：「薀」改「蘊」。】</span>來求救，<span class="jiazhu">薀，紆粉翻。</span>詔徐州刺史荀羨將兵隨薀救之。羨至琅邪，<span class="jiazhu">此古琅邪也。</span>憚燕兵之強不敢進。王騰寇鄄城，<span class="jiazhu">鄄城縣，漢屬東郡，晉屬濮陽。此非古鄄城縣，蓋僑縣也。</span>羨進攻陽都，會霖雨，城壞，獲騰，斬之。<span class="jiazhu">段龕署王騰爲徐州刺史，屯陽都，時降于燕，爲燕來寇。</span></p>
<p class="em2 strong"><span class="yinwen">15</span>冬，十月，癸巳朔，日有食之。</p>
<p class="em2 strong"><span class="yinwen">16</span>秦主生夜食棗多，旦而有疾，召太醫令程延，使診之，<span class="jiazhu">診，止尹翻，候脈也。</span>延曰：<span class="yinhao">「陛下無他疾，食棗多耳。」</span>生怒曰：<span class="yinhao">「汝非聖人，安知吾食棗！」</span>遂斬之。</p>
<p class="em2 strong"><span class="yinwen">17</span>燕大司馬恪圍段龕於廣固，諸將請急攻之，恪曰：<span class="yinhao">「用兵之勢，有宜緩者，有宜急者，不可不察。若彼我勢敵，外有強援，恐有腹背之患，則攻之不可不急。若我強彼弱，無援於外，力足制之者，當羈縻守之，以待其斃；兵法，十圍五攻，正謂此也。<span class="jiazhu">《孫子》曰：用兵之法，十則圍之，五則攻之。</span>龕兵尙衆，未有離心；濟南之戰，<span class="jiazhu">卽淄水之戰。曰濟南者，以濟水南北大界言之。</span>非不銳也，但龕用之無術，以取敗耳。今憑阻堅城，上下戮力，我盡銳攻之，計數日<span class="jiaozhusup">【章：十二行本「日」作「旬」；乙十一行本同；孔本同。】</span>可拔，然殺吾士卒必多矣。自有事中原，兵不蹔息，<span class="jiazhu">蹔，與暫同。</span>吾每念之，夜而忘寐，柰何輕用其死乎！要在取之，不必求功之速也！」</span>諸將皆曰：<span class="yinhao">「非所及也。」</span>軍中聞之，人人感悅。於是爲高牆深塹以守之。<span class="jiazhu">塹，七豔翻。</span>齊人爭運糧以饋燕軍。</p>
<p class="em2 strong">龕嬰城自守，樵采路絕，城中人相食。龕悉衆出戰，恪破之於圍裏，<span class="jiazhu">時外築長圍，故戰於圍裏。</span>先分騎屯諸門，<span class="jiazhu">屯廣固城諸門也。騎，奇寄翻。</span>龕身自衝盪，<span class="jiazhu">盪，徒朗翻，又他浪翻。</span>僅而得入，餘兵皆沒。於是城中氣沮，莫有固志。<span class="jiazhu">沮，在呂翻。</span>十一月，丙子，龕面縛出降，幷執朱禿送薊。<span class="jiazhu">降，戶江翻。薊，音計。</span>恪撫安新民，悉定齊地，徙鮮卑、胡、羯三千餘戶于薊。燕主儁具朱禿五刑，<span class="jiazhu">朱禿殺慕容鉤而奔龕，見上卷十年。</span>以段龕爲伏順將軍。恪留慕容塵鎭廣固，以尙書左丞鞠殷爲東萊太守，章武太守鮮于亮爲齊郡太守，乃還。</p>
<p class="em2 strong">殷，彭之子也。彭時爲燕大長秋，以書戒殷曰：<span class="yinhao">「王彌、曹嶷，必有子孫，<span class="jiazhu">嶷，魚力翻。</span>汝善招撫，勿長亂源！」</span><span class="jiazhu">長，知兩翻。</span>殷推求，得彌從子立、嶷孫巖於山中，請與相見，深結意分，<span class="jiazhu">從，才用翻；下同。分，扶問翻。</span>彭復遣使遺以車馬衣服，<span class="jiazhu">復，扶又翻。遺，于季翻。</span>郡民由是大和。<span class="jiazhu">鞠彭自東萊歸燕，見九十一卷元帝大興二年。</span></p>
<p class="em2 strong">荀羨聞龕已敗，退還下邳，留將軍諸葛攸、高平太守劉莊將三千人守琅邪，參軍譙國戴𨔵等二千人守泰山。<span class="jiazhu">楊正衡曰：𨔵，音遁。</span>燕將慕容蘭屯汴城，<span class="jiazhu">汴城，卽浚儀城。余謂<span class="yinhao">「汴」</span>當作<span class="yinhao">「卞」</span>。魯國卞縣城也。劉昫曰：兗州泗水縣，卞縣古城也。</span>羨擊斬之。</p>
<p class="em2 strong"><span class="yinwen">18</span>詔遣兼司空、散騎常侍車灌等持節如洛陽，脩五陵。<span class="jiazhu">宣帝陵在河陰首陽山；景帝陵曰峻平，文帝陵曰崇陽，武帝陵曰峻陽，惠帝陵曰太陽。散，悉亶翻。騎，奇寄翻。車，尺奢翻。</span>十二月，庚戌，帝及羣臣皆服緦，臨於太極殿三日。<span class="jiazhu">緦，十五升布，抽去其半。臨，力鴆翻。</span></p>
<p class="em2 strong"><span class="yinwen">19</span>司州都督謝尙以疾不行，以丹陽尹王胡之代之。<span class="jiaozhusup">【章：十二行本「之」下有「未行而卒」四字；乙十一行本同；孔本同；張校同；退齋校同。】</span>胡之，廙之子也。<span class="jiazhu">王廙，王敦之從弟，見八十九卷愍帝建興三年。廙，羊至翻，又逸職翻。</span></p>
<p class="em2 strong"><span class="yinwen">20</span>是歲，仇池公楊國從父俊殺國自立；以俊爲仇池公。國子安奔秦。<span class="jiazhu">其後秦用楊安以取仇池，豈卽國之子邪？</span></p>
<div class="yeartoc" id="year_toc_357"><p class="strong"><span class="section" id="title-5"><span data-head-description="孝宗穆皇帝中之下" data-head-level="h4" data-head-title="升平元年">升平元年</span></span><span class="biaozhusup" data-rel="">（丁巳、三五七年）</span></p></div>
<p class="em2 strong"><span class="yinwen">1</span>春，正月，壬戌朔，帝加元服；太后詔歸政，大赦，改元，太后徙居崇德宮。</p>
<p class="em2 strong"><span class="yinwen">2</span>燕主儁徵幽州刺史乙逸爲左光祿大夫。逸夫婦共載鹿車；子璋從數十騎，服飾甚麗，奉迎於道。逸大怒，閉車不與言，到城，深責之，<span class="jiazhu">到城，謂到薊城也。永和八年，燕王都薊，於龍城置留臺，以乙逸領留務，蓋以幽州刺史鎭龍城也。騎，奇寄翻。</span>璋猶不悛。<span class="jiazhu">悛，丑緣翻；下同。</span>逸常憂其敗，而璋更被擢任，歷中書令、御史中丞。<span class="jiazhu">被，皮義翻。</span>逸乃歎曰：<span class="yinhao">「吾少自脩立，<span class="jiazhu">少，詩照翻。</span>克己守道，僅能免罪。璋不治節檢，專爲奢縱，<span class="jiazhu">治，直之翻。</span>而更居清顯，此豈惟璋之忝幸，實時世之陵夷也。」</span></p>
<p class="em2 strong"><span class="yinwen">3</span>二月，癸丑，燕主儁立其子中山王暐爲太子，大赦，改元光壽。</p>
<p class="em2 strong"><span class="yinwen">4</span>太白入東井。秦有司奏：<span class="yinhao">「太白罰星，東井秦分，<span class="jiazhu">分，扶問翻。</span>必有暴兵起京師。」</span>秦主生曰：<span class="yinhao">「太白入井，自爲渴耳，<span class="jiazhu">爲，于僞翻。</span>何所怪乎！」</span></p>
<p class="em2 strong"><span class="yinwen">5</span>姚襄將圖關中，夏，四月，自北屈進屯杏城，<span class="jiazhu">北屈縣，漢屬河東郡，晉屬平陽郡。師古曰：屈，居勿翻。晉公子夷吾所居。班《志》，《禹貢》壺口山在北屈縣東南。《水經註》：北屈西距河十里，孟門山在河上。襄蓋自北屈渡河而屯杏城。《五代志》：汾州昌寧縣有壺口山。宋白曰：慈州吉鄕縣，漢北屈縣；今縣北二十一里古城，卽漢理。魏收《地形志》，澄城縣有杏城。師古曰：澄城，漢馮翊之徵縣也。徵，音懲。據《載記》，杏城在馬蘭山北。杜佑曰：姚萇置杏城鎭，在今坊州西七里。</span>遣輔國將軍姚蘭略地敷城，<span class="jiazhu">敷城，唐坊州鄜城縣是也；後魏置敷城縣，隋改曰鄜城。</span>曜武將軍姚益生、<span class="jiazhu">曜武將軍，蓋趙石氏所署置。</span>左將軍王欽盧各將兵招納諸羌、胡。蘭，襄之從兄；<span class="jiazhu">從，才用翻。</span>益生，襄之兄也。羌、胡及秦民歸之者五萬餘戶。秦將苻飛龍擊蘭，擒之。襄引兵進據黃落；秦主生遣衞大將軍廣平王黃眉、平北將軍苻道、龍驤將軍東海王堅、<span class="jiazhu">驤，思將翻。</span>建節將軍鄧羌<span class="jiazhu">漢、魏之間置建節中郎將，後以爲將軍號。</span>將步騎萬五千以禦之。襄堅壁不戰。羌謂黃眉曰：<span class="yinhao">「襄爲桓溫、張平所敗，銳氣喪矣。<span class="jiazhu">敗，補邁翻。喪，息浪翻。</span>然其爲人強狠，<span class="jiazhu">狠，戶墾翻。</span>若鼓譟揚旗，直壓其壘，彼必忿恚而出，<span class="jiazhu">恚，於避翻。</span>可一戰擒也。」</span>五月，羌帥騎三千壓其壘門而陳，<span class="jiazhu">帥，讀曰率。騎，奇寄翻。陳，讀曰陣。</span>襄怒，悉衆出戰。羌陽不勝而走，襄追之至于三原，<span class="jiazhu">三原在漢馮翊池陽縣界。宋白曰：苻堅於巋嶭北置三原護軍，後周置三原縣。</span>羌迴騎擊之，黃眉等以大衆繼至，襄兵大敗。襄所乘駿馬曰黧眉騧，<span class="jiazhu">黧，音黎，又音良脂翻。黑而黃色曰黧。騧，古瓜翻。黃馬黑喙曰騧。</span>馬倒，秦兵擒而斬之，弟萇帥其衆降。<span class="jiazhu">萇，仲良翻。降，戶江翻。</span>襄載其父弋仲之柩在軍中，<span class="jiazhu">柩，巨救翻。在牀曰尸，在棺曰柩。</span>秦主生以王禮葬弋仲於孤磐，<span class="jiazhu">孤磐，在天水冀縣界。</span>亦以公禮葬襄。<span class="jiaozhusup">【章：十二行本「襄」下有「廣平王」三字；乙十一行本同；孔本同。】</span>黃眉等還長安，生不之賞，數衆辱黃眉。<span class="jiazhu">數，所角翻。</span>黃眉怒，謀弒生；發覺，伏誅；事連王公親戚，死者甚衆。</p>
<p class="em2 strong"><span class="yinwen">6</span>戊寅，燕主儁遣撫軍將軍垂、中軍將軍虔、護軍將軍平熙帥步騎八萬攻敕勒於塞北，<span class="jiazhu">《新唐書》曰：敕勒，其先匈奴也，元魏時號高車部，其後訛爲<span class="yinhao">「鐵勒」</span>，唐之鐵勒十五種是也。《載記》作<span class="yinhao">「丁零勑勤［勒］」</span>。</span>大破之，俘斬十餘萬，獲馬十三萬匹，牛羊億萬頭。</p>
<p class="em2 strong"><span class="yinwen">7</span>匈奴單于賀賴頭帥部落三萬五千口降燕，<span class="jiazhu">自東漢以來，匈奴入居塞內者凡十九種，賀賴其一也。單，音蟬。</span>燕人處之代郡平舒城。<span class="jiazhu">漢代郡有平舒縣，勃海有東平舒縣。東平舒，後漢屬河間國，晉屬章武國。代郡之平舒，未嘗改屬；書代郡以別章武之平舒。代郡之平舒，當在唐蔚之北界。處，昌呂翻。</span></p>
<p class="em2 strong"><span class="yinwen">8</span>秦主生夢大魚食蒲，<span class="jiazhu">苻氏，本蒲家也，故以夢魚食蒲爲異。</span>又長安謠曰：<span class="yinhao">「東海大魚化爲龍，男皆爲王女爲公。」</span>生乃誅太師、錄尙書事、廣寧公魚遵幷其七子、十孫。金紫光祿大夫牛夷懼禍，求爲荊州；<span class="jiazhu">秦荊州治豐陽川。</span>生不許，以爲中軍將軍，引見，調之曰：<span class="jiazhu">調，徒彫翻。調，戲也。</span><span class="yinhao">「牛性遲重，善持轅軛；<span class="jiazhu">轅，輈也。轅前曰軛，加之牛項。軛，音厄。</span>雖無驥足，動負百石。」</span>夷曰：<span class="yinhao">「雖服大車，未經峻壁；願試重載，乃知勳績。」</span><span class="jiazhu">載，才再翻。</span>生笑曰：<span class="yinhao">「何其快也！公嫌所載輕乎？朕將以魚公爵位處公。」</span><span class="jiazhu">處，昌呂翻。</span>夷懼，歸而自殺。</p>
<p class="em2 strong">生飲酒無晝夜，或連月不出，奏事不省，往往寢落，<span class="jiazhu">省，悉景翻。<span class="yinhao">「落」</span>，當作<span class="yinhao">「格」</span>，音閣。留止不下曰格。</span>或醉中決事；左右因以爲姦，賞罰無準。或至申酉乃出視朝，<span class="jiazhu">朝，直遙翻。</span>乘醉多所殺戮。自以眇目，諱言<span class="yinhao">「殘、缺、偏、隻、少、無、不具」</span>之類，誤犯而死者，不可勝數。<span class="jiazhu">勝，音升。數，所具翻。</span>好生剝牛、羊、驢、馬，燖雞、豚、鵝、鴨，<span class="jiazhu">好，呼到翻。燖，徐廉翻。湯瀹去其毛曰燖。</span>縱之殿前，數十爲羣。或剝人面皮，使之歌舞，臨觀以爲樂。<span class="jiazhu">樂，音洛。</span>嘗問左右曰：<span class="yinhao">「自吾臨天下，汝外間何所聞！」</span>或對曰：<span class="yinhao">「聖明宰世，賞罰明當，<span class="jiazhu">當，丁浪翻。</span>天下唯歌太平。」</span>怒曰：<span class="yinhao">「汝媚我也！」</span>引而斬之。他日又問，或對曰：<span class="yinhao">「陛下刑罰微過。」</span>又怒曰：<span class="yinhao">「汝謗我也！」</span>亦斬之。勳舊親戚，誅之殆盡，羣臣得保一日，如度十年。</p>
<p class="em2 strong">東海王堅，素有時譽，<span class="jiazhu">時譽者，爲時人所稱美也。</span>與故姚襄參軍薛讚、權翼善。讚、翼密說堅曰：<span class="jiazhu">說，輸芮翻。</span><span class="yinhao">「主上猜忍暴虐，中外離心，方今宜主秦祀者，非殿下而誰！願早爲計，勿使他姓得之！」</span>堅以問尙書呂婆樓，婆樓曰：<span class="yinhao">「僕，刀鐶上人耳，<span class="jiazhu">魏、晉之間，率以刀鐶築殺人；言將爲生所殺也。或曰：刀以鋒刃爲用，刀鐶以上無所用之；婆樓以自喻。鐶，戶關翻。</span>不足以辦大事。僕里舍有王猛，其人謀略不世出，<span class="jiazhu">不世出者，言世間不常生此人。</span>殿下宜請而咨之。」</span>堅因婆樓以招猛，一見如舊友；語及時事，堅大悅，自謂如劉玄德之遇諸葛孔明也。<span class="jiazhu">見六十五卷漢獻帝建安十二年。</span></p>
<p class="em2 strong">六月，太史令康權言於秦主生曰：<span class="jiazhu">《姓譜》曰：康，衞康叔之後，亦西胡姓。</span><span class="yinhao">「昨夜三月並出，孛星入太微，連東井，<span class="jiazhu">孛，蒲內翻。</span>自去月上旬，沈陰不雨，以至于今，將有下人謀上之禍」</span>。<span class="jiazhu">此亦據《洪範五行傳》言之也。沈，持林翻。</span>生怒，以爲妖言，撲殺之。<span class="jiazhu">妖，於驕翻。撲，弼角翻。</span></p>
<p class="em2 strong">特進、領御史中丞梁平老等謂堅曰：<span class="yinhao">「主上失德，上下嗷嗷，<span class="jiazhu">嗷嗷，衆口愁聲。</span>人懷異志，燕、晉二方，伺隙而動，<span class="jiazhu">伺，相吏翻。</span>恐禍發之日，家國俱亡。此殿下之事也，宜早圖之！」</span>堅心然之，畏生趫勇，未敢發。<span class="jiazhu">趫，丘妖翻，捷也。</span></p>
<p class="em2 strong">生夜對侍婢言曰：<span class="yinhao">「阿法兄弟亦不可信，<span class="jiazhu">阿，傳讀從安入聲。</span>明當除之。」</span><span class="jiazhu">明，謂明旦，猶言明日也。</span>婢以告堅及堅兄清河王法。法與梁平老及特進光祿大夫強汪帥壯士數百潛入雲龍門，<span class="jiazhu">魏明帝起洛陽宮，宮城正南門曰雲龍門。苻氏據長安，亦以宮城正南門爲雲龍門。帥，讀曰率；下同。</span>堅與呂婆樓帥麾下三百人鼓譟繼進，宿衞將士皆舍仗歸堅。<span class="jiazhu">舍，讀曰捨。</span>生猶醉寐，堅兵至，生驚問左右曰：<span class="yinhao">「此輩何人？」</span>左右曰：<span class="yinhao">「賊也！」</span>生曰：<span class="yinhao">「何不拜之！」</span>堅兵皆笑。生又大言：<span class="yinhao">「何不速拜，不拜者斬之！」</span>堅兵引生置別室，廢爲越王，尋殺之，諡曰厲王。<span class="jiazhu">年二十三。</span></p>
<p class="em2 strong">堅以位讓法，法曰：<span class="yinhao">「汝嫡嗣，且賢，宜立。」</span><span class="jiazhu">堅母苟氏，雄之元妃，故謂堅爲嫡嗣。</span>堅曰：<span class="yinhao">「兄年長，宜立。」</span><span class="jiazhu">長，知兩翻。</span>堅母苟氏泣謂羣臣曰：<span class="yinhao">「社稷事重，小兒自知不能，他日有悔，失在諸君。」</span>羣臣皆頓首請立堅。堅乃去皇帝之號，<span class="jiazhu">去，羌呂翻。</span>稱大秦天王，卽位於太極殿；<span class="jiazhu">苻堅，字永固，雄之子也。</span>誅生倖臣中書監董榮、左僕射趙韶等二十餘人。大赦，改元永興。追尊父雄爲文桓皇帝，母苟氏爲皇太后，妃苟氏爲皇后，世子宏爲皇太子，以清河王法爲都督中外諸軍事、丞相、錄尙書事、東海公，諸王皆降爵爲公，以從祖右光祿大夫、永安公侯爲太尉，晉公柳爲車騎大將軍、尙書令。<span class="jiazhu">從，才用翻。騎，奇寄翻。</span>封弟融爲陽平公，雙爲河南公，子丕爲長樂公，<span class="jiazhu">樂，音洛。</span>暉爲平原公，熙爲廣平公，叡爲鉅鹿公。以漢陽李威爲左僕射，<span class="jiazhu">李威於堅母有辟陽之寵，故擢用之。</span>梁平老爲右僕射，強汪爲領軍將軍，呂婆樓爲司隸校尉，王猛爲中書侍郎。</p>
<p class="em2 strong">融好文學，<span class="jiazhu">好，呼到翻。</span>明辨過人，耳聞則誦，過目不忘；力敵百夫，善騎射擊刺，少有令譽；<span class="jiazhu">少，詩照翻。</span>堅愛重之，常與共議國事。融經綜內外，刑政修明，薦才揚滯，補益弘多。<span class="jiazhu">弘，大也。</span>丕亦有文武才幹，治民斷獄，皆亞於融。<span class="jiazhu">史言堅有弟有子如此而無救於敗亡，明天之所棄，非人之所能支也。治，直之亂。斷，丁亂翻。</span></p>
<p class="em2 strong">威，苟太后之姑子也，素與魏王雄友善，生屢欲殺堅，賴威營救得免。威得幸於苟太后，堅事之如父。威知王猛之賢，常勸堅以國事任之；堅謂猛曰：<span class="yinhao">「李公知君，猶鮑叔牙之知管仲也。」</span><span class="jiazhu">管仲少與鮑叔牙遊，鮑叔知其賢，善遇之。管仲曰：<span class="yinhao">「吾始困時，與鮑叔賈，分財多自與，鮑叔不以我爲貪，知我貧也。吾嘗爲鮑叔謀事，而更窮困，鮑叔不以我爲愚，知時有利不利也。吾嘗三仕三見逐，鮑叔不以我爲不肖，知我不遭時也。吾嘗三戰三北，鮑叔不以我爲怯，知我有老母也。公子糾敗，召忽死之，吾幽囚受辱，鮑叔不以我爲無恥，知我不羞小節而恥功名不顯於天下也。生我者父母，知我者鮑子也。」</span></span>猛以兄事之。</p>
<p class="em2 strong"><span class="yinwen">9</span>燕主儁殺段龕，阬其徒三千餘人。<span class="jiazhu">龕，苦含翻。</span></p>
<p class="em2 strong"><span class="yinwen">10</span>秋，七月，秦大將軍冀州牧張平遣使請降，<span class="jiazhu">降，戶江翻。</span>拜幷州刺史。</p>
<p class="em2 strong"><span class="yinwen">11</span>八月，丁未，立皇后何氏。后，故散騎侍郎廬江何準之女也。<span class="jiazhu">散，悉亶翻。騎，奇寄翻。</span>禮如咸康而不賀。<span class="jiazhu">成帝咸康二年，立杜后。</span></p>
<p class="em2 strong"><span class="yinwen">12</span>秦王堅以權翼爲給事黃門侍郎，<span class="jiazhu">權翼仕秦，久當事任，而卒歸姚氏。料其受苻堅信用，雖不爲莊舄之越吟，固隱之於心也。</span>薛讚爲中書侍郎，與王猛並掌機密。九月，追復太師魚遵等官，以禮改葬，子孫存者皆隨才擢敍。</p>
<p class="em2 strong"><span class="yinwen">13</span>張平據新興、鴈門、西河、太原、上黨、上郡之地，壁壘三百餘，夷、夏十餘萬戶，<span class="jiazhu">壁壘，蓋時遭亂離，豪望自相保聚所築者。石氏用張平爲幷州，故得有其地、有其民。夏，戶雅翻。</span>拜置征、鎭，欲與燕、秦爲敵國。<span class="jiazhu">石氏之敗，平兩附燕、秦，今恃其強，欲與燕、秦爲敵國。</span>冬，十月，平寇略秦境，<span class="jiazhu">平蓋間秦之有內難也，安知由是而敗亡乎！</span>秦王堅以晉公柳都督幷、冀州諸軍事，加幷州牧，鎭蒲阪以禦之。</p>
<p class="em2 strong"><span class="yinwen">14</span>十一月，癸酉，燕主儁自薊徙都鄴。<span class="jiazhu">薊，音計。</span></p>
<p class="em2 strong"><span class="yinwen">15</span>秦太后苟氏遊宣明臺，見東海公法之第門車馬輻湊，恐終不利於秦王堅，乃與李威謀賜法死。堅與法訣於東堂，慟哭歐血；諡曰獻哀公，封其子陽爲東海公，敷爲清河公。<span class="jiazhu">爲後陽謀復讎張本。</span></p>
<p class="em2 strong"><span class="yinwen">16</span>十二月，乙巳，燕主儁入鄴宮，大赦。復作銅雀臺。<span class="jiazhu">魏武建國於鄴，作銅雀臺，石氏增修之，兵亂圮毀，慕容都鄴復作，使如舊。</span></p>
<p class="em2 strong"><span class="yinwen">17</span>以太常王彪之爲左僕射。</p>
<p class="em2 strong"><span class="yinwen">18</span>秦王堅行至尙書，以文案不治，<span class="jiazhu">治，直之翻。</span>免左丞程卓官，以王猛代之。堅舉異材，脩廢職，課農桑，恤困窮，禮百神，立學校，旌節義，繼絕世；秦民大悅。<span class="jiazhu">史言苻堅能用王猛以治秦。校，戶敎翻。</span></p>
<div class="yeartoc" id="year_toc_358"><p class="strong"><span class="section" id="title-6"><span data-head-description="孝宗穆皇帝中之下" data-head-level="h4" data-head-title="升平二年">二年</span></span><span class="biaozhusup" data-rel="">（戊午、三五八年）</span></p></div>
<p class="em2 strong"><span class="yinwen">1</span>春，正月，司徒昱稽首歸政；<span class="jiazhu">稽，音啓。</span>帝不許。</p>
<p class="em2 strong"><span class="yinwen">2</span>初，馮鴦旣以上黨來降，<span class="jiazhu">見上永和十一年。</span>又附於張平，又自歸於燕，旣而復叛燕。<span class="jiazhu">復，扶又翻。</span>二月，燕司徒上庸王評討之，不克。</p>
<p class="em2 strong"><span class="yinwen">3</span>秦王堅自將討張平，<span class="jiazhu">將，卽亮翻。</span>以鄧羌爲前鋒督護，帥騎五千，軍于汾上；<span class="jiazhu">汾水之上也。帥，讀曰率。騎，奇寄翻。</span>平使養子蚝禦之。<span class="jiazhu">蚝，七吏翻。</span>蚝多力趫捷，<span class="jiazhu">趫，丘妖翻。</span>能曳牛卻走；城無高下，皆可超越。與羌相持旬餘，莫能相勝。三月，堅至銅壁，<span class="jiazhu">河、汾之間有銅川，其民遇亂，築壘壁以自守，因曰銅壁。</span>平盡衆出戰，蚝單馬大呼，出入秦陳者四、五。<span class="jiazhu">呼，火故翻。陳，讀曰陣。</span>堅募人生致之，鷹揚將軍呂光刺蚝，中之，<span class="jiazhu">刺，七亦翻。中，竹仲翻。</span>鄧羌擒蚝以獻，平衆大潰。平懼，請降。<span class="jiazhu">降，戶江翻；下同。</span>堅拜平右將軍，以蚝爲虎賁中郎將。<span class="jiazhu">賁，音奔。將，卽亮翻；下同。</span>蚝，本姓弓，<span class="jiazhu">《姓譜》：弓姓，魯叔弓之後。</span>上黨人也；堅寵待甚厚，常置左右。秦人稱鄧羌、張蚝皆萬人敵。光，婆樓之子也。堅徙張平部民三千餘戶于長安。</p>
<p class="em2 strong"><span class="yinwen">4</span>甲戌，燕主儁遣領軍將軍慕輿根將兵助司徒評攻馮鴦。根欲急攻之，評曰：<span class="yinhao">「鴦壁堅，不如緩之。」</span>根曰：<span class="yinhao">「不然。公至城下經月，未嘗交鋒。賊謂國家力止於此，遂相固結，冀幸萬一。<span class="jiazhu">言鴦心僥倖於萬一可以保城也。</span>今根兵初至，形勢方振，賊衆恐懼，皆有離心，計慮未定，從而攻之，無不克者。」</span>遂急攻之。鴦與其黨果相猜忌，鴦奔野王依呂護，其衆盡降。</p>
<p class="em2 strong"><span class="yinwen">5</span>夏，四月，秦王堅如雍，祠五畤；六月，如河東，祠后土。<span class="jiazhu">用漢禮也。雍，於用翻。畤，音止。</span></p>
<p class="em2 strong"><span class="yinwen">6</span>秋，八月，豫州刺史謝奕卒。奕，安之兄也。司徒昱以建武將軍桓雲代之。雲，溫之弟也。訪於僕射王彪之，彪之曰：<span class="yinhao">「雲非不才，然溫居上流，已割天下之半，其弟復處西藩；<span class="jiazhu">東晉豫州鎭江西，建康在江東，故以豫州爲西藩。復，扶又翻。處，昌呂翻；下同。</span>兵權萃於一門，非深根固蔕之宜。人才非可豫量，<span class="jiazhu">量，音良。</span>但當令不與殿下成異者耳。」</span>昱頷之曰：<span class="yinhao">「君言是也。」</span>壬申，以吳興太守謝萬爲西中郎將，監司·豫·冀·幷四州諸軍事、豫州刺史。<span class="jiazhu">司、豫、冀、幷所統，皆僑郡也。監，工銜翻。</span></p>
<p class="em2 strong">王羲之與桓溫牋曰：<span class="yinhao">「謝萬才流經通，<span class="jiazhu">言其才具可以經世，於時人流輩中爲通達也。</span>使之處廊廟，固是後來之秀；今以之俯順荒餘，近是違才易務矣。」</span><span class="jiazhu">言邊郡兵民皆兵荒之餘，彫瘵未蘇而獷悍難調，當俯就而柔順之；今萬非其才而用之，則爲違才。務，事也；以萬之才可以處廊廟，而使之處邊鄙，則爲易事。處，昌呂翻。近，其靳翻。</span>又遺萬書曰：<span class="jiazhu">遺，于季翻。</span><span class="yinhao">「以君邁往不屑之韻，而俯同羣碎，誠難爲意也。<span class="jiazhu">言其矜高不屑軍中之細務也。</span>然所謂通識，正當隨事行藏耳。願君每與士卒之下者同甘苦，則盡善矣。」</span>萬不能用。</p>
<p class="em2 strong">徐、兗二州刺史荀羨有疾，以御史中丞郗曇爲軍<span class="jiaozhusup">【章：十二行本「軍」上有「羨」字；乙十一行本同；孔本「羨軍」二字並刊一格；張校同。】</span>司。<span class="jiazhu">曇，徒含翻。爲萬、曇皆不勝其任張本。《考異》曰：《帝紀》：<span class="yinhao">「謝萬爲豫州，」</span>下云：<span class="yinhao">「郗曇爲北中郎將，督五州軍事、徐·兗二州刺史。」</span>《曇傳》云：<span class="yinhao">「荀羨有疾，以曇爲軍司。頃之，羨徵還，除曇北中郎將、都督、刺史。」</span>按《帝紀》，<span class="yinhao">「十二月，北中郎將荀羨及慕容儁戰于山茌，王師敗績。」</span>《燕書》：<span class="yinhao">「十二月，荀羨寇泰山，殺太守賈堅。」</span>《載記》：<span class="yinhao">「荀羨殺賈堅，」</span>下云：<span class="yinhao">「敗羨，復陷山茌。」</span>故知八月曇未爲徐、兗二州，恐始爲軍司耳。</span>曇，鑒之子也。</p>
<p class="em2 strong"><span class="yinwen">7</span>九月，庚辰，秦王堅還長安，以太尉侯守尙書令。<span class="jiazhu">永安公苻侯。</span>於是秦大旱；堅減膳徹樂，命后妃以下悉去羅紈；<span class="jiazhu">師古曰：紈素，今之絹也。去，羌呂翻。</span>開山澤之利，公私共之，息兵養民；旱不爲災。</p>
<p class="em2 strong">王猛日親幸用事，宗親勳舊多疾之，特進、姑臧侯樊世，本氐豪，佐秦主健定關中，謂猛曰：<span class="yinhao">「吾輩耕之，君食之邪？」</span>猛曰：<span class="yinhao">「非徒使君耕之，又將使君炊之！」</span>世大怒曰：<span class="yinhao">「要當懸汝頭於長安城門；不然，吾不處世！」</span><span class="jiazhu">處，昌呂翻。</span>猛以白堅，堅曰：<span class="yinhao">「必殺此老氐，然後百寮可肅。」</span>會世入言事，與猛爭論於堅前，世欲起擊猛；堅怒，斬之。於是羣臣見猛皆屛息。<span class="jiazhu">屛氣，不敢息也。氣一出入爲息。屛，必郢翻。</span></p>
<p class="em2 strong"><span class="yinwen">8</span>趙之亡也，其將張平、李歷、高昌皆遣使降燕，已而降晉，又降秦，各受爵位，欲中立以自固。<span class="jiazhu">李歷、高昌初降晉，張平降秦，永和七年也。八年，歷、昌降秦，是年又與張平俱降燕。苻生死後，張平又降晉，各受爵位。將，卽亮翻。使，疏吏翻。降，戶江翻。</span>燕主儁使司徒評討張平於幷州，司空陽騖討高昌於東燕，樂安王臧討李歷於濮。陽騖攻昌別將於黎陽，不拔。歷奔滎陽，其衆皆降。幷州壁壘百餘降於燕，儁以右僕射悅綰爲幷州刺史以撫之。平所署征西將軍諸葛驤等帥壁壘百三十八降於燕，<span class="jiazhu">驤，思將翻。帥，讀曰率；下同。</span>儁皆復其官爵。平帥衆三千奔平陽，復請降於燕。<span class="jiazhu">復，扶又翻。</span></p>
<p class="em2 strong"><span class="yinwen">9</span>冬，十月，泰山太守諸葛攸攻燕東郡，入武陽，<span class="jiazhu">後漢東郡治東武陽。武帝咸康二年，封子允，以<span class="yinhao">「東」</span>不可爲國名，而東郡有濮陽縣，改曰濮陽國。允改封淮南，還曰東郡。趙王倫篡位，廢太孫臧爲濮陽王，東郡遂名濮陽。此蓋燕復名東郡。《晉志》：武陽縣分屬陽平郡。劉昫曰：魏州朝城縣，隋武陽縣地，天寶七年更名。</span>燕主儁遣大司馬恪統陽騖及樂安王臧之兵以擊之。攸敗走，還泰山，恪遂渡河，略地河南，分置守宰。</p>
<p class="em2 strong"><span class="yinwen">10</span>燕主儁欲經營秦、晉，十二月，令州郡校實見丁，<span class="jiazhu">校實，檢校其實數也。見，賢遍翻。</span>戶留一丁，餘悉發爲兵，欲使步卒滿一百五十萬，期來春大集洛陽。武邑劉貴上書，極陳<span class="yinhao">「百姓彫弊，發兵非法，<span class="jiazhu">法未有戶留一丁而悉發爲兵者。</span>必致土崩之變。」</span>儁善之，乃更令三五發兵，寬其期日，以來冬集鄴。</p>
<p class="em2 strong">時燕調發繁數，<span class="jiazhu">調，徒弔翻。數，所角翻。</span>官司各遣使者，道路旁午，郡縣苦之。太尉、領中書監封奕請<span class="yinhao">「自今非軍期嚴急，不得遣使，<span class="jiazhu">使，疏吏翻。</span>自餘賦發皆責成州郡，其羣司所遣彈督在外者，一切攝還。」</span><span class="jiazhu">攝，收也，追也。</span>儁從之。</p>
<p class="em2 strong"><span class="yinwen">11</span>燕泰山太守賈堅屯山茌，<span class="jiazhu">山茌，卽前漢之茌縣，屬泰山郡，後漢改曰山茌。茌，仕疑翻。</span>荀羨引兵擊之；堅所將纔七百餘人，<span class="jiazhu">將，卽亮翻。</span>羨兵十倍於堅。堅將出戰，諸將皆曰：<span class="yinhao">「衆少，不如固守。」</span><span class="jiazhu">少，詩沼翻。</span>堅曰：<span class="yinhao">「固守亦不能免，不如戰也。」</span>遂出戰，身先士卒，<span class="jiazhu">先，悉薦翻。</span>殺羨兵千餘人，復還入城。<span class="jiazhu">復，扶又翻；下同。</span>羨進攻之，堅歎曰：<span class="yinhao">「吾自結髮，志立功名，而每值窮阨，豈非命乎！<span class="jiazhu">堅欲折其鋒，使羨懼而退耳。羨進攻之，堅計窮矣。</span>與其屈辱而生，不若守節而死。」</span>乃謂將士曰：<span class="yinhao">「今危困，計無所設，卿等可去，吾將止死。」</span>將士皆泣曰：<span class="yinhao">「府君不出，衆亦俱死耳。」</span>乃扶堅上馬，堅曰：<span class="yinhao">「我如欲逃，必不相遣。今當爲卿曹決鬬，<span class="jiazhu">爲，于僞翻。</span>若勢不能支，卿等可趣去，<span class="jiazhu">趣，讀曰促。</span>勿復顧我也！」</span>乃開門直出。羨兵四集，堅立馬橋上，左右射之，<span class="jiazhu">射，而亦翻。</span>皆應弦而倒。羨兵衆多，從塹下斫橋，堅人馬俱陷，生擒之，遂拔山茌。<span class="jiazhu">塹，七豔翻。</span>羨謂堅曰：<span class="yinhao">「君父、祖世爲晉臣，柰何背本不降？」</span><span class="jiazhu">背，蒲妹翻。降，戶江翻；下同。</span>堅曰：<span class="yinhao">「晉自棄中華，非吾叛也。<span class="jiazhu">堅發此言，江東將相其愧多矣。</span>民旣無主，強則託命。旣已事人，安可改節！吾束脩自立，<span class="jiazhu">謂從師就學，便有志於自立。朱子曰：修，脯也。十脡爲束。古者從師必以束脩爲禮。</span>涉趙歷燕，未嘗易志，<span class="jiazhu">堅不降燕，見九十八卷永和七年。</span>君何怱怱相謂降乎！」</span>羨復責之，<span class="jiazhu">復，扶又翻。</span>堅怒曰：<span class="yinhao">「豎子，兒女御乃公！」</span><span class="jiazhu">自稱爲乃公，慢羨而孩視之也。曰御者，言若駕御兒女然。</span>羨怒，執置雨中；數日，堅憤惋而卒。<span class="jiazhu">惋，烏貫翻。</span></p>
<p class="em2 strong">燕青州刺史慕容塵遣司馬悅明救泰山，羨兵大敗，燕復取山茌。燕主儁以賈堅子活爲任城太守。<span class="jiazhu">任，音壬。</span></p>
<p class="em2 strong">荀羨疾篤，徵還，以郗曇爲北中郎將、都督徐·兗·青·冀·幽五州諸軍事、<span class="jiazhu">五州，惟徐州有實土。郗，丑之翻。曇，徒含翻。</span>徐·兗二州刺史，鎭下邳。</p>
<p class="em2 strong"><span class="yinwen">12</span>燕吳王垂娶段末柸女，生子令、寶。段氏才高性烈，自以貴姓，<span class="jiazhu">段與慕容本抗衡之國，故自以爲貴姓。</span>不尊事可足渾后，可足渾氏銜之。燕主儁素不快於垂，<span class="jiazhu">事見上卷永和十年。</span>中常侍涅皓<span class="jiazhu">涅，乃結翻，姓也。</span>因爲旨告段氏及吳國典書令遼東高弼爲巫蠱，欲以連汙垂，<span class="jiazhu">晉制：王國置典書、典祠、學官令。慕容氏因之。典書令，天朝吏部尙書之職。《齊王攸傳》，<span class="yinhao">「國相上長吏缺典書令，請求差選」</span>是也。西晉，典書令在常侍、侍郎上；及渡江，則侍郎次常侍，而典書令居三卿下。汙，烏姑翻。</span>儁收段氏及弼下大長秋、廷尉考驗，<span class="jiazhu">下，遐稼翻。</span>段氏及弼志氣確然，終無撓辭。掠治日急，<span class="jiazhu">撓，奴敎翻。掠，音亮。治，直之翻。</span>垂愍之，私使人謂段氏曰：<span class="yinhao">「人生會當一死，何堪楚毒如此！不若引服。」</span><span class="jiazhu">引服，自引而誣服也。</span>段氏歎曰：<span class="yinhao">「吾豈愛死者耶！若自誣以惡逆，上辱祖宗，下累於王，<span class="jiazhu">累，力瑞翻。</span>固不爲也！」</span>辯答益明；故垂得免禍，而段氏竟死於獄中。出垂爲平州刺史，鎭遼東。垂以段氏女弟爲繼室；可足渾氏黜之，以其妹長安君妻垂；垂不悅，由是益惡之。<span class="jiazhu">爲慕容垂出奔張本。妻，七細翻。惡，烏路翻。</span></p>
<p class="em2 strong"><span class="yinwen">13</span>匈奴劉閼頭部落多叛，懼而東走，乘冰渡河，半渡而冰解，後衆悉歸劉悉勿祈，閼頭奔代。<span class="jiazhu">代在北河之東。閼，於焉翻，又於葛翻。</span>悉勿祈，務桓之子也。<span class="jiazhu">務桓卒，見上卷永和十二年。</span></p>
<div class="yeartoc" id="year_toc_359"><p class="strong"><span class="section" id="title-7"><span data-head-description="孝宗穆皇帝中之下" data-head-level="h4" data-head-title="升平三年">三年</span></span><span class="biaozhusup" data-rel="">（己未、三五九年）</span></p></div>
<p class="em2 strong"><span class="yinwen">1</span>春，二月，燕主儁立子泓爲濟北王，<span class="jiazhu">濟，子禮翻。</span>沖爲中山王。</p>
<p class="em2 strong"><span class="yinwen">2</span>燕人殺段勤，勤弟思來奔。<span class="jiazhu">段勤降燕，見上卷永和八年。</span></p>
<p class="em2 strong"><span class="yinwen">3</span>燕主儁宴羣臣于蒲池，<span class="jiazhu">蒲池在鄴。</span>語及周太子晉，<span class="jiazhu">周靈王之太子曰晉，慧而早卒。《國語》諫壅穀、洛者，卽晉也。晉旣卒，弟貴立，是爲景王。景王崩，而子朝、子丐爭立，周遂以亂。</span>潸然流涕曰：<span class="jiazhu">潸，所姦翻。</span><span class="yinhao">「才子難得。自景先之亡，<span class="jiazhu">燕太子曄，字景先。</span>吾鬢髮中白。<span class="jiazhu">毛晃曰：中，直衆翻，半也。</span>卿等謂景先何如？」</span>司徒左長史李績對曰：<span class="yinhao">「獻懷太子之在東宮，<span class="jiazhu">曄諡曰獻懷。</span>臣爲中庶子，<span class="jiazhu">《晉志》曰：太子中庶子職如侍中。</span>太子志業，敢不知之！太子大德有八：至孝，一也；聰敏，二也；沈毅，三也；疾諛喜直，四也；<span class="jiazhu">沈，持林翻。喜，許記翻。</span>好學，五也；多藝，六也；謙恭，七也；好施，八也。」</span><span class="jiazhu">好，呼到翻。施，式豉翻。</span>儁曰：<span class="yinhao">「卿譽之雖過，<span class="jiazhu">譽，音余。</span>然此兒在，吾死無憂矣。景茂何如？」</span><span class="jiazhu">燕太子暐，字景茂。</span>時太子暐侍側，績曰：<span class="yinhao">「皇太子天資岐嶷，<span class="jiazhu">嶷，魚力翻。毛萇曰：岐，智意也；嶷，識也。</span>雖八德已聞，而二闕未補，好遊畋而樂絲竹，<span class="jiazhu">樂，五敎翻。</span>此其所以損也。」</span>儁顧謂暐曰：<span class="yinhao">「伯陽之言，藥石之惠也，<span class="jiazhu">李績，字伯陽。</span>汝宜誡之！」</span>暐甚不平。<span class="jiazhu">爲李績以憂卒張本。</span></p>
<p class="em2 strong">儁夢趙王虎齧其臂，<span class="jiazhu">齧，魚結翻。</span>乃發虎墓，求尸不獲，購以百金；鄴女子李菟知而告之，<span class="jiazhu">菟，同都翻。</span>得尸於東明觀下，<span class="jiazhu">《水經註》：洹水東北流逕鄴城南，又東分爲二水，北逕東明觀下。觀，古玩翻。</span>僵而不腐。儁蹋而罵之曰：<span class="jiazhu">僵，居良翻。蹋，與踏同。</span><span class="yinhao">「死胡，何敢怖生天子！」</span>數其殘暴之罪而鞭之，投於漳水，尸倚橋柱不流。<span class="jiazhu">《水經註》：漳水逕紫陌西。趙建武十一年，造紫陌浮橋，慕容儁投石虎尸處也。怖，普布翻。數，所具翻。</span>及秦滅燕，王猛爲之誅李菟，收而葬之。<span class="jiazhu">史終言之。爲，于爲翻。</span></p>
<p class="em2 strong"><span class="yinwen">4</span>秦平羌護軍高離據略陽叛，永安威公侯討之，未克而卒。夏，四月，驍騎將軍鄧羌、<span class="jiazhu">驍，堅堯翻。</span>秦州刺史啖鐵討平之。<span class="jiazhu">啖，徒覽翻，氐姓也。</span></p>
<p class="em2 strong"><span class="yinwen">5</span>匈奴劉悉勿祈卒，弟衞辰殺其子而代之。</p>
<p class="em2 strong"><span class="yinwen">6</span>五月，秦王堅如河東；六月，大赦，改元甘露。</p>
<p class="em2 strong"><span class="yinwen">7</span>涼州牧張瓘，猜忌苛虐，專以愛憎爲賞罰。郎中殷郇諫之，<span class="jiazhu">郇，須倫翻。</span>瓘曰：<span class="yinhao">「虎生三日，自能食肉，不須人敎也。」</span>由是人情不附。輔國將軍宋混，性忠鯁，瓘憚之，欲殺混及弟澄，因廢涼王玄靚而代之；<span class="jiazhu">靚，疾正翻，又疾郢翻。</span>徵兵數萬，集姑臧。混知之，與澄帥壯士楊和等四十餘騎奄入南城，<span class="jiazhu">王隱《晉書》曰：涼州城有龍形，故曰臥龍城，南北七里，東西二里，本匈奴所築。後張氏世居之，又增築四城，箱各千步，幷舊城爲五。又據《張駿傳》：駿於姑臧城南築作五殿，四面各依方色，四時遞居之。則南城張氏所居也。帥，讀曰率。騎，奇寄翻。</span>宣告諸營曰：<span class="yinhao">「張瓘謀逆，被太后令誅之。」</span><span class="jiazhu">被，皮義翻。</span>俄而衆至二千，瓘帥衆出戰，混擊破之。瓘麾下玄臚刺混，不能穿甲，<span class="jiazhu">玄，姓也。《風俗通》：古諸侯有玄都國。臚，陵如翻。刺，七亦翻；下同。</span>混擒之，瓘衆悉降。<span class="jiazhu">降，戶江翻。</span>瓘與弟琚皆自殺，混夷其宗族。玄靚以混爲使持節、都督中外諸軍事、驃騎大將軍、酒泉郡侯，代瓘輔政。<span class="jiazhu">驃，匹妙翻。</span>混乃請玄靚去涼王之號，<span class="jiazhu">張祚始稱涼王，見九十九卷永和十年。張瓘推玄靚爲涼王，見上十一年。去，羌呂翻。</span>復稱涼州牧。混謂玄臚曰：<span class="yinhao">「卿刺我，幸而不傷，今我輔政，卿其懼乎？」</span>臚曰：<span class="yinhao">「臚受瓘恩，唯恨刺節下不深耳，竊無所懼！」</span>混義之，任爲心膂。</p>
<p class="em2 strong"><span class="yinwen">8</span>高昌不能拒燕，秋，七月，自白馬奔滎陽。</p>
<p class="em2 strong"><span class="yinwen">9</span>秦王堅自河東還，以驍騎將軍鄧羌爲御史中丞。<span class="jiazhu">驍，堅堯翻。</span>八月，以咸陽內史王猛爲侍中、中書令，領京兆尹。特進、光祿大夫強德，太后之弟也，<span class="jiazhu">強太后，秦主健之后也。</span>酗酒，豪橫，<span class="jiazhu">酗，于句翻。孔安國曰：以酒爲凶曰酗。賈公彥曰：據字，酒旁爲凶，是因酒爲凶者也。橫，戶孟翻。</span>掠人財貨、子女，爲百姓患。猛下車收德，奏未及報，已陳尸於市；堅馳使赦之，不及。與鄧羌同志，疾惡糾案，無所顧忌，數旬之間，權豪、貴戚，殺戮、刑免者二十餘人，朝廷震栗，姦猾屛氣，<span class="jiazhu">屛，必郢翻。</span>路不拾遺。堅歎曰：<span class="yinhao">「吾始今知天下之有法也！」</span></p>
<p class="em2 strong"><span class="yinwen">10</span>泰山太守諸葛攸將水陸二萬擊燕，<span class="jiazhu">將，卽亮翻；下同。</span>入自石門，屯于河渚。燕上庸王評、長樂太守傅顏帥步騎五萬與攸戰于東阿，攸兵大敗。<span class="jiazhu">樂，音洛。帥，讀曰率。騎，奇寄翻。</span></p>
<p class="em2 strong">冬，十月，詔謝萬軍下蔡、郗曇軍高平以擊燕。萬矜豪傲物，但以嘯詠自高，未嘗撫衆。兄安深憂之，謂萬曰：<span class="yinhao">「汝爲元帥，<span class="jiazhu">帥，所類翻；下同。</span>宜數接對諸將以悅其心，<span class="jiazhu">數，所角翻。</span>豈有傲誕如此而能濟事也！」</span>萬乃召集諸將，一無所言，直以如意指四坐云：<span class="yinhao">「諸將皆勁卒。」</span>諸將益恨之。<span class="jiazhu">如意，鐵如意也。坐，徂臥翻。凡奮身行伍者，以兵與卒爲諱；旣爲將矣，而稱之爲卒，所以益恨也。</span>安慮萬不免，乃自隊帥以下，無不親造，厚相親託。<span class="jiazhu">造，七到翻。晉史言安性遲緩，而爲其弟慮乃周密如此，宜其能爲晉室內消桓溫之變，外破苻秦之師也。</span>旣而萬帥衆入渦、潁以援洛陽。<span class="jiazhu">渦水至山桑入淮，潁水至下蔡入淮。謝尙之兵，自下蔡而入渦、潁之間。</span>郗曇以病退屯彭城。萬以爲燕兵大盛，故曇退，卽引兵還，衆遂驚潰。<span class="jiazhu">進師易，退師難。是以善將者欲退師，必廣爲方略而後引退，不唯防敵人之追截，亦慮己衆之驚潰也。</span>萬狼狽單歸，軍士欲因其敗而圖之，以安故而止。旣至，詔廢萬爲庶人，降曇號建武將軍。於是許昌、潁川、沛諸城相次皆沒於燕。</p>
<p class="em2 strong"><span class="yinwen">11</span>秦王堅以王猛爲吏部尙書，尋遷太子詹事，十一月，爲左僕射，餘官如故。</p>
<p class="em2 strong"><span class="yinwen">12</span>十二月，封武陵王晞子㻱爲梁王。<span class="jiazhu">㻱，與璡同，音津。</span></p>
<p class="em2 strong"><span class="yinwen">13</span>大旱。</p>
<p class="em2 strong"><span class="yinwen">14</span>辛酉，燕主儁寢疾，謂大司馬太原王恪曰：<span class="yinhao">「吾病必不濟。今二方未平，<span class="jiazhu">二方謂晉、秦也。</span>景茂沖幼，國家多難，吾欲效宋宣公，以社稷屬汝，<span class="jiazhu">難，乃旦翻。宋宣公舍其子與夷而立其弟穆公。屬，之欲翻。</span>何如？」</span>恪曰：<span class="yinhao">「太子雖幼，勝殘致治之主也。<span class="jiazhu">勝，音升。治，直之翻。</span>臣實何人，敢干正統！」</span>儁怒曰：<span class="yinhao">「兄弟之間，豈虛飾邪！」</span>恪曰：<span class="yinhao">「陛下若以臣能荷天下之任者，豈不能輔少主乎！」</span><span class="jiazhu">荷，下可翻。少，詩照翻。</span>儁喜曰：<span class="yinhao">「汝能爲周公，吾復何憂！<span class="jiazhu">復，扶又翻。</span>李績清方忠亮，汝善遇之。」</span>召吳王垂還鄴。<span class="jiazhu">自遼東召還也。</span></p>
<p class="em2 strong"><span class="yinwen">15</span>秦王堅以王猛爲輔國將軍、司隸校尉，居中宿衞，僕射、詹事、侍中、中書令、領選如故。<span class="jiazhu">選，須絹翻。</span>猛上疏辭讓，因薦散騎常侍陽平公融、光祿·散騎西河任羣、<span class="jiazhu">光祿、散騎，以光祿大夫爲散騎常侍也。散，悉亶翻。騎，奇寄翻。任，音壬。</span>處士京兆朱彤自代。<span class="jiazhu">處，昌呂翻。</span>堅不許，而以融爲侍中、中書監、左僕射，任羣爲光祿大夫、領太子家令，<span class="jiazhu">《晉志》曰：太子家令，主刑獄、穀貨、飲食，職比司農、少府。</span>朱彤爲尙書侍郎、領太子庶子。<span class="jiazhu">漢制：尙書有侍郎三十六人。尙書郎初從三署詣臺，試守尙書郎中，歲滿稱尙書郎，三年稱侍郎。《晉志》曰：庶子職比散騎常侍、中書監令。<span class="yinhao">「朱彤」</span>，當作<span class="yinhao">「朱肜」</span>。</span>猛時年三十六，歲中五遷，<span class="jiazhu">猛自尙書左丞遷咸陽內史；又遷侍中、中書令，領京兆尹；又遷吏部尙書；尋遷太子詹事，爲左僕射；及今凡五遷。</span>權傾內外；人有毀之者，堅輒罪之，於是羣臣莫敢復言。<span class="jiazhu">復，扶又翻。</span>以左僕射李威領護軍；右僕射梁平老爲使持節、都督北垂諸軍事、鎭北大將軍，戍朔方之西；<span class="jiazhu">使，疏吏翻。</span>丞相司馬賈雍爲雲中護軍，戍雲中之南。</p>
<p class="em2 strong"><span class="yinwen">16</span>燕所徵郡國兵悉集鄴城。<span class="jiazhu">去年所徵，今乃悉集。</span></p>
</div></body></html>