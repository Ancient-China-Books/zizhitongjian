<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百八·唐紀二十四·中宗大和大聖大昭孝皇帝中</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="唐紀二十四">唐紀二十四</span></span></h1>
<p><span class="jiazhu">起旃蒙大荒落<span class="biaozhusup" data-rel="（乙巳）"></span>二月，盡強圉協洽<span class="biaozhusup" data-rel="（丁未）"></span>，凡二年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="中宗大和大聖大昭孝皇帝中">中宗大和大聖大昭孝皇帝中</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="神龍元年">神龍元年</span></span><span class="biaozhusup" data-rel="（乙巳、西元七○五年）"></span></p>
<p class="em2 strong"><span class="yinwen">1</span>二月，辛亥，帝帥百官詣上陽宮問太后起居；<span class="jiazhu">帥，讀曰率。《考異》曰：《實錄》、《唐曆》皆云<span class="yinhao">「乙亥」</span>，誤也；當是辛亥。</span>自是每十日一往。</p>
<p class="em2 strong"><span class="yinwen">2</span>甲寅，復國號曰唐。<span class="jiazhu">天授元年，武后更國號曰周，今復舊。</span>郊廟、社稷、陵寢、百官、旗幟、服色、文字皆如永淳以前故事。<span class="jiazhu">幟，昌志翻。</span>復以神都爲東都，<span class="jiazhu">光宅元年，改東都曰神都。復，扶又翻，又如字。</span>北都爲幷州，<span class="jiazhu">天授元年以幷州爲北都。幷，卑經翻。</span>老君爲玄元皇帝。<span class="jiazhu">高宗乾封元年上老子尊號曰玄元皇帝；武后革命，改曰老君。</span></p>
<p class="em2 strong"><span class="yinwen">3</span>乙卯，鳳閣侍郎、同平章事韋承慶貶高要尉；<span class="jiazhu">高要縣帶端州，至京師五千七百五十里，東都五千一百五十里。</span>正諫大夫、同平章事房融除名，流高州；<span class="jiazhu">《舊志》：高州，京師南六千二百六十二里，至東都五千五百二十里。</span>司禮卿崔神慶流欽州。<span class="jiazhu">《舊志》：欽州至京師五千二百五十一里。</span>楊再思爲戶部尙書、同中書門下三品、西京留守。<span class="jiazhu">尙，辰羊翻。守，手又翻。</span></p>
<p class="em2 strong">太后之遷上陽宮也，<span class="jiazhu">見上卷是年正月。</span>太僕卿、同中書門下三品姚元之獨嗚咽流涕。桓彥範、張柬之謂曰：<span class="yinhao">「今日豈公涕泣時邪！恐公禍由此始。」</span>元之曰：<span class="yinhao">「元之事則天皇帝久，乍此辭違，悲不能忍。且元之前日從公誅姦逆，人臣之義也；今日別舊君，亦人臣之義也，雖獲罪，實所甘心。」</span>是日，出爲亳州刺史。<span class="jiazhu">此姚元之所以爲多智也。《舊志》：亳州至京師一千七百里，至東都八百九十八里。</span></p>
<p class="em2 strong"><span class="yinwen">4</span>甲子，立妃韋氏爲皇后，赦天下。追贈后父玄貞爲上洛王、母崔氏爲妃。</p>
<p class="em2 strong">左拾遺賈虛己上疏，以爲<span class="yinhao">「畢姓不王，古今通制。<span class="jiazhu">上，時掌翻。疏，所去翻。</span>今中興之始，萬姓喁喁<span class="jiazhu">喁，魚容翻。</span>以觀陛下之政；而先王后族，<span class="jiazhu">王，于況翻。</span>非所以廣德美於天下也。且先朝贈后父太原王，<span class="jiazhu">高宗贈武后父士彠太原郡王。朝，直遙翻。</span>殷鑒不遠，須防其漸。若以恩制已行，宜令皇后固讓，則益增謙沖之德矣。」</span>不聽。</p>
<p class="em2 strong">初，韋后生邵王重潤、長寧·安樂二公主，<span class="jiazhu">重，直龍翻。樂，音洛。</span>上之遷房陵也，<span class="jiazhu">遷房陵見二百三卷光宅元年、垂拱元年。</span>安樂公主生於道中，上特愛之。上在房陵與后同幽閉，備嘗艱危，情愛甚篤。上每聞敕使至，輒惶恐欲自殺。<span class="jiazhu">使，疏吏翻。</span>后止之曰：<span class="yinhao">「禍福無常，寧失一死，何遽如是！」</span>上嘗與后私誓曰：<span class="yinhao">「異時幸復見天日，<span class="jiazhu">復，扶又翻，又如字。</span>當惟卿所欲，不相禁制。」</span>及再爲皇后，遂干預朝政，如武后在高宗之世。桓彥範上表，以爲：<span class="yinhao">「《易》稱『無攸遂，在中饋，貞吉』，<span class="jiazhu">《易·家人卦》六二《爻辭》，王弼《註》曰：六二居內處中，履得其位，以陰應陽，盡婦人之正義，無所必遂，職乎中饋，巽順而已，是以貞吉也。朝，直遙翻。上，時掌翻。</span>《書》稱『牝雞之辰，惟家之索』。<span class="jiazhu">《書·牧誓之辭》；<span class="yinhao">「辰」</span>作<span class="yinhao">「晨」</span>。孔安國曰：索，盡也。喻婦人知外事，雌代雄鳴則家盡，婦奪夫政則國亡。索，西各翻。</span>伏見陛下每臨朝，<span class="jiazhu">朝，直遙翻。</span>皇后必施帷幔坐殿上，<span class="jiazhu">幔，莫半翻。</span>預聞政事。臣竊觀自古帝王，未有與婦人共政而不破國亡身者也。且以陰乘陽，違天也；以婦陵夫，違人也。伏願陛下覽古今之戒，以社稷蒼生爲念，令皇后專居中宮，治陰敎，<span class="jiazhu">《記》曰：天子聽男敎，后聽女順；天子理陽道，后治陰德；天子聽外治，后聽內職。敎順成俗，外內和順，國家理治，此之謂盛德。治，直之翻。</span>勿出外朝干國政。」</span><span class="jiazhu">朝，直遙翻。</span></p>
<p class="em2 strong">先是，胡僧慧範以妖妄遊權貴之門，與張易之兄弟善，韋后亦重之。及易之誅，復稱慧範預其謀，以功加銀青光祿大夫，賜爵上庸縣公，出入宮掖，上數微行幸其舍。彥範復表言慧範執左道以亂政，請誅之。<span class="jiazhu">先，悉薦翻。復，扶又翻。數，所角翻；下又數同。《記·王制》：執左道以亂政者殺。</span>上皆不聽。</p>
<p class="em2 strong"><span class="yinwen">5</span>初，武后誅唐宗室，有才德者先死，惟吳王恪之子鬱林侯千里，褊躁無材，<span class="jiazhu">躁，則到翻。</span>又數獻符瑞，故獨得免。上卽位，立爲成王，拜左金吾大將軍。武后所誅唐諸王、妃、主、駙馬等皆無人葬埋，子孫或流竄嶺表，或拘囚歷年，或逃匿民間，爲人傭保。至是，制州縣求訪其柩，以禮改葬，<span class="jiazhu">柩，音舊。</span>追復官爵，召其子孫，使之承襲，無子孫者爲擇後置之。旣而宗室子孫相繼而至，皆召見，<span class="jiazhu">爲，于僞翻。見，賢遍翻。</span>涕泣舞蹈，各以親疏襲爵拜官有差。</p>
<p class="em2 strong"><span class="yinwen">6</span>二張之誅也，洛州長史薛季昶謂張柬之、敬暉曰：<span class="yinhao">「二凶雖除，產、祿猶在，<span class="jiazhu">產、祿，謂武三思等。</span>去草不去根，終當復生。」</span><span class="jiazhu">去，羌呂翻。復，扶又翻；下可復同。</span>二人曰：<span class="yinhao">「大事已定，彼猶机上肉耳，夫何能爲！所誅已多，不可復益也。」</span>季昶歎曰：<span class="yinhao">「吾不知死所矣。」</span>朝邑尉武強劉幽求<span class="jiazhu">武強縣，漢河間之武隧也，晉更名，屬武邑郡，唐屬冀州。朝，直遙翻。</span>亦謂桓彥範、敬暉曰：<span class="yinhao">「武三思尙存，公輩終無葬地；若不早圖，噬臍無及。」</span>不從。<span class="jiazhu">《左傳》，鄧三甥勸鄧侯殺楚子，曰：<span class="yinhao">「若不早圖，後君噬臍。」</span>《考異》曰：《御史臺記》曰：<span class="yinhao">「張柬之勒兵於景運門，將收諸武誅之。彥範以事旣竟，不欲廣誅，遽解其兵。柬之固爭不果。」</span>《狄梁公傳》曰：<span class="yinhao">「袁謂張公曰：『昔有遺言，使先收梁王武三思，豈可捨諸？』張公曰：『但大事畢功，此皆机上之物，豈有逃乎！』」</span>按《舊唐書·薛季昶傳》、《敬暉傳》、《唐統紀》、《唐曆》、《狄梁公傳》皆云<span class="yinhao">「張柬之、敬暉不欲誅武三思」</span>，唯《御史臺記》以爲<span class="yinhao">「柬之固爭，而彥範不從。」</span>《新唐書·彥範傳》亦云，<span class="yinhao">「薛季昶勸誅三思，會日暮事遽，彥範不欲廣殺，因曰：『三思机上肉耳，留爲天子藉手。』季昶歎曰：『吾無死所矣。』」</span>按柬之時爲宰相，首建此謀，當是與桓、敬等皆不可，不應獨由彥範也。</span></p>
<p class="em2 strong">上女安樂公主適三思子崇訓。上官婉兒，儀之女孫也，儀死，<span class="jiazhu">上官儀死見二百一卷高宗麟德元年。</span>沒入掖庭，辯慧善屬文，<span class="jiazhu">屬，之欲翻。</span>明習吏事。則天愛之，自聖曆以後，百司表奏多令參決；及上卽位，又使專掌制命，益委任之，拜爲婕妤，<span class="jiazhu">婕妤，音接予。</span>用事於中。三思通焉，故黨於武氏，又薦三思於韋后，引入禁中，上遂與三思圖議政事，張柬之等皆受制於三思矣。<span class="jiazhu">《考異》曰：《舊傳》云：<span class="yinhao">「誅易之明日，三思因韋后之助，潛入宮中，內行相事，反易國政。居數日，五王皆失柄，受制於三思矣。」</span>事似傷速。今微加删改。</span>上使韋后與三思雙陸，<span class="jiazhu">雙陸者，投瓊以行十二棋，各行六棋，故謂之雙陸。</span>而自居旁爲之點籌；三思遂與后通，由是武氏之勢復振。</p>
<p class="em2 strong">張柬之等數勸上誅諸武，上不聽。<span class="jiazhu">爲，于僞翻。復，扶又翻，又如字。數，所角翻；下上數同。</span>柬之等曰：<span class="yinhao">「革命之際，宗室諸李，誅夷略盡；今賴天地之靈，陛下返正，而武氏濫官僭爵，按堵如故，豈遠近所望邪！願頗抑損其祿位以慰天下！」</span>又不聽。柬之等或撫牀歎憤，或彈指出血，曰：<span class="yinhao">「主上昔爲英王，時稱勇烈，吾所以不誅諸武者，欲使上自誅之以張天子之威耳。<span class="jiazhu">張，知兩翻。</span>今反如此，事勢已去，知復柰何！」</span><span class="jiazhu">復，扶又翻。</span></p>
<p class="em2 strong">上數微服幸武三思第，監察御史清河崔皎密疏諫曰：<span class="jiazhu">清河，漢縣，後漢和帝改曰甘陵，晉復舊名，唐帶貝州。</span><span class="yinhao">「國命初復，則天皇帝在西宮，<span class="jiazhu">上陽宮在洛陽宮城之西，故曰西宮。</span>人心猶有附會；周之舊臣，列居朝廷，陛下柰何輕有外遊，不察豫且之禍！」</span><span class="jiazhu">白龍魚服，見困豫且。且，子余翻。</span>上洩之，三思之黨切齒。</p>
<p class="em2 strong">丙寅，以太子賓客武三思爲司空、同中書門下三品。</p>
<p class="em2 strong"><span class="yinwen">7</span>左散騎常侍譙王重福，上之庶子也；<span class="jiazhu">散，悉亶翻。騎，奇寄翻。重，直龍翻；下同。</span>其妃，張易之之甥。韋后惡之，<span class="jiazhu">惡，烏路翻。</span>譖於上曰：<span class="yinhao">「重潤之死，重福爲之也。」</span><span class="jiazhu">重潤死見上卷長安元年。</span>由是貶濮州員外刺史，又改均州刺史，<span class="jiazhu">《舊志》：濮州，京師東北一千五百七十里，至東都七百二十五里。均州，京師東南九百三十里，至東都九百一十七里。</span>常令州司防守之。</p>
<p class="em2 strong"><span class="yinwen">8</span>丁卯，以右散騎常侍安定王武攸曁爲司徒、定王。</p>
<p class="em2 strong"><span class="yinwen">9</span>辛未，相王固讓太尉及知政事，許之；又立爲皇太弟，相王固辭而止。<span class="jiazhu">相，息亮翻。</span></p>
<p class="em2 strong"><span class="yinwen">10</span>甲戌，以國子祭酒始平祝欽明同中書門下三品，黃門侍郎、知侍中事韋安石爲刑部尙書，罷知政事。</p>
<p class="em2 strong"><span class="yinwen">11</span>丁丑，武三思、武攸曁固辭新官爵及政事，許之，並加開府儀同三司。</p>
<p class="em2 strong"><span class="yinwen">12</span>立皇子義興王重俊爲衞王，北海王重茂爲溫王；仍以重俊爲洛州牧。<span class="jiazhu">重，直龍翻。</span></p>
<p class="em2 strong"><span class="yinwen">13</span>三月，甲申，制：<span class="yinhao">「文明已來破家子孫皆復舊資廕，唯徐敬業、裴炎不在免限。」</span><span class="jiazhu">韋、武之意也。</span></p>
<p class="em2 strong"><span class="yinwen">14</span>丁亥，制：<span class="yinhao">「酷吏周興、來俊臣等，已死者追奪官爵，存者皆流嶺南惡地。」</span><span class="jiazhu">按《舊書》，此時酷吏之存者，唐奉一、李秦授、曹仁哲。</span></p>
<p class="em2 strong"><span class="yinwen">15</span>己丑，以袁恕己爲中書令。</p>
<p class="em2 strong"><span class="yinwen">16</span>以安車徵安平王武攸緒於嵩山，<span class="jiazhu">武攸緒隱嵩山，見二百五卷萬歲通天元年。</span>旣至，除太子賓客；固請還山，許之。</p>
<p class="em2 strong"><span class="yinwen">17</span>制：<span class="yinhao">「梟氏、蟒氏皆復舊姓。」</span><span class="jiazhu">梟、蟒氏見二百卷高宗永徽六年。梟，工堯翻。</span></p>
<p class="em2 strong"><span class="yinwen">18</span>術士鄭普思、尙衣奉御葉靜能<span class="jiazhu">葉，舊音攝，後音木葉之葉。《吳志·孫晧傳》有都尉葉雄。</span>皆以妖妄爲上所信重，<span class="jiazhu">妖，於喬翻。</span>夏，四月，墨敕以普思爲祕書監，靜能爲國子祭酒。<span class="jiazhu">墨敕出於禁中，不由中書門下。</span>桓彥範、崔玄暐固執不可，上曰：<span class="yinhao">「已用之，無容遽改。」</span>彥範曰：<span class="yinhao">「陛下初卽位，下制云：『政令皆依貞觀故事。』貞觀中，魏徵、虞世南、顏師古爲祕書監，孔穎達爲國子祭酒，豈普思、靜能之比乎！」</span>庚戌，左拾遺李邕上疏，以爲<span class="yinhao">「《詩》三百，一言以蔽之，曰『思無邪』。<span class="jiazhu">引《論語》孔子之言。上，時掌翻。疏，所去翻。</span>若有神仙能令人不死，則秦始皇、漢武帝得之矣；佛能爲人福利，則梁武帝得之矣。堯、舜所以爲帝王首者，亦脩人事而已。尊寵此屬，何補於國！」</span>上皆不聽。</p>
<p class="em2 strong"><span class="yinwen">19</span>上卽位之日，驛召魏元忠於高要；<span class="jiazhu">魏元忠貶，見上卷長安三年。</span>丁卯，至都，拜衞尉卿、同平章事。</p>
<p class="em2 strong"><span class="yinwen">20</span>甲戌，以魏元忠爲兵部尙書，韋安石爲吏部尙書，李懷遠爲右散騎常侍，唐休璟爲輔國大將軍，<span class="jiazhu">璟，俱永翻。</span>崔玄暐檢校益府長史，楊再思檢校楊府長史，祝欽明爲刑部尙書，並同中書門下三品。元忠等皆以東宮舊僚褒之也。<span class="jiazhu">史言中宗命相，非以德授。</span></p>
<p class="em2 strong"><span class="yinwen">21</span>乙亥，以張柬之爲中書令。</p>
<p class="em2 strong"><span class="yinwen">22</span>戊寅，追贈故邵王重潤爲懿德太子。</p>
<p class="em2 strong"><span class="yinwen">23</span>五月，壬午，遷周廟七主於西京崇尊廟。<span class="jiazhu">周立七廟，見二百四卷武后天授元年；崇尊廟見天授二年。</span>制：<span class="yinhao">「武氏三代諱，奏事者皆不得犯。」</span></p>
<p class="em2 strong"><span class="yinwen">24</span>乙酉，立太廟、社稷於東都。</p>
<p class="em2 strong"><span class="yinwen">25</span>以張柬之等及武攸曁、武三思、鄭普思等十六人皆爲立功之人，賜以鐵券，自非反逆，各恕十死。</p>
<p class="em2 strong"><span class="yinwen">26</span>癸巳，敬暉等帥百官上表，以爲：<span class="yinhao">「五運迭興，<span class="jiazhu">五運謂五德之運。帥，讀曰率。</span>事不兩大。天授革命之際，宗室誅竄殆盡，豈得與諸武並封！今天命惟新，而諸武封建如舊，並居京師，開闢以來未有斯理。願陛下爲社稷計，順遐邇心，降其王爵以安內外。」</span>上不許。</p>
<p class="em2 strong">敬暉等畏武三思之讒，以考功員外郎崔湜爲耳目，伺其動靜。<span class="jiazhu">湜，常職翻。伺，相吏翻。</span>湜見上親三思而忌暉等，乃悉以暉等謀告三思，反爲三思用；三思引爲中書舍人。湜，仁師之孫也。<span class="jiazhu">崔仁師見一百九十二卷太宗貞觀元年。</span></p>
<p class="em2 strong">先是，殿中侍御史南皮鄭愔諂事二張，<span class="jiazhu">南皮縣，漢屬勃海郡，唐武德初屬景州，貞觀初屬滄州。先，悉薦翻。愔，於今翻。</span>二張敗，貶宣州司士參軍，坐贓，亡入東都，<span class="jiazhu">《舊志》：宣州至東都二千五百一十里。</span>私謁武三思。初見三思，哭甚哀，旣而大笑。三思素貴重，甚怪之，愔曰：<span class="yinhao">「始見大王而哭，哀大王將戮死而滅族也。後乃大笑，喜大王之得愔也。大王雖得天子之意，彼五人皆據將相之權，<span class="jiazhu">五人謂張柬之、敬暉、桓彥範、崔玄暐、袁恕己也。</span>膽略過人，廢太后如反掌。大王自視勢位與太后孰重？彼五人日夜切齒欲噬大王之肉，非盡大王之族不足以快其志。大王不去此五人，危如朝露，<span class="jiazhu">去，羌呂翻。朝露易晞。</span>而晏然尙自以爲泰山之安，此愔所以爲大王寒心也。」</span><span class="jiazhu">爲，于僞翻；下因爲同。</span>三思大悅，與之登樓，問自安之策，引爲中書舍人，與崔湜皆爲三思謀主。</p>
<p class="em2 strong">三思與韋后日夜譖暉等，云<span class="yinhao">「恃功專權，將不利於社稷。」</span>上信之。三思等因爲上畫策，<span class="yinhao">「不若封暉等爲王，罷其政事，外不失尊寵功臣，內實奪之權。」</span>上以爲然，甲午，以侍中齊公敬暉爲平陽王，桓<span class="jiaozhusup">【章：十二行本「桓」上有「譙公」二字；乙十一行本同；孔本同；張校同。】</span>彥範爲扶陽王，中書令漢陽公張柬之爲漢陽王，南陽公袁恕己爲南陽王，特進、同中書門下三品博陵公崔玄暐爲博陵王，<span class="jiazhu">《考異》曰：《統紀》曰：<span class="yinhao">「太后善自粉飾，雖子孫在側，不覺其衰老。及在上陽宮，不復櫛頮，形容羸悴。上入見，大驚。太后泣曰：『我自房陵迎汝來，固以天下授汝矣，而五賊貪功，驚我至此。』上悲泣不自勝，伏地拜謝死罪。由是三思等得入其謀。」</span>按中宗頑鄙不仁，太后雖毀容涕泣，未必能感動移其意。其所以疏忌五王，自用韋后、三思之言耳。今不取。五王尊卑，先後不定。《實錄》，誅張易之時以張柬之爲首，賜鐵券以崔玄暐爲首，封王及謫爲司馬、長流皆以敬暉爲首，《舊傳》及開元復官詔並以桓彥範爲首。按長安四年，六月，玄暐爲鸞臺侍郎、平章事。十月，張柬之自秋官侍郎同平章事，十一月，守鳳閣侍郎。誅易之時，唯此二人爲相。神龍元年，正月，袁恕己自司刑少卿爲鳳閣侍郎、同平章事；庚戌，張柬之爲夏官尙書，玄暐守內史，敬暉、桓彥範並爲納言；三月，恕己守中書令；四月，柬之爲中書令，敬暉爲侍中。五王遷轉先後如此。疑《實錄》但以誅易之時柬之首謀，故以柬之爲首。暉與彥範同爲侍中，疑侍中在中書令上，故削諸武表及罷政事皆以暉爲首。賜鐵券時，玄暐已加特進，暉等罷政方加特進，而玄暐如舊，疑特進雖散階而品秩最高，故以玄暐爲首。彥範與暉同爲侍中，而彥範被禍最酷，疑開元詔及史官特以爲首，未必以當時位次也。天后、中宗時，侍中疑在中書令上。</span>罷知政事，賜金帛鞍馬，令朝朔望；<span class="jiazhu">朝，直遙翻。</span>仍賜彥範姓韋氏，與皇后同籍。尋又以玄暐檢校益州長史、知都督事，又改梁州刺史。<span class="jiazhu">益州，京師西南二千三百七十九里，至東都三千二百一十六里。梁州至京師一千二百二十三里，東都二千七十八里。</span>三思令百官復脩則天之政，<span class="jiazhu">復，扶又翻；下溫復同。</span>不附武氏者斥之，爲五王所逐者復之，大權盡歸三思矣。</p>
<p class="em2 strong">五王之請削武氏諸王也，求人爲表，衆莫肯爲。中書舍人岑羲爲之，語甚激切；中書舍人偃師畢構次當讀表，辭色明厲。三思旣得志，羲改祕書少監，出構爲潤州刺史。<span class="jiazhu">潤州，京師東南二千八百二十一里，至東都一千七百九十七里。</span></p>
<p class="em2 strong">易州刺史趙履溫，桓彥範之妻兄也。彥範之誅二張，稱履溫預其謀，召爲司農少卿，履溫以二婢遺彥範；<span class="jiazhu">遺，于季翻。</span>及彥範罷政事，履溫復奪其婢。</p>
<p class="em2 strong">上嘉宋璟忠直，屢遷黃門侍郎。武三思嘗以事屬璟，<span class="jiazhu">屬，之欲翻。</span>璟正色拒之曰：<span class="yinhao">「今太后旣復子明辟，王當以侯就第，何得尙干朝政！<span class="jiazhu">朝，直遙翻。</span>獨不見產、祿之事乎！」</span></p>
<p class="em2 strong"><span class="yinwen">27</span>以韋安石兼檢校中書令，魏元忠兼檢校侍中，又以李湛爲右散騎常侍，趙承恩爲光祿卿，楊元琰爲衞尉卿。</p>
<p class="em2 strong">先是，元琰知三思浸用事，請棄官爲僧，上不許。敬暉聞之，笑曰：<span class="yinhao">「使我早知，勸上許之，髡去胡頭，豈不妙哉！」</span><span class="jiazhu">先，悉薦翻。去，羌呂翻。</span>元琰多鬚類胡，故暉戲之。元琰曰：<span class="yinhao">「功成名遂，不退將危。此乃由衷之請，<span class="jiazhu">衷，誠也；由衷，言出於誠心。</span>非徒然也。」</span>暉知其意，瞿然不悅。<span class="jiazhu">瞿，九遇翻。瞿然，驚視貌。</span>及暉等得罪，元琰獨免。</p>
<p class="em2 strong"><span class="yinwen">28</span>上官婕妤勸韋后襲則天故事，上表請天下士庶爲出母服喪三年，<span class="jiazhu">上，時掌翻。爲，于僞翻。所以感動帝心，令其念武后也。</span>又請百姓年二十三爲丁，五十九免役，<span class="jiazhu">唐制，二十一爲丁，六十爲老。</span>改易制度以收時望。制皆許之。</p>
<p class="em2 strong"><span class="yinwen">29</span>癸卯，制降諸武，梁王三思爲德靜王，定王攸曁爲樂壽王，<span class="jiazhu">皆降封縣王也。德靜縣屬夏州；樂壽縣屬深州。</span>河內王懿宗等十二人皆降爲公，以厭人心。<span class="jiazhu">樂，音洛。厭，於協翻。</span></p>
<p class="em2 strong"><span class="yinwen">30</span>甲辰，以唐休璟爲左僕射，同中書門下三品如故；<span class="jiazhu">璟，俱永翻。</span>豆盧欽望爲右僕射。</p>
<p class="em2 strong"><span class="yinwen">31</span>六月，壬子，以左驍衞大將軍裴思說充靈武軍大總管，以備突厥。<span class="jiazhu">驍，堅堯翻。說，讀曰悅。厥，九勿翻。</span></p>
<p class="em2 strong"><span class="yinwen">32</span>癸亥，命右僕射豆盧欽望，有軍國重事，中書門下可共平章。</p>
<p class="em2 strong">先是，僕射爲正宰相，<span class="jiazhu">先，悉薦翻。</span>其後多兼中書門下之職，午前決朝政，<span class="jiazhu">朝，直遙翻。</span>午後決省事。<span class="jiazhu">省事，尙書省事也。</span>至是，欽望專爲僕射，不敢預政事，故是有命。是後專拜僕射者，不復爲宰相矣。<span class="jiazhu">復，扶又翻。</span></p>
<p class="em2 strong">又以韋安石爲中書令，魏元忠爲侍中，楊再思檢校中書令。</p>
<p class="em2 strong"><span class="yinwen">33</span>丁卯，祔孝敬皇帝於太廟，號義宗。<span class="jiazhu">故太子弘諡孝敬皇帝，帝兄也。</span></p>
<p class="em2 strong"><span class="yinwen">34</span>戊辰，洛水溢，流二千餘家。</p>
<p class="em2 strong"><span class="yinwen">35</span>秋，七月，辛巳，以太子賓客韋巨源同中書門下三品，西京留守如故。<span class="jiazhu">守，式又翻。</span></p>
<p class="em2 strong"><span class="yinwen">36</span>特進漢陽王張柬之表請歸襄州養疾；乙未，以柬之爲襄州刺史，不知州事，給全俸。<span class="jiazhu">唐制，特進正二品，郡王從一品；從品高給一品，月俸八千，食料一千八百，雜用一千二百。上州刺史從三品，月俸五千一百，雜用九百。</span></p>
<p class="em2 strong"><span class="yinwen">37</span>河南、北十七州大水。八月，戊申，以水災求直言。右衞騎曹參軍西河宋務光上疏，<span class="jiazhu">唐諸衞府有倉、兵、騎、冑四曹參軍，騎曹參軍掌外內雜畜簿帳牧養，凡府馬承直，以遠近分七番，月一易之，以敕出宮城者給馬。西河縣屬汾州。騎，奇寄翻。上，時掌翻。疏，所去翻。</span>以爲：<span class="yinhao">「水陰類，臣妾之象，恐後庭有干外朝之政者，<span class="jiazhu">朝，直遙翻。</span>宜杜絕其萌。今霖雨不止，乃閉坊門以禳之，至使里巷謂坊門爲宰相，言朝廷使之燮理陰陽也。<span class="jiazhu">宋白曰：唐制，久雨則閉坊市北門以祈晴。</span>又，太子國本，宜早擇賢能而立之。又，外戚太盛，如武三思等，宜解其機要，厚以祿賜。又，鄭普思、葉靜能以小技竊大位，亦朝政之蠹也。」</span>疏奏，不省。<span class="jiazhu">技，渠綺翻。朝，直遙翻。省，悉景翻。</span></p>
<p class="em2 strong"><span class="yinwen">38</span>壬戌，追立妃趙氏爲恭皇后，<span class="jiazhu">趙妃死見二百二卷高宗上元二年。《考異》曰：《舊本紀》云<span class="yinhao">「甲子」</span>，今從《實錄》。</span>孝敬皇帝妃裴氏爲哀皇后。</p>
<p class="em2 strong"><span class="yinwen">39</span>九月，壬午，上祀昊天上帝、皇地祇于明堂，以高宗配。</p>
<p class="em2 strong"><span class="yinwen">40</span>初，上在房陵，州司制約甚急；刺史河東張知謇、靈昌崔敬嗣<span class="jiazhu">河東，舊蒲阪也，帶河東郡；隋廢郡，改蒲阪爲河東縣；唐因之，帶蒲州。隋分酸棗縣，置靈昌縣，因河津以爲名；唐屬滑州。謇，九輦翻。</span>獨待遇以禮，供給豐贍。<span class="jiazhu">贍，而豔翻。</span>上德之，擢知謇自貝州刺史爲左衞將軍，賜爵范陽公。敬嗣已卒，求得其子汪，嗜酒，不堪釐職，除五品散官。<span class="jiazhu">《唐六典》，隋煬帝置朝請大夫爲正五品散官。隋文帝置朝散大夫爲正四品散官，煬帝改從五品下。</span></p>
<p class="em2 strong"><span class="yinwen">41</span>改葬上洛王韋玄貞，其儀皆如太原王故事。<span class="jiazhu">武士彠封太原王。</span></p>
<p class="em2 strong"><span class="yinwen">42</span>癸巳，太子賓客、同中書門下三品韋巨源罷爲禮部尙書，以其從父安石爲中書令故也。<span class="jiazhu">從，才用翻。</span></p>
<p class="em2 strong"><span class="yinwen">43</span>以左衞將軍上邽紀處訥兼檢校太府卿，處訥娶武三思之妻姊故也。<span class="jiazhu">處，昌呂翻。</span></p>
<p class="em2 strong"><span class="yinwen">44</span>冬，十月，命唐休璟留守京師。<span class="jiazhu">守，式又翻。</span></p>
<p class="em2 strong"><span class="yinwen">45</span>癸亥，上幸龍門；乙丑，獵於新安而還。<span class="jiazhu">還，從宣翻，又如字。</span></p>
<p class="em2 strong"><span class="yinwen">46</span>辛未，以魏元忠爲中書令，楊再思爲侍中。</p>
<p class="em2 strong"><span class="yinwen">47</span>十一月，戊寅，羣臣上皇帝尊號曰應天皇帝，皇后曰順天皇后。<span class="jiazhu">上，時掌翻。</span>壬午，上與后謁謝太廟，赦天下；相王、太平公主加實封，皆滿萬戶。<span class="jiazhu">相，息亮翻。</span></p>
<p class="em2 strong"><span class="yinwen">48</span>己丑，上御洛城南樓，<span class="jiazhu">洛陽皇城之西南曰洛城門，門內卽洛城殿。</span>觀潑寒胡戲。<span class="jiazhu">潑寒胡戲卽乞寒胡戲，本出於胡中西域康國，十一月鼓舞乞寒，以水交潑爲樂，武后末年始以季冬爲之。</span>清源尉呂元泰上疏，以爲<span class="yinhao">「謀時寒若，<span class="jiazhu">清源縣屬幷州，隋於古梗陽城置，以水爲名。《書·洪範》曰：謀時寒若。《註》云：羣能謀則時寒順之。若，順也。上，時掌翻。疏，所去翻。</span>何必裸身揮水，鼓舞衢路以索之！」</span><span class="jiazhu">裸，郎果翻。索，山客翻。</span>疏奏，不納。</p>
<p class="em2 strong"><span class="yinwen">49</span>壬寅，則天崩於上陽宮，年八十二。遺制：<span class="yinhao">「去帝號，<span class="jiazhu">去，羌呂翻。</span>稱則天大聖皇后。王、蕭二族及褚遂良、韓瑗、柳奭親屬皆赦之。」</span><span class="jiazhu">武后之立也，王皇后、蕭淑妃幽廢，不得良死，褚遂良、韓瑗以諫死，柳奭以王后親屬死，其親屬皆流竄。</span></p>
<p class="em2 strong">上居諒陰，以魏元忠攝冢宰三日。元忠素負忠直之望，中外賴之；武三思憚之，矯太后遺制，慰諭元忠，賜實封百戶。元忠捧制，感咽涕泗，見者曰：<span class="yinhao">「事去矣！」</span><span class="jiazhu">知其不敢復論武氏事也。</span></p>
<p class="em2 strong">十二月，丁卯，上始御同明殿見羣臣。<span class="jiazhu">見，賢遍翻。《六典》：東都皇宮南面三門，中曰應天，左曰興敎，右曰光政。光政之北曰明福，明福之西曰崇賢門，其內曰集賢殿，集賢之東曰億歲殿，又東曰同明殿。</span></p>
<p class="em2 strong"><span class="yinwen">50</span>太后將合葬乾陵，給事中嚴善思上疏，以爲：<span class="yinhao">「乾陵玄宮以石爲門，鐵錮其縫，<span class="jiazhu">縫，扶用翻。</span>今啓其門，必須鐫鑿。神明之道，體尙幽玄，動衆加功，恐多驚黷。況合葬非古，漢時諸陵，皇后多不合葬，魏、晉已降，始有合者。望於乾陵之傍更擇吉地爲陵，若神道有知，幽塗自當通會；若其無知，合之何益！」</span>不從。</p>
<p class="em2 strong"><span class="yinwen">51</span>是歲，戶部奏天下戶六百一十五萬，口三千七百一十四萬有奇。</p>
<p class="strong"><span class="section" id="title-4"><span data-head-description="" data-head-level="h4" data-head-title="神龍二年">二年</span></span><span class="biaozhusup" data-rel="（丙午、西元七○六年）"></span></p>
<p class="em2 strong"><span class="yinwen">1</span>春，正月，戊戌，以吏部尙書李嶠同中書門下三品，中書侍郎于惟謙同平章事。</p>
<p class="em2 strong"><span class="yinwen">2</span>閏月，丙午，制：<span class="yinhao">「太平、長寧、安樂、宜城、新都、安定、金城公主並開府，置官屬。」</span><span class="jiazhu">自長寧以下皆皇女也。樂，音洛。</span></p>
<p class="em2 strong"><span class="yinwen">3</span>武三思以敬暉、桓彥範、袁恕己尙在京師，忌之，乙卯，出爲滑、洺、豫三州刺史。<span class="jiazhu">《舊志》：滑州去京師一千四百四十里，東都五百三十里。洺州，京師東北一千五百八十五里，至東都八百五十七里。豫州，去京師一千五百四十里，至東都六百七十里。《考異》曰：《實錄》、《新紀》、《新》《舊列傳》皆不見崔玄暐及暉等出爲刺史年月，惟《舊紀》及《統紀》、《唐曆》有此三人。蓋玄暐先已出矣，但不知何時。然暉等貶爲司馬時，乃刺朗、亳、郢、均四州，蓋於後又經遷徙矣。《唐曆》、《統紀》以爲在王同皎誅後，今從之。</span></p>
<p class="em2 strong"><span class="yinwen">4</span>賜閺鄕僧萬回號法雲公。<span class="jiazhu">萬回姓張氏。初，母祈於觀音像而妊回，回生而愚，八九歲乃能語，雖父母亦以豚犬畜之。其兄戍役於安西，音問隔絕，父母遣其問訊，一日，朝齎所備而往，夕返其家，父母異之。弘農去安西萬里，以其萬里而回，因號萬回。武后賜之錦袍金帶。</span></p>
<p class="em2 strong"><span class="yinwen">5</span>甲戌，以突騎施酋長烏質勒爲懷德羣王。<span class="jiazhu">騎，奇寄翻。酋長，上慈由翻，下知兩翻。</span></p>
<p class="em2 strong"><span class="yinwen">6</span>二月，乙未，以刑部尙書韋巨源同中書門下三品，仍與皇后敍宗族。</p>
<p class="em2 strong"><span class="yinwen">7</span>丙申，僧慧範等九人並加五品階，賜爵郡、縣公；道士史崇恩等加<span class="jiaozhusup">【章：十一行本「加」上有「三人」二字；乙十一行本同。】</span>五品階，除國子祭酒，同正；<span class="jiazhu">《唐會要》曰：永徽五年，蔣孝璋除尙藥奉御，員外特置，仍同正員。員外官自此始也。</span>葉靜能加金紫光祿大夫。</p>
<p class="em2 strong"><span class="yinwen">8</span>選左、右臺及內外五品以上官二十人爲十道巡察使，<span class="jiazhu">使，疏吏翻。</span>委之察吏撫人，薦賢直獄，二年一代，考其功罪而進退之。易州刺史魏人姜師度、禮部員外郎馬懷素、殿中侍御史臨漳源乾曜、監察御史靈昌盧懷愼、衞尉少卿滏陽李傑皆預焉。<span class="jiazhu">魏縣，漢屬魏郡，時屬魏州，晉愍帝諱鄴，改鄴爲臨漳，時鄴城已淪覆矣。後趙復爲鄴縣。東魏分鄴、內黃、斥丘、肥鄕，置臨漳縣，周、隋、唐屬相州。滏陽，漢武安縣地，後周置滏陽縣，屬相州。滏，音釜。</span></p>
<p class="em2 strong"><span class="yinwen">9</span>三月，甲辰，中書令韋安石罷爲戶部尙書；戶部尙書蘇瓌爲侍中、西京留守。<span class="jiazhu">守，手又翻。</span>瓌，頲之父也。<span class="jiazhu">頲，他鼎翻。</span>唐休璟致仕。</p>
<p class="em2 strong"><span class="yinwen">10</span>初，少府監丞弘農宋之問及弟兗州司倉之遜<span class="jiazhu">弘農縣帶虢州，治弘農川。唐制，倉曹司倉參軍事掌租調、公廨、庖廚、倉庫、市肆。</span>皆坐附會張易之貶嶺南，逃歸東都，匿於友人光祿卿、駙馬都尉王同皎家。同皎疾武三思及韋后所爲，每與所親言之，輒切齒。之遜於簾下聞之，密遣其子曇及甥校書郎李悛告三思，欲以自贖。三思使曇、悛及撫州司倉冉祖雍<span class="jiazhu">撫州，漢南昌南城縣地，吳孫亮分置臨川郡，隋平陳，置撫州。曇，徒含翻。悛，丑緣翻。</span>上書告同皎與洛陽人張仲之、祖延慶、武當丞壽春周憬等<span class="jiazhu">壽春縣，漢屬淮南郡，晉避鄭太后諱，改曰壽陽，隋復曰壽春縣，帶壽州。憬，俱永翻。</span>潛結壯士，謀殺三思，因勒兵詣闕，廢皇后。上命御史大夫李承嘉、監察御史姚紹之按其事，又命楊再思、李嶠、韋巨源參驗。仲之言三思罪狀，事連宮壼。<span class="jiazhu">壼，苦本翻。</span>再思、巨源陽寐不聽；嶠與紹之命反接送獄。仲之還顧，言不已，紹之命檛之，折其臂。仲之大呼曰：<span class="jiazhu">檛，則瓜翻。折，而設翻。呼，火故翻。</span><span class="yinhao">「吾已負汝，死當訟汝於天！」</span>庚戌，同皎等皆坐斬，<span class="jiazhu">《考異》曰：《御史臺記》曰：<span class="yinhao">「同皎與張仲之等謀誅三思，爲宋曇所發。御史大夫李承嘉、御史姚紹之按問，事連椒宮，內敕宰相問對。諸宰佯假寐無所聞，獨嶠與承嘉竊議，同皎、仲之等遇族。」</span>又曰：<span class="yinhao">「張仲之等謀誅武三思，宋之遜子曇知其謀，將發之，未果。會冉祖雍、李恮於路白之，雍、恮以聞。」</span>又曰：<span class="yinhao">「張仲之、宋之遜、祖延慶謀於衣袖中發銅弩射三思，伺其便未果。之遜子曇密發之，敕李承嘉與紹之按於新開門內。初，紹之將直其事，未定，敕宰相對問。諸相畏三思，但僶俛佯不聞仲之、延慶言。諸相中有附會三思者，屢與承嘉耳言，復說誘紹之，事乃變，遂密置人力十餘，命引仲之對問，至則塞口反接，送繫所。紹之還謂仲之曰：『張三，事不諧矣！』仲之固言三思反狀，紹之命檛之而臂折，仲之大呼天者六七，謂紹之：『反賊！我臂且折矣，已輸你，當訴爾於天曹！』乃自誣反而遇族。」</span>《朝野僉載》曰：<span class="yinhao">「初，之遜諂附張易之兄弟，出爲兗州司倉，遂亡歸，王同皎匿之於小房。皎，慷慨之士也，忿逆韋與武三思亂國，與一二所親論之，每至切齒。之遜於簾下竊聽之，遣姪曇上書告之，以希逆韋之旨。武三思等果大怒，奏誅同皎之黨。」</span>《實錄》：<span class="yinhao">「同皎與周憬等潛謀誅三思，乃招集將士，期以則天靈駕發引因劫殺三思。李悛等知而告三思，三思因言同皎等謀反，竟坐斬。」</span>《唐曆》、《統紀》亦與《實錄》略同，而云<span class="yinhao">「仲之誤泄於友人宋之問，之問僞應之，祖雍、之遜亦預其謀，旣而背之。李悛，之問甥也，命以告三思，因言同皎謀反。」</span>《舊傳》云：<span class="yinhao">「之問左遷瀧州參軍，未幾逃還，匿於張仲之家。仲之與同皎等謀殺武三思，之問令兄子發其事以自贖。及同皎等獲罪，起之問爲鴻臚主簿。」</span>按三思等幸於中宗、韋后，權傾天下，同皎等若擅殺之，豈得晏然無事！苟無脅君之志，豈得輕爲此謀！又云<span class="yinhao">「袖中發銅弩」</span>，此則殆同兒戲。蓋忿疾三思，或與仲之、憬等有欲殺之言，而之遜等以告三思，三思因敎曇等誣告同皎，云謀於靈駕發引日劫殺三思，因廢皇后謀反耳。今從《僉載》。</span>籍沒其家。周憬亡入比干廟中，大言曰：<span class="yinhao">「比干古之忠臣，知吾此心。三思與皇后淫亂，傾危國家，行當梟首都市，恨不及見耳！」</span>遂自剄。<span class="jiazhu">梟，堅堯翻。剄，古頂翻。</span>之問、之遜、曇、悛、祖雍並除京官，<span class="jiazhu">京官，謂在京職官也，亦謂之京司官。</span>加朝散大夫。<span class="jiazhu">朝，直遙翻。散，悉亶翻。</span></p>
<p class="em2 strong"><span class="yinwen">11</span>武三思與韋后日夜譖敬暉等不已，復左遷暉爲朗州刺史，崔玄暐爲均州刺史，桓彥範爲亳州刺史，袁恕己爲郢州刺史；<span class="jiazhu">郢州，漢竟陵縣地，江左置竟陵郡，西魏置溫州，後周置郢州。復，扶又翻。</span>與暉等同立功者皆<span class="jiaozhusup">【章：十二行本「皆」上有「薛思行等」四字；乙十一行本同；孔本同；張校同；退齋校同。】</span>以爲黨與坐貶。</p>
<p class="em2 strong"><span class="yinwen">12</span>大置員外官，自京司及諸州凡二千餘人，宦官超遷七品以上員外官者又將千人。</p>
<p class="em2 strong">魏元忠自端州還，爲相，<span class="jiazhu">魏元忠先貶高要尉。高要縣帶端州。相，息亮翻。</span>不復強諫，<span class="jiazhu">復，扶又翻。</span>惟與時俯仰；中外失望。酸棗尉袁楚客<span class="jiazhu">酸棗縣，漢、晉屬陳留郡，後齊廢，隋開皇六年復置，屬鄭州，唐屬滑州。</span>致書元忠，以爲：<span class="yinhao">「主上新服厥命，惟新厥德，<span class="jiazhu">引《書·咸有一德》之文。</span>當進君子，退小人，以興大化，豈可安其榮寵，循默而已！今不早建太子，擇師傅而輔之，一失也。公主開府置僚屬，二失也。崇長緇衣，使遊走權門，借勢納賂，三失也。俳優小人，盜竊品秩，四失也。有司選進賢才，皆以貨取勢求，五失也。寵進宦者，殆滿千人，爲長亂之階，六失也。<span class="jiazhu">長，知兩翻。</span>王公貴戚，賞賜無度，競爲侈靡，七失也。廣置員外官，傷財害民，八失也。先朝宮女，得自便居外，出入無禁，交通請謁，九失也。<span class="jiazhu">九失，指言上官婕妤、賀婁尙宮之類。朝，直遙翻。</span>左道之人，熒惑主聽，盜竊祿位，十失也。<span class="jiazhu">十失指言葉靜能、鄭普思之類。</span>凡此十失，君侯不正，誰與正之哉！」</span>元忠得書，愧謝而已。</p>
<p class="em2 strong"><span class="yinwen">13</span>夏，四月，改贈后父韋玄貞爲酆王，后四弟皆贈郡王。<span class="jiazhu">四弟，洵、浩、洞、泚也。</span></p>
<p class="em2 strong"><span class="yinwen">14</span>己丑，左散騎常侍、同中書門下三品李懷遠致仕。</p>
<p class="em2 strong"><span class="yinwen">15</span>處士韋<span class="jiaozhusup">【章：十二行本「韋」上有「京兆」二字；乙十一行本同；孔本同。】</span>月將上書告武三思潛通宮掖，必爲逆亂；<span class="jiazhu">處，昌呂翻。</span>上大怒，命斬之。黃門侍郎宋璟奏請推按，<span class="jiazhu">璟，俱永翻。</span>上益怒，不及整巾，屣履出側門，<span class="jiazhu">側門，非正出之門。程大昌曰：唐大明宮朝堂外左、右金吾仗之側，有曰側門者，以其在端門旁側也。以長安大明宮之側門推之，則洛陽宮之側門從可知也。屣，所徙翻，履不躡跟也。</span>謂璟曰：<span class="yinhao">「朕謂已斬，乃猶未邪！」</span>命趨斬之。<span class="jiazhu">趨，與趣同，尺玉翻。</span>璟曰：<span class="yinhao">「人言宮中私於三思，陛下不問而誅之，臣恐天下必有竊議。」</span>固請按之，上不許，璟曰：<span class="yinhao">「必欲斬月將，請先斬臣！不然，臣終不敢奉詔。」</span>上怒少解。<span class="jiazhu">少，詩沼翻。</span>左御史大夫蘇珦、<span class="jiazhu">珦，式亮翻。</span>給事中徐堅、大理卿長安尹思貞皆以爲方夏行戮，有違時令。上乃命與杖，流嶺南。過秋分一日，平曉，廣州都督周仁軌斬之。<span class="jiazhu">《考異》曰：《朝野僉載》曰：<span class="yinhao">「周仁軌過秋分一日平曉斬之，有敕捨之而不及。」</span>《統紀》，月將死附於此年末，《唐紀》在二月，《舊傳》、《唐曆》皆在五王死後。按此年七月殺敬暉等，若在後，徐堅表不得云<span class="yinhao">「朱夏在辰」</span>，思貞不得云<span class="yinhao">「發生之月也」</span>。今約其事附於此月。</span></p>
<p class="em2 strong"><span class="yinwen">16</span>御史大夫李承嘉附武三思，詆尹思貞於朝，<span class="jiazhu">朝，直遙翻。</span>思貞曰：<span class="yinhao">「公附會姦臣，將圖不軌，先除忠臣邪！」</span>承嘉怒，劾奏思貞，出爲青州刺史。<span class="jiazhu">《舊志》：青州，京師東北二千五百二十里，至東都一千五百七里。</span>或謂思貞曰：<span class="yinhao">「公平日訥於言，及廷折承嘉，何其敏邪？」</span><span class="jiazhu">折，之舌翻。</span>思貞曰：<span class="yinhao">「物不能鳴者，激之則鳴。承嘉恃威權相陵，僕義不受屈，亦不知言之從何而至也。」</span></p>
<p class="em2 strong"><span class="yinwen">17</span>武三思惡宋璟，<span class="jiazhu">惡，烏路翻。</span>出之檢校貝州刺史。<span class="jiazhu">《舊志》：貝州，京師東北一千七百八十二里，至東都九百九十二里。</span></p>
<p class="em2 strong"><span class="yinwen">18</span>五月，庚申，葬則天大聖皇后於乾陵。</p>
<p class="em2 strong"><span class="yinwen">19</span>武三思使鄭愔告朗州刺史敬暉、亳州刺史韋彥範、<span class="jiazhu">桓彥範時賜姓韋，因而稱之。愔，於今翻。亳，旁各翻。</span>襄州刺史張柬之、郢州刺史袁恕己、均州刺史崔玄暐與王同皎通謀，六月，戊寅，貶暉崖州司馬，彥範瀧州司馬，柬之新州司馬，恕己竇州司馬，玄暐白州司馬，<span class="jiazhu">瀧，所江翻。白州，漢合浦縣地，武德初置南州，仍分合浦置博白縣，六年改曰白州。《考異》曰：《唐曆》、《統紀》，皆於王同皎誅後卽云<span class="yinhao">「三思令宣州司功鄭愔誣柬之等與王同皎謀反，又貶玄暐等四人爲僻遠州刺史。」</span>按愔若於時已告云謀反，則豈應猶得刺史？又云告柬之等，而柬之豈得獨不貶！今從《實錄》。</span>並員外置，仍長任，削其勳封；復彥範姓桓氏。</p>
<p class="em2 strong"><span class="yinwen">20</span>初，韋玄貞流欽州而卒，<span class="jiazhu">流欽州見二百三卷武后光宅元年。卒，子恤翻。</span>蠻酋甯承基兄弟逼取其女，<span class="jiazhu">酋，慈由翻。</span>妻崔氏不與，承基等殺之，及其四男洵、浩、洞、泚，<span class="jiazhu">洵，音荀。泚，且禮翻。</span>上命廣州都督周仁軌使將兵二萬討之。<span class="jiazhu">將，卽亮翻。</span>承基等亡入海，仁軌追斬之，以其首祭崔氏墓，殺掠其部衆殆盡。上喜，加仁軌鎭國大將軍，<span class="jiazhu">唐武散官無鎭國大將軍，蓋中宗創置以寵仁軌也。</span>充五府大使，<span class="jiazhu">五府，廣、桂、邕、容、瓊五都督府也。使，疏吏翻。</span>賜爵汝南郡公。韋后隔簾拜仁軌，以父事之。及韋后敗，仁軌以黨與誅。<span class="jiazhu">《考異》曰：《朝野僉載》曰：<span class="yinhao">「韋氏遭則天廢廬陵之後，后父韋玄貞與妻女等並流嶺南，被首領甯氏大族逼奪其女，不伏，遂殺貞夫妻，七娘等並奪去。及孝和卽位，皇后當途，廣州都督周仁軌將兵誅甯氏，走入南海，軌追之，殺掠並盡。韋后隔簾拜，以父事之，用爲幷州長史。後阿韋作逆，軌以黨與誅。」</span>今從《實錄》，參取諸書。</span></p>
<p class="em2 strong"><span class="yinwen">21</span>秋，七月，戊申，立衞王重俊爲太子。<span class="jiazhu">重，直龍翻。</span>太子性明果，而官屬率貴遊子弟，所爲多不法；左庶子姚珽屢諫，不聽，<span class="jiazhu">爲太子不終張本。珽，待鼎翻。</span>珽，璹之弟也。<span class="jiazhu">姚璹相武后。璹，殊玉翻。</span></p>
<p class="em2 strong"><span class="yinwen">22</span>丙寅，以李嶠爲中書令。</p>
<p class="em2 strong"><span class="yinwen">23</span>上將還西京，辛未，左散騎常侍李懷遠同中書門下三品，充東都留守。<span class="jiazhu">散，悉亶翻。騎，奇寄翻。守，式又翻。</span></p>
<p class="em2 strong"><span class="yinwen">24</span>武三思陰令人疏皇后穢行，牓於天津橋，<span class="jiazhu">行，下孟翻。</span>請加廢黜。上大怒，命御史大夫李承嘉窮覈其事。承嘉奏言：<span class="yinhao">「敬暉、桓彥範、張柬之、袁恕己、崔玄暐使人爲之，雖云廢后，實謀大逆，請族誅之。」</span>三思又使安樂公主譖之於內，<span class="jiazhu">安樂公主下嫁三思子崇訓，故得使之譖五王。樂，音洛。</span>侍御史鄭愔言之於外，上命法司結竟。<span class="jiazhu">結竟者，結其罪、竟其獄也。或曰：竟，盡也，盡其命也。愔，於今翻。</span>大理丞三原李朝隱奏稱：<span class="yinhao">「暉等未經推鞫，不可遽就誅夷。」</span><span class="jiazhu">朝，直遙翻。</span>大理丞裴談奏稱：<span class="yinhao">「暉等宜據制書處斬籍沒，不應更加推鞫。」</span><span class="jiazhu">處，昌呂翻。</span>上以暉等嘗賜鐵券，許以不死，乃長流暉於瓊州，<span class="jiazhu">《考異》曰：《實錄》初云<span class="yinhao">「嘉州」</span>，後云<span class="yinhao">「崔州」</span>；《新本紀》作<span class="yinhao">「嘉州」</span>；《舊傳》作<span class="yinhao">「崔州」</span>。今從《統紀》、《新傳》。</span>彥範於瀼州，柬之於瀧州，<span class="jiazhu">武德四年，平蕭銑，分隋永熙郡之瀧水縣置瀧州。瀧，所江翻。瀼州，隋將劉方始開此路。貞觀十二年，尋劉方故道，行達交趾，開拓夷獠，置瀼州。州在鬱林西南交趾之東，北有瀼水，以爲州名。</span>恕己於環州，<span class="jiazhu">貞觀十二年，李弘節開拓生蠻，置環州，取環王國爲名，屬嶺南道。</span>玄暐於古州，<span class="jiazhu">古州，亦李弘節開夷獠置。</span>子弟年十六以上，皆流嶺外。擢承嘉爲金紫光祿大夫，進爵襄武郡公，談爲刑部尙書；出李朝隱爲聞喜令。</p>
<p class="em2 strong">三思又諷太子上表，請夷暉等三族；上不許。</p>
<p class="em2 strong">中書舍人崔湜說三思曰：<span class="yinhao">「暉等異日北歸，終爲後患，不如遣使矯制殺之。」</span>三思問誰可使者，湜薦大理正周利用。<span class="jiaozhusup">【嚴：「用」改「貞」；下同。】</span>利用先爲五王所惡，貶嘉州司馬，乃以利用攝右臺侍御史，奉使嶺外。比至，柬之、玄暐已死，遇彥範於貴州，<span class="jiazhu">說，輸芮翻。使，疏吏翻。惡，烏路翻。比，毗至翻。貴州，漢廣鬱縣地，古西甌駱越所居，後漢谷永爲鬱林太守，降烏滸人十餘萬，開置七縣，卽此處也。地在廣州西南、安南府之北，邕管所管郡縣是也。隋分鬱林置鬱平縣，屬南定州，武德曰南尹州，貞觀八年曰貴州。</span>令左右縛之，曳於竹槎之上，<span class="jiazhu">槎，鉏加翻。</span>肉盡至骨，然後杖殺。得暉，咼而殺之。恕己素服黃金，利用逼之使飲野葛汁，<span class="jiazhu">《本草》：鉤吻，一名野葛。陶弘景曰：言其入口鉤人喉吻。覈事而言，乃是兩物，未詳云何。《嶺表錄異》曰：野葛，毒草也，俗呼爲胡蔓草，誤食之則用羊血解之。陳藏器曰：人食其葉，飲冷水卽死，冷水發其毒也。彼人以野葛飼人，勿與冷水，至肥大，以冷水飲之，至死。懸尸於樹，汁滴地生菌子，收之，名菌藥，烈於野葛。</span>盡數升不死，不勝毒憤，掊地，<span class="jiazhu">勝，音升。掊，薄侯翻。</span>爪甲殆盡，仍捶殺之。<span class="jiazhu">捶，止橤翻。</span>利用還，擢拜御史中丞。薛季昶累貶儋州司馬，飲藥死。<span class="jiazhu">儋，都甘翻。</span></p>
<p class="em2 strong">三思旣殺五王，權傾人主，常言：<span class="yinhao">「我不知代間何者謂之善人，何者謂之惡人；但於我善者則爲善人，於我惡者則爲惡人耳。」</span></p>
<p class="em2 strong">時兵部尙書宗楚客、將作大匠宗晉卿、大府卿紀處訥、鴻臚卿甘元柬皆爲三思羽翼。<span class="jiazhu">臚，陵如翻。</span>御史中丞周利用、侍御史冉祖雍、太僕丞李俊、光祿丞宋之遜、監察御史姚紹之皆爲三思耳目，時人謂之五狗。</p>
<p class="em2 strong"><span class="yinwen">25</span>九月，戊午，左散騎常侍、同中書門下三品李懷遠薨。</p>
<p class="em2 strong"><span class="yinwen">26</span>初，李嶠爲吏部侍郎，欲樹私恩，要求入相，奏大置員外官，廣引貴勢親識。旣而爲相，銓衡失序，府庫減耗，<span class="jiazhu">相，息亮翻。</span>乃更表言濫官之弊，且請遜位；上慰諭不許。</p>
<p class="em2 strong">冬，十月，己卯，車駕發東都，以前檢校幷州長史張仁愿檢校左屯衞大將軍兼洛州長史。戊戌，車駕至西京。十一月，乙巳，赦天下。</p>
<p class="em2 strong"><span class="yinwen">27</span>丙辰，以蒲州刺史竇從一爲雍州刺史。<span class="jiazhu">雍，於用翻。</span>從一，德玄之子也，<span class="jiazhu">竇德玄見二百一卷高宗麟德元年。</span>初名懷貞，避皇后父諱，更名從一，<span class="jiazhu">更，工衡翻。</span>多諂附權貴。太平公主與僧寺爭碾磑，<span class="jiazhu">碾，魚蹇翻。磑，五對翻。激水爲之，不勞人功而自運。</span>雍州司戶李元紘判歸僧寺。<span class="jiazhu">唐制，戶曹司戶參軍事掌戶籍計帳、道路過所、蠲符、雜傜、逋負、良賤芻藳、逆旅、婚姻、出訟、旌別孝悌。</span>從一大懼，亟命元紘改判。元紘大署判後曰：<span class="yinhao">「南山可移，此判無動！」</span>從一不能奪。元紘，道廣之子也。<span class="jiazhu">李道廣見二百五卷武后萬歲通天元年。</span></p>
<p class="em2 strong"><span class="yinwen">28</span>初，祕書監鄭普思納其女於後宮，監察御史靈昌崔日用劾奏之，上不聽。<span class="jiazhu">監，古銜翻。劾，戶槪翻，又戶得翻。</span>普思聚黨於雍、岐二州，謀作亂。事覺，西京留守蘇瓌收繫，窮治之。普思妻第五氏以鬼道得幸於皇后，上敕瓌勿治。及車駕還西京，瓌廷爭之，<span class="jiazhu">守，式又翻。瓌，古回翻。治，直之翻。爭，讀曰諍。</span>上抑瓌而佑普思；侍御史范獻忠進曰：<span class="yinhao">「請斬蘇瓌！」</span>上曰：<span class="yinhao">「何故？」</span>對曰：<span class="yinhao">「瓌爲留守大臣，不能先斬普思，然後奏聞，使之熒惑聖聽，其罪大矣。且普思反狀明白，而陛下曲爲申理。臣聞王者不死，殆謂是乎！臣願先賜死，不能北面事普思。」</span>魏元忠曰：<span class="yinhao">「蘇瓌長者，用刑不枉。普思法當死。」</span>上不得已，戊午，流普思於儋州，<span class="jiazhu">儋，都甘翻。</span>餘黨皆伏誅。</p>
<p class="em2 strong"><span class="yinwen">29</span>十二月，己卯，突厥默啜寇鳴沙，<span class="jiazhu">靈州有鳴沙府。武德二年，以鳴沙縣置會州，貞觀六年，州廢，更置環州，以大河環曲爲名。九年，州廢，以縣還屬靈州，是年爲默啜所寇，移治故豐安城。宋白曰：鳴沙本漢富平縣地，後周於此置會州，尋立鳴沙鎭，隋立環州，以大山環曲爲名。此地人馬行沙有聲，異於餘沙，故曰鳴沙。</span>靈武軍大總管沙吒忠義與戰，軍敗，死者六千餘人。<span class="jiazhu">吒，初加翻。</span>丁<span class="jiaozhusup">【嚴：「丁」改「辛」。】</span>巳，突厥進寇原、會等州，<span class="jiazhu">武德二年以平涼郡會寧鎭置西會州，貞觀八年更名會州。</span>掠隴右牧馬萬餘匹而去。免忠義官。</p>
<p class="em2 strong"><span class="yinwen">30</span>安西大都護郭元振詣突騎施烏質勒牙帳議軍事，<span class="jiazhu">騎，奇寄翻。</span>天大風雪，元振立於帳前，與烏質勒語。久之，雪深，元振不移足；烏質勒老，不勝寒，<span class="jiazhu">勝，音升。</span>會罷而卒。<span class="jiazhu">卒，子恤翻。</span>其子娑葛勒兵將攻元振，<span class="jiazhu">娑，素何翻。</span>副使御史中丞解琬知之，<span class="jiazhu">使，疏吏翻。解，戶買翻，姓也。</span>勸元振夜逃去，元振曰：<span class="yinhao">「吾以誠心待人，何所疑懼！且深在寇庭，逃將安適！」</span>安臥不動。明旦，入哭，甚哀，娑葛感其義，待元振如初。戊戌，以娑葛襲嗢鹿州都督、懷得王。<span class="jiazhu">高宗顯慶元年，以突騎施索葛莫賀部置嗢鹿州都督府。嗢，烏沒翻。</span></p>
<p class="em2 strong"><span class="yinwen">31</span>安樂公主恃寵驕恣，賣官鬻獄，勢傾朝野。<span class="jiazhu">朝，直遙翻。</span>或自爲制敕，掩其文，令上署之；上笑而從之，竟不視也。自請爲皇太女，上雖不從，亦不譴責。<span class="jiazhu">《考異》曰：《統紀》云：<span class="yinhao">「安樂公主私請廢皇太子而立皇太女，帝以問魏元忠，元忠曰：『皇太子國之儲君，生人之本，今旣無罪，豈得輒有動搖，欲以公主爲皇太女，駙馬復若爲名號？天下必甚怪愕，恐非公主自安之道。』公主知之，乃奏曰：『元忠，山東木強田舍漢，豈足與論國家權宜盛事、儀注好惡！阿母子尙自爲天子，況兒是公主，作皇太女，有何不可！』」</span>按中宗雖愚，豈不知立皇太女爲不可，何必待元忠之言！今從《舊傳》。</span></p>
<p class="strong"><span class="section" id="title-5"><span data-head-description="" data-head-level="h4" data-head-title="景龍元年">景龍元年</span></span><span class="biaozhusup" data-rel="（丁未、西元七○七年）"></span><span class="jiazhu">是年九月方改元。</span></p>
<p class="em2 strong"><span class="yinwen">1</span>春，正月，庚戌，制以突厥默啜寇邊，命內外官各進平突厥之策。右補闕盧俌上疏，<span class="jiazhu">俌，方矩翻。</span>以爲：<span class="yinhao">「郤縠悅禮樂，敦《詩》《書》，爲晉元帥；<span class="jiazhu">《左傳》：晉文公蒐于被廬，作三軍，謀元帥。趙衰曰：<span class="yinhao">「郤縠可。臣亟聞其言矣，說禮樂而敦《詩》《書》。《詩》《書》，義之府也；禮樂，德之則也；德義，利之本也。君其試之。」</span>乃使郤縠將中軍。帥，所類翻。</span>杜預射不穿札，建平吳之勳。<span class="jiazhu">見八十一卷晉武帝太康元年。</span>是知中權制謀，不取一夫之勇。<span class="jiazhu">《左傳》曰：中權後勁。《註》曰：中軍制謀。</span>如沙吒忠義，驍將之材，本不足以當大任。又，鳴沙之役，主將先逃，<span class="jiazhu">鳴沙之敗，亦指言沙吒忠義。驍，堅堯翻。將，卽亮翻。</span>宜正邦憲；賞罰旣明，敵無不服。又，邊州刺史，宜精擇其人，使之蒐卒乘，積資糧，<span class="jiazhu">乘，繩證翻。</span>來則禦之，去則備之。去歲四方旱災，未易興師。<span class="jiazhu">易，以豉翻。</span>當理內以及外，綏近以來遠，俟倉廩實，士卒練，然後大舉以討之。」</span>上善之。</p>
<p class="em2 strong"><span class="yinwen">2</span>二月，丙戌，上遣武攸曁、武三思詣乾陵祈雨。旣而雨降，上喜，制復武氏崇恩廟及昊陵、順陵，<span class="jiazhu">帝旣復辟，改武氏崇尊廟爲崇恩廟；太后崩，廢崇恩廟。昊陵、順陵，見二百四卷天授二年。《考異》曰：《舊本紀》，<span class="yinhao">「正月己巳，遣武攸曁、武三思往乾陵祈雨於則天皇后。」</span>《新本紀》，<span class="yinhao">「甲午，褒德榮先陵置令丞。」</span>按《長曆》，正月庚子朔，無己巳；二月庚午朔，無甲午。今從《實錄》。</span>因名酆王廟曰褒德，陵曰榮先；<span class="jiazhu">去年追封后父韋玄貞爲酆王。</span>又詔崇恩廟齋郎取五品子充。太常博士楊孚曰：<span class="yinhao">「太廟皆取七品已下子爲齋郎，今崇恩廟取五品子，未知太廟當如何？」</span>上命太廟亦準崇恩廟。孚曰：<span class="yinhao">「以臣準君，猶爲僭逆，況以君準臣乎！」</span>上乃止。</p>
<p class="em2 strong"><span class="yinwen">3</span>庚寅，敕改諸州中興寺、觀爲龍興，<span class="jiazhu">《唐會要》：神龍元年，敕天下諸州各置大唐中興寺、觀。觀，古玩翻。</span>自今奏事不得言中興。<span class="jiazhu">示襲武氏後，不改其政也。</span>右補闕權若訥上疏，以爲<span class="yinhao">「天、地、日、月等字<span class="jiazhu">改制字見二百四卷武后天授元年。</span>皆則天能事，賊臣敬暉等輕紊前規；今削之無益於淳化，存之有光於孝理。又，神龍元年制書，一事以上，並依貞觀故事，豈可近捨母儀，遠尊祖德！」</span>疏奏，手制褒美。<span class="jiazhu">史言中宗無是非之心。</span></p>
<p class="em2 strong"><span class="yinwen">4</span>三月，庚子，吐蕃遣其大臣悉薰熱入貢。<span class="jiazhu">吐，從暾入聲。</span></p>
<p class="em2 strong"><span class="yinwen">5</span>夏，四月，辛巳，以上所養雍王守禮女金城公主妻吐蕃贊普。<span class="jiazhu">雍，於用翻。妻，七細翻。</span></p>
<p class="em2 strong"><span class="yinwen">6</span>五月，戊戌，以左屯衞大將軍張仁愿爲朔方道大總管，以備突厥。</p>
<p class="em2 strong"><span class="yinwen">7</span>上以歲旱穀貴，召太府卿紀處訥謀之。明日，武三思使知太史事迦葉志忠奏：<span class="yinhao">「是夜，攝提入太微宮，<span class="jiazhu">《姓譜》：迦葉，天竺姓。迦，居伽翻。《晉·天文志》，攝提六星直斗杓之南，主建時節，伺禨祥。三思特使志忠傅會以獻諛耳。</span>至帝座，<span class="jiazhu">太微宮中有太帝之座。</span>主大臣宴見納忠於天子。」</span>上以爲然。<span class="jiazhu">史言帝愚暗，爲下所罔。見，賢遍翻。</span>敕稱處訥忠誠，徹於玄象，賜衣一襲，帛六十段。</p>
<p class="em2 strong"><span class="yinwen">8</span>六月，丁卯朔，日有食之。</p>
<p class="em2 strong"><span class="yinwen">9</span>姚巂道討擊使、監察御史晉昌唐九徵擊姚州叛蠻，破之，<span class="jiazhu">晉昌，漢敦煌郡冥安縣地，河西張氏置晉昌郡，隋置瓜州，改冥安爲常樂縣，武德四年復改常樂爲晉昌縣。巂，音髓。使，疏吏翻。監，古衡翻。</span>斬獲三千餘人。</p>
<p class="em2 strong"><span class="yinwen">10</span>皇后以太子重俊非其所生，惡之；<span class="jiazhu">重俊，後宮所生，史失其姓氏。惡，烏路翻。</span>特進德靜王武三思尤忌太子。上官婕妤以三思故，每下制敕，推尊武氏。安樂公主與駙馬左衞將軍武崇訓常陵侮太子，或呼爲奴。<span class="jiazhu">婕妤，音接予。樂，音洛。</span>崇訓又敎公主言於上，請廢太子，立己爲皇太女。太子積不能平。</p>
<p class="em2 strong">秋，七月，辛丑，太子與左羽林大將軍李多祚、將軍李思沖、李承況、獨孤禕、<span class="jiaozhusup">【章：十二行本「禕」下有「之」字；乙十一行本同；孔本同。】</span>沙吒忠義等，<span class="jiazhu">禕，吁韋翻。吒，初加翻。</span>矯制發羽林千騎兵三百餘人，<span class="jiazhu">騎，奇寄翻。</span>殺三思、崇訓于其第，幷親黨十餘人。又使左金吾大將軍成王千里及其子天水王禧分兵守宮城諸門，太子與多祚引兵自肅章門斬關而入，叩閤索上官婕妤。<span class="jiazhu">索，山客翻；下同。《考異》曰：《舊紀》作<span class="yinhao">「庚子」</span>，今從《實錄》。《實錄》云：<span class="yinhao">「斬關而入，索韋氏所在。」</span>《舊·重俊傳》亦云：<span class="yinhao">「求韋庶人及安樂公主所在。」</span>今從《舊·后妃傳》。</span>婕妤大言曰：<span class="yinhao">「觀其意欲先索婉兒，<span class="jiazhu">婉兒，上官婕妤名也。</span>次索皇后，次及大家。」</span>上乃與韋后、安樂公主、上官婕妤登玄武門樓以避兵鋒，使右羽林大將軍劉景仁帥飛騎百餘人屯於樓下以自衞。楊再思、蘇瓌、李嶠與兵部尙書宗楚客、左衞將軍紀處訥擁兵二千餘人屯太極殿前，閉門自守。多祚先至玄武樓下，欲升樓，宿衞拒之。多祚與太子狐疑，按兵不戰，冀上問之。宮闈令石城楊思勗在上側，<span class="jiazhu">唐制，宮闈局令從七品下，屬內侍省，掌侍奉宮闈，出入管籥。石城縣屬羅州，漢合浦縣地。劉昫曰：宋將檀道濟於綾羅江口築石城，後因置羅州，唐置石城縣。歐陽修曰：以石城水爲名。</span>請擊之。多祚壻羽林中郎將野呼利爲前鋒總管，<span class="jiazhu">將，卽亮翻；下同。</span>思勗挺刃斬之，<span class="jiazhu">挺，拔也。</span>多祚軍奪氣。上據檻俯謂多祚所將千騎曰：<span class="yinhao">「汝輩皆朕宿衞之士，何爲從多祚反！苟能斬反者，勿患不富貴。」</span>於是千騎斬多祚、承況、禕之、忠義，餘衆皆潰。成王千里、天水王禧攻右延明門，<span class="jiazhu">閣本《太極宮圖》，太極殿之左曰左延明門，右曰右延明門。</span>將殺宗楚客、紀處訥，不克而死。太子以百騎走終南山，至鄠西，能屬者纔數人，<span class="jiazhu">走，音奏。鄠，音戶。屬，之欲翻。</span>憩於林下，爲左右所殺。上以其首獻太廟及祭三思、崇訓之柩，然後梟之朝堂。<span class="jiazhu">柩，音舊。梟，堅堯翻。朝，直遙翻。</span>更成王千里姓曰蝮氏，同黨皆伏誅。<span class="jiazhu">更，工衡翻。蝮，芳福翻。</span></p>
<p class="em2 strong">東宮僚屬無敢近太子尸者，<span class="jiazhu">近，其靳翻。</span>唯永和縣丞甯嘉勗解衣裹太子首號哭，貶興平丞。<span class="jiazhu">永和，漢狐讘縣地，後周置臨河縣及臨河郡，隋廢郡，改縣曰永和，唐屬隰州。讘，之涉翻。<span class="yinhao">「興平」</span>，《新書》作<span class="yinhao">「平興」</span>。平興，漢高要縣地，宋置平興縣，帶宋熙郡，隋廢郡，以平興縣屬端州。岐州有興平，畿內也；永和，外縣。嘉勗若自外縣丞得畿縣丞，則非貶矣；此必貶嶺外之平興也。當從《新書》。號，戶高翻。</span></p>
<p class="em2 strong">太子兵所經諸門守者皆坐流；韋氏之黨奏請悉誅之，上更命法司推斷。大理卿宋城鄭惟忠曰：<span class="yinhao">「大獄始決，人心未安，若復有改推，則反仄者衆矣。」</span>上乃止。<span class="jiazhu">守，手又翻。更，工衡翻。斷，丁亂翻。復，扶又翻。</span></p>
<p class="em2 strong">以楊思勗爲銀青光祿大夫，行內常侍。<span class="jiazhu">唐內常侍，正五品下，漢世之中常侍也。《六典》：內侍省內侍四人，內常侍六人。內侍之職，掌在內侍奉，出入宮掖，宣傳詔令，總掖庭宮闈奚官、內僕、內府、五局之官屬；內常侍爲之貳。</span>癸卯，赦天下。</p>
<p class="em2 strong">贈武三思太尉、梁宣王，武崇訓開府儀同三司、魯忠王。安樂公主請用永泰公主故事，以崇訓墓爲陵，給事中盧粲駮之，以爲<span class="yinhao">「永泰事出特恩，<span class="jiazhu">永泰主死見上卷元年。帝復辟，以主禮改葬，特恩號墓爲陵，亦非禮也。駮，北角翻。</span>今魯王主壻，不可爲比。」</span>上手敕曰：<span class="yinhao">「安樂與永泰無異，同穴之義，今古不殊。」</span>粲又奏：<span class="yinhao">「陛下以膝下之愛施及其夫，<span class="jiazhu">施，以豉翻。</span>豈可使上下無辨，君臣一貫哉！」</span>上乃從之。公主怒，出粲爲陳州刺史。<span class="jiazhu">《舊志》：陳州，京師一千五百二十里，東都七百一十七里。</span></p>
<p class="em2 strong">襄邑尉襄陽席豫<span class="jiazhu">襄邑縣，漢、晉屬陳留郡，後魏屬陽夏郡，後齊廢，隋開皇十六年復置，屬宋州。襄陽縣帶襄州。</span>聞安樂公主求爲太女，歎曰：<span class="yinhao">「梅福譏切王氏，<span class="jiazhu">梅福事見三十一卷漢成帝永始二年。</span>獨何人哉！」</span>乃上書請立太子，言甚深切。太平公主欲表爲諫官，豫恥之，逃去。</p>
<p class="em2 strong"><span class="yinwen">11</span>八月，戊寅，皇后及王公已下表上尊號曰應天神龍皇帝，改玄武門爲神武門，樓爲制勝樓。宗楚客又帥百官表請加皇后尊號曰順天翊聖皇后。<span class="jiazhu">帥，讀曰率。</span>上並許之。</p>
<p class="em2 strong"><span class="yinwen">12</span>初，右臺大夫蘇珦治太子重俊之黨，囚有引相王者，珦密爲之申理，<span class="jiazhu">珦，許亮翻。治，直之翻。重，直龍翻。相，息亮翻。爲，于僞翻。</span>上乃不問。自是安樂公主及兵部尙書宗楚客日夜謀譖相王，<span class="jiazhu">樂，音洛。尙，辰羊翻。</span>使侍御史冉祖雍誣奏相王及太平公主，云<span class="yinhao">「與重俊通謀，請收付制獄。」</span>上召吏部侍郎兼御史中丞蕭至忠，使鞫之，至忠泣曰：<span class="yinhao">「陛下富有四海，不能容一弟一妹，而使人羅織害之乎！相王昔爲皇嗣，固請於則天，以天下讓陛下，<span class="jiazhu">事見二百六卷武后聖曆元年。嗣，祥吏翻。</span>累日不食，此海內所知。柰何以祖雍一言而疑之！」</span>上素友愛，遂寢其事。</p>
<p class="em2 strong">右補闕浚儀吳兢聞祖雍之謀，<span class="jiazhu">浚儀，古大梁也，自漢以來，屬陳留郡。《竹書紀年》：梁惠王爲大溝，以行圃田之水，縣北有浚水，像而儀之，故曰浚儀。</span>上疏，以爲：<span class="yinhao">「自文明以來，國之祚胤，不絕如綫，<span class="jiazhu">上，時掌翻。疏，所去翻。綫，私箭翻。</span>陛下龍興，恩及九族，求之瘴海，升之闕庭。<span class="jiazhu">事見上神龍元年。</span>況相王同氣至親，六合無貳，而賊臣日夜連謀，乃欲陷之極法；禍亂之根，將由此始。夫任以權則雖疏必重，奪其勢則雖親必輕。<span class="jiazhu">夫，音扶。</span>自古委信異姓，猜忌骨肉，以覆國亡家者，幾何人矣。況國家枝葉無幾，陛下登極未久，而一子以弄兵受誅，一子以愆違遠竄，<span class="jiazhu">受誅，謂重俊；遠竄，謂重福。</span>惟餘一弟朝夕左右，尺布斗粟之譏，不可不愼，<span class="jiazhu">尺布、斗粟，見十四卷漢文帝七年。</span>《青蠅》之詩，良可畏也。」</span><span class="jiazhu">《青蠅》之詩，周人刺幽王信讒也。《考異》曰：《實錄》載此事於今年八月，而兢疏云：<span class="yinhao">「陛下登極，于今四稔。」</span>則是明年所上也。蓋至忠所對在今年，而《實錄》因載兢疏耳。</span></p>
<p class="em2 strong">相王寬厚恭謹，安恬好讓，故經武、韋之世，竟免於難。<span class="jiazhu">好，呼到翻。難，乃旦翻。</span></p>
<p class="em2 strong"><span class="yinwen">13</span>初，右僕射、中書令魏元忠以武三思擅權，意常憤鬱。及太子重俊起兵，遇元忠子太僕少卿升於永安門，<span class="jiazhu">《唐六典》：太極宮城南面三門，中曰承天，東曰長樂，西曰永安。</span>脅以自隨；太子死，幷<span class="jiaozhusup">【章：十二行本「幷」作「升」；乙十一行本同；孔本同；退齋校同；熊校同。】</span>爲亂兵所殺。元忠揚言曰：<span class="yinhao">「元惡已死，雖鼎鑊何傷！但惜太子隕沒耳。」</span>上以其有功，且爲高宗、武后所重，故釋不問。兵部尙書宗楚客、太府卿紀處訥等共證元忠，云<span class="yinhao">「太子通謀，請夷其三族。」</span>制不許。元忠懼，表請解官爵，以散秩還第。<span class="jiazhu">散，悉亶翻。</span>丙戌，上手敕聽解僕射，以特進、齊公致仕，<span class="jiazhu">《考異》曰：《實錄》，元忠致仕在九月。今從《舊本紀》。</span>仍朝朔望。<span class="jiazhu">朝，直遙翻。</span></p>
<p class="em2 strong"><span class="yinwen">14</span>九月，丁卯，以吏部侍郎蕭至忠爲黃門侍郎，兵部尙書宗楚客爲左衞將軍，兼太府卿紀處訥爲太府卿，並同中書門下三品；中書侍郎、同中書門下三品于惟謙罷爲國子祭酒。</p>
<p class="em2 strong"><span class="yinwen">15</span>庚子，赦天下，改元。<span class="jiazhu">改元景龍。</span></p>
<p class="em2 strong"><span class="yinwen">16</span>宗楚客等引右衞郎將姚廷筠爲御史中丞，使劾奏魏元忠，<span class="jiazhu">劾，戶槪翻，又戶得翻。</span>以爲：<span class="yinhao">「侯君集社稷元勳，及其謀反，太宗就羣臣乞其命而不得，竟流涕斬之。<span class="jiazhu">見一百九十七卷太宗貞觀十七年。</span>其後房遺愛、薛萬徹、齊王祐等爲逆，雖復懿親，皆從國法。<span class="jiazhu">齊王祐見一百九十六卷貞觀十七年。房、薛見一百九十九卷高宗永徽四年。復，扶又翻；下一復同。</span>元忠功不逮君集，身又非國戚，與李多祚等謀反，男入逆徒，是宜赤族汚宮。但有朋黨飾辭營救，以惑聖聽，陛下仁恩，欲掩其過。臣所以犯龍鱗，忤聖意者，<span class="jiazhu">忤，五故翻。</span>正以事關宗社耳！」</span>上頗然之。元忠坐繫大理，貶渠州司馬。<span class="jiazhu">渠州，漢宕渠縣地，後魏置流江縣及流江郡，梁置渠州，後周又爲北宕渠郡，隋復置渠州。《舊志》：渠州，京師西南二千二百七十里，至東都三千一百九十里。</span></p>
<p class="em2 strong">宗楚客令給事中冉祖雍奏言：<span class="yinhao">「元忠旣犯大逆，不應出佐渠州。」</span>楊再思、李嶠亦贊之。上謂再思等曰：<span class="yinhao">「元忠驅使日久，朕特矜容，制命已行，豈容數改！<span class="jiazhu">數，所角翻。</span>輕重之權，應自朕出。卿等頻奏，殊非朕意！」</span>再思等惶懼拜謝。</p>
<p class="em2 strong">監察御史袁守一復表彈元忠曰：<span class="yinhao">「重俊乃陛下之子，猶加昭憲；元忠非勳非戚，焉得獨漏嚴刑！」</span>甲辰，又貶元忠務川尉。<span class="jiazhu">務川，漢西陽縣地。隋開皇末，招慰蟄獠，置務川縣，屬巴東郡；唐置思州。監，古銜翻；下同。彈，徒丹翻。重，直龍翻。焉，於虔翻。</span></p>
<p class="em2 strong">頃之，楚客又令袁守一奏言：<span class="jiazhu">令，力丁翻。</span><span class="yinhao">「則天昔在三陽宮不豫，狄仁傑奏請陛下監國，元忠密奏以爲不可，此則元忠懷逆日久，請加嚴誅！」</span>上謂楊再思等曰：<span class="yinhao">「以朕思之，人臣事主，必在一心，豈有主上小疾，遽請太子知事！此乃仁傑欲樹私恩，未見元忠有失。守一欲借前事以陷元忠，其可乎！」</span>楚客乃止。</p>
<p class="em2 strong">元忠行至涪陵而卒。<span class="jiazhu">涪，音浮。卒，子恤翻。</span></p>
<p class="em2 strong"><span class="yinwen">17</span>銀青光祿大夫、上庸公、聖善·中天·西明三寺主慧範於東都作聖善寺，<span class="jiazhu">聖善寺蓋爲武后資福，取<span class="yinhao">「母氏聖善」</span>之意。《唐會要》：聖善寺在長安城中章善坊，神龍二年，中宗爲武后追福。西明寺在延康坊，本隋越國公楊素宅，貞觀初賜濮長［王］泰，泰死乃立爲寺。</span>長樂坡作大像，<span class="jiazhu">長樂坡在長安城東，亦謂之滻坡。樂，音洛。</span>府庫爲之虛耗。<span class="jiazhu">爲，于僞翻。</span>上及韋后皆重之，勢傾內外，無敢指目者。戊申，侍御史魏傳弓發其姦贓四十餘萬，請寘極法。上欲宥之，傳弓曰：<span class="yinhao">「刑賞國之大事，陛下賞已妄加，豈宜刑所不及！」</span>上乃削黜慧範，放于家。</p>
<p class="em2 strong">宦官左監門大將軍薛思簡等有寵於安樂公主，<span class="jiazhu">監，古銜翻。樂，音洛。</span>縱暴不法，傳弓奏請誅之，御史大夫竇從一懼，固止之。時宦官用事，從一爲雍州刺史及御史大夫，<span class="jiazhu">雍，於用翻。</span>誤見訟者無須，必曲加承接。<span class="jiazhu">意以爲宦官而然。須，與鬚同。</span></p>
<p class="em2 strong"><span class="yinwen">18</span>以楊再思爲中書令，韋巨源、紀處訥並爲侍中。<span class="jiazhu">《考異》曰：《新表》，<span class="yinhao">「九月辛亥，蘇瓌罷爲行吏部尙書。」</span>按二年瓌請察正員官殿負者，擇員外官代之；三年面折祝欽明請皇后亞獻，於時更爲侍中。《表》云今年罷，誤也。</span></p>
<p class="em2 strong"><span class="yinwen">19</span>壬戌，改左、右羽林千騎爲萬騎。<span class="jiazhu">騎，奇寄翻。</span></p>
<p class="em2 strong"><span class="yinwen">20</span>冬，十月，丁丑，命左屯衞將軍張仁愿充朔方道大總管，以擊突厥；<span class="jiazhu"><span class="yinhao">「左屯衞」</span>之下逸<span class="yinhao">「大」</span>字。</span>比至，虜已退，<span class="jiazhu">比，必利翻。</span>追擊，大破之。</p>
<p class="em2 strong"><span class="yinwen">21</span>習藝館內敎蘇安恆，<span class="jiazhu">習藝館，本名內文學館，選官人有文學者一人爲學士，敎習宮人。武后改爲習藝館，又改爲翰林內敎坊，以地在禁中故也。《新書》曰：掌敎習宮人書算衆藝。恆，戶登翻。</span>矜高好奇，<span class="jiazhu">好，呼到翻。</span>太子重俊之誅武三思也，安恆自言<span class="yinhao">「此我之謀」</span>。太子敗，或告之；戊寅，伏誅。</p>
<p class="em2 strong"><span class="yinwen">22</span>十二月，乙丑朔，日有食之。</p>
<p class="em2 strong"><span class="yinwen">23</span>是歲，上遣使者分道詣江、淮贖生。<span class="jiazhu">帝以江、淮之人採捕魚鼈爲傷生，分道遣使以錢物贖之。使，疏吏翻。</span>中書舍人房子李乂<span class="jiazhu">房子縣，漢屬常山郡，晉、後魏屬趙郡，隋、唐屬趙州。</span>上疏諫曰：<span class="yinhao">「江南鄕人<span class="jiazhu">鄕人，猶言鄕民，避太宗諱，改<span class="yinhao">「民」</span>曰<span class="yinhao">「人」</span>。上，時掌翻。疏，所去翻。</span>采捕爲業，魚鼈之利，黎元所資。雖雲雨之私有霑於末利，<span class="jiaozhusup">【章：十二行本「利」作「類」；乙十一行本同；孔本同。】</span>而生成之惠未洽於平人。何則？江湖之饒，生育無限；府庫之用，支供易殫。<span class="jiazhu">易，以豉翻。</span>費之若少，則所濟何成！<span class="jiazhu">少，詩沼翻。</span>用之儻多，則常支有闕。在其拯物，豈若憂人！且鬻生之徒，惟利是視，錢刀日至，<span class="jiazhu">古有金刀錢布，故曰錢刀。</span>網𦊖年滋，施之一朝，營之百倍。<span class="jiazhu">施，式豉翻。</span>未若迴救贖之錢物，減貧無之傜賦，活國愛人，其福勝彼。」</span></p> 



</div></body></html>