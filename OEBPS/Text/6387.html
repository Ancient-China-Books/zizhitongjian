<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百四十三·唐紀五十九·穆宗睿聖文惠孝皇帝下·敬宗睿武昭愍孝皇帝·文宗元聖昭獻孝皇帝上之上</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="唐紀五十九">唐紀五十九</span></span></h1>
<p><span class="jiazhu">起昭陽單閼<span class="biaozhusup" data-rel="（癸卯）"></span>，盡著雍涒灘<span class="biaozhusup" data-rel="（戊申）"></span>，凡六年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="穆宗睿聖文惠孝皇帝下">穆宗睿聖文惠孝皇帝下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="長慶三年">長慶三年</span></span><span class="biaozhusup" data-rel="（癸卯、西元八二三年）"></span></p>
<p class="em2 strong"><span class="yinwen">1</span>春，正月，癸未，賜兩軍中尉以下錢。二月，辛卯，賜統軍、軍使等綿綵、銀器各有差。<span class="jiazhu">綿，當作<span class="yinhao">「錦」</span>。</span><span class="jiaozhusup">章：十二行本正作「錦」。</span></p>
<p class="em2 strong"><span class="yinwen">2</span>戶部侍郎牛僧孺，素爲上所厚。初，韓弘之子右驍衞將軍公武爲其父謀，以財結中外。<span class="jiazhu">爲其，于僞翻。</span>及公武卒，弘繼薨，穉孫紹宗嗣，主藏奴與吏訟於御史府。<span class="jiazhu">藏，徂浪翻。</span>上憐之，盡取弘財簿自閱視，凡中外主權，<span class="jiazhu">主權，謂中外官之有事權者。</span>多納弘貨，獨朱句細字曰：<span class="yinhao">「某年月日，送戶部牛侍郎錢千萬，不納。」</span><span class="jiazhu">句，古侯翻。</span>上大喜，以示左右曰：<span class="yinhao">「果然，吾不繆知人！」</span><span class="jiazhu">繆，靡幼翻。</span>三月，壬戌，以僧孺爲中書侍郎、同平章事。</p>
<p class="em2 strong">時僧孺與李德裕皆有入相之望；德裕出爲浙西觀察使，八年不遷，<span class="jiazhu">至文宗大和三年，用裴度薦，始徵李德裕於浙西，又爲李宗閔所排，出帥滑。</span>以爲李逢吉排己，引僧孺爲相。由是牛、李之怨愈深。<span class="jiazhu">《考異》曰：《舊·德裕傳》曰：<span class="yinhao">「初，李逢吉自襄陽入朝，乃密賂纖人，構成于方獄。八月，元稹、裴度俱罷。逢吉代裴度爲相，旣得權位，銳意報怨。時德裕與僧孺俱有相望，逢吉欲引僧孺，懼紳與德裕禁中沮之，九月，出德裕浙西，尋引僧孺同平章事，繇是交怨愈深。」</span>蓋德裕以此疑怨逢吉，未必皆出逢吉之意也。</span></p>
<p class="em2 strong"><span class="yinwen">3</span>夏，四月，甲午，安南奏陸州獠攻掠州縣。<span class="jiazhu">武德元年，以寧越郡之安海、玉山置玉山州；貞觀元年，州廢，屬欽州；高宗上元二年，復置陸州，東至廉州界三百里。</span></p>
<p class="em2 strong"><span class="yinwen">4</span>丙申，賜宣徽院供奉官錢，紫衣者百二十緡，下至承旨各有差。<span class="jiazhu">唐中世以後，置宣徽院，以宦者主之。其大朝賀及聖節上壽，則宣徽使宣答。徐度《卻掃編》曰：<span class="yinhao">「宣徽使，本唐宦者之官，故其所掌皆瑣細之事。本朝更用士人，品秩亞二府，有南、北院，南院比北院資望尤優，然其職猶多因唐之舊。賜羣臣新火，及諸司使至崇班、內侍、供奉、諸司工匠、兵卒名籍，及三班以下遷補、假故、鞫劾，春秋及聖節大宴，節度迎授恩命，上元張燈，四時祠祭，契丹朝貢，內庭學士赴上，督其供帳，內外進奉名物，敎坊伶人歲給衣帶，郊御殿、朝謁聖容，賜酺，國忌，諸司使下別籍分產，諸司工匠休假之類。」</span>今觀穆宗所賜，則宣徽院官員數多矣。</span></p>
<p class="em2 strong"><span class="yinwen">5</span>初，翼城人鄭注，眇小，目下視，而巧譎傾諂，善揣人意，<span class="jiazhu">翼城縣，屬絳州，本漢絳縣地，隋改翼城縣，因縣古翼城爲名。揣，初委翻。</span>以醫遊四方，羇貧甚。嘗以藥術干徐州牙將，牙將悅之，薦於節度使李愬。愬餌其藥頗驗，遂有寵，署爲牙推，<span class="jiazhu">牙推，在節度推官之下。</span>浸預軍政，妄作威福，軍府患之。監軍王守澄以衆情白愬，請去之，<span class="jiazhu">去，羌呂翻；下同。</span>愬曰：<span class="yinhao">「注雖如是，然奇才也，將軍試與之語，<span class="jiazhu">時中官多加諸衞將軍，謂之內將軍。</span>苟無可取，去之未晚。」</span>乃使注往謁守澄，守澄初有難色，不得已見之，坐語未久，守澄大喜，延之中堂，促膝笑語，恨相見之晚。明日，謂愬曰：<span class="yinhao">「鄭生誠如公言。」</span>自是又有寵於守澄，權勢益張，<span class="jiazhu">張，知亮翻。</span>愬署爲巡官，列於賓席。注旣用事，恐牙將薦己者泄其本末，密以他罪譖之於愬，愬殺之。及守澄入知樞密，挈注以西，爲立居宅，贍給之；<span class="jiazhu">爲，于僞翻。</span>遂薦於上，上亦厚遇之。</p>
<p class="em2 strong">自上有疾，<span class="jiazhu">去年冬十一月上有疾，事見上卷。</span>守澄專制國事，勢傾中外；注日夜出入其家，與之謀議，語必通夕，關通賂遺，<span class="jiazhu">遺，唯季翻。</span>人莫能窺其迹。始則有微賤巧宦之士，或因以求進，數年之後，達官車馬滿其門矣。<span class="jiazhu">爲鄭注與李訓誅王守澄及甘露之禍張本。</span>工部尙書鄭權，家多姬妾，祿薄不能贍，因注通於守澄以求節鎭；己酉，以權爲嶺南節度使。</p>
<p class="em2 strong"><span class="yinwen">6</span>五月，壬申，以尙書左丞柳公綽爲山南東道節度使。公綽過鄧縣，<span class="jiazhu">唐襄州之鄧城縣，漢南陽之鄧縣也，治古樊城。隋改爲安養縣，天寶元年改爲臨漢縣；貞元二十一年移縣古鄧城，乃改爲鄧城縣。《九域志》：在州北二十里。</span>有二吏，一犯贓，一舞文，衆謂公綽必殺犯贓者。公綽判曰：<span class="yinhao">「贓吏犯法，法在；姦吏亂法，法亡。」</span>竟誅舞文者。<span class="jiazhu">《考異》曰：《柳氏敍訓》曰：<span class="yinhao">「公爲襄陽節度使，有名馬，人爭畫爲圖。圉人潔其蹄尾，被蹴致斃，命斬於鞠場。賓吏請曰：『圉人備之不至，良馬可惜！』公曰：『有良馬之貌，含駑馬之性，必殺之。』有齊縗者，哭且獻狀曰：『遷三世十二喪于武昌，爲津吏所遏，不得出。』公覽狀，召軍候擒之，破其十二柩，皆實以稻米。時歲儉，鄰境尤甚，人以爲神明之政。」</span>按韓愈《與公綽書》曰：<span class="yinhao">「殺所乘馬以祭踶死之士，」</span>乃在鄂岳時事，《敍訓》、《舊傳》皆誤也。察齊衰者，乃是閉糶，非美事。今不取。</span></p>
<p class="em2 strong"><span class="yinwen">7</span>丙子，以晉、慈二州爲保義軍，以觀察使李寰爲節度使。</p>
<p class="em2 strong"><span class="yinwen">8</span>六月，己丑，以吏部侍郎韓愈爲京兆尹；六軍不敢犯法，私相謂曰：<span class="yinhao">「是尙欲燒佛骨，<span class="jiazhu">事見二百四十卷憲宗元和十四年。</span>何可犯也！」</span></p>
<p class="em2 strong"><span class="yinwen">9</span>秋，七月，癸亥，嶺南奏黃洞蠻寇邕州，破左江鎭。<span class="jiazhu">邕州宣化縣有左江、右江二鎭，左江出七源州界，至合江鎭，與右江水合爲一水，流入橫州，號鬱水。右江源出峨利州界，與雲南大槃水通。左江道屬太平、永平寨，右江道屬橫山寨，各管羈縻州。</span>丙寅，邕州奏黃洞蠻破欽州千金鎭，刺史楊嶼奔石南砦。<span class="jiazhu">千金鎭，當在欽州西南。嶼，徐與翻。砦，與寨同，音豺夬翻。</span></p>
<p class="em2 strong"><span class="yinwen">10</span>南詔勸利卒，國人請立其弟豐祐。<span class="jiazhu">《考異》曰：《實錄》：<span class="yinhao">「九月辛酉，南詔王立佺進其國信。」</span>歲末又云：<span class="yinhao">「南詔請立蒙勸利之弟豐祐。」</span>云立佺者，蓋誤也。今從《新傳》。</span>豐祐勇敢，善用其衆，始慕中國，不與父連名。<span class="jiazhu">南詔父子連名，其先細奴邏，生邏盛炎，邏盛炎生炎閤，炎閤死而立其弟盛邏皮，盛邏皮生皮邏閤，皮邏閤生閤邏鳳，閤邏鳳生鳳迦異，鳳迦異生異牟尋，異牟尋生尋閤勸，尋閤勸生勸龍晟、勸利，皆連名也。爲南詔強盛寇邊張本。</span></p>
<p class="em2 strong"><span class="yinwen">11</span>八月，癸巳，邕管奏破黃洞蠻。</p>
<p class="em2 strong"><span class="yinwen">12</span>丙申，上自複道幸興慶宮，至通化門樓，<span class="jiazhu">《雍錄》：開元二十年，築夾城，通芙蓉園，自大明宮夾東羅城複道，由通化、安興門，次經春明門、延喜門，又可以達曲江芙蓉園，而外人不知也。按複道自大明宮至通化門便可入興慶宮，若經春明、延興、延喜門，則至芙蓉園矣。</span>投絹二百匹施山僧。<span class="jiazhu">施，式豉翻。</span>上之濫賜皆此類，不可悉紀。</p>
<p class="em2 strong"><span class="yinwen">13</span>癸卯，以左僕射裴度爲司空、山南西道節度使，不兼平章事。李逢吉惡度，<span class="jiazhu">惡，烏路翻。</span>右補闕張又新等附逢吉，競流謗毀傷度，竟出之。又新，薦之子也。<span class="jiazhu">張薦事德宗，屢使吐蕃、回鶻。</span></p>
<p class="em2 strong"><span class="yinwen">14</span>九月，丙辰，加昭義節度使劉悟同平章事。</p>
<p class="em2 strong"><span class="yinwen">15</span>李逢吉爲相，內結知樞密王守澄，勢傾朝野。<span class="jiazhu">《考異》曰：李讓夷《敬宗實錄》曰：<span class="yinhao">「逢吉用族子仲言之謀，因鄭注與守澄潛結上於東宮，且言逢吉實立殿下，上深德之。」</span>又曰：<span class="yinhao">「張又新、李續之，皆逢吉藩僚，時又新爲右補闕，續之爲度支員外郎。」</span>劉昫承之爲《逢吉傳》，亦言：<span class="yinhao">「逢吉令仲言賂注，求結於守澄。仲言辯譎多端，守澄見之甚悅，自是逢吉有助，事無違者。」</span>其《李訓傳》則云：<span class="yinhao">「訓自流所還，丁母憂，居洛中，時逢吉爲留守，思復爲相，乃使訓因鄭注結王守澄。」</span>然則逢吉結守澄，乃在文宗時，非穆宗時也。二《傳》自相違。逢吉結守澄，要爲不誣，然未必因鄭注。李讓夷乃李德裕之黨，惡逢吉，欲重其罪，使與李訓、鄭注皆有連結之迹，故云用訓謀，因注以交守澄耳。又張又新、李續之爲逢吉藩僚，乃在逢吉再鎭襄陽後，於此時未也。今不取。</span>惟翰林學士李紳每承顧問，常排抑之，擬狀至內庭，紳多所臧否；<span class="jiazhu">擬狀，謂進狀所擬除目也。翰林學士院在內庭，蓋李逢吉所進擬者，穆宗訪其可否於李紳，故得言之。否，音鄙。</span>逢吉患之，而上待遇方厚，不能遠也。<span class="jiazhu">遠，于願翻。</span>會御史中丞缺，逢吉薦紳清直，宜居風憲之地；上以中丞亦次對官，<span class="jiazhu">程大昌曰：德宗貞元七年，詔每御延英，令諸司長官二人奏本司事；俄又令常參官必日引見二人，訪以政事，謂之巡對。則是待制之外，又別有巡對也。蓋正謂待制者，諸司長官也。名爲巡對者，未爲長官而在常參之數，亦得更迭引對者也。其曰次對官者，卽巡對官，許亞次待制而俟對者也。則次對不得正爲待制矣。今人作文，凡言待制，皆以次對名之，則恐未審也。然稱謂旣熟，雖唐人亦自不辯。開成中，敕今後遇入閤日，次對官未要隨班出，並於東階松木下立，待宰臣奏事退，令齊至香案前各奏本司公事。左、右史待次對官奏事訖同出。案此所言，嘗以諸司之長官待制者名爲次對官矣。若究其制，實誤以待制爲次對官也。余考唐中世以後，宰相對延英，旣退，則待制官、巡對官皆得引對，總可謂之次對官。所謂次對官者，謂次宰相之後而得對也，非次待制官而入對也。唐人本不誤，程泰之自誤耳。據宋白所紀，貞元七年十一月敕，則次對官者以常參官依次對爲稱。詳已見前註。</span>不疑而可之。會紳與京兆尹、御<span class="jiaozhusup">章：十二行本「御」上有「兼」字；乙十一行本同。</span>史大夫韓愈爭臺參及他職事，文移往來，辭語不遜；<span class="jiazhu">故事，京尹新除，皆詣臺參。逢吉欲激二人使爭，以愈兼御史大夫免臺參，而紳、愈果爭。不遜，謂不相遜也。</span>逢吉奏二人不協，冬，十月，丙戌，以愈爲兵部侍郎，紳爲江西觀察使。</p>
<p class="em2 strong"><span class="yinwen">16</span>己丑，以中書侍郎、同平章事杜元穎同平章事、充西川節度使。<span class="jiazhu">爲杜元穎以刻削致寇張本。</span></p>
<p class="em2 strong"><span class="yinwen">17</span>辛卯，安南奏黃洞蠻爲寇。</p>
<p class="em2 strong"><span class="yinwen">18</span>韓愈、李紳入謝，上各令自敍其事，乃深寤。壬辰，復以愈爲吏部侍郎，紳爲戶部侍郎。<span class="jiazhu">《考異》曰：《穆宗實錄》曰：<span class="yinhao">「紳性險果，交結權倖，自以望輕，頗忌朝廷有名之士；及居近署，封植己類以樹黨援，進修之士懼爲傷毒，疾之。常指鈞衡欲逞其私志，時宰病之，因以人情上論，諫官歷獻疏，方有江西之命。行有日矣，因延英對辭，又泣請留侍，故有是拜，人情憂駭。」</span>此蓋修《穆宗實錄》者惡紳，故毀之如是。今從《敬宗實錄》。</span></p>
<p class="strong"><span class="section" id="title-4"><span data-head-description="" data-head-level="h4" data-head-title="長慶四年">四年</span></span><span class="biaozhusup" data-rel="（甲辰、西元八二四年）"></span></p>
<p class="em2 strong"><span class="yinwen">1</span>春，正月，辛亥朔，上始御含元殿朝會。<span class="jiazhu">上卽位四年矣，是歲元正，方御東內正牙大朝會。</span></p>
<p class="em2 strong"><span class="yinwen">2</span>初，柳泌等旣誅，<span class="jiazhu">見二百四十一卷元和十五年。</span>方士稍復因左右以進，<span class="jiazhu">復，扶又翻。</span>上餌其金石之藥。有處士張皋者上疏，以爲：<span class="yinhao">「神慮澹則血氣和，嗜欲勝則疾疢作。<span class="jiazhu">澹，徒覽翻。疢，丑刃翻。</span>藥以攻疾，無疾不可餌也。昔孫思邈有言，<span class="jiazhu">孫思邈，唐之名醫。</span>『藥勢有所偏助，令人藏氣不平，<span class="jiazhu">藏，徂浪翻。藏氣，五藏之氣也。</span>借使有疾用藥，猶須重愼。』庶人尙爾，況於天子！先帝信方士妄言，餌藥致疾，此陛下所詳知也，豈得復循其覆轍乎！<span class="jiazhu">復，扶又翻；下同。</span>今朝野之人紛紜竊議，但畏忤旨，莫敢進言。臣生長蓬艾，<span class="jiazhu">長，知丈翻。</span>麋鹿與遊，無所邀求，但粗知忠義，欲裨萬一耳！」</span>上甚善其言，使求之，不獲。</p>
<p class="em2 strong"><span class="yinwen">3</span>丁卯，嶺南奏黃洞蠻寇欽州，殺將吏。<span class="jiazhu">《舊制［志］》，欽州至京師五千二百五十一里。</span></p>
<p class="em2 strong"><span class="yinwen">4</span>庚午，上疾復作；壬申，大漸，命太子監國。宦官欲請郭太后臨朝稱制，太后曰：<span class="yinhao">「昔武后稱制，幾危社稷。<span class="jiazhu">事見《武后紀》。幾，居依翻。</span>我家世守忠義，非武氏之比也。太子雖少，<span class="jiazhu">少，詩照翻。</span>但得賢宰相輔之，卿輩勿預朝政，何患國家不安！自古豈有女子爲天下主而能致唐、虞之理乎！」</span>取制書手裂之。太后兄太常卿釗聞有是議，密上牋曰：<span class="yinhao">「苟果徇其請，臣請先帥諸子納官爵歸田里。」</span><span class="jiazhu">帥，讀曰率。</span>太后泣曰：<span class="yinhao">「祖考之慶，鍾於吾兄。」</span>是夕，上崩于寢殿。<span class="jiazhu">年三十。</span>癸酉，以李逢吉攝冢宰。丙子，敬宗卽位于太極東序。</p>
<p class="em2 strong">初，穆宗之立，神策軍士人賜錢五十千，<span class="jiazhu">事見二百四十一卷元和十五年。</span>宰相議以太厚難繼，乃下詔稱：<span class="yinhao">「宿衞之勤，誠宜厚賞，屬頻年旱歉，<span class="jiazhu">屬，之欲翻。</span>御府空虛，邊兵尙未給衣，霑卹期於均濟。神策軍士人賜絹十匹、錢十千，畿內諸鎭又減五千。仍出內庫綾二百萬匹付度支，充邊軍春衣。」</span>時人善之。<span class="jiazhu">李逢吉爲相，時人之所惡也。一事之善，則時人善之，非是非之公歟！度，徒洛翻。</span></p>
<p class="em2 strong"><span class="yinwen">5</span>自戊寅至庚辰，上賜宦官服色及錦綵金銀甚衆，或今日賜綠，明日賜緋。<span class="jiazhu">史言上昵於近習，賜予無度。</span></p>
<p class="em2 strong"><span class="yinwen">6</span>初，穆宗旣留李紳，<span class="jiazhu">事見上年。</span>李逢吉愈忌之。紳族子虞頗以文學知名，自言不樂仕進，<span class="jiazhu">樂，音洛。</span>隱居華陽川。<span class="jiazhu">華陽川在虢州華陽山南。華，戶化翻。</span>及從父耆爲左拾遺，<span class="jiazhu">從，才用翻；下從子同。</span>虞與耆書求薦，誤達於紳；紳以書誚之，且以語於衆人。<span class="jiazhu">誚，才笑翻。語，牛倨翻。</span>虞深怨之，乃詣逢吉，悉以紳平日密論逢吉之語告之。逢吉益怒，使虞與補闕張又新及從子前河陽掌書記仲言等伺求紳短，揚之於士夫間；<span class="jiazhu">伺，相吏翻。</span>且言：<span class="yinhao">「紳潛察士大夫有羣居議論者，輒指爲朋黨，白之於上。」</span>由是士大夫多忌之。</p>
<p class="em2 strong">及敬宗卽位，逢吉與其黨快紳失勢，又恐上復用之，<span class="jiazhu">復，扶又翻。</span>日夜謀議，思所以害紳者。楚州刺史蘇遇<span class="jiazhu">楚州，漢射陽縣地，晉立山陽郡，隋爲楚州，至京師二千五百一里。</span>謂逢吉之黨曰：<span class="yinhao">「主上初聽政，必開延英，有次對官，惟此可防。」</span><span class="jiazhu">恐紳因次對言事，而上復用之。</span>其黨以爲然，亟白逢吉曰：<span class="yinhao">「事迫矣，若俟聽政，悔不可追！」</span>逢吉乃令王守澄言於上曰：<span class="yinhao">「陛下所以爲儲貳，臣備知之，皆逢吉之力也。如杜元穎、李紳輩，皆欲立深王。」</span><span class="jiazhu">深王察，後改名悰，憲宗之子，穆宗之弟也。</span>度支員外郎李續之等繼上章言之。上時年十六，疑未信。會逢吉亦有奏，言<span class="yinhao">「紳不利於上，請加貶謫。」</span>上猶再三覆問，然後從之。二月，癸未，貶紳爲端州司馬。<span class="jiazhu">端州，隋置，取界內端溪爲名；煬帝初置信安郡，武德又爲端州，天寶改爲高安郡，乾元復爲州。《舊志》：至京師四千九百三十五里。</span>逢吉仍帥百官表賀，<span class="jiazhu">帥，讀曰率。</span>旣退，百官復詣中書賀，<span class="jiazhu">復，扶又翻；下同。</span>逢吉方與張又新語，門者弗內；良久，又新揮汗而出，旅揖百官曰：<span class="yinhao">「端溪之事，又新不敢多讓。」</span><span class="jiazhu">端州謂之端溪。</span>衆駭愕辟易，憚之。<span class="jiazhu">辟，音闢。易，音亦。</span>右拾遺、內供奉吳思獨不賀，逢吉怒，以思爲吐蕃告哀使。丙戌，貶翰林學士龐嚴爲信州刺史，蔣防爲汀州刺史。<span class="jiazhu">唐上元元年，割饒州之弋陽、衢州之玉山，建、撫二州各三鄕，置信州，至京師東南三千八百里。開元二十六年，開福、撫二州山洞，置汀州，至京師六千一百七十三里。</span>嚴，壽州人，與防皆紳所引也。給事中于敖，素與嚴善，封還敕書；人爲之懼，<span class="jiazhu">爲，于僞翻。</span>曰：<span class="yinhao">「于給事爲龐、蔣直冤，犯宰相怒，誠所難也！」</span>及奏下，乃言貶之太輕。逢吉由是獎之。</p>
<p class="em2 strong">張又新等猶忌紳，日上書言貶紳太輕，上許爲殺之；<span class="jiazhu">爲，于僞翻。</span>朝臣莫敢言，獨翰林侍讀學士韋處厚上疏，<span class="jiazhu">太宗選耆儒侍讀，以質史籍疑義。開元中，集賢院置侍讀直學士。時翰林有侍讀學士，有侍書學士。</span>指述<span class="yinhao">「紳爲逢吉之黨所讒，人情歎駭。紳蒙先朝獎用，借使有罪，猶宜容假，以成三年無改之孝，<span class="jiazhu">《論語》：孔子曰：三年無改於父之道，可謂孝矣。</span>況無罪乎！」</span>是上稍開寤，<span class="jiazhu">《考異》曰：《處厚傳》曰：<span class="yinhao">「敬宗卽位，李逢吉用事，素惡李紳，乃構成其罪，禍將不測。處厚乃上疏云云。帝悟其事，紳得減死，貶端州司馬。」</span>今從《實錄》，處厚上疏，在紳貶端州後。</span>會閱禁中文書，有穆宗所封文書一篋，發之，得裴度、杜元穎、李紳疏請立上爲太子，上乃嗟歎，悉焚人所上譖紳書，<span class="jiazhu">所上，時掌翻。</span>雖未卽召還，後有言者，不復聽矣。</p>
<p class="em2 strong"><span class="yinwen">7</span>己亥，尊郭太后爲太皇太后。</p>
<p class="em2 strong"><span class="yinwen">8</span>乙巳，尊上母王妃爲皇太后。太后，越州人也。</p>
<p class="em2 strong"><span class="yinwen">9</span>丁未，上幸中和殿擊毬，自是數遊宴、擊毬、奏樂，<span class="jiazhu">數，所角翻。</span>賞賜宦官、樂人，不可悉紀。</p>
<p class="em2 strong"><span class="yinwen">10</span>三月，壬子，赦天下；諸道常貢之外，毋得進奉。</p>
<p class="em2 strong"><span class="yinwen">11</span>甲寅，上始對宰相於延英殿。</p>
<p class="em2 strong"><span class="yinwen">12</span>初，牛元翼在襄陽，<span class="jiazhu">牛元翼出深州，鎭襄陽，見上卷二年。</span>數賂王庭湊以請其家，<span class="jiazhu">數，所角翻。</span>庭湊不與；聞元翼薨，甲子，盡殺之。</p>
<p class="em2 strong"><span class="yinwen">13</span>上視朝每晏，戊辰，日絕高尙未坐，百官班於紫宸門，老病者幾至僵踣。<span class="jiazhu">僵，居良翻。踣，蒲北翻。</span>諫議大夫李渤白宰相曰：<span class="yinhao">「昨日疏論坐晚，<span class="jiazhu">論上坐朝之晚也。</span>今晨愈甚，請出閤待罪於金吾仗。」</span><span class="jiazhu">金吾左、右仗，在宣政殿前。</span>旣坐班退，左拾遺劉栖楚獨留，進言曰：<span class="yinhao">「憲宗及先帝皆長君，四方猶多叛亂。陛下富於春秋，嗣位之初，當宵衣求理；而嗜寢樂色，<span class="jiazhu">宵衣，未明而衣也。理，治也。樂，魚敎翻。</span>日晏方起，梓宮在殯，鼓吹日喧，<span class="jiazhu">吹，尺僞翻。</span>令聞未彰，<span class="jiazhu">聞，音問；下響聞同。</span>惡聲遐布。臣恐福祚之不長，請碎首玉階以謝諫職之曠。」</span>遂以額叩龍墀，見血不已，響聞閤外。<span class="jiazhu">《考異》曰：《實錄》曰：<span class="yinhao">「莊周云：『爲善無近名，爲惡無近刑。』意者旣能爲近名之善，卽必忍爲近刑之惡。栖楚本王承宗小吏，果敢有聞，逢吉擢而用之，蓋取其鷹犬之效耳。夫諫諍之道，是豈能知之乎！卽如比干剖心，當文王與紂之事也。朱雲折檻，恐漢氏之爲新室也。時危事迫，不得不然，故忠臣有死諫之義。至如上年少嗜寢，坐朝稍晚，蓋宰臣密勿、諫臣封事而可止者也，豈在暴揚面數，激訐於羽儀之前，致使上疑死諫爲不難，謂細事皆當碎首，從此遂不覽章疏，卒有克明之難，實栖楚兆之。況諫辭皆羣黨所作，而使栖楚道之哉！賣前直而資後詐，殊可歎駭。」</span>按李讓夷此論，豈非惡栖楚而強毀之邪！今所不取。</span>李逢吉宣曰：<span class="yinhao">「劉栖楚休叩頭，俟進止！」</span><span class="jiazhu">程大昌曰：奏劄言取進止，猶言此劄之或留或卻，合稟承可否也。唐中葉遂以處分爲進止，而不曉文義者習而不察，槪謂有旨爲進止。如《玉堂宣底》所載凡宣旨皆云有進止者，相承之誤也。</span>栖楚捧首而起，更論宦官事，上連揮令出。栖楚曰：<span class="yinhao">「不用臣言，請繼以死。」</span>牛僧孺宣曰：<span class="yinhao">「所奏知，門外俟進止！」</span><span class="jiazhu">此宰相宣上旨也。言所奏知者，謂所奏之事，上已知之也。</span>栖楚乃出，待罪於金吾仗，於是宰相贊成其言。上命中使就仗，幷李渤宣慰令歸。尋擢栖楚爲起居舍人，仍賜緋。栖楚辭疾不拜，歸東都。</p>
<p class="em2 strong"><span class="yinwen">14</span>庚午，賜內敎坊錢萬緡，以備行幸。<span class="jiazhu">武德後，置內敎坊於禁中，武后如意元年，改曰雲韶府，以中官爲使。開元二年，又置內敎坊於蓬萊宮側。京都有左、右敎坊。</span></p>
<p class="em2 strong"><span class="yinwen">15</span>夏，四月，甲午，淮南節度使王播罷鹽鐵轉運使。<span class="jiazhu">王播兼鹽鐵轉運，見上卷二年。</span></p>
<p class="em2 strong"><span class="yinwen">16</span>乙未，以布衣姜洽爲補闕，試大理評事陸洿、布衣李虞、劉堅爲拾遺。<span class="jiazhu">《六典註》云：隋置大理評事。《通典》云：唐置評事十人，掌出使、推覆，後增爲十二人。《新志》：評事八人，從八品下。陸洿特試官耳。洿，後五翻。</span>時李逢吉用事，所親厚者張又新、李仲言、李續之、李虞、劉栖楚、姜洽及拾遺張權輿、程昔範，又有從而附麗之者，時人惡逢吉者，目之爲八關、十六子。<span class="jiazhu">附，依也。麗，著也。自張又新至程昔範八人，而附麗者又八人，皆任要劇，故目之爲八關、十六子。關者，要也。《考異》曰：按宰相之門，何嘗無特所親愛之士，數蒙引接，詢訪得失，否臧人物，其間忠邪溷殽，固亦多矣。其疏遠不得志者則從而怨疾之，巧立品目以相譏誚，此古今常態，非獨逢吉之門有八關、十六子也。《舊·逢吉傳》以爲<span class="yinhao">「有求於逢吉者，必先經此八人納賂，無不如意。」</span>亦恐未必然；但逢吉之門，險詖者爲多耳。此皆出於李讓夷《敬宗實錄》。按栖楚爲吏，敢與王承宗爭事，此乃正直之士，何得爲佞邪之黨哉！蓋讓夷，德裕之黨，而栖楚爲逢吉所善，故深詆之耳。</span></p>
<p class="em2 strong"><span class="yinwen">17</span>卜者蘇玄明與染坊供人張韶善，<span class="jiazhu">染坊供人，供役於染坊者也。陸德明曰：染，如豔翻；劉而險翻。</span>玄明謂韶曰：<span class="yinhao">「我爲子卜，<span class="jiazhu">爲，于僞翻。</span>當升殿坐，與我共食。今主上晝夜毬獵，多不在宮中，大事可圖也。」</span>韶以爲然，乃與玄明謀結染工無賴者百餘人，丙申，匿兵於紫草，車載以入銀臺門，<span class="jiazhu">《本草》曰：紫草，出碭山山谷及楚地，今處處有之，人家園圃或種蒔。其根，所以染紫也。《爾雅》謂之藐，《廣雅》謂之茈䓞。苗似蘭香，節青，二月有花，紫白色，秋實，白，三月採根陰乾。以下文清思殿徵之，所入者左銀臺門也，在大明宮東面，又北則玄化門。</span>伺夜作亂。未達所詣，有疑其重載而詰之者，<span class="jiazhu">載，才代翻。</span>韶急，卽殺詰者，與其徒易服揮兵，大呼趣禁庭。</p>
<p class="em2 strong">上時在清思殿擊毬，<span class="jiazhu">自左銀臺門西入，經太和殿至清思殿。清思殿之南則宣徽殿，北則珠鏡殿。</span>諸宦者見之，驚駭，急入閉門，走白上；盜尋斬關而入。先是右神策中尉梁守謙有寵於上，每兩軍角伎藝，<span class="jiazhu">先，悉薦翻。伎，渠綺翻。</span>上常佑右軍。至是，上狼狽欲幸右軍，左右曰：<span class="yinhao">「右軍遠，恐遇盜，不若幸左軍近。」</span><span class="jiazhu">唐左神策軍、左羽林軍皆列屯東內苑，直左銀臺門東北角。</span>上從之。左神策中尉河中馬存亮聞上至，走出迎，捧上足涕泣，自負上入軍中，遣大將康藝全將騎卒入宮討賊。<span class="jiazhu">將，卽亮翻。</span>上憂二太后隔絕，<span class="jiazhu">二太后，太皇太后郭氏、上母太后王氏也。</span>存亮復以五百騎迎二太后至軍。<span class="jiazhu">復，扶又翻。</span></p>
<p class="em2 strong">張韶升清思殿，坐御榻，與蘇玄明同食，曰：<span class="yinhao">「果如子言！」</span>玄明驚曰：<span class="yinhao">「事止此邪！」</span>韶懼而走。會康藝全與右軍兵馬使尙國忠引兵至，合擊之，殺韶、玄明及其黨，死者狼藉。逮夜始定，餘黨猶散匿禁苑中；明日，悉擒獲之。</p>
<p class="em2 strong">時宮門皆閉，上宿於左軍，中外不知上所在，人情恇駭。<span class="jiazhu">恇，去王翻。</span>丁酉，上還宮，宰相帥百官詣延英門賀，來者不過數十人。<span class="jiazhu">帥，讀曰率。</span>盜所歷諸門，監門宦者三十五人法當死；己亥，詔並杖之，仍不改職任。<span class="jiazhu">兩中尉及諸宦者右之也。</span>壬寅，厚賞兩軍立功將士。</p>
<p class="em2 strong"><span class="yinwen">18</span>五月，乙卯，以吏部侍郎李程、戶部侍郎·判度支竇易直並同平章事。上問相於李逢吉，逢吉列上當時大臣有資望者，程爲之首，<span class="jiazhu">列上，時掌翻。</span>故用之。上好治宮室，<span class="jiazhu">好，呼到翻。治，直之翻。</span>欲營別殿，制度甚廣，李程諫，請以所具木石回奉山陵，上卽從之。</p>
<p class="em2 strong"><span class="yinwen">19</span>六月，己卯朔，以左神策大將軍康藝全爲鄜坊節度使。<span class="jiazhu">賞討張韶、蘇玄明之功也。</span></p>
<p class="em2 strong"><span class="yinwen">20</span>上聞王庭湊屠牛元翼家，歎宰輔非才，使凶賊縱暴。翰林學士韋處厚因上疏言：<span class="yinhao">「裴度勳高中夏，聲播外夷，若置之巖廊，委其參決，河北、山東必稟朝算。<span class="jiazhu">夏，戶雅翻。朝，直遙翻。</span>管仲曰：『人離而聽之則愚，合而聽之則聖。』理亂之本，非有他術，順人則理，違人則亂。伏承陛下當食歎息，恨無蕭、曹，今有裴度尙不能留，此馮唐所以謂漢文得廉頗、李牧不能用也。<span class="jiazhu">事見十五卷漢文帝十四年。</span>夫御宰相，當委之，信之，親之，禮之，於事不效，於國無勞，則置之散寮，<span class="jiazhu">散，蘇但翻，宂散也。</span>黜之遠郡，如此，則在位者不敢不厲，將進者不敢苟求。臣與逢吉素無私嫌，嘗爲裴度無辜貶官。<span class="jiazhu">憲宗時，韋處厚爲考功郎，韋貫之罷相，處厚坐與之善，出刺開州。</span>今之所陳，上答聖明，下達羣議耳。」</span>上見度奏狀無平章事，以問處厚。處厚具言李逢吉排沮之狀。上曰：<span class="yinhao">「何至是邪！」</span>李程亦勸上加禮於度。丙申，加度同平章事。</p>
<p class="em2 strong"><span class="yinwen">21</span>張韶之亂，馬存亮功爲多，存亮不自矜，委權求出；秋，七月，以存亮爲淮南監軍使。</p>
<p class="em2 strong"><span class="yinwen">22</span>夏綏節度使李祐入爲左金吾大將軍，<span class="jiazhu">夏，戶雅翻。</span>壬申，進馬百五十匹；上卻之。甲戌，侍御史溫造於閤內奏彈祐違敕進奉，<span class="jiazhu">因入閤而奏彈之也。違敕者，謂違三月壬子敕也。</span>請論如法，詔釋之。祐謂人曰：<span class="yinhao">「吾夜半入蔡州城取吳元濟，<span class="jiazhu">事見二百四十卷憲宗元和十二年。</span>未嘗心動，今日膽落於溫御史矣！」</span></p>
<p class="em2 strong"><span class="yinwen">23</span>八月，丁卯朔，安南奏黃蠻入寇。<span class="jiazhu">黃蠻卽黃洞蠻。</span></p>
<p class="em2 strong"><span class="yinwen">24</span>龍州刺史尉遲銳上言：<span class="yinhao">「牛心山素稱神異，<span class="jiazhu">尉，紆勿翻。牛心山在龍州江油縣西一里。《道敎靈驗記》：<span class="yinhao">「李虎葬龍州之牛心山。」</span>又《牛心山靈異記》：<span class="yinhao">「梁武陵王紀理益州，使李龍遷築城於牛心山。龍遷旣沒，卽葬於山側，鄕里爲立祠。武德中，改爲觀。武氏革命，鑿斷山脈。明皇幸蜀，有老人蘇坦奏曰：『牛心山，國之祖墓，今日蒙塵之禍，乃則天掘鑿所致。』明皇卽命修塡如舊。明年，誅祿山，復宮闕。」</span>以二《記》考之，則李虎與龍遷，卽一人也。然虎仕西魏，未嘗仕梁。</span>有掘斷處，請加補塞。」</span><span class="jiazhu">塞，悉則翻。</span>從之。役數萬人於絕險之地，東川爲之疲弊。<span class="jiazhu">爲，于僞翻。</span></p>
<p class="em2 strong"><span class="yinwen">25</span>九月，丁未，波斯李蘇沙獻沈香亭子材。左拾遺李漢上言：<span class="yinhao">「此何異瑤臺、瓊室！」</span>上雖怒，亦優容之。<span class="jiazhu">杜佑曰：林邑出沈香，土人破斷其木，積以歲年，朽爛而心節獨在，置水中則沈，故名沈香。《諸蕃志》：沈香所出非一，形多異而名亦不一：有如犀角者，謂之犀角沈；如燕口沈，謂之燕口沈；如附子者，謂之附子沈；如梭者，謂之梭沈；紋堅而理緻者，謂之橫陽沈。今其材可爲亭子，則條段又非諸沈比矣。</span>漢，道明之六世孫也。<span class="jiazhu">道明，淮陽王道玄之弟。</span></p>
<p class="em2 strong"><span class="yinwen">26</span>冬，十月，戊戌，翰林學士韋處厚諫上宴遊曰：<span class="yinhao">「先帝以酒色致疾損壽，臣是時不死諫者，以陛下年已十五故也。今皇子纔一歲，臣安敢畏死而不諫乎！」</span>上感其言，賜錦綵百匹、銀器四。</p>
<p class="em2 strong"><span class="yinwen">27</span>十一月，戊午，安南奏：黃蠻與環王合兵攻陷陸州，殺刺史葛維。</p>
<p class="em2 strong"><span class="yinwen">28</span>庚申，葬睿聖文惠孝皇帝于光陵；<span class="jiazhu">光陵在同州奉先縣北十五里堯山。</span>廟號穆宗。</p>
<p class="em2 strong"><span class="yinwen">29</span>王播以錢十萬緡賂王守澄，求復領利權。<span class="jiazhu">是年四月，王播罷鹽鐵轉運使。</span>十二月，癸未，諫議大夫獨孤朗、張仲方、起居郎柳公權、起居舍人宋申錫、拾遺李景讓、薛廷老請開延英論其奸邪。上問：<span class="yinhao">「前廷爭者不在中邪？」</span><span class="jiazhu">爭，讀曰諍。</span>卽日，除劉栖楚諫議大夫。景讓，憕之曾孫；<span class="jiazhu">李憕，天寶末守東都，死於安祿山之難。憕，直陵翻。</span>廷老，河中人也。</p>
<p class="em2 strong"><span class="yinwen">30</span>十二月，庚寅，加天平節度使烏重胤同平章事。</p>
<p class="em2 strong"><span class="yinwen">31</span>乙未，徐泗觀察使王智興以上生日，<span class="jiazhu">按《唐會要》：上以元和四年六月九日生。今王智興於十二月請置戒壇，預請之也。</span>請於泗州置戒壇，度僧尼以資福；<span class="jiazhu">釋氏之法，凡初度僧尼，皆詣戒壇受戒，其未受戒者謂之沙彌；無知及避征役者爭趨之。泗州有大聖塔，人敬事之，故王智興請於此置戒壇。</span>許之。自元和以來，敕禁此弊，智興欲聚貨，首請置之，於是四方輻湊，江、淮尤甚，智興家貲由此累鉅萬。浙西觀察使李德裕上言：<span class="yinhao">「若不鈐制，<span class="jiazhu">鈐，其廉翻。</span>至降誕日方停，計兩浙、福建當失六十萬丁。」</span>奏至，卽日罷之。</p>
<p class="em2 strong"><span class="yinwen">32</span>是歲，回鶻崇德可汗卒，弟曷薩特勒立。</p>
<h5><span class="section" id="title-5"><span data-head-description="" data-head-level="h3" data-head-title="敬宗睿武昭愍孝皇帝">敬宗睿武昭愍孝皇帝</span></span></h5>
<p class=""><span class="jiazhu">諱湛，穆宗長子也。《諡法》：夙夜警惕曰愍。</span></p>
<p class="strong"><span class="section" id="title-6"><span data-head-description="" data-head-level="h4" data-head-title="寶曆元年">寶曆元年</span></span><span class="biaozhusup" data-rel="（乙巳、西元八二五年）"></span></p>
<p class="em2 strong"><span class="yinwen">1</span>	春，正月，辛亥，上祀南郊；還，御丹鳳樓，赦天下，改元。</p>
<p class="em2 strong">先是鄠令崔發聞外喧囂，問之，曰：<span class="yinhao">「五坊人毆百姓。」</span><span class="jiazhu">先，悉薦翻。鄠，音戶。囂，虛驕翻。毆，烏口翻。</span>發怒，命擒以入，曳之於庭。時已昏黑，良久，詰之，乃中使也。上怒，收發，繫御史臺。是日，發與諸囚立金雞下，<span class="jiazhu">唐制，凡國有赦宥，刑部先集囚徒於闕下，衞尉建金雞，置鼓宮城門之右，囚徒至則擊之。宣制訖乃釋其囚。</span>忽有品官數十人<span class="jiazhu">玄宗天寶十三年，內侍省置高品一千六百九十六人，品官白身二千九百三十二人，皆羣閹也。</span>執梃亂捶發，破面折齒，<span class="jiazhu">梃，徒鼎翻，白木棓也。捶，止橤翻。折，而設翻。</span>絕氣乃去；數刻而蘇，復有繼來求擊之者，<span class="jiazhu">復，扶又翻。</span>臺吏以席蔽之，僅免。上命復繫發於臺獄<span class="jiazhu">臺獄，御史臺獄也。</span>而釋諸囚。</p>
<p class="em2 strong"><span class="yinwen">2</span>中書侍郎、同平章事牛僧孺以上荒淫，嬖幸用事，<span class="jiazhu">嬖，卑義翻，又博計翻。</span>又畏罪不敢言，但累表求出。乙卯，升鄂岳爲武昌軍，以僧孺同平章事、充武昌節度使。<span class="jiazhu">《考異》曰：皇甫松《續牛羊日曆》曰：<span class="yinhao">「太牢旣交惡黨，潛豫姦謀。太牢乃元和中青衫外郎耳，穆宗世，因承和薦，不三二年，位兼將相。憲宗仙駕至灞上，以從官召知制誥。當時宰臣未盡兼職，而獨綜集賢、史館兩司；出鎭未盡佩相印，而太牢同平章事，出夏口。夏口去節十五年，由太牢而加節焉。太牢早孤，母周氏，冶蕩無檢，鄕里云云，兄弟羞赧，乃令改醮，旣與前夫義絕矣。及貴，請以出母追贈。《禮》云：『庶氏之母死，何爲哭於孔氏之廟乎！』又曰：『不爲伋也妻者，是不爲白也母。』而李清心妻配牛幼簡，是夏侯銘所謂『魂而有知，前夫不納於幽壤；歿而可作，後夫必訴於玄穹。』使其母爲失行無適從之鬼，上罔聖朝，下欺先父，得曰忠孝智識者乎！作《周秦行紀》，呼德宗爲沈婆兒。謂睿眞皇太后爲沈婆，此乃無君甚矣。」</span>此朋黨之論，今不取。</span></p>
<p class="em2 strong">中旨復以王播兼鹽鐵轉運使，<span class="jiazhu">復，扶又翻。</span>諫官屢爭之；上皆不納。</p>
<p class="em2 strong">牛僧孺過襄陽，山南東道節度使柳公綽服櫜鞬候於館舍，<span class="jiazhu">櫜，姑勞翻。鞬，居言翻。</span>將佐諫曰：<span class="yinhao">「襄陽地高於夏口，<span class="jiazhu">鄂州，謂之夏口。</span>此禮太過！」</span>公綽曰：<span class="yinhao">「奇章公甫離台席，<span class="jiazhu">牛弘相隋，封奇章公，僧孺其裔孫也，故唐人以稱之。宰相之位，取象三台，故曰台席。離，力智翻。</span>方鎭重宰相，所以尊朝廷也。」</span>竟行之。</p>
<p class="em2 strong"><span class="yinwen">3</span>上遊幸無常，昵比羣小，<span class="jiazhu">昵，尼質翻，狎也，近也。比，毗至翻，黨也。</span>視朝月不再三，<span class="jiazhu">朝，直遙翻；下同。</span>大臣罕得進見。<span class="jiazhu">見，賢遍翻。</span>二月，壬午，浙西觀察使李德裕獻《丹扆六箴》：<span class="jiazhu">扆，於豈翻。</span>一曰《宵衣》，以諷視朝希晚；<span class="jiazhu">朝，直遙翻。</span>二曰《正服》，以諷服御乖異；三曰《罷獻》，以諷徵求玩好；<span class="jiazhu">好，呼到翻。</span>四曰《納誨》，以諷侮棄讜言；<span class="jiazhu">讜，音黨。</span>五曰《辨邪》，以諷信任羣小；六曰《防微》，以諷輕出遊幸。其《納誨箴》略曰：<span class="yinhao">「漢驁流湎，舉白浮鍾；<span class="jiazhu">事見三十一卷漢成帝永始二年。成帝諱驁，音五到翻。</span>魏叡侈汰，陵霄作宮。<span class="jiazhu">事見七十三卷魏明帝青龍三年。明帝諱叡。</span>忠雖不忤，善亦不從。<span class="jiazhu">忤，五故翻。</span>以規爲瑱，是謂塞聰。」</span><span class="jiazhu">《左氏外傳》：楚靈王虐，白公子張驟諫。王曰：<span class="yinhao">「不穀雖不能用，吾憖置之於耳。」</span>對曰：<span class="yinhao">「賴君之用也，故言；不然，犀犛兕象，其可盡乎！其又以規爲瑱也。」</span>韋昭《註》曰：<span class="yinhao">「瑱，所以塞耳也。言四獸之牙角可以爲瑱難盡也，而又以規諫爲之乎！」</span>瑱，他甸翻。塞，悉則翻；下同。</span>《防微箴》曰：<span class="yinhao">「亂臣猖獗，非可遽數。玄服莫辨，<span class="jiazhu">漢宣帝時，霍氏外孫任宣坐謀反誅。宣子章亡在渭城界，夜，玄服入廟，居廊間，執戟立廟門待。上至，欲爲逆，發覺，伏誅。</span>觸瑟始仆。<span class="jiazhu">馬何羅事，見二十二卷漢武帝征和四年。</span>柏谷微行，豺豕塞路。覩貌獻餐，斯可戒懼！」</span><span class="jiazhu">事見十七卷漢武帝建元三年。</span>上優詔答之。</p>
<p class="em2 strong"><span class="yinwen">4</span>上旣復繫崔發於獄，<span class="jiazhu">復，扶又翻。</span>給事中李渤上言：<span class="yinhao">「縣令不應曳中人，中人不應毆御囚，<span class="jiazhu">敕旨所囚繫者，謂之御囚。</span>其罪一也。然縣令所犯在赦前，中人所犯在赦後。中人橫暴，<span class="jiazhu">橫，戶孟翻。</span>一至於此。若不早正刑書，臣恐四方藩鎭聞之，則慢易之心生矣。」</span><span class="jiazhu">易，以豉翻。</span>諫議大夫張仲方上言，略曰：<span class="yinhao">「鴻恩將布於天下而不行御前，霈澤徧被於昆蟲而獨遺崔發。」</span><span class="jiazhu">被，皮義翻。</span>自餘諫官論奏甚衆，上皆不聽。戊子，李逢吉等從容言於上曰：<span class="jiazhu">從，千容翻。</span><span class="yinhao">「崔發輒曳中人，誠大不敬，<span class="jiazhu">律以對捍制使，無人臣之禮，爲大不敬。今崔發曳中使，故先以此罪坐之。</span>然其母，故相韋貫之之姊也，年垂八十，自發下獄，積憂成疾。<span class="jiazhu">下，遐稼翻。</span>陛下方以孝理天下，此所宜矜念。」</span>上乃愍然曰：<span class="yinhao">「比諫官但言發冤，未嘗言其不敬，亦不言有老母。如卿所言，朕何爲不赦之！」</span><span class="jiazhu">此以母子天性感發之，《易》所謂<span class="yinhao">「納約自牖」</span>者也。但逢吉以權數耳。比，毗至翻。</span>卽命中使釋其罪，送歸家，仍慰勞其母。<span class="jiazhu">勞，力到翻。</span>母對中使杖發四十。</p>
<p class="em2 strong"><span class="yinwen">5</span>三月，辛酉，遣司門郎中于人文册回鶻曷薩特勒爲愛登里囉汩沒密於合<span class="jiaozhusup">張：「於合」作「施合」。</span>毗伽昭禮可汗。<span class="jiazhu">囉，魯何翻。汩，越筆翻。</span></p>
<p class="em2 strong"><span class="yinwen">6</span>夏，四月，癸巳，羣臣上尊號曰文武大聖廣孝皇帝；赦天下。赦文但云：<span class="yinhao">「左降官已經量移者，宜與量移，」</span>不言未量移者。翰林學韋處厚上言：<span class="yinhao">「逢吉恐李紳量移，故有此處置。如此，則應近年流貶官，因李紳一人皆不得量移也。」</span><span class="jiazhu">量，音良。處，昌呂翻。</span>上卽追赦文改之。紳由是得移江州長史。</p>
<p class="em2 strong"><span class="yinwen">7</span>秋，七月，甲辰，鹽鐵使王播進羨餘絹百萬匹。播領鹽鐵，誅求嚴急，正入不充而羨餘相繼。<span class="jiazhu">正入，謂歲入有正額者。羨，弋線翻。</span></p>
<p class="em2 strong"><span class="yinwen">8</span>己未，詔王播造競渡船二十艘，<span class="jiazhu">《荊楚歲時記》：屈原以五月五日死於汨羅，人傷其死，並以舟楫拯之，至今競渡是其遺俗。自唐以來，治競渡船，務爲輕駛，前建龍頭，後豎龍尾，船之兩旁，刻爲龍鱗而綵繪之，謂之龍舟。植標於中流，衆船鼓楫競進以爭錦標，有破舟折楫至於沉溺而不悔者。</span>運材於京師造之，計用轉運半年之費。諫議大夫張仲方等力諫，乃減其半。</p>
<p class="em2 strong"><span class="yinwen">9</span>諫官言京兆尹崔元略以諸父事內常侍崔潭峻；丁卯，元略遷戶部侍郎。</p>
<p class="em2 strong"><span class="yinwen">10</span>昭義節度使劉悟之去鄆州也，以鄆兵二千自隨爲親兵。八月，庚戌，悟暴疾薨，子將作監主簿從諫匿其喪，<span class="jiazhu">《考異》曰：據李絳疏云：悟八月十日得病。計是日便死，故置此。餘從杜牧書。</span>與大將劉武德及親兵謀，以悟遺表求知留後。司馬賈直言入責從諫曰：<span class="yinhao">「爾父提十二州地歸朝廷，<span class="jiazhu">謂殺李師道，以鄆、青等州歸朝廷也。事見二百四十一卷憲宗元和十四年。</span>其功非細，祗以張汶之故，<span class="jiazhu">張汶，事見上卷穆宗長慶二年。汶，音問。</span>自謂不潔淋頭，<span class="jiazhu">今人爲屎爲不潔。</span>竟至羞死。爾孺子，何敢如此！父死不哭，何以爲人！」</span>從諫恐悚不能對，乃發喪。</p>
<p class="em2 strong"><span class="yinwen">11</span>初，陳留人武昭罷石州刺史，爲袁王府長史，<span class="jiazhu">石州，漢離石縣地，唐置石州，京師東北一千二百九十一里。袁王紳，順宗子。</span>鬱鬱怨執政。李逢吉與李程不相悅，水部郎中李仍叔，程之族人，激怒之云：<span class="yinhao">「程欲與昭官，爲逢吉所沮。」</span>昭因酒酣，對左金吾兵曹茅彙言，<span class="yinhao">「欲刺逢吉，」</span><span class="jiazhu">刺，七亦翻。</span>爲人所告。九月，庚辰，詔三司鞫之。前河陽掌書記李仲言謂彙曰：<span class="yinhao">「君言李程與昭謀則生，不然必死。」</span>彙曰：<span class="yinhao">「冤死甘心！誣人自全，彙不爲也！」</span>獄成，冬，十月，甲子，武昭杖死，李仍叔貶道州司馬，李仲言流象州，茅彙流崖州。<span class="jiazhu">彙，于貴翻。</span></p>
<p class="em2 strong"><span class="yinwen">12</span>上欲幸驪山溫湯，左僕射李絳、諫議大夫張仲等屢諫不聽，拾遺張權輿伏紫宸殿下，叩頭諫曰：<span class="yinhao">「昔周幽王幸驪山，爲犬戎所殺；<span class="jiazhu">《世本》：周幽王愛褒姒，褒姒不好笑，王欲其笑萬方，終不笑。幽王爲烽燧，有寇至則舉烽火，諸侯悉至而無寇，褒姒乃大笑。幽王悅之，爲數舉烽火。其後不信，諸侯益不至。西夷犬戎攻幽王，王舉烽徵兵，兵莫至，遂殺幽王驪山下。</span>秦始皇葬驪山，國亡；玄宗宮驪山而祿山亂；先帝幸驪山，享年不長。」</span><span class="jiazhu">事並見前《紀》。</span>上曰：<span class="yinhao">「驪山若此之凶邪？我宜一往以驗彼言。」</span>十一月，庚寅，幸溫湯，卽日還宮，謂左右曰：<span class="yinhao">「彼叩頭者之言，安足信哉！」</span><span class="jiazhu">史言敬宗荒縱而愎諫。</span></p>
<p class="em2 strong"><span class="yinwen">13</span>丙申，立皇子普爲晉王。</p>
<p class="em2 strong"><span class="yinwen">14</span>朝廷得劉悟遺表，議者多言上黨內鎭，與河朔異，不可許。左僕射李絳上疏，以爲：<span class="yinhao">「兵機尙速，威斷貴定，<span class="jiazhu">斷，丁亂翻；下裁斷同。</span>人情未一，乃可伐謀。劉悟死已數月，朝廷尙未處分，<span class="jiazhu">處，昌呂翻。分，扶問翻。</span>中外人意，共惜事機。今昭義兵衆，必不盡與從諫同謀，縱使其半叶同，尙有其半效順。從諫未嘗久典兵馬，威惠未加於人。又此道素貧，<span class="jiazhu">言昭義一道，素來貧薄，不比他道豐富。</span>非時必無優賞。今朝廷但速除近澤潞一將充昭義節度使，令兼程赴鎭，從諫未及布置，新使已至潞州，所謂『先人奪人之心』也。<span class="jiazhu">先，悉薦翻。《左傳》趙宣子之言。使，疏吏翻；下同。</span>新使旣至，軍心自有所繫；從諫無位，何名主張，設使謀撓朝命，<span class="jiazhu">撓，奴敎翻，又奴巧翻。</span>其將士必不肯從。今朝廷久無處分，<span class="jiazhu">處，昌呂翻。分，扶問翻。</span>彼軍不曉朝廷之意，<span class="jiazhu">彼軍，謂昭義軍也。</span>欲效順則恐忽授從諫，欲同惡則恐別更除人，猶豫之間，若有姦人爲之畫策，虛張賞設錢數，軍士覬望，尤難指揮。<span class="jiazhu">爲，于僞翻。賞設，猶言賞犒也。覬，凡利翻。</span>伏望速賜裁斷，仍先下明敕，<span class="jiazhu">明敕，猶言明詔。斷，丁亂翻。下，遐稼翻。</span>宣示軍衆，獎其從來忠節，<span class="jiazhu">言澤潞一軍，自李抱眞以來，盡忠竭節於朝廷。</span>賜新使繒五十萬匹，使之賞設；<span class="jiazhu">繒，慈陵翻。</span>續除劉從諫一刺史。從諫旣粗有所得，必且擇利而行，萬無違拒。設不從命，臣亦以爲不假攻討。何則？臣聞從諫已禁山東三州軍士不許自畜兵刀，<span class="jiazhu">昭義巡屬邢、洺、磁三州，皆在山東。</span>足明羣心殊未得一，帳下之事亦在不疑。<span class="jiazhu">言帳下必有圖從諫以爲功者。</span>熟計利害，決無卽授從諫之理。」</span>時李逢吉、王守澄計議已定，竟不用絳等謀。<span class="jiazhu">《考異》曰：《實錄》：<span class="yinhao">「從諫以金幣賂當權者。」</span>《舊·從諫傳》曰：<span class="yinhao">「李逢吉、王守澄受其賂，曲爲奏請。」</span>事有無難明，今不取。</span>十二月，辛丑，以從諫爲昭義留後。劉悟煩苛，從諫濟以寬厚，衆頗附之。</p>
<p class="em2 strong"><span class="yinwen">15</span>李絳好直言，李逢吉惡之。故事，僕射上日，<span class="jiazhu">好，呼到翻。惡，烏路翻。上，時掌翻。</span>宰相送之，百官立班，中丞列位於廷，尙書以下每月當牙。<span class="jiazhu">牙，牙參也。</span>元和中，伊愼爲僕射，太常博士韋謙上言舊儀太重，削去之。<span class="jiazhu">去，羌呂翻。</span>御史中丞王播恃逢吉之勢，與絳相遇於塗，不之避。絳引故事上言：<span class="yinhao">「僕射，國初爲正宰相，<span class="jiazhu">唐初，太宗爲尙書令，羣臣不敢居其位，自是不除授，以左、右僕射爲尙書省長官，其任爲正宰相。所謂參議朝政、參知機務、同平章事雖皆宰相之職，然非正宰相也。</span>禮數至重。儻人才忝位，自宜別授賢良；若朝命守官，豈得有虧法制。乞下百官詳定。」</span>議者多從絳議。<span class="jiazhu">朝，直遙翻。下，遐稼翻。</span>上聽行舊儀。甲子，以絳有足疾，除太子少師、分司。</p>
<p class="em2 strong"><span class="yinwen">16</span>言事者多稱裴度賢，不宜棄之藩鎭，上數遣使至興元勞問度，<span class="jiazhu">數，所角翻。勞，力到翻。</span>密示以還期；度因求入朝，逢吉之黨大懼。</p>
<p class="strong"><span class="section" id="title-7"><span data-head-description="" data-head-level="h4" data-head-title="寶曆二年">二年</span></span><span class="biaozhusup" data-rel="（丙午、西元八二六年）"></span></p>
<p class="em2 strong"><span class="yinwen">1</span>春，正月，壬辰，裴度自興元入朝，李逢吉之黨百計毀之。先是民間謠云：<span class="jiazhu">先，悉薦翻。</span><span class="yinhao">「緋衣小兒坦其腹，天上有口被驅逐。」</span><span class="jiazhu">緋衣，裴字。天上有口，吳字。謂度能擒吳元濟，其才爲可用也。</span>又，長安城中有橫亙六岡，如乾象，度宅偶居第五岡。<span class="jiazhu">六岡橫亙，如《乾卦》六畫之象。裴度平樂里第偶居第五岡。程大昌曰：宇文愷之營隋都也，曰：朱雀街南北盡郭，有六條高坡，象《乾卦》六爻，故於九二置宮殿以當帝王之居，九三立百司以應君子之數，九五貴位，不欲常人居之，故置玄都觀及興善寺以鎭其地。劉禹錫賦《看花詩》卽此也。裴度宅在朱雀街東，自北而南則爲第四坊，名永樂坊，略與玄都觀東西相對，而其第之比觀基，蓋退北兩坊，不正相當也。《唐實錄》：裴度在興元，自請入覲，李逢吉之黨有張權輿者排之，以爲<span class="yinhao">「度名應圖讖，宅據乾岡，不召而來，其意可見。」</span>蓋權輿之所謂宅據乾岡者，卽龍首第五坡之餘勢也。然度之所居，張說第在其西，尤與玄都觀相近，而張嘉貞之第正在坊北，何獨指度爲占據乾岡也！小人挾私欺君皆此類。</span>張權輿上言：<span class="yinhao">「度名應圖讖，宅占岡原，不召而來，其旨可見。」</span><span class="jiazhu">《考異》曰：《舊·逢吉傳》曰：<span class="yinhao">「寶曆初，度連上章請入覲，逢吉之黨坐不安席，如矢攢身，乃相與爲謀，欲沮其來。張權輿撰『非衣小兒』之謠，傳於閭巷，言度相有天分，名應謠讖。而韋處厚於上前解析權輿所撰之言。」</span>按權輿若撰謠言，當更加以惡言，不止云<span class="yinhao">「天上有口被驅逐」</span>而已。蓋民間先有此謠，權輿因言度名應謠讖，非撰之也。</span>上雖年少，<span class="jiazhu">少，詩照翻。</span>悉察其誣謗，待度益厚。</p>
<p class="em2 strong">度初至京師，朝士塡門，度留客飲。京兆尹劉栖楚附度耳語，侍御史崔咸舉觴罰度曰：<span class="yinhao">「丞相不應許所由官呫囁耳語。」</span><span class="jiazhu">京尹任煩劇，故唐人謂府縣官爲所由官。項安世《家說》曰：今坊市公人謂之所由。呫，叱涉翻。囁，而涉翻。呫囁，細語，口動而聲不遠聞。</span>度笑而飲之。栖楚不自安，趨出。</p>
<p class="em2 strong">二月，丁未，以度爲司空、同平章事。度在中書，左右忽白失印，聞者失色。度飲酒自如；頃之，左右白復於故處得印，度不應。或問其故，度曰：<span class="yinhao">「此必吏人盜之以印書券耳，急之則投諸水火，緩之則復還故處。」</span><span class="jiazhu">或問：<span class="yinhao">「當左右白得印之時，豈不可就詰其人以得印所自邪！」</span>答曰：<span class="yinhao">「晉公處此必有說，請自詳度。」</span></span>人服其識量。</p>
<p class="em2 strong"><span class="yinwen">2</span>上自卽位以來，欲幸東都，宰相及朝臣諫者甚衆，上皆不聽，決意必行，已令度支員外郎盧貞按視，脩東都宮闕及道中行宮。<span class="jiazhu">自長安歷華、陝至洛，沿道皆有行宮，如華陰之瓊岳宮、金城宮，鄭縣之神臺宮，陝縣之繡嶺宮，澠池之芳桂宮，福昌之福昌宮，永寧之崎岫宮、蘭峯宮，壽安之連昌宮、興泰宮是也。</span>裴度從容言於上曰：<span class="yinhao">「國家本設兩都以備巡幸，自多難以來，茲事遂廢。<span class="jiazhu">從，千容翻。難，乃旦翻。</span>今宮闕、營壘、百司廨舍率已荒阤，<span class="jiazhu">阤，施是翻，廢也。</span>陛下儻欲行幸，宜命有司歲月間徐加完葺，然後可往。」</span>上曰：<span class="yinhao">「從來言事者皆云不當往，如卿所言，不往亦可。」</span>會朱克融、王庭湊皆請以兵匠助脩東都。三月，丁亥，敕以脩東都煩擾，罷之，<span class="jiazhu">史言脩東都之役，非以羣臣論諫而罷，特畏幽、鎭之稱兵而罷耳。</span>召盧貞還。</p>
<p class="em2 strong">先是，朝廷遣中使賜朱克融時服，<span class="jiazhu">先，悉薦翻。</span>克融以爲疏惡，執留敕使；又奏<span class="yinhao">「當道今歲將士春衣不足，乞度支給三十萬端匹」</span>；又奏<span class="yinhao">「欲將兵馬及丁匠五千助脩宮闕」</span>。上患之，以問宰相，欲遣重臣宣慰，仍索敕使。<span class="jiazhu">索，山客翻。</span>裴度對曰：<span class="yinhao">「克融無禮已甚，殆將斃矣！譬如猛獸，自於山林中咆哮跳踉，<span class="jiazhu">咆，蒲交翻，嘷也。哮，虛交翻，闞也。踉，呂張翻，又音郎。</span>久當自困，必不敢輒離巢穴。<span class="jiazhu">離，力智翻。</span>願陛下勿遣宣慰，亦勿索敕使，旬日之後，徐賜詔書云：『聞中官至彼，稍失去就，俟還，朕自有處分。時服，有司製造不謹，朕甚欲知之，已令區處。<span class="jiazhu">處，昌呂翻。分，扶問翻。</span>其將士春衣，從來非朝廷徵發，皆本道自備。朕不愛數十萬匹物，但素無例，不可獨與范陽。』所稱助脩宮闕，皆是虛語，若欲直挫其姦，宜云『丁匠宜速遣來，已令所在排比供擬。』<span class="jiazhu">比，毗至翻。</span>彼得此詔，必蒼黃失圖。若且示含容，則云『脩宮闕事在有司，不假丁匠遠來。』如是而已。不足勞聖慮也。」</span>上悅，從之。</p>
<p class="em2 strong"><span class="yinwen">3</span>立才人郭氏爲貴妃。妃，晉王普之母也。</p>
<p class="em2 strong"><span class="yinwen">4</span>橫海節度使李全略薨；其子副大使同捷擅領留後，重賂鄰道，以求承繼。<span class="jiazhu">爲文宗討李同捷張本。</span></p>
<p class="em2 strong"><span class="yinwen">5</span>夏，四月，戊申，以昭義留後劉從諫爲節度使。</p>
<p class="em2 strong"><span class="yinwen">6</span>五月，幽州軍亂，殺朱克融及其子延齡，<span class="jiazhu">果如裴度之言。</span>軍中立其少子延嗣主軍務。</p>
<p class="em2 strong"><span class="yinwen">7</span>六月，甲子，上御三殿，令左右軍、敎坊、內園爲擊毬、手搏、雜戲。戲酣，有斷臂、碎首者，夜漏數刻乃罷。</p>
<p class="em2 strong"><span class="yinwen">8</span>己卯，上幸興福寺，<span class="jiazhu">《唐會要》：興福寺在脩德坊，本王君廓宅，貞觀八年太宗爲太穆皇后追福，立爲弘福寺，神龍元年改名。元和十二年，築夾城，自雲韶門過芳林門，西至脩德里，以通於興福佛寺。</span>觀沙門文潊俗講。<span class="jiazhu">釋氏講說，類談空有，而俗講者又不能演空有之義，徒以悅俗邀布施而已。潊，象呂翻。</span></p>
<p class="em2 strong"><span class="yinwen">9</span>癸未，衡王絢薨。<span class="jiazhu">絢，順宗子，音翾縣翻。</span></p>
<p class="em2 strong"><span class="yinwen">10</span>壬辰，宣索左藏見在銀十萬兩、金七千兩，悉貯內藏，以便賜與。<span class="jiazhu">索，山客翻。貯，丁呂翻。藏，徂浪翻。見，賢遍翻。</span></p>
<p class="em2 strong"><span class="yinwen">11</span>道士趙歸眞說上以神仙，僧惟貞、齊賢、正簡說上以禱祠求福，<span class="jiazhu">說，式芮翻。</span>皆出入宮禁，上信用其言。山人杜景先請徧歷江、嶺，求訪異人。有潤州人周息元，自言壽數百歲，上遣中使迎之。八月，乙巳，息元至京師，<span class="jiazhu">潤州至京師二千八百二十一里。</span>上館之禁中山亭。<span class="jiazhu">館，古玩翻。</span></p>
<p class="em2 strong"><span class="yinwen">12</span>朱延嗣旣得幽州，虐用其人；都知兵馬使李載義與弟牙內兵馬使載寧共殺延嗣，幷屠其家三百餘人。載義權知留後，九月，數延嗣之罪以聞。<span class="jiazhu">數，所具翻。</span>載義，承乾之後也。<span class="jiazhu">承乾，太宗長子，以罪廢。</span></p>
<p class="em2 strong"><span class="yinwen">13</span>庚申，魏博節度使史憲誠妄奏李同捷爲軍士所逐，走歸本道，請束身歸朝；尋奏同捷復歸滄州。<span class="jiazhu">史言史憲誠玩侮朝廷，公肆欺罔。</span></p>
<p class="em2 strong"><span class="yinwen">14</span>壬申，以中書侍郎、同平章事李程同平章事、充河東節度使。</p>
<p class="em2 strong"><span class="yinwen">15</span>冬，十月，己亥，<span class="jiaozhusup">嚴：「己」改「乙」。</span>以李載義爲盧龍節度使。</p>
<p class="em2 strong"><span class="yinwen">16</span>十一月，甲申，以門下侍郎、同平章事李逢吉同平章事、充山南東道節度使。</p>
<p class="em2 strong"><span class="yinwen">17</span>上遊戲無度，狎暱羣小，<span class="jiazhu">暱，尼質翻。</span>善擊毬，好手搏，<span class="jiazhu">好，呼到翻；下同。</span>禁軍及諸道爭獻力士，又以錢萬緡付內園令召募力士，晝夜不離側；<span class="jiazhu">離，力智翻。</span>又好深夜自捕狐狸。性復褊急，<span class="jiazhu">復，扶又翻。</span>力士或恃恩不遜，輒配流、籍沒；宦官小過，動遭捶撻，皆怨且懼。十二月，辛丑，上夜獵還宮，與宦官劉克明、田務澄、許文端及擊毬軍將蘇佐明、王嘉憲、石從寬、閻惟直等二十八人飲酒。上酒酣，入室更衣，<span class="jiazhu">更，工衡翻。</span>殿上燭忽滅，蘇佐明等弒上於室內。<span class="jiazhu">年十八。</span>劉克明等矯稱上旨，命翰林學士路隋草遺制，以絳王悟權句當軍國事。<span class="jiazhu">絳王悟，憲宗子。句，古侯翻。當，丁浪翻。</span>壬寅，宣遺制，絳王見宰相百官於紫宸外廡。</p>
<p class="em2 strong">克明等欲易置內侍之執權者，於是樞密使王守澄、楊承和、中尉魏從簡、梁守謙定議，<span class="jiazhu">唐末謂兩樞密、兩中尉爲四貴。</span>以衞兵迎江王涵入宮，<span class="jiazhu">自十六宅迎入宮也。</span>發左·右神策、飛龍兵進討賊黨，盡斬之。克明赴井，出而斬之。絳王爲亂兵所害。</p>
<p class="em2 strong">時事起蒼猝，守澄以翰林學士韋處厚博通古今，一夕處置，皆與之共議。<span class="jiazhu">處，昌呂翻。</span>守澄等欲號令中外，而疑所以爲辭。處厚曰：<span class="yinhao">「正名討罪，於義何嫌；安可依違，有所諱避！」</span>又問：<span class="yinhao">「江王當如何踐阼？」</span>處厚曰：<span class="yinhao">「詰朝，當以王敎布告中外以已平內難。<span class="jiazhu">詰，去吉翻。難，乃旦翻。</span>然後羣臣三表勸進，以太皇太后令册命卽皇帝位。」</span>當時皆從其言，時不暇復問有司，<span class="jiazhu">復，扶又翻。</span>凡百儀法，皆出於處厚，無不叶宜。</p>
<p class="em2 strong">癸卯，以裴度攝冢宰。百官謁見江王於紫宸外廡，<span class="jiazhu">見，賢遍翻。</span>王素服涕泣。甲辰，見諸軍使於少陽院。<span class="jiazhu">少陽院，以地望準之，當在宮城東北隅，太子居之，亦謂之東宮。今按閣本《大明宮圖》：少陽院在浴堂殿東，其北又有溫室、宣徽、清思、太和、珠鏡等殿，不正在宮城東北隅也。《考異》曰：魏謩《文宗實錄》，見軍使事承見百官下，不云別日。今從《敬宗實錄》。</span>趙歸眞等諸術士及敬宗時佞幸者，皆流嶺南或邊地。</p>
<p class="em2 strong">乙巳，文宗卽位，更名昂。<span class="jiazhu">更，工衡翻。</span>戊申，尊母蕭氏爲皇太后，王太后爲寶曆太后。是時，郭太后居興慶宮，王太后居義安殿，蕭太后居大內。上性孝謹，事三宮如一，<span class="jiazhu">自此以後，凡言上者，皆文宗也。</span>每得珍異之物，先薦郊廟，次奉三宮，然後進御。蕭太后，閩人也。</p>
<p class="em2 strong"><span class="yinwen">18</span>庚戌，以翰林學士韋處厚爲中書侍郎、同平章事。</p>
<p class="em2 strong"><span class="yinwen">19</span>上自爲諸王，深知兩朝之弊，<span class="jiazhu">謂穆、敬兩朝也。朝，直遙翻；下同。</span>及卽位，勵精求治，去奢從儉。<span class="jiazhu">治，直吏翻。去，羌呂翻。</span>詔宮女非有職掌者皆出之，出三千餘人。五坊鷹犬，準元和故事，量留校獵外，悉放之。<span class="jiazhu">量，音良。</span>有司供宮禁年支物，並準貞元故事。省敎坊、翰林、總監宂食千二百餘員，<span class="jiazhu">總監，苑總監也。</span>停諸司新加衣糧。<span class="jiazhu">諸司，內諸司也。衣糧，敬宗濫恩所加也。</span>御馬坊場及近歲別貯錢穀所占陂田，<span class="jiazhu">占，之贍翻。</span>悉歸之有司。先宣索組繡、彫鏤之物，悉罷之。<span class="jiazhu">鏤，郎豆翻。</span>敬宗之世，每月視朝不過一二，上始復舊制，每奇日未嘗不視朝，<span class="jiazhu">奇，紀宜翻，隻也。唐制，天子以隻日視朝。</span>對宰相羣臣延訪政事，久之方罷。待制官舊雖設之，未嘗召對，至是屢蒙延問。其輟朝、放朝皆用偶日，中外翕然相賀，以爲太平可冀。<span class="jiazhu">欲治之主不世出，人君初政，儻有一二足以新民視聽，天下之所望重矣。然卒無以副天下之望者，魏高貴鄕公、晉懷帝、唐德宗、文宗是也。</span></p>
<h5><span class="section" id="title-8"><span data-head-description="" data-head-level="h3" data-head-title="文宗元聖昭獻孝皇帝上之上">文宗元聖昭獻孝皇帝上之上</span></span></h5>
<p class=""><span class="jiazhu">本名涵，卽位更名昂，穆宗第三子。</span></p>
<p class="strong"><span class="section" id="title-9"><span data-head-description="" data-head-level="h4" data-head-title="太和元年">太和元年</span></span><span class="biaozhusup" data-rel="（丁未、西元八二七年）"></span></p>
<p class="em2 strong"><span class="yinwen">1</span>春，二月，乙巳，赦天下，改元。</p>
<p class="em2 strong"><span class="yinwen">2</span>李同捷擅據滄景，朝廷經歲不問。<span class="jiazhu">去年三月，李同捷擅領橫海留後。</span>同捷冀易世之後或加恩貸，三月，壬戌朔，遣掌書記崔從長奉表與其弟同志、同巽俱入見，<span class="jiazhu">見，賢遍翻。</span>請遵朝旨。</p>
<p class="em2 strong"><span class="yinwen">3</span>上雖虛懷聽納而不能堅決，與宰相議事已定，尋復中變。<span class="jiazhu">復，扶又翻。</span>夏，四月，丙辰，韋處厚於延英極論之，因請避位；上再三慰勞之。<span class="jiazhu">勞，力到翻。</span></p>
<p class="em2 strong"><span class="yinwen">4</span>忠武節度使王沛薨。庚申，以太僕卿高瑀爲忠武節度使。<span class="jiazhu">瑀，音禹。</span></p>
<p class="em2 strong">自大曆以來，節度使多出禁軍，其禁軍大將資高者，皆以倍稱之息貸錢於富室，<span class="jiazhu">倍者，子錢倍於本錢。稱者，子本相侔也。稱，尺證翻。</span>以賂中尉，動踰億萬，然後得之，未嘗由執政；至鎭，則重斂以償所負。<span class="jiazhu">斂，力贍翻。</span>及沛薨，裴度、韋處厚始奏以瑀代之。中外相賀曰：<span class="yinhao">「自今債帥鮮矣！」</span><span class="jiazhu">帥，所類翻。鮮，息淺翻，少也。</span></p>
<p class="em2 strong"><span class="yinwen">5</span>五月，丙子，以天平節度使烏重胤爲橫海節度使，以前橫海節度副使李同捷爲兗海節度使。朝廷猶慮河南、北節度使搆扇同捷使拒命，乃加魏博史憲誠同平章事。丁丑，加盧龍李載義、平盧康志睦、成德王庭湊檢校官。</p>
<p class="em2 strong"><span class="yinwen">6</span>鹽鐵使王播自淮南入朝，力圖大用，所獻銀器以千計，綾絹以十萬計。六月，癸巳，以播爲左僕射、同平章事。</p>
<p class="em2 strong"><span class="yinwen">7</span>秋，七月，癸酉，葬睿武昭愍孝皇帝于莊陵；<span class="jiazhu">莊陵在京兆三原縣西北五里。</span>廟號敬宗。</p>
<p class="em2 strong"><span class="yinwen">8</span>李同捷託爲將士所留，不受詔；乙酉，武寧節度使王智興奏請將本軍三萬人，自備五月糧以討同捷，許之。八月，庚子，削同捷官爵，命烏重胤、王智興、康志睦、史憲誠、李載義與義成節度使李聽、義武節度使張璠各帥本軍討之。<span class="jiazhu">璠，扶元翻。帥，讀曰率。</span></p>
<p class="em2 strong">同捷遣其子弟以珍玩、女妓賂河北諸鎭。<span class="jiazhu">妓，渠綺翻。</span>戊午，李載義執其姪，幷所賂獻之。</p>
<p class="em2 strong">史憲誠與李全略爲婚姻，及同捷叛，密以糧助之。裴度不知其所爲，謂憲誠無貳心。憲誠遣親吏至中書請事，韋處厚謂曰：<span class="yinhao">「晉公於上前以百口保爾使主；<span class="jiazhu">裴度封晉國公。節度使爲一道之主，故對其屬吏稱之爲使主。使，疏吏翻。</span>處厚則不然，但仰俟所爲，自有朝典耳！」</span>憲誠懼，不敢復與同捷通。<span class="jiazhu">讀史者以爲裴度於是時耄及之矣，韋處厚較聰明；不惟不知度，亦不知處厚矣。一推心以待之，一明法以示之，此正寬嚴相濟，所以制御強藩。復，扶又翻。</span></p>
<p class="em2 strong">王庭湊爲同捷求節鉞不獲，<span class="jiazhu">爲，于僞翻。</span>乃助之爲亂，出兵境上以撓魏師；<span class="jiazhu">撓，奴敎翻。</span>又遣使厚賂沙陀酋長朱邪執宜，欲與之連兵，執宜拒不受。<span class="jiazhu">酋，慈由翻。長，知丈翻。</span></p>
<p class="em2 strong">冬，十月，天平、橫海節度使烏重胤擊同捷，屢破之。十一月，丙寅，重胤薨。庚辰，以保義節度使李寰爲橫海節度使，<span class="jiazhu">穆宗長慶三年，以晉、慈二州爲保義軍。</span>從王智興之請也。</p>
<p class="em2 strong"><span class="yinwen">9</span>十二月，庚戌，加王智興同平章事。</p>
<p class="strong"><span class="section" id="title-10"><span data-head-description="" data-head-level="h4" data-head-title="太和二年">二年</span></span><span class="biaozhusup" data-rel="（戊申、西元八二八年）"></span></p>
<p class="em2 strong"><span class="yinwen">1</span>春，三月，己卯，王智興攻棣州，焚其三門。</p>
<p class="em2 strong"><span class="yinwen">2</span>自元和之末，宦官益橫，<span class="jiazhu">橫，戶孟翻。</span>建置天子在其掌握，<span class="jiazhu">穆宗及上皆宦官所立。</span>威權出人主之右，人莫敢言。上<span class="jiaozhusup">章：十二行本「上」上有「辛巳」二字；乙十一行本同；退齋校同；張校同，云無註本亦無。</span>親策制舉人，賢良方正昌平劉蕡<span class="jiazhu">蕡，符分翻。</span>對策，極言其禍，其略曰：<span class="yinhao">「陛下宜先憂者，宮闈將變、社稷將危、天下將傾、海內將亂。」</span>又曰：<span class="yinhao">「陛下將杜篡弒之漸，則居正位而近正人，遠刀鋸之賤，親骨鯁之直，<span class="jiazhu">近，其靳翻。遠，于願翻。</span>輔相得以專其任，<span class="jiazhu">相，息亮翻。</span>庶職得以守其官，柰何以褻近五六人總天下大政！禍稔蕭牆，姦生帷幄，臣恐曹節、侯覽復生於今日。」</span><span class="jiazhu">曹節、侯覽見《漢桓帝紀》。復，扶又翻。</span>又曰：<span class="yinhao">「忠賢無腹心之寄，閽寺持廢立之權，陷先君不得正其終，致陛下不得正其始。」</span><span class="jiazhu">謂宦者弒敬宗而立上也。《春秋穀梁傳》曰：定元年，春王不言正月，定無正也。定之無正何也？昭公之終，非正終也；定之始，非正始也。昭無正終，故定無正始。</span>又曰：<span class="yinhao">「威柄陵夷，藩臣跋扈。或有不達人臣之節，首亂者以安君爲名；不究《春秋》之微，稱兵者以逐惡爲義。<span class="jiazhu">微，爲《春秋》之微指也。此二語，蕡蓋慮夫強藩首亂稱兵，以逐君側惡臣爲名者。</span>則政刑不由乎天子，征伐必自於諸侯。」</span><span class="jiazhu">昭宗之世，岐、汴交兵，以誅宦官爲名，卒如劉蕡之言。</span>又曰：<span class="yinhao">「陛下何不塞陰邪之路，屛褻狎之臣，<span class="jiazhu">塞，悉則翻。屛，必郢翻，又卑正翻。</span>制侵陵迫脅之心，復門戶掃除之役，戒其所宜戒，憂其所宜憂！旣不能治於前，當治於後；<span class="jiazhu">治，直之翻。</span>旣不能正其始，當正其終；則可以虔奉典謨，克承丕構矣。昔秦之亡也失於強暴，漢之亡也失於微弱。強暴則賊臣畏死而害上，<span class="jiazhu">謂趙高也。高亦宦者也。</span>微弱則姦臣竊權而震主。<span class="jiazhu">謂外戚、宦官。蕡意專指宦官。</span>伏見敬宗皇帝不虞亡秦之禍，不翦其萌。伏惟陛下深軫亡漢之憂，以杜其漸，<span class="jiazhu">蕡蓋謂敬宗以荒暴喪身，又恐上以仁弱不能制宦官也。</span>則祖宗之鴻業可紹，三、五之遐軌可追矣。」</span><span class="jiazhu">三、五，謂三皇、五帝。</span>又曰：<span class="yinhao">「臣聞昔漢元帝卽位之初，更制七十餘事，<span class="jiazhu">其略見二十八卷漢元帝初元元年、二年。</span>其心甚誠，其稱甚美，然後紀綱日紊，<span class="jiazhu">稱，尺證翻。紊，音問。</span>國祚日衰，姦宄日強，黎元日困者，以其不能擇賢明而任之，失其操柄也。」</span><span class="jiazhu">引漢元以爲戒者，蓋以帝之去奢從儉似漢元，而優遊不斷亦類漢元也。</span>又曰：<span class="yinhao">「陛下誠能揭國權以歸相，持兵柄以歸將，則心無不達，行無不孚矣。」</span><span class="jiazhu">行，下孟翻。</span>又曰：<span class="yinhao">「法宜畫一，官宜正名。今分外官、中官之員，立南司、北司之局，<span class="jiazhu">百官赴南牙朝會者，謂之外官，亦謂之南司。宦官列局於玄武門內，兩軍中尉護諸營於苑中，謂之中官，亦謂之北司。</span>或犯禁于南則亡命于北，或正刑于外則破律於中，法出多門，人無所措，實由兵農勢異而中外法殊也。」</span>又曰：<span class="yinhao">「今夏官不知兵籍，止於奉朝請；<span class="jiazhu">朝，直遙翻。</span>六軍不主兵事，止於養勳階。<span class="jiazhu">兵部，古夏官之職。六軍，上將軍、大將軍、將軍、統軍皆以養勳階。</span>軍容合中官之政，戎律附內臣之職。<span class="jiazhu">謂觀軍容使及諸監軍使也。</span>首一戴武弁，疾文吏如仇讎；足一蹈軍門，視農夫如草芥。謀不足以翦除兇逆而詐足以抑揚威福，勇不足以鎭衞社稷而暴足以伺軼里閭。羈絏藩臣，<span class="jiazhu">軼，徒結翻，又音逸，突也。絏，先列翻。</span>干陵宰輔，隳裂王度，汩亂朝經。<span class="jiazhu">朝，直遙翻。</span>張武夫之威，上以制君父；假天子之命，下以御英豪。有藏姦觀釁之心，無伏節死難之義。<span class="jiazhu">難，乃旦翻。</span>豈先王經文緯武之旨邪！」</span>又曰：<span class="yinhao">「臣非不知言發而禍應，計行而身戮，蓋痛社稷之危，哀生人之困，豈忍姑息時忌，竊陛下一命之寵哉！」</span><span class="jiazhu">《周禮》：一命受職。後世以授初品官爲一命。</span></p>
<p class="em2 strong"><span class="yinwen">3</span>閏月，丙戌朔，史憲誠奏遣其子副大使唐、都知兵馬使亓［开］志紹將兵二萬五千趣德州討李同捷。<span class="jiazhu">开，苦堅翻。按《考異》從亓，當音渠之翻。二音皆姓也。趣，七喻翻。《考異》曰：《實錄》或作<span class="yinhao">「于志沼」</span>，或作<span class="yinhao">「开志沼」</span>，或作<span class="yinhao">「亓志紹」</span>，《舊紀》作<span class="yinhao">「开志紹」</span>。《新紀》、《傳》作<span class="yinhao">「亓志沼」</span>，今從之。據《考異》，<span class="yinhao">「紹」</span>當作<span class="yinhao">「沼」</span>。</span>時憲誠欲助同捷，唐泣諫，且請發兵討之；憲誠不能違。</p>
<p class="em2 strong"><span class="yinwen">4</span>甲午，賢良方正裴休、李郃、李甘、杜牧、馬植、崔璵、王式、崔愼由等<span class="jiazhu">郃，曷閣翻。璵，音余。</span>二十二人中第，皆除官。<span class="jiazhu">中，竹仲翻。</span>考官左散騎常侍馮宿等見劉蕡策，皆歎服，而畏宦官，不敢取。詔下，物論囂然稱屈。<span class="jiazhu">囂，虛驕翻，喧也。</span>諫官、御史欲論奏，執政抑之。李郃曰：<span class="yinhao">「劉蕡下第，我輩登科，能無厚顏！」</span>乃上疏，以爲：<span class="yinhao">「蕡所對策，漢、魏以來無與爲比。今有司以蕡指切左右，不敢以聞，恐忠良道窮，綱紀遂絕。況臣所對不及蕡遠甚，乞回臣所授以旌蕡直。」</span>不報。蕡由是不得仕於朝，終於使府御史。<span class="jiazhu">使府，節度使幕府也。御史，幕僚所帶寄祿官，亦謂之憲官。</span>牧，佑之孫；植，勛之子；<span class="jiazhu">杜佑歷德、順、憲三朝，位至公輔。馬勛見二百三十卷德宗貞元元年。《考異》曰：《舊傳》<span class="yinhao">「勛」</span>作<span class="yinhao">「曛」</span>，誤也。勛事見《德宗實錄》。</span>式，起之孫；愼由，融之玄孫也。<span class="jiazhu">王起見二百四十一卷穆宗長慶元年。崔融以文章顯於武后朝。</span></p>
<p class="em2 strong"><span class="yinwen">5</span>夏，六月，晉王普薨；辛酉，諡<span class="jiaozhusup">章：十二行本「諡」作「贈」；乙十一行本同。</span>悼懷太子。</p>
<p class="em2 strong"><span class="yinwen">6</span>初，蕭太后幼去鄕里，有弟一人；上卽位，命福建觀察使求訪，莫知所在。有茶綱役人蕭洪，<span class="jiazhu">凡茶商販茶，各以若干爲一綱而輸稅于官。</span>自言有姊流落，商人趙縝引之見太后近親呂璋之妻，<span class="jiazhu">縝，指忍翻。</span>亦不能辯，與之俱見太后。上以爲得眞舅，甲子，以爲太子洗馬。<span class="jiazhu">爲蕭洪詐覺流死張本。先，悉薦翻。</span></p>
<p class="em2 strong"><span class="yinwen">7</span>峯州刺史王升朝叛；庚辰，安南都護武陵韓約討斬之。<span class="jiazhu">《舊志》：峯州至京師一萬一千五百里。宋白曰：峯州，治嘉寧縣，漢麊泠縣地。武陵，漢臨沅縣之地，隋置武陵縣，唐帶朗州。朝，直遙翻。</span></p>
<p class="em2 strong"><span class="yinwen">8</span>王庭湊陰以兵及鹽糧助李同捷，上欲討之；秋，七月，甲辰，詔中書集百官議其事。宰相以下莫敢違，衞尉卿殷侑獨以爲：<span class="yinhao">「廷湊雖附凶徒，事未甚露，宜且含容，專討同捷。」</span>己巳，下詔罪狀廷湊，命鄰道各嚴兵守備，聽其自新。</p>
<p class="em2 strong"><span class="yinwen">9</span>九月，丁亥，王智興奏拔棣州。</p>
<p class="em2 strong"><span class="yinwen">10</span>李寰自晉州引兵赴鎭，不戢士卒，所過殘暴，至則擁兵不進，但坐索供饋。<span class="jiazhu">索，山客翻。</span>庚寅，以寰爲夏綏節度使。<span class="jiazhu">夏，戶雅翻。</span></p>
<p class="em2 strong"><span class="yinwen">11</span>甲午，詔削奪王庭湊官爵，命諸軍四面進討。</p>
<p class="em2 strong"><span class="yinwen">12</span>加王智興守司徒，以前夏綏節度使傅良弼爲橫海節度使。</p>
<p class="em2 strong"><span class="yinwen">13</span>岳王緄薨。<span class="jiazhu">緄，順宗子，音古本翻。</span></p>
<p class="em2 strong"><span class="yinwen">14</span>庚戌，容管奏安南軍亂，逐都護韓約。</p>
<p class="em2 strong"><span class="yinwen">15</span>冬，十月，洋王忻薨。<span class="jiazhu">忻，憲宗子。</span></p>
<p class="em2 strong"><span class="yinwen">16</span>魏博敗橫海兵於平原，遂拔之。<span class="jiazhu">敗，補邁翻。</span></p>
<p class="em2 strong"><span class="yinwen">17</span>十一月，癸未朔，易定節度使柳公濟奏攻李同捷堅固寨，拔之；<span class="jiazhu">同捷築寨於滄州西，以抗官軍，以堅固爲名。</span>又破其兵於寨東。時河南、北諸軍討同捷久未成功，每有小勝，則虛張首虜，邀厚賞，朝廷竭力奉之，江、淮爲之耗弊。</p>
<p class="em2 strong"><span class="yinwen">18</span>傅良弼至陝而薨。<span class="jiazhu">陝，失冉翻。</span>乙酉，以左金吾大將軍李祐爲橫海節度使。</p>
<p class="em2 strong"><span class="yinwen">19</span>甲辰，禁中昭德寺火，延及宮人所居，燒死者數百人。</p>
<p class="em2 strong"><span class="yinwen">20</span>十二月，丁巳，王智興奏兵馬使李君謀將兵濟河，破無棣。<span class="jiazhu">無棣，古齊國之北境，周封太公賜履所至也；漢爲陽信縣；界有無棣溝，通海；唐爲無棣縣，屬滄州。《九域志》：在州東南一百七里。</span></p>
<p class="em2 strong"><span class="yinwen">21</span>壬申，中書侍郎、同平章事韋處厚薨。</p>
<p class="em2 strong"><span class="yinwen">22</span>李同捷軍勢日蹙，王庭湊不能救，乃遣人說魏博大將亓志紹<span class="jiazhu">說，式芮翻。</span>使殺史憲誠父子取魏博；志紹遂作亂，引所部兵二萬人還逼魏州。丁丑，命諫議大夫柏耆宣慰魏博，且發義成、河陽兵以討志紹。</p>
<p class="em2 strong"><span class="yinwen">23</span>戊寅，以翰林學士路隋爲中書侍郎、同平章事。</p>
<p class="em2 strong"><span class="yinwen">24</span>辛巳，史憲誠奏亓元志紹兵屯永濟，<span class="jiazhu">代宗大曆七年，田承嗣分魏州之臨清置永濟縣，屬貝州。</span>告急求援；詔義成節度使李聽帥滄州行營諸軍以討志紹。<span class="jiazhu">帥，讀曰率。</span></p> 



</div></body></html>