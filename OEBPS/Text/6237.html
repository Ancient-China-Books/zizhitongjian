<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第九十三·晉紀十五·肅宗明皇帝下·顯宗成皇帝上之上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="晉紀十五">晉紀十五</span></span></h1>
<p><span class="jiazhu">起閼逢涒灘<span class="biaozhusup" data-rel="（甲申）"></span>，盡強圉大淵獻<span class="biaozhusup" data-rel="（丁亥）"></span>，凡四年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="肅宗明皇帝下">肅宗明皇帝下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="太寧二年">太寧二年</span></span><span class="biaozhusup" data-rel="（甲申、三二四年）"></span></p>
<p class="em2 strong"><span class="yinwen">1</span>春，正月，王敦誣周嵩、周莚與李脫謀爲不軌，收嵩、莚，於軍中殺之；遣參軍賀鸞就沈充於吳，盡殺周札諸兄子；進兵襲會稽，<span class="jiazhu">會，工外翻。</span>札拒戰而死。</p>
<p class="em2 strong"><span class="yinwen">2</span>後趙將兵都尉石瞻寇下邳、彭城，取東莞、東海，<span class="jiazhu">東莞縣，漢屬琅邪郡；莞，音官。武帝泰始元年，分琅邪立東莞郡。將，卽亮翻。</span>劉遐退保泗口。<span class="jiazhu">《水經註》：泗水自淮陽城東流逕角城北，而東南流注于淮，謂之泗口。杜佑曰：泗口，在今臨淮郡宿遷縣界。</span></p>
<p class="em2 strong">司州刺史石生擊趙河南太守尹平於新安，斬之，<span class="jiazhu">新安縣，漢屬弘農郡，晉屬河南郡。守，式又翻；下同。</span>掠五千餘戶而歸。自是二趙構隙，日相攻掠，河東、弘農之間，民不聊生矣。<span class="jiazhu">河東、弘農，二趙之界上也。</span></p>
<p class="em2 strong">石生寇許、潁，<span class="jiazhu">許昌、潁川，同是一郡地。</span>俘獲萬計。攻郭誦于陽翟，誦與戰，大破之，生退守康城。<span class="jiazhu">魏收《地形志》，陽翟縣有康城。</span>後趙汲郡內史石聰聞生敗，馳救之，進攻司州刺史李矩、潁川太守郭默，皆破之。</p>
<p class="em2 strong"><span class="yinwen">3</span>成主雄，后任氏無子，<span class="jiazhu">任，音壬。</span>有妾子十餘人，雄立其兄蕩之子班爲太子，使任后母之。羣臣請立諸子，雄曰：<span class="yinhao">「吾兄，先帝之嫡統，有奇材大功，事垂克而早世，朕常悼之。<span class="jiazhu">蕩死見八十五卷惠帝太安二年。</span>且班仁孝好學，必能負荷先烈。」</span>太傅驤、司徒王達諫曰：<span class="yinhao">「先王立嗣必子者，所以明定分而防篡奪也。<span class="jiazhu">好，呼到翻。荷，下可翻，又如字。驤，思將翻。分，扶問翻。</span>宋宣公、吳餘祭，足以觀矣！」</span><span class="jiazhu">《漢書》曰：立嗣必子，所從來遠矣。《公羊傳》曰：宋宣公謂繆公曰：<span class="yinhao">「以吾愛與夷則不若愛汝；以爲社稷宗廟主，則與夷不若汝，盍終爲君矣。」</span>宣公死，繆公立，逐其二子莊公馮與左師勃，而致國乎與夷。故君子大居正，宋之禍，宣公爲之也。吳子謁、餘祭、夷昩與季子同母，季子弱而才，兄弟皆愛之，同欲立之以爲君。謁曰：今若迮而與季子國，季子猶不受也，請無與子而與弟，弟兄迭爲君而致國乎季子。夷昩死，則國宜之季子，季子使而亡焉。僚者，長庶也，卽之，季子使反而君之。闔閭曰：<span class="yinhao">「先君所以不與子國而與弟者，凡爲季子故也。將從先君之命歟，則國宜之季子；如不從先君之命，則我宜立者也，僚惡得爲君乎！」</span>於是使專諸刺僚。張守節曰：祭，側界翻。昩，莫葛翻。</span>雄不聽。驤退而流涕曰：<span class="yinhao">「亂自此始矣！」</span><span class="jiazhu">爲下雄諸子殺張本。</span>班爲人謙恭下士，<span class="jiazhu">下，遐稼翻。</span>動遵禮法，雄每有大議，輒令豫之。</p>
<p class="em2 strong"><span class="yinwen">4</span>夏，五月，甲申，張茂疾病，執世子駿手泣曰：<span class="yinhao">「吾家世以孝友忠順著稱，今雖天下大亂，汝奉承之，不可失也。」</span>且下令曰：<span class="yinhao">「吾官非王命，苟以集事，豈敢榮之！死之日，當以白帢入棺，勿以朝服斂。」</span>是日，薨。<span class="jiazhu">帢，苦洽翻。朝，直遙翻。斂，力贍翻。</span>愍帝使者史淑在姑臧，<span class="jiazhu">長安覆沒，淑無所歸，故留姑臧。使，疏吏翻。</span>左長史氾禕、右長史馬謨等<span class="jiazhu">氾，音凡。禕，吁韋翻。</span>使淑拜駿大將軍、涼州牧、西平公，赦境內。前趙主曜遣使贈茂太宰，諡曰成烈王；拜駿上大將軍、涼州牧、涼王。</p>
<p class="em2 strong"><span class="yinwen">5</span>王敦疾甚，矯詔拜王應爲武衞將軍以自副，以王含爲驃騎大將軍、開府儀同三司。<span class="jiazhu">驃，匹妙翻。</span>錢鳳謂敦曰：<span class="yinhao">「脫有不諱，便當以後事付應邪？」</span>敦曰：<span class="yinhao">「非常之事，非常人所能爲。<span class="jiazhu">司馬相如《難蜀父老》曰：蓋世必有非常之人，然後有非常之事。</span>且應年少，<span class="jiazhu">少，詩沼翻。</span>豈堪大事！我死之後，莫若釋兵散衆，歸身朝廷，保全門戶，上計也；退還武昌，收兵自守，貢獻不廢，中計也；及吾尙存，悉衆而下，萬一僥倖，下計也。」</span>鳳謂其黨曰：<span class="yinhao">「公之下計，乃上策也。」</span>遂與沈充定謀，俟敦死，卽作亂。<span class="jiazhu">以王敦之很戾，而濟之以沈充、錢鳳，所謂<span class="yinhao">「凶德參會」</span>。</span>又以宿衞尙多，奏令三番休二。</p>
<p class="em2 strong">初，帝親任中書令溫嶠，敦惡之，<span class="jiazhu">惡，烏路翻。</span>請嶠爲左司馬。嶠乃繆爲勤敬，<span class="jiazhu">繆，靡幼翻，詐也。</span>綜其府事，時進密謀以附其欲。深結錢鳳，爲之聲譽，每曰：<span class="yinhao">「錢世儀精神滿腹。」</span>嶠素有藻鑑之名，<span class="jiazhu">錢鳳，字世儀。藻鑑，謂善於人倫藻鑑也。人有美質而加之褒飾，謂之黼藻，如衣裳之加藻火、黼黻也。鑑，所以別姸醜。故明於知人而能褒獎後進者，有藻鑑之名。</span>鳳甚悅，深與嶠結好。<span class="jiazhu">好，呼到翻。</span>會丹楊尹缺，<span class="jiazhu">晉都建康，以丹楊太守爲尹，宋、齊、梁皆因之。洪适曰：西漢丹陽郡，則治宛陵，丹陽縣，則今之建康也。東漢史皆作<span class="yinhao">「丹陽」</span>。西晉移郡於建業，元帝改太守爲丹楊尹。《地理志》曰：山多赤柳，故名。他書載漢、晉此郡，少有從<span class="yinhao">「木」</span>者。至唐天寶年，始以京口爲丹陽郡，改曲阿爲丹陽縣，皆非漢舊壤也。</span>嶠言於敦曰；<span class="yinhao">「京尹咽喉之地，<span class="jiazhu">咽，音煙。</span>公宜自選其才，恐朝廷用人，或不盡理。」</span>敦然之，問嶠：<span class="yinhao">「誰可者？」</span>嶠曰：<span class="yinhao">「愚謂無如錢鳳。」</span>鳳亦推嶠，嶠僞辭之；敦不聽，六月，表嶠爲丹楊尹，且使覘伺朝廷。<span class="jiazhu">覘，丑廉翻，又丑豔翻。</span>嶠恐旣去而錢鳳於後間止之，<span class="jiazhu">間，古莧翻。</span>因敦餞別，嶠起行酒，至鳳，鳳未及飲；嶠僞醉，以手版擊鳳幘墜，作色曰：<span class="yinhao">「錢鳳何人，溫太眞行酒而敢不飲！」</span><span class="jiazhu">溫嶠，字太眞。</span>敦以爲醉，兩釋之。嶠臨去，與敦別，涕泗橫流，出閣復入者再三。<span class="jiazhu">復，扶又翻。</span>行後，鳳謂敦曰：<span class="yinhao">「嶠於朝廷甚密，而與庾亮深交，未可信也。」</span>敦曰：<span class="yinhao">「太眞昨醉，小加聲色，何得便爾相讒！」</span>嶠至建康，盡以敦逆謀告帝，請先爲之備，又與庾亮共畫討敦之謀。敦聞之，大怒曰：<span class="yinhao">「吾乃爲小物所欺！」</span>與司徒導書曰：<span class="yinhao">「太眞別來幾日，作如此事！當募人生致之，自拔其舌。」</span><span class="jiazhu">王敦遙制朝權，其所甚害者如郗鑒、溫嶠，終不得以肆其毒，以此知建康綱紀尙能自立也。</span></p>
<p class="em2 strong">帝將討敦，以問光祿勳應詹，詹勸成之，帝意遂決。丁卯，加司徒導大都督、領揚州刺史，以溫嶠都督東安北部諸軍事，<span class="jiazhu">以下文應詹都督橋南諸軍觀之，則東安北部謂秦淮水北諸軍也。</span>與右將軍卞敦守石頭，<span class="jiazhu">《考異》曰：《敦傳》云：<span class="yinhao">「王敦表爲征虜將軍、都督石頭軍事；明帝討敦，以爲鎭南將軍、假節。」</span>今從《明帝紀》。</span>應詹爲護軍將軍、都督前鋒及朱雀橋南諸軍事，郗鑒行衞將軍、都督從駕諸軍事，<span class="jiazhu">郗，丑之翻。從，才用翻。</span>庾亮領左衞將軍，以吏部尙書卞壼行中軍將軍。<span class="jiazhu">壼，苦本翻。</span>郗鑒以爲軍號無益事實，固辭不受；請召臨淮太守蘇峻、兗州刺史劉遐同討敦。<span class="jiazhu">夫理順者難恃，勢弱則不支。以敦、鳳同惡相濟，率大衆以犯闕，雖諸公忠赤，若只以臺中見兵拒之，是復周、戴石頭之事，微郗鑒建請而召劉遐、蘇峻，殆矣！</span>詔徵峻、遐及徐州刺史王邃、豫州刺史祖約、廣陵太守陶瞻等入衞京師。帝屯于中堂。<span class="jiazhu">按蕭子顯《齊書·高帝紀》：桂陽王休範之反，諸貴會議，帝曰：<span class="yinhao">「中堂舊是置兵地，領軍宜屯宣陽門，爲諸軍節度，」</span>則中堂當在宣陽門外。</span></p>
<p class="em2 strong">司徒導聞敦疾篤，帥子弟爲敦發哀，<span class="jiazhu">帥，讀曰率。爲，于僞翻。</span>衆以爲敦信死，咸有奮志。於是尙書騰詔下敦府，<span class="jiazhu">下，遐嫁翻。</span>列敦罪曰：<span class="yinhao">「敦輒立兄息以自承代，未有宰相繼體而不由王命者也。<span class="jiazhu">息，子也；謂以兄含子應爲嗣也。</span>頑凶相獎，無所顧忌；志騁凶醜，以窺神器。天不長姦，<span class="jiazhu">騁，丑郢翻。長，丁丈翻。</span>敦以隕斃；鳳承凶宄，彌復煽逆。<span class="jiazhu">復，扶又翻。</span>今遣司徒導等虎旅三萬，十道並進；平西將軍邃等精銳三萬，水陸齊勢；朕親統諸軍，討鳳之罪。有能殺鳳送首，封五千戶侯。<span class="jiazhu">《考異》曰：《晉春秋》此詔在王導爲敦發喪前，故云<span class="yinhao">「有能斬送敦首，封萬戶侯，賞布萬匹。」</span>按此詔云<span class="yinhao">「敦以隕斃」</span>，是稱敦已死也，不應復購敦首。今從《敦傳》。</span>諸文武爲敦所授用者，一無所問，無或猜嫌，以取誅滅。敦之將士，從敦彌年，違離家室，<span class="jiazhu">將，卽亮翻；下自將、親將同。離，力智翻。</span>朕甚愍之。其單丁在軍，皆遣歸家，終身不調；<span class="jiazhu">單丁，謂家止有男丁一人，無兼次者。調，徒釣翻。</span>其餘皆與假三年；<span class="jiazhu">假，居訝翻。</span>休訖還臺，當與宿衞同例三番。」</span><span class="jiazhu">謂三番休二也。</span></p>
<p class="em2 strong">敦見詔，甚怒；而病轉篤，不能自將。將舉兵伐京師，使記室郭璞筮之，璞曰：<span class="yinhao">「無成。」</span>敦素疑璞助溫嶠、庾亮，及聞卦凶，乃問璞曰：<span class="yinhao">「卿更筮吾壽幾何？」</span>璞曰：<span class="yinhao">「思向卦，明公起事，必禍不久；若往武昌，壽不可測。」</span>敦大怒曰：<span class="yinhao">「卿壽幾何？」</span>曰：<span class="yinhao">「命盡今日日中。」</span>敦乃收璞，斬之。</p>
<p class="em2 strong">敦使錢鳳及冠軍將軍鄧岳、前將軍周撫等帥衆向京師。<span class="jiazhu">冠，古玩翻。帥，讀曰率。</span>王含謂敦曰：<span class="yinhao">「此乃家事，吾當自行。」</span>於是以含爲元帥。<span class="jiazhu">帥，所類翻。</span>鳳等問曰：<span class="yinhao">「事克之日，天子云何？」</span>敦曰：<span class="yinhao">「尙未南郊，何得稱天子！便盡卿兵勢，保護東海王及裴妃而已。」</span><span class="jiazhu">元帝以第三子沖奉東海王越後。裴妃，越妃也。</span>乃上疏以誅姦臣溫嶠等爲名。秋，七月，壬申朔，王含等水陸五萬奄至江寧南岸，<span class="jiazhu">武帝太康二年，分秣陵立臨江縣，二年，更名江寧。南岸，卽秦淮南岸也。《考異》曰：《敦傳》及《晉春秋》皆云<span class="yinhao">「三萬」</span>，今從《明帝紀》。</span>人情恟懼。溫嶠移屯水北，燒朱雀桁以挫其鋒，<span class="jiazhu">恟，許拱翻。桁，與航同。</span>含等不得渡。帝欲親將兵擊之，聞橋已絕，大怒。嶠曰：<span class="yinhao">「今宿衞寡弱，徵兵未至，若賊豕突，危及社稷，宗廟且恐不保，何愛一橋乎！」</span></p>
<p class="em2 strong">司徒導遺含書曰：<span class="yinhao">「近承大將軍困篤，<span class="jiazhu">參問起居，謂之參承；詗候安否，謂之詗承。遺，于季翻。</span>或云已有不諱。尋知錢鳳大嚴，欲肆姦逆；謂兄當抑制不逞，<span class="jiazhu">言當抑制鳳等，使不得逞其凶逆也。</span>還藩武昌，今乃與犬羊俱下。兄之此舉，謂可得如大將軍昔年之事乎？<span class="jiazhu">謂如元帝永昌元年，敦克石頭時也。</span>昔者佞臣亂朝，<span class="jiazhu">謂刁協、劉隗也。朝，直遙翻。</span>人懷不寧，如導之徒，心思外濟。<span class="jiazhu">言思投外以自濟也。</span>今則不然。大將軍來屯于湖，漸失人心，君子危怖，<span class="jiazhu">怖，普布翻。</span>百姓勞弊。臨終之日，委重安期；安期斷乳幾日？又於時望，便可襲宰相之迹邪？<span class="jiazhu">王應，字安期。斷，讀曰短。</span>自開闢以來，頗有宰相以孺子爲之者乎？諸有耳者，皆知將爲禪代，非人臣之事也。<span class="jiazhu">謂此事深駭衆聽，皆知敦、應謀篡。</span>先帝中興，遺愛在民；聖主聰明，德洽朝野。兄乃欲妄萌逆節，凡在人臣，誰不憤歎！導門小大受國厚恩，今日之事，明目張膽，爲六軍之首，寧爲忠臣而死，不爲無賴而生矣！」</span>含不答。</p>
<p class="em2 strong">或以爲<span class="yinhao">「王含、錢鳳衆力百倍，苑城小而不固，<span class="jiazhu">苑城，蓋孫氏都秣陵所築。晉置建康於秣陵水北，南渡建都，依苑城以爲守。</span>宜及軍勢未成，大駕自出拒戰。」</span>郗鑒曰：<span class="yinhao">「羣逆縱逸，勢不可當；可以謀屈，難以力競。且含等號令不一，抄盜相尋，<span class="jiazhu">抄，楚交翻。</span>吏民懲往年暴掠，皆人自爲守。乘逆順之勢，何憂不克！且賊無經略遠圖，惟恃豕突一戰；曠日持久，必啓義士之心，令智力得展。今以此弱力敵彼強寇，決勝負於一朝，定成敗於呼吸，萬一蹉跌，<span class="jiazhu">蹉，七何翻。跌，徒結翻。</span>雖有申胥之徒，義存投袂，<span class="jiazhu">《左傳》，吳人入郢，楚大夫申包胥赴秦求救，卒以存楚。投袂，言匆遽也；《傳》曰：楚子聞之，投袂而起。</span>何補於旣往哉！」</span>帝乃止。</p>
<p class="em2 strong">帝帥諸軍出屯南皇堂。癸酉夜，募壯士，遣將軍段秀、中軍司馬曹渾等帥甲卒千人渡水，掩其未備。平旦，戰於越城，<span class="jiazhu">越城，在秦淮南。帥，讀曰率；下同。</span>大破之，斬其前鋒將何康。秀，匹磾之弟也。<span class="jiazhu">磾，丁奚翻。</span></p>
<p class="em2 strong">敦聞含敗，大怒曰：<span class="yinhao">「我兄，老婢耳；門戶衰，世事去矣！」</span>顧謂參軍呂寶曰：<span class="yinhao">「我當力行。」</span>因作勢而起，困乏，復臥。<span class="jiazhu">氣不能充體爲困，力不能舉身爲乏。</span>乃謂其舅少府羊鑒及王應曰：<span class="jiazhu">少，詩沼翻。</span><span class="yinhao">「我死，應便卽位，先立朝廷百官，然後營葬事。」</span>敦尋卒，應祕不發喪，裹尸以席，蠟塗其外，埋於廳事中，與諸葛瑤等日夜縱酒淫樂。<span class="jiazhu">樂，音洛。</span></p>
<p class="em2 strong">帝使吳興沈楨說沈充，<span class="jiazhu">說，輸芮翻。</span>許以爲司空。充曰：<span class="yinhao">「三司具瞻之重，豈吾所任！<span class="jiazhu">任，音壬。</span>幣厚言甘，古人所畏也。<span class="jiazhu">《詩·節南山》曰：赫赫師尹，民具爾瞻。《左傳》，晉郤芮曰：<span class="yinhao">「幣重而言甘，誘我也。」</span></span>且丈夫共事，終始當同，豈可中道改易，人誰容我乎！」</span>遂舉兵趣建康。<span class="jiazhu">趣，七喻翻。</span>宗正卿虞潭以疾歸會稽，<span class="jiazhu">按漢、晉以來，宗正列於九卿，然未以<span class="yinhao">「卿」</span>字繫官；梁置十一寺，始繫<span class="yinhao">「卿」</span>字。此<span class="yinhao">「卿」</span>字衍。會，工外翻。</span>聞之，起兵餘姚以討充。<span class="jiazhu">餘姚縣，屬會稽郡。</span>帝以潭領會稽內史。前安東將軍劉超、宣城內史鍾雅皆起兵以討充。義興人周蹇殺王敦所署太守劉芳，<span class="jiazhu">晉惠帝永興元年，分吳興之陽羨、丹楊之永世立義興郡。</span>平西將軍祖約逐敦所署淮南太守任台。<span class="jiazhu">約屯壽春，故得逐台。任，音壬。</span></p>
<p class="em2 strong">沈充帥衆萬餘人與王含軍合，司馬顧颺說充曰：<span class="yinhao">「今舉大事，而天子已扼其咽喉，<span class="jiazhu">咽，音煙。</span>鋒摧氣沮，相持日久，必致禍敗。<span class="jiazhu">沮，在呂翻。</span>今若決破栅塘，因湖水以灌京邑，<span class="jiazhu">此卽玄武湖水也，在建康城北，今在上元縣北十里。</span>乘水勢，縱舟師以攻之，此上策也；藉初至之銳，幷東、西軍之力，<span class="jiazhu">東軍，謂沈充軍；西軍，謂王含、錢鳳等軍也。</span>十道俱進，衆寡過倍，理必摧陷，中策也；轉禍爲福，召錢鳳計事，因斬之以降，<span class="jiazhu">降，戶江翻。</span>下策也。」</span>充皆不能用，颺逃歸于吳。</p>
<p class="em2 strong">丁亥，劉遐、蘇峻等帥精卒萬人至，帝夜見，勞之，<span class="jiazhu">勞，力到翻。</span>賜將士各有差。沈充、錢鳳欲因北軍初到疲困，擊之，乙未夜，充、鳳從竹格渚渡淮。<span class="jiazhu">秦淮在今建康上元縣南三里。秦始皇時，望氣者言金陵有天子氣，使鑿山爲瀆以斷地脈，故曰秦淮。或云：淮水發源屈曲，不類人工。</span>護軍將軍應詹、建威將軍趙胤等拒戰不利，充、鳳至宣陽門，<span class="jiazhu">晉都建康，外城環之以籬，諸門皆用洛城門名；宣陽門在城南面。</span>拔栅，將戰，劉遐、蘇峻自南塘橫擊，大破之，<span class="jiazhu">晉都建康，自江口沿淮築堤；南塘，秦淮之南塘岸也。</span>赴水死者三千人。遐又破沈充于青溪。<span class="jiazhu">青溪水發源於鍾山，接於秦淮，吳孫權鑿城北塹以洩玄武湖水。</span>尋陽太守周光聞敦舉兵，帥千餘人來赴。<span class="jiazhu">沈約曰：尋陽，本縣名，因水名縣，水南注江，漢屬廬江郡；惠帝永興元年，分廬江、武昌立尋陽郡，治柴桑縣。</span>旣至，求見敦。王應辭以疾。光退曰：<span class="yinhao">「今我遠來而不得見，公其死乎！」</span>遽見其兄撫曰：<span class="yinhao">「王公已死，兄何爲與錢鳳作賊！」</span>衆皆愕然。</p>
<p class="em2 strong">丙申，王含等燒營夜遁。丁酉，帝還宮，大赦，惟敦黨不原。命庾亮督蘇峻等追沈充於吳興，溫嶠督劉遐等追王含、錢鳳於江寧，分命諸將追其黨與。劉遐軍人頗縱虜掠，嶠責之曰：<span class="yinhao">「天道助順，故王含勦絕，<span class="jiazhu">勦，子小翻。</span>豈可因亂爲亂也！」</span>遐惶恐拜謝。</p>
<p class="em2 strong">王含欲奔荊州，王應曰：<span class="yinhao">「不如江州。」</span><span class="jiazhu">荊州，王舒；江州，王彬。</span>含曰：<span class="yinhao">「大將軍平素與江州云何，而欲歸之？」</span>應曰：<span class="yinhao">「此乃所以宜歸也。江州當人強盛時，能立同異，此非常人所及；今覩困厄，必有愍惻之心。荊州守文，豈能意外行事邪！」</span><span class="jiazhu">王應之見，猶能出乎尋常，此敦所以以之爲後歟！能立同異，謂哭周顗、數敦罪、及諫敦爲逆也。</span>含不從，遂奔荊州。王舒遣軍迎之，沈含父子於江。<span class="jiazhu">沈，持林翻。</span>王彬聞應當來，密具舟以待之；不至，深以爲恨。錢鳳走至闔廬洲，<span class="jiazhu">闔廬洲，在江中。賀循曰：江中劇地，惟有闔廬一處，地勢險奧，亡逃所聚。</span>周光斬之，詣闕自贖。<span class="jiazhu">《考異》曰：《晉春秋》云<span class="yinhao">「戴淵弟良斬鳳」</span>，今從《敦傳》。</span>沈充走失道，誤入故將吳儒家。儒誘充內重壁中，<span class="jiazhu">重壁，複壁也。重，直龍翻。</span>因笑謂充曰：<span class="yinhao">「三千戶侯矣！」</span><span class="jiazhu">時臺格募斬錢鳳者封五千戶侯，斬沈充者封三千戶侯。</span>充曰：<span class="yinhao">「爾以義存我，我家必厚報汝；若以利殺我，我死，汝族滅矣。」</span>儒遂殺之，傳首建康。敦黨悉平。充子勁當坐誅，鄕人錢舉匿之，得免。其後，勁竟滅吳氏。</p>
<p class="em2 strong">有司發王敦瘞，<span class="jiazhu">瘞，於計翻。</span>出尸，焚其衣冠，跽而斬之，<span class="jiazhu">跽，巨几翻，跪也。</span>與沈充首同懸於南桁。<span class="jiazhu">南桁，卽朱雀桁。</span>郗鑒言於帝曰：<span class="yinhao">「前朝誅楊駿等，<span class="jiazhu">朝，直遙翻。</span>皆先極官刑，後聽私殯。臣以爲王誅加於上，私義行於下，宜聽敦家收葬，於義爲弘。」</span>帝許之。司徒導等皆以討敦功受封賞。</p>
<p class="em2 strong">周撫與鄧岳俱亡，周光欲資給其兄而取岳。撫怒曰：<span class="yinhao">「我與伯山同亡，<span class="jiazhu">鄧岳，字伯山。</span>何不先斬我！」</span>會岳至，撫出門遙謂之曰：<span class="yinhao">「何不速去！今骨肉尙欲相危，況他人乎！」</span>岳迴舟而走，與撫共入西陽蠻中。明年，詔原敦黨，撫、岳出首，<span class="jiazhu">首，式救翻。</span>得免死禁錮。</p>
<p class="em2 strong">故吳內史張茂妻陸氏，傾家產，帥茂部曲爲先登以討沈充，報其夫仇。<span class="jiazhu">沈充殺張茂見上卷元帝永昌元年。帥，讀曰率。</span>充敗，陸氏詣闕上書，爲茂謝不克之責；詔贈茂太僕。<span class="jiazhu">克，能也；謝茂守郡不能式遏寇虐，爲充所殺也。爲，于僞翻。</span></p>
<p class="em2 strong">有司奏：<span class="yinhao">「王彬等敦之親族，皆當除名。」</span>詔曰：<span class="yinhao">「司徒導以大義滅親，猶將百世宥之，況彬等皆公之近親乎！」</span>悉無所問。</p>
<p class="em2 strong">有詔：<span class="yinhao">「王敦綱紀除名，參佐禁錮。」</span><span class="jiazhu">綱紀，綜理府事者也；參佐，諸僚屬也。</span>溫嶠上疏曰：<span class="yinhao">「王敦剛愎不仁，忍行殺戮，朝廷所不能制，骨肉所不能諫；處其朝者，恆懼危亡，<span class="jiazhu">朝，府朝也。愎，蒲逼翻。朝，直遙翻。處，昌呂翻；下晏處同。恆，戶登翻。</span>故人士結舌，道路以目，<span class="jiazhu">但以目相視，不敢發言。</span>誠賢人君子道窮數盡，遵養時晦之辰也；<span class="jiazhu">《周頌·酌》之詩曰：遵養時晦。毛氏《註》云：遵，率；養，取；晦，昧也。鄭氏《箋》云：養是闇昧之君以老其惡。</span>原其私心，豈遑晏處！<span class="jiazhu">晏處，猶言安處。</span>如陸玩、劉胤、郭璞之徒常與臣言，備知之矣。必其贊導凶悖，<span class="jiazhu">悖，蒲內翻，又蒲沒翻。</span>自當正以典刑；如其枉陷姦黨，謂宜施之寬貸。臣以玩等之誠，聞於聖聽，當受同賊之責；苟默而不言，實負其心。惟陛下仁聖裁之！」</span>郗鑒以爲<span class="yinhao">「先王立君臣之敎，貴於伏節死義。王敦佐吏，雖多逼迫，然進不能止其逆謀，退不能脫身遠遁，準之前訓，宜加義責。」</span><span class="jiazhu">謂以大義責之。</span>帝卒從嶠議。<span class="jiazhu">卒，子恤翻。</span></p>
<p class="em2 strong"><span class="yinwen">6</span>冬，十月，以司徒導爲太保、領司徒，加殊禮，西陽王羕領太尉，<span class="jiazhu">羕，余亮翻。</span>應詹爲江州刺史，劉遐爲徐州刺史，代王邃鎭淮陰，蘇峻爲歷陽內史，<span class="jiazhu">爲蘇峻以歷陽稱兵張本。</span>加庾亮護軍將軍，溫嶠前將軍。導固辭不受。應詹至江州，吏民未安，詹撫而懷之，莫不悅服。</p>
<p class="em2 strong"><span class="yinwen">7</span>十二月，涼州將辛晏據枹罕，不服，<span class="jiazhu">將，卽亮翻。枹罕縣，前漢屬金城郡，後漢屬隴西郡；晉自張軌鎭河西，表分西平界置晉興郡，枹罕縣屬焉。枹，音膚。</span>張駿將討之。從事劉慶諫曰：<span class="yinhao">「霸王之師，必須天時、人事相得，然後乃起。辛晏凶狂安忍，其亡可必，<span class="jiazhu">殺人而心不矜惻、顏不顰蹙者爲忍，忍而安之，則其亡必矣。</span>柰何以饑年大舉，盛寒攻城乎！」</span>駿乃止。</p>
<p class="em2 strong">駿遣參軍王騭聘於趙，<span class="jiazhu">騭，之日翻。</span>趙主曜謂之曰：<span class="yinhao">「貴州款誠和好，卿能保之乎？」</span>騭曰：<span class="yinhao">「不能。」</span>侍中徐邈曰：<span class="yinhao">「君來結好，而云不能保，何也？」</span><span class="jiazhu">好，呼到翻。</span>騭曰：<span class="yinhao">「齊桓貫澤之盟，憂心兢兢，諸侯不召自至；葵丘之會，振而矜之，叛者九國。<span class="jiazhu">《公羊傳》：僖二年，齊侯、宋公、江人、黃人盟于貫澤。江人、黃人者何？遠國之辭也。遠國至矣，則中國曷爲獨言齊、宋至爾？大國言齊、宋，小國言江、黃，則其餘爲莫敢不至也。九年，九月，戊辰，諸侯盟于葵丘。桓之盟不日，此何以日？危之也。何危爾？貫澤之會，桓公有憂中國之心，不召而至者，江人、黃人也；葵丘之會，桓公震而矜之，叛者九國。震之者何？猶曰振振然。矜之者何？猶曰莫若我也。</span>趙國之化，常如今日，可也；若政敎陵遲，尙未能察邇者之變，況鄙州乎！」</span>曜曰：<span class="yinhao">「此涼州之君子也，擇使可謂得人矣！」</span><span class="jiazhu">使，疏吏翻。</span>厚禮而遣之。</p>
<p class="em2 strong"><span class="yinwen">8</span>是歲，代王賀傉始親國政，<span class="jiazhu">元帝大興四年，賀傉立，至是始能親政。傉，奴沃翻。</span>以諸部多未服，乃築城於東木根山，<span class="jiazhu">河西有木根山，在五原郡東北。此木根山在河東，故曰東木根山。</span>徙居之。</p>
<p class="strong"><span class="section" id="title-4"><span data-head-description="" data-head-level="h4" data-head-title="太寧三年">三年</span></span><span class="biaozhusup" data-rel="（乙酉、三二五年）"></span></p>
<p class="em2 strong"><span class="yinwen">1</span>春，正月，張駿承元帝凶問，大臨三日。<span class="jiazhu">臨，力鳩翻。</span>會黃龍見嘉泉，<span class="jiazhu">據《駿傳》，嘉泉在武威揖次縣。<span class="yinhao">「揖次」</span>，前漢作<span class="yinhao">「揟次」</span>。孟康曰：揟，子如翻。次，音咨。</span>氾禕等請改年以章休祥；駿不許。<span class="jiazhu">氾，音凡。禕，吁韋翻。</span>辛晏以枹罕降，駿復收河南之地。<span class="jiazhu">涼州諸郡，獨金城在河南。</span></p>
<p class="em2 strong"><span class="yinwen">2</span>贈故譙王承、甘卓、戴淵、周顗、虞望、郭璞、王澄等官。<span class="jiazhu"><span class="yinhao">「承」</span>，當作<span class="yinhao">「氶」</span>。王敦之難，諸人死之，故贈以官。</span>周札故吏爲札訟冤，<span class="jiazhu">爲，于僞翻。</span>尙書卞壼議以爲：<span class="yinhao">「札守石頭，開門延寇，<span class="jiazhu">事見上卷元帝永昌元年。壼，苦本翻。</span>不當贈諡。」</span>司徒導以爲：<span class="yinhao">「往年之事，敦姦逆未彰，自臣等有識以上，皆所未悟，與札無異；旣悟其姦，札便以身許國，尋取梟夷。<span class="jiazhu">事見上太寧二年。梟，堅堯翻。</span>臣謂宜與周、戴同例。」</span>郗鑒以爲：<span class="yinhao">「周、戴死節，周札延寇，事異賞均，何以勸沮！<span class="jiazhu">沮，在呂翻。</span>如司徒議，謂往年有識以上皆與札無異，則譙王、周、戴皆應受責，何贈諡之有！今三臣旣褒，則札宜受貶明矣。」</span>導曰：<span class="yinhao">「札與譙王、周、戴，雖所見有異同，皆人臣之節也。」</span>鑒曰：<span class="yinhao">「敦之逆謀，履霜日久，<span class="jiazhu">《易》曰：履霜堅冰至。</span>緣札開門，令王師不振。若敦前者之舉，義同桓、文，則先帝可爲幽、厲邪！」</span>然卒用導議，<span class="jiazhu">卒，子恤翻。</span>贈札衞尉。</p>
<p class="em2 strong"><span class="yinwen">3</span>後趙王勒加宇文乞得歸官爵，使之擊慕容廆。<span class="jiazhu">以元年廆執其使送建康也。廆，戶罪翻。</span>廆遣世子皝、索頭、段國共擊之，<span class="jiazhu">皝，呼廣翻。索頭，卽拓跋氏。索，昔各翻。</span>以遼東相裴嶷爲右翼，慕容仁爲左翼。乞得歸據澆水以拒皝，<span class="jiazhu">澆水，卽澆洛水也。嶷，魚力翻。澆，古堯翻。</span>遣兄子悉拔雄拒仁。<span class="jiazhu">《考異》曰：《燕書·征虜仁傳》作<span class="yinhao">「悉拔堆」</span>，《後魏書·宇文莫槐傳》作<span class="yinhao">「乞得龜、悉拔堆」</span>，《載記》亦作<span class="yinhao">「龜」</span>，《燕書·武宣紀》作<span class="yinhao">「乞得歸、悉拔雄」</span>，今從之。</span>仁擊悉拔雄，斬之；乘勝與皝攻乞得歸，大破之。乞得歸棄軍走，皝、仁進入其國城，使輕兵追乞得歸，過其國三百餘里而還，盡獲其國重器，畜產以百萬計，民之降附者數萬。<span class="jiazhu">降，戶江翻。</span></p>
<p class="em2 strong"><span class="yinwen">4</span>三月，段末柸卒，弟牙立。</p>
<p class="em2 strong"><span class="yinwen">5</span>戊辰，立皇子衍爲太子，大赦。</p>
<p class="em2 strong"><span class="yinwen">6</span>趙主曜立皇后劉氏。</p>
<p class="em2 strong"><span class="yinwen">7</span>北羌王盆句除附於趙，<span class="jiazhu">句，古侯翻，又權俱翻，又音駒。</span>後趙將石佗自鴈門出上郡襲之，<span class="jiazhu">將，卽亮翻。</span>俘三千餘落，獲牛、馬、羊百餘萬而歸。趙主曜遣中山王岳追之，曜屯于富平，爲岳聲援，岳與石佗戰於河濱，斬之，<span class="jiazhu">富平縣，屬北地郡。河濱，大河之濱也。《水經》：河水過富平縣西。佗，徒河翻。唐勝州河濱縣，隋榆林縣地。杜佑曰：富平，本漢舊縣，後漢移富平縣於今彭原郡界，富平故城是也。按：靈州乃漢富平縣地，今京兆富平縣西南有漢懷德故城，此富平蓋漢懷德縣地。</span>後趙兵死者六千餘人，岳悉收所虜而歸。</p>
<p class="em2 strong"><span class="yinwen">8</span>楊難敵襲仇池，克之；執田崧，立之於前，左右令崧拜；崧瞋目叱之曰：<span class="yinhao">「氐狗！安有天子牧伯而向賊拜乎！」</span>難敵字謂之曰：<span class="yinhao">「子岱，<span class="jiazhu">田崧，字子岱。趙使崧鎭仇池見上卷太寧元年。瞋，七人翻。</span>吾當與子共定大業，子忠於劉氏，豈不能忠於我乎！」</span>崧厲色大言曰：<span class="yinhao">「賊氐，汝本奴才，何謂大業！我寧爲趙鬼，不爲汝臣！」</span>顧排一人，奪其劍，前刺難敵，不中。<span class="jiazhu">刺，七亦翻。中，竹仲翻。</span>難敵殺之。</p>
<p class="em2 strong"><span class="yinwen">9</span>都尉魯潛以許昌叛，降于後趙。<span class="jiazhu">降，戶江翻；下同。</span></p>
<p class="em2 strong"><span class="yinwen">10</span>夏，四月，後趙將石瞻攻兗州刺史檀斌于鄒山，<span class="jiazhu">《晉本紀》，<span class="yinhao">「斌」</span>作<span class="yinhao">「贇」</span>，《載記》作<span class="yinhao">「斌」</span>。將，卽亮翻。斌，音彬。《考異》曰：《帝紀》作<span class="yinhao">「石良」</span>，今從《石勒載記》。</span>殺之。</p>
<p class="em2 strong"><span class="yinwen">11</span>後趙西夷中郎將王騰殺幷州刺史崔琨、上黨內史王眘，據幷州降趙。<span class="jiazhu">劉琨鎭幷州，愍帝建興四年爲石勒所破，置幷州刺史治上黨。王眘，章武人，初起兵，擾勒渤海、河間諸郡，後歸于勒，使守上黨。眘，古愼字。</span></p>
<p class="em2 strong"><span class="yinwen">12</span>五月，以陶侃爲征西大將軍、都督荊·湘·雍·梁四州諸軍事、荊州刺史，<span class="jiazhu">雍，於用翻。</span>荊州士女相慶。侃性聰敏恭勤，終日斂膝危坐，軍府衆事，檢攝無遺，<span class="jiazhu">攝，錄也，整也。</span>未嘗少閒。<span class="jiazhu">少，詩沼翻。</span>常語人曰：<span class="yinhao">「大禹聖人，乃惜寸陰，<span class="jiazhu">禹不貴尺璧而重寸陰。語，牛倨翻。</span>至於衆人，當惜分陰。豈可但逸遊荒醉，生無益於時，死無聞於後，是自棄也！」</span>諸參佐或以談戲廢事者，命取其酒器、蒱博之具，悉投之於江，將吏則加鞭扑，曰：<span class="yinhao">「樗蒱者，牧猪奴戲耳！<span class="jiazhu">晉人多好樗蒱，以五木擲之，其采有黑犢，有雉，有盧；得盧勝。扑，蒱卜翻。</span>老、莊浮華，非先王之法言，不益實用。君子當正其威儀，何有蓬頭、跣足，自謂宏達邪！」</span>有奉饋者，必問其所由，若力作所致，雖微必喜，慰賜參倍；<span class="jiazhu">參，猶三也。</span>若非理得之，則切厲訶辱，<span class="jiazhu">切，峻切；厲，嚴厲也。</span>還其所饋。嘗出遊，見人持一把未熟稻，侃問：<span class="yinhao">「用此何爲？」</span>人云：<span class="yinhao">「行道所見，聊取之耳。」</span>侃大怒曰：<span class="yinhao">「汝旣不佃，而戲賊人稻！」</span><span class="jiazhu">佃，停年翻，治田也。</span>執而鞭之。是以百姓勤於農作，家給人足。嘗造船，其木屑竹頭，侃皆令籍而掌之，<span class="jiazhu">皆令籍記而典掌之。</span>人咸不解所以。<span class="jiazhu">解，胡買翻，曉也。以，猶用也。</span>後正會，積雪始晴，聽事前餘雪猶濕，<span class="jiazhu">聽，他經翻。</span>乃以木屑布地。乃桓溫伐蜀，又以侃所貯竹頭作丁裝船。<span class="jiazhu">貯，丁呂翻。</span>其綜理微密，皆此類也。</p>
<p class="em2 strong"><span class="yinwen">13</span>後趙將石生屯洛陽，寇掠河南，司州刺史李矩、潁川太守郭默軍數敗，又乏食，乃遣使附於趙。趙主曜使中山王岳將兵萬五千人趣孟津，<span class="jiazhu">數，所角翻。趣，七喻翻。</span>鎭東將軍呼延謨帥荊、司之衆自崤、澠而東，<span class="jiazhu">時荊州仍屬晉，司州之地多入後趙，劉曜得其民處之關中者，使謨帥而東耳。或曰：劉聰以洛陽爲荊州，此所謂荊、司，皆晉司州之衆也。帥，讀曰率；下同。</span>欲會矩、默共攻石生。岳克孟津、石梁二戍，<span class="jiazhu">此孟津戍，蓋置於河陰；石梁戍在洛北。</span>斬獲五千餘級，進圍石生於金墉。後趙中山公虎帥步騎四萬，入自成皋關，與岳戰于洛西。岳兵敗，中流矢，<span class="jiazhu">中，竹仲翻。</span>退保石梁。虎作塹栅環之，<span class="jiazhu">環，音宦。</span>遏絕內外。岳衆飢甚，殺馬食之。虎又擊呼延謨，斬之。曜自將兵救岳，虎帥騎三萬逆戰。趙前軍將軍劉黑擊虎將石聰於八特阪，<span class="jiazhu">《水經註》：澗水出河南新安縣東南，東北流，逕函谷東阪東，謂之八特阪。</span>大破之。曜屯于金谷，<span class="jiazhu">《水經註》：金谷水出太白原，東南流，歷金谷，又東南流，逕晉石崇故居，在河南界。</span>夜，軍中無故大驚，士卒奔潰，乃退屯澠池；<span class="jiazhu">澠，彌兗翻。</span>夜，又驚潰，遂歸長安。六月，虎拔石梁，禽岳及其將佐八十餘人，氐、羌三千餘人，皆送襄國，阬其士卒九千人。遂攻王騰於幷州，執騰，殺之，阬其士卒七千餘人。曜還長安，素服郊次，哭，七日乃入城，因憤恚成疾。<span class="jiazhu">恚，於避翻。</span>郭默復爲石聰所敗，棄妻子南奔建康。李矩將士陰謀叛降後趙，矩不能討，亦帥衆南歸，<span class="jiazhu">復，扶又翻。敗，補邁翻。帥，讀曰率。</span>衆皆道亡，惟郭誦等百餘人隨之，卒於魯陽。<span class="jiazhu">魯陽縣，屬南陽郡。</span>矩長史崔宣帥其餘衆二千降于後趙。於是司、豫、徐、兗之地，率皆入於後趙，以淮爲境矣。</p>
<p class="em2 strong"><span class="yinwen">14</span>趙主曜以永安王胤爲大司馬、大單于，徙封南陽王，置單于臺于渭城，<span class="jiazhu">單，音蟬。</span>其左、右賢王以下，皆以胡、羯、鮮卑、氐、羌豪桀爲之。<span class="jiazhu">羯，居謁翻。</span></p>
<p class="em2 strong"><span class="yinwen">15</span>秋，七月，辛未，以尙書令郗鑒爲車騎將軍、都督徐·兗·青三州諸軍事、兗州刺史，鎭廣陵。</p>
<p class="em2 strong"><span class="yinwen">16</span>閏月，以尙書左僕射荀松<span class="jiaozhusup">【章：甲十一行本「松」作「崧」；乙十一行本同；孔本同。】</span>爲光祿大夫、錄尙書事，尙書鄧攸爲左僕射。</p>
<p class="em2 strong"><span class="yinwen">17</span>右衞將軍虞胤，元敬皇后之弟也，<span class="jiazhu">元帝爲琅邪，虞爲妃，卽位，追諡曰敬皇后，祔廟，從元帝諡曰元敬。</span>與左衞將軍南頓王宗<span class="jiazhu">宗，汝南王亮之子也。</span>俱爲帝所親任，典禁兵，直殿內，多聚勇士以爲羽翼；王導、庾亮皆忌之，頗以爲言，帝待之愈厚，宮門管鑰，皆以委之。<span class="jiazhu">管，鍵也；鑰，關牡也，今謂之鎖匙。</span>帝寢疾，亮夜有所表，從宗求鑰；宗不與，叱亮使曰：<span class="yinhao">「此汝家門戶邪！」</span>亮益忿之。<span class="jiazhu">爲下亮殺宗張本。使，疏吏翻。</span>及帝疾篤，不欲見人，羣臣無得進者。亮疑宗、胤及宗兄西陽王羕有異謀，排闥入升御床，見帝流涕，言羕與宗等謀廢大臣，自求輔政，請黜之；帝不納。<span class="jiazhu">羕，余亮翻。</span>壬午，帝引太宰羕、司徒導、尙書令卞壼、車騎將軍郗鑒、護軍將軍庾亮、領軍將軍陸曄、<span class="jiazhu">按晉制，領軍將軍在護軍將軍之上；今先書庾亮而後陸曄，亮以外戚受遺專權故也。</span>丹楊尹溫嶠，並受遺詔輔太子，更入殿將兵直宿；<span class="jiazhu">更，工衡翻，迭也。</span>復拜壼右將軍，亮中書令，曄錄尙書事。<span class="jiazhu">復，扶又翻。</span>丁亥，降遺詔；戊子，帝崩。<span class="jiazhu">年二十七。</span>帝明敏有機斷，<span class="jiazhu">斷，丁亂翻。</span>故能以弱制強，誅翦逆臣，克復大業。</p>
<p class="em2 strong">己丑，太子卽皇帝位，生五年矣。羣臣進璽，<span class="jiazhu">進璽於嗣君也。璽，斯氏翻。</span>司徒導以疾不至。卞壼正色於朝曰：<span class="jiazhu">朝，直遙翻；下同。</span><span class="yinhao">「王公豈社稷之臣邪！大行在殯，嗣皇未立，寧是人臣辭疾之時也！」</span>導聞之，輿疾而至。大赦，增文武位二等，尊庾后爲皇太后。</p>
<p class="em2 strong">羣臣以帝幼沖，奏請太后依漢和熹皇后故事；<span class="jiazhu">言臨朝稱制也。</span>太后辭讓數四，乃從之。秋，九月，癸卯，太后臨朝稱制。以司徒導錄尙書事，中書令庾亮、尙書令卞壼參輔朝政，然事之大要皆決於亮。加郗鑒車騎將軍，陸曄左光祿大夫，皆開府儀同三司。以南頓王宗爲驃騎將軍，<span class="jiazhu">驃，匹妙翻。</span>虞胤爲大宗正。</p>
<p class="em2 strong">尙書召樂廣之子謨爲郡中正，<span class="jiazhu">樂廣，南陽人。蓋召謨爲本郡中正。</span>庾珉族人怡爲廷尉評，<span class="jiazhu">漢置廷尉平，晉曰廷尉評。</span>謨、怡各稱父命不就。卞壼奏曰：<span class="yinhao">「人非無父而生，職非無事而立；有父必有命，居職必有悔。<span class="jiazhu">《易·繫辭》曰：悔吝者，憂虞之象也。</span>有家各私其子，則爲王者無民，君臣之道廢矣。樂廣、庾珉受寵聖世，身非己有，況及後嗣而可專哉！所居之職，若順夫羣心，則戰戍者之父母皆當命子以不處也。」</span><span class="jiazhu">言人莫不惡死，若各順其心，則有戰戍之事，爲父母者皆不欲使其子就死地也。處，昌呂翻。</span>謨、怡不得已，各就職。</p>
<p class="em2 strong"><span class="yinwen">18</span>辛丑，葬明帝于武平陵。</p>
<p class="em2 strong"><span class="yinwen">19</span>冬，十一月，癸巳朔，日有食之。</p>
<p class="em2 strong"><span class="yinwen">20</span>慕容廆與段氏方睦，爲段牙謀，使之徙都；牙從之，卽去令支，國人不樂。<span class="jiazhu">爲，于僞翻。樂，音洛。令，音鈴，師古郎定翻。支，音祗。</span>段疾陸眷之孫遼欲奪其位，以徙都爲牙罪，十二月，帥國人攻牙，殺之，<span class="jiazhu">帥，讀曰率。</span>自立。<span class="jiazhu">句斷。</span>段氏自務勿塵以來，日益強盛，其地西接漁陽，東界遼水，所統胡、晉三萬餘戶，控弦四五萬騎。</p>
<p class="em2 strong"><span class="yinwen">21</span>荊州刺史陶侃以寧州刺史王堅不能禦寇，是歲，表零陵太守南陽尹奉爲寧州刺史以代之。先是，王遜在寧州，<span class="jiazhu">先，悉薦翻。</span>蠻酋梁水太守爨量、益州太守李逷，<span class="jiazhu">沈約曰：梁水太守，晉成帝分興古郡立，蓋先以授蠻酋，殺爨量之後，始用王官也。益州郡，後漢置，蜀更名建寧郡。惠帝太安二年，分建寧以西七縣別立益州郡，懷帝永嘉二年更名晉寧郡。此復有益州太守，蓋亦以爲位號，授蠻酋也。逷，他歷翻。</span>皆叛附於成，遜討之不能克。奉至州，重募徼外夷刺爨量，殺之，諭降李逷，<span class="jiazhu">徼，吉弔翻。刺，七亦翻。降，戶江翻。</span>州境遂安。</p>
<p class="em2 strong"><span class="yinwen">22</span>代王賀傉卒，<span class="jiazhu">傉，奴沃翻。</span>弟紇那立。</p>
<h5><span class="section" id="title-5"><span data-head-description="" data-head-level="h3" data-head-title="顯宗成皇帝上之上">顯宗成皇帝上之上</span></span></h5>
<p class=""><span class="jiazhu">諱衍，字世根，明帝長子也。《諡法》：安民立政曰成。</span></p>
<p class="strong"><span class="section" id="title-6"><span data-head-description="" data-head-level="h4" data-head-title="咸和元年">咸和元年</span></span><span class="biaozhusup" data-rel="（丙戌、三二六年）"></span></p>
<p class="em2 strong"><span class="yinwen">1</span>春，二月，大赦，改元。</p>
<p class="em2 strong"><span class="yinwen">2</span>趙以汝南王咸爲太尉、錄尙書事，光祿大夫劉綏爲大司徒，卜泰爲大司空。劉后疾病，趙主曜問所欲言，劉氏泣曰：<span class="yinhao">「妾幼鞠於叔父昶，<span class="jiazhu">鞠，養也。昶，丑兩翻。</span>願陛下貴之；叔父皚之女芳有德色，<span class="jiazhu">皚，魚開翻。</span>願以備後宮。」</span>言終而卒。曜以昶爲侍中、大司徒、錄尙書事，立芳爲皇后；尋又以昶爲太保。</p>
<p class="em2 strong"><span class="yinwen">3</span>三月，後趙主勒夜微行，檢察諸營衞，齎金帛以賂門者，求出。永昌門候王假欲收捕之，從者至，乃止。<span class="jiazhu">從，才用翻。</span>旦，召假，以爲振忠都尉，爵關內侯。<span class="jiazhu">振忠都尉，後趙所置也。</span>勒召記室參軍徐光，光醉不至，黜爲牙門。光侍直，有慍色，<span class="jiazhu">慍，於問翻。慍色者，含怒而見於色也。</span>勒怒，幷其妻子囚之。</p>
<p class="em2 strong"><span class="yinwen">4</span>夏，四月，後趙將石生寇汝南，執內史祖濟。</p>
<p class="em2 strong"><span class="yinwen">5</span>六月，癸亥，泉陵公劉遐卒。<span class="jiazhu">泉陵縣，屬零陵郡。</span>癸酉，以車騎大將軍郗鑒領徐州刺史；征虜將軍郭默爲北中郎將、監淮北諸軍事，領遐部曲。遐子肇尙幼，遐妹夫田防及故將史迭等不樂他屬，<span class="jiazhu">樂，音洛。</span>共以肇襲遐故位而叛。臨淮太守劉矯掩襲遐營，<span class="jiazhu">劉遐屯泗口，在臨淮、下邳之間，故矯得以掩襲其營。</span>斬防等。遐妻，邵續女也，驍果有父風。<span class="jiazhu">驍，古堯翻。</span>遐嘗爲後趙所圍，妻單將數騎，拔遐出於萬衆之中。及田防等欲作亂，遐妻止之，不從，乃密起火，燒甲仗都盡，故防等卒敗。<span class="jiazhu">卒，子恤翻。</span>詔以肇襲遐爵。<span class="jiazhu">襲爵泉陵公。</span></p>
<p class="em2 strong">司徒導稱疾不朝，<span class="jiazhu">朝，直遙翻；下同。</span>而私送郗鑒。卞壼奏<span class="yinhao">「導虧法從私，無大臣之節，請免官。」</span>雖事寢不行，舉朝憚之。壼儉素廉絜，裁斷切直，當官幹實，性不弘裕，不肯苟同時好，<span class="jiazhu">斷，丁亂翻。好，呼到翻。</span>故爲諸名士所少。<span class="jiazhu">重之曰多，輕之曰之。少，始紹翻。</span>阮孚謂之曰：<span class="yinhao">「卿常無閒泰，如含瓦石，不亦勞乎！」</span>壼曰：<span class="yinhao">「諸君子以道德恢弘，風流相尙，執鄙吝者，非壼而誰！」</span>時貴游子弟多慕王澄、謝鯤爲放達，壼厲色於朝曰：<span class="yinhao">「悖禮傷敎，罪莫大焉；中朝傾覆，實由於此。」</span>欲奏推之，<span class="jiazhu">中朝，謂西晉。奏推，奏之於上，推按其罪也。</span>王導、庾亮不聽，乃止。</p>
<p class="em2 strong"><span class="yinwen">6</span>成人討越巂斯叟，破之。<span class="jiazhu">討斯叟事始上卷明帝太興元年。巂，音髓。</span></p>
<p class="em2 strong"><span class="yinwen">7</span>秋，七月，癸丑，觀陽烈侯應詹卒。<span class="jiazhu">觀陽縣，屬零陵郡，吳立。</span></p>
<p class="em2 strong"><span class="yinwen">8</span>初，王導輔政，以寬和得衆。及庾亮用事，任法裁物，頗失人心。豫州刺史祖約，自以名輩不後郗、卞，<span class="jiazhu">名爲一時所稱，輩以年齒爲等。</span>而不豫顧命，又望開府復不得，<span class="jiazhu">晉制：四征、四鎭大將軍乃得開府。約平西將軍耳，烏得望開府邪！復，扶又翻。</span>及諸表請多不見許，遂懷怨望。及遺詔褒進大臣，又不及約與陶侃，二人皆疑庾亮删之。<span class="jiazhu">删，削除也。</span>歷陽內史蘇峻，有功於國，<span class="jiazhu">謂破沈充、錢鳳也。</span>威望漸著，有銳卒萬人，器械甚精，朝廷以江外寄之；而峻頗懷驕溢，有輕朝廷之志，招納亡命，衆力日多，皆仰食縣官，運漕相屬，<span class="jiazhu">仰，牛向翻。屬，之欲翻。</span>稍不如意，輒肆忿言。亮旣疑浚、約，又畏侃之得衆，八月，以丹楊尹溫嶠爲都督江州諸軍事、江州刺史，鎭武昌；尙書僕射王舒爲會稽內史，<span class="jiazhu">會，工外翻。</span>以廣聲援；又修石頭以備之。<span class="jiazhu">亮修石頭，適以資蘇峻拒義師耳。</span></p>
<p class="em2 strong">丹楊尹阮孚以太后臨朝，政出舅族，謂所親曰：<span class="yinhao">「今江東創業尙淺，主幼，時艱，庾亮年少，<span class="jiazhu">少，詩照翻。</span>德信未孚，以吾觀之，亂將作矣。」</span>遂求出爲廣州刺史。孚，咸之子也。</p>
<p class="em2 strong"><span class="yinwen">9</span>冬，十月，立帝母弟岳爲吳王。</p>
<p class="em2 strong"><span class="yinwen">10</span>南頓王宗自以失職怨望，<span class="jiazhu">宗解兵衞，故自以爲失職。</span>又素與蘇峻善；庾亮欲誅之，宗亦欲廢執政。御史中丞鍾雅劾宗謀反，<span class="jiazhu">劾，戶槪翻，又戶得翻。</span>亮使右衞將軍趙胤收之。宗以兵拒戰，爲胤所殺，貶其族爲馬氏，三子綽、超、演皆廢爲庶人。免太宰西陽王羕，降封弋陽縣王，大宗正虞胤左遷桂陽太守。宗，宗室近屬；羕，先帝保傅，<span class="jiazhu">羕、宗，兄弟也；宗言近屬，羕言保傅，宗敍族，羕敍官也。</span>亮一旦翦黜，由是愈失遠近之心。宗黨卞闡亡奔蘇峻，亮符峻送闡，峻保匿不與。宗之死也，帝不之知，久之，帝問亮曰：<span class="yinhao">「常日白頭公何在？」</span>亮對以謀反伏誅。帝泣曰：<span class="yinhao">「舅言人作賊，便殺之；人言舅作賊，當如何？」</span>亮懼，變色。</p>
<p class="em2 strong"><span class="yinwen">11</span>趙將黃秀等寇酇，<span class="jiazhu">酇縣，漢屬南陽郡，及晉，分爲順陽郡治所。酇，音贊。</span>順陽太守魏該帥衆奔襄陽。<span class="jiazhu">帥，讀曰率。</span></p>
<p class="em2 strong"><span class="yinwen">12</span>後趙王勒用程遐之謀，營鄴宮，使世子弘鎭鄴，配禁兵萬人，車騎所統五十四營悉配之，以驍騎將軍領門臣祭酒王陽專統六夷以輔之。<span class="jiazhu">驍，堅堯翻。</span>中山公虎自以功多，無去鄴之意，及修三臺，遷其家室，虎由是怨程遐。<span class="jiazhu">爲後虎殺遐及弘張本。</span></p>
<p class="em2 strong"><span class="yinwen">13</span>十一月，後趙石聰攻壽春，祖約屢表請救，朝廷不爲出兵。<span class="jiazhu">爲，于僞翻。</span>聰遂寇浚遒、阜陵，<span class="jiazhu">二縣皆屬淮南郡。師古曰：逡，音峻；遒，音才由翻。《春秋》：公會吳于橐皋；杜預云：淮南逡遒縣。劉昫曰：唐廬州愼縣，漢逡遒縣地。</span>殺掠五千餘人。建康大震，詔加司徒導大司馬、假黃鉞、都督中外諸軍事以禦之，軍于江寧。蘇峻遣其將韓晃擊石聰，走之；導解大司馬。朝議又欲作涂塘以遏胡寇，祖約曰：<span class="yinhao">「是棄我也！」</span>益懷憤恚。<span class="jiazhu">作涂塘，則壽春在涂塘之外。朝，直遙翻。涂，讀曰滁。恚，於避翻。</span></p>
<p class="em2 strong"><span class="yinwen">14</span>十二月，濟岷太守劉闓等<span class="jiazhu">《晉志》曰：或云：魏平蜀，徙其豪將家於濟河北，爲濟岷郡。《太康地志》無此郡，未詳。濟，子禮翻。</span>殺下邳內史夏侯嘉，以下邳叛，降于後趙。<span class="jiazhu">夏，戶雅翻。降，戶江翻。</span>石瞻攻河南太守王瞻<span class="jiaozhusup">【嚴：「瞻」改「羨」。】</span>于邾，拔之。<span class="jiazhu">劉薈《鄒山記》曰：邾城，在魯國鄒縣鄒山之南，去山二里。《左傳》文十三年，邾遷于繹，卽此城也。</span>彭城內史劉續復據蘭陵石城，<span class="jiazhu">魏收《地形志》，蘭陵縣有石城山。復，扶又翻。</span>石瞻攻拔之。</p>
<p class="em2 strong"><span class="yinwen">15</span>後趙王勒以牙門將王波爲記室參軍，典定九流，始立秀、孝試經之制。<span class="jiazhu">秀、孝試經，晉制也，後趙至此始行之。</span></p>
<p class="em2 strong"><span class="yinwen">16</span>張駿畏趙人之逼，是歲，徙隴西、南安民二千餘家于姑臧，又遣使脩好於成，以書勸成主雄去尊號，稱藩於晉。<span class="jiazhu">使，疏吏翻；下同。好，呼到翻。去，羌呂翻；下乃去同。</span>雄復書曰：<span class="yinhao">「吾過爲士大夫所推，然本無心於帝王，思爲晉室元功之臣，掃除氛埃；而晉室陵遲，德聲不振，引領東望，有年月矣。會獲來貺，情在闇至，<span class="jiazhu">言引領望晉，此情常在，而駿書適至，闇與之合也。</span>有何已已。」</span>自是聘使相繼。</p>
<p class="strong"><span class="section" id="title-7"><span data-head-description="" data-head-level="h4" data-head-title="咸和二年">二年</span></span><span class="biaozhusup" data-rel="（丁亥、三二七年）"></span></p>
<p class="em2 strong"><span class="yinwen">1</span>春，正月，朱提太守楊術與成將羅恆戰于臺登，兵敗，術死。<span class="jiazhu">朱提，音銖時。</span></p>
<p class="em2 strong"><span class="yinwen">2</span>夏，五月，甲申朔，日有食之。</p>
<p class="em2 strong"><span class="yinwen">3</span>趙武衞將軍劉朗帥騎三萬襲楊難敵於仇池，弗克，<span class="jiazhu">帥，讀曰率；下同。</span>掠三千餘戶而歸。</p>
<p class="em2 strong"><span class="yinwen">4</span>張駿聞趙兵爲後趙所敗，<span class="jiazhu">敗，補邁翻；下同。</span>乃去趙官爵，<span class="jiazhu">去，羌呂翻。</span>復稱晉大將軍、涼州牧，遣武威太守竇濤、金城太守張閬、武興太守辛巖、<span class="jiazhu">惠帝永寧中，張軌表請合秦、雍流移人，於姑臧西北置武興郡。閬，音浪。</span>揚烈將軍宋輯等帥衆數萬，會韓璞攻掠趙秦州諸郡。<span class="jiazhu">韓璞時在冀。帥，讀曰率。</span>趙南陽王胤將兵擊之，<span class="jiazhu">將，卽亮翻。</span>屯狄道。枹罕護軍辛晏告急，<span class="jiazhu">枹，音膚。</span>秋，駿使韓璞、辛巖救之。璞進度沃干嶺。<span class="jiazhu">沃干嶺，在晉興郡大夏縣東南，洮水西北。</span>巖欲速戰，璞曰：<span class="yinhao">「夏末以來，日星數有變，<span class="jiazhu">數，所角翻。</span>不可輕動。且曜與石勒相攻，胤必不能久與我相守也。」</span>與胤夾洮相持七十餘日。<span class="jiazhu">《水經註》：洮水過狄道城西。洮，土刀翻。</span>冬，十月，璞遣辛巖督運於金城，胤聞之，曰：<span class="yinhao">「韓璞之衆，十倍於吾。吾糧不多，難以持久。今虜分兵運糧，天授我也。若敗辛巖，璞等自潰。」</span>乃帥騎三千襲巖于沃干嶺，敗之；<span class="jiazhu">敗，補邁翻。</span>遂前逼璞營，璞衆大潰。胤乘勝追奔，濟河，攻拔令居，<span class="jiazhu">令居縣，漢屬金城郡；張寔置廣武郡，令居分屬焉。</span>斬首二萬級，進據振武。<span class="jiazhu">振武，在姑臧東南，廣武西北。</span>河西大駭。張閬、辛晏帥其衆數萬降趙，駿遂失河南之地。</p>
<p class="em2 strong"><span class="yinwen">5</span>庾亮以蘇峻在歷陽，終爲禍亂，欲下詔徵之；訪於司徒導，導曰：<span class="yinhao">「峻猜險，必不奉詔，不若且苞容之。」</span>亮言於朝曰：<span class="yinhao">「峻狼子野心，終必爲亂。<span class="jiazhu">《左傳》，楚令尹子文曰：諺曰<span class="yinhao">「狼子野心」</span>，是乃狼也，其可畜乎！朝，直遙翻。</span>今日徵之，縱不順命，爲禍猶淺；若復經年，不可復制，猶七國之於漢也。」</span><span class="jiazhu">漢鼂錯議削吳、楚曰：<span class="yinhao">「今削之亦反，不削亦反，削之，反疾禍小，不削，反遲禍大。」</span>亮以爲比。復，扶又翻。</span>朝臣無敢難者，獨光祿大夫卞壼爭之曰：<span class="yinhao">「峻擁強兵，逼近京邑，路不終朝，<span class="jiazhu">歷陽之與建康，一江之隔耳。難，乃旦翻。近，其靳翻。</span>一旦有變，易爲蹉跌，<span class="jiazhu">易，以豉翻。蹉，七何翻。跌，徒結翻。</span>宜深思之！」</span>亮不從。壼知必敗，與溫嶠書曰：<span class="yinhao">「元規召峻意定，<span class="jiazhu">庾亮，字元規。</span>此國之大事。峻已出狂意，而召之，是更速其禍也，必縱毒蠚以向朝廷。朝廷威力雖盛，不知果可擒不；<span class="jiazhu">蠚，呼各翻，螫也。不，讀曰否。</span>王公亦同此情。吾與之爭甚懇切，不能如之何。本出足下以爲外援，<span class="jiazhu">謂以嶠鎭尋陽也。</span>而今更恨足下在外，不得相與共諫止之，或當相從耳。」</span>嶠亦累書止亮。舉朝以爲不可，<span class="jiazhu">朝，直遙翻。</span>亮皆不聽。</p>
<p class="em2 strong">峻聞之，遣司馬何仍詣亮曰：<span class="yinhao">「討賊外任，遠近惟命，至於內輔，實非所堪。」</span>亮不許，召北中郎將郭默爲後將軍、領屯騎校尉，<span class="jiazhu">郭默時監淮北軍。騎，奇寄翻。</span>司徒右長史庾冰爲吳國內史，皆將兵以備峻。冰，亮之弟也。於是下優詔，徵峻爲大司農，加散騎常侍，位特進，以弟逸代領部曲。峻上表曰：<span class="yinhao">「昔明皇帝親執臣手，使臣北討胡寇。今中原未靖，臣何敢卽安！乞補青州界一荒郡，以展鷹犬之用。」</span>復不許。<span class="jiazhu">復，扶又翻。</span>峻嚴裝將赴召，猶豫未決。參軍任讓謂峻曰：<span class="yinhao">「將軍求處荒郡而不見許，<span class="jiazhu">任，音壬。處，昌呂翻。</span>事勢如此，恐無生路，不如勒兵自守。」</span>阜陵令匡術亦勸峻反，<span class="jiazhu">阜陵縣，屬淮南郡。《晉志》曰：阜陵，漢明帝時淪爲麻湖。麻湖在今和州歷陽縣西三十里。</span>峻遂不應命。</p>
<p class="em2 strong">溫嶠聞之，卽欲帥衆下衞建康，<span class="jiazhu">帥，讀曰率。</span>三吳亦欲起義兵；亮並不聽，而報嶠書曰：<span class="yinhao">「吾憂西陲，過於歷陽，<span class="jiazhu">西陲，謂陶侃也。</span>足下無過雷池一步也。」</span><span class="jiazhu">雷池，卽在大雷之東，今池州界。《水經註》：青林水西南歷尋陽，分爲二水，一水東南通大雷。一曰雷池，謂大雷口、池口也。二口對岸，大雷口在江北舒州界，池口在江南池州界。</span>朝廷遣使諭峻，<span class="jiazhu">使，疏吏翻。</span>峻曰：<span class="yinhao">「臺下云我欲反，豈得活邪！我寧山頭望廷尉，不能廷尉望山頭。往者國家危如累卵，非我不濟；狡兔旣死，獵犬宜烹。<span class="jiazhu">越范蠡遺大夫種曰：狡兔死，走狗烹。</span>但當死報造謀者耳！」</span><span class="jiazhu">言欲報庾亮也。</span></p>
<p class="em2 strong">峻知祖約怨朝廷，乃遣參軍徐會推崇約，請共討庾亮。約大喜，其從子智、衍並勸成之。<span class="jiazhu">從，才用翻。</span>譙國內史桓宣謂智曰：<span class="yinhao">「本以強胡未滅，將勠力討之。使君若欲爲雄霸，何不助國討峻，則威名自舉。今乃與峻俱反，此安得久乎！」</span>智不從。宣詣約請見，約知其欲諫，拒而不內。<span class="jiazhu">內，讀曰納。</span>宣遂絕約，不與之同。<span class="jiazhu">約於是赴歷陽，宣將其衆營於馬頭山。</span>十一月，約遣兄子沛內史渙、女壻淮南太守許柳以兵會峻。逖妻，柳之姊也，固諫不從。詔復以卞壼爲尙書令、領右衞將軍，以鄶稽內史王舒行揚州刺史事，<span class="jiazhu">鄶稽，卽會稽，音古外翻。《王舒傳》曰：時徵蘇峻，王導欲出舒爲外援，授會稽內史。舒以父名會，辭。朝議以字同音異，於禮無嫌。舒復陳音雖異而字同，求改他郡，於是改<span class="yinhao">「會」</span>字爲<span class="yinhao">「鄶」</span>。</span>吳興太守虞潭督三吳等諸郡軍事。</p>
<p class="em2 strong">尙書左丞孔坦、司徒司馬丹楊陶回言於王導，請<span class="yinhao">「及峻未至，急斷阜陵，守江西當利諸口，<span class="jiazhu">阜陵有麻湖之阻，守當利諸口，則峻兵不得渡江。</span>彼少我衆，一戰決矣。<span class="jiazhu">少，詩沼翻。</span>若峻未來，可往逼其城。今不先往，峻必先至，峻至則人心危駭，難與戰矣。此時不可失也。」</span>導然之，庾亮不從。十二月，辛亥，蘇峻使其將韓晃、張健等襲陷姑孰，取鹽米，<span class="jiazhu">姑孰臨江渚，舟船所湊，晉積鹽米於此。</span>亮方悔之。</p>
<p class="em2 strong">壬子，彭城王雄、章武王休叛奔峻。雄，釋之子也。<span class="jiazhu">彭城王釋，宣帝弟穆王權之子；章武王休，義陽王望之孫。</span></p>
<p class="em2 strong">庚申，京師戒嚴，假庾亮節，都督征討諸軍事；以左衞將軍趙胤爲歷陽太守，使左將軍司馬流將兵據慈湖以拒峻；<span class="jiazhu">慈湖，在姑孰，今在太平州當塗縣北六十五里。泝江而上，過三山十餘里，至溧洲，自溧洲過白土磯，入慈湖夾。</span>以前射聲校尉劉超爲左衞將軍，侍中褚翜典征討軍事。<span class="jiazhu">翜，色洽翻。</span>亮使弟翼以白衣領數百人備石頭。</p>
<p class="em2 strong"><span class="yinwen">6</span>丙寅，徙琅邪王昱爲會稽王，吳王岳爲琅邪王。</p>
<p class="em2 strong"><span class="yinwen">7</span>宣城內史桓彝欲起兵以赴朝廷，其長史裨惠<span class="jiazhu">《姓譜》：裨姓，鄭裨諶之後。</span>以郡兵寡弱，山民易擾，<span class="jiazhu">宣城西南，山越居之，自吳以來屢爲寇亂。易，以豉翻。</span>謂宜且按甲以待之。彝厲色曰：<span class="yinhao">「『見無禮於其君者，若鷹鸇之逐鳥雀。』<span class="jiazhu">《左傳》魯大夫臧文仲之言。</span>今社稷危逼，義無宴安。」</span>辛未，彝進屯蕪湖。韓晃擊破之，因進攻宣城，<span class="jiazhu">宣城郡治宛陵縣，宣城別爲縣。賢曰：宣城故城，在今宣州南陵縣東。</span>彝退保廣德，<span class="jiazhu">何承天曰：廣德，漢舊縣。沈約曰：二《漢志》並無，疑是吳所立，屬宣城郡。《桐川志》：後漢置廣德縣，晉幷入宣城，今廣德軍是也。</span>晃大掠諸縣而還。<span class="jiazhu">還，從宣翻，又如字。</span>徐州刺史郗鑒欲帥所領赴難，<span class="jiazhu">帥，讀曰率。難，乃旦翻。</span>詔以北寇，不許。</p>
<p class="em2 strong"><span class="yinwen">8</span>是歲，後趙中山公虎擊代王紇那，戰于句注陘北；<span class="jiazhu">張守節曰：句注山在代州鴈門縣西北三十里。據《唐志》，鴈門縣有東陘關、西陘關，卽其地也。句，音鉤。</span>紇那兵敗，徙都大甯以避之。<span class="jiazhu">據《水經註》，大甯卽廣甯也。廣甯，前漢曰廣寧，屬上谷郡；後漢曰廣甯；晉武帝太康中分置廣甯郡。</span></p>
<p class="em2 strong"><span class="yinwen">9</span>代王鬱律之子翳槐居於其舅賀蘭部，紇那遣使求之，賀蘭大人藹頭擁護不遣。紇那與宇文部共擊藹頭，不克。</p>
</div></body></html>