<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第八十·晉紀二·世祖武皇帝上之下</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="晉紀二">晉紀二</span></span></h1>
<p><span class="jiazhu">起昭陽大荒落<span class="biaozhusup" data-rel="（癸巳）"></span>，盡屠維大淵獻<span class="biaozhusup" data-rel="（己亥）"></span>，凡七年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="世祖武皇帝上之下">世祖武皇帝上之下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="泰始九年">泰始九年</span></span><span class="biaozhusup" data-rel="（癸巳、西元二七三年）"></span></p>
<p class="em2 strong"><span class="yinwen">1</span>春，正月，辛酉，密陵元侯鄭袤卒。<span class="jiazhu">《考異》曰：按《本傳》：<span class="yinhao">「袤爲司空，固辭。久之，見許，以侯就第，拜儀同三司。」</span>而《帝紀》云<span class="yinhao">「司空鄭袤薨」</span>，誤也。</span></p>
<p class="em2 strong"><span class="yinwen">2</span>二月，癸巳，樂陵武公石苞卒。</p>
<p class="em2 strong"><span class="yinwen">3</span>三月，立皇子祗爲東海王。</p>
<p class="em2 strong"><span class="yinwen">4</span>吳以陸抗爲大司馬、荊州牧。</p>
<p class="em2 strong"><span class="yinwen">5</span>夏，四月，戊辰朔，日有食之。</p>
<p class="em2 strong"><span class="yinwen">6</span>初，鄧艾之死，<span class="jiazhu">事見七十八卷魏元帝咸熙元年。</span>人皆冤之，而朝廷無爲之辨者。<span class="jiazhu">爲，于僞翻。</span>及帝卽位，議郎敦煌段灼上疏曰：<span class="jiazhu">敦，徒門翻。</span><span class="yinhao">「鄧艾心懷至忠而荷反逆之名，<span class="jiazhu">荷，下可翻。</span>平定巴、蜀而受三族之誅；艾性剛急，矜功伐善，不能協同朋類，故莫肯理之。臣竊以爲艾本屯田掌犢人，<span class="jiazhu">鄧艾本義陽棘陽人，魏太祖破荊州，徙汝南，爲農民養犢。</span>寵位已極，功名已成，七十老公，復何所求。<span class="jiazhu">復，扶又翻。</span>正以劉禪初降，<span class="jiazhu">降，戶江翻。</span>遠郡未附，矯令承制，權安社稷。鍾會有悖逆之心，<span class="jiazhu">悖，蒲內翻，又蒲沒翻。</span>畏艾威名，因其疑似，搆成其事。艾被詔書，卽遣強兵，束身就縛，不敢顧望，<span class="jiazhu">被，皮義翻。</span>誠知奉見先帝，必無當死之理也。會受誅之後，艾官屬將吏，愚戇相聚，自共追艾，破壞檻車，解其囚執；<span class="jiazhu">戇，直降翻。壞，音怪。</span>艾在困地，狼狽失據，<span class="jiazhu">狼前則跋其胡，退則疐其尾。狽，狼屬也。生子或欠一足，二足相附而後能行，離則顚蹶。故猝遽謂之狼狽。狽，博蓋翻。</span>未嘗與腹心之人有平素之謀，獨受腹背之誅，<span class="jiazhu">腹在前，背在後，謂前後皆不免於誅。</span>豈不哀哉！陛下龍興，闡弘大度，謂可聽艾歸葬舊墓，還其田宅，以平蜀之功繼封其後，使艾闔棺定諡，死無所恨，<span class="jiazhu">諡，神至翻。</span>則天下徇名之士，思立功之臣，必投湯火，樂爲陛下死矣！」</span><span class="jiazhu">樂，音洛。爲，于僞翻。</span>帝善其言而未能從。會帝問給事中樊建以諸葛亮之治蜀，<span class="jiazhu">樊建故蜀臣。治，直之翻。</span>曰：<span class="yinhao">「吾獨不得如亮者而臣之乎？」</span>建稽首曰：<span class="yinhao">「陛下知鄧艾之冤而不能直，<span class="jiazhu">稽，音啓。</span>雖得亮，得無如馮唐之言乎！」</span><span class="jiazhu">言不能用也。馮唐事見十四卷漢文帝十四年。</span>帝笑曰：<span class="yinhao">「卿言起我意。」</span>乃以艾孫朗爲郎中。</p>
<p class="em2 strong"><span class="yinwen">7</span>吳人多言祥瑞者，吳主以問侍中韋昭，昭曰：<span class="yinhao">「此家人筐篋中物耳！」</span><span class="jiazhu">言祥瑞而謂之家人筐篋中物者，蓋稱引圖緯以言祥瑞之應，故謂其書爲家人筐篋中物也。</span>昭領左國史，<span class="jiazhu">吳有左、右國史，皆掌記述。</span>吳主欲爲其父作紀，<span class="jiazhu">爲，于僞翻。</span>昭曰：<span class="yinhao">「文皇不登極位，當爲傳，不當爲紀。」</span><span class="jiazhu">吳主諡其父和曰文皇帝。傳，直戀翻。</span>吳主不悅，漸見責怒。昭憂懼，自陳衰老，求去侍、史二官，<span class="jiazhu">侍、史，侍中及左國史也。</span>不聽。時有疾病，醫藥監護，持之益急。<span class="jiazhu">監，工銜翻。</span>吳主飲羣臣酒，<span class="jiazhu">飲，於禁翻。</span>不問能否，率以七升爲限。至昭，獨以茶代之，後更見偪強。<span class="jiazhu">強，其兩翻。</span>又酒後常使侍臣嘲弄公卿，發摘私短以爲歡；<span class="jiazhu">摘，當作擿。</span>時有愆失，輒見收縛，至於誅戮。昭以爲外相毀傷，內長尤恨，<span class="jiazhu">長，丁丈翻，今知兩翻。</span>使羣臣不睦，不爲佳事，故但難問經義而已。<span class="jiazhu">難，乃旦翻。</span>吳主以爲不奉詔命，意不忠盡，積前後嫌忿，遂收昭付獄。昭因獄<span class="jiaozhusup">章：甲十一行本「獄」下有「吏」字；乙十一行本同；孔本同；張校同；退齋校同。</span>上辭，<span class="jiazhu">辭，獄辭也。上，時掌翻。</span>獻所著書，冀以此求免。而吳主怪其書垢故，<span class="jiazhu">垢，塵也。故，舊也。</span>更被詰責；<span class="jiazhu">被，皮義翻。詰，去吉翻。</span>遂誅昭，徙其家於零陵。</p>
<p class="em2 strong"><span class="yinwen">8</span>五月，以何曾領司徒。</p>
<p class="em2 strong"><span class="yinwen">9</span>六月，乙未，東海王祗卒。</p>
<p class="em2 strong"><span class="yinwen">10</span>秋，七月，丁酉朔，日有食之。<span class="jiazhu">《考異》曰：《宋志》無此食，今從《晉書》。</span></p>
<p class="em2 strong"><span class="yinwen">11</span>詔選公卿以下女備六宮，有蔽匿者以不敬論；<span class="jiazhu">以律不敬論罪也。</span>采擇未畢，權禁天下嫁娶。帝使楊后擇之，后惟取潔白長大而捨其美者。帝愛卞氏女，欲留之。后曰：<span class="yinhao">「卞氏三世后族，<span class="jiazhu">魏武帝卞后諡曰宣后，弟秉生蘭及琳，蘭孫女爲高貴鄕公后，琳女又爲陳留王后，凡三世。</span>不可屈以卑位。」</span>帝怒，乃自擇之，中選者以絳紗繫臂，<span class="jiazhu">中，竹仲翻。</span>公卿之女爲三夫人、<span class="jiazhu">孔穎達曰：夫，扶也。言扶侍於王也。</span>九嬪，<span class="jiazhu">句斷。</span>二千石、將、校女補良人以下。<span class="jiazhu">漢制，後宮之號十有四等，良人視八百石，爵比庶長。師古曰：良，善也。將，卽亮翻。校，戶敎翻。</span></p>
<p class="em2 strong"><span class="yinwen">12</span>九月，吳主悉封其子弟爲十一王，王給三千兵，大赦。<span class="jiazhu">十一王，史逸其名。</span></p>
<p class="em2 strong"><span class="yinwen">13</span>是歲，鄭沖以壽光公罷。</p>
<p class="em2 strong"><span class="yinwen">14</span>吳主愛姬遣人至市奪民物。司市中郎將陳聲素有寵於吳主，繩之以法。姬愬於吳主，<span class="jiazhu">愬，與訴同。</span>吳主怒，假他事燒鋸斷聲頭，投其身於四望之下。<span class="jiazhu">據《晉書·溫嶠傳》：嶠討蘇峻於石頭，結壘於四望磯。又據《南史》，石頭有四望山，蓋山下有磯也。斷，丁管翻。</span></p>
<p class="strong"><span class="section" id="title-4"><span data-head-description="" data-head-level="h4" data-head-title="泰始十年">十年</span></span><span class="biaozhusup" data-rel="（甲午、西元二七四年）"></span></p>
<p class="em2 strong"><span class="yinwen">1</span>春，正月，乙未，日有食之。</p>
<p class="em2 strong"><span class="yinwen">2</span>閏月，癸酉，壽光成公鄭沖卒。</p>
<p class="em2 strong"><span class="yinwen">3</span>丁亥，詔曰：<span class="yinhao">「近世以來，多由內寵以登后妃，<span class="jiazhu">謂魏三祖立卞、郭、毛爲后。</span>亂尊卑之序；自今不得以妾媵爲正嫡。」</span><span class="jiazhu">媵，以證翻。</span></p>
<p class="em2 strong"><span class="yinwen">4</span>分幽州置平州。<span class="jiazhu">幽州，言北方太陰幽冥也。杜佑曰：因幽都山爲名。《山海經》有幽都山。今列北荒，統范陽、燕、北平、上谷、代、遼西。漢末，公孫度自號平州牧，今分昌黎、遼東、樂浪、玄菟、帶方五郡，置平州。</span></p>
<p class="em2 strong"><span class="yinwen">5</span>三月，癸亥，日有食之。</p>
<p class="em2 strong"><span class="yinwen">6</span>詔又取良家及小將吏女五千人入宮選之，母子號哭於宮中，聲聞於外。<span class="jiazhu">將，卽亮翻。號，戶刀翻。聞，音問。</span></p>
<p class="em2 strong"><span class="yinwen">7</span>夏，四月，己未，臨淮康公荀顗卒。<span class="jiazhu">《諡法》：溫柔好樂曰康。顗，魚豈翻。</span></p>
<p class="em2 strong"><span class="yinwen">8</span>吳左夫人王氏卒。吳主哀念，數月不出，葬送甚盛。時何氏以太后故，宗族驕橫。<span class="jiazhu">橫，戶孟翻。</span>吳主舅子何都貌類吳主，民間訛言：<span class="yinhao">「吳主已死，立者何都也。」</span>會稽又訛言：<span class="yinhao">「章安侯奮當爲天子。」</span>奮母仲姬墓在豫章，豫章太守張俊爲之掃除。<span class="jiazhu">掃，糞掃也。除，芟除荊棘。會，古外翻。爲，于僞翻。</span>臨海太守奚熙<span class="jiazhu">吳主休永安三年，分會稽東部都尉爲臨海郡。</span>與會稽太守郭誕書，<span class="jiazhu">會，工外翻。</span>非議國政；誕但白熙書，不白妖言。<span class="jiazhu">妖言，卽前訛言。妖，於驕翻。</span>吳主怒，收誕繫獄，誕懼，功曹邵疇曰：<span class="yinhao">「疇在，明府何憂！」</span>遂詣吏自列曰：<span class="jiazhu">自列，猶自陳也。</span><span class="yinhao">「疇廁身本郡，位極朝右，<span class="jiazhu">郡功曹，位居郡朝之右。朝，直遙翻。</span>以噂𠴲之言，<span class="jiazhu">噂，祖本翻。𠴲，達合翻。噂𠴲，聚言語也。</span>本非事實，疾其醜聲，不忍聞見，欲含垢藏疾，<span class="jiazhu">《左傳》曰：川澤納汙，山藪藏疾，國君含垢。</span>不彰之翰墨，鎭躁歸靜，使之自息。故誕屈其所是，默以見從。<span class="jiazhu">謂誕從疇之說，默而不白妖言也。</span>此之爲愆，實由於疇，不敢逃死，歸罪有司。」</span>因自殺。吳主乃免誕死，送付建安作船。<span class="jiazhu">宋白曰：吳分候官之地立建安縣。又立曲郍都尉，主謫徙之人作舟船。</span>遣其舅三郡督何植收奚熙。<span class="jiazhu">《江表傳》作<span class="yinhao">「備海督」</span>，蓋督臨海、建安、會稽三郡也。</span>熙發兵自守，其部曲殺熙，送首建業。又車裂張俊，皆夷三族；幷誅章安侯奮及其五子。<span class="jiazhu">《考異》曰：《江表傳》曰：<span class="yinhao">「張布女有寵於晧而死，晧厚葬之。國人見葬太奢麗，皆謂晧已死，所葬者是也。晧舅子何都，顏狀似晧，故民間訛言都代立。臨海太守奚熙信訛言，舉兵欲還秣陵誅都。都叔父植時備海督，擊殺熙，夷三族，訛言乃息。」</span>又云：<span class="yinhao">「奮本在章安，徙還吳城禁錮，使男女不得通婚，或年三十、四十，不得嫁娶。奮上表乞自比禽獸，使男女自相配偶。晧大怒，遣察戰齎藥賜奮父子，皆飲藥死。」</span>裴松之按，<span class="yinhao">「建衡二年至奮之死，孫晧卽位尙未久，若奮未被疑之前，兒女年二十左右，至奮死時，不得年三十、四十也。若先已長大，自失時未婚娶，不由晧之禁錮矣。此雖欲增晧之惡，然非實理。」</span>又《吳志·孫奮傳》：<span class="yinhao">「鳳凰三年，會稽妖言奮爲天子，遂誅奚熙。」</span>不言誅奮。《孫奮傳》：<span class="yinhao">「建衡二年，左夫人王氏卒，民間訛言，遂誅奮及五子。」</span>《三十國》、《晉春秋》，自晧納張布女至殺奮，皆在天册元年。按奮若以建衡二年死，不容至鳳凰三年會稽方有訛言。不知奮死果在何年，今因奚熙之死終言之。</span></p>
<p class="em2 strong"><span class="yinwen">9</span>秋，七月，丙寅，皇后楊氏殂。初，帝以太子不慧，恐不堪爲嗣，常密以訪后；<span class="jiazhu">常，當作嘗。</span>后曰：<span class="yinhao">「立子以長不以賢，<span class="jiazhu">《春秋公羊傳》之言。長，知兩翻。</span>豈可動也！」</span>鎭軍大將軍胡奮女爲貴嬪，<span class="jiazhu">晉制：貴人、夫人、貴嬪，是爲三夫人，皆金章紫綬。嬪，毗賓翻。</span>有寵於帝，后疾篤，恐帝立貴嬪爲后，致太子不安，枕帝膝泣曰：<span class="jiazhu">枕，職任翻。</span><span class="yinhao">「叔父駿女芷有德色，<span class="jiazhu">言有德有色也。</span>願陛下以備六宮。」</span>帝流涕許之。</p>
<p class="em2 strong"><span class="yinwen">10</span>以前太常山濤爲吏部尙書。濤典選十餘年，<span class="jiazhu">帝受禪，濤自吏部郎遷尙書，居母喪，復奪情起典選。選，息絹翻。</span>每一官缺，輒擇才資可爲者啓擬數人，<span class="jiazhu">才，謂其才足以任；資，謂其資序當爲者。</span>得詔旨有所向，然後顯奏之。帝之所用，或非舉首，衆情不察，以濤輕重作意，言之於帝。帝益親愛之。濤甄拔人物，各爲題目而奏之，時稱<span class="yinhao">「《山公啓事》」</span>。<span class="jiazhu">甄，稽延翻，明也，察也，別也。</span></p>
<p class="em2 strong">濤薦嵇紹於帝，請以爲祕書郎；<span class="jiazhu">晉制，祕書監屬官有丞、有郎。</span>帝發詔徵之。紹以父康得罪，<span class="jiazhu">事見七十八卷魏元帝景元三年。</span>屛居私門，欲辭不就。<span class="jiazhu">屛，必郢翻。</span>濤謂之曰：<span class="yinhao">「爲君思之久矣，天地四時，猶有消息，況於人乎！」</span><span class="jiazhu">爲，于僞翻；下樹爲、人爲同，又密爲同。</span>紹乃應命，帝以爲祕書丞。</p>
<p class="em2 strong">初，東關之敗，<span class="jiazhu">事見七十五卷魏邵陵厲公嘉平四年。</span>文帝問僚屬曰：<span class="yinhao">「近日之事，誰任其咎？」</span><span class="jiazhu">任，音壬。</span>安東司馬王儀，脩之子也，<span class="jiazhu">王脩見六十四卷漢獻帝建安八年。</span>對曰：<span class="yinhao">「責在元帥。」</span><span class="jiazhu">文帝時爲安東將軍，監諸軍。</span>文帝怒曰：<span class="yinhao">「司馬欲委罪孤邪！」</span>引出斬之。儀子裒痛父非命，隱居敎授，三徵七辟，皆不就。<span class="jiazhu">徵，詔召也。辟，公府及州郡辟也。裒，薄侯翻。</span>未嘗西向而坐，<span class="jiazhu">裒居城陽，晉朝在洛陽，故未嘗西向。</span>廬於墓側，旦夕攀柏悲號，涕淚著樹，<span class="jiazhu">號，戶刀翻。著，直略翻。</span>樹爲之枯。讀《詩》至<span class="yinhao">「哀哀父母，生我劬勞」</span>，<span class="jiazhu">《詩·蓼莪》之辭。</span>未嘗不三復流涕，門人爲之廢《蓼莪》。<span class="jiazhu">以裒悲慘，故廢《蓼莪》之篇不敢講習。三，息暫翻。復，扶又翻。蓼，力竹翻。</span>家貧，計口而田，度身而蠶；<span class="jiazhu">度，徒洛翻。</span>人或饋之，不受，助之，不聽。諸生密爲刈麥，裒輒棄之，遂不仕而終。</p>
<p class="margin2">臣光曰：昔舜誅鯀而禹事舜，不敢廢至公也。嵇康、王儀，死皆不以其罪，二子不仕晉室可也；嵇紹苟無蕩陰之忠，<span class="jiazhu">蕩陰事見後八十五卷惠帝永興元年。余謂蕩陰之難，君子以嵇紹爲忠於所事可也，然未足以塞天性之傷也。蕩，音湯。</span>殆不免於君子之譏乎！</p>
<p class="em2 strong"><span class="yinwen">11</span>吳大司馬陸抗疾病，<span class="jiazhu">疾有加而無瘳，曰病。</span>上疏曰：<span class="yinhao">「西陵、建平，國之蕃表，<span class="jiazhu">蕃，籬也；表，外也。謂二郡爲藩籬於外也。</span>旣處上流，受敵二境。<span class="jiazhu">謂二郡之境，西距巴、夔，北接魏興、上庸，二面皆受敵也。處，昌呂翻。</span>若敵汎舟順流，星奔電邁，非何可恃援他部以救倒縣也。<span class="jiazhu">縣，讀曰懸。</span>此乃社稷安危之機，非徒封疆侵陵小害也。臣父遜，昔在西垂上言，『西陵國之西門，雖云易守，亦復易失。<span class="jiazhu">易，弋豉翻。</span>若有不守，非但失一郡，荊州非吳有也。如其有虞，當傾國爭之。』臣前乞屯精兵三萬，而主者循常，未肯差走。<span class="jiazhu">主者，謂居本兵之職者也。差，初皆翻。</span>自步闡以後，<span class="jiazhu">步闡反見上卷八年。</span>益更損耗。今臣所統千里，外禦強對，<span class="jiazhu">強對，猶言強敵也。</span>內懷百蠻，而上下見兵，財有數萬，<span class="jiazhu">見，賢遍翻。財，與纔同。</span>羸敝日久，難以待變。<span class="jiazhu">羸，倫爲翻。</span>臣愚以爲諸王幼沖，無用兵馬以妨要務，<span class="jiazhu">謂十一王各給三千兵也。</span>又，黃門宦官開立占募，兵民避役，逋逃入占。<span class="jiazhu">占，章豔翻。</span>乞特詔簡閱，一切料出，<span class="jiazhu">料，音聊。</span>以補疆埸受敵常處，使臣所部足滿八萬，省息衆務，幷力備禦，無幾無虞。<span class="jiazhu">幾，居希翻。</span>若其不然，深可憂也！臣死之後，乞以西方爲屬。」</span><span class="jiazhu">陸抗固知吳之將亡，特就職分上言之耳。屬，之欲翻；下屬文同。</span>及卒，吳主使其子晏、景、玄、機、雲分將其兵。<span class="jiazhu">將，卽亮翻。</span>機、雲皆善屬文，名重於世。</p>
<p class="em2 strong">初，周魴之子處，膂力絕人，不修細行，鄕里患之。<span class="jiazhu">魴，符方翻。行，下孟翻。</span>處嘗問父老曰：<span class="yinhao">「今時和歲豐而人不樂，何邪？」</span>父老歎曰：<span class="yinhao">「三害不除，何樂之有！」</span><span class="jiazhu">樂，音洛。</span>處曰：<span class="yinhao">「何謂也？」</span>父老曰：<span class="yinhao">「南山白額虎，長橋蛟，<span class="jiazhu">南山，今湖、秀以南諸山也。長橋，在今常州宜興縣。</span>幷子爲三矣。」</span><span class="jiazhu">子，謂周處。</span>處曰：<span class="yinhao">「若所患止此，吾能除之。」</span>乃入山求虎，射殺之，因投水，搏殺蛟；遂從機、雲受學，篤志讀書，砥節礪行，比及期年，州府交辟。<span class="jiazhu">射，而亦翻。行，下孟翻。比，必寐翻。</span></p>
<p class="em2 strong"><span class="yinwen">12</span>八月，戊申，葬元皇后于峻陽陵。帝及羣臣除喪卽吉，博士陳逵議，以爲<span class="yinhao">「今時所行，漢帝權制；太子無有國事，自宜終服。」</span>尙書杜預以爲<span class="yinhao">「古者天子、諸侯三年之喪，始同齊、斬，<span class="jiazhu">謂齊衰、斬衰之服，其始自天子達於庶人，無以異也。齊，津夷翻。</span>旣葬除服，諒闇以居，心喪終制。故周公不言高宗服喪三年而云諒闇，此服心喪之文也；<span class="jiazhu">周公作《無逸》曰：其在高宗作其卽位，乃或亮陰三年。杜預遂引此言以爲不服喪之證。闇，與陰同。孔安國曰：諒，信也；陰，默也。</span>叔向不譏景王除喪而譏其宴樂已早，明旣葬應除，而違諒闇之節也。<span class="jiazhu">《左傳》：晉荀躒如周葬穆后，旣葬，除喪，以文伯宴。叔向曰：<span class="yinhao">「王其不終乎！吾聞之，所樂必卒焉。今王樂憂，若卒以憂，不可謂終。王一歲而有三年之喪二焉，於是乎以喪賓宴，樂憂甚矣。三年之喪，雖貴遂服，禮也。王雖弗遂，宴樂以早，亦非禮也。」</span>樂，音洛。</span>子<span class="jiaozhusup">章：甲十一行本「子」上有「君」字；乙十一行本同；孔本同；張校同。</span>之於禮，存諸內而已；禮非玉帛之謂，<span class="jiazhu">《論語》：孔子曰：<span class="yinhao">「禮云禮云，玉帛云乎哉！」</span></span>喪豈衰麻之謂乎！<span class="jiazhu">衰，七回翻；下同。</span>太子出則撫軍，守則監國，<span class="jiazhu">《左傳》：晉大夫里克之言。監，古銜翻。</span>不爲無事，宜卒哭除衰麻，<span class="jiazhu">卒，子恤翻。</span>而以諒闇終三年。」</span>帝從之。</p>
<p class="margin2">臣光曰：規矩主於方圓，然庸工無規矩則方圓不可得而制也；衰麻主於哀戚，然庸人無衰麻則哀戚不可得而勉也。《素冠》之詩，正爲是矣。<span class="jiazhu">衰，倉回翻。《詩·素冠》，刺不能三年也。爲，于僞翻。</span>杜預飾經、傳以附人情，辯則辯矣，<span class="jiazhu">傳，直戀翻。</span>臣謂不若陳逵之言質略而敦實也。</p>
<p class="em2 strong"><span class="yinwen">13</span>九月，癸亥，以大將軍陳騫爲太尉。</p>
<p class="em2 strong"><span class="yinwen">14</span>杜預以孟津渡險，請建河橋於富平津。<span class="jiazhu">《水經註》：孟津又曰富平津。杜佑曰：富平津在河陽縣南。</span>議者以爲<span class="yinhao">「殷、周所都，歷聖賢而不作者，必不可立故也。」</span><span class="jiazhu">殷都河內，周都洛，二代夾河建都，不立河橋，故以爲言。</span>預固請爲之。及橋成，帝從百寮臨會，舉觴屬預曰：<span class="jiazhu">屬，之欲翻。</span><span class="yinhao">「非君，此橋不立。」</span>對曰：<span class="yinhao">「非陛下之明，臣亦無所施其巧。」</span></p>
<p class="em2 strong"><span class="yinwen">15</span>是歲，邵陵厲公曹芳卒。初，芳之廢遷金墉也，<span class="jiazhu">芳之廢也，築宮于河內重門。今言遷金墉，蓋始廢之時，自禁中遷于金墉，後乃居于河內也。</span>太宰中郎陳留范粲素服拜送，<span class="jiazhu">晉旣受禪，避景帝諱，採《周官》名置太宰以代太師。魏因漢制，上公惟有太傅。據《粲傳》，自太宰從事中郎遷太宰中郎。時未置太宰，<span class="yinhao">「宰」</span>，當作<span class="yinhao">「傅」</span>。</span>哀動左右；遂稱疾不出，陽狂不言，<span class="jiazhu">陽發見於外，陰蔽伏於中。凡人之作事，外爲是形而內無其實者，皆陽爲之外；若無所營，而內潛經畫，皆陰爲之。</span>寢所乘車，足不履地。子孫有婚宦大事，輒密諮焉，合者則色無變，不合則眠寢不安，妻子以此知其旨。子喬等三人，並棄學業，絕人事，<span class="jiazhu">按《晉書》，喬年二歲，祖馨臨終撫其首曰：<span class="yinhao">「恨不見汝成人！」</span>因以所用硯與之。至五歲，祖母以告喬，喬便執硯涕泣。九歲請學，在同輩之中，言無媟辭。李銓常論揚雄才學優於劉向，喬以爲向定一代之書，正羣籍之篇，使雄當之，故非所長，遂著《劉揚優劣論》。前後辟舉，皆不就。邑人臘日盜斫其樹，人有告者，喬陽不聞，邑人愧而歸之。喬曰：<span class="yinhao">「卿節日取柴，欲與父母相歡娛耳，何以愧爲！」</span>嗚呼！觀喬之學行如此，則棄學業絕人事，殆庶幾乎夷、齊餓于首陽之下之意。</span>侍疾家庭，足不出邑里。及帝卽位，詔以二千石祿養病，加賜帛百匹，喬以父疾篤，辭不敢受。粲不言凡三十六年，年八十四，終於所寢之車。<span class="jiazhu">自邵陵厲公之廢，至是方二十一年，史因公卒而究言之。</span></p>
<p class="em2 strong"><span class="yinwen">16</span>吳比三年大疫。<span class="jiazhu">比，毗至翻。</span></p>
<p class="strong"><span class="section" id="title-5"><span data-head-description="" data-head-level="h4" data-head-title="咸寧元年">咸寧元年</span></span><span class="biaozhusup" data-rel="（乙未、西元二七五年）"></span></p>
<p class="em2 strong"><span class="yinwen">1</span>春，正月，戊午朔，大赦，改元。</p>
<p class="em2 strong"><span class="yinwen">2</span>吳掘地得銀尺，上有刻文；<span class="jiazhu">《吳志》曰：銀長一尺，廣三分，刻上有年月字。</span>吳主大赦，改元天册。</p>
<p class="em2 strong"><span class="yinwen">3</span>吳中書令賀卲中風不能言，<span class="jiazhu">中，竹仲翻。</span>去職數月。吳主疑其詐，收付酒藏，掠考千數，<span class="jiazhu">藏，徂浪翻。掠，音亮。</span>卒無一言，乃燒鋸斷其頭，<span class="jiazhu">卒，子恤翻。斷，丁管翻。</span>徙其家屬於臨海。又誅樓玄子孫。<span class="jiazhu">殺樓玄見上卷泰始八年。</span></p>
<p class="em2 strong"><span class="yinwen">4</span>夏，六月，鮮卑拓跋力微復遣其子沙漠汗入貢，<span class="jiazhu">沙漠汗初入貢，見七十八卷元帝景元年。汗，音寒。</span>將還，幽州刺史衞瓘表請留之，又密以金賂其諸部大人離間之。<span class="jiazhu">爲力微信譖殺沙漠汗張本。間，古莧翻。</span></p>
<p class="em2 strong"><span class="yinwen">5</span>秋，七月，甲申晦，日有食之。</p>
<p class="em2 strong"><span class="yinwen">6</span>冬，十二月，丁亥，追尊宣帝廟曰高祖，景帝曰世宗，文帝曰太祖。</p>
<p class="em2 strong"><span class="yinwen">7</span>大疫，洛陽死者以萬數。</p>
<p class="strong"><span class="section" id="title-6"><span data-head-description="" data-head-level="h4" data-head-title="咸寧二年">二年</span></span><span class="biaozhusup" data-rel="（丙申、西元二七六年）"></span></p>
<p class="em2 strong"><span class="yinwen">1</span>春，令狐豐卒，弟宏繼立，楊欣討斬之。<span class="jiazhu">豐自爲敦煌太守，見上卷泰始八年。</span></p>
<p class="em2 strong"><span class="yinwen">2</span>帝得疾甚劇，及愈，羣臣上壽。詔曰：<span class="yinhao">「每念疫氣死亡者，爲之愴然。豈以一身之休息，忘百姓之艱難邪！諸上禮者，皆絕之。」</span><span class="jiazhu">爲，于僞翻。上，時掌翻。</span></p>
<p class="em2 strong">初，齊王攸有寵於文帝，每見攸，輒撫牀呼其小字曰：<span class="yinhao">「此桃符座也！」</span>幾爲太子者數矣。<span class="jiazhu">事見七十八卷魏元帝咸熙元年。幾，居依翻。數，所角翻。</span>臨終，爲帝敍漢淮南王、魏陳思王事而泣，<span class="jiazhu">漢文帝誅淮南厲王長，魏文帝不能容陳思王植，引此二事以戒切帝也。</span>執攸手以授帝。太后臨終，亦流涕謂帝曰：<span class="yinhao">「桃符性急，而汝爲兄不慈，我若不起，必恐汝不能相容，以是屬汝，勿忘我言！」</span>及帝疾甚，朝野皆屬意於攸。<span class="jiazhu">屬，之欲翻。朝，直遙翻。</span>攸妃，賈充之長女也。<span class="jiazhu">充先娶李氏，豐女也，生二女，長曰荃，爲齊王攸妃。長，知兩翻。</span>河南尹夏侯和謂充曰：<span class="yinhao">「卿二壻，親疏等耳。<span class="jiazhu">二壻，謂攸及太子也。</span>立人當立德。」</span>充不答。攸素惡荀勗及左衞將軍馮紞傾諂，勗乃使紞說帝曰：<span class="jiazhu">惡，烏路翻。紞，都感翻。說，輸芮翻。</span><span class="yinhao">「陛下前日疾若不愈，齊王爲公卿百姓所歸，太子雖欲高讓，其得免乎！宜遣還藩，以安社稷。」</span>帝陰納之，乃徙和爲光祿勳，奪充兵權，<span class="jiazhu">充自文帝時領兵。</span>而位遇無替。</p>
<p class="em2 strong"><span class="yinwen">3</span>吳施但之亂，<span class="jiazhu">事見上卷泰始二年。</span>或譖京下督孫楷於吳主曰：<span class="yinhao">「楷不時赴討，懷兩端。」</span>吳主數詰讓之，徵爲宮下鎭、驃騎將軍。<span class="jiazhu">京下督鎭京口。宮下鎭在建業。楷，孫韶之子。數，所角翻。驃，匹妙翻。騎，奇寄翻。</span>楷自疑懼，夏，六月，將妻子來奔，拜車騎將軍，封丹陽侯。</p>
<p class="em2 strong"><span class="yinwen">4</span>秋，七月，吳人或言於吳主曰：<span class="yinhao">「臨平湖自漢末薉塞，<span class="jiazhu">臨平湖，今在臨安府仁和縣界，有臨平鎭，在臨安府城西北四十八里。薉，荒蕪也，音烏廢翻。塞，悉則翻；下同。</span>長老言：『此湖塞，天下亂；此湖開，天下平。』近無故忽更開通，此天下當太平，青蓋入洛之祥也。」</span><span class="jiazhu">青蓋之占，見上卷泰始八年。</span>吳主以問奉禁都尉歷陽陳訓，<span class="jiazhu">吳置奉禁都尉，蓋以侍奉宮禁爲稱。</span>對曰：<span class="yinhao">「臣止能望氣，不能達湖之開塞。」</span>退而告其友曰：<span class="yinhao">「青蓋入洛者，將有銜璧之事，非吉祥也。」</span></p>
<p class="em2 strong">或獻小石刻<span class="yinhao">「皇帝」</span>字，云得於湖邊；吳主大赦，改元天璽。<span class="jiazhu">璽，斯氏翻。</span></p>
<p class="em2 strong">湘東太守張詠不出算緡，<span class="jiazhu">吳主亮太平二年，分長沙東部都尉立湘東郡。</span>吳主就在所斬之，徇首諸郡。會稽太守車浚公清有政績，<span class="jiazhu">會，工外翻。車姓，出於田千秋。車，昌遮翻。</span>值郡旱饑，表求振貸，吳主以爲收私恩，遣使梟首。<span class="jiazhu">梟，堅堯翻。</span>尙書熊睦微有所諫，<span class="jiazhu">黃帝有熊氏，《姓譜》：楚鬻熊之後。此以名爲氏者也。</span>吳主以刀鐶撞殺之，身無完肌。<span class="jiazhu">史詳言吳主之昏虐。撞，直江翻。</span></p>
<p class="em2 strong"><span class="yinwen">4</span>八月，己亥，以何曾爲太傅，陳騫爲大司馬，賈充爲太尉，齊王攸爲司空。</p>
<p class="em2 strong"><span class="yinwen">5</span>吳歷陽山有七穿騈羅，穿中黃赤，俗謂之石印，云：<span class="yinhao">「石印封發，天下當太平。」</span>歷陽長上言石印發，<span class="jiazhu">據《吳志》：鄱陽上言：歷陽山石文理成字。又《江表傳》曰：歷陽縣有石山，臨水高百丈，其三十丈所有七穿騈羅。今考《晉志》，鄱陽郡無歷陽縣，有歷陵縣。<span class="yinhao">「陽」</span>，當作<span class="yinhao">「陵」</span>。今《饒州圖經》亦載鄱陽歷陵縣有石印山。長，知兩翻。</span>吳主遣使者以太牢祠之。<span class="jiazhu">使，疏吏翻。</span>使者作高梯登其上，以朱書石曰：<span class="yinhao">「楚九州渚，吳九州都。揚州士，作天子，四世治，太平始。」</span>還以聞。吳主大喜，封其山神爲王，大赦，改明年元曰天紀。</p>
<p class="em2 strong"><span class="yinwen">6</span>冬，十月，以汝陰王駿爲征西大將軍，羊祜爲征南大將軍，皆開府辟召，儀同三司。<span class="jiazhu">此位從公也。</span></p>
<p class="em2 strong">祜上疏請伐吳<span class="jiazhu">陸抗沒，羊祜始抗疏請伐吳。上，時掌翻。</span>曰：<span class="yinhao">「先帝西平巴、蜀，<span class="jiazhu">見七十八卷魏元帝景元四年。</span>南和吳、會，<span class="jiazhu">見七十八卷魏元帝咸熙元年。</span>庶幾海內得以休息；而吳復背信，<span class="jiazhu">事見上卷泰始元年。幾，居希翻。背，蒲妹翻。</span>使邊事更興。夫期運雖天所授，而功業必因人而成，不一大舉掃滅，則兵役無時得息也。蜀平之時，天下皆謂吳當幷亡，自是以來，十有三年矣。<span class="jiazhu">景元四年蜀亡，至是十三年。</span>夫謀之雖多，決之欲獨。凡以險阻得全者，謂其勢均力敵耳。若輕重不齊，強弱異勢，雖有險阻，不可保也。蜀之爲國，非不險也，皆云一夫荷戟，千人莫當。<span class="jiazhu">荷，下可翻。</span>及進兵之日，曾無藩籬之限，乘勝席卷，徑至成都，漢中諸城，皆鳥栖而不敢出，<span class="jiazhu">謂漢、樂諸城也。</span>非無戰心，誠力不足以相抗也。及劉禪請降，諸營堡索然俱散。<span class="jiazhu">索，昔各翻。</span>今江、淮之險不如劍閣，孫晧之暴過於劉禪，吳人之困甚於巴、蜀，而大晉兵力盛於往時，不於此際平壹四海，而更阻兵相守，使天下困於征戍，經歷盛衰，不可長久也。<span class="jiazhu">謂兵將以盛壯之年出戍，經歷營陳，至於衰者也。</span>今若引梁、益之兵水陸俱下，<span class="jiazhu">王濬、唐彬統梁、益兵。</span>荊、楚之衆進臨江陵，<span class="jiazhu">荊、楚，祜所統也。</span>平南、豫州直指夏口，<span class="jiazhu">胡奮爲平南將軍；王戎爲豫州刺史。夏，戶雅翻。</span>徐、揚、青、兗並會秣陵；<span class="jiazhu">徐、揚，王渾所統；青、兗，琅邪王伷所統。</span>以一隅之吳當天下之衆，勢分形散，所備皆急。巴、漢奇兵出其空虛，一處傾壞，則上下震蕩，雖有智者不能爲吳謀矣。<span class="jiazhu">其後平吳皆如祜所規。</span>吳緣江爲國，東西數千里，所敵者大，無有寧息。孫晧恣情任意，與下多忌，將疑於朝，<span class="jiazhu">將，卽亮翻。朝，直遙翻。</span>士困於野，無有保世之計，一定之心；平常之日，猶懷去就，兵臨之際，必有應者，終不能齊力致死，已可知也。其俗急速不能持久，弓弩戟楯不如中國；唯有水戰是其所便，一入其境，則長江非復所保，還趣城池，<span class="jiazhu">趣，七喻翻。</span>去長入短，非吾敵也。官軍縣進，<span class="jiazhu">縣，讀曰懸。</span>人有致死之志，吳人內顧，各有離散之心，如此，軍不踰時，克可必矣。」</span>帝深納之。而朝議方以秦、涼爲憂，<span class="jiazhu">謂樹機能未平也。朝，直遙翻。</span>祜復表曰：<span class="jiazhu">復，扶又翻。</span><span class="yinhao">「吳平則胡自定，但當速濟大功耳。」</span>議者多有不同，賈充、荀勗、馮紞尤以伐吳爲不可。祜歎曰：<span class="yinhao">「天下不如意事十常居七、八。天與不取，豈非更事者恨於後時哉！」</span><span class="jiazhu">言吳可取而不取，機會一失，經見其事者，豈不有後時之恨！更，工衡翻。</span>唯度支尙書杜預、<span class="jiazhu">魏置度支尙書。度，徒洛翻。</span>中書令張華與帝意合，贊成其計。</p>
<p class="em2 strong"><span class="yinwen">7</span>丁卯，立皇后楊氏，大赦。后，元皇后之從妹也，<span class="jiazhu">從，才用翻。</span>美而有婦德。帝初聘后，后叔父珧<span class="jiazhu">珧，余招翻。</span>上表曰：<span class="yinhao">「自古一門二后，未有能全其宗者，乞藏此表於宗廟，異日如臣之言，得以免禍。」</span>帝許之。<span class="jiazhu">珧雖有此表，終不能以免禍。</span></p>
<p class="em2 strong">十二月，以后父鎭軍將軍駿爲車騎將軍，封臨晉侯。<span class="jiazhu">國號晉而封后父爲臨晉侯，不祥之徵也。</span>尙書褚䂮、郭奕皆表駿小器，不可任社稷之重。<span class="jiazhu">䂮，離灼翻。任，音壬。</span>帝不從。駿驕傲自得，胡奮謂駿曰：<span class="yinhao">「卿恃女更益豪邪！歷觀前世，與天家婚，未有不滅門者，但早晚事耳。」</span>駿曰：<span class="yinhao">「卿女不在天家乎？」</span><span class="jiazhu">天子尊無二上，故曰天家，言其尊如天也。</span>奮曰：<span class="yinhao">「我女與卿女作婢耳，何能爲損益乎！」</span></p>
<p class="strong"><span class="section" id="title-7"><span data-head-description="" data-head-level="h4" data-head-title="咸寧三年">三年</span></span><span class="biaozhusup" data-rel="（丁酉、西元二七七年）"></span></p>
<p class="em2 strong"><span class="yinwen">1</span>春，正月，丙子朔，日有食之。</p>
<p class="em2 strong"><span class="yinwen">2</span>立皇子裕爲始平王；庚寅，裕卒。</p>
<p class="em2 strong"><span class="yinwen">3</span>三月，平虜護軍文鴦督涼、秦、雍州諸軍討樹機能，破之，諸胡二十萬口來降。<span class="jiazhu">雍，於用翻。降，戶江翻。</span></p>
<p class="em2 strong"><span class="yinwen">4</span>夏，五月，吳將邵顗、<span class="jiazhu">顗，魚豈翻。《考異》曰：《武紀》作邵凱，今從《羊祜傳》。</span>夏祥帥衆七千餘人來降。<span class="jiazhu">夏，戶雅翻。帥，讀曰率。降，戶江翻。</span></p>
<p class="em2 strong"><span class="yinwen">5</span>秋，七月，中山王睦坐招誘逋亡，貶爲丹水縣侯。<span class="jiazhu">誘，音酉。</span></p>
<p class="em2 strong"><span class="yinwen">6</span>有星孛于紫宮。<span class="jiazhu">孛，蒲內翻。</span></p>
<p class="em2 strong"><span class="yinwen">7</span>衞將軍楊珧等建議，以爲<span class="yinhao">「古者封建諸侯，所以藩衞王室；今諸王公皆在京師，非扞城之義。又，異姓諸將居邊，宜參以親戚。」</span><span class="jiazhu">《考異》曰：《職官志》以爲珧與荀勗以齊王攸有時望，懼太子有後難，故建此議，使諸王之國。帝初未之察，於是下詔議其制。按《勗傳》有異議，又，時齊王不之國，疑此說非實。今不取。</span>帝乃詔諸王各以戶邑多少爲三等，大國置三軍五千人，次國二軍三千人，小國一軍一千一百人；<span class="jiazhu">時以平原、汝南、琅邪、扶風、齊爲大國，梁、趙、樂安、燕、安平、義陽爲次國，餘國爲小國。</span>諸王爲都督者，各徙其國使相近。八月，癸亥，徙扶風王亮爲汝南王，出爲鎭南大將軍，都督豫州諸軍事；琅邪王倫爲趙王，督鄴城守事；勃海王輔爲太原王，監幷州諸軍事；以東莞王伷在徐州，徙封琅邪王；<span class="jiazhu">莞，音官。伷，音胄。</span>汝陰王駿在關中，徙封扶風王；又徙太原王顒爲河間王；汝南王柬爲南陽王。輔，孚之子；顒，孚之孫也。<span class="jiazhu">顒，魚容翻。</span>其無官者，皆遣就國。諸王公戀京師，皆涕泣而去。又封皇子瑋爲始平王，允爲濮陽王，該爲新都王，遐爲清河王。</p>
<p class="em2 strong">其異姓之臣有大功者，皆封郡公、郡侯。封賈充爲魯郡公。追封王沈爲博陵郡公。<span class="jiazhu">沈，持林翻。</span></p>
<p class="em2 strong">徙封鉅平侯羊祜爲南城郡侯，<span class="jiazhu">時詔以泰山之南武陽、牟、南城、梁父、平陽五縣爲南城郡。羊祜本泰山南城人也。帝制公侯邑萬戶以上爲大國，五千戶以上爲次國，不滿五千戶爲小國。</span>祜固辭不受。祜每拜官爵，常多讓，至心素著，故特見申於分列之外。<span class="jiazhu">見申，謂許之辭爵，其志獲申也。分列，謂分封列爵也。</span>祜歷事二世，<span class="jiazhu">謂事文帝及帝也。</span>職典樞要，凡謀議損益，皆焚其草，世莫得聞；所進達之皆不知所由。<span class="jiazhu">謂人由祜薦引而進達，不知其所由來也。</span>常曰：<span class="yinhao">「拜官公朝，謝恩私門，吾所不敢也。」</span><span class="jiazhu">朝，直遙翻。</span></p>
<p class="em2 strong"><span class="yinwen">8</span>兗、豫、青、徐、荊、益、梁七州大水。</p>
<p class="em2 strong"><span class="yinwen">9</span>冬，十二月，吳夏口督孫愼入江夏、汝南，<span class="jiazhu">江夏郡屬荊州，汝南郡屬豫州，相去甚遠。沈約《宋志》：江夏太守治汝南縣，本沙羨土，晉末汝南郡民流寓夏口，因立爲汝南，則此江夏郡未有汝南縣也，無亦史追書乎！夏，戶雅翻。</span>略千餘家而去。詔遣侍臣詰羊祜不追討之意，<span class="jiazhu">詰，去吉翻。</span>幷欲移荊州。祜曰：<span class="yinhao">「江夏去襄陽八百里，比知賊問，<span class="jiazhu">比，必寐翻。</span>賊已去經日，步軍安能追之！勞師以免責，非臣志也。昔魏武帝置都督，類皆與州相近，<span class="jiazhu">如揚州刺史治壽春，都督揚州諸軍事亦治壽春之類。近，其靳翻。</span>以兵勢好合惡離故也。<span class="jiazhu">好，呼到翻。惡，烏路翻。</span>疆埸之間，一彼一此，愼守而已。<span class="jiazhu">《左傳》魯桓公曰：<span class="yinhao">「疆埸之間，愼守其一，而備其不虞。」</span></span>若輒徙州，賊出無常，亦未知州之所宜據也。」</span></p>
<p class="em2 strong"><span class="yinwen">10</span>是歲，大司馬陳騫自揚州入朝，<span class="jiazhu">朝，直遙翻。</span>以高平公罷。</p>
<p class="em2 strong"><span class="yinwen">11</span>吳主以會稽張俶多所譖白，<span class="jiazhu">會，工外翻。俶，昌六翻。</span>甚見寵任，累遷司直中郎將，封侯。其父爲山陰縣卒，<span class="jiazhu">山陰縣屬會稽郡。</span>知俶不良，上表曰：<span class="yinhao">「若用俶爲司直，有罪乞不從坐。」</span>吳主許之。俶表置彈曲二十人，專糾司不法，<span class="jiazhu">彈，徒干翻。</span>於是吏民各以愛憎互相告訐，獄犴盈溢，<span class="jiazhu">訐，居謁翻。犴，音岸。犴，野犬也。野犬所以守，故爲獄，又胡地謂犬爲犴。</span>上下囂然。俶大爲姦利，驕奢暴橫，<span class="jiazhu">橫，戶孟翻。</span>事發，父子皆車裂。</p>
<p class="em2 strong"><span class="yinwen">12</span>衞瓘遣拓跋沙漠汗歸國。<span class="jiazhu">前年瓘表留沙漠汗，讒間旣行，乃遣歸。</span>自沙漠汗入質，<span class="jiazhu">入質見七十七卷魏元帝景元二年。質，音致。</span>力微可汗諸子在側者多有寵。及沙漠汗歸，諸部大人共譖而殺之。旣而力微疾篤，烏桓王庫賢親近用事，受衞瓘賂，欲擾動諸部，乃礪斧於庭，謂諸大人曰：<span class="yinhao">「可汗恨汝曹讒殺太子，<span class="jiazhu">此時鮮卑君長已有可汗之稱。可，今讀從刊入聲。汗，音寒。</span>欲盡收汝曹長子殺之。」</span><span class="jiazhu">長，知兩翻。</span>諸大人懼，皆散走。力微以憂卒，時年一百四。子悉祿立，<span class="jiazhu"><span class="yinhao">「悉祿」</span>，魏收《魏書》作<span class="yinhao">「悉鹿」</span>。</span>其國遂衰。</p>
<p class="em2 strong">初，幽、幷二州皆與鮮卑接，東有務桓，西有力微，多爲邊患。衞瓘密以計間之，<span class="jiazhu">間，古莧翻。</span>務桓降而力微死。<span class="jiazhu">《考異》曰：魏收《後魏書》：<span class="yinhao">「鐵弗劉虎，匈奴去卑之孫，昭成四年死，子務桓立。」</span>按昭成四年，晉成帝咸康七年也，務桓不應與瓘同時，蓋二人皆名務桓耳。</span>朝廷嘉瓘功，封其弟爲亭侯。</p>
<p class="strong"><span class="section" id="title-8"><span data-head-description="" data-head-level="h4" data-head-title="咸寧四年">四年</span></span><span class="biaozhusup" data-rel="（戊戌、西元二七八年）"></span></p>
<p class="em2 strong"><span class="yinwen">1</span>春，正月，庚午朔，日有食之。</p>
<p class="em2 strong"><span class="yinwen">2</span>司馬督東平馬隆<span class="jiazhu">晉制：二衞，前驅、由基、強弩爲三部司馬，各置督。沈約曰：殿中司馬督，晉武帝時殿內宿衞，號曰三部司馬，與殿中將軍分隸左右二衞。</span>上言：<span class="yinhao">「涼州刺史楊欣失羌戎之和，必敗。」</span><span class="jiazhu">隆言欣必敗，猶漢皇甫規之言馬賢，蓋懷才欲用，故以此自顯耳。</span>夏，六月，欣與樹機能之黨若羅拔能等戰于武威，敗死。</p>
<p class="em2 strong"><span class="yinwen">3</span>弘訓皇后羊氏殂。<span class="jiazhu">景皇后，居弘訓宮。</span></p>
<p class="em2 strong"><span class="yinwen">4</span>羊祜以病求入朝，<span class="jiazhu">朝，直遙翻。</span>旣至，帝命乘輦入殿，不拜而坐。祜面陳伐吳之計，帝善之。以祜病，不宜數入，<span class="jiazhu">數，所角翻。</span>更遣張華就問籌策，祜曰：<span class="yinhao">「孫晧暴虐已甚，於今可不戰而克。若晧不幸而沒，吳人更立令主，雖有百萬之衆，長江未可窺也，將爲後患矣！」</span>華深然之。祜曰：<span class="yinhao">「成吾志者，子也。」</span>帝欲使祜臥護諸將，祜曰：<span class="yinhao">「取吳不必臣行，但旣平之後，當勞聖慮耳。功名之際，臣不敢居；若事了，當有所付授，願審擇其人也。」</span><span class="jiazhu">以東南壤界闊遠，當得人以鎭撫之。</span></p>
<p class="em2 strong"><span class="yinwen">5</span>秋，七月，己丑，葬景獻皇后于峻平陵。<span class="jiazhu">卽弘訓后也。</span></p>
<p class="em2 strong"><span class="yinwen">6</span>司、冀、兗、豫、荊、揚州大水，<span class="jiazhu">司州，卽漢司隸校尉所部也。漢司隸部察郡縣與州刺史同，晉遂定名司州，統河南、滎陽、弘農、上洛、平陽、河東、汲郡、河內、廣平、陽平、魏郡、頓丘。冀州者，亂則冀安，弱則冀強，荒則冀豐，統趙國、鉅鹿、安平、平原、樂陵、勃海、河間、高陽、博陵、清河、中山、常山等郡國。</span>螟傷稼。<span class="jiazhu">螟，食苗心之蟲。</span>詔問主者：<span class="yinhao">「何以佐百姓？」</span><span class="jiazhu">主者，謂左民及度支二曹也。</span>度支尙書杜預上疏，<span class="jiazhu">度，徒洛翻。上，時掌翻。</span>以爲：<span class="yinhao">「今者水災東南尤劇，宜敕兗、豫等諸州留漢氏舊陂，繕以蓄水，餘皆決瀝，令飢者盡得魚菜螺蜯之饒，<span class="jiazhu">螺，盧戈翻。蜯，步項翻。</span>此目下日給之益也。水去之後，滇淤之田，<span class="jiazhu">淤，依據翻。</span>畝收數鍾，此又明年之益也。典牧種牛有四萬五千餘頭，<span class="jiazhu">《晉志》：典牧令，屬太僕。種，章勇翻。</span>不供耕駕，至有老不穿鼻者，可分以給民，使及春耕種，榖登之後，責其租稅，此又數年以後之益也。」</span>帝從之，民賴其利。<span class="jiazhu">《考異》曰：《食貨志》云<span class="yinhao">「咸寧三年」</span>，《杜預傳》云<span class="yinhao">「四年」</span>。按《五行志》，三年大水，無蟲災，四年螟。今從《預傳》。</span>預在尙書在七年，<span class="jiazhu">泰始六年，預自秦州刺史得罪歸，拜度支尙書，至是七年矣。</span>損益庶政，不可勝數，<span class="jiazhu">勝，音升。</span>時人謂之<span class="yinhao">「杜武庫」</span>，言其無所不有也。</p>
<p class="em2 strong"><span class="yinwen">7</span>九月，以何曾爲太宰；辛巳，以侍中、尙書令李胤爲司徒。</p>
<p class="em2 strong"><span class="yinwen">8</span>吳主忌勝己者，侍中、中書令張尙，紘之孫也，<span class="jiazhu">張紘事孫策、孫權，見《漢獻帝紀》。</span>爲人辯捷，談論每出其表，吳主積以致恨。後問：<span class="yinhao">「孤飲酒可以方誰？」</span><span class="jiazhu">方，比也。</span>尙曰：<span class="yinhao">「陛下有百觚之量。」</span>吳主曰：<span class="yinhao">「尙知孔丘不王，而以孤方之。」</span><span class="jiazhu">《孔叢子》曰：趙平原君與孔子高飲，強子高酒，曰：<span class="yinhao">「諺云，堯飲千鍾，孔子百觚，子路嗑嗑，尙飲十榼。古之聖賢，無不能飲，子何辭焉。」</span>觚，飲器也，受二升。王，于況翻。</span>因發怒，收尙。公卿已下百餘人，詣宮叩頭，請尙罪，得減死，送建安作船，尋就殺之。<span class="jiazhu">《考異》曰：《三十國春秋》云：<span class="yinhao">「岑昏等泥頭請代尙死，尙得免死，徙廣州。」</span>今從《尙傳》，參取環氏《吳紀》。余觀尙之爲人，蓋以辯給得親近於孫晧，而亦以辯給取怒，請其死者必岑昏之徒。《三十國春秋》所書，蓋得其實。</span></p>
<p class="em2 strong"><span class="yinwen">9</span>冬，十月，徵征北大將軍衞瓘爲尙書令。是時，朝野咸知太子昏愚，不堪爲嗣，瓘每欲陳啓而未敢發；會侍宴陵雲臺，<span class="jiazhu">陵雲臺，魏文帝所築。</span>瓘陽醉，跪帝牀前曰：<span class="yinhao">「臣欲有所啓。」</span>帝曰：<span class="yinhao">「公所言何邪？」</span>瓘欲言而止者三，因以手撫牀曰：<span class="yinhao">「此座可惜！」</span>帝意悟，因謬曰：<span class="yinhao">「公眞大醉邪？」</span>瓘於此不復有言。帝悉召東宮官屬，爲設宴會，<span class="jiazhu">復，扶又翻。爲，于僞翻；下便爲同。</span>而密封尙書疑事，令太子決之。賈妃大懼，倩外人代對，<span class="jiazhu">倩，七正翻。假手於人也。</span>多引古義。給使張泓曰：<span class="yinhao">「太子不學，陛下所知，而答詔多引古義，必責作草主，<span class="jiazhu">言將責問作對草之主名也。</span>更益譴負，不如直以意對。」</span>妃大喜，謂泓曰：<span class="yinhao">「便爲我好答，富貴與汝共之。」</span><span class="jiazhu">給使，給東宮使令。張泓蓋庸中之佼佼者，後爲趙王倫拒齊王冏於陽翟者，必是人也。</span>泓卽具草，令太子自寫，帝省之甚悅。<span class="jiazhu">省，悉景翻。</span>先以示瓘，瓘大踧踖，<span class="jiazhu">踧，子六翻。踖，子昔翻。踧踖，不自安貌。</span>衆人乃知瓘嘗有言也。賈充密遣人語妃云：<span class="yinhao">「衞瓘老奴，幾破汝家！」</span><span class="jiazhu">爲賈妃怨衞瓘張本。語，牛倨翻。《考異》曰：《三十國春秋》在泰始八年。按《瓘傳》，<span class="yinhao">「泰始初，爲青州刺史，徙幽州，八年不得在京師。」</span>《瓘傳》在遷司空後。按《帝紀》：<span class="yinhao">「太康三年，賈充卒，十二月，瓘爲司空」</span>，故移在入爲尙書令下。</span></p>
<p class="em2 strong"><span class="yinwen">10</span>吳人大佃皖城，<span class="jiazhu">佃，亭年翻，治田也。皖，戶板翻。</span>欲謀入寇。都督揚州諸軍事王渾遣揚州刺史應綽攻破之，斬首五千級，焚其積榖百八十餘萬斛，踐稻田四千餘頃，毀船六百餘艘。<span class="jiazhu">艘，蘇刀翻。</span></p>
<p class="em2 strong"><span class="yinwen">11</span>十一月，辛巳，太醫司馬程據獻雉頭裘，<span class="jiazhu">《晉志》：太醫，屬宗正。雉頭毛采炫燿，集以爲裘。</span>帝焚之於殿前。甲申，敕內外敢有獻奇技異服者，罪之。<span class="jiazhu">《記·王制》：作淫聲異服奇技奇器以疑衆，殺。技，渠綺翻。</span></p>
<p class="em2 strong"><span class="yinwen">12</span>羊祜疾篤，舉杜預自代。辛卯，以預爲鎭南大將軍、都督荊州諸軍事。祜卒，<span class="jiazhu">卒，子恤翻；下同。</span>帝哭之甚哀。是日，大寒，涕淚霑須鬢皆爲冰。祜遺令不得以南城侯印入柩。<span class="jiazhu">柩，音舊。</span>帝曰：<span class="yinhao">「祜固讓歷年，身沒讓存，<span class="jiazhu">謂身沒而遺令讓侯印也。</span>今聽復本封，以彰高美。」</span><span class="jiazhu">祜本封鉅平侯。</span>南州民聞祜卒，爲之罷市，巷哭聲相接。<span class="jiazhu">南州，謂荊州也。爲，于僞翻；下同。</span>吳守邊將士亦爲之泣。祜好遊峴山，<span class="jiazhu">好，呼到翻。峴，戶典翻。</span>襄陽人建碑立廟於其地，歲時祭祀，望其碑者無不流涕，因謂之墮淚碑。</p>
<p class="em2 strong">杜預至鎭，簡精銳，襲吳西陵督張政，大破之。政，吳之名將也，恥以無備取敗，不以實告吳主。預欲間之，<span class="jiazhu">間，古莧翻。</span>乃表還其所獲。吳主果召政還，遣武昌監留憲代之。<span class="jiazhu">吳之邊鎭有督、有監，督者，督諸軍事之職；監者，監諸軍事之職。</span></p>
<p class="em2 strong"><span class="yinwen">13</span>十二月，丁未，朗陵公何曾卒。曾厚自奉養，過於人主。司隸校尉東萊劉毅數劾奏曾侈汰無度，<span class="jiazhu">數，所角翻。</span>帝以其重臣，不問。及卒，博士新興秦秀議曰：<span class="jiazhu">秀，新興雲中人，朗之子也。</span><span class="yinhao">「曾驕奢過度，名被九域。<span class="jiazhu">九域，九州之域。被，皮義翻。</span>宰相大臣，人之表儀，若生極其情，死又無貶，王公貴人復何畏哉！謹按《諡法》，<span class="jiazhu">《諡法》始於周公，以行爲諡。復，扶又翻。</span>『名與實爽曰繆，怙亂肆行曰醜，』宜諡醜繆公。」</span>帝策諡曰孝。<span class="jiazhu">策諡者，不用博士議，以詔策賜諡。</span></p>
<p class="em2 strong"><span class="yinwen">14</span>前司隸校尉傅玄卒。<span class="jiazhu">《考異》曰：《玄傳》曰：<span class="yinhao">「五年，遷太僕，轉司隸，景獻皇后崩，坐爭位罵尙書免，尋卒。」</span>按景獻后崩在四年，《玄傳》誤也。</span>玄性峻急，每有奏劾，或值日暮，捧白簡，整簪帶，<span class="jiazhu">《文選》：任昉《彈曹景宗》曰：謹奉白簡以聞。呂向《註》云：簡，略狀也。《晉志》曰：古者執笏，有事則書之，故常簪筆；今之白筆，是其遺意。三臺、五省二品文官簪之。帶，革帶也，古之鞶帶。劾，戶槪翻，又戶得翻。</span>竦踊不寐，坐而待旦；由是貴游震懾，<span class="jiazhu">《周官》師氏，凡國之貴游子弟學焉。《註》云：貴游子弟，王公之子弟，游無官司者。懾，之涉翻。</span>臺閣生風。玄與尙書左丞博陵崔洪善，<span class="jiazhu">漢安帝分安平，置博陵。</span>洪亦清厲骨鯁，好面折人過，<span class="jiazhu">好，呼到翻。折，之舌翻。</span>而退無後言，人以是重之。</p>
<p class="em2 strong"><span class="yinwen">15</span>鮮卑樹機能久爲邊患，<span class="jiazhu">泰始六年樹機能爲寇，至是九年矣。</span>僕射李憙請發兵討之，朝議皆以爲出兵重事，虜不足憂。<span class="jiazhu">朝，直遙翻；下同。</span></p>
<p class="strong"><span class="section" id="title-9"><span data-head-description="" data-head-level="h4" data-head-title="咸寧五年">五年</span></span><span class="biaozhusup" data-rel="（己亥、西元二七九年）"></span></p>
<p class="em2 strong"><span class="yinwen">1</span>春，正月，樹機能攻陷涼州。<span class="jiazhu">涼州治武威。</span>帝甚悔之，臨朝而歎曰：<span class="yinhao">「誰能爲我討此虜者？」</span><span class="jiazhu">爲，于僞翻。</span>司馬督馬隆進曰：<span class="yinhao">「陛下能任臣，臣能平之。」</span>帝曰：<span class="yinhao">「必能平賊，何爲不任，顧方略何如耳！」</span>隆曰：<span class="yinhao">「臣願募勇士三千人，無問所從來，<span class="jiazhu">應募者，或出於農畝，或出於營伍，或出於逋逃，或出於奴隸，皆不問其所從來也。</span>帥之以西，虜不足平也。」</span><span class="jiazhu">帥，讀曰率。</span>帝許之。乙丑，以隆爲討虜護軍、武威太守。公卿皆曰：<span class="yinhao">「見兵已多，不宜橫設賞募，<span class="jiazhu">見，賢遍翻。橫，戶孟翻。</span>隆小將妄言，<span class="jiazhu">將，卽亮翻。</span>不足信也。」</span>帝不聽。隆募能引弓四鈞、挽弩九石者取之，<span class="jiazhu">三十斤爲鈞，四鈞爲石，石百二十斤。</span>立標簡試，<span class="jiazhu">標，表也。</span>自旦至日中，得三千五百人。隆曰：<span class="yinhao">「足矣。」</span>又請自至武庫選仗，武庫令與隆忿爭，<span class="jiazhu">《晉志》：武庫令，屬衞尉。</span>御史中丞劾奏隆。<span class="jiazhu">自東漢至魏、晉，以中丞爲御史臺主。劾，戶槪翻，又戶得翻。</span>隆曰：<span class="yinhao">「臣當畢命戰場，武庫令乃給以魏時朽仗，非陛下所以使臣之意也。」</span>帝命惟隆所取，仍給三年軍資而遣之。</p>
<p class="em2 strong"><span class="yinwen">2</span>初，南單于呼廚泉以兄於扶羅子豹爲左賢王，及魏武帝分匈奴爲五部，<span class="jiazhu">五部見上卷泰始六年。</span>以豹爲左部帥。<span class="jiazhu">帥，所類翻。</span>豹子淵，幼而雋異，師事上黨崔游，博習經史。嘗謂同門生上黨朱紀、鴈門范隆曰：<span class="yinhao">「吾常恥隨、陸無武，絳、灌無文；隨、陸遇高帝而不能建封侯之業，絳、灌遇文帝而不能興庠序之敎，豈不惜哉！」</span><span class="jiazhu">隨、陸，隨何、陸賈。絳、灌，絳侯周勃、灌將軍嬰。</span>於是兼學武事。及長，<span class="jiazhu">長，知兩翻。</span>猨臂善射，膂力過人，姿貌魁偉。爲任子在洛陽，王渾及子濟皆重之，屢薦於帝，帝召與語，悅之。濟曰：<span class="yinhao">「淵有文武長才，陛下任以東南之事，吳不足平也。」</span>孔恂、楊珧曰：<span class="yinhao">「非我族類，其心必異。<span class="jiazhu">《左傳》，魯季文子曰：<span class="yinhao">「史佚之志有之：非我族類，其心必異。」</span>珧，余招翻。</span>淵才器誠少比，然不可重任也。」</span><span class="jiazhu">少，詩沼翻。</span>及涼州覆沒，帝問將於李憙，對曰：<span class="yinhao">「陛下誠能發匈奴五部之衆，假劉淵一將軍之號，使將之而西，樹機能之首可指日而梟也。」</span><span class="jiazhu">使將，卽亮翻。梟，堅堯翻。</span>孔恂曰：<span class="yinhao">「淵果梟樹機能，則涼州之患方更深耳。」</span>帝乃止。</p>
<p class="em2 strong">東萊王彌家世二千石，<span class="jiazhu">《世語》曰：彌，魏玄菟太守王頎之孫。</span>彌有學術勇略，善騎射，青州人謂之<span class="yinhao">「飛豹」</span>。<span class="jiaozhusup">章：甲十一行本「豹」下有「然喜任俠」四字；乙十一行本同；孔本同；退齋校同。</span>處士陳留董養見而謂之曰：<span class="yinhao">「君好亂樂禍，若天下有事，不作士大夫矣。」</span><span class="jiazhu">言將爲賊也。處，昌呂翻。好，呼到翻。樂，音洛。</span>淵與彌友善，謂彌曰：<span class="yinhao">「王、李以鄕曲見知，<span class="jiazhu">王渾，太原人，李憙，上黨人，與淵同州里。</span>每相稱薦，適足爲吾患耳。」</span>因歔欷流涕。<span class="jiazhu">歔，音虛。欷，音希，又吁旣翻。</span>齊王攸聞之，言於帝曰：<span class="yinhao">「陛下不除劉淵，臣恐幷州不得久安。」</span>王渾曰：<span class="yinhao">「大晉方以信懷殊俗，奈何以無形之疑殺人侍子乎？何德度之不弘也！」</span>帝曰：<span class="yinhao">「渾言是也。」</span>會豹卒，以淵代爲左部帥。<span class="jiazhu">劉淵事始此。史言晉將有亂。帥，所類翻。</span></p>
<p class="em2 strong"><span class="yinwen">3</span>夏，四月，大赦。</p>
<p class="em2 strong"><span class="yinwen">4</span>除部曲督以下質任。<span class="jiazhu">帝受禪之初，除部曲將質任，今又除部曲督質任。質，音致。</span></p>
<p class="em2 strong"><span class="yinwen">5</span>吳桂林太守脩允卒，<span class="jiazhu">桂林，漢縣，屬鬱林郡。吳主晧鳳凰三年，分立桂林郡。</span>其部曲應分給諸將。督將郭馬、何典、王族等累世舊軍，不樂離別，會吳主料實廣州戶口，<span class="jiazhu">將，卽亮翻。樂，音洛。料，音聊。</span>馬等因民心不安，聚衆攻殺廣州督虞授，馬自號都督交、廣二州諸軍事，使典攻蒼梧，族攻始興。<span class="jiazhu">吳主晧甘露元年，分桂陽南部都尉立始興郡。</span>秋，八月，吳以軍師張悌爲丞相，牛渚都督何植爲司徒，執金吾滕脩爲司空；未拜，更以脩爲廣州牧，帥萬人從東道討郭馬。<span class="jiazhu">帥，讀曰率。</span>馬殺南海太守劉略，逐廣州刺史徐旗。吳主又遣徐陵督陶濬將七千人，<span class="jiazhu">徐陵與洞浦對岸。吳主權時，呂範洞浦之敗，魏臧霸渡江攻徐陵，全琮、徐盛擊卻之。又華覈封徐陵亭侯，則徐陵蓋亭名。吳以其臨江津，置督守之。《南徐州記》曰：京口先爲徐陵，其地蓋丹徒縣之西鄕京口里也。</span>從西道與交州牧陶璜共擊馬。</p>
<p class="em2 strong"><span class="yinwen">6</span>吳有鬼目菜，生工人黃耇家；有買菜，生工人吳平家。<span class="jiazhu">《吳志》曰：鬼自菜，依緣棗樹，長丈餘，莖廣四寸，厚三分。買菜，高四尺，厚二分，如枇杷形，莖廣尺八寸，下莖廣五寸，兩邊生葉，綠色。</span>東觀案圖書，<span class="jiazhu">吳有東觀令。觀，古玩翻。</span>名鬼目曰芝草，買菜曰平慮草。吳主以耇爲侍芝郎，平爲平慮郎，皆銀印青綬。<span class="jiazhu">以漢制言之，銀印青綬，中二千石服之。</span></p>
<p class="em2 strong">吳主每宴羣臣，咸令沈醉。<span class="jiazhu">沈，持林翻。</span>又置黃門郎十人爲司過，宴罷之後，各奏其闕失，迕視謬言，罔有不舉，<span class="jiazhu">沈，持林翻。迕，五故翻，逆也。</span>大者卽加刑戮，小者記錄爲罪，或剝人面，或鑿人眼。由是上下離心，莫爲盡力。<span class="jiazhu">爲，于僞翻。</span></p>
<p class="em2 strong">益州刺史王濬上疏曰：<span class="yinhao">「孫晧荒淫凶逆，宜速征伐。若一旦晧死，更立賢主，則強敵也。<span class="jiazhu">更，工衡翻。</span>臣作船七年，<span class="jiazhu">泰始八年，濬始作船，至是蓋七朞年矣。</span>日有朽敗；臣年七十，死亡無日。三者一乖，則難圖也。誠願陛下無失事機。」</span>帝於是決意伐吳。會安東將軍王渾表孫晧欲北上，<span class="jiazhu">上，時掌翻。</span>邊戍皆戒嚴，朝廷乃更議明年出師。王濬參軍何攀奉使在洛，上疏稱：<span class="yinhao">「晧必不敢出，宜因戒嚴，掩取甚易。」</span><span class="jiazhu">易，以豉翻。</span></p>
<p class="em2 strong">杜預上表曰：<span class="yinhao">「自閏月以來，<span class="jiazhu">是年閏七月。</span>賊但敕嚴，下無兵上。<span class="jiazhu">吳自建業寇淮、襄，皆自下泝江而上。上，時掌翻。</span>以理勢推之，賊之窮計，力不兩完，必保夏口以東以延視息，<span class="jiazhu">凡人目不能視，氣不能息，則赫然死人矣。</span>無緣多兵西上，空其國都。而陛下過聽，便用委棄大計，縱敵患生，誠可惜也。嚮使舉而有敗，勿舉可也。今事爲之制，務從完牢，若或有成，則開太平之基，不成不過費損日月之間，何惜而不一試之！若當須後年，<span class="jiazhu">須，待也。</span>天時人事，不得如常，臣恐其更難也。今有萬安之舉，無傾敗之慮，臣心實了，<span class="jiazhu">了，決也。</span>不敢以曖昧之見自取後累，<span class="jiazhu">曖昧，不明也。累，力瑞翻。</span>惟陛下察之。」</span>旬月未報，預復上表曰：<span class="jiazhu">復，扶又翻。</span><span class="yinhao">「羊祜不先博謀於朝臣，<span class="jiazhu">朝，直遙翻。</span>而密與陛下共施此計，故益令朝臣多異同之議。凡事當以利害相校，今此舉之利十有八、九，而其害一、二，止於無功耳。必使朝臣言破敗之形，亦不可得，直是計不出己，功不在身，各恥其前言之失而固守之也。<span class="jiazhu">此言指出賈充、荀勗、馮紞等肺肝。</span>自頃朝廷事無大小，異意鋒起，雖人心不同，亦由恃恩不慮後患，故輕相同異也。自秋已來，討賊之形頗露，今若中止，孫晧或怖而生計，<span class="jiazhu">怖，普布翻。</span>徙都武昌，更完脩江南諸城，遠其居民，城不可攻，野無所掠，則明年之計或無所及矣！」</span>帝方與張華圍碁，<span class="jiazhu">《博物志》曰：堯造圍碁，以敎子丹朱。或曰：舜以子商均愚，故作圍碁以敎之，其法非智莫能也。</span>預表適至，華推枰斂手曰：<span class="jiazhu">推，吐雷翻。枰，音平，棋局也。</span><span class="yinhao">「陛下聖武，國富兵強，吳主淫虐，誅殺賢能，當今討之，可不勞而定，願勿以爲疑！」</span>帝乃許之。以華爲度支尙書，量計運漕。<span class="jiazhu">度，徒洛翻。量，音良。</span>賈充、荀勗、馮紞固爭之，<span class="jiazhu">紞，吐感翻。</span>帝大怒，充免冠謝罪。僕射山濤退而告人曰：<span class="yinhao">「自非聖人，外寧必有內憂，<span class="jiazhu">《左傳》：晉大夫范文子之言。</span>今釋吳爲外懼，豈非算乎！」</span><span class="jiazhu">山濤身爲大臣，不昌言於朝而退以告人，蓋求合於賈充者也。</span></p>
<p class="em2 strong">冬，十一月，大舉伐吳，遣鎭軍將軍琅邪王伷出涂中，<span class="jiazhu">伷，音胄。吳主權作堂邑涂塘卽其地。蓋從今滁州取眞州路。涂，讀曰滁。</span>安東將軍王渾出江西，<span class="jiazhu">今和州出橫江渡路。</span>建威將軍王戎出武昌，平南將軍胡奮出夏口，鎭南大將軍杜預出江陵，龍驤將軍王濬、巴東監軍魯國唐彬下巴、蜀，<span class="jiazhu">監，古銜翻。</span>東西凡二十餘萬。命賈充爲使持節、假黃鉞、大都督，<span class="jiazhu">魏文帝以曹眞都督中外諸軍事，假黃鉞。明帝大和四年，司馬懿征蜀，加號大都督。此仍魏制也。武王伐紂，左杖黃鉞。黃鉞，天子之器，非人臣所得專用，故曰假。使，疏吏翻。</span>以冠軍將軍楊濟副之；<span class="jiazhu">冠，古玩翻。</span>充固陳伐吳不利，且自言衰老，不堪元帥之任，<span class="jiazhu">帥，讀從所類翻。</span>詔曰：<span class="yinhao">「君若不行，吾便自出。」</span>充不得已，乃受節鉞，將中軍南屯襄陽，爲諸軍節度。</p>
<p class="em2 strong"><span class="yinwen">7</span>馬隆西渡溫水，<span class="jiazhu">武威之東有溫圍水。</span>樹機能等以衆數萬據險拒之。隆以山路陿隘，乃作扁箱車，<span class="jiazhu">陿，與狹同。車箱扁，則可行狹路。扁，補典翻。</span>爲木屋，施於車上，<span class="jiazhu">木屋，所以蔽風雨，捍矢石。</span>轉戰而前，行千餘里，殺傷甚衆。<span class="jiazhu">《考異》曰：《隆傳》曰：<span class="yinhao">「或夾道累磁石，賊被鐵鎧，行不得前，隆卒悉被犀甲，無所留礙，賊以爲神。」</span>按此說太誕，恐不可信。余謂磁石脅鐵鎧，誠有此理。</span>自隆之西，音問斷絕，朝廷憂之，或謂已沒。後隆使夜到，<span class="jiazhu">使，疏吏翻。</span>帝撫掌歡笑，詰朝，召羣臣謂曰：<span class="yinhao">「若從諸卿言，無涼州矣。」</span><span class="jiazhu">詰，去吉翻。朝，如字。</span>乃詔假隆節，拜宣威將軍。<span class="jiazhu">沈約《志》：魏置將軍四十號，宣威第二。</span>隆至武威，鮮卑大人猝跋韓且萬能帥萬餘落來降。<span class="jiazhu">且，子閭翻。帥，讀曰率。降，戶江翻。</span>十二月，隆與樹機能大戰，斬之；涼州遂平。</p>
<p class="em2 strong"><span class="yinwen">8</span>詔問朝臣以政之損益，司徒左長史傅咸上書，<span class="jiazhu">《晉志》：司徒加置左、右長史各一人。朝，直遙翻。</span>以爲：<span class="yinhao">「公私不足，由設官太多。舊都督有四，今幷監軍乃盈於十；<span class="jiazhu">魏初置都督諸軍，東、南以備吳，西以備蜀，北以備胡，隨其資望輕重而加以征、鎭、安、平之號，有四而已。其後增置，有都督鄴城守諸軍，都督秦、雍、涼諸軍，都督梁、益諸軍，都督荊州諸軍，都督揚州諸軍，都督徐州諸軍，都督淮北諸軍，都督豫州諸軍，都督幽州諸軍，都督幷州諸軍，凡十。其資輕者，爲監軍。</span>禹分九州，今之刺史幾向一倍；<span class="jiazhu">時有司、豫、徐、兗、荊、揚、梁、益、寧、交、秦、雍、涼、冀、幽、幷、青十八州刺史。幾，居希翻。</span>戶口比漢十分之一，<span class="jiazhu">漢元始之初，民戶千三百二十三萬三千六百一十二，口五千九百一十九萬四千九百七十八，漢之極盛也。桓帝之初，戶二千六百七萬九百六，口五千六萬六千八百五十六。魏旣幷蜀，景元四年，與蜀通計，民戶九十四萬三千四百二十三，口五百三十七萬二千八百九十一。蓋口猶及漢十分之一，而戶則未幾及也。</span>而置郡縣更多；虛立軍府，動有百數，而無益宿衞；五等諸侯，坐置官屬；<span class="jiazhu">軍府，謂驃騎、車騎、衞、伏波、撫軍、都護、鎭軍、中軍、典軍、上軍、撫國、領軍、護軍、左·右衞、驍騎、游擊、左·右·前·後軍及雜號將軍也。五等諸侯官屬，王置傅、友、文學、郎中令、中尉、大農、左·右常侍、侍郎、典書·典祠·典衞·學官等令、典書丞、治書、中尉司馬、世子、庶子、陵廟牧長、謁者、中大夫、舍人、典府。公侯以下置官屬，隨國小大，無定制。</span>諸所廩給，皆出百姓，此其所以困乏者也。當今之急，在於幷官息役，上下務農而已。」</span>咸，玄之子也。時又議省州、郡、縣半吏以赴農功，中書監荀勗以爲<span class="yinhao">「省吏不如省官，省官不如省事，省事不如清心。昔蕭、曹相漢，載其清靜，民以寧壹，<span class="jiazhu">事見十二卷漢惠帝二年。</span>所謂清心也。抑浮說，簡文案，略細苛，宥小失，有好變常以徼利者，必行其誅，所謂省事也。<span class="jiazhu">好，呼到翻。徼，一遙翻。</span>以九寺倂尙書，蘭臺付三府，所謂省官也。<span class="jiazhu">九寺，謂九卿寺也。漢初九卿各有所掌，東都以後，尙書諸曹分掌衆事，九卿殆爲具官，故欲併之尙書。蘭臺，御史臺也。三府，三公府也。漢丞相有長史、司直，御史大夫有中丞、侍御史，掌察舉非法，故勗欲以蘭臺付之三府。</span>若直作大例，凡天下之吏皆減其半，恐文武衆官，郡國職業，劇易不同，<span class="jiazhu">易，以豉翻。</span>不可以一槪施之。若有曠闕，皆須更復，或激而滋繁，亦不可不重也。」</span></p> 



</div></body></html>