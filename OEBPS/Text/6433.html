<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百八十九・後漢紀四・隱皇帝下</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="後漢紀四">後漢紀四</span></span></h1>
<p><span class="jiazhu">上章閹茂<span class="biaozhusup" data-rel="">（庚戌）</span>，一年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="隱皇帝下">隱皇帝下</span></span></h5>
<div class="yeartoc" id="year_toc_950"><p class="strong"><span class="section" id="title-3"><span data-head-description="隱皇帝下" data-head-level="h4" data-head-title="乾祐三年">乾祐三年</span></span><span class="biaozhusup" data-rel="">（庚戌、九五〇年）</span></p></div>
<p class="em2 strong"><span class="yinwen">1</span>春，正月，丁未，加鳳翔節度使趙暉兼侍中。</p>
<p class="em2 strong"><span class="yinwen">2</span>密州刺史王萬敢請益兵以攻唐；<span class="jiazhu">王萬敢去年已殘荻水鎭，今請益兵攻之。</span>詔以前沂州刺史郭瓊爲東路行營都部署，帥禁軍及齊州兵赴之。<span class="jiazhu">因王萬敢請兵，使郭瓊將以赴之，道過青州，因以易置劉銖。帥，讀曰率。</span></p>
<p class="em2 strong"><span class="yinwen">3</span>郭威請勒兵北臨契丹之境，詔止之。</p>
<p class="em2 strong"><span class="yinwen">4</span>丙寅，遣使詣河中、鳳翔收瘞戰死及餓殍遺骸，時有僧已聚二十萬矣。<span class="jiazhu">瘞，於計翻。殍，被表翻。已聚者二十萬，史言其未聚者尙多，大兵攻圍積久，其禍如此！</span></p>
<p class="em2 strong"><span class="yinwen">5</span>唐主聞漢兵盡平三叛，始罷李金全北面行營招討使。<span class="jiazhu">唐命李金全見二百八十七卷元年。</span></p>
<p class="em2 strong"><span class="yinwen">6</span>唐清淮節度使劉彥貞多斂民財以賂權貴，權貴爭譽之；在壽州積年，<span class="jiazhu">譽，音余。晉開運元年，唐徙劉彥貞鎭濠州，劉崇俊鎭壽州。漢乾祐元年，清淮節度使劉彥貞副李金全北伐。未知彥貞以何年徙鎭壽州。</span>恐被代，欲以警急自固，妄奏稱漢兵將大舉南伐。<span class="jiazhu">被，皮義翻。</span>二月，唐主以東都留守燕王弘冀爲潤、宣二州大都督，鎭潤州；寧國節度使周宗爲東都留守。<span class="jiazhu">以漢兵大舉，弘冀年少，恐不能調用扞禦；周宗爲唐祖佐命，宿望也，故徙鎭揚州。</span></p>
<p class="em2 strong"><span class="yinwen">7</span>朝廷欲移易藩鎭，因其請赴嘉慶節上壽，<span class="jiazhu"><span class="shu-ming">五代會要</span>：帝以三月九日爲嘉慶節。洪邁<span class="shu-ming">隨筆</span>曰：唐穆宗卽位之初年，詔曰：<span class="yinhao">「七月六日，是朕載誕之辰，其日百寮、命婦宜於光順門進名參賀，朕於門內與百寮相見。」</span>明日，又敕受賀儀宜停。先是，左丞韋綬奏行之，宰臣以爲古無降誕受賀之禮，奏罷之。然次年復行賀禮。誕節之制，始於明皇，令天下宴集，休假三日，受賀之事，蓋自長慶至今用之也。上，時掌翻。</span>許之。</p>
<p class="em2 strong"><span class="yinwen">8</span>甲申，郭威行北邊還。<span class="jiazhu">去年冬十月郭威北征，今還。行，下孟翻。還，從宣翻，又如字。</span></p>
<p class="em2 strong"><span class="yinwen">9</span>福州人或詣建州告唐永安留後查文徽，云吳越兵已棄城去，請文徽爲帥。<span class="jiazhu">查，鉏加翻。帥，所類翻。</span>文徽信之，遣劍州刺史陳誨將水軍下閩江，<span class="jiazhu">薛<span class="shu-ming">史</span>曰：李景保大三年，以延平爲劍州，析建州之劍浦、汀州之沙縣隸焉。劍溪上接建溪，下達福唐，亦謂之閩江。下，戶嫁翻。將，卽亮翻。</span>文徽自以步騎繼之。會大雨，水漲，誨一夕行七百里，至城下，敗福州兵，<span class="jiazhu">敗，補邁翻。</span>執其將馬先進等。庚寅，文徽至福州，吳越知威武軍吳程詐遣數百人出迎。<span class="jiazhu">吳越未命吳程爲威武節度使，先令知威武軍事。</span>誨曰：<span class="yinhao">「閩人多詐，未可信也，宜立寨徐圖。」</span>文徽曰：<span class="yinhao">「疑則變生，不若乘機據其城。」</span>因引兵徑進。誨整衆鳴鼓，止于江湄，<span class="jiazhu">湄，旻悲翻。水草之交曰湄。<span class="shu-ming">詩·巧言</span>：居河之麋。<span class="shu-ming">註</span>云：本作<span class="yinhao">「湄」</span>，水草交也。</span>文徽不爲備，程勒兵出擊之，唐兵大敗，文徽墜馬，爲福人所執，士卒死者萬人。誨全軍歸劍州。程送文徽於錢唐，吳越王弘俶獻于五廟而釋之。<span class="jiazhu">俶，昌六翻。吳越用諸侯之制，立五廟。</span></p>
<p class="em2 strong"><span class="yinwen">10</span>丁亥，汝州奏防禦使劉審交卒。吏民詣闕上書，以審交有仁政，乞留葬汝州，得奉事其丘壟，詔許之。<span class="jiazhu">上，時掌翻。</span>州人相與聚哭而葬之，爲立祠，歲時享之。<span class="jiazhu">爲，于僞翻。</span>太師馮道曰：<span class="yinhao">「吾嘗爲劉君僚佐，<span class="jiazhu">按歐<span class="shu-ming">史</span>，劉審交，燕人。劉守光之僭號，以審交爲兵部尙書。馮道事守光爲參軍，嘗爲僚佐，必是時也。</span>觀其爲政，無以踰人，非能減其租賦，除其繇役也，<span class="jiazhu">繇，讀曰傜。</span>但推公廉慈愛之心以行之耳。此亦衆人所能爲，但他人不爲而劉君獨爲之，故汝人愛之如此。使天下二千石皆效其所爲，何患得民不如劉君哉！」</span><span class="jiazhu">五代之諸州防禦使曾未足以當漢郡守二千石，後人特以專城分守，故稱之。</span></p>
<p class="em2 strong"><span class="yinwen">11</span>甲午，吳越丞相、昭化節度使、同平章事杜建徽卒。</p>
<p class="em2 strong"><span class="yinwen">12</span>乙未，以前永興節度使趙匡贊爲左驍衞上將軍。<span class="jiazhu">趙匡贊自長安入朝，見二百八十七卷高祖乾祐元年。</span></p>
<p class="em2 strong"><span class="yinwen">13</span>三月，丙午，嘉慶節，鄴都留守高行周、天平節度使慕容彥超、泰寧節度使符彥卿、昭義節度使常思、安遠節度使楊信、安國節度使薛懷讓、成德節度使武行德、彰德節度使郭謹、保大留後王饒皆入朝。<span class="jiazhu">許之赴嘉慶節上壽，故皆入朝。</span></p>
<p class="em2 strong"><span class="yinwen">14</span>甲寅，詔營寢廟於高祖長陵、世祖原陵，以時致祭。有司以費多，寢其事，以至國亡，三陵竟不霑一奠。<span class="jiazhu">是年十一月，郭威入大梁；十二月，將士扶立。以時致祭之詔，有司旣停寢不行，六七月之間，宜乎不霑一奠也。</span></p>
<p class="em2 strong"><span class="yinwen">15</span>壬戌，徙高行周爲天平節度使，符彥卿爲平盧節度使；甲子，徙慕容彥超爲泰寧節度使。</p>
<p class="em2 strong"><span class="yinwen">16</span>永安節度使折從阮舉族入朝。<span class="jiazhu">折從阮自府州入朝。</span></p>
<p class="em2 strong"><span class="yinwen">17</span>夏，四月，戊辰朔，徙薛懷讓爲匡國節度使，庚午，徙折從阮爲武勝節度使，<span class="jiazhu">按<span class="shu-ming">五代會要</span>，周廣順二年三月，始改鄧州威勝軍爲武勝軍，避周太祖名也。史以後來所改軍名而書之耳。</span>壬申，徙楊信爲保大節度使，徙鎭國節度使劉詞爲安國節度使，永清節度使王令溫爲安遠節度使。李守貞之亂，王饒潛與之通，<span class="jiazhu">王饒潛以鄜州與河中通。</span>守貞平，衆謂饒必居散地；<span class="jiazhu">宂散之官爲散地。散，悉但翻。</span>及入朝，厚結史弘肇，遷護國節度使，聞者駭之。<span class="jiazhu">駭其不惟免罪，又得大鎭。</span></p>
<p class="em2 strong"><span class="yinwen">18</span>楊邠求解樞密使，帝遣中使諭止之。宣徽北院使吳虔裕在旁曰：<span class="jiazhu">吳虔裕時蓋在楊邠旁。</span><span class="yinhao">「樞密重地，難以久居，當使後來者迭爲之，相公辭之是也。」</span>帝聞之，不悅，辛巳，以虔裕爲鄭州防禦使。</p>
<p class="em2 strong"><span class="yinwen">19</span>朝廷以契丹近入寇，橫行河北，諸藩鎭各自守，無捍禦之者，<span class="jiazhu">事見上卷上年十月。</span>議以郭威鎭鄴都，使督諸將以備契丹。史弘肇欲威仍領樞密使，蘇逢吉以爲故事無之，<span class="jiazhu">言故事無帶樞密使出鎭者。</span>弘肇曰：<span class="yinhao">「領樞密使則可以便宜從事，諸軍畏服，號令行矣。」</span>帝卒從弘肇議。<span class="jiazhu">卒，子恤翻。</span>弘肇怨逢吉異議，逢吉曰：<span class="yinhao">「以內制外，順也；今反以外制內，其可乎！」</span>壬午，制以威爲鄴都留守、天雄節度使，樞密使如故。仍詔河北，兵甲錢縠，但見郭威文書立皆稟應。明日，朝貴會飲於竇貞固之第，弘肇舉大觴屬威，<span class="jiazhu">屬，之欲翻。</span>厲聲曰：<span class="yinhao">「昨日廷議，一何同異！今日爲弟飲之。」</span><span class="jiazhu">史弘肇呼郭威爲弟。爲，于僞翻。</span>逢吉、楊邠亦舉觴曰：<span class="yinhao">「是國家之事，何足介意！」</span>弘肇又厲聲曰：<span class="yinhao">「安定國家，在長槍大劍，安用毛錐！」</span>王章曰：<span class="yinhao">「無毛錐，則財賦何從可出？」</span><span class="jiazhu">毛錐，謂筆也；以束毛爲筆，其形如錐也。王章爲三司使，實掌財賦，故云然。</span>自是將相始有隙。</p>
<p class="em2 strong"><span class="yinwen">20</span>癸未，罷永安軍。<span class="jiazhu">復以府州隸河東也。</span></p>
<p class="em2 strong"><span class="yinwen">21</span>壬辰，以左監門衞將軍郭榮爲貴州刺史、天雄牙內都指揮使。<span class="jiazhu">貴州時屬南漢。宋白曰：貴州，故西甌駱越之地，秦雖立桂林郡，仍有甌駱之名，漢武帝改桂林爲鬱林郡，梁武帝以鬱林郡爲桂州，後割桂州之鬱林、寧浦立定州，尋改爲南定州，隋改南定州爲尹州，唐改貴州。漢以郭榮遙領刺史，而其職則天雄牙將也。</span>榮本姓柴，<span class="jiazhu"><span class="shu-ming">考異</span>曰：<span class="shu-ming">世宗實錄</span>曰：<span class="yinhao">「太祖皇帝之長子也，母曰聖穆皇后柴氏，以唐天祐十八年九月二十四日丙午生於邢臺之別墅。」</span>薛<span class="shu-ming">史·世宗紀</span>云：<span class="yinhao">「太祖之養子，蓋聖穆皇后之姪也，本姓柴氏。父守禮，太子少保，致仕。帝年未童冠，因侍聖穆皇后，在太祖左右，時太祖無子，乃養爲己子。」</span>按今舉世皆知世宗爲柴氏子，謂之柴世宗；而<span class="shu-ming">世宗實錄</span>云太祖長子，誣亦甚矣。</span>父守禮，郭威之妻兄也，威未有子時養以爲子。<span class="jiazhu">郭榮始見於此。</span></p>
<p class="em2 strong"><span class="yinwen">22</span>五月，己亥，以府州蕃漢馬步都指揮使折德扆爲本州團練使。<span class="jiazhu">前此置永安軍於府州，以寵折從阮也。今從阮移鎭，其子德扆守府州，資序未至，而府州被邊一城之地耳，故降爲團練使。其後復以爲節鎭，以寵折氏。</span>德扆，從阮之子也。</p>
<p class="em2 strong"><span class="yinwen">23</span>庚子，郭威辭行，言於帝曰：<span class="yinhao">「太后從先帝久，多歷天下事，陛下富於春秋，有事宜稟其敎而行之。親近忠直，放遠讒邪，<span class="jiazhu">近，其靳翻。遠，于願翻。</span>善惡之間，所宜明審。蘇逢吉、楊邠、史弘肇皆先帝舊臣，盡忠徇國，願陛下推心任之，必無敗失。<span class="jiazhu">郭威言及此，蓋已知帝之信近習而間勳舊也。</span>至於疆埸之事，臣願竭其愚駑，<span class="jiazhu">駑，音奴。</span>庶不負驅策。」</span>帝斂容謝之。威至鄴都，以河北困弊，戒邊將謹守疆埸，嚴守備，無得出侵掠，契丹入寇，則堅壁清野以待之。<span class="jiazhu"><span class="shu-ming">兵法</span>所謂先爲不可勝以待敵之可勝也。</span></p>
<p class="em2 strong"><span class="yinwen">24</span>辛丑，敕：<span class="yinhao">「防禦、團練使，自非軍期，無得專奏事，皆先申觀察使斟酌以聞。」</span><span class="jiazhu">言軍期事須朝廷應副，則不及聞於廉使，許得專達朝廷；如尋常公事，須先申本管斟酌以聞。</span></p>
<p class="em2 strong"><span class="yinwen">25</span>丙午，以皇弟山南西道節度使承勳爲開封尹，加兼中書令，實未出閤。<span class="jiazhu">年尙幼，且有羸疾也。山南西道時爲蜀境。</span></p>
<p class="em2 strong"><span class="yinwen">26</span>平盧節度使劉銖，貪虐恣橫；<span class="jiazhu">橫，戶孟翻。</span>朝廷欲徵之，恐其拒命，因沂、密用兵於唐，遣沂州刺史郭瓊將兵屯青州。<span class="jiazhu">歐<span class="shu-ming">史</span>作郭淮攻南唐還，以兵屯青州。</span>銖不自安，置酒召瓊，伏兵幕下，欲害之；瓊知其謀，悉屛左右，從容如會，了無懼色，<span class="jiazhu">屛，必郢翻，又卑正翻。從，千容翻。</span>銖不敢發。瓊因諭以禍福，銖感服，詔至卽行。庚戌，銖入朝。辛亥，以瓊爲潁州團練使。</p>
<p class="em2 strong"><span class="yinwen">27</span>癸丑，王章置酒會諸朝貴，酒酣，爲手勢令，<span class="jiazhu">會飲而行酒令以佐歡，唐末之俗也。<span class="shu-ming">類說</span>曰：<span class="yinhao">「亞其虎膺」</span>，謂手掌。<span class="yinhao">「曲其松根」</span>，謂指節。<span class="yinhao">「以蹲鴟間虎膺之下」</span>，蹲鴟，大指也。<span class="yinhao">「以鉤戟差玉柱之旁」</span>，鉤戟，頭指；玉柱，中指也。<span class="yinhao">「潛虬闊玉柱三分」</span>，潛虬，無名指也。<span class="yinhao">「奇兵闊潛虬一寸」</span>，奇兵，小指也。<span class="yinhao">「死其三洛」</span>，謂嚲其腕也。<span class="yinhao">「生其五峯」</span>，五峯，通呼五指也。謂之招手令。蓋亦手勢令之類也乎哉！</span>史弘肇不閑其事，<span class="jiazhu">言不素習其事。</span>客省使閻晉卿坐次弘肇，屢敎之。蘇逢吉戲之曰：<span class="yinhao">「旁有姓閻人，何憂罰爵！」</span><span class="jiazhu">壺射之事，不勝者罰爵，自古有之，行令則末世之爲耳。</span>弘肇妻閻氏，本酒家倡也，<span class="jiazhu">倡，音昌。酒家倡善爲酒令。</span>意逢吉譏之，大怒，以醜語詬逢吉，<span class="jiazhu">詬，古候翻，又許候翻。</span>逢吉不應。弘肇欲毆之，逢吉起去。弘肇索劍欲追之，<span class="jiazhu">毆，烏口翻。索，山客翻。</span>楊邠泣止之曰：<span class="yinhao">「蘇公宰相，公若殺之，置天子何地，願孰思之！」</span><span class="jiazhu">孰，與熟同。</span>弘肇卽上馬去，邠與之聯鑣，送至其第而還。<span class="jiazhu">上，時掌翻。鑣，悲驕翻，馬銜也。還，從宣翻，又如字。</span>於是將相如水火矣。帝使宣徽使王峻置酒和解之，不能得。逢吉欲求出鎭以避之，旣而中止，曰：<span class="yinhao">「吾去朝廷，止煩史公一處分，吾齏粉矣！」</span>王章亦忽忽不樂，<span class="jiazhu">處，昌呂翻。分，扶同翻。齏，牋西翻。樂，音洛。</span>欲求外官，楊、史固止之。</p>
<p class="em2 strong"><span class="yinwen">28</span>閏月，宮中數有怪。癸巳，大風，<span class="jiaozhusup">【章：十二行本「風」下有「雨」字；乙十一行本同；孔本同；張校同。】</span>發屋拔木，吹鄭門扉起，十餘步而落，震死者六七人，水深平地尺餘。<span class="jiazhu">數，所角翻。鄭門，大梁城西面南來第一門也，梁改爲開明門，晉改爲金義門，周改爲迎秋門；汴人只以舊門名呼之。深，式禁翻。</span>帝召司天監趙延乂，問以禳祈之術，對曰：<span class="yinhao">「臣之業在天文時日，禳祈非所習也。然王者欲弭災異，莫如脩德。」</span>延乂歸，帝遣中使問：<span class="yinhao">「如何爲脩德？」</span>延乂對：<span class="yinhao">「請讀<span class="shu-ming">貞觀政要</span>而法之。」</span><span class="jiazhu">觀，古玩翻。</span></p>
<p class="em2 strong"><span class="yinwen">29</span>六月，河決鄭州。<span class="jiazhu">歐<span class="shu-ming">史</span>曰：六月，癸卯，河決原武。按原武縣屬鄭州。<span class="shu-ming">九域志</span>云：原武縣在鄭州之北六十里。</span></p>
<p class="em2 strong"><span class="yinwen">30</span>馬希萼旣敗歸，<span class="jiazhu">僕射洲之敗也，事見上卷上年八月。</span>乃以書誘辰、潊州及梅山蠻，<span class="jiazhu">誘，音酉。潊，音敍。宋白曰：潭州西有梅山洞，爲草寇之窟穴。</span>欲與共擊湖南。蠻素聞長沙帑藏之富，<span class="jiazhu">帑，他朗翻。藏，徂浪翻。</span>大喜，爭出兵赴之，遂攻益陽。<span class="jiazhu">益陽縣，屬潭州，漢古縣城在唐縣東八十里。<span class="shu-ming">九域志</span>：益陽在潭州西北一百八十二里。宋白曰：以其地在益水之陽，故名。其城魯肅所築。</span>楚王希廣遣指揮使陳璠拒之，戰于淹溪，璠敗死。<span class="jiazhu">璠，音翻。</span></p>
<p class="em2 strong"><span class="yinwen">31</span>秋，七月，唐歸馬先進等於吳越以易查文徽。<span class="jiazhu">馬先進等被擒見上二月。查文徽亦以是月爲吳越所禽。</span></p>
<p class="em2 strong"><span class="yinwen">32</span>馬希萼又遣羣蠻攻迪田，八月，戊戌，破之，殺其鎭將張延嗣。楚王希廣遣指揮使黃處超救之，處超敗死；<span class="jiazhu">處，昌呂翻。</span>潭人震恐，復遣牙內指揮使崔洪璉將兵七千屯玉潭。<span class="jiazhu"><span class="shu-ming">九域志</span>：潭州湘鄕縣有玉潭鎭，在潭州西。復，扶又翻。</span></p>
<p class="em2 strong"><span class="yinwen">33</span>庚子，蜀主立其弟仁毅爲夔王，仁贄爲雅王，仁裕爲彭王，仁操爲嘉王。己酉，立子玄喆爲秦王，<span class="jiazhu">喆，音哲。</span>玄珏爲褒王。</p>
<p class="em2 strong"><span class="yinwen">34</span>晉李太后在建州，<span class="jiazhu">契丹遷晉主及其家于建州見上卷上年二月。</span>臥病，無醫藥，惟與晉主仰天號泣，<span class="jiazhu">號，戶刀翻。</span>戟手罵杜重威、李守貞曰：<span class="yinhao">「吾死不置汝！」</span><span class="jiazhu">以其降契丹而亡晉也，事見二百八十六卷開運二年。</span>戊午，卒。周顯德中，有自契丹來者云：<span class="yinhao">「晉主及馮后尙無恙，其從者亡歸及物故則過半矣。」</span><span class="jiazhu">恙，余亮翻。從，才用翻。過，音戈。</span></p>
<p class="em2 strong"><span class="yinwen">35</span>馬希萼表請別置進奏務於京師。九月，辛巳，詔以湖南已有進奏務，不許。亦賜楚王希廣詔，勸以敦睦。</p>
<p class="em2 strong"><span class="yinwen">36</span>馬希萼以朝廷意佑楚王希廣，怒，遣使稱藩于唐，乞師攻楚。唐加希萼同平章事，以鄂州今年租稅賜之，命楚州刺史何敬洙將兵助希萼。冬，十月，丙午，希廣遣使上表告急，言：<span class="yinhao">「荊南、嶺南、江南連謀，欲分湖南之地，<span class="jiazhu">荊南，高氏；嶺南，劉氏；江南，李氏。</span>乞發兵屯澧州，以扼江南、荊南援朗州之路。」</span><span class="jiazhu">江南遣兵援朗，道出岳州；岳州西至澧州三百餘里。荊南遣兵援朗，徑渡江，南趨澧州亦三百里。自澧州東南至朗州三百五十九里。</span></p>
<p class="em2 strong"><span class="yinwen">37</span>丁未，以吳越王弘俶爲諸道兵馬元帥。</p>
<p class="em2 strong"><span class="yinwen">38</span>楚王希廣以朗州與山蠻入寇，諸將屢敗，憂形于色。劉彥瑫言於希廣曰：<span class="yinhao">「朗州兵不滿萬，馬不滿千，都府精兵十萬，<span class="jiazhu">朗、桂以潭州爲都府。</span>何憂不勝！願假臣兵萬餘人，戰艦百五十艘，<span class="jiazhu">艦，戶黯翻。艘，蘇遭翻。</span>徑入朗州縛取希萼，以解大王之憂。」</span>王悅，以彥瑫爲戰棹都指揮使、朗州行營都統。彥瑫入朗州境，<span class="jiazhu"><span class="shu-ming">九域志</span>：潭州北至朗州界二百一十七里。</span>父老爭以牛酒犒軍，曰：<span class="yinhao">「百姓不願從亂，望都府之兵久矣！」</span>彥瑫厚賞之；戰艦過，則運竹木以斷其後。<span class="jiazhu">斷，音短。</span>是日，馬希萼遣朗兵及蠻兵六千、戰艦百艘逆戰於湄州，<span class="jiazhu">歐<span class="shu-ming">史</span>作<span class="yinhao">「湄洲」</span>。</span>彥瑫乘風縱火以焚其艦，頃之，風回，反自焚。彥瑫還走，江路已斷，<span class="jiazhu">自斷歸路，則當死戰，還走何爲！</span>士卒戰及溺死者數千人。<span class="jiazhu"><span class="shu-ming">考異</span>曰：<span class="shu-ming">湖湘故事</span>，彥瑫敗在九月十三日。今從<span class="shu-ming">十國紀年</span>。</span>希廣聞之，涕泣不知所爲。希廣平日罕頒賜，至是，大出金帛以取悅於士卒。</p>
<p class="em2 strong">或告天策左司馬希崇流言惑衆，反狀已明，請殺之。希廣曰：<span class="yinhao">「吾自害其弟，何以見先王於地下！」</span><span class="jiazhu">希崇與希萼通謀者也。當斷不斷，反受其亂，希廣之亡宜矣。</span></p>
<p class="em2 strong">馬軍指揮使張暉將兵自他道擊朗州，至龍陽，<span class="jiazhu">龍陽縣屬朗州，隋所置也，取龍陽洲以名縣。<span class="shu-ming">九域志</span>：在朗州東南八十五里。宋白曰：龍陽，故漢索縣地，吳分其地立龍陽縣。</span>聞彥瑫敗，退屯益陽。希萼又遣指揮使朱進忠等將兵三千急攻益陽，張暉紿其衆曰：<span class="yinhao">「我以麾下出賊後，汝輩留城中待我，相與合勢擊之。」</span>旣出，遂自竹頭市遁歸長沙。朗兵知城中無主，急擊之，士卒九千餘人皆死。</p>
<p class="em2 strong"><span class="yinwen">39</span>吳越王弘俶歸查文徽於唐，文徽得瘖疾，以工部尙書致仕。<span class="jiazhu">史言唐不能正查文徽敗軍之罪。瘖，於今翻。</span></p>
<p class="em2 strong"><span class="yinwen">40</span>十一月，甲子朔，日有食之。</p>
<p class="em2 strong"><span class="yinwen">41</span>蜀太師、中書令宋忠武王趙廷隱卒。</p>
<p class="em2 strong"><span class="yinwen">42</span>楚王希廣遣其僚屬孟騈說馬希萼曰：<span class="yinhao">「公忘父兄之讎，北面事唐，<span class="jiazhu">自馬殷以來，與楊、徐世爲仇讎。說，式芮翻。</span>何異袁譚求救於曹公邪！」</span><span class="jiazhu">事見六十四卷漢獻帝建安八年。</span>希萼將斬之，騈曰：<span class="yinhao">「古者兵交，使在其間，<span class="jiazhu"><span class="shu-ming">春秋左氏傳</span>之言。使，疏吏翻。</span>騈若愛死，安肯此來！騈之言非私於潭人，實爲公謀也。」</span><span class="jiazhu">爲，于僞翻。</span>乃釋之，使還報曰：<span class="yinhao">「大義絕矣，非地下不相見也！」</span></p>
<p class="em2 strong">朱進忠請希萼自將兵取潭州，辛未，希萼留其子光贊守朗州，悉發境內之兵趣長沙，<span class="jiazhu">趣，七喻翻。<span class="shu-ming">考異</span>曰：<span class="shu-ming">湖湘故事</span>，希萼以十月二十一日直往湖南。今從<span class="shu-ming">十國紀年</span>。</span>自稱順天王。</p>
<p class="em2 strong"><span class="yinwen">43</span>詔侍衞步軍都指揮使、寧江節度使王殷將兵屯澶州以備契丹。<span class="jiazhu">侍衞親軍都指揮使之下，又有侍衞馬軍、步軍二都指揮，此皆梁、唐所置。寧江軍，夔州，時屬蜀，王殷遙領也。</span>殷，瀛州人也。</p>
<p class="em2 strong"><span class="yinwen">44</span>朝廷議發兵，以安遠節度使王令溫爲都部署，以救潭州，會內難作，不果。<span class="jiazhu">內難，謂殺楊邠等以召郭威之禍。難，乃旦翻。</span></p>
<p class="em2 strong"><span class="yinwen">45</span>帝自卽位以來，樞密使、右僕射、同平章事楊邠總機政，樞密使兼侍中郭威主征伐，歸德節度使、侍衞親軍都指揮使兼中書令史弘肇典宿衞，三司使、同平章事王章掌財賦。邠頗公忠，退朝，門無私謁，雖不卻四方饋遺，有餘輒獻之。<span class="jiazhu">遺，唯季翻。</span>弘肇督察京城，道不拾遺。是時承契丹蕩覆之餘，<span class="jiazhu">契丹入汴，中原蕩覆。契丹北歸，漢承其後。</span>公私困竭，章捃摭遺利，吝於出納，以實府庫。屬三叛連衡，<span class="jiazhu">捃，居運翻。摭，之石翻。屬，之欲翻。三叛，謂李守貞、王景崇、趙思綰。衡，讀曰橫。</span>宿兵累年而供饋不乏；及事平，賜予之外，尙有餘積，<span class="jiazhu">予，讀曰與。積，子賜翻。</span>以是國家粗安。<span class="jiazhu">粗，坐五翻。</span></p>
<p class="em2 strong">章聚斂刻急。<span class="jiazhu">斂，力贍翻。</span>舊制，田稅每斛更輸二升，謂之<span class="yinhao">「雀鼠耗」</span>，章始令更輸二斗，謂之<span class="yinhao">「省耗」</span>；<span class="jiazhu">按唐明宗天成元年四月赦文：<span class="yinhao">「應納夏秋稅子，先有省耗，每斗一升；今後祗納正稅數，不量省耗。」</span>如此，則天成已前已有省耗，每斛更輸一斗，天成罷輸之。後至漢興，王章復令輸省耗，而又倍舊數取之也。</span>舊錢出入皆以八十爲陌，章始令入者八十，出者七十七，謂之<span class="yinhao">「省陌」</span>；<span class="jiazhu">沈括曰：今之數錢百錢謂之<span class="yinhao">「陌」</span>者，借<span class="yinhao">「陌」</span>字用之，其實只是<span class="yinhao">「百」</span>字，如<span class="yinhao">「什」</span>與<span class="yinhao">「伍」</span>耳。唐自皇甫鎛爲墊錢法，至昭宗時，乃定八十爲陌。</span>有犯鹽、礬、酒麴之禁者，錙銖涓滴，罪皆死；<span class="jiazhu">鹽禁之設久矣；酒之爲禁，或罷或榷，歷代不常。自唐中世始申榷酒之禁，及其末也又禁造麴。至於礬禁，<span class="shu-ming">新</span>、<span class="shu-ming">舊唐書·食貨志</span>皆未著言其事，是必起於五代之初。<span class="shu-ming">本草圖經</span>曰：礬石，生河西山谷及隴西武都、石門。今白礬則晉州、慈州、拱州、無爲軍，綠礬則隰州溫泉縣、池州銅陵縣並煎礬，處處出焉。初生皆石也，採得碎之，煎煉乃成礬。凡有五種，其色各異，謂白礬、綠礬、黃礬、黑礬、絳礬也。自岐伯至陶隱居之書皆言之。</span>由是百姓愁怨。章尤不喜文臣，嘗曰：<span class="yinhao">「此輩授之握算，不知縱橫，<span class="jiazhu">喜，許記翻。縱，子容翻。</span>何益於用！」</span>俸祿皆以不堪資軍者給之，吏已高其估，章更增之。<span class="jiazhu">估，價也。</span></p>
<p class="em2 strong">帝左右嬖倖浸用事，<span class="jiazhu">嬖，卑義翻，又博計翻。</span>太后親戚亦干預朝政，<span class="jiazhu">朝，直遙翻。</span>邠等屢裁抑之。太后有故人子求補軍職，弘肇怒而斬之。武德使李業，太后之弟也，<span class="jiazhu">太后昆弟七人，業最幼，故尤憐之。</span>高祖使掌內帑，<span class="jiazhu">帑，底朗翻。</span>帝卽位，尤蒙寵任。會宣徽使闕，業意欲之，<span class="jiazhu">吳虔裕出鄭州，闕宣徽北院使。</span>帝及太后亦諷執政；邠、弘肇以爲內使遷補有次，不可以外戚超居，乃止。內客省使閻晉卿次當爲宣徽使，久而不補；樞密承旨聶文進、飛龍使後匡贊、翰林茶酒使郭允明皆有寵於帝，久不遷官，共怨執政。<span class="jiazhu"><span class="shu-ming">姓譜</span>：後姓，望出東海、開封。</span>文進，幷州人也。劉銖罷青州歸，久奉朝請，未除官，常戟手於執政。<span class="jiazhu">是年夏五月，劉銖自青州召歸。戟手者，戟其手而詬怨之。</span></p>
<p class="em2 strong">帝初除三年喪，聽樂，賜伶人錦袍、玉帶。伶人詣弘肇謝，弘肇怒曰：<span class="yinhao">「士卒守邊苦戰，猶未有以賜之，汝曹何功而得此！」</span>皆奪以還官。帝欲立所幸耿夫人爲后，邠以爲太速；夫人卒，帝欲以后禮葬之，邠復以爲不可。<span class="jiazhu">復，扶又翻。</span>帝年益壯，厭爲大臣所制。邠、弘肇嘗議事於帝前，帝曰：<span class="yinhao">「審圖之，勿令人有言！」</span>邠曰：<span class="yinhao">「陛下但禁聲，<span class="jiazhu">禁聲者，謂禁口勿言，使不出聲也。</span>有臣等在。」</span>帝積不能平，左右因乘間譖之於帝<span class="jiazhu">間，古莧翻。</span>云：<span class="yinhao">「邠等專恣，終當爲亂。」</span>帝信之。嘗夜聞作坊鍛聲，<span class="jiazhu">作坊，造兵甲之所，作坊使領之。鍛，都玩翻。鍛鐵以爲兵甲。</span>疑有急兵，達旦不寐。司空、同平章事蘇逢吉旣與弘肇有隙，知李業等怨弘肇，屢以言激之。帝遂與業、文進、匡贊、允明謀誅邠等，議旣定，入白太后。太后曰：<span class="yinhao">「茲事何可輕發！更宜與宰相議之。」</span>業時在旁，曰：<span class="yinhao">「先帝嘗言，朝廷大事不可謀及書生，懦怯誤人。」</span>太后復以爲言，<span class="jiazhu">史言殺邠等非太后之意。復，扶又翻。</span>帝忿曰：<span class="yinhao">「國家之事，非閨門所知！」</span>拂衣而出。乙亥，業等以其謀告閻晉卿，晉卿恐事不成，詣弘肇第欲告之，弘肇以他故辭不見。<span class="jiazhu">使閻晉卿得見史弘肇，則李業等之死，不待郭威之入也。天方授郭威，故史弘肇等先死以除其偪，豈特人事哉！</span></p>
<p class="em2 strong">丙子旦，邠等入朝，有甲士數十自廣政殿出，殺邠、弘肇、章於東廡下。<span class="jiazhu">廡，罔甫翻。按薛<span class="shu-ming">史</span>，晉天福四年二月辛卯，改東京玉華殿爲永福殿。周顯德四年，新脩永福殿改爲廣政殿。此蓋以後來殿名書之。</span>文進亟召宰相、朝臣班於崇元殿，宣云：<span class="yinhao">「邠等謀反，已伏誅，與卿等同慶。」</span>又召諸軍將校至萬歲殿庭，<span class="jiazhu"><span class="shu-ming">五代會要</span>：梁開平元年，改汴京正衙殿爲崇元殿，東殿爲玄德殿，萬歲堂爲萬歲殿。晉天福二年八月，改玄德殿爲廣政殿。將，卽亮翻。校，戶敎翻。</span>帝親諭之，且曰：<span class="yinhao">「邠等以穉子視朕，朕今始得爲汝主，汝輩免橫憂矣！」</span>皆拜謝而退。<span class="jiazhu">穉，直利翻。橫，戶孟翻。</span>又召前節度使、刺史等升殿諭之，分遣使者帥騎收捕邠等親戚、黨與、傔從，盡殺之。<span class="jiazhu">帥，讀曰率。騎，奇寄翻。傔，苦念翻。從，才用翻。</span></p>
<p class="em2 strong">弘肇待侍衞步軍都指揮使王殷尤厚，邠等死，帝遣供奉官孟業齎密詔詣澶州及鄴都，令鎭寧節度使李洪義殺殷，又令鄴都行營馬軍都指揮使郭崇威、步軍都指揮使眞定曹威殺郭威及監軍、宣徽使王峻。洪義，太后之弟也。又急詔徵天平節度使高行周、平盧節度使符彥卿、永興節度使郭從義、泰寧節度使慕容彥超、匡國節度使薛懷讓、鄭州防禦使吳虔裕、陳州刺史李穀入朝。<span class="jiazhu">急徵諸帥，欲其以從兵衞宮闕。李穀一刺史耳，而亦預徵入朝之數，必其智略聞於時也。</span>以蘇逢吉權知樞密院事，前平盧節度使劉銖權知開封府，侍衞馬軍都指揮使李洪建權判侍衞司事，內侍省使閻晉卿權侍衞馬軍都指揮使。<span class="jiazhu"><span class="yinhao">「內侍省」</span>，當作<span class="yinhao">「內客省」</span>。</span>洪建，業之兄也。</p>
<p class="em2 strong">時中外人情憂駭，<span class="jiazhu">駭其變起於倉促而禍至無日矣。</span>蘇逢吉雖惡弘肇，<span class="jiazhu">以弘肇詬怒逢吉，欲殺之，故惡之也。惡，烏路翻。</span>而不預李業等謀，聞變驚愕，私謂人曰：<span class="yinhao">「事太怱怱，<span class="jiazhu">怱怱，急遽不審諦之意。</span>主上儻以一言見問，不至於此！」</span>業等命劉銖誅郭威、王峻之家，銖極其慘毒，嬰孺無免者。<span class="jiazhu">嬰，嬰兒。鄭玄曰：嬰，猶鷖彌也。孺，乳子，飲乳之子也。</span>命李洪建誅王殷之家，洪建但使人守視，仍飲食之。<span class="jiazhu">飲，於禁翻。食，祥吏翻。</span></p>
<p class="em2 strong">丁丑，使者至澶州，李洪義畏懦，慮王殷已知其事，不敢發，乃引孟業見殷；殷囚業，遣副使陳光穗以密詔示郭威。威召樞密吏魏仁浦，示以詔書曰：<span class="yinhao">「柰何？」</span>仁浦曰：<span class="yinhao">「公，國之大臣，功名素著，加之握強兵，據重鎭，一旦爲羣小所構，禍出非意，此非辭說之所能解。<span class="jiazhu">解，佳買翻，釋也，說也。</span>時事如此，不可坐而待之。」</span><span class="jiazhu">勸之舉兵也。歐<span class="shu-ming">史</span>曰：威匿詔書，召樞密院吏魏仁浦謀於臥內。仁浦勸威反，倒用留守印，更爲詔書，詔威誅諸將校以激怒之，將校皆憤然效用。竊意歐<span class="shu-ming">史</span>必有所本。<span class="shu-ming">通鑑</span>所書，必本於周史，周臣爲其君諱，復爲魏仁浦緣飾耳。</span>威乃召郭崇威、曹威及諸將，告以楊邠等冤死及有密詔之狀，且曰：<span class="yinhao">「吾與諸公，披荊棘，從先帝取天下，受託孤之任，竭力以衞國家，今諸公已死，吾何心獨生！君輩當奉行詔書，取吾首以報天子，庶不相累。」</span><span class="jiazhu">累，力瑞翻。</span>郭崇威等皆泣曰：<span class="yinhao">「天子幼沖，此必左右羣小所爲，若使此輩得志，國家其得安乎！崇威願從公入朝自訴，盪滌鼠輩，以清朝廷，不可爲單使所殺，受千載惡名。」</span>翰林天文趙脩己謂郭威曰：<span class="yinhao">「公徒死何益！不若順衆心，擁兵而南，此天啓也。」</span><span class="jiazhu">趙脩己諫李守貞而勸郭威，自信其術也。</span>郭威乃留其養子榮鎭鄴都，命郭崇威將騎兵前驅，戊寅，自將大軍繼之。<span class="jiazhu">將，卽亮翻。</span></p>
<p class="em2 strong">慕容彥超方食，得詔，捨匕筯入朝；帝悉以軍事委之。<span class="jiazhu"><span class="shu-ming">九域志</span>：兗州至大梁六百里。慕容彥超三日而至，自以於先帝同產之親，急於赴闕，而不知其才智之不足以濟也。</span>己卯，吳虔裕入朝。<span class="jiazhu"><span class="shu-ming">九域志</span>：鄭州至大梁一百四十里。</span></p>
<p class="em2 strong">帝聞郭威舉兵南向，議發兵拒之。前開封尹侯益曰：<span class="yinhao">「鄴都戍兵家屬皆在京師，官軍不可輕出，不若閉城以挫其鋒，使其母妻登城招之，可不戰而下也。」</span>慕容彥超曰：<span class="yinhao">「侯益衰老，爲懦夫計耳。」</span>帝乃遣益及閻晉卿、吳虔裕、前保大節度使張彥超將禁軍趣澶州。<span class="jiazhu">趣，七喻翻。</span></p>
<p class="em2 strong">是日，郭威已至澶州，<span class="jiazhu">魏州南至澶州一百五十里；兩日而至，欲掩漢之未備。</span>李洪義納之；王殷迎謁慟哭，以所部兵從郭威涉河。帝遣內養鸗脫覘郭威，威獲之，<span class="jiazhu">鸗，力鍾翻，又盧紅翻。歐<span class="shu-ming">史</span>作<span class="yinhao">「驡」</span>，亦音龍。<span class="shu-ming">考異</span>曰：<span class="shu-ming">隱帝實錄</span>：<span class="yinhao">「丁丑，孟業至澶州。戊寅，鄴兵至河上。己卯，吳虔裕入朝。庚辰，詔侯益等赴澶州守捉。鄴軍獲鸗脫。」</span>又云：<span class="yinhao">「庚辰，郭諱次滑州，宋延渥納軍。辛巳，鸗脫還宮。」</span>薛<span class="shu-ming">史·隱帝紀</span>：<span class="yinhao">「丁丑，李洪義得密詔，遣陳光穗至鄴都。翌日，郭威以衆南行；戊寅，至澶州；庚辰，至滑州。是日，詔侯益等赴澶州守捉。」</span>餘與<span class="shu-ming">實錄</span>同。<span class="shu-ming">周太祖實錄</span>：<span class="yinhao">「十四日，陳光穗至，翌日，遵路。明日，遇鸗脫，云見召侯益等，令守澶州。十六日，趨滑臺。十七日，賞諸軍，令奉行前詔。十八日，自滑而南。」</span>薛<span class="shu-ming">史·周太祖紀</span>：<span class="yinhao">「十六日，至澶州，獲鸗脫。十七日，至滑州。」</span>餘與<span class="shu-ming">實錄</span>同。按丁丑，十四日也。若十七日始詔侯益赴澶州，則十六日郭威獲鸗脫，何故已見之也！蓋帝遣侯益赴澶州必在十六日，鸗脫行在遣益之後。今從薛<span class="shu-ming">史·周太祖紀</span>。</span>以表置鸗脫衣領中，使歸白帝曰：<span class="yinhao">「臣昨得詔書，延頸俟死。郭崇威等不忍殺臣，云此皆陛下左右貪權無厭者譖臣耳，<span class="jiazhu">厭，於鹽翻。</span>逼臣南行，詣闕請罪。臣求死不獲，力不能制。臣數日當至闕庭。陛下若以臣爲爲罪，安敢逃刑！若實有譖臣者，願執付軍前以快衆心，臣敢不撫諭諸軍，退歸鄴都！」</span></p>
<p class="em2 strong">庚辰，郭威趣滑州。<span class="jiazhu">澶州西南至滑州一百餘里。趣，七喻翻。</span>辛巳，義成節度使宋延渥迎降。<span class="jiazhu"><span class="shu-ming">考異</span>曰：<span class="shu-ming">隱帝實錄</span>：<span class="yinhao">「十一月，丙子，誅楊、史。丁丑，孟業至澶州，王殷錮業送郭威，卽日首塗。戊寅，至河上，見王殷。庚辰，次滑州。」</span><span class="shu-ming">周太祖實錄</span>云：<span class="yinhao">「十三日，夜，太祖夢入朝見，至詰旦，以夢示峻。是日，陳洪穗至鄴都。」</span>是十四日丁丑也。翌日，爲衆所迫遵路，十五日戊寅也。明日，行次遇鸗脫，欲住澶州，十六日己卯也。下文又云：<span class="yinhao">「十六日趣滑臺。」</span>按大梁至澶州二百七十里，澶州至鄴都一百四十里，至滑州一百二十里，不應往還如是之速。<span class="shu-ming">漢</span>、<span class="shu-ming">周實錄</span>首塗與至滑州日不同，蓋十六日趣滑州，十七日至滑州也。今從<span class="shu-ming">周太祖實錄</span>。</span>延渥，洛陽人，其妻晉高祖女永寧公主也。郭威取滑州庫物以勞將士，<span class="jiazhu">勞，力到翻。</span>且諭之曰：<span class="yinhao">「聞侯令公已督諸軍自南來，<span class="jiazhu">侯益兼中書令，故稱之爲令公。</span>今遇之，交戰則非入朝之義，不戰則爲其所屠。吾欲全汝曹功名，不若奉行前詔，吾死不恨！」</span><span class="jiazhu">郭威以此觀衆心向背耳。</span>皆曰：<span class="yinhao">「國家負公，公不負國，所以萬人爭奮，如報私讎，侯益輩何能爲乎！」</span>王峻徇於衆曰：<span class="yinhao">「我得公處分，俟克京城，聽旬日剽掠。」</span>衆皆踊躍。<span class="jiazhu">處，昌呂翻。分，扶問翻。剽，匹妙翻。許士卒以剽掠之利以濟其私，可以得而不可長守也。</span></p>
<p class="em2 strong">辛巳，鸗脫至大梁。前此帝議欲自往澶州，聞郭威已至河上而止。帝甚有悔懼之色，私謂竇貞固曰：<span class="yinhao">「屬者亦太草草。」</span><span class="jiazhu">屬，之欲翻。屬者，猶言頃者也。草草，亦言率爾，欠審諦商量之意。</span>李業等請空府庫以賜諸軍，蘇禹珪以爲未可，業拜禹珪於帝前，曰：<span class="yinhao">「相公且爲天子勿惜府庫！」</span><span class="jiazhu">爲，于僞翻；下嘗爲同。</span>乃賜禁軍人二十緡，下軍半之，將士在北者給其家，使通家信以誘之。<span class="jiazhu">誘，音酉。</span></p>
<p class="em2 strong">壬午，郭威軍至封丘，人情忷懼。太后泣曰：<span class="yinhao">「不用李濤之言，宜其亡也！」</span><span class="jiazhu">李濤之言，見上卷元年。</span>慕容彥超恃其驍勇，言於帝曰：<span class="yinhao">「臣視北軍猶蠛蠓耳，<span class="jiazhu"><span class="shu-ming">爾雅註</span>：蠛蠓，翳蒙之所生，一名醯雞。孫炎曰：此蟲微細羣飛。<span class="shu-ming">列子</span>曰：蠛蠓生朽壤之上，因雨而生，覩陽而死。<span class="shu-ming">莊子</span>謂之醯雞。蠛，莫結翻。蠓，莫孔翻。</span>當爲陛下生致其魁！」</span><span class="jiazhu">爲，于僞翻。</span>退，見聶文進，問北來兵數及將校姓名，頗懼，曰：<span class="yinhao">「是亦劇賊，未易輕也！」</span><span class="jiazhu">將，卽亮翻。校，戶敎翻。易，以豉翻。</span>帝復遣左神武統軍袁㠖、前威勝節度使劉重進等帥禁軍與侯益等會屯赤罔。㠖，象先之子也。<span class="jiazhu">復，扶又翻。㠖，宜崎翻。帥，讀曰率。袁象先，梁將也，事見<span class="shu-ming">梁紀</span>。</span>彥超以大軍屯七里店。</p>
<p class="em2 strong">癸未，南、北軍遇於劉子陂。<span class="jiazhu">劉子陂在封丘之南，汴郊之北。</span>帝欲自出勞軍，<span class="jiazhu">勞，力到翻。</span>太后曰：<span class="yinhao">「郭威吾家故舊，非死亡切身，何以至此！但按兵守城，飛詔諭之，觀其志趣，必有辭理，則君臣之禮尙全，愼勿輕出。」</span>帝不從。<span class="jiazhu">使帝從太后之言，雖不能保其往，猶未至於野死也。</span>時扈從軍甚盛，<span class="jiazhu">從，才用翻；下從官同。</span>太后遣使戒聶文進曰：<span class="yinhao">「大須在意！」</span>對曰：<span class="yinhao">「有臣在，雖郭威百人，可擒也！」</span>至暮，兩軍不戰，帝還宮。慕容彥超大言曰：<span class="yinhao">「陛下來日宮中無事，幸再出觀臣破賊。臣不必與之戰，但叱散使歸營耳！」</span></p>
<p class="em2 strong">甲申，帝欲再出，太后力止之，不可。旣陳，<span class="jiazhu">陳，讀曰陣。</span>郭威戒其衆曰：<span class="yinhao">「吾來誅羣小，非敢敵天子也，愼勿先動。」</span>久之，慕容彥超引輕騎直前奮擊，郭崇威與前博州刺史李榮帥騎兵拒之。<span class="jiazhu">騎，奇寄翻。帥，讀曰率。</span>彥超馬倒，幾獲之。<span class="jiazhu">幾，居依翻。</span>彥超引兵退，麾下死者百餘人，於是諸軍奪氣，稍稍降於北軍。侯益、吳虔裕、張彥超、袁㠖、劉重進皆潛往見郭威，威各遣還營，又謂宋延渥曰：<span class="yinhao">「天子方危，公近親，宜以牙兵往衞乘輿，且附奏陛下，願乘間早幸臣營。」</span><span class="jiazhu">宋延渥，主壻，故云近親。牙兵，謂延渥所領義成牙兵也。衞乘，繩證翻。間，古莧翻。</span>延渥未至御營，亂兵雲擾，不敢進而還。<span class="jiazhu">還，從宣翻，又如字。</span>比暮，南軍多歸於北。<span class="jiazhu">比，必利翻，及也。</span>慕容彥超與麾下十餘騎奔還兗州。</p>
<p class="em2 strong">是夕，帝獨與三相及從官數十人宿於七里寨，餘皆逃潰。<span class="jiazhu">三相，竇貞固、蘇逢吉、禹珪。七里寨，卽慕容彥超所屯七里店寨。</span>乙酉旦，郭威望見天子旌旗在高阪上，下馬免胄往從之，至則帝已去矣。帝策馬將還宮，至玄化門，<span class="jiazhu">玄化門，大梁城北面東來第一門也，本酸棗門，梁開平元年改曰興和門，晉天福三年改曰玄化門。</span>劉銖在門上，問帝左右：<span class="yinhao">「兵馬何在？」</span>因射左右。<span class="jiazhu">劉銖之射左右，其意何爲！射，而亦翻。</span>帝回轡，西北至趙村，追兵已至，帝下馬入民家，爲亂兵所弒。<span class="jiazhu"><span class="shu-ming">考異</span>曰：<span class="shu-ming">實錄</span>：<span class="yinhao">「帝至玄化門，劉銖射帝左右，帝迴詣西北，郭允明露刃隨後，西北至趙村，前鋒已及，亂兵騰沸，上懼，下馬入於民室。郭允明知事不濟，乃抽刃犯蹕而崩。」</span>薛<span class="shu-ming">史·隱帝紀</span>：<span class="yinhao">「郭允明知事不濟，乃剚刃於帝而崩，允明自殺。」</span><span class="shu-ming">周太祖紀</span>云：<span class="yinhao">「允明弒漢帝於北郊。」</span>劉恕曰：<span class="yinhao">「允明帝所親信，何由弒逆！蓋郭威兵殺帝，事成之後諱之，因允明自殺歸罪耳。」</span>按弒帝者未必是允明，但莫知爲誰，故止云亂兵。</span>蘇逢吉、閻晉卿、郭允明皆自殺；聶文進挺身走，軍士追斬之。李業奔陝州，<span class="jiazhu"><span class="shu-ming">九域志</span>：大梁至陝州六百五十九里。李業欲依其兄耳。陝，失冉翻。</span>後匡贊奔兗州。<span class="jiazhu">欲依慕容彥超也。</span>郭威聞帝遇弒，號慟曰：<span class="yinhao">「老夫之罪也！」</span><span class="jiazhu">號，戶刀翻。</span></p>
<p class="em2 strong">威至玄化門，劉銖雨射城外。<span class="jiazhu">雨射者，射矢如雨也。</span>威自迎春門入，歸私第，<span class="jiazhu">迎春門，汴城東面北來第一門也，本名曹門，梁開平元年改曰建陽門，晉天福三年改曰迎春門。</span>遣前曹州防禦使何福進將兵守明德門。諸軍大掠，通夕煙火四發。</p>
<p class="em2 strong">軍士入前義成節度使白再榮之第，執再榮，盡掠其財，旣而進曰：<span class="yinhao">「某等昔嘗趨走麾下，一旦無禮至此，何面目復見公！」</span><span class="jiazhu">復，扶又翻。</span>遂刎其首而去。<span class="jiazhu">以白再榮眞定之虐，今罹此禍，抑天道也。刎，武粉翻。</span></p>
<p class="em2 strong">吏部侍郎張允，家貲以萬計，而性吝，雖妻亦不之委，常自繫衆鑰於衣下，行如環珮。是夕，匿於佛殿藻井之上，<span class="jiazhu"><span class="shu-ming">風俗通</span>云：殿堂象東井，刻爲荷菱；荷菱水物，所以厭火。杜佑曰：漢宮殿率號屋仰爲井，皆畫水藻蓮茭之屬以厭火。何晏<span class="shu-ming">景福殿賦</span>：<span class="yinhao">「繚以藻井，編以粹疏。」</span>又王文考<span class="shu-ming">靈光殿賦</span>：<span class="yinhao">「圓淵方井，反植荷蕖。」</span>蓋爲方井而畫藻其上也。陸佃<span class="shu-ming">埤雅</span>曰：屋上覆橑，謂之藻井。</span>登者浸多，板壞而墜，軍士掠其衣，遂以凍卒。<span class="jiazhu">卒，子恤翻。</span></p>
<p class="em2 strong">初，作坊使賈延徽有寵於帝，與魏仁浦爲鄰，欲倂仁浦所居以自廣，屢譖仁浦於帝，幾至不測。<span class="jiazhu">言幾至於死也。幾，居依翻。</span>至是，有擒延徽以授仁浦者，仁浦謝曰：<span class="yinhao">「因亂而報怨，吾所不爲也！」</span>郭威聞之，待仁浦益厚。</p>
<p class="em2 strong">右千牛衞大將軍棗強趙鳳曰：<span class="yinhao">「郭侍中舉兵，欲誅君側之惡以安國家耳；而鼠輩敢爾，乃賊也，豈侍中意邪！」</span>執弓矢，踞胡床，坐於巷首，掠者至，輒射殺之，里中皆賴以全。<span class="jiazhu">射，而亦翻。</span></p>
<p class="em2 strong">丙戌，獲劉銖、李洪建，囚之。<span class="jiazhu"><span class="shu-ming">考異</span>曰：<span class="shu-ming">五代史闕文</span>：<span class="yinhao">「周祖自鄴起兵，銖盡誅周祖之家子孫、婦女十數人，極其慘毒。及隱帝遇害，周祖以漢太后令收銖下獄，使人責銖，殺其家，對曰：『銖爲漢家戮叛族耳，不知其他。』威怒，殺之。」</span>王禹偁曰：<span class="yinhao">「周世宗朝，史官脩<span class="shu-ming">漢隱帝實錄</span>，銖之忠言諱而不載。銖今有子孝和，擢進士第。」</span>按銖所至貪婪酷虐，在青州謀不受代，賴郭瓊諭之，始入朝。私怨楊、史，快其就戮。隱帝敗歸，射而不納，使至野死。其屠滅周祖之家，出於殘忍之性耳，豈忠義之士邪！王禹偁所記，蓋憑孝和之言耳。今不取。</span>銖謂其妻曰：<span class="yinhao">「我死，汝且爲人婢乎？」</span>妻曰：<span class="yinhao">「以公所爲，雅當然耳！」</span></p>
<p class="em2 strong">王殷、郭崇威言於郭威曰：<span class="yinhao">「不止剽掠，<span class="jiazhu">剽，匹妙翻。</span>今夕止有空城耳。」</span>威乃命諸將分部禁止掠者，不從則斬之；<span class="jiazhu">分，扶問翻。</span>至晡，乃定。</p>
<p class="em2 strong">竇貞固、蘇禹珪自七里寨逃歸，郭威使人訪求得之，尋復其位。貞固爲相，值楊、史弄權，<span class="jiazhu">楊邠、史弘肇。</span>李業等作亂，但以凝重處其間，自全而已。<span class="jiazhu">處，昌呂翻；下處分同。</span></p>
<p class="em2 strong">郭威命有司遷隱帝梓宮於西宮。或請如魏高貴鄕公故事，葬以公禮，<span class="jiazhu">高貴鄕公事見六十七卷魏元帝景元元年。</span>威不許，曰：<span class="yinhao">「倉猝之際，吾不能保衞乘輿，<span class="jiazhu">乘，繩證翻。</span>罪已大矣，況敢貶君乎！」</span></p>
<p class="em2 strong">太師馮道帥百官謁見郭威，<span class="jiazhu">帥，讀曰率；下同。</span>威見，猶拜之，道受拜如平時，<span class="jiazhu"><span class="shu-ming">考異</span>曰：<span class="shu-ming">五代史闕文</span>：<span class="yinhao">「周祖入京師，百官謁之。周祖見道猶設拜，意道便行推戴；道受拜如平時，徐曰：『侍中此行不易！』周祖氣沮，故禪代之謀稍緩。」</span>按周祖舉兵旣克京城，所以不卽爲帝者，蓋以漢之宗室崇在河東，信在許州，贇在徐州，若遽代漢，慮三鎭舉兵以興復爲辭，則中外必有響應者，故陽稱輔立宗子。信素庸愚，不足畏忌；贇乃崇子，故迎贇而立之，使兩鎭息謀，俟其離徐已遠，去京稍近，然後併信除之，則三鎭去其二矣，然後自立，則所與爲敵者唯崇而已。此其謀也，豈馮道受拜之所能沮乎！道之所以受拜如平時者，正欲示器宇凝重耳。</span>徐曰：<span class="yinhao">「侍中此行不易！」</span><span class="jiazhu">易，以鼓翻。</span></p>
<p class="em2 strong">丁亥，郭威帥百官詣明德門起居太后，且奏稱：<span class="yinhao">「軍國事殷，請早立嗣君。」</span>太后誥稱：<span class="yinhao">「郭允明弒逆，<span class="jiazhu">太后之誥云然，郭威之志也。此事<span class="shu-ming">考異</span>已辯之於前。</span>神器不可無主；河東節度使崇，忠武節度使信，皆高祖之弟，武寧節度使贇，開封尹勳，高祖之子，其令百官議擇所宜。」</span>贇，崇之子也，高祖愛之，養視如子。<span class="jiazhu">路振<span class="shu-ming">九國志</span>：劉崇之長子曰贇，少慧黠，高祖憐之，錄爲已子。贇，於倫翻。</span>郭威、王峻入見太后於萬歲宮，<span class="jiazhu">按薛<span class="shu-ming">史</span>，唐莊宗同光二年，以太后宮爲長壽宮，晉、漢蓋以爲萬歲宮也。或曰：因萬歲殿爲名。見，賢遍翻。</span>請以勳爲嗣。太后曰：<span class="yinhao">「勳久羸疾不能起。」</span><span class="jiazhu">羸，倫爲翻。</span>威出諭諸將，諸將請見之，太后令左右以臥榻舉之示諸將，諸將乃信之。於是郭威與峻議立贇。己丑，郭威帥百官表請以贇承大統。太后誥所司，擇日，備法駕迎贇卽皇帝位。郭威奏遣太師馮道及樞密直學士王度、祕書監趙上交詣徐州奉迎。<span class="jiazhu"><span class="shu-ming">考異</span>曰：<span class="shu-ming">周太祖實錄</span>：<span class="yinhao">「己丑，太祖奏遣前太師馮道往彼諭旨。太祖將奉表於徐州，未知所遣，樞密直學士王度請行，許之。宰臣、百寮表祕書監趙上交齎詔同日首塗。」</span><span class="shu-ming">五代史闕文</span>：<span class="yinhao">「周祖請道詣徐州，册湘陰公爲漢嗣。道曰：『侍中由衷乎？』周祖設誓。道曰：『莫敎老夫爲謬語人。』及行，謂人曰：『平生不謬語，今爲謬語人矣。』」</span>王禹偁曰：<span class="yinhao">「周世宗朝，詔史臣脩<span class="shu-ming">周祖實錄</span>，故道之事迹，所宜諱矣。」</span>按道廉智自將，陽愚遠禍，恐不肯觸周祖未發之機，其後欲歸美而云耳。又<span class="shu-ming">隱帝實錄</span>云：<span class="yinhao">「初議立徐帥，太后遣中使馳諭劉崇，請崇入纘大位。崇知立其子，上章謙遜。」</span>恐無此事。今不取。</span></p>
<p class="em2 strong">郭威之討三叛也，<span class="jiazhu">事見上卷元年、二年。</span>每見朝廷詔書，處分軍事皆合機宜，問使者：<span class="yinhao">「誰爲此詔？」</span>使者以翰林學士范質對。威曰：<span class="yinhao">「宰相器也。」</span>入城，訪求得之，甚喜。時大雪，威解所服紫袍衣之，<span class="jiazhu">衣，於旣翻。</span>令草太后誥令，迎新君儀注。蒼黃之中，討論撰定，皆得其宜。<span class="jiazhu">蒼黃者，猝遽之狀。論，盧昆翻。撰，士免翻。</span></p>
<p class="em2 strong">初，隱帝遣供奉官押班陽曲張永德賜昭義節度使常思生辰物，<span class="jiazhu">供奉官押班，供奉官之長也。生辰物，謂聖節回賜。</span>永德，郭威之壻也，會楊邠等誅，密詔思殺永德；思素聞郭威多奇異，囚永德以觀變，及威克大梁，思乃釋永德而謝之。</p>
<p class="em2 strong">庚寅，郭威帥百官上言：<span class="yinhao">「比皇帝到闕，動涉浹旬，<span class="jiazhu">比，必利翻。十日爲浹旬。徐州至大梁七百里，郭威計程言之也。</span>請太后臨朝聽政。」</span><span class="jiazhu"><span class="shu-ming">考異</span>曰：<span class="shu-ming">周太祖實錄</span>云：<span class="yinhao">「太后自臨朝，令稱制。」</span><span class="shu-ming">隱帝實錄</span>：<span class="yinhao">「自是至國亡，止稱誥。」</span>今從之。朝，直遙翻。</span></p>
<p class="em2 strong"><span class="yinwen">46</span>先是，馬希萼遣蠻兵圍玉潭，朱進忠引兵會之；崔洪璉兵敗，奔還長沙。<span class="jiazhu">馬希廣遣崔洪璉屯玉潭，事始見上六月。</span>希萼引兵繼進，攻岳州，刺史王贇拒之，五日不克。希萼使人謂贇曰：<span class="yinhao">「公非馬氏之臣乎？不事我，欲事異國乎？爲人臣而懷貳心，豈不辱其先人！」</span>贇曰：<span class="yinhao">「贇父環<span class="jiaozhusup">【章：十二行本「贇」作「亡」，無「環」字；乙十一行本同；張校云：「瓌」作「環」，無註本與吳本同。按「瓌」字與今見胡刻本異。】</span>爲先王將，六破淮南兵。<span class="jiazhu">王贇父環，馬氏之良將也。將，卽亮翻。</span>今大王兄弟不相容，贇常恐淮南坐收其弊，一旦以遺體臣淮南，誠辱先人耳！大王苟能釋憾罷兵，兄弟雍睦如初，贇敢不盡死以事大王兄弟，豈有二心乎！」</span>希萼慚，引兵去。辛卯，至湘陰，焚掠而過。<span class="jiazhu">湘陰，古羅縣之地，唐屬岳州，宋屬潭州。<span class="shu-ming">九域志</span>：湘陰縣，在潭州東北一百五十五里。宋白曰：湘陰縣，本羅子國，秦爲羅縣，宋元徽二年，分益、羅、［湘西］三縣界，處巴峽流人，因立湘陰縣；以地在湘江之陰，故名。</span>至長沙，軍于湘西，步兵及蠻兵軍于嶽麓，<span class="jiazhu">盛弘之<span class="shu-ming">荊州記</span>：長沙西岸有麓山，蓋衡山之足，又名靈麓峯，乃嶽山七十二峯之數。自湘西古渡登岸，夾徑喬松，泉澗盤繞，諸峯疊秀，下瞰湘江，道林、嶽麓等寺皆在焉。</span>朱進忠自玉潭引兵會之。</p>
<p class="em2 strong">馬希廣遣劉彥瑫召水軍指揮使許可瓊帥戰艦屯城北津，屬于南津，<span class="jiazhu">帥，讀曰率。屬，之欲翻。</span>以馬希崇爲監軍；<span class="jiazhu">馬希崇在長沙，常爲希萼詗希廣。希萼又以利啖許可瓊。希廣使可瓊爲將，希崇監軍，所謂藉寇兵也。</span>又遣馬軍指揮使李彥溫將騎兵屯駝口，扼湘陰路，<span class="jiazhu">瀏江口有駱駝觜，因謂之駝口。</span>步軍指揮使韓禮將二千人屯楊柳橋，扼栅路。<span class="jiazhu">朗兵栅于湘西，以兵扼其路。</span>可瓊，德勳之子也。<span class="jiazhu">許德勳亦楚之良將。</span></p>
<p class="em2 strong"><span class="yinwen">47</span>壬辰，太后始臨朝，以王峻爲樞密使，袁㠖爲宣徽南院使，王殷爲侍衞馬步軍都指揮使，郭崇威爲侍衞馬軍都指揮使，曹威爲侍衞步軍都指揮使，陳州刺史李穀權判三司。</p>
<p class="em2 strong"><span class="yinwen">48</span>劉銖、李洪建及其黨皆梟首於市，而赦其家。<span class="jiazhu"><span class="shu-ming">考異</span>曰：<span class="shu-ming">實錄</span>：<span class="yinhao">「國子博士、司天監洛陽王處訥素與周祖善，因言劉氏祚短事，處訥曰：『漢曆未盡，但以卽位後讎殺人，夷人之族，怨結天下，所以社稷不得久長耳！』時周祖方以兵圍蘇逢吉、劉銖之第，俟旦而族之；聞其言，蹶然遽命釋之。」</span>按周祖時方迎湘陰公立之，豈得遽言劉氏祚短乎！今不取。</span>郭威謂公卿曰：<span class="yinhao">「劉銖屠吾家，吾復屠其家，怨讎反覆，庸有極乎！」</span>由是數家獲免。王殷屢爲洪建請免死，<span class="jiazhu">王殷先與李洪建分掌侍衞馬步軍，以同僚故爲之請。爲，于僞翻。</span>郭威不許。</p>
<p class="em2 strong">後匡贊至兗州，慕容彥超執而獻之。李業至陝州，<span class="jiazhu">陝，失冉翻。</span>其兄保義節度使洪信不敢匿於家；業懷金將奔晉陽，至絳州，盜殺之而取其金。</p>
<p class="em2 strong"><span class="yinwen">49</span>蜀施州刺史田行皋奔荊南。高保融曰：<span class="yinhao">「彼貳於蜀，安肯盡忠于我！」</span>執之，歸于蜀，伏誅。</p>
<p class="em2 strong"><span class="yinwen">50</span>鎭州、邢州奏：<span class="yinhao">「契丹主將數萬騎入寇，攻內丘，<span class="jiazhu">內丘，本漢中丘縣，隋避武元帝諱，改爲內丘，唐屬邢州。<span class="shu-ming">九域志</span>：在州北四十七里。范成大<span class="shu-ming">北使錄</span>：邢州三十五里至內丘縣。</span>五日不克，死傷甚衆。有戍兵五百叛應契丹，引契丹入城，屠之，又陷饒陽。」</span><span class="jiazhu"><span class="shu-ming">九域志</span>：饒陽縣，在深州北九十里。</span>太后敕郭威將大軍擊之，國事權委竇貞固、蘇禹珪、王峻，軍事委王殷。十二月，甲午朔，郭威發大梁。</p>
<p class="em2 strong"><span class="yinwen">51</span>丁酉，以翰林學士、戶部侍郎范質爲樞密副使。</p>
<p class="em2 strong"><span class="yinwen">52</span>初，蠻酋彭師暠降於楚，<span class="jiazhu">見二百八十二卷晉天福五年。酋，慈由翻。暠，古老翻。</span>楚人惡其獷直；<span class="jiazhu">惡，烏路翻。獷，古猛翻。</span>楚王希廣獨憐之，以爲強弩指揮使，領辰州刺史，師暠常欲爲希廣死。<span class="jiazhu">爲，于僞翻。</span>及朱進忠與蠻兵合七千餘人至長沙，營於江西，<span class="jiazhu">湘江之西。</span>師暠登城望之，言於希廣曰：<span class="yinhao">「朗人驟勝而驕，雜以蠻兵，攻之易破也。願假臣步卒三千，自巴溪渡江，出嶽麓之後，至水西，令許可瓊以戰艦渡江，腹背合擊，必破之。前軍敗，則其大軍自不敢輕進矣。」</span>希廣將從之。時馬希萼已遣間使以厚利啖許可瓊，<span class="jiazhu">間，古莧翻。啖，吐濫翻。</span>許分湖南而治，可瓊有貳心，乃謂希廣曰：<span class="yinhao">「師暠與梅山諸蠻皆族類，安可信也！可瓊世爲楚將，<span class="jiazhu">許可瓊，德勳之子，故自言爾。</span>必不負大王，希萼竟何能爲！」</span>希廣乃止。</p>
<p class="em2 strong">希萼尋以戰艦四百餘艘泊江西。希廣命諸將皆受可瓊節度，日賜可瓊銀五百兩，希廣屢造其營計事。<span class="jiazhu">造，七到翻。</span>可瓊常閉壘，不使士卒知朗軍進退，希廣歎曰：<span class="yinhao">「眞將軍也，吾何憂哉！」</span><span class="jiazhu">臨亂之君，各賢其臣，斯言信矣。</span>可瓊或夜乘單舸詐稱巡江，與希萼會水西，約爲內應。<span class="jiazhu">舸，苦我翻。</span>一旦，彭師暠見可瓊，瞋目叱之，<span class="jiazhu">瞋，昌眞翻。</span>拂衣入見希廣曰：<span class="yinhao">「可瓊將叛國，人皆知之，請速除之，無貽後患。」</span>希廣曰：<span class="yinhao">「可瓊，許侍中之子，豈有是邪！」</span><span class="jiazhu">楚加許德勳侍中，故希廣稱之。</span>師暠退，歎曰：<span class="yinhao">「王仁而不斷，<span class="jiazhu">斷，丁亂翻。</span>敗亡可翹足俟也！」</span></p>
<p class="em2 strong">潭州大雪，平地四尺，潭、朗兩軍久不得戰。希廣信巫覡及僧語，塑鬼於江上，<span class="jiazhu">覡，刑狄翻。塑，桑故翻。摶埴爲神鬼之形曰塑。</span>舉手以卻朗兵，又作大像于高樓，手指水西，怒目視之，<span class="jiazhu">怒，奴古翻。</span>命衆僧日夜誦經，希廣自衣僧服膜拜求福。<span class="jiazhu">衣，於旣翻；下暉衣同。膜，莫乎翻。</span></p>
<p class="em2 strong">甲辰，朗州步軍指揮使武陵何敬眞等<span class="jiazhu"><span class="shu-ming">考異</span>曰：<span class="shu-ming">湖湘故事</span>作<span class="yinhao">「何景眞」</span>。今從<span class="shu-ming">十國紀年</span>。</span>以蠻兵三千陳于楊柳橋，敬眞望韓禮營旌旗紛錯，<span class="jiazhu">先是希廣命韓禮營于楊柳橋。紛，亂也。錯，雜也。陳，讀曰陣。</span>曰：<span class="yinhao">「彼衆已懼，擊之易破也。」</span>朗人雷暉衣潭卒之服潛入禮寨，手劍擊禮，不中，<span class="jiazhu">手，式又翻。中，竹仲翻。</span>軍中驚擾；敬眞等乘其亂擊之，禮軍大潰，禮被創走，至家而卒。<span class="jiazhu">創，初良翻。</span>於是朗兵水陸急攻長沙，步軍指揮使吳宏、小門使楊滌相謂曰：<span class="yinhao">「以死報國，此其時矣！」</span>各引兵出戰。宏出清泰門，戰不利；滌出長樂，戰自辰至午，朗兵小卻；<span class="jiazhu"><span class="yinhao">「長樂」</span>之下當有<span class="yinhao">「門」</span>字。</span>許可瓊、劉彥瑫按兵不救。滌士卒飢疲，退就食；彭師暠戰於城東北隅。蠻兵自城東縱火，城上人招許可瓊軍使救城，可瓊舉全軍降希萼，長沙遂陷。朗兵及蠻兵大掠三日，殺吏民，焚廬舍，自武穆王以來所營宮室，皆爲灰燼，<span class="jiazhu">楚王馬殷，諡武穆。</span>所積寶貨，皆入蠻落。李彥溫望見城中火起，自駝口引兵救之，朗人已據城拒戰。彥溫攻清泰門，不克，與劉彥瑫各將千餘人奉文昭王及希廣諸子趣袁州，遂奔唐。<span class="jiazhu">楚王希範，諡文昭。<span class="shu-ming">九域志</span>：潭州東南至袁州六百三十四里。趣，七喻翻。</span>張暉降於希萼。<span class="jiazhu">張暉先是自益陽遁歸長沙，長沙旣陷，遂降於希萼。</span>左司馬希崇帥將吏詣希萼勸進。<span class="jiazhu">馬希崇通希萼事始二百八十七卷天福十二年。帥，讀曰率。</span>吳宏戰血滿袖，見希萼曰：<span class="yinhao">「不幸爲許可瓊所誤，今日死，不愧先王矣！」</span>彭師暠投槊於地，大呼請死。<span class="jiazhu">呼，火故翻。</span>希萼歎曰：<span class="yinhao">「鐵石人也！」</span>皆不殺。</p>
<p class="em2 strong">乙巳，希崇迎希萼入府視事，閉城，分捕希廣及掌書記李弘皋、弟弘節、都軍判官唐昭胤及鄧懿文、楊滌等，皆獲之。希萼謂希廣曰：<span class="yinhao">「承父兄之業，豈無長幼乎？」</span>希廣曰：<span class="yinhao">「將吏見推，朝廷見命耳。」</span>希萼皆囚之。<span class="jiazhu">卒如張少敵、拓跋恆之言。</span>丙午，希萼命內外巡檢侍衞指揮使劉賓禁止焚掠。</p>
<p class="em2 strong">丁未，希萼自稱天策上將軍、武安·武平·靜江·寧遠等軍節度使、<span class="jiazhu">馬氏舊有此四鎭之地，是時寧遠巡屬已屬南漢。</span>楚王。<span class="jiazhu">此皆父兄官爵，希萼未禀命於中國而自稱之。</span>以希崇爲節度副使、判軍府事；<span class="jiazhu">爲希崇殺希萼張本。</span>湖南要職，悉以朗人爲之。臠食李弘皋、弘節、唐昭胤、楊滌，斬鄧懿文於市。戊申，希萼謂將吏曰：<span class="yinhao">「希廣懦夫，爲左右所制耳，吾欲生之，可乎？」</span>諸將皆不對。朱進忠嘗爲希廣所笞，對曰：<span class="yinhao">「大王三年血戰，始得長沙，<span class="jiazhu">天福十二年，希萼、希廣始爭國，次年交兵，至是三年矣。</span>一國不容二主，他日必悔之。」</span>戊申，賜希廣死。希廣臨刑，猶誦佛書；彭師暠葬之於瀏陽門外。<span class="jiazhu">瀏陽門，潭州城東門。瀏，音劉。</span></p>
<p class="em2 strong"><span class="yinwen">53</span>武寧節度使贇留右都押牙鞏延美、元從都敎練使楊溫守徐州，<span class="jiazhu">爲二人以徐州拒周張本。<span class="yinhao">「鞏延美」</span>，據下卷及歐<span class="shu-ming">史</span>當作<span class="yinhao">「鞏廷美」</span>。鞏，以邑爲姓，周有卿士鞏簡公，晉有大夫鞏朔。從，才用翻。</span>與馮道等西來，<span class="jiazhu">自彭城而西來大梁。</span>在道使衞，皆如王者，左右呼萬歲。郭威至滑州，留數日，贇遣使慰勞。諸將<span class="jiazhu">勞，力到翻。</span>受命之際，相顧不拜，私相謂曰：<span class="yinhao">「我輩屠陷京城，其罷大矣；若劉氏復立，我輩尙有種乎！」</span><span class="jiazhu">種，章勇翻。</span>己酉，威聞之，卽引兵行，趣澶州。<span class="jiazhu">趣，七喻翻。</span>辛亥，遣蘇禹珪如宋州迎嗣君。</p>
<p class="em2 strong"><span class="yinwen">54</span>楚王希萼以子光贊爲武平留後，以何敬眞爲朗州牙內都指揮使，將兵戍之。希萼召拓跋恆，欲用之，恆稱疾不起。<span class="jiazhu">自希廣之立，拓跋恆已杜門矣，事見二百八十七卷天福十二年。</span></p>
<p class="em2 strong"><span class="yinwen">55</span>壬子，郭威渡河，館于澶州。<span class="jiazhu">館，古玩翻。澶，時連翻。</span>癸丑旦，將發，將士數千人忽大譟，威命閉門，將士踰垣登屋而入曰：<span class="yinhao">「天子須侍中自爲之，將士已與劉氏爲仇，不可立也！」</span>或裂黃旗以被威體，<span class="jiazhu">被，皮義翻。</span>共扶抱之，呼萬歲震地，因擁威南行。威乃上太后牋，請奉宗<span class="jiaozhusup">【章：十二行本「宗」上有「漢」字；乙十一行本同。】</span>廟，事太后爲母。丙辰，至韋城，<span class="jiazhu">隋分白馬置韋縣，治章氏國城。屬滑州。<span class="shu-ming">九域志</span>：在州東南五十里。丁度曰：韋城縣，古豕韋國也。上，時掌翻。</span>下書撫諭大梁士民，以昨離河上，在道秋毫不犯，勿有憂疑。<span class="jiazhu">恐京城士民懲前者剽掠之禍，奔迸四出，故撫安之。離，力智翻。</span>戊午，威至七里店，竇貞固帥百官出迎拜竭，因勸進。威營於皋門村。<span class="jiazhu">皋門村，蓋在皋門之外。按大梁城無阜門。<span class="shu-ming">詩·大雅·綿</span>之篇曰：乃立皋門，皋門有伉。毛氏<span class="shu-ming">傳</span>曰：王之郭門曰皋門。鄭氏<span class="shu-ming">箋</span>曰：諸侯之宮，外門曰皋門，廟門曰應門，內有路門。天子之宮，加之庫、雉。至<span class="shu-ming">禮記·明堂位</span>記周賜魯公以天子之制，其言曰：庫門，天子皋門；雉門，天子應門。鄭<span class="shu-ming">註</span>又云：天子五門，皋、庫、雉、應、路。魯有庫、雉、路，則諸侯三門歟？詳而味之，<span class="shu-ming">詩箋</span>、<span class="shu-ming">記註</span>，微有不同。而五代之時，汴城之外所謂皋門村，蓋以郭門之外有村，遂呼曰皋門村，合於毛氏<span class="shu-ming">詩傳</span>。皋門村屬開封縣。薛<span class="shu-ming">史</span>云：王檀葬于開封縣之皋門原，以是知之。</span></p>
<p class="em2 strong">武寧節度使贇已至宋州，王峻、王殷聞澶州軍變，遣侍衞馬軍都指揮使郭崇威將七百騎往拒之，又遣前申州刺史馬鐸將兵詣許州巡檢。崇威忽至宋州，陳于府門外，贇大驚，闔門登樓詰之。<span class="jiazhu">詣許州巡檢，備劉信也。汴京至宋州三百八十五里耳，贇不意其至，故驚而詰之。詰，去吉翻。</span>對曰：<span class="yinhao">「澶州軍變，郭公慮陛下未察，故遣崇威來宿衞，無他也。」</span>贇召崇威，崇威不敢進。馮道出與崇威語，<span class="jiazhu">先是使馮道迎贇，故道在贇所。</span>崇威乃登樓，贇執崇威手而泣。崇威以郭威意安諭之。</p>
<p class="em2 strong">少頃，崇威出，時護聖指揮使張令超帥部兵爲贇宿衞，<span class="jiazhu">按薛<span class="shu-ming">史</span>，護聖，漢侍衞馬軍也。帥，讀曰率；下同。</span>徐州判官董裔說贇曰：<span class="jiazhu">說，式芮翻。</span><span class="yinhao">「觀崇威視瞻舉措，必有異謀。道路皆言郭威已爲帝，而陛下深入不止，禍其至哉！請急召張令超，諭以禍福，使夜以兵劫崇威，奪其兵。明日，掠睢陽金帛，募士卒，北走晉陽。<span class="jiazhu">宋州，睢陽郡。贇父崇鎭晉陽。睢，音雖。走，音奏。</span>彼新定京邑，未暇追我，此策之上也！」</span>贇猶豫未決。是夕，崇威密誘令超，令超帥衆歸之。<span class="jiazhu">誘，音酉。</span>贇大懼。</p>
<p class="em2 strong">郭威遺贇書，云爲諸軍所迫；召馮道先歸，留趙上交、王度奉侍。道辭行，贇曰：<span class="yinhao">「寡人此來所恃者，以公三十年舊相，故無疑耳。<span class="jiazhu">馮道，唐明宗天成二年爲相，至是二十四年。曰三十年，舉成數也。遺，于季翻。</span>今崇威奪吾衞兵，事危矣，公何以爲計？」</span>道默然。<span class="jiazhu">無以答贇，故默。馮道自謂癡頑老子，良不妄也。</span>客將賈貞數目道，欲殺之。<span class="jiazhu">將，卽亮翻。數，所角翻。</span>贇曰：<span class="yinhao">「汝輩勿草草，此無預馮公事。」</span><span class="jiazhu">契丹主入汴，責劉繼動，繼勳歸罪於道，道幾死矣。宋州之事，使劉贇從賈貞之意，道亦必死矣。而契丹主謂道非多事者，劉贇謂無預馮公事，豈非以其在位素懷沖澹，與物無競，人皆敬其名德而然邪！道之全身，固爲得矣，有國者焉用彼相哉！然自後唐同光以來，樞密使任事，丞相取充位而已。責人斯無難，惟受責俾如流；以此而言，道未肯受責也。</span>崇威遷贇於外館，殺其腹心董裔、賈貞等數人。</p>
<p class="em2 strong">己未，太后誥，廢贇爲湘陰公。</p>
<p class="em2 strong">馬鐸引兵入許州，劉信惶惑自殺。</p>
<p class="em2 strong">庚申，太后誥，以侍中監國。<span class="jiazhu">太后兩誥，皆郭威之志也。侍中，稱郭威官。</span>百官藩鎭相繼上表勸進。壬戌夜，監國營有步兵將校醉，揚言曏者澶州騎兵扶立，今步兵亦欲扶立，監國斬之。</p>
<p class="em2 strong"><span class="yinwen">56</span>南漢主以宮人盧瓊仙、黃瓊芝爲女侍中，朝服冠帶，參決政事。<span class="jiazhu">朝，直遙翻。</span>宗室勳舊，誅戮殆盡，惟宦官林延遇等用事。<span class="jiazhu">史言南漢終以宦官、女寵亡國，而南漢主所以能終其世者，以僻處海隅，而中國未有眞主耳。</span></p>
</div></body></html>