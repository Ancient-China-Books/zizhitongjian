<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百六十九·後梁紀四·均王上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="後梁紀四">後梁紀四</span></span></h1>
<p><span class="jiazhu">起昭陽作噩<span class="biaozhusup" data-rel="">（癸酉）</span>十二月，盡強圉赤奮若<span class="biaozhusup" data-rel="">（丁丑）</span>六月，凡三年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="均王上">均王上</span></span></h5>
<div class="yeartoc" id="year_toc_1344"><p class="strong"><span class="section" id="title-3"><span data-head-description="均王上" data-head-level="h4" data-head-title="乾化三年">乾化三年</span></span><span class="biaozhusup" data-rel="">（癸酉、九一三年）</span></p></div>
<p class="em2 strong"><span class="yinwen">1</span>十二月，吳鎭海節度使徐溫、平盧節度使朱瑾帥諸將拒之，<span class="jiazhu">拒王景仁也。帥，讀曰率。</span>遇于趙步。<span class="jiazhu">趙步，瀕淮津濟之處，南直壽春紫金山。</span>吳徵兵未集，溫以四千餘人與景仁戰，不勝而卻。景仁引兵乘之，將及於隘，<span class="jiazhu">隘，烏介翻，險狹之處爲隘。</span>吳吏士皆失色，左驍衞大將軍宛丘陳紹援槍大呼<span class="jiazhu">援，于元翻。呼，火故翻。</span>曰：<span class="yinhao">「誘敵太深，可以進矣。」</span><span class="jiazhu">誘，音酉。</span>躍馬還鬬，衆隨之，梁兵乃退。溫拊其背曰：<span class="yinhao">「非子之智勇，吾幾困矣。」</span><span class="jiazhu">幾，居依翻。</span>賜之金帛，紹悉以分麾下。吳兵旣集，復戰於霍丘，梁兵大敗；王景仁以數騎殿，吳人不敢逼。<span class="jiazhu">殿，丁練翻。王景仁本吳之名將，吳人素畏之，故不敢逼。</span>梁之渡淮而南也，表其可涉之津；<span class="jiazhu">立表以記淺。</span>霍丘守將朱景浮表於木，徙置深淵。<span class="jiazhu">朱景，霍丘土豪也，吳用以爲將，守霍丘。浮表於木者，徙梁所立之表，其下接之以木，立諸深淵以誤之。</span>及梁兵敗還，<span class="jiazhu">還，從宣翻。</span>望表而涉，溺死者太半，吳人聚梁尸爲京觀於霍丘。<span class="jiazhu">觀，古玩翻。</span></p>
<p class="em2 strong"><span class="yinwen">2</span>庚午，晉王以周德威爲盧龍節度使，兼侍中，以李嗣本爲振武節度使。<span class="jiazhu">先是，周德威以破夾寨之功帥振武，今以平燕之功徙帥盧龍，以李嗣本代帥振武。歐《史·義兒傳》，嗣本本鴈門張氏子。</span></p>
<p class="em2 strong">燕主守光將奔滄州就劉守奇，<span class="jiazhu">劉守奇藉兵於梁以取滄州，事見上卷上年。</span>涉寒，足腫，<span class="jiazhu">史炤曰：《釋名》曰：腫，鍾也，寒熱氣聚也。</span>且迷失道，至燕樂之境，<span class="jiazhu">燕樂縣，後魏置，治白檀古城。唐長壽二年徙治新興城，屬檀州。宋白曰：燕樂、密雲二縣皆漢虒奚縣地。樂，音洛。</span>晝匿阬谷，數日不食，令妻祝氏乞食於田父張師造家。師造怪婦人異狀，詰知守光處，<span class="jiazhu">詰，去吉翻。</span>幷其三子擒之。癸酉，晉王方宴，將吏擒守光適至，王語之曰：<span class="jiazhu">語，牛倨翻。</span><span class="yinhao">「主人何避客之深邪！」</span>幷仁恭置之館舍，以器服膳飲賜之。王命掌書記王緘草露布，緘不知故事，書之於布，遣人曳之。<span class="jiazhu">魏、晉以來，每戰勝則書捷狀，建之漆竿，使天下皆知之，謂之露布。露布者，暴白其事而布告天下，未嘗書之於布而使人曳之也。《文心雕龍》曰：露布者，蓋露皮不封，布諸觀聽也。</span></p>
<p class="em2 strong">晉王欲自雲、代歸，<span class="jiazhu">自幽州取山後路，歷雲、代等州至晉陽。</span>趙王鎔及王處直請由中山、眞定趣井陘，<span class="jiazhu">王處直、王鎔欲晉王取道中山、眞定，各展迎賀之禮。趣，七喻翻。</span>王從之。庚辰，晉王發幽州，劉仁恭父子皆荷校於露布之下。<span class="jiazhu">荷，下可翻，又音何。校，爻敎翻。《易》曰：荷校滅耳。《註云》：校者，以木絞校者也，卽械也；校者取其通名也。</span>守光父母唾其面而罵之曰：<span class="yinhao">「逆賊，破我家至此！」</span>守光俛首而已。<span class="jiazhu">俛，音免。</span>甲申，至定州，舍于關城。丙戌，晉王與王處直謁北嶽廟；<span class="jiazhu">北嶽廟在恆山之大茂山；恆山在定州曲陽縣西北。</span>是日，至行唐，<span class="jiazhu">行唐，漢南行唐縣，後魏曰行唐，唐屬鎭州。《九域志》：在州北五十五里。</span>趙王鎔迎謁于路。</p>
<div class="yeartoc" id="year_toc_1345"><p class="strong"><span class="section" id="title-4"><span data-head-description="均王上" data-head-level="h4" data-head-title="乾化四年">四年</span></span><span class="biaozhusup" data-rel="">（甲戌、九一四年）</span></p></div>
<p class="em2 strong"><span class="yinwen">1</span>春，正月，戊戌朔，趙王鎔詣晉王行帳上壽置酒。鎔願識劉太師面，<span class="jiazhu">上，時掌翻。劉守光旣囚其父仁恭，請於梁，以太師致仕，故王鎔因而稱之。</span>晉王命吏脫仁恭及守光械，引就席同宴；鎔答其拜，又以衣服鞍馬酒饌贈之。<span class="jiazhu">饌，雛戀翻，又雛晥翻。</span>己亥，晉王與鎔畋于行唐之西，鎔送<span class="jiaozhusup">【章：十二行本「送」下有「至」字；乙十一行本同；孔本同；張校同。】</span>境上而別。</p>
<p class="em2 strong"><span class="yinwen">2</span>丙子，<span class="jiaozhusup">【張：「子」作「午」。】</span>蜀主命太子判六軍，開崇勳府，置僚屬，後更謂之天策府。<span class="jiazhu">更，工衡翻。</span></p>
<p class="em2 strong"><span class="yinwen">3</span>壬子，晉王以練𥿊劉仁恭父子，凱歌入于晉陽，<span class="jiazhu">𥿊，充夜翻，縶縛之也。戰勝得國而歸，故奏凱歌。</span>丙辰，獻于太廟，自臨斬劉守光。守光呼曰：<span class="yinhao">「守光死不恨，<span class="jiazhu">呼，火故翻。</span>然敎守光不降者，李小喜也。」</span><span class="jiazhu">事見上卷上年。</span>王召小喜證之，小喜瞋目叱守光曰：<span class="jiazhu">瞋，昌眞翻。</span><span class="yinhao">「汝內亂禽獸行，亦我敎邪！」</span><span class="jiazhu">行，下孟翻。</span>王怒其無禮，先斬之。<span class="jiazhu">怒其無禮於舊君也。</span>守光曰：<span class="yinhao">「守光善騎射，王欲成霸業，何不留之使自效！」</span>其二妻李氏、祝氏讓之曰：<span class="jiazhu">讓，責也。</span><span class="yinhao">「皇帝，事已如此，生亦何益！」</span><span class="jiaozhusup">【章：十二行本「益」下有「妾請先死」四字；乙十一行本同；孔本同；張校同；退齋校同。】</span>卽伸頸就戮。守光至死號泣哀祈不已。<span class="jiazhu">史言劉守光畏死，婦人之不若。號，戶高翻。</span>王命節度副使盧汝弼等械仁恭至代州，刺其心血以祭先王墓，然後斬之。<span class="jiazhu">以劉仁恭叛其父也。晉王葬其先王於代州鴈門縣，後名爲建極陵。刺，七亦翻。</span></p>
<p class="em2 strong">或說趙王鎔曰：<span class="jiazhu">說，式芮翻。</span><span class="yinhao">「大王所稱尙書令，乃梁官也，大王旣與梁爲讎，不當稱其官。且自太宗踐阼已來，無敢當其名者。<span class="jiazhu">唐太宗自尙書令卽帝位，後之臣下率不敢當其名；唐之將亡，始以授藩帥。</span>今晉王爲盟主，勳高位卑，不若以尙書令讓之。」</span><span class="jiazhu">讓，遜也。</span>鎔曰：<span class="yinhao">「善！」</span>乃與王處直各遣使推晉王爲尙書令，晉王三讓，然後受之，始開府置行臺如太宗故事。<span class="jiazhu">唐太宗置行臺事見《高祖紀》。</span></p>
<p class="em2 strong"><span class="yinwen">4</span>高季昌以蜀夔、萬、忠、涪四州舊隸荊南，興兵取之，<span class="jiazhu">涪，音浮。</span>先以水軍攻夔州。時鎭江節度使兼侍中嘉王宗壽鎭忠州，<span class="jiazhu">蜀置鎭江軍節度，領夔、忠、萬三州。</span>夔州刺史王成先請甲，宗壽但以白布袍給之。成先帥之逆戰，<span class="jiazhu">帥，讀曰率。</span>季昌縱火船焚蜀浮橋，招討副使張武舉鐵絚拒之，<span class="jiazhu">唐昭宗天祐元年，張武以鐵絚鎖峽。絚，戶登翻。</span>船不得進。會風反，荊南兵焚溺死者甚衆。<span class="jiazhu">乘順風以縱火船，風反故自焚。</span>季昌乘戰艦，<span class="jiazhu">艦，戶黯翻。</span>蒙以牛革，飛石中之，折其尾，<span class="jiazhu">中，竹仲翻。折，而設翻。</span>季昌易小舟而遁。荊南兵大敗，俘斬五千級。成先密遣人奏宗壽不給甲之狀，宗壽獲之，召成先，斬之。</p>
<p class="em2 strong"><span class="yinwen">5</span>帝以岐人數爲寇，<span class="jiazhu">數，所角翻。</span>二月，<span class="jiaozhusup">【章：十二行本「月」下有「甲戌」二字；乙十一行本同；孔本同；張校同；退齋校同。】</span>徙感化節度使康懷英爲永平節度使，鎭長安。<span class="jiazhu">感化軍，陝州。梁初徙佑國軍於長安，尋改爲永平軍。</span>懷英卽懷貞也，避帝名改焉。</p>
<p class="em2 strong"><span class="yinwen">6</span>夏，四月，丙子，蜀主徙鎭江軍治夔州。</p>
<p class="em2 strong"><span class="yinwen">7</span>丁丑，司空兼門下侍郎、同平章事于兢坐挾私遷補軍校，<span class="jiazhu">校，戶敎翻。</span>罷爲工部侍郎，再貶萊州司馬。</p>
<p class="em2 strong"><span class="yinwen">8</span>吳袁州刺史劉崇景叛，附于楚。崇景，威之子也。<span class="jiazhu">劉威與楊行密同起於合肥，有戰功，歷方鎭。</span>楚將許貞將萬人援之，吳都指揮使柴再用、米志誠帥諸將討之。<span class="jiazhu">此都指揮使盡統諸將，非一都之指揮使。帥，讀曰率。</span></p>
<p class="em2 strong"><span class="yinwen">9</span>楚岳州刺史許德勳將水軍巡邊，<span class="jiazhu">楚之岳州東北皆邊於吳。</span>夜分，<span class="jiazhu">夜半爲夜分。</span>南風暴起，都指揮使王環乘風趣黃州，<span class="jiazhu">王環乃一州之都指揮使。趣，七喻翻；下同。</span>以繩梯登城，徑趣州署，執吳刺史馬鄴，大掠而還。<span class="jiazhu">還，從宣翻，又如字。</span>德勳曰：<span class="yinhao">「鄂州將邀我，宜備之。」</span><span class="jiazhu">自黃州還岳州，舟過鄂州城外，故許德勳畏之。</span>環曰：<span class="yinhao">「我軍入黃州，鄂人不知，奄過其城，<span class="jiazhu">奄，忽也。</span>彼自救不暇，安敢邀我！」</span>乃展旗鳴鼓而行，<span class="jiazhu">以示不恐。</span>鄂人不敢逼。</p>
<p class="em2 strong"><span class="yinwen">10</span>五月，朔方節度使兼中書令潁川王韓遜卒，軍中推其子洙爲留後。癸丑，詔以洙爲節度使。</p>
<p class="em2 strong"><span class="yinwen">11</span>吳柴再用等與劉崇景、許貞戰於萬勝岡，大破之，崇景、貞棄袁州遁去。</p>
<p class="em2 strong"><span class="yinwen">12</span>晉王旣克幽州，乃謀入寇。秋，七月，會趙王鎔及周德威於趙州，南寇邢州，李嗣昭引昭義兵會之。楊師厚引兵救邢州，軍於漳水之東。<span class="jiazhu">楊師厚自魏州引兵救邢州。</span>晉軍至張公橋，<span class="jiazhu">晉軍出青山口至張公橋，在邢州龍岡縣界。按薛《史》，唐末，葛從周敗晉軍于沙河，追至張公橋。沙河縣在邢州南二十五里，而邢州治龍岡則可知矣。</span>裨將曹進金來奔。晉軍退，諸鎭兵皆引歸。<span class="jiazhu">諸鎭兵，謂燕、趙、潞之兵。</span>八月，晉王還晉陽。</p>
<p class="em2 strong"><span class="yinwen">13</span>蜀武泰節度使王宗訓鎭黔州，<span class="jiazhu">黔，其今翻，又其炎翻。</span>貪暴不法；擅還成都，庚辰，見蜀主，多所邀求，言辭狂悖。<span class="jiazhu">悖，蒲昧翻，又蒲沒翻。</span>蜀主怒，命衞士毆殺之。<span class="jiazhu">毆，烏口翻。</span>戊子，以內樞密使潘峭爲武泰節度使、同平章事，<span class="jiazhu">峭，七笑翻。</span>翰林學士承旨毛文錫爲禮部尙書，判樞密院。</p>
<p class="em2 strong">峽上有堰，或勸蜀主乘夏秋江漲，決之以灌江陵，毛文錫諫曰：<span class="yinhao">「高季昌不服，其民何罪！陛下方以德懷天下，忍以鄰國之民爲魚鼈食乎！」</span>蜀主乃止。</p>
<p class="em2 strong"><span class="yinwen">14</span>帝以福王友璋爲武寧節度使。前節度使王殷，友珪所置也，懼，不受代，叛附於吳；九月，命淮南西北面招討應接使牛存節及開封尹劉鄩將兵討之。冬，十月，存節等軍于宿州。<span class="jiazhu">《九域志》：徐州南至宿州一百四十五里。牛存節不徑攻徐州而南屯宿州，據埇橋之要，所以絕淮南之援也。</span>吳平盧節度使朱瑾等將兵救徐州，存節等逆擊，破之，吳兵引歸。</p>
<p class="em2 strong"><span class="yinwen">15</span>十一月，乙巳，南詔寇黎州，蜀主以夔王宗範、兼中書令宗播、嘉王宗壽爲三招討以擊之。丙辰，敗之於潘倉嶂，斬其酋長趙嵯政等；<span class="jiazhu">敗，補邁翻。酋，慈秋翻。長，知兩翻。嵯，才何翻。</span>壬戌，又敗之於山口城；十二月，乙亥，破其武侯嶺十三寨；<span class="jiazhu">黎州南界有潘倉、武侯等十一城。路振《九國志》：王宗播出邛崍關至潘倉，大破蠻衆，追奔至山口城。則潘倉在邛崍之南，山口城又在潘倉之南也。</span>辛巳，又敗之於大渡河，<span class="jiazhu">按《九域志》，黎州三面阻大渡河，南面至大渡河一百里，東南面至大渡河一百二十里，西南面至大渡河三百里。</span>俘斬數萬級，蠻爭走渡水，橋絕，溺死者數萬人。宗範等將作浮梁濟大渡河攻之，蜀主召之令還。<span class="jiazhu">蠻地深阻，不欲勞師遠攻，驅之出境而已，此蜀主之志也。</span></p>
<p class="em2 strong"><span class="yinwen">16</span>癸未，蜀興州刺史兼北路制置指揮使王宗鐸攻岐階州<span class="jiazhu">《九域志》：興州西南至階州五百一十里。</span>及固鎭，<span class="jiazhu">固鎭在青泥嶺東北。薛《史·地理志》：鳳州固鎭之地，周顯德六年升爲雄勝軍。</span>破細砂等十一寨，斬首四千級。甲申，指揮使王宗儼破岐長城關等四寨，斬首二千級。</p>
<p class="em2 strong"><span class="yinwen">17</span>岐靜難節度使李繼徽<span class="jiazhu">難，乃旦翻。</span>爲其子彥魯所毒而死，彥魯自爲留後。</p>
<div class="yeartoc" id="year_toc_1346"><p class="strong"><span class="section" id="title-5"><span data-head-description="均王上" data-head-level="h4" data-head-title="貞明元年">貞明元年</span></span><span class="biaozhusup" data-rel="">（乙亥、九一五年）</span><span class="jiazhu">是年十一月方改元貞明。</span></p></div>
<p class="em2 strong"><span class="yinwen">1</span>春，正月，己亥，蜀主御得賢門受蠻俘，大赦。初，黎、雅蠻酋劉昌嗣、郝玄鑒、楊師泰，雖內屬於唐，受爵賞，號㚋金堡三王，<span class="jiazhu">史炤曰：㚋，大也，多也。今按㚋音丁么翻，蠻語多也，大也。《唐書》黎、邛二州之西有三王蠻，蓋莋都夷、白馬氐之遺種。楊、劉、郝三姓世爲長，襲封王，謂之三王部落。疊甓而居，號㚋舍。至宋，又有趙、王二族，幷劉、郝、楊謂之五部落，居黎州之西，去州百餘里，限以飛越嶺。其居疊石爲㚋，積糗糧器甲於上。族無君長，惟老宿之聽。往來漢地，悉能華言，故比諸羌尤桀黠。</span>而潛通南詔，爲之詗導；鎭蜀者多文臣，雖知其情，不敢詰。<span class="jiazhu">詗，古迥翻，又翾正翻。詰，去吉翻，窮問也。</span>至是，蜀主數以漏泄軍謀，<span class="jiazhu">數，所具翻。</span>斬於成都市，毀㚋金堡。自是南詔不復犯邊。<span class="jiazhu">復，扶又翻。</span></p>
<p class="em2 strong"><span class="yinwen">2</span>二月，牛存節等拔彭城，王殷舉族自焚。<span class="jiazhu">《考異》曰：《莊宗列傳·朱友貞傳》云：<span class="yinhao">「乾化四年十一月拔徐州，殷自燔死。」</span>《五代通錄》、薛《史·紀》及《王殷傳》皆云貞明元年春，今從之。</span></p>
<p class="em2 strong"><span class="yinwen">3</span>三月，丁卯，以右僕射兼門下侍郎、同平章事趙光逢爲太子太保，致仕。</p>
<p class="em2 strong"><span class="yinwen">4</span>天雄節度使兼中書令鄴王楊師厚卒。師厚晚年矜功恃衆，擅割財賦，選軍中驍勇，置銀槍效節都數千人，給賜優厚，欲以復故時牙兵之盛。<span class="jiazhu">魏博自田承嗣置牙兵，至羅紹威而除，楊師厚復置之。</span>帝雖外加尊禮，內實忌之，及卒，私於宮中受賀。<span class="jiazhu">畏其逼而幸其死。</span>租庸使趙巖、<span class="jiazhu">租庸使自唐中世以來有之。《五代會要》：梁置租庸使，其班在崇政使之下，宣徽使之上。</span>判官邵贊<span class="jiazhu">判官，租庸判官。</span>言於帝曰：<span class="yinhao">「魏博爲唐腹心之蠹，二百餘年不能除去者，<span class="jiazhu">去，羌呂翻。</span>以其地廣兵強之故也。羅紹威、楊師厚據之，朝廷皆不能制。陛下不乘此時爲之計，所謂『彈疽不嚴，必將復聚，』<span class="jiazhu">言彈疽者必不畏病疽者之疼，盡彈去其膿血，然後新肉生而病已，不則將復結聚也。醫工彈疽用砭石。</span>安知來者不爲師厚乎！宜分六州爲兩鎭以弱其權。」</span><span class="jiazhu">《考異》曰：《莊宗列傳》：<span class="yinhao">「宰相敬翔、租庸使趙巖、判官邵贊等爲友貞畫策，分魏博六州爲兩鎭。」</span>薛《史》無敬翔名，今從之。</span>帝以爲然，以平盧節度使賀德倫爲天雄節度使；置昭德軍於相州，割澶、衞二州隸焉，<span class="jiazhu">相，息亮翻。澶，時連翻。</span>以宣徽使張筠爲昭德節度使，仍分魏州將士府庫之半於相州。筠，海州人也。二人旣赴鎭，朝廷恐魏人不服，遣開封尹劉鄩將兵六萬自白馬濟河，<span class="jiazhu">白馬津在滑州。</span>以討鎭、定爲名，實張形勢以脅之。</p>
<p class="em2 strong">魏兵皆父子相承數百年，<span class="jiazhu">曰數百年者，言其來也久，非必實經歷數百年也。</span>族姻磐結，不願分徙。德倫屢趣之，<span class="jiazhu">趣，讀曰促。</span>應行者皆嗟怨，連營聚哭。己丑，劉鄩屯南樂，<span class="jiazhu">南樂本唐魏州昌樂縣，後唐避獻祖諱，改曰南樂，史因而書之。《九域志》：南樂縣在魏州南四十四里。</span>先遣澶州刺史王彥章將龍驤五百騎入魏州，屯金波亭。魏兵相與謀曰：<span class="yinhao">「朝廷忌吾軍府強盛，欲設策使之殘破耳。吾六州歷代藩鎭，兵未嘗遠出河門，<span class="jiazhu">按《舊唐書》，魏州城外有河門舊堤，樂彥禎築羅城，約河門舊堤周八十里。</span>一旦骨肉流離，生不如死。」</span>是夕，軍亂，<span class="jiazhu">《考異》曰：《莊宗列傳》：<span class="yinhao">「二十七日，劉鄩屯南樂，遣龍驤都將王彥章以五百騎入魏州，是夜三鼓，魏軍亂。」</span>是月辛酉朔，薛《史·紀》云己丑魏博軍作亂，蓋《莊宗列傳》<span class="yinhao">「九」</span>字誤爲<span class="yinhao">「七」</span>字耳。</span>縱火大掠，圍金波亭，王彥章斬關而走。詰旦，亂兵入牙城，殺賀德倫之親兵五百人，劫德倫置樓上。有效節軍校張彥者，自帥其黨，拔白刃，止剽掠。<span class="jiazhu">校，戶敎翻。剽，匹妙翻。</span></p>
<p class="em2 strong">夏，四月，帝遣供奉官扈異撫諭魏軍，許張彥以刺史。彥請復相、澶、衞三州如舊制。<span class="jiazhu">請罷昭德軍，復以相、澶、衞三州隸天雄，如舊制。</span>異還，言張彥易與，<span class="jiazhu">還，從宣翻，又如字。易，以豉翻。</span>但遣劉鄩加兵，立當傳首。帝由是不許，但以優詔答之。使者再返，彥裂詔書抵於地，戟手南向詬朝廷，<span class="jiazhu">《左傳》：公戟其手。杜預《註》曰：抵徙屈肘如戟形。陸德明曰：抵，音紙。鄭玄曰：人挾弓矢，戟其肘。孔穎達《正義》曰：謂射者左手弣弓而右手彎之，則戟其肘。</span>謂德倫曰：<span class="yinhao">「天子愚暗，聽人穿鼻。<span class="jiazhu">諭之以牛，爲人穿鼻旋轉，前卻一聽命於人，以鼻爲所制也。</span>今我兵甲雖強，苟無外援，不能獨立，宜投款於晉。」</span><span class="jiazhu">款，誠也。</span>遂逼德倫以書求援於晉。</p>
<p class="em2 strong"><span class="yinwen">5</span>李繼徽假子保衡殺李彥魯，<span class="jiazhu">《考異》曰：《蜀書·劉知俊傳》，<span class="yinhao">「保衡」</span>作<span class="yinhao">「彥康」</span>。今從薛《史》。</span>自稱靜難留後，<span class="jiazhu">難，乃旦翻。</span>舉邠、寧二州來附。<span class="jiazhu">叛岐附梁。</span>詔以保衡爲感化節度使，以河陽留後霍彥威爲靜難節度使。</p>
<p class="em2 strong"><span class="yinwen">6</span>吳徐溫以其子牙內都指揮使知訓爲淮南行軍副使、內外馬步諸軍副使。<span class="jiazhu">爲徐知訓以驕橫不終張本。</span></p>
<p class="em2 strong"><span class="yinwen">7</span>晉王得賀德倫書，命馬步副總管李存審自趙州<span class="jiaozhusup">【章：十二行本「州」下有「引兵」二字；乙十一行本同；孔本同；退齋校同。】</span>進據臨清。五月，存審至臨清，劉鄩屯洹水。<span class="jiazhu">臨清在魏州北，洹水在魏州西。</span>賀德倫復遣使告急于晉，<span class="jiazhu">復，扶又翻。</span>晉王引大軍自黃澤嶺東下，<span class="jiazhu">魏收《志》，樂平郡遼陽縣有黃澤嶺。隋改遼陽爲遼山縣，唐帶遼州。</span>與存審會於臨清，猶疑魏人之詐，按兵不進。德倫遣判官司空頲犒軍，<span class="jiazhu">頲，他鼎翻。犒，苦到翻。</span>密言於晉王曰：<span class="yinhao">「除亂當除根。」</span>因言張彥凶狡之狀，勸晉王先除之，則無虞矣。王默然。<span class="jiazhu">已諭其意而不形於言，慮有窺聽而洩軍機也。</span>頲，貝州人也。</p>
<p class="em2 strong">晉王進屯永濟，<span class="jiazhu">永濟縣在魏州北數十里。</span>張彥選銀槍效節五百人，皆執兵自衞，詣永濟謁見，王登驛樓語之曰：<span class="jiazhu">語，牛倨翻。</span><span class="yinhao">「汝陵脅主帥，殘虐百姓，<span class="jiazhu">帥，所類翻。</span>數日中迎馬訴冤者百餘輩。我今舉兵而來，以安百姓，非貪人土地。汝雖有功於我，不得不誅以謝魏人。」</span>遂斬彥及其黨七人，餘衆股栗。王召諭之曰：<span class="yinhao">「罪止八人，餘無所問。自今當竭力爲吾爪牙。」</span>衆皆拜伏，呼萬歲。明日，王緩帶輕裘而進，令張彥之卒擐甲執兵，翼馬而從，<span class="jiazhu">擐，音宦。從，才用翻。翼者，翼馬左右而從行。</span>仍以爲帳前銀槍都。<span class="jiazhu">晉王遂以銀槍效節軍取梁，而亦以銀槍效節軍取禍。</span>衆心由是大服。</p>
<p class="em2 strong">劉鄩聞晉軍至，選兵萬餘人，自洹水趣魏縣；<span class="jiazhu">趣，七喻翻。</span>晉王留李存審屯臨清，遣史建瑭屯魏縣以拒之，<span class="jiazhu">《九域志》：魏縣在魏州西三十五里。</span>王自引親軍至魏縣，與鄩夾河爲營。<span class="jiazhu">河，漳河也。漳河過魏縣，亦謂之魏河。</span></p>
<p class="em2 strong">帝聞魏博叛，大悔懼，遣天平節度使牛存節將兵屯楊劉，<span class="jiazhu">《考異》曰：《牛存節傳》，<span class="yinhao">「楊劉」</span>作<span class="yinhao">「陽留」</span>或<span class="yinhao">「陽劉」</span>。今從《唐·裴度傳》及薛《史》諸人傳。</span>爲鄩聲援。會存節病卒，以匡國節度使王檀代之。</p>
<p class="em2 strong"><span class="yinwen">8</span>岐王遣彰義節度使劉知俊圍邠州，霍彥威固守拒之。<span class="jiazhu">先是李保衡叛岐附梁，梁以霍彥威代鎭邠州。</span></p>
<p class="em2 strong"><span class="yinwen">9</span>六月，庚寅朔，賀德倫帥將吏請晉王入府城慰勞。旣入，德倫上印節，<span class="jiazhu">帥，讀曰率；下同。勞，力到翻。上，時掌翻。印，天雄軍府印；節，天雄旌節。</span>請王兼領天雄軍，王固辭，曰：<span class="yinhao">「比聞汴寇侵逼貴道，<span class="jiazhu">比，毗至翻。</span>故親董師徒，遠來相救；又聞城中新罹塗炭，故暫入存撫。明公不垂鑒信，乃以印節見推，誠非素懷。」</span>德倫再拜曰：<span class="yinhao">「今寇敵密邇，<span class="jiazhu">謂劉鄩之兵逼魏州也。</span>軍城新有大變，人心未安，德倫心腹紀綱<span class="jiazhu">《左傳》：秦伯納三千人以衞晉文公，實紀綱之僕。</span>爲張彥所殺殆盡，形孤勢弱，安能統衆！一旦生事，恐負大恩。」</span>王乃受之。德倫帥將吏拜賀，王承制以德倫爲大同節度使，遣之官。德倫至晉陽，張承業留之。<span class="jiazhu">大同軍北臨極邊，賀德倫新附，張承業不欲使其有城有兵，故留之。爲承業後殺德倫張本。</span></p>
<p class="em2 strong">時銀槍效節都在魏城猶驕橫，<span class="jiazhu">魏城，魏州城。橫，戶孟翻。</span>晉王下令：<span class="yinhao">「自今有朋黨流言及暴掠百姓者，殺無赦！」</span>以沁州刺史李存進爲天雄都巡按使。<span class="jiazhu">沁，牛鴆翻。《考異》曰：《莊宗實錄》云爲軍城使，《存進傳》云都部署。《莊宗列傳》及薛《史·存進傳》皆云天雄軍都巡按使，今從之。</span>有訛言搖衆及強取人一錢已上者，存進皆梟首磔尸於市。<span class="jiazhu">梟，堅堯翻。磔，陟格翻。</span>旬日，城中肅然，無敢喧譁者。存進本姓孫，名重進，振武人也。</p>
<p class="em2 strong">晉王多出征討，天雄軍府事皆委判官司空頲決之。頲恃才挾勢，睚眦必報，<span class="jiazhu">睚，五戒翻。頲，他鼎翻。眦，士戒翻。</span>納賄驕侈。頲有從子在河南，<span class="jiazhu">從，才用翻。此河南謂大河之南。</span>頲密使人召之，都虞候張裕執其使者以白王，王責頲曰：<span class="yinhao">「自吾得魏博，庶事悉以委公，公何得見欺如是！獨不可先相示邪！」</span>揖令歸第；是日，族誅於軍門，<span class="jiazhu">兩敵對壘，而越境通私書，誅之，宜也，族之，過也。</span>以判官王正言代之。正言，鄆州人也。</p>
<p class="em2 strong">魏州孔目吏孔謙，勤敏多計數，善治簿書，晉王以爲支度務使。<span class="jiazhu">唐節鎭多兼支度等使，至其末世，藩鎭署官有爲支計官者，有爲支度務使者。治，直之翻。</span>謙能曲事權要，由是寵任彌固。<span class="jiazhu">爲孔謙以掊克亂唐張本。</span>魏州新亂之後，府庫空竭，民間疲弊，而聚三鎭之兵，戰於河上，殆將十年，<span class="jiazhu">三鎭，幷、魏、鎭也。</span>供億軍須，未嘗有闕，謙之力也。然急徵重斂，<span class="jiazhu">斂，力贍翻。</span>使六州愁苦，歸怨於王，亦其所爲也。<span class="jiazhu">史卒言之。</span></p>
<p class="em2 strong">張彥之以魏博歸晉也，貝州刺史張源德不從，北結滄德，<span class="jiazhu">乾化三年楊師厚、劉守奇北略，滄德遂附于梁。</span>南連劉鄩以拒晉，數斷鎭、定糧道。或說晉王：<span class="jiazhu">數，所角翻。斷，都管翻。說，式芮翻。</span><span class="yinhao">「請先發兵萬人取源德，然後東兼滄景，則海隅之地皆爲我有。」</span>晉王曰：<span class="yinhao">「不然。貝州城堅兵多，未易猝攻。<span class="jiazhu">易，以豉翻。</span>德州隸於滄州而無備，若得而戍之，則滄、貝不得往來，<span class="jiazhu">《九域志》：德州西南至貝州二百三十里，東北至滄州亦二百三十里。</span>二壘旣孤，然後可取。」</span><span class="jiazhu">二壘，謂滄與貝也。</span>乃遣騎兵五百，晝夜兼行，襲德州。刺史不意晉兵至，踰城走，遂克之，以遼州守捉將馬通爲刺史。</p>
<p class="em2 strong">秋，七月，晉人夜襲澶州，陷之。<span class="jiazhu">《九域志》：魏州南至澶州一百四十里。按《九域志》之澶州乃漢乾祐元年所徙之澶州也。宋白曰：澶州本漢頓丘縣地，在魏州南，當兩河之驛路。唐武德四年分魏州之觀城、頓丘兩縣置澶州，取古澶淵爲名。貞觀元年州廢，大曆七年田承嗣又奏置。漢乾祐元年移就德勝寨舊基，頓丘縣隨州移於郭下。此時澶州猶治頓丘舊州城，今德清軍之頓丘鎭卽其地。</span>刺史王彥章在劉鄩營，晉人獲其妻子，待之甚厚，遣間使誘彥章，<span class="jiazhu">間，古莧翻。誘，音酉。</span>彥章斬其使，晉人盡滅其家。晉王以魏州將李巖爲澶州刺史。<span class="jiazhu">《考異》曰：《莊宗實錄》作<span class="yinhao">「李嚴」</span>，今從薛《史》。</span></p>
<p class="em2 strong">晉王勞軍於魏縣，因帥百餘騎循河而上，覘劉鄩營。<span class="jiazhu">勞，力到翻。帥，讀曰率；下同。上，時掌翻。覘，丑廉翻，又丑豔翻。</span>會天陰晦，鄩伏兵五千於河曲叢林間，鼓譟而出，圍王數重。王躍馬大呼，帥騎馳突，所向披靡。裨將夏魯奇等操短兵力戰，<span class="jiazhu">重，直龍翻。呼，火故翻。披，普彼翻。操，七到翻。</span>自午至申乃得出，亡其七騎，魯奇手殺百餘人，傷夷遍體，會李存審救兵至，乃得免。王顧謂從騎曰：<span class="yinhao">「幾爲虜嗤。」</span><span class="jiazhu">用漢光武之言。幾，居依翻。嗤，丑之翻。</span>皆曰：<span class="yinhao">「適足使敵人見大王之英武耳。」</span>魯奇，青州人也，王以是益愛之，賜姓名曰李紹奇。</p>
<p class="em2 strong">劉鄩以晉兵盡在魏州，晉陽必虛，欲以奇計襲取之，乃潛引兵自黃澤西去。晉人怪鄩軍數日不出，寂無聲迹，遣騎覘之，城中無煙火，但時見旗幟循堞往來，<span class="jiazhu">騎，奇寄翻。覘，丑廉翻，又丑豔翻。堞，達協翻。</span>晉王曰：<span class="yinhao">「吾聞劉鄩用兵，一步百計，此必詐也。」</span>更使覘之，乃縛芻爲人，執旗乘驢在城上耳。得城中老弱者詰之，云軍去已二日矣。晉王曰：<span class="yinhao">「劉鄩長於襲人，<span class="jiazhu">劉鄩取兗州，克潼關，皆以掩襲得之，故云然。然以智遇智，則必有窮者，若鄩之襲晉陽，則智窮矣。</span>短於決戰，計彼行纔及山下。」</span><span class="jiazhu">相、魏之西皆連山。</span>亟發騎兵追之。會陰雨積旬，黃澤道險，堇泥深尺餘，士卒援藤葛而進，<span class="jiazhu">堇泥，黏土也。深，式禁翻。援，于元翻。</span>皆腹疾足腫，<span class="jiaozhusup">【章：十二行本「腫」下有「或墜崖谷」四字；乙十一行本同；孔本同；張校同；退齋校同。】</span>死者什二三。晉將李嗣恩倍道先入晉陽，城中知之，勒兵爲備。鄩至樂平，糗糧且盡；<span class="jiazhu">樂平距晉陽二百五里耳。糗，去久翻。</span>又聞晉有備，追兵在後，衆懼，將潰，鄩諭之曰：<span class="yinhao">「今去家千里，深入敵境，腹背有兵，山谷高深，如墜井中，去將何之！惟力戰庶幾可免，不則以死報君親耳。」</span>衆泣而止。<span class="jiazhu">幾，居依翻。不，讀曰否。</span>周德威聞鄩西上，<span class="jiazhu">上，時掌翻。</span>自幽州引千騎救晉陽，至土門，鄩已整衆下山，自邢州陳宋口踰漳水而東，屯於宗城。<span class="jiazhu">《九域志》：宗城縣在魏州西北一百七十里。</span>鄩軍往還，馬死殆半。</p>
<p class="em2 strong">時晉軍乏食，鄩知臨清有蓄積，欲據之以絕晉糧道，<span class="jiazhu">自宗城東行，邪趣臨清數十里。宋白曰：臨清，本漢清泉縣地，後魏太和二十一年於此置臨清縣。</span>德威急追鄩，再宿，至南宮，<span class="jiazhu">南宮縣在冀州西南六十二里，東南趣臨清亦數十里。</span>遣騎擒其斥候者數十人，斷腕而縱之，<span class="jiazhu">斷，音短。腕，烏貫翻。</span>使言曰：<span class="yinhao">「周侍中已據臨清矣！」</span><span class="jiazhu">《考異》曰：薛《史》：<span class="yinhao">「德威聞劉鄩東還，急趨南宮。知鄩軍在宗城，遣十餘騎迫其營，擒斥候者數十人，皆剚刃於背，縶而遣之。旣至，謂鄩曰：『周侍中已據宗城矣！』鄩軍大駭。」</span>按剚刃於背，其人豈能復活而言！今從《莊宗實錄》及薛《史·莊宗紀》。又，鄩見在宗城，而云周侍中據宗城，蓋臨清字誤耳。</span>鄩軍大駭。詰朝，德威略鄩營而過，入臨清，鄩引軍趨貝州。時晉王出師屯博州，劉鄩軍堂邑，<span class="jiazhu">趨，七喻翻。《九域志》：博州在魏州東一百八十里；堂邑在博州西四十里。宋白曰：堂邑屬博州，本漢清縣、發干二縣地，隋置堂邑，因縣西北有漢堂邑故城以名縣。</span>周德威攻之，不克。翌日，鄩軍于莘縣，<span class="jiazhu">《九域志》：莘縣在魏州東九十里。劉鄩見晉軍在博州，移軍而西，漸逼魏州。宋白曰：莘本春秋之衞邑，漢爲陽平縣，後周改陽平爲清邑縣；大業改清邑爲莘縣，因古地名也。</span>晉軍踵之，鄩治莘城，塹而守之，自莘及河築甬道以通饋餉；<span class="jiazhu">莘縣東距大河二十餘里，渡河而東，南卽鄆、濮之境，故築甬道屬河以通饋餉。甬道，夾築垣牆，以防晉人之衝突抄截。治，直之翻。</span>晉王營於莘西三十里，煙火相望，一日數戰。</p>
<p class="em2 strong">晉王愛元行欽驍健，從代州刺史李嗣源求之，嗣源不得已獻之，以爲散員都部署，<span class="jiazhu">都部署之名始見於《通鑑》，後遂爲行軍總帥之稱。薛《史》曰：時有散指揮，名爲散員，命行欽爲都部署。</span>賜姓名曰李紹榮。紹榮嘗力戰深入，劍中其面，未解，<span class="jiazhu">中，竹仲翻。</span>高行周救之得免。王復欲求行周，重於發言，密使人以官祿啗之，<span class="jiazhu">復，扶又翻。啗，徒濫翻。</span>行周辭曰：<span class="yinhao">「代州養壯士，亦爲大王耳，<span class="jiazhu">爲，于僞翻。</span>行周事代州，亦猶事大王也。<span class="jiazhu">《考異》曰：《周太祖實錄》：<span class="yinhao">「晉王密令人啗之利祿，行周辭曰：『總管用人亦爲國家，事總管猶事王也。予家昆仲脫難再生，承總管之厚恩，安忍背之！』」</span>按《明宗實錄》，此年猶爲代州刺史，天祐十八年始爲副總管。此言總管，蓋《周太祖實錄》之誤。</span>代州脫行周兄弟於死，<span class="jiazhu">事見上卷乾化三年。</span>行周不忍負之。」</span>乃止。</p>
<p class="em2 strong"><span class="yinwen">10</span>絳州刺史尹皓攻晉之隰州，八月，又攻慈州，皆不克。<span class="jiazhu">按《九域志》，絳州西北至隰州五百一十四里，隰州西南至慈州一百六十里。</span>王檀與昭義留後賀瓌攻澶州，拔之，執李巖，送東都。<span class="jiazhu">按歐《史·職方考》，梁無昭義軍。參考《賀瓌傳》，蓋爲宣義留後也。<span class="yinhao">「昭」</span>當作<span class="yinhao">「宣」</span>。先是，晉襲取澶州，以李巖守之。</span>帝以楊師厚故將楊延直爲澶州刺史，使將兵萬人助劉鄩，且招誘魏人。<span class="jiazhu">誘，音酉。</span></p>
<p class="em2 strong"><span class="yinwen">11</span>晉王遣李存審將兵五千擊貝州。張源德有卒三千，每夕分出剽掠，<span class="jiazhu">剽，匹妙翻。</span>州民苦之，請塹其城以安耕耘。存審乃發八縣丁夫塹而圍之。<span class="jiazhu">貝州管清河、清陽、武城、經城、臨清、漳南、歷亭、夏津八縣。</span></p>
<p class="em2 strong">劉鄩在莘久，饋運不給，晉人數抵其寨下挑戰，<span class="jiazhu">數，所角翻。挑，徒了翻。</span>鄩不出。晉人乃攻絕其甬道，以千餘斧斬寨木，梁人驚擾而出，因俘獲而還。</p>
<p class="em2 strong">帝以詔書讓鄩老師費糧，失亡多，不速戰，鄩奏：<span class="yinhao">「臣比欲以奇兵擣其腹心，<span class="jiazhu">比，毗志翻，近也。擣其腹心，謂欲襲取晉陽也。</span>還取鎭、定，期以旬時再清河朔。<span class="jiazhu">十日謂之旬時。</span>無何天未厭亂，淫雨積旬，糧竭士病。又欲據臨清斷其饋餉，而周楊五奄至，馳突如神。<span class="jiazhu">斷，音短。周德威小字楊五。</span>臣今退保莘縣，享士訓兵以俟進取。觀其兵數甚多，便習騎射，誠爲勍敵，未易輕也。<span class="jiazhu">勍，渠京翻。易，以豉翻。</span>苟有隙可乘，臣豈敢偷安養寇！」</span>帝復問鄩決勝之策，<span class="jiazhu">復，扶又翻；下同。</span>鄩曰：<span class="yinhao">「臣今無策，惟願人給十斛糧，賊可破矣。」</span><span class="jiazhu">劉鄩欲以持久制晉。</span>帝怒，責鄩曰：<span class="yinhao">「將軍蓄米，欲破賊邪，欲療飢邪？」</span>乃遣中使往督戰。</p>
<p class="em2 strong">鄩集諸將問曰：<span class="yinhao">「主上深居禁中，不知軍旅，徒與少年新進輩謀之。夫兵在臨機制變，不可預度。<span class="jiazhu">少，詩照翻。度，徒洛翻。</span>今敵尙強，與戰必不利，柰何？」</span>諸將皆曰：<span class="yinhao">「勝負當一決，曠日何待！」</span>鄩默然，不悅，退，謂所親曰：<span class="yinhao">「主暗臣諛，將驕卒惰，吾未知死所矣！」</span><span class="jiazhu">劉鄩量敵慮勝，未爲失計，特掣其肘使不得遂其本謀耳。</span>他日，復集諸將於軍門，人置河水一器於前，令飲之，衆莫之測。鄩諭之曰：<span class="yinhao">「一器猶難，滔滔之河，可勝盡乎！」</span><span class="jiazhu">勝，音升。</span>衆失色。</p>
<p class="em2 strong">後數日，鄩將萬餘人薄鎭、定營，鎭、定人驚擾。晉李存審以騎兵二千橫擊之，李建及以銀槍千人助之，鄩大敗，奔還。晉人逐之，及寨下，俘斬千計。<span class="jiazhu">劉鄩欲掩鎭、定之不備，而爲晉人所敗，鄩之計又窮矣。</span></p>
<p class="em2 strong"><span class="yinwen">12</span>劉巖逆婦于楚，楚王殷遣永順節度使存送之。</p>
<p class="em2 strong"><span class="yinwen">13</span>乙未，蜀主以兼中書令王宗綰爲北路行營都制置使，兼中書令王宗播爲招討使，攻秦州；兼中書令王宗瑤爲東北面招討使，同平章事王宗翰爲副使，攻鳳州。<span class="jiazhu">秦、鳳二州時皆屬岐。</span></p>
<p class="em2 strong"><span class="yinwen">14</span>庚戌，吳以鎭海節度使徐溫爲管內水陸馬步諸軍都指揮使、兩浙都招討使、守侍中、齊國公，鎭潤州，以昇、潤、常、宣、歙、池六州爲巡屬，軍國庶務參決如故；<span class="jiazhu">史言徐溫外據重鎭，內制吳國之權。</span>留徐知訓居廣陵秉政。<span class="jiazhu">此速徐知訓之死也。</span></p>
<p class="em2 strong"><span class="yinwen">15</span>初，帝爲均王，娶河陽節度使張歸霸女爲妃，卽位，欲立爲后；后以帝未南郊，固辭。<span class="jiazhu">古人相傳，以爲郊見上帝，然後代天子民。</span>九月，壬午，妃疾甚，册爲德妃，是夕，卒。</p>
<p class="em2 strong">康王友敬，目重瞳子，<span class="jiazhu">重，直龍翻。瞳，音童。</span>自謂當爲天子，遂謀作亂。冬，十月，辛亥夜，德妃將出葬，友敬使腹心數人匿於寢殿；帝覺之，跣足踰垣而出，召宿衞兵索殿中，<span class="jiazhu">索，山客翻。</span>得而手刃之。壬子，捕友敬，誅之。</p>
<p class="em2 strong">帝由是疏忌宗室，專任趙巖及德妃兄弟漢鼎、漢傑、從兄弟漢倫、漢融，咸居近職，參預謀議，每出兵必使之監護。<span class="jiazhu">監，古銜翻。</span>巖等依勢弄權，賣官鬻獄，離間舊將相，<span class="jiazhu">間，古莧翻。</span>敬翔、李振雖爲執政，所言多不用。振每稱疾不預事，以避趙、張之族，政事日紊，<span class="jiazhu">紊，音問。</span>以至於亡。<span class="jiazhu">史言梁有自亡之由，非晉能亡之也。</span></p>
<p class="em2 strong"><span class="yinwen">16</span>劉鄩遣卒詐降於晉，謀賂膳夫以毒晉王；事泄，晉殺之，幷其黨五人。</p>
<p class="em2 strong"><span class="yinwen">17</span>十一月，己未夜，蜀宮火。自得成都以來，寶貨貯於百尺樓，悉爲煨燼。<span class="jiazhu">貯，丁呂翻。煨，烏回翻。</span>諸軍都指揮使兼中書令宗侃等帥衞兵欲入救火，蜀主閉門不內。<span class="jiazhu">恐有乘救火爲變者。史言蜀主之猜防。</span>庚申旦，火猶未熄，蜀主出義興門見羣臣，<span class="jiazhu">以安衆心。</span>命有司聚太廟神主，分巡都城，言訖，復入宮閉門。<span class="jiazhu">火未熄，未敢弛備。復，扶又翻。</span>將相皆獻帷幕飲食。</p>
<p class="em2 strong"><span class="yinwen">18</span>壬戌，蜀大赦。</p>
<p class="em2 strong"><span class="yinwen">19</span>乙丑，改元。<span class="jiazhu">此書梁改元貞明也。《考異》曰：《吳越備史》云：<span class="yinhao">「正月壬辰朔，改元，大赦。」</span>今從薛《史·末帝紀》。</span></p>
<p class="em2 strong"><span class="yinwen">20</span>己巳，蜀王宗翰引兵出清泥嶺，克固鎭，<span class="jiazhu">《九域志》：鳳州河池縣有固鎭。</span>與秦州將郭守謙戰於泥陽川；<span class="jiazhu">《九域志》：成州栗亭縣有泥陽鎭。</span>蜀兵敗，退保鹿臺山。<span class="jiazhu">今成州東十里有鹿玉山。</span>辛未，王宗綰等敗秦州兵於金沙谷，<span class="jiazhu">敗，補邁翻。</span>擒其將李彥巢等，乘勝趣秦州。<span class="jiazhu">趣，七喻翻。</span>興州刺史王宗鐸克階州，降其刺史李彥安。甲戌，王宗綰克成州，擒其刺史李彥德。蜀軍至上染坊，秦州節度使李繼崇遣其子彥秀奉牌印迎降。宗絳入秦州，<span class="jiazhu">《九域志》：秦州東南至鳳州三百二十里，西南至成州二百六十五里；成州西南至階州二百五十里。<span class="yinhao">「宗絳」</span>當作<span class="yinhao">「宗綰」</span>。</span>表排陳使王宗儔爲留後。<span class="jiazhu">陳，讀曰陣。</span>劉知俊攻霍彥威於邠州，半歲不克，<span class="jiazhu">是年五月劉知俊攻邠州。</span>聞秦州降蜀，知俊妻子皆遷成都；知俊解圍還鳳翔，終懼及禍，夜帥親兵七十人，斬關而出，庚辰，奔于蜀軍。<span class="jiazhu">帥，讀曰率。爲劉知俊爲蜀所殺張本。《考異》曰：《十國紀年》：<span class="yinhao">「知俊奔秦州，庚戌來降。」</span>按上有甲戌，下有癸未，必庚辰也。</span>王宗綰自河池、兩當進兵，會王宗瑤攻鳳州，癸未，克之。<span class="jiazhu">蜀遂有秦、鳳、成三州之地。宋白曰：河池縣漢屬武都。《華陽國志》：河池一名仇池。按仇池山在成州界，今河池縣屬鳳州，去縣稍遠；今縣所處謂之河池水，故以名縣。兩當，漢故道縣。《水經》云：兩當水出陳倉縣之大散嶺，西南流入故道川。又河池縣有兩當水，西北自成州界入，東南流入故道水。縣取水爲名。或曰：縣西界有兩山相當，故名。《九域志》：河池在鳳州西一百五十五里；兩當在鳳州西八十五里。</span></p>
<p class="em2 strong"><span class="yinwen">21</span>岐義勝節度使、同平章事李彥韜知岐王衰弱，十二月，舉耀、鼎二州來降。<span class="jiazhu">岐置義勝軍以授溫韜，見二百六十八卷太祖乾化元年。</span>彥韜卽溫韜也。乙未，詔改耀州爲崇州，鼎州爲裕州，義勝軍爲靜勝軍，復彥韜姓溫氏，名昭圖，官任如故。</p>
<p class="em2 strong"><span class="yinwen">22</span>丁未，蜀大赦；改明年元曰通正。置武興軍於鳳州，割文、興二州隸之，以前利州團練使王宗魯爲節度使。</p>
<p class="em2 strong"><span class="yinwen">23</span>是歲，清海、建武節度使兼中書令劉巖，<span class="jiazhu">時以邕州爲建武軍。</span>以吳越王鏐爲國王而己獨爲南平王，<span class="jiazhu">南平王，郡王也。</span>表求封南越王及加都統，帝不許。巖謂僚屬曰：<span class="yinhao">「今中國紛紛，孰爲天子！安能梯航萬里，<span class="jiazhu">梯航，謂梯山航海。</span>遠事僞庭乎！」</span>自是貢使遂絕。<span class="jiazhu">使，疏吏翻。</span></p>
<div class="yeartoc" id="year_toc_1347"><p class="strong"><span class="section" id="title-6"><span data-head-description="均王上" data-head-level="h4" data-head-title="貞明二年">二年</span></span><span class="biaozhusup" data-rel="">（丙子、九一六年）</span></p></div>
<p class="em2 strong"><span class="yinwen">1</span>春，正月，宣武節度使、守中書令、廣德靖王全昱卒。<span class="jiazhu">廣，國名；德靖，諡也。全昱，帝之伯父。</span></p>
<p class="em2 strong"><span class="yinwen">2</span>帝聞前河南府參軍李愚學行，<span class="jiazhu">行，下孟翻。</span>召爲左拾遺，充崇政院直學士。衡王友諒貴重，李振等見，皆拜之，愚獨長揖，帝聞而讓之，曰：<span class="yinhao">「衡王於朕，兄也，朕猶拜之，卿長揖，可乎？」</span>對曰：<span class="yinhao">「陛下以家人禮見衡王，拜之宜也。振等陛下家臣；臣於王無素，<span class="jiazhu">謂先無過從之雅。</span>不敢妄有所屈。」</span>久之，竟以抗直罷爲鄧州觀察判官。</p>
<p class="em2 strong"><span class="yinwen">3</span>蜀主以李繼崇爲武泰節度使、兼中書令、隴西王。</p>
<p class="em2 strong"><span class="yinwen">4</span>二月，辛丑夜，吳宿衞將馬謙、李球劫吳王登樓，發庫兵討徐知訓；知訓將出走，嚴可求曰：<span class="yinhao">「軍城有變，公先棄衆自去，衆將何依！」</span>知訓乃止。衆猶疑懼，可求闔戶而寢，鼾息聞於外，<span class="jiazhu">鼾，下旦翻，鼻息也。聞，音問。</span>府中稍安。壬寅，謙等陳于天興門外，<span class="jiazhu">楊行密以揚州牙城南門爲天興門。</span>諸道副都統朱瑾自潤州至，<span class="jiazhu">至自徐溫所。</span>視之，曰：<span class="yinhao">「不足畏也。」</span>返顧外衆，舉手大呼，<span class="jiazhu">呼，火故翻。</span>亂兵皆潰，<span class="jiazhu">史言吳兵畏服朱瑾。</span>擒謙、球，斬之。</p>
<p class="em2 strong"><span class="yinwen">5</span>帝屢趣劉鄩戰，<span class="jiazhu">趣，讀曰促。</span>鄩閉壁不出。晉王乃留副總管李存審守營，<span class="jiazhu">守莘西之營也。</span>自勞軍於貝州，<span class="jiazhu">勞，力到翻。勞圍張源德之軍也。</span>聲言歸晉陽。鄩聞之，奏請襲魏州，帝報曰：<span class="yinhao">「今掃境內以屬將軍，<span class="jiazhu">屬，之欲翻。</span>社稷存亡，繫茲一舉，將軍勉之！」</span>鄩令澶州刺史楊延直引兵萬人會於魏州，延直夜半至城南，城中選壯士五百潛出擊之，延直不爲備，潰亂而走。詰旦，鄩自莘縣悉衆至城東，與延直餘衆合，李存審引營中兵踵其後，李嗣源以城中兵出戰，晉王亦自貝州至，與嗣源當其前。鄩見之，驚曰：<span class="yinhao">「晉王邪！」</span>引兵稍卻，晉王躡之，<span class="jiazhu">躡，尼輒翻。</span>至故元城西，<span class="jiazhu">隋元城縣治古殷城，唐貞觀十七年併入貴鄕，聖曆二年又分貴鄕、莘縣置元城縣，治王莽城，開元十三年移元城治魏州郭下，故有故元城。古殷城在朝城東北十二里。</span>與李存審遇。晉王爲方陳於西北，存審爲方陳於東南，鄩爲圓陳於其中間，<span class="jiazhu">陳，讀曰陣。</span>四面受敵；合戰良久，梁兵大敗，鄩引數十騎突圍走。梁步卒凡七萬，晉兵環而擊之，敗卒登木，木爲之折，<span class="jiazhu">環，音宦。爲，于僞翻。折，而設翻。</span>追至河上，殺溺殆盡。鄩收散卒自黎陽渡河，保滑州。</p>
<p class="em2 strong">匡國節度使王檀密疏請發關西兵襲晉陽，<span class="jiazhu">去年五月王檀代牛存節屯河上。</span>帝從之，發河中、陝、同華諸鎭兵合三萬，出陰地關，奄至晉陽城下，晝夜急攻；城中無備，發諸司丁匠及驅市人乘城拒守，城幾陷者數四，<span class="jiazhu">幾，居依翻。</span>張承業大懼。代北故將安金全退居太原，<span class="jiazhu">安金全從晉王克用起於代北，故云故將。</span>往見承業曰：<span class="yinhao">「晉陽根本之地，若失之，則大事去矣。僕雖老病，憂兼家國，<span class="jiazhu">言晉陽若陷，則國破家亡。</span>請以庫甲見授，爲公擊之。」</span><span class="jiazhu">爲，于僞翻。</span>承業卽與之。金全帥其子弟及退將之家得數百人，<span class="jiazhu">帥，讀曰率。將，卽亮翻。</span>夜出北門，擊梁兵於羊馬城內；梁兵大驚，引卻。昭義節度使李嗣昭聞晉陽有寇，遣牙將石君立將五百騎救之；君立朝發上黨，夕至晉陽。<span class="jiazhu">按《九域志》，上黨至晉陽五百餘里。輕騎疾馳，朝發夕至，何其速也！</span>梁兵扼汾河橋，<span class="jiazhu">汾橋在晉陽城東南汾水上。</span>君立擊破之，徑至城下大呼曰：<span class="yinhao">「昭義侍中大軍至矣。」</span><span class="jiazhu">呼，火故翻。李嗣昭鎭昭義，官侍中，故稱之。</span>遂入城。夜，與安金全等分出諸門擊梁兵，梁兵死傷什二三。詰朝，王檀引兵大掠而還。<span class="jiazhu">詰，去吉翻。還，從宣翻，又如字。</span>晉王性矜伐，以策非己出，故金全等賞皆不行。<span class="jiazhu">《虞書》曰：汝惟不矜，天下莫與汝爭能；汝惟不伐，天下莫與汝爭功。晉王矜伐而有功者不賞，此其所以能取天下而不能守天下也。</span></p>
<p class="em2 strong">梁兵之在晉陽城下也，大同節度使賀德倫部兵多逃入梁軍，張承業恐其爲變，收德倫，斬之。<span class="jiazhu">張承業之權略，烏可以宦者待之哉。</span></p>
<p class="em2 strong">帝聞劉鄩敗，又聞王檀無功，歎曰：<span class="yinhao">「吾事去矣！」</span></p>
<p class="em2 strong"><span class="yinwen">6</span>三月，乙卯朔，晉王攻衞州，壬戌，刺史米昭降之。又攻惠州，刺史靳紹走，擒斬之，復以惠州爲磁州。<span class="jiazhu">唐天祐三年以<span class="yinhao">「磁」</span><span class="yinhao">「慈」</span>聲相近，改磁州爲惠州，是時政在朱氏。晉旣取之，因復舊州名。靳，居焮翻。</span>晉王還魏州。</p>
<p class="em2 strong"><span class="yinwen">7</span>上屢召劉鄩不至，己巳，卽以鄩爲宣義節度使，<span class="jiazhu">劉鄩旣喪師，懼罪不敢入朝，梁亦懼其反側，就以滑帥命之。爲明年鄩入朝左遷張本。</span>使將兵屯黎陽。</p>
<p class="em2 strong"><span class="yinwen">8</span>夏，四月，晉人拔洺州，以魏州都巡檢使袁建豐爲洺州刺史。</p>
<p class="em2 strong"><span class="yinwen">9</span>劉鄩旣敗，河南大恐，鄩復不應召，<span class="jiazhu">復，扶又翻。</span>由是將卒皆搖心。帝遣捉生都指揮使李霸帥所部千人戍楊劉，癸卯，出宋門，<span class="jiazhu">宋門，大梁城東面南來第二門，梁改名觀化門，而時人不改其舊，呼曰宋門；晉天福三年改仁和門。</span>其夕，復自水門入，大譟，縱火剽掠，<span class="jiazhu">剽，匹妙翻。</span>攻建國門，<span class="jiazhu">建國門，大梁宮城正南門，太祖所起也。宋白曰：大梁皇城南爲建國門。</span>帝登樓拒戰。<span class="jiazhu">樓，謂建國門樓也。</span>龍驤四軍都指揮使杜晏球<span class="jiazhu">按歐《史》，晏球本洛陽王氏子，少遇亂，爲盜所掠，汴州富人杜氏得之，養以爲子，冒姓杜氏。後歸唐，賜姓名曰李紹虔，尋復本姓名曰王晏球。</span>以五百騎屯毬場，賊以油沃幕，長木揭之，<span class="jiazhu">揭，其列翻，舉也。</span>欲焚樓，勢甚危；晏球於門隙窺之，見賊無甲冑，乃出騎擊之，決力死戰，俄而賊潰走。帝見騎兵擊賊，呼日：<span class="yinhao">「非吾龍驤之士乎，誰爲亂首？」</span>晏球曰：<span class="yinhao">「亂者惟李霸一都，餘軍不動。陛下但帥控鶴守宮城，遲明，臣必破之。」</span><span class="jiazhu">帥，讀曰率。遲，直利翻，待也。</span>旣而晏球討亂者，闔營皆族之，以功除單州刺史。<span class="jiazhu">唐末以太祖生於碭山，改單州爲輝州。是時復以輝州爲單州。單，音善。</span></p>
<p class="em2 strong"><span class="yinwen">10</span>五月，吳越王鏐遣浙西安撫判官皮光業自建、汀、虔、郴、潭、岳、荊南道入貢。<span class="jiazhu">吳越界西南盡衢州。按《九域志》，自衢州界西南至建州四百四十五里，自建州西至汀州九百三十里，自汀州西至虔州五百五十里，自虔州西至郴州六百六十里，自郴州東北至潭州四百九十八里，自潭州東北至岳州三百八十五里，自岳州西北至荊南四百三十里。</span>光業，日休之子也。<span class="jiazhu">皮日休見二百五十四卷唐僖宗廣明元年。郴，丑林翻。</span></p>
<p class="em2 strong"><span class="yinwen">11</span>六月，晉人攻邢州，保義節度使閻寶拒守；帝遣捉生都指揮使張溫將兵五百救之，溫以其衆降晉。</p>
<p class="em2 strong"><span class="yinwen">12</span>秋，七月，甲寅朔，晉王至魏州。</p>
<p class="em2 strong"><span class="yinwen">13</span>上嘉吳越王鏐貢獻之勤，<span class="jiazhu">以其取道回遠，數千里至大梁也。</span>壬戌，加鏐諸道兵馬元帥。朝議多言鏐之入貢，利於市易，<span class="jiazhu">市易者，以所有易所無，相與爲市也。朝，直遙翻。</span>不宜過以名器假之；翰林學士竇夢徵執麻以泣，坐貶蓬萊尉。<span class="jiazhu">蓬萊，本漢黃縣，唐神龍三年更名，帶登州。</span>夢徵，棣州人也。</p>
<p class="em2 strong"><span class="yinwen">14</span>甲子，吳潤州牙將周郊作亂，入府，殺大將秦師權等，大將陳祐等討斬之。</p>
<p class="em2 strong"><span class="yinwen">15</span>八月，丁酉，以太子少<span class="jiaozhusup">【章：十二行本「少」作「太」；乙十一行本同。】</span>保致仕趙光逢爲司空兼門下侍郎、同平章事。</p>
<p class="em2 strong"><span class="yinwen">16</span>丙午，蜀主以王宗綰爲東北面都招討，集王宗翰、嘉王宗壽爲第一、第二招討，將兵十萬出鳳州；以王宗播爲西北面都招討，武信軍節度使劉知俊、天雄節度使王宗儔、<span class="jiazhu">蜀天雄節度使鎭秦州。</span>匡國軍使唐文裔爲第一、第二、第三招討，將兵十二萬出秦州，以伐岐。<span class="jiazhu">出鳳州之兵指寶雞以攻鳳翔，出秦州之兵指隴州。</span></p>
<p class="em2 strong"><span class="yinwen">17</span>晉王自將攻邢州，昭德節度使張筠棄相州走；晉人復以相州隸天雄軍，<span class="jiazhu">去年梁分相州爲昭德軍。相，息亮翻。</span>以李嗣源爲刺史。<span class="jiazhu">《考異》曰：劉恕《廣本》云筠奔東都，授左衞上將軍。《莊宗實錄》：<span class="yinhao">「命李存審入城招撫，除昭德軍額，仍舊隸魏州，徙洺州刺史袁建豐爲相州刺史。」</span>按上四月，筠已遣人納款于晉，此復云走者，蓋始者文降，今爲晉兵所迫故走耳。筠旣降晉，今還猶得將軍者，蓋潛通款於晉，梁朝不知耳。《明宗實錄》云：<span class="yinhao">「八月，張筠走，移帝爲相州刺史，九月爲安國節度使。」</span>而《莊宗實錄》云：<span class="yinhao">「時袁建豐爲相州刺史。」</span>按《明宗實錄·建豐傳》云戰胡柳陂，建豐猶爲相州，乃是天祐十五年十二月。蓋明宗初爲相州，移邢州後方除建豐，《莊宗錄》誤書在張筠走下耳。</span>晉王遣人告閻寶以相州已拔，又遣張溫帥援兵至城下諭之，寶舉城降；<span class="jiazhu">告之以相州已拔，則彼知邢州之勢孤；示之以張溫已降，則彼知援兵之望絕；閻寶於是不能守矣。帥，讀曰率；下同。</span>晉王以寶爲東南面招討使，領天平節度使、同平章事；<span class="jiazhu">天平時屬梁，晉命閻寶遙領。</span>以李存審爲安國節度使，鎭邢州。<span class="jiazhu">邢州，梁保義軍；旣入于晉，自此遂改爲安國軍。《考異》曰：王溥《五代會要》、薛《史·地理志》、樂史《寰宇記》皆云<span class="yinhao">「梁建保義軍，唐同光元年改爲安國軍。」</span>而《莊宗》、《明宗實錄·列傳》、薛《史·存審傳》皆云<span class="yinhao">「此年授安國節度使。」</span>恐是纔屬晉卽改軍額，《會要》等書誤云同光元年。</span></p>
<p class="em2 strong"><span class="yinwen">18</span>契丹王阿保機帥諸部兵三十萬，號百萬，自麟、勝攻晉蔚州，陷之，虜振武節度使李嗣本。<span class="jiazhu">契丹攻蔚州，自麟、勝出詭道以掩晉不備也。按麟、勝至蔚州，中間懸隔雲、朔，<span class="yinhao">「蔚州」</span>恐當作<span class="yinhao">「朔州」</span>。《考異》曰：開元中，振武軍在朔州西北三百五十里單于都護府城內，隸朔方節度使。乾元元年置振武節度使，領鎭北大都護、麟·勝二州。後唐振武節度使亦帶安北都護、麟·勝等州觀察等使，石晉以後皆帶朔州刺史。據此乃治蔚州，不知遷徙年月。</span>遣使以木書求貨於大同防禦使李存璋，存璋斬其使；契丹進攻雲州，存璋悉力拒之。<span class="jiazhu">雲州卽大同軍。</span></p>
<p class="em2 strong"><span class="yinwen">19</span>九月，晉王還晉陽。王性仁孝，故雖經營河北，而數還晉陽省曹夫人，歲再三焉。<span class="jiazhu">數，所角翻。省，悉景翻。曹夫人實生晉王。晉王事生母者重，事嫡母者輕，異日太后、太妃尊號倒置，皆根於心而發於事者。</span></p>
<p class="em2 strong"><span class="yinwen">20</span>晉人以兵逼滄州，順化節度使戴思遠棄城奔東都；<span class="jiazhu">河朔盡歸于晉，滄州孤絕，戴思遠不能守。</span>滄州將毛璋據城降晉，晉王命李嗣源將兵鎭撫之，嗣源遣璋詣晉陽。晉王徙李存審爲橫海節度使，鎭滄州，<span class="jiazhu">滄德自此屬晉，復改順化爲橫海，從唐舊也。</span>以嗣源爲安國節度使。嗣源以安重誨爲中門使，<span class="jiazhu">晉王封內，凡節鎭皆有中門使，其任卽天朝樞密使也。</span>委以心腹，重誨亦爲嗣源盡力。重誨，應州胡人也。<span class="jiazhu">爲，于僞翻。爲安重誨爲嗣源佐命張本。薛《史》曰：安重誨，其先本北部酋豪，父福遷，爲河東將，救兗、鄆而沒。</span></p>
<p class="em2 strong"><span class="yinwen">21</span>晉王自將兵救雲州；行至代州，契丹聞之，引去，王亦還。以李存璋爲大同節度使。</p>
<p class="em2 strong"><span class="yinwen">22</span>晉人圍貝州踰年，<span class="jiazhu">去年八月晉圍貝州。</span>張源德聞河北諸州皆爲晉有，欲降；謀於其衆，衆以窮而後降，恐不免死，不從；共殺源德，嬰城固守。城中食盡，噉人爲糧，乃謂晉將曰：<span class="yinhao">「出降懼死，請擐甲執兵而降，<span class="jiazhu">噉，徒濫翻。擐，音宦。</span>事定而釋之。」</span>晉將許之，其衆三千出降，旣釋甲，圍而殺之，盡殪。<span class="jiazhu">殪，壹計翻。《考異》曰：《莊宗實錄》：<span class="yinhao">「賊將張源德固守貝州，旣聞河北皆平而有翻然之志，詢謀於衆；羣賊皆河南人，懼其歸罪，不從，因殺源德，噉人爲糧，固守其城。王師歷年攻圍，賊旣食竭，呼我大將曰：『今欲請罪，懼晉王不我赦。我將衿甲持兵而見，已卽解之，如何？』報曰：『無便於此者。』賊衆三千，衿甲出降。我將甘言喻之，俱釋兵解甲。旣而四面陳兵，皆殺之。」</span>歐陽《史·死事傳》曰：<span class="yinhao">「晉王入魏，河北六鎭數十州之地皆歸晉，獨貝一州，圍之踰年不可下。城中食且盡，貝人勸源德出降，源德不從，遂見殺。」</span>按源德若以不降而死，其衆當卽降於晉，豈得猶拒守與晉邀約而後出哉！明是衆懼死不降耳。今從《莊宗實錄》。余謂若如《通鑑》去取，則張源德非一心守死者，不得與於《死事傳》。</span>晉王以毛璋爲貝州刺史。於是河北皆入於晉，惟黎陽爲梁守。<span class="jiazhu">黎陽臨河，梁兵聲援猶接，又劉鄩守之，所以能自固。爲，于僞翻。</span></p>
<p class="em2 strong"><span class="yinwen">23</span>晉王如魏州。</p>
<p class="em2 strong"><span class="yinwen">24</span>吳光州將王言殺刺史載肇，<span class="jiazhu"><span class="yinhao">「載」</span>，恐當作<span class="yinhao">「戴」</span>。</span>吳王遣楚州團練使李厚討之。廬州觀察使張崇不俟命，引兵趣光州，<span class="jiazhu">趣，七喻翻。</span>言棄城走。以李厚權知光州。崇，愼縣人也。</p>
<p class="em2 strong"><span class="yinwen">25</span>庚申，蜀新宮成，在舊宮之北。</p>
<p class="em2 strong"><span class="yinwen">26</span>天平節度使兼中書令琅邪忠毅王王檀，多募羣盜，置帳下爲親兵，己卯，盜乘檀無備，突入府殺檀。節度副使裴彥帥府兵討誅之，軍府由是獲安。<span class="jiazhu">帥，讀曰率。</span></p>
<p class="em2 strong"><span class="yinwen">27</span>冬，十月，甲申，蜀王宗綰等出大散關，大破岐兵，俘斬萬計，遂取寶雞。己丑，王宗播等出故關，至隴州。<span class="jiazhu">故關，大震故關。</span>丙寅，保勝節度使兼侍中李繼岌畏岐王猜忌，<span class="jiazhu">岐置保勝軍於隴州。</span>帥其衆二萬，<span class="jiazhu">帥，讀曰率。</span>棄隴州奔于蜀軍。蜀兵進攻隴州，以繼岌爲西北面行營第四招討。劉知俊會王宗綰等圍鳳翔，岐兵不出。會大雪，蜀主召軍還。<span class="jiazhu">還，從宣翻，又如字。</span>復李繼岌姓名曰桑弘志。弘志，黎陽人也。</p>
<p class="em2 strong"><span class="yinwen">28</span>丁酉，以禮部侍郎鄭珏爲中書侍郎、同平章事。珏，綮之姪孫也。<span class="jiazhu">鄭綮見二百五十九卷唐昭宗乾寧元年。《考異》曰：薛《史·梁末帝紀》無珏初拜相年月。此年十月丁酉，以中書侍郎、平章事鄭珏兼刑部尙書、平章事，至貞明四年四月己酉，又云以中書侍郎、平章事鄭珏兼刑部尙書。疑貞明二年拜相，四年轉刑部尙書也。《本傳》云：<span class="yinhao">「累遷禮部侍郎，貞明中拜平章事。」</span>《唐餘錄·均帝紀》：<span class="yinhao">「貞明二年十月丁酉，禮部侍郎鄭珏爲中書侍郎、平章事。」</span>今從之。又高若拙《後史補》云：<span class="yinhao">「珏應一十九舉方捷，姓名爲第十九人，第行亦同；自登第凡十九年爲宰相。」</span>今按珏光化三年及第，自光化三年至此年纔十七年矣，又不可合。</span></p>
<p class="em2 strong"><span class="yinwen">29</span>己亥，蜀大赦。</p>
<p class="em2 strong"><span class="yinwen">30</span>晉王遣使如吳，會兵以擊梁。十一月，吳以行軍副使徐知訓爲淮北行營都招討使，及朱瑾等將兵趣宋、亳，與晉相應。<span class="jiazhu">趣，七喻翻。</span>旣渡淮，移檄州縣，進圍潁州。</p>
<p class="em2 strong"><span class="yinwen">31</span>十二月，戊申，蜀大赦，改明年元曰天漢，國號大漢。</p>
<p class="em2 strong"><span class="yinwen">32</span>楚王殷聞晉王平河北，遣使通好；<span class="jiazhu">好，呼到翻。</span>晉王亦遣使報之。</p>
<p class="em2 strong"><span class="yinwen">33</span>是歲，慶州叛附于岐，<span class="jiazhu">慶州本岐地也，蓋因去年李保衡以邠寧附梁，遂爲梁有。</span>岐將李繼陟據之。詔以左龍虎統軍賀瓌爲西面行營馬步都指揮使，將兵討之，破岐兵，下寧、衍二州。<span class="jiazhu">衍州，岐李茂貞置，在寧、慶之間。宋廢衍州爲定平鎭，屬邠州。《考異》曰：薛《史·賀瓌傳》：<span class="yinhao">「貞明二年慶州叛，爲李繼陟所據，帝命左龍虎統軍賀瓌爲西面行營馬步軍都指揮使兼諸軍都虞候，與張筠破涇、鳳之衆三萬，下寧、衍二州。」</span>此非小事，而《末帝紀》、《李茂貞傳》皆無，惟《瓌傳》有之，今以爲據。</span></p>
<p class="em2 strong"><span class="yinwen">34</span>河東監軍張承業旣貴用事，其姪瓘等五人自同州往依之，晉王以承業故，皆擢用之。承業治家甚嚴，有姪爲盜，殺販牛者，承業立斬之；王亟使救之，已不及。王以瓘爲麟州刺史，承業謂瓘曰：<span class="yinhao">「汝本車度一民，與劉開道爲賊，<span class="jiazhu">劉開道必指劉知俊也，知俊爲梁開道指揮使，又嘗鎭同州。車，尺遮翻。</span>慣爲不法；今若不悛，<span class="jiazhu">慣，古患翻。悛，丑緣翻。</span>死無日矣！」</span>由此瓘所至不敢貪暴。</p>
<p class="em2 strong"><span class="yinwen">35</span>吳越牙內先鋒都指揮使錢傳珦逆婦於閩，自是閩與吳越通好。<span class="jiazhu">珦，虛亮翻。好，呼到翻。</span></p>
<p class="em2 strong"><span class="yinwen">36</span>閩鑄鉛錢，與銅錢並行。</p>
<p class="em2 strong"><span class="yinwen">37</span>初，燕人苦劉守光殘虐，軍士多歸於契丹；及守光被圍於幽州，<span class="jiazhu">事見上卷。</span>其北邊士民多爲契丹所掠；契丹日益強大。契丹王阿保機自稱皇帝，國人謂之天皇王，以妻述律氏爲皇后，置百官；至是，改元神册。<span class="jiazhu">《考異》曰：《紀年通譜》云：<span class="yinhao">「舊史不記保機建元事。今契丹中有曆日，通紀百二十年。臣景祐三年冬北使幽薊，得其曆，因閱年次，以乙亥爲首，次年始著神策之元，其後復有天贊。按《五代·契丹傳》，自耶律德光乃記天顯之名，疑當時未得其傳，不然虜人恥保機無號，追爲之耳。保機，虜中又號天皇王。」</span>《虜庭雜記》曰：<span class="yinhao">「太祖一舉併吞奚國，仍立奚人依舊爲奚王，命契丹監督兵甲。又滅勃海，虜其王大諲譔，立長子爲勃海東丹王，號人皇王。自號天皇王，始立年號曰天贊，又曰神册，國稱大遼。於所居大部落置樓，謂之西樓，今謂之上京；又於其南木葉山置樓，謂之南樓；又於其東千里置樓，謂之東樓；又於其北三百里置樓，謂之北樓；太祖四季常遊獵於四樓之間。」</span>又曰：<span class="yinhao">「阿保基變家爲國之後，始以王族號爲橫帳，姓世里沒里，以漢語譯之謂之耶律氏。賜后族姓曰蕭氏。王族惟與后族通婚；其諸部若不奉北主之命，不得與二部落通婚。」</span>歐陽《史》曰：<span class="yinhao">「阿保機用其妻述律策，使人告諸部大人曰：『我有鹽池，諸部所食。然諸部知食鹽之利而不知鹽有主人，可乎？當來犒我。』諸部以爲然，共以酒會鹽池。阿保機伏兵其旁，酒酣伏發，盡殺諸部大人，遂立，不復代。」</span>阿保機稱皇帝，前史不見年月，《莊宗列傳·契丹傳》在莊宗卽帝位、李存審守范陽後；《漢高祖實錄》、《唐餘錄》皆云阿保機設策併諸族，遂稱帝，在乾寧中劉仁恭鎭幽州前，薛《史》在莊宗天祐末。按《紀年通譜》，阿保機神策元年歲在丙子，乃莊宗天祐十二年，梁貞明二年，似不在天祐末及莊宗卽位後。《編遺錄》開平二年五月太祖賜阿保機記事猶呼之爲卿，及言<span class="yinhao">「臣事我朝，望國家降使册立」</span>，必未稱帝，安得在劉仁恭鎭幽州前！《唐餘錄》全取《漢高祖實錄》契丹事作傳，最爲差錯。不知其稱帝實在何年，今因其改年號，置於此。</span></p>
<p class="em2 strong">述律后勇決多權變，阿保機行兵御衆，述律后常預其謀。阿保機嘗度磧擊党項，<span class="jiazhu">党項在磧西。磧，七亦翻。党，底朗翻。</span>留述律后守其帳，黃頭、臭泊二室韋乘虛合兵掠之；<span class="jiazhu">黃頭，室韋強部也；臭泊，室韋以所居地名其部。</span>述律后知之，勒兵以待其至，奮擊，大破之，由是名震諸夷。述律后有母有姑，皆踞榻受其拜，曰：<span class="yinhao">「吾惟拜天，不拜人也。」</span>晉王方經營河北，欲結契丹爲援，常以叔父事阿保機，以叔母事述律后。<span class="jiazhu">以晉王克用與阿保機結爲兄弟也。</span></p>
<p class="em2 strong">劉守光末年衰困，遣參軍韓延徽求援於契丹，<span class="jiazhu">《考異》曰：《漢高祖實錄·延徽傳》云：<span class="yinhao">「天祐中連帥劉守光攻中山不利，欲結北戎，遣延徽將命入虜。」</span>劉恕以爲劉守光據幽州後未嘗攻定州，惟唐光化三年汴將張存敬拔瀛、莫，攻定州，劉仁恭遣守光救定州，爲存敬所敗，恐是此時，仁恭方爲幽帥，非守光也。按劉仁恭父子強盛之時常陵暴契丹，豈肯遣使與之相結！乾化元年守光攻易定，王處直求救於晉，故晉王遣周德威伐之，其遣延徽結契丹蓋在此時。然事無顯據，故但云衰困，附於此。</span>契丹主怒其不拜，<span class="jiaozhusup">【章：十二行本「拜」下有「留之」二字；乙十一行本同；孔本同；張校同；退齋校同。】</span>使牧馬於野。延徽，幽州人，有智略，頗知屬文。<span class="jiazhu">屬，之欲翻。</span>述律后言於契丹主曰：<span class="yinhao">「延徽能守節不屈，此今之賢者，柰何辱以牧圉！宜禮而用之。」</span>契丹主召延徽與語，悅之，遂以爲謀主，舉動訪焉。延徽始敎契丹建牙開府，築城郭，立市里，以處漢人，<span class="jiazhu">處，昌呂翻。</span>使各有配偶，墾藝荒田。由是漢人各安生業，逃亡者益少。契丹威服諸國，延徽有助焉。</p>
<p class="em2 strong">頃之，延徽逃奔晉陽。晉王欲置之幕府，掌書記王緘疾之；延徽不自自安，求東歸省母，<span class="jiazhu">自晉陽歸幽州，自西徂東也。省，悉景翻。</span>過眞定，止於鄕人王德明家，<span class="jiazhu">王德明爲趙王鎔養子，卽燕人張文禮也。</span>德明問所之，延徽曰：<span class="yinhao">「今河北皆爲晉有，當復詣契丹耳。」</span>德明曰：<span class="yinhao">「叛而復往，得無取死乎？」</span><span class="jiazhu">言旣叛契丹歸中國，今復往詣契丹，恐爲所殺也。復，扶又翻；下同。</span>延徽曰：<span class="yinhao">「彼自吾來，如喪手目；<span class="jiazhu">喪，息浪翻。</span>今往詣之，彼手目復完，安肯害我！」</span>旣省母，遂復入契丹。契丹主聞其至，大喜，如自天而下，拊其背曰：<span class="yinhao">「曏者何往？」</span>延徽曰：<span class="yinhao">「思母，欲告歸，恐不聽，故私歸耳。」</span>契丹主待之益厚。及稱帝，以延徽爲相，累遷至中書令。<span class="jiazhu">歐《史·四夷附錄》曰：阿保機以延徽爲相，號政事令，契丹謂之<span class="yinhao">「崇文相公」</span>。</span></p>
<p class="em2 strong">晉王遣使至契丹，延徽寓書於晉王，敍所以北去之意，且曰：<span class="yinhao">「非不戀英主，非不思故鄕，所以不留，正懼王緘之讒耳。」</span>因以老母爲託，且曰：<span class="yinhao">「延徽在此，契丹必不南牧。」</span><span class="jiazhu">賈誼《過秦論》：胡人不敢南下而牧馬。</span>故終同光之世，契丹不深入爲寇，延徽之力也。<span class="jiazhu">按莊宗之世，契丹圍周德威，救張文禮，曷嘗不欲深入爲寇哉！晉之兵力方強，能折其鋒耳，豈延徽之力邪！</span></p>
<div class="yeartoc" id="year_toc_1348"><p class="strong"><span class="section" id="title-7"><span data-head-description="均王上" data-head-level="h4" data-head-title="貞明三年">三年</span></span><span class="biaozhusup" data-rel="">（丁丑、九一七年）</span></p></div>
<p class="em2 strong"><span class="yinwen">1</span>春，正月，詔宣武節度使袁象先救潁州，旣至，吳軍引還。<span class="jiazhu">去年十一月吳圍潁州。</span></p>
<p class="em2 strong"><span class="yinwen">2</span>二月，甲申，晉王攻黎陽，劉鄩拒之，數日，不克而去。</p>
<p class="em2 strong"><span class="yinwen">3</span>晉王之弟威塞軍防禦使存矩在新州，<span class="jiazhu">晉置威塞軍於新州，後遂爲節鎭。新州領永興一縣。薛居正曰：唐莊宗同光二年七月，昇新州爲威塞軍節度使，以嬀、儒、武三州隸之。</span>驕惰不治，<span class="jiazhu">治，直之翻。</span>侍婢預政。晉王使募山北部落驍勇者及劉守光亡卒以益南討之軍；又率其民出馬，民或鬻十牛易一戰馬，期會迫促，邊人嗟怨。存矩得五百騎，自部送之，以壽州刺史盧文進爲裨將。<span class="jiazhu">壽州屬吳，盧文進遙領刺史耳。</span>行者皆憚遠役，存矩復不存恤。<span class="jiazhu">復，扶又翻；下同。</span>甲午，至祁溝關，小校宮彥璋與士卒謀曰：<span class="yinhao">「聞晉王與梁人確鬬，<span class="jiazhu">確，堅也。凡戰者，隨兵勢而爲進退離合；至於確鬬則兩敵相當，用實力而鬬，惟堅耐而用長技乃勝耳。校，戶敎翻。</span>騎兵死傷不少。吾儕捐父母妻子，爲人客戰，<span class="jiazhu">儕，士皆翻。爲，于僞翻。千里行役，戰於異鄕，是爲客戰。</span>千里送死，而使長復不矜恤，柰何？」</span>衆曰：<span class="yinhao">「殺使長，<span class="jiazhu">防禦使爲一州之長，故曰使長。使，疏吏翻。長，知兩翻。</span>擁盧將軍還新州，據城自守，其如我何！」</span>因執兵大譟，趣傳舍，<span class="jiazhu">趣，七喻翻。傳，株戀翻。</span>詰朝，存矩寢未起，就殺之。<span class="jiazhu">詰，去吉翻。</span>文進不能制，撫膺哭其尸曰：<span class="yinhao">「奴輩旣害郎君，使我何面復見晉王！」</span>因爲衆所擁，還新州，守將楊全章拒之；又攻武州，鴈門以北都知防禦兵馬使李嗣肱擊敗之。<span class="jiazhu">敗，補邁翻。</span>周德威亦遣兵追討，文進帥其衆奔契丹。<span class="jiazhu">帥，讀曰率。</span>晉王聞存矩不道以致亂，殺侍婢及幕僚數人。</p>
<p class="em2 strong"><span class="yinwen">4</span>初，幽州北七百里有渝關，<span class="jiazhu">渝關入營州界及平州石城縣界。《漢書音義》：渝，音喻，今讀如榆。</span>下有渝水通海。自關東北循海有道，道狹處纔數尺，旁皆亂山，高峻不可越。比至進牛口，<span class="jiazhu"><span class="yinhao">「比」</span>，當作<span class="yinhao">「北」</span>。</span>舊置八防禦軍，募土兵守之，<span class="jiazhu">歐《史》曰：渝關東臨海，北有兔耳、覆舟山，山皆斗絕。並海東北有路，狹僅通車，其旁地可耕植。唐時置東硤石、西硤石、淥疇、米磚、長楊、黃花、紫蒙、白狼城以扼之。宋白曰：渝關關城下有渝水入大海。其關東臨海，北有兔耳山、覆舟山，山皆斗峻，山下尋海岸東北行，狹處纔通一軌。三面皆海，北連陸關，西亂山至進牛栅凡六口，栅戍相接，此所以天限戎狄者也。</span>田租皆供軍食，不入於薊，<span class="jiazhu">薊，音計。</span>幽州歲致繒纊以供戰士衣。每歲早穫，清野堅壁以待契丹，契丹至，輒閉壁不戰，俟其去，選驍勇據隘邀之，<span class="jiazhu">幽州盧龍節度治薊縣。繒，慈陵翻。纊，苦謗翻。隘，烏懈翻。</span>契丹常失利走。土兵皆自爲田園，力戰有功則賜勳加賞，<span class="jiazhu">勳，勳級也。</span>由是契丹不敢輕入寇。及周德威爲盧龍節度使，恃勇不脩邊備，遂失渝關之險，契丹每芻牧於營、平之間。<span class="jiazhu">《金虜節要》曰：燕山之地，易州西北乃金坡關，昌平縣之西乃居庸關，順州之地乃古北口，景州之東北乃松亭關，平州之東乃渝關，渝關之東卽金人來路也。此數關皆天造地設以分蕃、漢之限，一夫守之可以當百。本朝復燕之役，若得諸關，則燕山之境可保。然關內之地，平、灤、營三州，自後唐陷於阿保機，改平州爲遼興府，以營、灤二州隸之，號爲平州路。至石晉之初，耶律德光又得燕山、檀、順、景、薊、涿、易諸州，建燕山爲燕京，以轄六郡，號燕京路，而與平州自成兩路。海上議割地，但云燕、雲兩路而已，初謂燕山路盡得關內之地，殊不知燕山、平州盡在關內而異路也。破遼之後，金人復得平州路據之，故阿離不後由平州入寇，乃當時議燕、雲不明地里之故。又《金虜行程》云：灤州，古無之。唐末阿保機攻陷平、營，劉守光據幽州，暴虐，民多亡入虜中，乃築此城。營州古柳城郡，舜所築也，乃殷之孤竹國，漢、唐遼西地。其城外多大山，高下皆石，不產草木，地當營室，故以爲名。自營州東至渝關，並無保障，沃野千里，北限大山，重岡複嶺，中有五關，唯渝關、居庸可以通餉饋，松亭、金坡、古北口止通人馬，不可行車。其山之南，則五穀百果、良材美木，無所不有，出關未數里則地皆瘠鹵，豈天設此以限華、夷乎？</span>德威又忌幽州舊將有名者，往往殺之。</p>
<p class="em2 strong">吳王遣使遺契丹主以猛火油，曰：<span class="yinhao">「攻城，以此油然火焚樓櫓，敵以水沃之，火愈熾。」</span><span class="jiazhu">《南蕃志》：猛火油出占城國，蠻人水戰，用之以焚敵舟。遺，于季翻。</span>契丹主大喜，卽選騎三萬欲攻幽州，述律后哂之曰：<span class="jiazhu">哂，失忍翻。</span><span class="yinhao">「豈有試油而攻一國乎！」</span>因指帳前樹謂契丹主曰：<span class="yinhao">「此樹無皮，可以生乎？」</span>契丹主曰：<span class="yinhao">「不可。」</span>述律后曰：<span class="yinhao">「幽州城亦猶是矣。吾但以三千騎伏其旁，掠其四野，使城中無食，不過數年，城自困矣，何必如此躁動輕舉！萬一不勝，爲中國笑，吾部落亦解體矣。」</span>契丹主乃止。<span class="jiazhu">婦人智識若此，丈夫愧之多矣。此特阿保機因其能勝室韋，從而張大之以威鄰敵耳。就使能爾，曷爲不能止德光之南牧，旣內虛其國，又不能爲根本之計，而終有木葉山之囚乎？</span></p>
<p class="em2 strong">三月，盧文進引契丹兵急攻新州，刺史安金全不能守，棄城走；文進以其部將劉殷爲刺史，使守之。晉王使周德威合河東、鎭、定之兵攻之，旬日不克。契丹主帥衆三十萬救之，德威衆寡不敵，大爲契丹所敗，<span class="jiazhu">帥，讀曰率。敗，補邁翻。</span>奔歸。</p>
<p class="em2 strong"><span class="yinwen">5</span>楚王殷遣其弟存攻吳上高，俘獲而還。<span class="jiazhu">還，從宣翻，又如字。</span></p>
<p class="em2 strong"><span class="yinwen">6</span>契丹乘勝進圍幽州，聲言有衆百萬，氈車毳幕彌漫山澤。<span class="jiazhu">毳，充芮翻，獸毛縟細者爲毳。</span>盧文進敎之攻城，爲地道，晝夜四面俱進，城中穴地然膏以邀之；又爲土山以臨城，城中鎔銅以灑之，日殺千計，而攻之不止。周德威遣間使詣晉王告急，<span class="jiazhu">間，古莧翻。</span>王方與梁相持河上，欲分兵則兵少，欲勿救恐失之，<span class="jiaozhusup">【章：十二行本「之」下有「憂形於色」四字；乙十一行本同；孔本同；張校同。】</span>謀於諸將，獨李嗣源、李存審、閻寶勸王救之。王喜曰：<span class="yinhao">「昔太宗得一李靖猶擒頡利，<span class="jiazhu">事見一百九十三卷貞觀四年。</span>今吾有猛將三人，復何憂哉！」</span><span class="jiazhu">褒而期之，以作三臣之氣。復，扶又翻。</span>存審、寶以爲虜無輜重，<span class="jiazhu">重，直用翻。</span>勢不能久，俟其野無所掠，食盡自還，然後踵而擊之。李嗣源曰：<span class="yinhao">「周德威社稷之臣，今幽州朝夕不保，恐變生於中，何暇待虜之衰！臣請身爲前鋒以赴之。」</span>王曰：<span class="yinhao">「公言是也。」</span>卽日，命治兵。<span class="jiazhu">治，直之翻；下同。</span>夏，四月，晉王命嗣源將兵先進，軍于淶水，<span class="jiazhu">淶水縣屬易州。淶，音來。宋白曰：李嗣源時屯淶水，扼祁溝諸關以伺賊勢。</span>閻寶以鎭、定之兵繼之。</p>
<p class="em2 strong"><span class="yinwen">7</span>吳昇州刺史徐知誥治城市府舍甚盛。五月，徐溫行部至昇州，<span class="jiazhu">吳以昇、常、宣、歙、池爲徐溫巡屬。行，下孟翻。</span>愛其繁富。潤州司馬陳彥謙勸溫徙鎭海軍治所於昇州，<span class="jiazhu">鎭海軍本治潤州。</span>溫從之，徙知誥爲潤州團練使。知誥求宣州，溫不許，知誥不樂。<span class="jiazhu">樂，音洛。</span>宋齊丘密言於知誥曰：<span class="yinhao">「三郎驕縱，敗在朝夕。潤州去廣陵隔一水耳，此天授也。」</span>知誥悅，卽之官。三郎，謂溫長子知訓也。<span class="jiazhu">爲知訓死、知誥得權張本。知訓第三。</span>溫以陳彥謙爲鎭海節度判官。溫但舉大綱，細務悉委彥謙，江、淮稱治。<span class="jiazhu">稱治者，時人稱之耳。治，直吏翻。</span>彥謙，常州人也。<span class="jiazhu">爲陳彥謙垂死請於徐溫立己子張本。</span></p>
<p class="em2 strong"><span class="yinwen">8</span>高季昌與孔勍脩好，復通貢獻。<span class="jiazhu">高季昌爲孔勍所敗，事見上卷太祖乾化二年。好，呼到翻。復，扶又翻。</span></p>
</div></body></html>