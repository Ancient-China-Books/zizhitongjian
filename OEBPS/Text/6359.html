<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百一十五·唐紀三十一·玄宗至道大聖大明孝皇帝中之下</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="唐紀三十一">唐紀三十一</span></span></h1>
<p><span class="jiazhu">起玄黓敦牂，盡強圉大淵獻十一月，凡五年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="玄宗至道大聖大明孝皇帝中之下">玄宗至道大聖大明孝皇帝中之下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="天寶元年">天寶元年</span></span><span class="biaozhusup" data-rel="（壬午、西元七四二年）"></span></p>
<p class="em2 strong"><span class="yinwen">1</span>春，正月，丁未朔，上御勤政樓<span class="jiazhu">帝於興慶宮西南隅建二樓：花萼相輝樓在西臨街，以燕兄弟；勤政務本樓在南，以脩政事。</span>受朝賀，<span class="jiazhu">朝，直遙翻。</span>赦天下，改元。</p>
<p class="em2 strong"><span class="yinwen">2</span>壬子，分平盧別爲節度，以安祿山爲節度使。<span class="jiazhu">使，疏吏翻；下同。</span></p>
<p class="em2 strong">是時，天下聲敎所被之州三百三十一，<span class="jiazhu">被，皮義翻。《考異》曰：《舊紀》云「三百六十二」。按《地理志》，開元二十八年，州府三百二十八，至此纔二年，不應遽增三十餘州。今從《唐曆》、《會要》、《統紀》。</span>羈縻之州八百，置十節度、經略使以備邊。安西節度撫寧西域，統龜茲、焉耆、于闐、疏勒四鎭，治龜茲城，兵二萬四千。<span class="jiazhu">焉耆治所在安西府東八百里；于闐在南二千里；疏勒在西二千餘里。龜茲，音丘慈，又音屈佳。闐，徒賢翻，又徒見翻。</span>北庭節度防制突騎施、堅昆，統瀚海、天山、伊吾三軍，屯伊、西二州之境，治北庭都護府，兵二萬人。<span class="jiazhu">突騎施牙帳在北庭府西北三千餘里；堅昆在北七千里。瀚海軍在北庭府城內，兵萬二千人。天山軍在西州城內，兵五千人。伊吾軍在伊州西北三百里甘露川，兵三千人。騎，奇騎翻。</span>河西節度斷隔吐蕃、突厥，<span class="jiazhu">斷，丁管翻。吐，從暾入聲。厥，九勿翻。</span>統赤水。大斗、建康、寧寇、玉門、墨離、豆盧、新泉八軍，張掖、交城、白亭三守捉，屯涼、肅、瓜、沙、會五州之境，治涼州，兵七萬三千人。<span class="jiazhu">赤水軍在涼州城內，兵三萬三千人。大斗軍在涼州西二百餘里甘、肅二州界，兵七千五百人。建康軍在涼州西二百里，兵五千三百人。寧寇軍在涼州東北千餘里，兵八千五百人。玉門軍在肅州西二百里，管兵五千二百人。墨離軍本月氏國，在瓜州西北千里，管兵五千人。豆盧軍在沙州城內，管兵四千三百人。新泉軍在會州西北二百里，管兵千人。張掖守捉在涼州南二百里，管兵五百人。交城守捉在涼州西二百里，管兵千人。白亭守捉在涼州西北五百里，管兵七千五百人。唐制，大曰軍，小曰守捉。趙珣《聚米圖經》：自甘州西至肅州五百里；自肅州至西至瓜州四百五十里；自瓜州西至沙州二百八十里；自沙州西至伊州四百里。會州東至鹽州八百里，西至涼州六百里，南至宋鎭戎軍一百四十里，北至靈州六百里。</span>朔方節度捍禦突厥，統經略、豐安、定遠三軍，三受降城，安北、單于二都護府，屯靈、夏、豐三州之境，治靈州，兵六萬四千七百人。<span class="jiazhu">經略軍在靈州城內，兵二萬七百人。豐安軍在靈州西黃河外百八十里，兵八千人。定遠軍在靈州東北二百里黃河外，兵七千人。西受降城在豐州北黃河外八十里，兵七千人。安北都護府治中受降城，黃河北岸，兵六千人。東受降城在勝州東北二百里，兵七千人。振武軍在單于都護府城內，兵九千人。降，戶江翻。單，音蟬。夏，戶雅翻。</span>河東節度與朔方掎角以禦突厥，統天兵、大同、橫野、岢嵐四軍，雲中守捉，屯太原府忻、代、嵐三州之境，治太原府，兵五萬五千人。<span class="jiazhu">天兵軍在太原城內，兵三萬人。大同軍在代州北三百里，兵九千五百人。橫野軍在蔚州東北一百四十里，兵三千人。岢嵐軍在嵐州北百里，兵一千人。雲中守捉在單于府西北二百七十里，兵七千七百人。忻州在太原府北八十里，兵七千八百人。代州至太原五百里，兵四千人。嵐州在太原府西北二百五十里，兵三千人。岢，枯我翻。嵐，盧含翻。</span>范陽節度臨制奚、契丹，統經略、威武、清夷、靜塞、恆陽、北平、高陽、唐興、橫海九軍，屯幽、薊、嬀、檀、易、恆、定、漠、滄九州之境，治幽州，兵九萬一千四百人。<span class="jiazhu">經略軍在幽州城內，兵三萬人。威武軍在檀州城內，兵萬人。清夷軍在嬀州城內，兵萬人。靜塞軍在薊州城內，兵萬六千人。恆陽軍在恆州城東，兵六千五百人。北平軍在定州城西，兵六千人。高陽軍在易州城內，兵六千人。唐興軍在莫州城內，兵六千人。橫海軍在滄州城內，兵六千人。景雲元年，以嬴州鄚縣置鄚州。開元十三年，以「鄚」字類「鄭」字，改爲漠州，尋又改莫州。契，欺訖翻，又音喫。恆，戶登翻。薊，音計。嬀，居爲翻。</span>平盧節度鎭撫室韋、靺鞨，統平盧、盧龍二軍，榆關守捉，安東都護府，屯營、平二州之境，治營州，兵三萬七千五百人。<span class="jiazhu">平盧軍在營州城內，兵萬六千人。盧龍軍在平州城內，兵萬人。榆關守捉在營州城西四百八十里，兵三千人。安東都護府在營州東二百里，兵八千五百人。靺鞨，音末曷。「榆」當作「渝」，註詳見上卷。</span>隴右節度備禦吐蕃，統臨洮、河源、白水、安人、振威、威戎、漠門、寧塞、積石、鎭西十軍，綏和、合川、平夷三守捉，屯鄯、廓、洮、河之境，治鄯州，兵七萬五千人。<span class="jiazhu">臨洮軍在鄯州城內，兵萬五千人。河源軍在鄯州西百三十里，兵四千人。白水軍在鄯州西北二百三十里，兵四千人。安人軍在鄯州界星宿川西，兵萬人。振威軍在鄯州西三百里，兵千人。威戎軍在鄯州西北三百五十里，兵千人。漠門軍在洮州城內，兵五千五百人。寧塞軍在廓州城內，兵五百人。積石軍在廓州西百八十里，兵七千人。鎭西軍在河州城內，兵萬一千人。綏和守捉在鄯州西南二百五十里，兵千人。合川守捉在鄯州南百八十里，兵千人。平夷守捉在河州西南四十里，兵三千人。洮，土刀翻。鄯，時戰翻，又音善。</span>劍南節度西抗吐蕃，南撫蠻獠，統天寶、平戎、昆明、寧遠、澄川、南江六軍，屯益、翼、茂、當、巂、柘、松、維、恭、雅、黎、姚、悉十三州之境，治益州，兵三萬九百人。<span class="jiazhu">團結營在成都府城內，兵萬四千人。天寶軍在恭州東南九十里，兵千人。平戎軍在恭州南八十里，兵千人。昆明軍在巂州南，兵五千一百人。寧遠軍在巂州西，兵三百人。澄州守州在姚州東六百里，管兵二千人。南江軍兵三百人。翼州兵五百人。茂州兵三百人。維州兵五百人。柘州兵五百人。松州兵二千八百人。當州兵五百人。雅州兵四百人。黎州兵千人。姚州兵三百人。悉州兵五千人。杜佑曰：當州江源郡在翼州西二百七十里，西北到故通軌縣二百里，以西卽是生羌。悉州在當州南八十里。黎州，漢沈黎郡也，東去一里，高山萬重，更無郡縣；西南去郡一里，高山萬重；東北去郡五里，西北去郡二里，皆高山萬重。茂州，劉昫曰：隋汶山郡，武德元年改曰會州，貞觀八年改曰茂州，以郡界茂濕山爲名。松州東至茂州三百里，西南至當州三百里，西北至吐蕃界九十里，南至翼州一百八十里。恭州，開元二十四年分靜州廣平縣置，東至柘州一百里。悉州西北至當州八十里。獠，魯皓翻。巂，音髓。</span>嶺南五府經略綏靜夷、獠，統經略、清海二軍，桂、容、邕、交四管，治廣州，兵萬五千四百人。<span class="jiazhu">經略軍在廣州城內，兵五千四百人。清海軍在恩州城內，兵二千人。桂府兵千人。容府兵千一百人。邕府兵千七百人。安南府兵四千二百人。已上兵輕，稅本鎭以自給。</span>此外又有長樂經略，福州領之，<span class="jiazhu">樂，音洛。</span>兵千五百人。東萊守捉，萊州領之；東牟守捉，登州領之；兵各千人。凡鎭兵四十九萬人，<span class="jiazhu">捉，仄角翻。《考異》曰：此兵數，《唐曆》所載也。《舊紀》：「是歲，天下健兒、團結、彍騎等，總五十七萬四千七百三十三。」此蓋止言邊兵，彼幷京畿諸州彍騎數之耳。</span>馬八萬餘匹。<span class="jiazhu">安西府馬二千七百匹，北庭瀚海軍馬四千二百匹，天山軍馬五百匹，伊吾軍馬三百匹，河西赤水軍馬萬三千匹，大斗軍馬二千四百匹，建康軍馬五百匹，寧寇、玉門軍共管馬六百匹，墨離軍馬四百匹，豆盧軍馬四百匹，朔方經略軍馬三千匹，豐安軍馬千三百匹，定遠軍馬二千匹，西受降城馬千七百匹，中受降城馬二千匹，東受降城馬千七百匹，振武軍馬千六百匹，河東天兵軍馬五千五百匹，雲中守捉馬二千匹，大同軍馬五千五百匹，橫野軍馬千八百匹，范陽經略軍馬五千四百匹，威武軍馬三百匹，清夷軍馬三百匹，靜塞軍馬五百匹，平盧軍馬四千二百匹，盧龍軍馬五百匹，渝關守捉馬百匹，安東府馬七百匹，隴右臨洮軍馬八千匹，河源軍馬六百五十匹，白水軍馬五百匹，安人軍馬二百五十匹，威戎軍馬五十匹，漠門軍馬二百匹，寧塞軍馬五十匹，積石軍馬三百匹，劍南團結營馬千八百匹，昆明軍馬二百匹。</span>開元之前，每歲供邊兵衣糧，費不過二百萬；天寶之後，邊將奏益兵浸多，每歲用衣千二十萬匹，糧百九十萬斛，<span class="jiazhu">安西衣賜六十二萬疋段，北庭衣賜四十八萬疋段，河西衣賜百八十萬疋段，朔方衣賜二百萬疋段，河東衣賜百二十六萬疋段，糧五十萬石，范陽衣賜八十萬疋段，糧五十萬石，平盧失衣糧數，隴右衣賜二百五十萬疋段，劍南衣賜八十萬疋段，糧七十萬石。將，卽亮翻。</span>公私勞費，民始困苦矣。</p>
<p class="em2 strong"><span class="yinwen">3</span>甲寅，陳王府參軍田同秀<span class="jiazhu">皇子陳王珪府參軍也。</span>上言：<span class="yinhao">「見玄元皇帝於丹鳳門之空中，告以『我藏靈符，在尹喜故宅。』」</span><span class="jiazhu">上，時掌翻；下上表同。</span>上遣使於故函谷關尹喜臺旁求得之。<span class="jiazhu">《列仙傳》曰：關令尹喜者，周大夫也。老子西游，喜先見其氣候物色而迹之，果得老子；老子亦知其旨，爲著《道德經》。使，疏吏翻。</span></p>
<p class="em2 strong"><span class="yinwen">4</span>陝州刺史李齊物穿三門運渠，辛未，渠成。<span class="jiazhu">《新書》曰：齊物鑿砥柱爲門以通漕，開其山巓爲輓路，沃醯而鑿之。然棄石入河，水益湍怒，舟不能入新門，候水漲以人輓舟而上。天子疑之，遣宦者按視，齊物厚賂宦者，還，言其便。陝，失冉翻。</span>齊物，神通之曾孫也。<span class="jiazhu">淮安王神通。</span></p>
<p class="em2 strong"><span class="yinwen">5</span>壬辰，羣臣上表，以<span class="yinhao">「函谷靈符，潛應年號；先天不違，<span class="jiazhu">《易》曰：先天而天不違。先，悉薦翻。</span>請於尊號加『天寶』字。」</span>從之。</p>
<p class="em2 strong">二月，辛卯，上享玄元皇帝於新廟。<span class="jiazhu">時置玄元廟於大寧坊西南角。</span>甲午，享太廟。丙申，合祀天地於南郊，赦天下。改侍中爲左相，中書令爲右相，尙書左、右丞相復爲僕射；<span class="jiazhu">開元初，改左、右僕射爲尙書左、右丞相。復，扶又翻；下清復同。</span>東都、北都皆爲京，州爲郡，刺史爲太守；改桃林縣曰靈寶。<span class="jiazhu">隋開皇十六年置桃林縣，取古者桃林之野以爲縣名，屬洛州，唐屬陝州。今以得玄元靈符，改曰靈寶。守，式又翻。</span>田同秀除朝散大夫。<span class="jiazhu">朝，直遙翻。散，悉亶翻。</span></p>
<p class="em2 strong">時人皆疑寶符同秀所爲。間一歲，清河人崔以清復言：<span class="yinhao">「見玄元皇帝於天津橋北，云藏符在武城紫微山。」</span><span class="jiazhu">武城，卽漢之東武城縣，與清河縣皆屬清河郡。</span>欶使往求，亦得之。東都留守王倕知其詐，按問，果首服。<span class="jiazhu">使，疏吏翻。守，式又翻；下太守同。倕，音垂。首，式又翻。</span>奏之。上亦不深罪，流之而以已。</p>
<p class="em2 strong"><span class="yinwen">6</span>三月，以長安令韋堅爲陝郡太守，<span class="jiazhu">陝郡，陝州。陝，失冉翻。</span>領江、淮租庸轉運使。<span class="jiazhu">先天中，李傑爲陝州刺史，領水陸發運使；置使自傑始也。裴耀卿之後，命堅始以租庸使入銜。使，疏吏翻；下同。</span></p>
<p class="em2 strong">初，宇文融旣敗，言利者稍息。<span class="jiazhu">事見二百十三卷開元十八年。</span>及楊愼矜得幸，<span class="jiazhu">事始二百十三卷二十一年。</span>於是韋堅、王鉷之徒<span class="jiazhu">鉷，戶公翻。</span>競以利進，百司有利權者，稍稍別置使以領之，舊官充位而已。<span class="jiazhu">史言諸使所由始。</span>堅，太子之妃兄也，爲吏以幹敏稱。上使之督江、淮租運，歲增巨萬；上以爲能，故擢任之。王鉷，方翼之曾孫也，<span class="jiazhu">自高宗至武后朝，王方翼著功名於西域。</span>亦以善治租賦爲戶部員外郎兼侍御史。<span class="jiazhu">治，直之翻。</span></p>
<p class="em2 strong"><span class="yinwen">7</span>李林甫爲相，凡才望功業出己右及爲上所厚、勢位將逼己者，必百計去之；<span class="jiazhu">去，羌呂翻。</span>尤忌文學之士，或陽與之善，啗以甘言而陰陷之。世謂李林甫<span class="yinhao">「口有蜜，<span class="jiazhu">謂其言甘也。啗，徒濫翻，又徒覽翻。</span>腹有劍」</span>。<span class="jiazhu">謂其心在害人也。</span></p>
<p class="em2 strong">上嘗陳樂於勤政樓，垂簾觀之。兵部侍郎盧絢謂上已起，垂鞭按轡，橫過樓下；絢風標清粹，上目送之，深歎其蘊藉。<span class="jiazhu">絢，許縣翻。蘊，於運翻。</span>林甫常厚以金帛賂上左右，上舉動必知之，乃召絢子弟謂曰：<span class="yinhao">「尊君素望清崇，今交、廣藉才，聖上欲以尊君爲之，可乎？若憚遠行，則當左遷；不然，則以賓、詹分務東洛，<span class="jiazhu">謂以太子賓客、詹事分司東都也。</span>亦優賢之命也，何如？」</span>絢懼，以賓、詹爲請。林甫恐乖衆望，乃除華州刺史。<span class="jiazhu">華，戶化翻。</span>到官未幾，誣其有疾，州事不理，除詹事、員外同正。<span class="jiazhu">幾，居豈翻。</span></p>
<p class="em2 strong">上又嘗問林甫以<span class="yinhao">「嚴挺之今安在？是人亦可用。」</span>挺之時爲絳州刺史。林甫退，召挺之弟損之，諭以<span class="yinhao">「上待尊兄意甚厚，盍爲見上之策，奏稱風疾，求還京師就醫。」</span>挺之從之。林甫以其奏白上云：<span class="yinhao">「挺之衰老得風疾，宜且授以散秩，使便醫藥。」</span>上歎吒久之；<span class="jiazhu">散，悉亶翻。吒，陟駕翻。</span>夏，四月，壬寅，以爲詹事，又以汴州刺史、河南采訪使齊澣爲少詹事，<span class="jiazhu">唐少詹事，正四品上。汴，皮變翻。使，疏吏翻。</span>皆員外同正，於東京養疾。澣亦朝廷宿望，故幷忌之。</p>
<p class="em2 strong"><span class="yinwen">8</span>上發兵納十姓可汗阿史那昕於突騎施，至俱蘭城，<span class="jiazhu">俱蘭國所都城也。俱蘭，或曰俱羅弩，或曰屈浪拏，與吐火羅接。可，從刊入聲。汗，音寒。騎，奇寄翻。《考異》曰：《會要》作「俱南城」；胡語不明耳。</span>爲莫賀達干所殺。突騎施大纛官都摩度來降，<span class="jiazhu">纛，徒到翻。降，戶江翻。</span>六月，乙未，册都摩度爲三姓葉護。</p>
<p class="em2 strong"><span class="yinwen">9</span>秋，七月，癸卯朔，日有食之。</p>
<p class="em2 strong"><span class="yinwen">10</span>辛未，左相牛仙客薨。八月，丁丑，以刑部尙書李適之爲左相。</p>
<p class="em2 strong"><span class="yinwen">11</span>突厥拔悉密、回紇、葛邏祿三部共攻骨咄葉護，殺之，推拔悉密酋長爲頡跌伊施可汗，回紇、葛邏祿自爲左、右葉護。<span class="jiazhu">厥，九勿翻。訖，下沒翻。邏，郎佐翻。咄，當沒翻。酋，慈由翻。頡，奚結翻。跌，徒結翻。</span>突厥餘衆共立判闕特勒之子爲烏蘇米施可汗，以其子葛臘哆爲西殺。<span class="jiazhu">哆，昌者翻。突厥以其親屬分掌東、西兵，號左、右殺，亦曰東、西殺。西殺，右殺也。</span></p>
<p class="em2 strong">上遣使諭烏蘇令內附，烏蘇不從。朔方節度使王忠嗣盛兵磧口以威之，<span class="jiazhu">使，疏吏翻。磧，七迹翻。《考異》曰：《新》、《舊書·忠嗣傳》皆曰：「是歲，忠嗣北伐，與奚怒皆戰于桑乾河，三敗之，大虜其衆。」又曰：「明年，再破怒皆及突厥之衆，自是塞外晏然。」按朔方不與奚相接，不知所云奚怒皆何也。今闕之。</span>烏蘇懼，請降，而遷延不至。忠嗣知其詐，乃遣使說拔悉密、回紇、葛邏祿使攻之，烏蘇遁去。忠嗣因出兵擊之，取其右廂以歸。<span class="jiazhu">擊垂亡之虜，猶不肯輕用其兵，此王忠嗣所以爲善將也。突厥左、右殺所部，謂之左、右廂。降，戶江翻。說，輸芮翻。訖，下沒翻。邏，郎佐翻。</span></p>
<p class="em2 strong">丁亥，突厥西葉護阿布思及西殺葛臘哆、默啜之孫勃德支、伊然小妻、毗伽登利之女帥部衆千餘帳，相次來降，<span class="jiazhu">意此皆突厥右廂之衆也。啜，陟劣翻。伽，求迦翻。帥，讀曰率。《考異》曰：《實錄》、《舊紀》皆云：「突厥阿布思［及默啜可汗］之孫、登利可汗之女與其黨屬來降。」《唐曆》云：「烏蘇米施可汗遁逃，其西葉護阿布思及毗伽可汗、可敦、男西殺葛臘哆率其部千餘帳來降。」《舊·王忠嗣傳》云：「三部落攻米施可汗，走之，忠嗣因出兵伐之，取其右廂而歸。其西葉護及毗伽可敦、男葛臘哆率其部落千餘帳入朝。」《突厥傳》云：「西殺妻子及默啜之孫勃德支特勒、毗伽可汗女大洛公主、伊然可汗小妻余塞匐、登利可汗女余燭公主及阿布思、頡利發等並帥其部衆相次來降。」今參取用之。</span>突厥遂微。九月，辛亥，上御花萼樓宴突厥降者，<span class="jiazhu">《考異》曰：《本紀》作「辛卯」。按《長曆》，是月癸卯朔，無辛卯。《唐曆》云「九月辛卯」，亦誤也。</span>賞賜甚厚。</p>
<p class="em2 strong"><span class="yinwen">12</span>護密先附吐蕃，戊午，其王頡吉里匐遣使請降。<span class="jiazhu">頡，奚結翻。匐，蒲北翻。</span></p>
<p class="em2 strong"><span class="yinwen">13</span>冬，十月，丁酉，上幸驪山溫泉；<span class="jiaozhusup">〖張：「泉」下脫「十一月」。〗</span>己巳，還宮。</p>
<p class="em2 strong"><span class="yinwen">14</span>十二月，隴右節度使皇甫惟明奏破吐蕃大嶺軍；戊戌，又奏破青海道莽布支營三萬餘衆，斬獲五千餘級。庚子，河西節度使王倕奏破吐蕃漁海及遊奕等軍。<span class="jiazhu">史言明皇喜邊功，故邊帥告捷者相繼。倕，音垂。</span></p>
<p class="em2 strong"><span class="yinwen">15</span>是歲，天下縣一千五百二十八，鄕一萬六千八百二十九，戶八百五十二萬五千七百六十三，口四千八百九十萬九千八百。</p>
<p class="em2 strong"><span class="yinwen">16</span>回紇葉護骨力裴羅遣使入貢，<span class="jiazhu">《考異》曰：《舊傳》云：「天寶初，其酋長葉護頡利吐發遣使入朝，封奉義王。」《唐曆》：「天寶三載，突厥拔志蜜可汗又爲回紇、葛羅祿等部落襲殺之，立回紇爲主，是爲骨咄祿毗伽闕可汗，遣使立爲奉義王，又加懷仁可汗。」《新·突厥傳》云：「回紇、葛邏祿殺拔悉蜜可汗，奉回紇骨力裴羅定其國，是爲國咄祿毗伽闕可汗。」按奉義王懷仁可汗是一人，而《新·突厥》《回紇傳》其名不同；然《新傳》自吐迷度以來，世系皆可譜，今從之。</span>賜爵奉義王。<span class="jiazhu">明未册爲可汗也。</span></p>
<p class="strong"><span class="section" id="title-4"><span data-head-description="" data-head-level="h4" data-head-title="天寶二年">二年</span></span><span class="biaozhusup" data-rel="（癸未、西元七四三年）"></span></p>
<p class="em2 strong"><span class="yinwen">1</span>春，正月，安祿山入朝；<span class="jiazhu">朝，直遙翻。</span>上寵待甚厚，謁見無時。<span class="jiazhu">見，賢遍翻。</span>祿山奏言：<span class="yinhao">「去年營州蟲食苗，臣焚香祝天云：『臣若操心不正，事君不忠，願使蟲食臣心；若不負神祇，願使蟲散。』卽有羣鳥從北來，食蟲立盡。請宣付史官。」</span>從之。<span class="jiazhu">操，千高翻。</span></p>
<p class="em2 strong"><span class="yinwen">2</span>李林甫領吏部尙書，日在政府，<span class="jiazhu">政府，謂政事堂。</span>選事悉委侍郎宋遙、苗晉卿。御史中丞張倚新得幸於上，遙、晉卿欲附之。時選人集者以萬計，<span class="jiazhu">選，須絹翻。</span>入等者六十四人，倚子奭爲之首，羣議沸騰。前薊令蘇孝韞以告安祿山，<span class="jiazhu">薊縣帶幽州涿郡，時改涿郡爲范陽郡。薊，音計。</span>祿山入言於上，上悉召入等人面試之，奭手持試紙，終日不成一字，時人謂之<span class="yinhao">「曳白」</span>。癸亥，遙貶武當太守，晉卿貶安康太守，倚貶淮陽太守，<span class="jiazhu">武當郡，均州。安康郡，金州，本西城郡，元年更郡名。淮陽郡，陳州。《舊志》：金州，京師南七百三十七里，陳州一千五百二十里。</span>同考判官禮部郎中裴胐等皆貶領南官。晉卿，壺關人也。<span class="jiazhu">壺關縣，自漢以來屬上黨郡，而唐上黨縣乃漢壺關縣。隋分置上黨縣，帶郡，唐武德四年分隋之上黨縣置壺關縣，治高望堡，貞觀十七年移治進流川。胐，音敷尾翻。</span></p>
<p class="em2 strong"><span class="yinwen">3</span>三月，壬子，追尊玄元皇帝父周上御大夫爲先天太皇；又尊皋繇爲德明皇帝，涼武昭王爲興聖皇帝。<span class="jiazhu">唐虞之世，皋陶爲理；唐以爲李氏得姓之始，故追尊爲德明皇帝。涼武昭王暠，高祖之七世祖，建國於瓜、沙，李氏由是而興，故尊爲興聖皇帝。繇，余招翻。</span></p>
<p class="em2 strong"><span class="yinwen">4</span>江、淮南租庸等使韋堅引滻水抵苑東望春樓下爲潭，<span class="jiazhu">苑，禁苑也。潭在長安城東九里。滻，音產。</span>以聚江、淮運船，役夫匠通漕渠，發人丘壟，自江、淮至京城，民間蕭然愁怨。二年而成。丙寅，上幸望春樓觀新潭。堅以新船數百艘，扁榜郡名，各陳郡中珍貨於船背；陝尉崔成甫著錦半臂，鈌胯綠衫以裼之，<span class="jiazhu">艘，蘇遭翻。扁，補典翻。陝，失冉翻。著，陟略翻。胯，苦瓦翻。裼，先擊翻，袒衣也。</span>紅袹首，<span class="jiazhu">袹，莫白翻。袹首，今人謂之抹額。</span>居前船唱《得寶歌》，<span class="jiazhu">先是，民間唱俚歌曰：「得體紇那邪。」其後得寶符於桃林，成甫乃更《紇體歌》爲《得寶弘農野》，歌曰：「得寶弘農野，弘農得寶耶？潭裏舟船鬧，揚州銅器多。三郎當殿坐，聽唱《得寶歌》。」其俚又甚焉。</span>使美婦百人盛飾而和之，<span class="jiazhu">和，戶臥翻。</span>連檣數里；堅跪進諸郡輕貨，仍上百牙盤食。<span class="jiazhu">程大昌《演繁露》曰：唐少府監，御饌器用九飣食，以牙盤九枚裝食味於上，置上前，亦謂之看食。仍上，時掌翻。</span>上置宴，竟日而罷，觀者山積。夏，四月，加堅左散騎常侍，<span class="jiazhu">散，悉亶翻。騎，奇寄翻。</span>其僚屬吏卒褒賞有差；名其潭曰廣運。時京兆尹韓朝宗亦引渭水置潭於西街，以貯材木。<span class="jiazhu">朝，直遙翻。貯，丁呂翻。</span></p>
<p class="em2 strong"><span class="yinwen">5</span>丁亥，皇甫惟明引軍出西平，<span class="jiazhu">西平郡卽鄯州。</span>擊吐蕃，行千餘里，攻洪濟城，破之。<span class="jiazhu">杜佑曰：廓州達化縣有洪濟鎭，周武帝逐吐谷渾所築，在縣西二百七十里。長慶中，劉元鼎爲盟會使，言河之上流，由洪濟西行二千里，水益狹，冬、春可涉，夏、秋乃勝舟。其南三百里，三山中高四下，曰歷山，直大羊同國，古所謂昆侖者也，虜曰悶摩黎山，東距長安五千里，河源其間，流澄緩下，稍合衆流，色赤，行益遠，他水幷注則濁。河源東北直莫賀延磧尾，隱測其地，蓋在劍南之西。此劉元鼎因洪濟城而上敍河源，附見于此。</span></p>
<p class="em2 strong"><span class="yinwen">6</span>上以右贊善大夫楊愼矜<span class="jiazhu">龍朔二年，改太子中允爲贊善大夫；咸亨元年，復置中允，而贊善大夫不廢，後又分左、右，各置五員，班左、右諭德下。諭德掌諭太子以道德；贊善掌翊贊太子以規諷。</span>知御史中丞事。時李林甫專權，公卿之進，有不出其門者，必以罪去之；<span class="jiazhu">去，羌呂翻。</span>愼矜由是固辭，不敢受。五月，辛丑，以愼矜爲諫議大夫。</p>
<p class="em2 strong"><span class="yinwen">7</span>冬，十月，戊寅，上幸驪山溫泉；乙卯，還宮。<span class="jiazhu">戊寅至乙卯三十八日。史言帝耽樂而忘返。驪，力知翻。還，從宣翻，又音如字。《考異》曰：《舊紀》：「十月戊寅，幸溫泉宮；十一日乙卯，還宮。」與《實錄》同。「十二月戊申，又幸溫泉宮；丙辰，還宮。」《實錄》無。按十二月丙寅朔，無戊申、丙辰。《唐曆》：「十一月戊申，幸溫泉宮；丙辰，還京。」又與《實錄》、《本紀》不同。今皆不取。</span></p>
<p class="strong"><span class="section" id="title-5"><span data-head-description="" data-head-level="h4" data-head-title="天寶三載">三載</span></span><span class="biaozhusup" data-rel="（甲申、西元七四四年）"></span></p>
<p class="em2 strong"><span class="yinwen">1</span>春，正月，丙申朔，改年曰載。<span class="jiazhu">載，子亥翻。</span></p>
<p class="em2 strong"><span class="yinwen">2</span>辛丑，上幸驪山溫泉；二月，庚午，還宮。<span class="jiazhu">往還亦幾三旬。</span></p>
<p class="em2 strong"><span class="yinwen">3</span>辛卯，太子更名亨。<span class="jiazhu">更，工衡翻。</span></p>
<p class="em2 strong"><span class="yinwen">4</span>海賊吳令光等抄掠台、明，<span class="jiazhu">明州，漢句章、鄮縣之地，屬會稽郡。開元二十六年，采訪使齊澣奏以越州之鄮縣置明州，以境內有四明山，因名。抄，楚交翻。</span>命河南尹裴敦復將兵討之。<span class="jiazhu">將，卽亮翻。</span></p>
<p class="em2 strong"><span class="yinwen">5</span>三月，己巳，以平盧節度使安祿山兼范陽節度使；以范陽節度使裴寬爲戶部尙書。<span class="jiazhu">使，疏吏翻。尙，辰羊翻。</span>禮部尙書席建侯爲河北黜陟使，稱祿山公直；李林甫、裴寬皆順旨稱其美。三人皆上所信任，由是祿山之寵益固不搖矣。</p>
<p class="em2 strong"><span class="yinwen">6</span>夏，四月，裴敦復破吳令光，擒之。</p>
<p class="em2 strong"><span class="yinwen">7</span>五月，河西節度使夫蒙靈詧討突騎施莫賀達干，斬之，<span class="jiazhu">按《元和姓纂》云：夫蒙本西羌姓，後秦有建威將軍夫蒙羌，今蒲、同二州多此姓，或改姓馬氏。《考異》曰：《會要》作「馬靈詧」。今從《實錄》。</span>更請立黑姓伊里底蜜施骨咄祿毗伽；<span class="jiazhu">咄，當沒翻。伽，求迦翻。《考異》曰：《會要》作「伊地米里骨咄祿毗伽」；今從《實錄》。</span>六月，甲辰，册拜骨咄祿毗伽爲十姓可汗。<span class="jiazhu">可，從刊入聲。汗，音寒。</span></p>
<p class="em2 strong"><span class="yinwen">8</span>秋，八月，拔悉蜜攻斬突厥烏蘇可汗，傳首京師。國人立其弟鶻隴匐白眉特勒，是爲白眉可汗。於是突厥大亂，敕朔方節度使王忠嗣出兵乘之。至薩河內山，<span class="jiazhu">厥，九勿翻。嗣，祥吏翻。薩，桑葛翻。</span>破其左廂阿波達干等十一部，右廂未下。會回紇、葛邏祿共攻拔悉蜜頡跌伊施可汗，殺之。回紇骨力裴羅自立爲骨咄祿毗伽闕可汗，遣使言狀；上册拜裴羅爲懷仁可汗。於是懷仁南據突厥故地，立牙帳於烏德犍山，<span class="jiazhu">回紇牙帳東有平野，西據烏德犍山，南依嗢昆水。犍，居言翻。</span>舊統藥邏葛等九姓，其後又幷拔悉蜜、葛邏祿，凡十一部，各置都督，每戰則以二客部爲先。</p>
<p class="em2 strong"><span class="yinwen">9</span>李林甫以楊愼矜屈附於己，九月，甲戌，復以愼矜爲御史中丞，充諸道鑄錢使。<span class="jiazhu">復，扶又翻，又如字。</span></p>
<p class="em2 strong"><span class="yinwen">10</span>冬，十月，癸巳，上幸驪山溫泉；十一月，丁卯，還宮。</p>
<p class="em2 strong"><span class="yinwen">11</span>術士蘇嘉慶上言：<span class="yinhao">「遯甲術有九宮貴神，<span class="jiazhu">九宮貴人，蓋《易·乾鑿度》所謂太一也；註已見五十二卷漢順帝陽嘉三年。時置九宮貴神壇。其壇三成，成三尺，四階。其上依位置九壇，壇尺五寸：東面曰招搖，正東曰軒轅，東北曰太陰，正南曰天一，中央曰天符，正北曰太一，西南曰攝提，正西曰咸池，西北曰青龍。五爲中，戴九履一，左三右七，二四爲上，六八爲下，符於遁甲，仍編於敕，曰「九宮貴神」，實司水旱，功佐上帝，德庇下人。又《黃帝九宮經》：一宮，其神太一，其星天蓬，其卦坎，其行水，其方白。二宮，其神攝提，其星天芮，其卦坤，其行土，其方黑。三宮，其神軒轅，其星天衝，其卦震，其行木，其方碧。四宮，其神招搖，其星天輔，其卦巽，其行木，其方綠。五宮，其神天符，其星天禽，其卦離，其行土，其方黃。六宮，其神青龍，其星天心，其卦乾，其行金，其方白。七宮，其神咸池，其星天柱，其卦兌，其行金，其方赤。八宮，其神太陰，其星天任，其卦艮，其行土，其方白。九宮，其神天一，其星天英，其卦離，其行火，其方紫。上，時掌翻。</span>典司水旱，請立壇於東郊，祀以四孟月。」</span>從之。禮在昊天上帝下，太清宮、太廟上，所用牲玉，皆侔天地。</p>
<p class="em2 strong"><span class="yinwen">12</span>十二月，癸巳，置會昌縣於溫泉宮下。<span class="jiazhu">時分新豐、萬年置會昌縣。《雍錄》：溫湯在臨潼縣南一百五十步，在驪山西北。《十道志》曰：泉有三所，其一處卽皇堂石井，後周宇文護所造，隋文帝又修屋宇，種松柏千餘株。唐貞觀十八年，詔閻立德營建宮殿御湯，名湯泉宮，咸亨三年名溫泉宮。《元和志》則曰：開元十一年置溫泉宮，天寶六載改爲華清宮於驪山上，益治湯井爲池，臺殿環列山谷。自開元來，每歲十月臨幸，歲盡乃歸。以新豐縣去泉稍遠，卽於湯所置會昌縣，又置百司及公卿邸第焉。臨潼縣，唐之新豐、慶山皆其地也。按《通鑑》，開元十一年書作溫泉宮，與《元和志》合。</span></p>
<p class="em2 strong"><span class="yinwen">13</span>戶部尙書裴寬素爲上所重，李林甫恐其入相，忌之。<span class="jiazhu">相，息亮翻。</span>刑部尙書裴敦復擊海賊還，受請託，廣序軍功，寬微奏其事。林甫以告敦復，敦復言寬亦嘗以親故屬敦復。<span class="jiazhu">屬，之欲翻。</span>林甫曰：<span class="yinhao">「君速奏之，勿後於人。」</span>敦復乃以五百金賂女官楊太眞之姊，使言於上。甲午，寬坐貶睢陽太守。<span class="jiazhu">睢陽郡，宋州，本梁郡，天寶元年更郡名。睢，音雖。</span></p>
<p class="em2 strong">初，武惠妃薨，<span class="jiazhu">開元二十五年，惠妃薨。</span>上悼念不已，後宮數千，無當意者。或言壽王妃楊氏之美，絕世無雙。上見而悅之，乃令妃自以其意乞爲女官，號太眞；更爲壽王娶左衞郎將韋昭訓女。<span class="jiazhu">更，工衡翻。將，卽亮翻。</span>潛內太眞宮中。太眞肌態豐豔，曉音律，性警穎，善承迎上意，不期歲，寵遇如惠妃，宮中號曰<span class="yinhao">「娘子」</span>，凡儀體皆如皇后。</p>
<p class="em2 strong"><span class="yinwen">14</span>癸卯，以宗女爲和義公主，嫁寧遠奉化王阿悉爛達干。<span class="jiazhu">帝以拔汗那助平吐火仙，册其王爲奉化王，改其國曰寧遠。</span></p>
<p class="em2 strong"><span class="yinwen">15</span>癸丑，上祀九宮貴神，赦天下。</p>
<p class="em2 strong"><span class="yinwen">16</span>初令百姓十八爲中，二十三成丁。</p>
<p class="em2 strong"><span class="yinwen">17</span>初，上自東都還，李林甫知上厭巡幸，乃與牛仙客謀增近道粟賦及和糴以實關中；數年，蓄積稍豐。上從容謂高力士曰：<span class="yinhao">「朕不出長安近十年，<span class="jiazhu">開元二十四年，上自東都還，自是不復東幸。從，千容翻。近，其靳翻。</span>天下無事，朕欲高居無爲，悉以政事委林甫，何如？」</span>對曰：<span class="yinhao">「天子巡狩，古之制也。且天下大柄，不可假人；彼威勢旣成，誰敢復議之者！」</span>上不悅。力士頓首自陳：<span class="yinhao">「臣狂疾，發妄言，罪當死。」</span>上乃爲力士置酒，<span class="jiazhu">復，扶又翻。爲，于僞翻；下爲百同。</span>左右皆呼萬歲。力士自是不敢深言天下事矣。<span class="jiazhu">力士之不敢言，以李林甫機穽可畏也。</span></p>
<p class="strong"><span class="section" id="title-6"><span data-head-description="" data-head-level="h4" data-head-title="天寶四載">四載</span></span><span class="biaozhusup" data-rel="（乙酉、西元七四五年）"></span></p>
<p class="em2 strong"><span class="yinwen">1</span>春，正月，庚午，上謂宰相曰：<span class="yinhao">「朕比以甲子，<span class="jiazhu">比，毗至翻。</span>於宮中爲壇，爲百姓祈福，朕自草黃素置案上，俄飛升天，聞空中語云：『聖壽延長。』又朕於嵩山鍊藥成，亦置壇上，及夜，左右欲收之，又聞空中語云：『藥未須收，此自守護。』達曙乃收之。」</span>太子、諸王、宰相皆上表賀。<span class="jiazhu">史言唐之君誕妄而臣佞諛。</span></p>
<p class="em2 strong"><span class="yinwen">2</span>回紇懷仁可汗擊突厥白眉可汗，殺之，傳首京師。突厥毗伽可敦帥衆來降。<span class="jiazhu">可，從刊入聲。帥，讀曰率。降，戶江翻。</span>於是北邊晏然，烽燧無警矣。</p>
<p class="em2 strong">回紇斥地愈廣，東際室韋，西抵金山，南跨大漠，盡有突厥故地。<span class="jiazhu">史言回紇至此強盛。</span>懷仁卒，子磨延啜立，號葛勒可汗。</p>
<p class="em2 strong"><span class="yinwen">3</span>二月，己酉，以朔方節度使王忠嗣兼河東節度使。忠嗣少勇敢自負，<span class="jiazhu">少，詩照翻。</span>及鎭方面，專以持重安邊爲務，常曰：<span class="yinhao">「太平之將，但當撫循訓練士卒而已，不可疲中國之力以邀功名。」</span><span class="jiazhu">將，卽亮翻。</span>有漆弓百五十斤，常貯之櫜中，以示不用。<span class="jiazhu">貯，丁呂翻。</span>軍中日夜思戰，忠嗣多遣諜人伺其間隙，<span class="jiazhu">諜，達協翻。伺，相吏翻。間，古莧翻。</span>見可勝，然後興師，故出必有功。旣兼兩道節制，自朔方至雲中，邊陲數千里，<span class="jiazhu">陲，音垂。</span>要害之地，悉列置城堡，斥地各數百里。邊人以爲自張仁亶之後，將帥皆不及。<span class="jiazhu">張仁愿，本名仁亶，以睿宗諱旦，音近亶，避之，改名仁愿。將，卽亮翻。帥，所類翻。</span></p>
<p class="em2 strong"><span class="yinwen">4</span>三月，壬申，上以外孫獨孤氏爲靜樂公主，嫁契丹王李懷節；<span class="jiazhu">樂，音洛。</span>甥楊氏爲宜芳公主，嫁奚王李延寵。<span class="jiazhu">宜芳縣，屬嵐州。</span></p>
<p class="em2 strong"><span class="yinwen">5</span>乙巳，以刑部上書裴敦復充嶺南五府經略等使。五月，壬申，敦復坐逗留不之官，貶淄川太守，<span class="jiazhu">淄川郡，淄州。《舊志》：淄州，京師東北二千一百三十三里。守，式又翻。</span>以光祿少卿彭果<span class="jiaozhusup">〖章：十二行本「果」作「杲」；乙十一行本同；孔本同。〗</span>代之。上嘉敦復平海賊之功，故李林甫陷之。</p>
<p class="em2 strong"><span class="yinwen">6</span>李適之與李林甫爭權有隙。適之領兵部尙書，駙馬張垍爲侍郎，<span class="jiazhu">垍，其冀翻。</span>林甫亦惡之，<span class="jiazhu">惡，烏路翻。</span>使人發兵部銓曹姦利事，收吏六十餘人付京兆與御史對鞫之，數日，竟不得其情。京兆尹蕭炅使法曹吉溫鞫之。<span class="jiazhu">法曹司法參軍事，掌鞫獄麗法，知贓賄沒入。炅，火迥翻。</span>溫入院，置兵部吏於外，先於後廳取二重囚訊之，或仗或壓，號呼之聲，所不忍聞；<span class="jiazhu">號，戶高翻。</span>皆曰：<span class="yinhao">「茍存餘生，乞紙盡答。」</span>兵部吏素聞溫之慘酷，引入，皆自誣服，無敢違溫意者。頃刻而獄成，驗囚無榜掠之迹。<span class="jiazhu">榜，音彭。掠，音亮。</span>六月，辛亥，敕誚責前後知銓侍郎及判南曹郎官而宥之。<span class="jiazhu">文宗開成二年，宰相李石奏定長宂選格，吏部請加置南曹郎中一人，別置印，以「新置南曹之印」爲文。蓋吏部先以郎官判南曹，開成間因置南曹郎也。宋白曰：南曹起於總章二年，司列常伯李敬玄奏置。未置已前，銓中自勘責。故事，兩轉廳；至建中元年，侍郎邵說奏挾闕替南曹郎中王鋗，已後遂不轉廳；貞元十一年，侍郎杜黃裳請準舊例轉廳，後云云，同上。誚，才笑翻。</span>垍，均之兄；溫，頊之弟子也。<span class="jiazhu">吉頊進用於武后之時。</span></p>
<p class="em2 strong">溫始爲新豐丞，太子文學薛嶷薦溫才，<span class="jiazhu">《唐六典》曰：魏置太子文學。魏武爲丞相，命司馬宣王爲文學掾，甚爲世子所信，與吳質、朱鑠、陳羣爲太子四友。自晉之後不置。至後周建德三年，置太子文學十人，後廢。唐顯慶中，始置太子文學二人，屬司經局，掌分知經籍，侍奉文章，總緝經籍；繕寫裝染之功，筆札給用之數，皆料度之。嶷，魚力翻。</span>上召見，<span class="jiazhu">見，賢遍翻。</span>顧嶷曰：<span class="yinhao">「是一不良人，朕不用也。」</span></p>
<p class="em2 strong">蕭炅爲河南尹，嘗坐事，西臺遣溫往按之，<span class="jiazhu">西臺，西京御史臺也。</span>溫治炅甚急。<span class="jiazhu">治，直之翻；下同。</span>及溫爲萬年丞，未幾，炅爲京兆尹。<span class="jiazhu">幾，居豈翻。</span>溫素與高力士相結，力士自禁中歸，溫度炅必往謝官，<span class="jiazhu">度，徒洛翻。</span>乃先詣力士，與之談謔，握手甚歡，<span class="jiazhu">謔，迄卻翻。</span>炅後至，溫陽爲驚避；力士呼曰：<span class="yinhao">「吉七不須避。」</span><span class="jiazhu">吉溫，第七。</span>謂炅曰：<span class="yinhao">「此亦吾故人也。」</span>召還，與炅坐。炅接之甚恭，不敢以前事爲怨。他日，溫謁炅曰：<span class="yinhao">「曩者溫不敢隳國家法，自今請洗心事公。」</span>炅遂與盡歡，引爲法曹。<span class="jiazhu">《考異》曰：《唐曆》云：「溫聯按大獄，倚法附邪，以出入人命者凡十餘年。性巧詆，忍而不忌，失意眉睫者，必引而陷之；其欲膠固之，雖王公大人，立可親也。初，蕭炅以贓下獄，溫深竟其罪。後爲萬年縣丞，炅拜京兆尹。溫見炅於高力士第，乃與之相結，爲膠漆之交，引爲法曹，而薦於林甫；溫之進也反以炅力。」《舊傳》云：「炅爲河南尹，有事，京臺差溫推詰，堅執不捨。及溫選，炅已爲京兆尹，一唱萬年尉，卽就其官，人爲危之。」今參取二書用之。</span></p>
<p class="em2 strong">及林甫欲除不附己者，求治獄吏，炅薦溫於林甫；林甫得之，大喜。溫常曰：<span class="yinhao">「若遇知己，南山白額虎不足縛也。」</span>時又有杭州人羅希奭，爲吏深刻，林甫引之，自御史臺主簿再遷殿中侍御史。<span class="jiazhu">唐御史臺主簿，從七品上，掌印及受事發辰，勾檢稽失，兼知官廚及黃卷。</span>二人皆隨林甫所欲深淺，鍛鍊成獄，無能自脫者，時人謂之<span class="yinhao">「羅鉗吉網」</span>。<span class="jiazhu">以鐵劫束物曰鉗。鉗，其廉翻。</span></p>
<p class="em2 strong"><span class="yinwen">7</span>秋，七月，壬午，册韋昭訓女爲壽王妃。</p>
<p class="em2 strong">八月，壬寅，册楊太眞爲貴妃；<span class="jiazhu">《考異》曰：《統紀》：「八月，册女道士楊氏爲貴妃。」《本紀》「甲辰」，《唐曆》「甲寅」。今據《實錄》，「壬寅，贈太眞妃父玄琰等官。」甲辰、甲寅皆在後，恐册妃在贈官前。《新本紀》亦云「八月壬寅，立太眞爲貴妃」，今從之。</span>贈其父玄琰兵部尙書，以其叔父玄珪爲光祿卿，從兄銛爲殿中少監，錡爲駙馬都尉。<span class="jiazhu">從，才用翻；下之從同。銛，息廉翻。錡，渠綺翻，又魚綺翻，又音奇。</span>癸卯，册武惠妃女爲太華公主，命錡尙之。<span class="jiazhu">《考異》曰：《實錄》、《舊傳》皆以銛、錡爲再從兄，國忠爲從祖兄，然則從祖亦再從也。推恩之時，何以及銛、錡而不及國忠？《新傳》謂之宗兄。《唐曆》以銛爲玄琰之子。借使非子，比於國忠必應稍親；今但謂之從兄。《舊傳》云：「錡爲侍御史。」今從《實錄》。</span>及貴妃三姊，皆賜第京師，寵貴赫然。</p>
<p class="em2 strong">楊釗，貴妃之從祖兄也，不學無行，<span class="jiazhu">釗，音昭。行，下孟翻。</span>爲宗黨所鄙。從軍於蜀，得新都尉；考滿，家貧不能自歸，新政富民鮮于仲通常資給之。<span class="jiazhu">新都縣，漢屬廣漢郡，梁置始康郡，西魏廢郡。隋開皇十八年改新都曰興樂，尋廢縣，唐初復置，屬蜀郡；武德四年分南部、相如二縣，置新城縣，尋避隱太子名，改曰新政，時屬閬中郡。</span>楊玄琰卒於蜀，<span class="jiazhu">卒，子恤翻。</span>釗往來其家，遂與其中女通。<span class="jiazhu">中，讀曰仲。</span></p>
<p class="em2 strong">鮮于仲通名向，以字行，頗讀書，有材智，劍南節度使章仇兼瓊引爲采訪支使，<span class="jiazhu">《考異》曰：《唐曆》云：「爲節度巡官。」按顏眞卿所作《仲通碑》見存，云「爲采訪支使」，今從之。唐采訪、節度等使幕屬有判官、有支使、有掌書記、推官、巡官、衙推等。宋朝始定制，書記、支使不得並置，有出身者爲書記，無出身者爲支使。</span>委以心腹。嘗從容謂仲通曰：<span class="yinhao">「今吾獨爲上所厚，茍無內援，必爲李林甫所危。聞楊妃新得幸，人未敢附之。子能爲我至長安與其家相結，吾無患矣。」</span>仲通曰：<span class="yinhao">「仲通蜀人，未嘗遊上國，恐敗公事。今爲公更求得一人。」</span>因言釗本末。兼瓊引見釗，儀觀豐偉，言辭敏給；<span class="jiazhu">從，千容翻。爲，于僞翻。敗，補邁翻。觀，古玩翻。</span>兼瓊大喜，卽辟爲推官，往來浸親密。乃使人獻春綈於京師，將別，謂曰：<span class="yinhao">「有少物在郫，<span class="jiazhu">少，詩沼翻。郫縣自漢以來屬蜀郡。《九域志》：郫縣在成都府西四十五里。師古曰：郫，音疲。</span>以具一日之糧，子過，可取之。」</span>釗至郫，兼瓊使親信大齎蜀貨精美者遺之，<span class="jiazhu">遺，于季翻。</span>可直萬緡。釗大喜過望，晝夜兼行，至長安，歷抵諸妹，以蜀貨遺之，曰：<span class="yinhao">「此章仇公所贈也。」</span>時中女新寡，釗遂館於其室，中分蜀貨以與之。於是諸楊日夜譽兼瓊；且言釗善樗蒲，引之見上，<span class="jiazhu">館，古玩翻。譽，音余。見，賢遍翻。</span>得隨供奉官出入禁中，<span class="jiazhu">唐制，中書、門下省官皆供奉官。外官得隨朝士入見者謂之仗內供奉，隨翰林院官班者謂之翰林供奉，宦官謂之內供奉；又有朝士供奉禁中者。</span>改金吾兵曹參軍。</p>
<p class="em2 strong"><span class="yinwen">8</span>九月，癸未，以陝郡太守、江淮租庸轉運使韋堅爲刑部尙書，罷其諸使，以御史中丞楊愼矜代之。<span class="jiazhu">陝，失冉翻。使，疏吏翻。《考異》曰：《舊·食貨志》，「三載，以楊釗爲水陸運使」；誤也。今從《實錄》。</span>堅妻姜氏，皎之女，林甫之舅子也，故林甫昵之。<span class="jiazhu">昵，尼質翻。</span>及堅以通漕有寵於上，遂有入相之志，<span class="jiazhu">相，息亮翻。</span>又與李適之善；林甫由是惡之，<span class="jiazhu">惡，烏路翻。</span>故遷以美官，實奪之權也。</p>
<p class="em2 strong"><span class="yinwen">9</span>安祿山欲以邊功市寵，數侵掠奚、契丹；奚、契丹各殺公主以叛，<span class="jiazhu">數，所角翻；下欲數、數徵同。所殺者蓋卽靜樂、宜芳也。</span>祿山討破之。</p>
<p class="em2 strong"><span class="yinwen">10</span>隴右節度使皇甫惟明與吐蕃戰于石堡城，爲虜所敗，副將褚誗戰死。<span class="jiazhu">敗，補邁翻。誗，直廉翻。《考異》曰：《新傳》作「諸葛詡」。今從《實錄》。</span></p>
<p class="em2 strong"><span class="yinwen">11</span>冬，十月，甲午，安祿山奏：<span class="yinhao">「臣討契丹至北平郡，<span class="jiazhu">北平郡，平州。</span>夢先朝名將李靖、李勣從臣求食。」</span><span class="jiazhu">朝，直遙翻。將，卽亮翻；下同。</span>遂命立廟。又奏薦奠之日，廟梁產芝。<span class="jiazhu">《通鑑》不語怪，而書安祿山飛鳥食蝗、廟梁產芝之事，以著祿山之欺罔，明皇之昏蔽。</span></p>
<p class="em2 strong"><span class="yinwen">12</span>丁酉，上幸驪山溫泉。</p>
<p class="em2 strong"><span class="yinwen">13</span>上以戶部郎中王鉷爲戶口色役使，敕賜百姓復除。<span class="jiazhu">鉷，戶公翻。使，疏吏翻。復，方目翻。</span>鉷奏徵其輦運之費，廣張錢數，又使市本郡輕貨，百姓所輸乃甚於不復除。舊制，戍邊者免其租庸，六歲而更。<span class="jiazhu">更，工衡翻。</span>時邊將恥敗，士卒死者皆不申牒，貫籍不除。<span class="jiazhu">貫籍，本貫之籍也。</span>王鉷志在聚斂，<span class="jiazhu">斂，力贍翻。</span>以有籍無人者皆爲避課，按籍戍邊六歲之外，悉徵其租庸，有倂徵三十年者，民無所訴。上在位久，用度日侈，後宮賞賜無節，不欲數於左、右藏取之。<span class="jiazhu">唐有左藏、右藏。藏，徂浪翻。</span>鉷探知上指，歲貢額外錢<span class="jiaozhusup">〖章：十二行本「錢」下有「帛」字；乙十一行本同；張校同，云無註本亦無。〗</span>百億萬，貯於內庫，以供宮中宴賜，曰：<span class="yinhao">「此皆不出於租庸調，無預經費。」</span><span class="jiazhu">貯，丁呂翻。調，徒弔翻。</span>上以鉷爲能富國，益厚遇之。鉷務爲割剝以求媚，中外嗟怨。丙子，以鉷爲御史中丞、京畿采訪使。</p>
<p class="em2 strong">楊釗侍宴禁中，專掌樗蒲文簿，鉤校精密。上賞其強明，曰：<span class="yinhao">「好度支郎。」</span><span class="jiazhu">唐度支郎掌判天下租賦多少之數，物產豐約之宜，水陸道塗之利，每歲計其所出而度其所用，轉運、徵斂、送納皆準程而節其遲速，凡和糴、和市皆量其貴賤，均天下之貨以利於人，凡金銀、寶貨、綾羅之屬，皆折庸調以造，凡天下舟車水陸載運，皆具爲腳直輕重、貴賤、平易、險澁而爲之制。凡天下邊軍有支度使，以計軍資糧仗之用，每歲所費皆申度支會計，以長行旨爲準。度，徒洛翻。</span>諸楊數徵此言於上，<span class="jiazhu">徵，讀曰證。</span>又以屬王鉷，鉷因奏充判官。<span class="jiazhu">屬，之欲翻。</span></p>
<p class="em2 strong"><span class="yinwen">14</span>十二月，戊戌，上還宮。<span class="jiazhu">還自溫泉宮。還，從宣翻，又音如字。</span></p>
<p class="strong"><span class="section" id="title-7"><span data-head-description="" data-head-level="h4" data-head-title="天寶五載">五載</span></span><span class="biaozhusup" data-rel="（丙戌、西元七四六年）"></span></p>
<p class="em2 strong"><span class="yinwen">1</span>春，正月，乙丑，以隴右節度使皇甫惟明兼河西節度使。</p>
<p class="em2 strong">李適之性疏率，李林甫嘗謂適之曰：<span class="yinhao">「華山有金礦，<span class="jiazhu">華，戶化翻。《西山記》曰：太華之山，削成而四方，其高五千仞，其廣十里。礦，古猛翻。</span>采之可以富國，主上未知之也。」</span>他日，適之因奏事言之。上以問林甫，對曰：<span class="yinhao">「臣久知之，但華山陛下本命，王氣所在，<span class="jiazhu">帝製《華嶽碑》曰：予小子之生也，歲景戌，月仲秋，膺少皞之盛德，協太華之本命，故常寤寐靈嶽，肸響神交。林甫知此旨，故以誤適之而陷之。王，于況翻。</span>鑿之非宜，故不敢言。」</span>上以林甫爲愛己，薄適之慮事不熟，謂曰：<span class="yinhao">「自今奏事，宜先與林甫議之，無得輕脫。」</span>適之由是束手矣。適之旣失恩，韋堅失權，益相親蜜，林甫愈惡之。<span class="jiazhu">惡，烏路翻。</span></p>
<p class="em2 strong">初，太子之立，非林甫意。<span class="jiazhu">事見二百十卷開元二十六年。</span>林甫恐異日爲己禍，常有動搖東宮之志；而堅，又太子之妃兄也。皇甫惟明嘗爲忠王友，<span class="jiazhu">見二百十三卷開元十八年。</span>時破吐蕃，入獻捷，見林甫專權，意頗不平。時因見上，乘間微勸上去林甫，<span class="jiazhu">吐，從暾入聲。因見，賢遍翻。間，古莧翻。去，羌呂翻。</span>林甫知之，使楊愼矜密伺其所爲。<span class="jiazhu">伺，相吏翻。</span>會正月望夜，太子出遊，與堅相見，堅又與惟明會於景龍觀道士之室。<span class="jiazhu">景龍觀在長安城中崇仁坊。申公高士廉宅西北左金吾衞，神龍元年，併爲長寧公主宅，韋庶人敗後，遂立爲觀，仍以中宗年號爲名。觀，古玩翻。</span>愼矜發其事，以爲堅戚里，不應與邊將狎暱。林甫因奏堅與惟明結謀，欲共立太子。堅、惟明下獄，<span class="jiazhu">將，卽亮翻。暱，尼質翻。下，遐嫁翻。</span>林甫使愼矜與御史中丞王鉷、京兆府法曹吉溫共鞫之。<span class="jiazhu">《考異》曰：《舊·林甫傳》云：「林甫潛令愼矜伺堅隙，奏上。」《愼矜傳》云：「鉷推堅，愼矜引身中立以候望，鉷恨之，林甫亦憾焉。」二傳自相矛楯。今從《唐曆》。</span>上亦疑堅與惟明有謀而不顯其罪，癸酉，下制，責堅以干進不已，貶縉雲太守；<span class="jiazhu">縉雲郡本括州永嘉郡，元年更郡名。《考異》曰：《舊紀》「貶括蒼太守」。今從《實錄》及《舊傳》。</span>惟明以離間君臣，<span class="jiazhu">間，古莧翻。</span>貶播川太守；<span class="jiazhu">播川郡，播州。</span>仍別下制戒百官。</p>
<p class="em2 strong"><span class="yinwen">2</span>以王忠嗣爲河西、隴右節度使，兼知朔方、河東節度事。忠嗣始在朔方、河東，每互市，高估馬價，諸胡聞之，爭賣馬於唐，忠嗣皆買之。由是胡馬少，<span class="jiazhu">少，詩沼翻。</span>唐兵益壯。及徙隴右、河西，復請分朔方、河東馬九千匹以實之，<span class="jiazhu">復，扶又翻。</span>其軍亦壯。忠嗣杖四節，控制萬里，天下勁兵重鎭皆在掌握，與吐蕃戰於青海、積石，皆大捷。又討吐谷渾於墨離軍，虜其全部而歸。<span class="jiazhu">吐，從暾入聲。谷，音浴。</span></p>
<p class="em2 strong"><span class="yinwen">3</span>夏，四月，癸未，立奚酋娑固爲昭信王，契丹酋楷洛爲恭仁王。<span class="jiazhu">酋，慈由翻。娑，素禾翻。</span></p>
<p class="em2 strong"><span class="yinwen">4</span>己亥，制：<span class="yinhao">「自今四孟月，皆擇吉日祀天地、九宮。」</span></p>
<p class="em2 strong"><span class="yinwen">5</span>韋堅等旣貶，左相李適之懼，自求散地。<span class="jiazhu">散，悉但翻。</span>庚寅，以適之爲太子少保，罷政事。其子衞尉少卿霅嘗盛饌召客，<span class="jiazhu">霅，文甲翻。饌，雛皖翻，又雛戀翻。</span>客畏李林甫，竟日無一人敢往者。</p>
<p class="em2 strong"><span class="yinwen">6</span>以門下侍郎、崇玄館大學士陳希烈同平章事。<span class="jiazhu">後魏置崇玄署，掌僧、尼、道士、女冠。隋以崇玄署隸鴻臚。唐置諸寺觀監，隸鴻臚，每寺觀有監一人；貞觀中，廢寺觀監。上元二年，置漆園監，尋廢；開元二十五年，置崇玄學於玄元皇帝廟；天寶元年，兩京置博士、助敎各一員。二年，改崇玄學曰崇玄館，博士曰學士，助敎曰直學士；置大學士，以宰相爲之，領兩京玄元宮及道院。</span>希烈，宋州人，以講《老》、《莊》得進，專用神仙符瑞取媚於上。李林甫以希烈爲上所愛，且柔佞易制，<span class="jiazhu">易，以豉翻。</span>故引以爲相；凡政事一決於林甫，希烈但給唯諾。<span class="jiazhu">唯，于癸翻。</span>故事，宰相午後六刻乃出，林甫奏，今太平無事，巳時卽還第，軍國機務皆決於私家；主書抱成案詣希烈書名而已。</p>
<p class="em2 strong"><span class="yinwen">7</span>五月，壬子朔，日有食之。</p>
<p class="em2 strong"><span class="yinwen">8</span>乙亥，以劍南節度使章仇兼瓊爲戶部尙書；諸楊引之也。</p>
<p class="em2 strong"><span class="yinwen">9</span>秋，七月，丙辰，敕：<span class="yinhao">「流貶人多在道逗留。自今左降官日馳十驛以上。」</span><span class="jiazhu">上，時掌翻。</span>是後流貶者多不全矣。</p>
<p class="em2 strong"><span class="yinwen">10</span>楊貴妃方有寵，每乘馬則高力士執轡授鞭，織繡之工專供貴妃院者七百人，中外爭獻器服珍玩。嶺南經略使張九章，廣陵長史王翼，<span class="jiazhu">廣陵郡，揚州。長，知兩翻。</span>以所獻精美，九章加三品，翼入爲戶部侍郎；天下從風而靡。民間歌之曰：<span class="yinhao">「生男勿喜女勿悲，君今看女作門楣。」</span><span class="jiazhu">凡人作室，自外至者，見其門楣宏敞，則爲壯觀。言楊家因生女而宗門崇顯也。或曰：門以楣而撐拄，言生女能撐拄門戶也。</span>妃欲得生荔支，歲命嶺南馳驛致之，<span class="jiazhu">自蘇軾諸人，皆云此時荔支自涪州致之，非嶺南也。</span>比至長安，色味不變。<span class="jiazhu">白居易曰：荔支生巴、峽間。樹形團團如帷蓋，葉如冬青，華如橘，春榮，實如丹，夏熟，朶如蒲萄，核如枇杷，殼如紅繒，膜如紫綃，瓤肉潔白如冰雪，漿液甘酸如醴酪。大略如彼，其實過之。若離本枝，一日而色變，二日而香變，四五日外色香味盡去矣。</span></p>
<p class="em2 strong">至是，妃以妬悍不遜，上怒，命送歸兄銛之第。<span class="jiazhu">悍，戶罕翻，又戶旰翻。</span>是日，上不懌，比日中，猶未食，左右動不稱旨，橫被棰撻。<span class="jiazhu">比，必利翻，及也。稱，尺證翻。棰，止橤翻。橫，戶孟翻。</span>高力士欲嘗上意，請悉載院中儲偫送貴妃，凡百餘車；上自分御膳以賜之。<span class="jiazhu">偫，直里翻。</span>及夜，力士伏奏請迎貴妃歸院，遂開禁門而入。<span class="jiazhu">《唐六典》：城門郎掌京城、皇城宮殿諸門開闔之節。承天門擊曉鼓，聽擊鐘後一刻，鼓聲絕，皇城開門。第一鼕鼕鼓聲絕，宮城門及左·右延明門、乾化門開。第二鼕鼕鼓聲絕，宮殿門開。夜，第一聲鼕鼕鼓聲絕，宮殿門閉。第二鼕鼕鼓聲絕，宮城門閉，及左·右延明門、皇城門閉。其京城門開閉，與皇城門同刻。承天門擊鼓，皆聽漏刻契，契至乃擊；待漏刻所牌到，鼓聲乃絕。凡皇城闔門之鑰，先酉而出，後戌而入；開門之鑰，後丑而出，夜盡而入。京城闔門之鑰，後申而出，先子而入；開門之鑰，後子而出，先卯而入。若非其時，而有命啓閉，則詣閤覆奏，奉旨合符而開闔之。殿門及城門，若有敕夜開，受敕人具錄須開之門，宣送中書門下。偫，直里翻。</span>自是恩遇愈隆，後宮莫得進矣。</p>
<p class="em2 strong"><span class="yinwen">11</span>將作少匠韋蘭、兵部員外郎韋芝爲其兄堅訟冤，<span class="jiazhu">少，始照翻。爲，于僞翻。</span>且引太子爲言；上益怒。太子懼，表情與妃離婚，乞不以親廢法。丙子，再貶堅江夏別駕，<span class="jiazhu">江夏郡，鄂州。《舊志》：鄂州，京師東南二千三百四十六里。夏，戶雅翻。</span>蘭、芝皆貶嶺南。然上素知太子孝謹，故譴怒不及。李林甫因言堅與李適之等爲朋黨，後數日，堅長流臨封，適之貶宜春太守，太常少卿韋斌貶巴陵太守，嗣薛王琄貶夷陵別駕，睢陽太守裴寬貶安陸別駕，河南尹李齊物貶竟陵太守，<span class="jiazhu">臨封郡本封州廣信郡，元年更郡名。宜春郡，袁州。巴陵郡，岳州。夷陵郡，峽州。安陸郡，安州。竟陵郡，本復州沔陽郡，元年更郡名。《舊志》：封州至京師水陸四千五百一十里；岳州二千二百三十七里；峽州一千八百八十里；安州，京師東南二千五十一里；復州一千八百里。斌，音彬。琄，胡畎翻。</span>凡堅親黨坐流貶者數十人。斌，安石之子。琄，業之子，堅之甥也。琄母亦令隨琄之官。<span class="jiazhu">韋安石事武后、中、睿三朝。業，上之弟也。</span></p>
<p class="em2 strong"><span class="yinwen">12</span>冬，十月，戊戌，上幸驪山溫泉；十一月，乙巳，還宮。</p>
<p class="em2 strong"><span class="yinwen">13</span>贊善大夫杜有鄰，<span class="jiazhu">唐贊善大夫，正五品上，掌諷誦規諫太子。</span>女爲太子良娣，<span class="jiazhu">唐太子內官，良娣，正三品。娣，特計翻。</span>良娣之姊爲左驍衞兵曹柳勣妻。<span class="jiazhu">驍，堅堯翻。</span>勣性狂疏，號功名，善交結豪俊。<span class="jiazhu">好，呼到翻。喜，許記翻。</span>淄川太守裴敦復薦於北海太守李邕，<span class="jiazhu">北海郡，青州。</span>邕與之定交。勣至京師，與著作郎王曾等爲友，皆當時名士也。</p>
<p class="em2 strong">勣與妻族不協，欲陷之，爲飛語，告有鄰妄稱圖讖，交構東宮，指斥乘輿。<span class="jiazhu">乘，繩證翻。</span>林甫令京兆士曹吉溫與御史鞫之，<span class="jiazhu">士曹司士參軍事，掌津梁、舟車、舍宅、工藝。</span>乃勣首謀也。溫令勣連引曾等入臺。十二月，甲戌，有鄰、勣及曾等皆杖死，積尸大理，<span class="jiazhu">《考異》曰：《舊紀》、《唐曆》皆作「辛未」。今從《實錄》。《實錄》云「勣與其黨並伏法」，詔書則曰：「猶寬極刑，俾從杖罪，其王曾等，各決重杖一百；杜有鄰、柳勣念以微親，特寬殊死，決一頓，貶嶺南新興尉。」《吉溫傳》則云：「勣等杖死，積尸於大理寺。」蓋詔雖與杖，其實皆死杖下也。</span>妻子流遠方；中外震慄。嗣虢王巨貶義陽司馬，<span class="jiazhu">義陽郡，申州。《舊志》：申州至京師一千七百九十六里。</span>巨，邕之子也。<span class="jiazhu">高祖之子虢王鳳，鳳嫡孫曰嗣虢王邕。</span>別遣監察御史羅希奭往按李邕，<span class="jiazhu">監，古銜翻。</span>太子亦出良娣爲庶人。</p>
<p class="em2 strong">乙亥，鄴郡太守王琚坐贓貶江華司馬。<span class="jiazhu">鄴郡，本相州魏郡，元年更名。江華郡，道州。</span>琚性豪侈，與李邕皆自謂耆舊，久在外，意怏怏，李林甫惡其負材使氣，故因事除之。<span class="jiazhu">王琚事上於東宮，贊決誅太平公主。惡，烏路翻。</span></p>
<p class="strong"><span class="section" id="title-8"><span data-head-description="" data-head-level="h4" data-head-title="天寶六載">六載</span></span><span class="biaozhusup" data-rel="（丁亥、西元七四七年）"></span></p>
<p class="em2 strong"><span class="yinwen">1</span>春，正月，辛巳。李邕、裴敦復皆杖死。邕才藝出衆，盧藏用常語之曰：<span class="yinhao">「君如干將、莫邪，<span class="jiazhu">語，牛倨翻。干將、莫邪，吳王所鑄寶劍。</span>難與爭鋒，然終虞缺折耳。」</span><span class="jiazhu">折，而設翻。</span>邕不能用。</p>
<p class="em2 strong">林甫又奏分遣御史卽貶所賜皇甫惟明、韋堅兄弟等死。羅希奭自青州如嶺南，所過殺遷謫者，<span class="jiazhu">希奭旣殺李邕於青州，遂如嶺南也。</span>郡縣惶駭。排馬牒至宜春，<span class="jiazhu">御史所過，沿路郡縣給驛馬，故未至先有排馬牒。</span>李適之憂懼，仰藥自殺。至江華，王琚仰藥不死，聞希奭已至，卽自縊。希奭又迂路過安陸，欲怖殺裴寬，<span class="jiazhu">怖，普布翻。</span>寬向希奭叩頭祈生，希奭不宿而過，乃得免。李適之子霅迎父喪至東京，李林甫令人誣告霅，杖死於河南府。給事中房琯坐與適之善，貶宜春太守。琯，融之子也。<span class="jiazhu">房融見二百七卷武后長安四年。</span></p>
<p class="em2 strong">林甫恨韋堅不已，遣使於循河及江、淮州縣求堅罪，<span class="jiazhu">使，疏吏翻。</span>收<span class="jiaozhusup">〖章：十二行本「收」上有「所在」二字；乙十一行本同；張校同。〗</span>繫綱典船夫，溢於牢獄，<span class="jiazhu">十船爲一綱。以吏爲綱，典船夫，輓船及駕船之夫也。</span>徵剝逋負，延及鄰伍，皆裸露死於公府，<span class="jiazhu">裸，郎果翻。</span>至林甫薨乃止。</p>
<p class="em2 strong"><span class="yinwen">2</span>丁亥，上享太廟；戊子，合祭天地於南郊，赦天下。制免百姓今載田租。又令削絞、斬條。上慕好生之名，故令應絞斬者皆重杖流嶺南，其實有司率杖殺之。又令天下爲嫁母服三載。<span class="jiazhu">載，子亥翻。好，呼到翻。皆爲，于僞翻；下卽爲同。</span></p>
<p class="em2 strong">上欲廣求天下之士，命通一藝以上詣京師。李林甫恐草野之士對策斥言其姦惡，建言：<span class="yinhao">「舉人多卑賤愚聵，<span class="jiazhu">聵，五怪翻。</span>恐有俚言汚濁聖聽。」</span>乃令郡縣長官精加試練，灼然超絕者，具名送省，委尙書覆試，御史中丞監之，<span class="jiazhu">監，古銜翻。</span>取名實相副者聞奏。旣而至者皆試以詩、賦、論，遂無一人及第者。林甫乃上表賀野無遺賢。</p>
<p class="em2 strong"><span class="yinwen">3</span>戊寅，以范陽、平盧節度使安祿山兼御史大夫。</p>
<p class="em2 strong">祿山體充肥，腹垂過膝，嘗自稱腹<span class="jiaozhusup">〖章：十二行本無「腹」字；乙十一行本同。〗</span>重三百斤。外若癡直，內實狡黠。常令其將劉駱谷留京師詗朝廷指趣，動靜皆報之；<span class="jiazhu">黠，下八翻。詗，翾正翻，有所候伺也。</span>或應有牋表者，駱谷卽爲代作通之。歲獻俘虜、雜畜、奇禽、異獸、珍玩之物，<span class="jiazhu">畜，許救翻。</span>不絕於路，郡縣疲於遞運。</p>
<p class="em2 strong">祿山在上前，應對敏給，雜以詼諧，上嘗戲指其腹曰：<span class="yinhao">「此胡腹中何所有？其大乃爾！」</span>對曰：<span class="yinhao">「更無餘物，正有赤心耳！」</span>上悅。又嘗命見太子，祿山不拜。左右趣之拜，<span class="jiazhu">趣，讀曰促。</span>祿山拱立曰：<span class="yinhao">「臣胡人，不習朝儀，不知太子者何官？」</span><span class="jiazhu">朝，直遙翻。</span>上曰：<span class="yinhao">「此儲君也，朕千秋萬歲後，代朕君汝者也。」</span>祿山曰：<span class="yinhao">「臣愚，曏者惟知有陛下一人，不知乃更有儲君。」</span>不得已，然後拜。上以爲信然，益愛之。上嘗宴勤政樓，百官列坐樓下，獨爲祿山於御座東間設金鷄障，<span class="jiazhu">障，坐障也，畫金雞爲飾。爲，于僞翻。</span>置榻使坐其前，仍命卷簾以示榮寵。<span class="jiazhu">卷，讀曰捲。</span>命楊銛、楊錡、貴妃三姊皆與祿山鈙兄弟。祿山得出入禁中，因請爲貴妃兒。上與貴妃共坐，祿山先拜貴妃。上問何故，對曰：<span class="yinhao">「胡人先母而後父。」</span>上悅。</p>
<p class="em2 strong"><span class="yinwen">4</span>李林甫以王忠嗣功名日盛，恐其入相，<span class="jiazhu">相，息亮翻。</span>忌之。安祿山潛蓄異志，託以禦寇，築雄武城，<span class="jiazhu">薊州廣漢川有雄武軍。</span>大貯兵器，<span class="jiazhu">貯，丁呂翻。</span>請忠嗣助役，因欲留其兵。忠嗣先期而往，不見祿山而還，數上言祿山必反；林甫益惡之。<span class="jiazhu">爲王忠嗣得罪張本。先，悉薦翻。數，所角翻。上，時掌翻。惡，烏路翻。</span>夏，四月，忠嗣固辭兼河東、朔方節度，許之。</p>
<p class="em2 strong"><span class="yinwen">5</span>冬，十月，己酉，上幸驪山溫泉，<span class="jiazhu">《考異》曰：《舊紀》、《唐曆》皆作「戊申」，今從之。</span>改溫泉宮曰華清宮。</p>
<p class="em2 strong"><span class="yinwen">6</span>河西、隴右節度使王忠嗣以部將哥舒翰爲大斗軍副使，李光弼爲河西兵馬使、充赤水軍使。<span class="jiazhu">兵馬使，節鎭衙前軍職也，總兵權，任甚重。至德以後，都知兵馬使率爲藩鎭儲帥。將，卽亮翻。使，疏吏翻。</span>翰父祖本突騎施別部酋長，<span class="jiazhu">西突厥五弩失畢有哥舒闕俟斤。騎，奇寄翻。酋，慈由翻。長，知兩翻。</span>光弼，契丹王楷洛之子也，<span class="jiazhu">開元初，李楷洛封爲契丹王。</span>皆以勇略爲忠嗣所重。忠嗣使翰擊吐蕃，有同列爲之副，倨慢不爲用，翰檛殺之，軍中股慄，<span class="jiazhu">檛，則瓜翻。</span>累功至隴右節度副使。每歲積石軍麥熟，吐蕃輒來穫之，<span class="jiazhu">穫，戶郭翻。</span>無能禦者，邊人謂之<span class="yinhao">「吐蕃麥莊」</span>。翰先伏兵於其側，虜至，斷其後，夾擊之，<span class="jiazhu">斷，音短。</span>無一人得返者，自是不敢來。<span class="jiazhu">復，扶又翻。</span></p>
<p class="em2 strong">上欲使王忠嗣攻吐蕃石堡城，<span class="jiazhu">石堡城陷，見上卷開元二十九年。</span>忠嗣上言：<span class="yinhao">「石堡險固，吐蕃舉國守之，今頓兵其下，非殺數萬人不能克；臣恐所得不如所亡，不如且厲兵秣馬，俟其有釁，然後取之。」</span>上意不快。將軍董延光自請將兵取石堡城，<span class="jiazhu">請將，卽亮翻。</span>上命忠嗣分兵助之。忠嗣不得已奉詔，而不盡副延光所欲，延光怨之。</p>
<p class="em2 strong">李光弼言於忠嗣曰：<span class="yinhao">「大夫以愛士卒之故，不欲成延光之功，<span class="jiazhu">唐中世以前，率呼將帥爲大夫，白居易詩所謂「武官稱大夫」是也。</span>雖迫於制書，實奪其謀也。何以知之？今以數萬衆授之而不立重賞，士卒安肯爲之盡力乎！<span class="jiazhu">爲，于僞翻。</span>然此天子意也，彼無功，必歸罪於大夫。大夫軍府充牣，何愛數萬段帛不以杜其讒口乎！」</span>忠嗣曰：<span class="yinhao">「今以數萬之衆爭一城，得之未足以制敵，不得亦無害於國，故忠嗣不欲爲之。忠嗣今受責天子，不過以金吾、羽林一將軍歸宿衞，其次不過黔中上佐；<span class="jiazhu">黔中一道皆溪峒蠻、傜雜居，貶謫而不過嶺者處之。上佐，長史、司馬也。黔，音琴。</span>忠嗣豈以數萬人之命易一官乎！李將軍，子誠愛我矣，然吾志決矣，子勿復言。」</span>光弼曰：<span class="yinhao">「曏者恐爲大夫之累，<span class="jiazhu">復，扶又翻。累，力瑞翻。</span>故不敢言。今大夫能行古人之事，非光弼所及也。」</span>遂趨出。</p>
<p class="em2 strong">延光過期不克，言忠嗣沮撓軍計，<span class="jiazhu">沮，在呂翻。撓，女敎翻。</span>上怒。李林甫因使濟陽別駕魏林告<span class="yinhao">「忠嗣嘗自言我幼養宮中，與忠王相愛狎」</span>，<span class="jiazhu">武德四年，分東平之盧縣置濟州，隋之濟北郡也，天寶元年改曰濟陽郡。忠嗣年九歲，父海賓戰死於渭源長城堡，帝養忠嗣宮中，太子時爲忠王，與之遊處。魏林先爲朔州刺史。忠嗣節度河東，朔州其巡屬也，故使林譖之，以示言有所自來。濟，子禮翻。</span>欲擁兵以尊奉太子。敕徵忠嗣入朝，<span class="jiazhu">朝，直遙翻。</span>委三司鞫之。</p>
<p class="em2 strong">上聞哥舒翰名，召見華清宮，<span class="jiazhu">見，賢遍翻。</span>與語，悅之。十一月，辛卯，以翰判西平太守，充隴右節度使；以朔方節度使安思順判武威郡事，充河西節度使。<span class="jiazhu">西平郡，鄯州。武威郡，涼州。</span></p>
<p class="em2 strong"><span class="yinwen">7</span>戶部侍郎兼御史中丞楊愼矜爲上所厚，李林甫浸忌之。愼矜與王鉷父晉，中表兄弟也，少與鉷狎，<span class="jiazhu">少，詩照翻。</span>鉷之入臺，頗因愼矜推引。及鉷遷中丞，愼矜與語，猶名之；鉷自恃與林甫善，意稍不平。愼矜奪鉷職田，<span class="jiazhu">俱爲中丞，因併鉷職田奪而有之。</span>鉷母本賤，愼矜嘗以語人；<span class="jiazhu">語，牛倨翻。</span>鉷深銜之。愼矜猶以故意待之，嘗與之私語讖書。<span class="jiazhu">讖，楚譖翻。</span></p>
<p class="em2 strong">愼矜與術士史敬忠善，敬忠言天下將亂，勸愼矜於臨汝山中買莊爲避亂之所。<span class="jiazhu">臨汝郡本伊州襄城郡，貞觀八年更伊州曰汝州，天寶元年更郡名爲臨汝郡。</span>會愼矜父墓田中草木皆流血，愼矜惡之，<span class="jiazhu">惡，烏路翻。</span>以問敬忠。敬忠請禳之，<span class="jiazhu">禳，如羊翻。</span>設道場於後園，愼矜退朝，輒躶貫桎梏坐其中。<span class="jiazhu">朝，直遙翻。躶，郎果翻。</span>旬日血止，愼矜德之。愼矜有侍婢明珠，色美，敬忠屢目之，愼矜卽以遺敬忠，車載過貴妃姊柳氏樓下，姊邀敬忠上樓，求車中美人，敬忠不敢拒。明日，姊入宮，以明珠自隨。上見而異之，問所從來，明珠具以實對。上以愼矜與術士爲妖法，惡之，含怒未發。</p>
<p class="em2 strong">楊釗以告鉷，鉷心喜，因侮慢愼矜；愼矜怒。林甫知鉷與愼矜有隙，密誘使圖之。<span class="jiazhu">遺，于季翻。上，時掌翻。惡，烏路翻。誘，音酉。《考異》曰：《明皇雜錄》曰：「愼矜父墓封域之內，草木流血，愼矜大懼，問術者史敬思。敬思曰：『禳之可以免。』於愼矜後園大陳法事，令貫桎梏坐於叢林間以厭之。」《唐曆》云：「敬思本胡人，出家還俗，涉獵書傳陰陽玄象；愼矜與之善，每言天下將亂，居於臨汝山中，亦勸愼矜於臨汝買得山莊良田數十頃。嘗於愼矜第夜坐談宴，怒婢春草，將杖殺之。敬思曰：『七郎何須虛殺卻十頭壯牛？』愼矜曰：『何謂也？』敬思曰：『賣卻買牛，每年耕田十頃。』愼矜雅厚敬思，曰：『任公收取。』明日至市，賣與太眞柳氏姊，得錢百二十千文，買牛以歸。柳氏數將春草來往宮中，玄宗見其狀貌壯大，應對分明，數目之，謂柳曰：『幾錢買得此婢？』以實對。遂留之。玄宗曾晝寢，問春草曰：『汝本何人？何以得至柳家？』春草曰：『本楊愼矜婢，賣與柳家。』玄宗曰：『愼矜豈少錢而賣你？』春草曰：『不是要錢。本將殺某，敬思救，得不殺，所以賣之。』玄宗素聞敬思名，因詰問。春草以實對，曰：『每夜坐中庭，或說天文，遙指宿曜，某亦盡知其言。』玄宗怒，變色良久。後王鉷因奏事言引愼矜，玄宗悖然曰：『愼矜與卿有親，更不須相往來。』鉷初內怨愼矜淩己，常忍隱不泄，至是覺上意異。楊釗先知之，以告鉷，鉷心喜，數悖慢以侵之；愼矜尤怒。」《明皇雜錄》又曰：「愼矜之侍婢有美者字明珠，敬思數目之，愼矜卽以遺之，兼以囊裝甚厚，以車送之。敬思乘馬隨之，路經貴妃妹八姨樓下，方登樓張樂。姨素與敬思相識，固邀敬思登樓，乃曰：『車中美人，請以見遺。』敬思不敢拒。姨明日入宮，婢從。上見而異之，問所從來。明珠曰：『本楊愼矜家人也，近贈史敬思。』上曰：『敬思何人，而愼矜輒贈以婢？』明珠乃具言厭勝之事。上大怒曰：『彼爲妖乎！』遂告林甫。林甫素忌愼矜才，恐其作相，以告中丞吉溫。溫險害，亦有憾於愼矜，因構成其事。」今參取書之。</span>鉷乃遣人以飛語告<span class="yinhao">「愼矜隋煬帝孫，<span class="jiazhu">愼矜，隋煬帝之玄孫。</span>與凶人往來，家有讖書，謀復祖業。」</span>上大怒，收愼矜繫獄，命刑部、大理與侍御史楊釗、殿中侍御史盧鉉同鞫之。太府少卿張瑄，愼矜所薦也，盧鉉誣瑄嘗與愼矜論讖，拷掠百端，瑄不肯答辯。<span class="jiazhu">瑄，音宣。掠，音亮。辯者，鞫問之辭，今人謂之問頭。</span>乃以木綴其足，使人引其枷柄，向前挽之，身加長數尺，腰細欲絕，眼鼻出血，瑄竟不答。</p>
<p class="em2 strong">又使吉溫捕史敬忠於汝州。敬忠與溫父素善，溫之幼也，敬忠常抱撫之。及捕獲，溫不與交言，鎖其頸，以布蒙首，軀之馬前。至戲水，<span class="jiazhu">戲水在新豐東。戲，許宜翻。</span>溫使吏誘之曰：<span class="yinhao">「楊愼矜已款服，惟須子一辯，若解人意則生，<span class="jiazhu">解，戶買翻。</span>不然必死，前至溫湯，則求首不獲矣。」</span><span class="jiazhu">溫湯卽謂會昌，時置會昌縣於溫泉宮下。首，式救翻，謂自首其事。或曰，首，如字。</span>敬忠顧謂溫曰：<span class="yinhao">「七郎，求一紙。」</span>溫陽不應。去溫湯十餘里，敬忠祈請哀切，乃於桑下令答三紙，辯皆如溫意。溫徐謂曰：<span class="yinhao">「丈人且勿怪！」</span>因起拜之。</p>
<p class="em2 strong">至會昌，<span class="jiazhu">天寶元年，改驪山曰會昌山。三載，以新豐縣去華清宮遠，分新豐、萬年置會昌縣。是年，改溫泉曰華清宮，治湯井爲池，環山列宮室，又築羅城，置百司及十宅。</span>始鞫愼矜，以敬忠爲證。愼矜皆引服，惟搜讖書不獲。林甫危之，使盧鉉入長安搜愼矜家，鉉袖讖書入闇中，詬而出曰：<span class="jiazhu">詬，古候翻。</span><span class="yinhao">「逆賊深藏祕記。」</span>至會昌，以示愼矜。愼矜歎曰：<span class="yinhao">「吾不蓄讖書，此何從在吾家哉！吾應死而已。」</span>丁酉，賜愼矜及兄少府少監愼餘、洛陽令愼名自盡；敬忠杖百，妻子皆流嶺南；瑄杖六十，流臨封，死於會昌。嗣虢王巨雖不預謀，坐與敬忠相識，解官，南賓安置。<span class="jiazhu">南賓郡，忠州，本巴郡之臨江縣，隋義寧二年置臨州，貞觀八年改忠州，天寶元年改爲郡。《舊志》：忠州，京師南二千一百二十二里。</span>自餘連坐者數十人。愼名聞敕，神色不變，爲書別姊；愼餘合掌指天而縊。</p>
<p class="em2 strong"><span class="yinwen">8</span>三司按王忠嗣，上曰：<span class="yinhao">「吾兒居深宮，安得與外人通謀，此必妄也。<span class="jiazhu">《考異》曰：《新傳》，李林甫屢白太子宜有謀上云云。按林甫雖志欲害太子，亦未肯自言之。今不取。</span>但劾忠嗣沮撓軍功。」</span><span class="jiazhu">劾，戶槪翻，又戶得翻。沮，在呂翻。撓，奴巧翻，又奴敎翻。</span>哥舒翰之入朝也，或勸多齎金帛以救忠嗣。翰曰：<span class="yinhao">「若直道尙存，王公必不冤死；如其將喪，<span class="jiazhu">喪，息浪翻。</span>多賂何爲！」</span>遂單囊而行。三司奏忠嗣罪當死。翰始遇知於上，力陳忠嗣之冤，且請以己官爵贖忠嗣罪；上起，入禁中，翰叩頭隨之，言與淚俱。上感寤，己亥，貶忠嗣漢陽太守。<span class="jiazhu">漢陽郡，沔州。</span></p>
<p class="em2 strong"><span class="yinwen">9</span>李林甫屢起大獄，別置推事院於長安。以楊釗有掖庭之親，<span class="jiazhu">掖，音亦。</span>出入禁闥，所言多聽，乃引以爲援，擢爲御史。事有微涉東宮者，皆指擿使之奏劾，付羅希奭、吉溫鞫之。釗因得逞其私志，所擠陷誅夷者數百家，皆釗發之。<span class="jiazhu">擿，他歷翻。擠，子西翻，又子細翻。</span>幸太子仁孝謹靜，張垍、高力士常保護於上前，故林甫終不能間也。<span class="jiazhu">間，古莧翻。《考異》曰：《明皇雜錄》云：「上與李林甫議立太子，意屬忠王。林甫從容言於上曰：『古者建立儲君，必推賢德，茍非有大勳於社稷，則惟元子。』上默然曰：『朕長子琮，往年因獵苑中，所傷面目尤甚。』林甫曰：『破面不猶愈於破國乎！陛下其圖之。』上微感其言，徐思之。林甫亦素知其有疾，意欲動搖肅宗，而託附武惠妃，因以壽王瑁爲請；竟以肅宗孝友聰明，中外所屬，故姦邪之計莫得行焉。」按是時忠王若未爲太子，上用林甫之言，則琮爲太子矣，安能及瑁！《新書·李林甫傳》云：「林甫數危太子，未得志。一日，從容曰：『古者立儲君，非有大勳於宗稷，則莫若元子。』帝久之曰：『慶王往年獵，爲豽傷面甚。』答曰：『破面不愈於破國乎！』帝頗惑，曰：『朕徐思之。』」此則情理似近。然《新書》此事必出於《雜錄》；若太子已立，則不當云上與林甫議立太子，意屬忠王也。今《雜錄》本於所傷字上脫「爲豽」兩字，別本必有之。按《說文》：豽，獸名，無前足。此非常有之物。或者「豹」字誤爲「豽」字耳。事旣可疑，今不取。</span></p>
<p class="em2 strong"><span class="yinwen">10</span>十二月，壬戌，發馮翊、華陰民夫築會昌城，置百司。<span class="jiazhu">華陰郡，華州。馮翊郡，同州。華，戶化翻。</span>王公各置第舍，土畝直千金。癸亥，上還宮。</p>
<p class="em2 strong"><span class="yinwen">11</span>丙寅，命百官閱天下歲貢物於尙書省，旣而悉以車載賜李林甫家。上或時不視朝，<span class="jiazhu">朝，直遙翻。</span>百司悉集林甫第門，臺省爲空。陳希烈雖坐府，無一人入謁者。</p>
<p class="em2 strong">林甫子岫爲將作監，<span class="jiazhu">唐初曰將作大匠，龍朔改曰繕工監，光宅改曰營繕監，神龍復曰將作監。</span>頗以滿盈爲懼，嘗從林甫遊後園，指役夫言於林甫曰：<span class="yinhao">「大人久處鈞軸，怨仇滿天下，一朝禍至，欲爲此得乎！」</span>林甫不樂曰：<span class="yinhao">「勢已如此，將若之何！」</span></p>
<p class="em2 strong">先是，宰相皆以德度自處，不事威勢，騶從不過數人，士民或不之避。林甫自以多結怨，常虞刺客，出則步騎百餘人爲左右翼，金吾靜街，前驅在數百步外，公卿走避；居則重關複壁，<span class="jiazhu">處，昌呂翻。樂，音洛。先，悉薦翻。騶，則尤翻。從，才用翻。騎，奇寄翻；下同。重，直龍翻。</span>以石甃地，<span class="jiazhu">甃，則又翻。</span>牆中置板，如防大敵，一夕屢徙牀，雖家人莫知其處。宰相騶從之盛，自林甫始。</p>
<p class="em2 strong"><span class="yinwen">12</span>初，將軍高仙芝，本高麗人，<span class="jiazhu">麗，力知翻。</span>從軍安西。仙芝驍勇，善騎射，<span class="jiazhu">驍，堅堯翻。</span>節度使夫蒙靈詧屢薦至安西副都護、都知兵馬使，充四鎭節度副使。</p>
<p class="em2 strong">吐蕃以女妻小勃律王，<span class="jiazhu">小勃律去長安九千里而贏，距吐蕃贊普牙三千里。妻，七細翻。</span>及其旁二十餘國，皆附吐蕃，貢獻不入，前後節度使討之，皆不能克。制以仙芝爲行營節度使，將萬騎討之。<span class="jiazhu">將，卽亮翻。</span>自安西行百餘日，乃至特勒滿川，分軍爲三道，<span class="jiazhu">特勒滿川卽五識匿國所居。三道：一由北谷道，一由赤佛道，仙芝自由護密道。自護密勒城南至小勃律國都五百里。</span>期以七月十三日會吐蕃連雲堡下。<span class="jiazhu">連雲堡南依山，北據娑勒川以爲固。</span>有兵近萬人，<span class="jiazhu">近，其靳翻。</span>不意唐兵猝至，大驚，依山拒戰，礮櫑如雨。仙芝以郎將高陵李嗣業爲陌刀將，<span class="jiazhu">礮，匹貌翻。櫑，盧對翻。礮卽砲石。杜佑曰：櫑木長五尺，徑一尺，小至六七寸。《唐六典》：武庫令掌兵器，辨其名數，以備國用。刀之制有四：曰儀刀，曰障刀，曰橫刀，曰陌刀。儀刀，蓋古斑劍之類，宋晉以來謂之御刀，後魏曰長刀，皆施龍鳳環，至隋謂之儀刀，裝飾以金銀，羽儀所執。鄣刀，蓋用以鄣身，以禦敵。橫刀，佩刀也，兵士所佩，名亦起於隋。陌刀，長刀也，步兵所持，蓋古之斬馬劍。</span>令之曰：<span class="yinhao">「不及日中，決須破虜。」</span>嗣業執一旗，引陌刀緣險先登力戰，自辰至巳，大破之，<span class="jiazhu">《考異》曰：《舊·嗣業傳》云「天寶七載」。今從《實錄》及《封常清傳》。</span>斬首五千級，捕虜千餘人，餘皆逃潰。中使邊令誠以入虜境已深，懼不敢進；<span class="jiazhu">邊令誠時爲監軍。使，疏吏翻。</span>仙芝乃使令誠以羸弱三千守其城，<span class="jiazhu">羸，倫爲翻。</span>復進。</p>
<p class="em2 strong">三日，至坦駒嶺，下峻阪四十餘里，<span class="jiazhu">復，扶又翻。</span>前有阿弩越城。仙芝恐士卒憚險，不肯下，先令人胡服詐爲阿弩越城守者迎降，<span class="jiazhu">降，戶江翻。</span>云：<span class="yinhao">「阿弩越赤心歸唐，娑夷水藤橋已斫斷矣。」</span>娑夷水，卽弱水也，<span class="jiazhu">小勃律王居孽多城，臨娑夷水。娑，素禾翻。</span>其水不能勝草芥。<span class="jiazhu">勝，音升。</span>藤橋者，通吐蕃之路也。仙芝陽喜，士卒乃下。又三日，阿弩越城迎者果至。</p>
<p class="em2 strong">明日，仙芝入阿弩越城，遣將軍席元慶將千騎前行，謂曰：<span class="yinhao">「小勃律聞大軍至，其君臣百姓必走山谷，<span class="jiazhu">走，立奏。</span>第呼出，取繒帛稱敕賜之，<span class="jiazhu">繒，慈陵翻。</span>大臣至，盡縛之以待我。」</span>元慶如其言，悉縛諸大臣。王及吐蕃公主逃入石窟，取不可得。仙芝至，斬其附吐蕃者大臣數人。</p>
<p class="em2 strong">藤橋去城猶六十里，仙芝急遣元慶往斫之，甫畢，吐蕃兵大至，已無及矣。藤橋闊盡一矢，力脩之，期年乃成。</p>
<p class="em2 strong">八月，仙芝虜小勃律王及吐蕃公主而還。九月，至連雲堡，與邊令誠俱。月末，至播密川，遣使奏狀。<span class="jiazhu">奏捷狀於京師。使，疏吏翻。</span></p>
<p class="em2 strong">至河西，<span class="jiazhu">此河西，白馬河西也，自安西西出柘厥關渡白馬河。</span>夫蒙靈詧怒仙芝不先言己而遽發奏，一不迎勞，<span class="jiazhu">一，猶言一切也。勞，力到翻。</span>罵仙芝曰：<span class="yinhao">「噉狗糞高麗奴！<span class="jiazhu">噉，徒濫翻，又徒覽翻。</span>汝官皆因誰得，而不待我處分，<span class="jiazhu">處，昌呂翻。分，扶問翻。</span>擅奏捷書！高麗奴！汝罪當斬，但以汝新有功不忍耳！」</span>仙芝但謝罪。邊令誠奏仙芝深入萬里，立奇功，今旦夕憂死。</p> 



</div></body></html>