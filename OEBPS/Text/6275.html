<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百三十一·宋紀十三·太宗明皇帝上之下</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="宋紀十三">宋紀十三</span></span></h1>
<p><span class="jiazhu">柔兆敦牂<span class="biaozhusup" data-rel="（丙午）"></span>，一年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="太宗明皇帝上之下">太宗明皇帝上之下</span></span></h5>
<p class="strong"><span class="section" id="title-3"><span data-head-description="太宗明皇帝上之下" data-head-level="h4" data-head-title="泰始二年">泰始二年</span></span><span class="biaozhusup" data-rel="（丙午、四六六年）"></span></p>
<p class="em2 strong"><span class="yinwen">1</span>春，正月，己丑朔，魏大赦，改元天安。</p>
<p class="em2 strong"><span class="yinwen">2</span>癸巳，徵會稽太守尋陽王子房爲撫軍將軍，以巴陵王休若代之。<span class="jiazhu">去年，子房已舉兵應尋陽，欲以休若代之。會，工外翻。</span></p>
<p class="em2 strong">甲午，中外戒嚴。以司徒建安王休仁都督征討諸軍事，車騎將軍、江州刺史王玄謨副之。<span class="jiazhu">使王玄謨拒尋陽之兵，因以爲江州；不復用休祐。</span>休仁軍於南州，以沈攸之爲尋陽太守，將兵屯虎檻。<span class="jiazhu">虎檻，洲名，在赭圻東北江中，蕪湖之西南也。守，式又翻。將，卽亮翻；下同。</span>時玄謨未發，前鋒凡十軍，絡繹繼至，每夜各立姓號，不相稟受。攸之謂諸將曰：<span class="yinhao">「今衆軍姓號不同，若有耕夫、漁父夜相呵叱，<span class="jiazhu">呵，虎何翻。叱，昌栗翻。</span>便致駭亂，取敗之道也。請就一軍取號。」</span>衆咸從之。<span class="jiazhu">史言沈攸之有將帥之略，所以能立功。</span></p>
<p class="em2 strong"><span class="yinwen">3</span>鄧琬稱說符瑞，詐稱受路太后璽書，帥將佐上尊號於晉安王子勛。<span class="jiazhu">璽，斯氏翻。帥，讀曰率。上，時掌翻。勛，古勳字。</span>乙未，子勛卽皇帝位於尋陽，改元義嘉。以安陸王子綏爲司徒、揚州刺史；尋陽王子房、臨海王子頊並加開府儀同三司；以鄧琬爲尙書右僕射，張悅爲吏部尙書，袁顗加尙書左僕射；<span class="jiazhu">顗，魚豈翻。</span>自餘將佐及諸州郡，除官進爵號各有差。</p>
<p class="em2 strong"><span class="yinwen">4</span>丙申，以征虜司馬申令孫爲徐州刺史。令孫，坦之子也。<span class="jiazhu">元嘉、孝建之間，申坦爲將帥。</span>置司州於義陽；<span class="jiazhu">文帝元嘉末，置司州於汝南，孝武大明中省廢，今復置之，領義陽、隨陽、安陸、南汝南四郡；水行至建康二千七百里，陸行一千七百里。</span>以義陽內史龐孟虯爲司州刺史。<span class="jiazhu">龐，皮江翻。虯，渠幽翻。</span></p>
<p class="em2 strong">徐州刺史薛安都、冀州刺史清河崔道固皆舉兵應尋陽。上徵兵於青州刺史沈文秀，文秀遣其將<span class="jiaozhusup">【章：甲十一行本「將」下有「平原」二字；乙十一行本同；孔本同。】</span>劉彌之等將兵赴建康。會薛安都遣使邀文秀，文秀更令彌之等應安都。濟陰太守申闡據睢陵應建康，<span class="jiazhu">將，卽亮翻。使，疏吏翻。濟，子禮翻。睢，音雖。睢陵縣，前漢屬臨淮郡，後漢屬下邳郡，孝武大明元年，度屬濟陰郡。沈約曰：濟陰本屬兗州，其民流寓徐土，因割地爲郡境。隋幷睢陵入夏丘縣，唐以夏丘爲虹縣，復漢舊縣名也。虹，《漢書》音貢，今音絳。杜佑曰：睢陵縣故城，在泗州下邳縣東南。</span>安都遣其從子直閤將軍索兒、太原太守清河傅靈越等攻之。<span class="jiazhu">文帝元嘉十年，割濟南、太山立太原郡；唐齊州長清縣，宋太原郡地也。從，才用翻。守，手又翻。</span>闡，令孫之弟也。安都壻裴祖隆守下邳，劉彌之至下邳，更以所領應建康，襲擊祖隆。祖隆兵敗，與征北參軍垣崇祖奔彭城。崇祖，護之之從子也。<span class="jiazhu">垣護之爲將，著功名於元嘉、孝建之間。</span>彌之族人北海太守懷恭、從子善明皆舉兵以應彌之，薛索兒聞之，釋睢陵，引兵擊彌之。彌之戰敗，走保北海。申令孫進據淮陽，<span class="jiazhu">晉安帝義熙中，土斷，立淮陽郡於下邳角城；唐泗州治宿豫縣，古角城也。</span>請降於索兒。<span class="jiazhu">降，戶江翻。</span>龐孟虯亦不受命，舉兵應尋陽。</p>
<p class="em2 strong">帝召尋陽王長史行會稽郡事孔覬爲太子詹事，以平西司馬庾業代之；又遣都水使者孔璪入東慰勞。<span class="jiazhu">漢官有都水長，屬少府，晉屬大司農；後遂置都水使者，掌河津、漕渠凡水利事幷督治船艦。會，工外翻。覬，音冀。使，疏吏翻。璪，子皓翻。勞，力到翻。</span>璪說覬以<span class="yinhao">「建康虛弱，不如擁五郡以應袁、鄧。」</span><span class="jiazhu">東揚州所統五郡。說，輸芮翻。</span>覬遂發兵，馳檄奉尋陽。吳郡太守顧琛、吳興太守王曇生、<span class="jiazhu">琛，丑林翻。曇，徒含翻。</span>義興太守劉延熙、晉陵太守袁標皆據郡應之。上又以庾業代延熙爲義興，業至長塘湖，卽與延熙合。</p>
<p class="em2 strong">益州刺史蕭惠開，聞晉安王子勛舉兵，集將佐謂之曰：<span class="yinhao">「湘東，太祖之昭；晉安，世祖之穆；其於當璧，並無不可。<span class="jiazhu">《左傳》：楚共王無冢適；有寵子五人，無適立焉。乃大事於羣望而祈曰：<span class="yinhao">「請神擇於五人，使主社稷。」</span>乃徧以璧見於羣望曰：<span class="yinhao">「當璧而拜者，神所立也。」</span>旣乃密埋璧於太室之庭，使五人齋，而長入拜；康王跨之，靈王肘加焉，子干、子皙皆遠之；平王弱，抱而入，再拜，皆厭紐，其後卒有楚國。昭，市招翻。</span>但景和雖昏，本是世祖之嗣；<span class="jiazhu">廢帝改元景和。</span>不任社稷，其次猶多。吾荷世祖之眷，當推奉九江。」</span><span class="jiazhu">任，音壬。荷，下可翻。自宋以來，率謂江州爲九州。晁氏《志》曰：太湖一湖而曰五湖。昭餘祁一澤而曰九澤；九江一水而曰九江。余按《書·禹貢》曰：荊及衡陽爲荊州。江、漢朝宗于海，九江孔殷。孔安國《註》曰：江於此州界分爲九道，甚得地勢之中。《漢書·地理志》：廬江郡尋陽縣，《禹貢》九江在南，皆東合於大江。應劭曰：江自廬江、尋陽分爲九。《尋陽地記》曰：九江：一曰烏江，二曰蜯江，三曰烏白江，四曰嘉靡江，五曰畎江，六曰源江，七曰廩江，八曰提江，九曰箘江。張須元《九江圖》云：一曰三里江，二曰五州江，三曰嘉靡江，四曰烏土江，五曰白蚌江，六曰白烏江，七曰箘江，八曰提江，九曰廩江：參差隨水長短，或百里，或五十里，始於鄂陵，終於江口，會于桑落洲。《太康地記》曰：九江，劉歆以爲湖漢九水入彭蠡澤也。夏撰曰：據此數說，皆謂江水至是分爲九道；獨曾氏謂爲不然。曾氏謂下文<span class="yinhao">「導江過九江，至于東陵東，迤北會于匯。」</span>說者謂東陵，巴陵也。蓋今巴陵與夷陵相爲東西，夷陵一曰西陵，則巴陵爲東可知。許愼曰：迤，邪行也。今江水過洞庭至巴陵而後，東北邪行，合於彭蠡，卽《經》所謂<span class="yinhao">「過九江至于東陵東，迤北會于匯」</span>也。由是觀之，九江不在潯陽明矣；所謂九江，蓋今洞庭也。考之前志，沅水、漸水、潕水、辰水、敍水、酉水、醴水、湘水、資水皆合洞庭中，東入于江，所謂九江者，豈非此乎！宋白曰：江州尋陽郡，《禹貢》：<span class="yinhao">「九江孔殷，彭蠡旣瀦，」</span>彭蠡在州南東五十三里，九江在州西北二十五里是也。然則彭蠡以東爲揚州之域，九江以西卽荊州之域。周景式《廬山記》云：柴桑，彭蠡之郊，古三苗國，舊屬廬江地。又按《尋陽記》云：春秋時爲吳之西境，楚之東境，本在大江之北，今蘄州界古蘭城是也。秦幷天下，以此屬廬江郡，漢屬淮南國，後漢爲豫章、廬江二郡之境。三國之時，此地雖爲督護要津，而未立郡，吳但分尋陽隸武昌。晉初，尋陽猶理江北，溫嶠移於此，始置尋陽郡，隋爲九江郡。余按秦幷天下，置九江郡。項羽封黥布爲九江王，都六，《漢·地理志》所謂<span class="yinhao">「九江在潯陽縣南。」</span>沈約《宋志》：尋陽本縣名，因水名縣。水南注江，二漢屬廬江，吳立蘄春郡，尋陽縣屬焉。此時尋陽之地在江北。晉亂，立尋陽郡，後郡治於柴桑，而尋陽之名遂移於江南。晉惠帝置江州，治豫章，成帝移江州治尋陽。時人蓋因《漢志》所謂<span class="yinhao">「九江在尋陽縣南」</span>，而尋陽又爲江州治所，遂謂尋陽爲九江。若《禹貢》之九江，其地實難考見。若必以夷陵爲西陵，遂以巴陵爲《禹貢》之東陵，摭取會洞庭之水爲九江；考之前志，會洞庭者不止九水，而酈道元《水經註》，謂廬江郡有東陵鄕，江夏有西陵縣，故是言東，《尙書》云<span class="yinhao">「江水過九江，至于東陵」</span>者也。西南流，水積爲湖，湖西有青林山。又考《水經註》，自沔口以下有湖口水，加湖江水、武口水、烏石水、舉水、巴水、希水、蘄水、利水皆南流注于江，而後至青林水口，亦可傅合九水之說，但未敢以爲是。九河之迹，至漢已不可悉考；而欲強爲九江之說，難矣。</span>乃遣巴郡太守費欣壽將五千人東下。於是湘州行事何慧文、廣州刺史袁曇遠、梁州刺史柳元怙、山陽太守程天祚皆附於子勛。元怙，元景之從兄也。<span class="jiazhu">費，扶沸翻。將，卽亮翻。曇，徒含翻。從，才用翻。</span></p>
<p class="em2 strong">是歲，四方貢計皆歸尋陽，<span class="jiazhu">貢，謂貢方物；計，謂上計帳。</span>朝廷所保，唯丹楊、淮南等數郡，其間諸縣或應子勛，東兵已至永世，<span class="jiazhu">吳分溧陽爲永平縣，晉武帝太康元年更名永世縣，屬丹楊郡，其地蓋在今安吉州、建康府、廣德軍三郡界。下云<span class="yinhao">「永世令叛，義興兵垂至延陵」</span>，則其地又犬牙入今常州界。東兵欲自此進取曲阿。</span>宮省危懼。上集羣臣以謀成敗。蔡興宗曰：<span class="yinhao">「今普天同叛，<span class="jiaozhusup">【章：甲十一行本「叛」下有「人有異志」四字；乙十一行本同；孔本同；張校同。】</span>宜鎭之以靜，至信待人。叛者親戚布在宮省，若繩之以法，則土崩立至，宜明罪不相及之義。<span class="jiazhu">父、子、兄、弟，罪不相及，古義也。</span>物情旣定，人有戰心，六軍精勇，器甲犀利，以待不習之兵，其勢相萬耳。願陛下勿憂。」</span>上善之。<span class="jiazhu">蔡興宗豈特以方嚴自將，蓋識時審勢者也。</span></p>
<p class="em2 strong"><span class="yinwen">5</span>建武司馬劉順說豫州刺史殷琰使應尋陽；<span class="jiazhu">說，輸芮翻。</span>琰以家在建康，未許。右衞將軍柳光世自省內出奔彭城，過壽陽，言建康必不能守。琰信之，且素無部曲，爲土豪前右軍參軍杜叔寶等所制，不得已而從之。琰以叔寶爲長史，內外軍事，皆叔寶專之。上謂蔡興宗曰：<span class="yinhao">「諸處未平，殷琰已復同逆；<span class="jiazhu">復，扶又翻。</span>頃日人情云何？事當濟不？」</span><span class="jiazhu">不，讀曰否。</span>興宗曰：<span class="yinhao">「逆之與順，臣無以辨。今商旅斷絕，米甚豐賤，四方雲合，而人情更安，<span class="jiazhu">湘東纂位，非其本心；尋陽起兵，名正言順；故曰逆之與順，臣無以辨。商旅斷絕，米甚豐賤者，前朝之積也；四方雲合，人情更安者，積苦於狂暴而驟樂寬政也。天下嗷嗷，新主之資，斯言豈不信哉！</span>以此卜之，清蕩可必。但臣之所憂，更在事後，猶羊公言：『旣平之後，方當勞聖慮耳。』」</span><span class="jiazhu">羊祜之言，見八十卷晉武帝咸寧四年。</span>上曰：<span class="yinhao">「誠如卿言。」</span>上知琰附尋陽非本意，乃厚撫其家以招之。</p>
<p class="em2 strong"><span class="yinwen">6</span>汝南、新蔡二郡太守周矜起兵於懸瓠以應建康。<span class="jiazhu">汝南郡時治懸瓠。宋以新蔡郡帖洽汝南，故周矜領二郡太守；自是二郡太守多矣。</span>袁顗誘矜司馬汝南常珍奇執矜，斬之，<span class="jiazhu">誘，音酉。</span>以珍奇代爲太守。</p>
<p class="em2 strong"><span class="yinwen">7</span>上使宂從僕射垣榮祖還徐州說薛安都，<span class="jiazhu">諸垣自略陽歸南，世在青、徐立効，爲土人所信重，故使還說薛安都。宂，而隴翻。從，才用翻。說，輸芮翻；下說孝同。</span>安都曰：<span class="yinhao">「今京都無百里地，<span class="jiazhu">京都，謂建康；四方皆奉尋陽，故言無百里地。</span>不論攻圍取勝，自可拍手笑殺；且我不欲負孝武。」</span>榮祖曰：<span class="yinhao">「孝武之行，足致餘殃。<span class="jiazhu">不善之積，必有餘殃。孝武貪淫，濟以奢虐，人倫道盡，故榮祖云然。行，下孟翻。</span>今雖天下雷同，<span class="jiazhu">雷之發聲，物無不隨時而應者；故以響應爲雷同。</span>正是速死，無能爲也。」</span>安都不從，因留榮祖使爲將。<span class="jiazhu">將，卽亮翻。</span>榮祖，崇祖之從父兄也。<span class="jiazhu">從，才用翻。</span></p>
<p class="em2 strong"><span class="yinwen">8</span>兗州刺史殷孝祖之甥司法參軍<span class="jiaozhusup">【章：甲十一行本「軍」下有「潁川」二字；乙十一本同；孔本同；張校同。】</span>葛僧韶請徵孝祖入朝，<span class="jiazhu">據《南史》，<span class="yinhao">「司法參軍」</span>當作<span class="yinhao">「司徒參軍」</span>。<span class="yinhao">「請」</span>下當有<span class="yinhao">「徵」</span>字。<span class="jiaozhusup">【章：胡註「請下當有徵字」。甲十一行本「徵」作「殷」；乙十一行本同。按「徵」子乃後來所改。退齋校云：從宋方與註合。】</span>朝，直遙翻。</span>上遣之。時薛索兒屯據津逕。僧韶間行得至，<span class="jiazhu">間，古莧翻。</span>說孝祖曰：<span class="yinhao">「景和凶狂，開闢未有；朝野危極，假命漏刻。<span class="jiazhu">朝，直遙翻；下同，</span>主上夷兇翦暴，更造天地，國亂朝危，宜立長君。<span class="jiazhu">更，工衡翻。長，知兩翻。</span>而羣迷相煽，搆造無端，貪利幼弱，競懷希望。使天道助逆，羣凶事申，則主幼時艱，權柄不一，兵難互起，豈有自容之地！舅少有立功之志，<span class="jiazhu">難，乃旦翻。少，詩照翻。</span>若能控濟義勇，還奉朝廷，<span class="jiazhu">控，引也。濟，謂濟河，音子禮翻。《南史》作<span class="yinhao">「控濟河義勇」</span>，文意尤爲明暢。</span>非唯匡主靜亂，乃可以垂名竹帛。」</span>孝祖具問朝廷消息，僧韶隨方詶譬，幷陳兵甲精強，主上欲委以前驅之任。孝祖卽日委妻子於瑕丘，<span class="jiazhu">瑕丘縣，故魯瑕邑，漢屬山陽郡，魏、晉省，宋爲兗州治所。</span>帥文武二千人，隨僧韶還建康。<span class="jiazhu">帥，讀曰率。</span>時四方皆附尋陽，朝廷唯保丹楊一郡；而永世令孔景宣復叛，<span class="jiazhu">復，扶又翻。</span>義興兵垂至延陵，<span class="jiazhu">晉武帝太康二年，分曲阿之延陵鄕立延陵縣，屬晉陵郡。</span>內外憂危，咸欲奔散。孝祖忽至，衆力不少，並傖楚壯士；<span class="jiazhu">江南謂中原人爲傖，荊州人爲楚。少，詩照翻。傖，助庚翻。</span>人情大安。甲辰，進孝祖號撫軍將軍，假節、都<span class="jiaozhusup">【章：甲十一行本無「都」字；乙十一行本同。】</span>督前鋒諸軍事，遣向虎檻，寵賚甚厚。<span class="jiazhu">賚，來代翻。</span></p>
<p class="em2 strong">初，上遣東平畢衆敬詣兗州募人，至彭城，薛安都以利害說之，<span class="jiazhu">說，輸芮翻。</span>矯上命以衆敬行兗州事，衆敬從之。殷孝祖使司馬劉文石守瑕丘，衆敬引兵擊殺之。安都素與孝祖有隙，使衆敬盡殺孝祖諸子。州境皆附之，<span class="jiazhu">爲畢衆敬以兗州降魏張本。</span>唯東平太守申纂據無鹽，不從。<span class="jiazhu">爲申纂以城拒魏而死張本。無鹽縣，自漢、晉以來屬東平，隋廢省，其地當在唐鄆州治界。《水經註》：濟水逕壽張縣須朐城西。濟水西有安民亭，亭北對安民山，東臨濟水，水東卽無鹽縣界也。杜佑曰；鄆州治須昌縣，漢無鹽故城在今縣東，東平國故城亦在縣東。</span>纂，鍾之曾孫也。<span class="jiazhu">申鍾見九十五卷晉成帝咸和九年。</span></p>
<p class="em2 strong"><span class="yinwen">9</span>丙午，上親總兵，出頓中堂。辛亥，以山陽王休祐爲豫州刺史，督輔國將軍彭城劉勔、<span class="jiazhu">勔，彌兗翻。</span>寧朔將軍廣陵呂安國等諸軍西討殷琰。<span class="jiazhu">《考異》曰：《宋略》：<span class="yinhao">「二月庚申，以休祐都督西討。」</span>今從《宋書》。</span>巴陵王休若督建威將軍吳興沈懷明、尙書張永、輔國將軍蕭道成等諸軍東討孔覬。時將士多東方人，父兄小弟皆已附覬。<span class="jiazhu">覬，音冀。</span>上因送軍，普加宣示曰：<span class="yinhao">「朕方務德簡刑，使父子兄弟罪不相及，將<span class="jiaozhusup">【章：甲十一行本「將」作「助」；乙十一行本同；孔本同；退齋校同；熊校同。】</span>順同逆者，一以所從爲斷。<span class="jiazhu">斷，丁亂翻。</span>卿等當深達此懷，勿以親戚爲慮也。」</span>衆於是大悅，凡叛者親黨在建康者，皆使居職如故。</p>
<p class="em2 strong"><span class="yinwen">10</span>壬子，路太后殂。<span class="jiazhu">《考異》曰：《宋略》、《南史》皆曰：<span class="yinhao">「義嘉之難，太后心幸之，延上飲酒，置毒以進。侍者引上衣，上寤，起，以其卮上壽。是日，太后崩，喪事如禮。」</span>《宋書》無之，今不取。</span></p>
<p class="em2 strong"><span class="yinwen">11</span>孔覬遣其將孫曇瓘等軍於晉陵九里，<span class="jiazhu">其地在晉陵西北九里，因以爲名。將，卽亮翻。曇，徒含翻。</span>部陳甚盛。<span class="jiazhu">陳，讀曰陣；下戰陳同。</span>沈懷明至奔牛，乃築壘自固。張永至曲阿，未知懷明安否；百姓驚擾，永退還延陵，就巴陵王休若，諸將帥咸勸休若退保破岡。<span class="jiazhu">帥，所類翻。</span>其日，大寒，風雪甚猛，塘埭決壞，<span class="jiazhu">埭，徒耐翻；以土遏水曰埭。</span>衆無固心。休若宣令：<span class="yinhao">「敢有言退者斬！」</span>衆小定，乃築壘息甲。尋得懷明書，賊定未進，軍主劉亮又至，兵力轉盛，人情乃安。亮，懷愼之從孫也。<span class="jiazhu">從，才用翻。</span></p>
<p class="em2 strong">殿中御史吳喜以主書事世祖，稍遷河東太守。<span class="jiazhu">晉成帝咸康三年，庾亮鎭荊州，以司州僑戶立河東郡，隋、唐之松滋縣卽其地也。</span>至是，請得精兵三百，致死於東。上假喜建武將軍，簡羽林勇士配之。議者以<span class="yinhao">「喜刀筆主者，未嘗爲將，不可遣。」</span><span class="jiazhu">將，卽亮翻；下同。</span>中書舍人巢尙之曰：<span class="yinhao">「喜昔隨沈慶之，屢經軍旅，性旣勇決，又習戰陳；若能任之，必有成績。諸人紛紜，皆是不別才耳。」</span><span class="jiazhu">別，彼列翻。</span>乃遣之。喜先時數奉使東吳，<span class="jiazhu">先，悉薦翻。數，所角翻。使，疏吏翻。</span>性寬厚，所至人並懷之。百姓聞吳河東來，皆望風降散，<span class="jiazhu">降，戶江翻。</span>故喜所至克捷。</p>
<p class="em2 strong">永世人徐崇之攻孔景宣，斬之，喜版崇之領縣事。喜至國山，<span class="jiazhu">國山在陽羨縣界。晉立義興郡，分陽羨置國山縣屬焉。隋廢國山入義興縣。</span>遇東軍，進擊，大破之。自國山進屯吳城，<span class="jiazhu">吳城當在義興西南，《九域志》所謂泰伯城是也。</span>劉延熙遣其將楊玄等拒戰。喜兵力甚弱，玄等衆盛，喜奮擊，斬之，進逼義興。延熙栅斷長橋，保郡自守，<span class="jiazhu">義興，今常州之宜興也。我朝太平興國元年，避太宗御名，改爲宜興。此長橋蓋在荊溪之上。今宜興縣南二十步有荊溪，上承百瀆，兼受數郡之水。劉延熙蓋栅斷荊溪之橋以自保。《輿地志》曰：今常州宜興縣南三十步有長橋，卽周處斬蛟之所。</span>喜築壘與之相持。</p>
<p class="em2 strong">庾業於長塘湖口夾岸築城，有衆七千人，與延熙遙相應接。<span class="jiazhu">庾業叛建康與延熙合，見上。</span>沈懷明、張永與晉陵軍相持，久不決。外監朱幼舉司徒參軍督謢任農夫驍勇有膽力，<span class="jiazhu">任，音任。驍，堅堯翻。</span>上以四百人配之，使助東討，農夫自延陵出長塘，庾業築城猶未合，農夫馳往攻之，力戰，大破之，庾業棄城走義興。<span class="jiazhu">走，音奏。</span>農夫收其船仗，進向義興助吳喜。二月，己未朔，喜渡水攻郡城，<span class="jiazhu">渡荊溪之水也。</span>分兵擊諸壘，登高指麾，若令四面俱進者。義興人大懼，諸壘皆潰，延熙赴水死，遂克義興。</p>
<p class="em2 strong"><span class="yinwen">12</span>魏丞相太原王乙渾專制朝權，<span class="jiazhu">朝，直遙翻；下同。</span>多所誅殺。安遠將軍賈秀掌吏曹事，渾屢言於秀，爲其妻求稱公主，秀曰：<span class="yinhao">「公主豈庶姓所宜稱！<span class="jiazhu">魏制：掌吏曹事，卽掌選曹事，吏部尙書之職也。凡非國之同姓，皆謂之庶姓。爲，于僞翻。</span>秀寧取死今日，不可取笑後世！」</span>渾怒，罵曰：<span class="yinhao">「老奴官，慳！」</span>會侍中拓跋丕告渾謀反，庚申，馮太后收渾，誅之。秀，彝之子；<span class="jiazhu">賈彝見一百八卷晉孝武太元二十年。</span>丕，烈帝之玄孫也。<span class="jiazhu">拓跋翳槐追諡烈皇帝，</span>太后臨朝稱制，引中書令高允、中書侍郎<span class="jiaozhusup">【章：甲十一行本「郎」下有「漁陽」二字；乙十一行本同；孔本同。】</span>高閭及賈秀共參大政。</p>
<p class="em2 strong"><span class="yinwen">13</span>沈懷明、張永、蕭道成等軍於九里西，與東軍相持。東軍聞義興敗，皆震恐。上遣積射將軍濟陽江方興、御史王道隆至晉陵視東軍形勢。<span class="jiazhu">濟，子禮翻。</span>孔覬將孫曇瓘、程扞宗列五城，互相連帶。扞宗城猶未固，王道隆與諸將謀曰：<span class="yinhao">「扞宗城猶未立，可以藉手，上副聖旨，下成衆氣。」</span>辛酉，道隆帥所領急攻，拔之，<span class="jiazhu">帥，讀曰率。</span>斬扞宗首。永等因乘勝進擊曇瓘等，壬戌，曇瓘等兵敗，與袁標俱棄城走，遂克晉陵。</p>
<p class="em2 strong">吳喜軍至義鄕。<span class="jiazhu">晉惠帝永興元年，分吳興之長城立義鄕縣，屬義興郡。今湖州，古吳興也；長興縣，古長城也，在州西北七十里。</span>孔璪屯吳興南亭，太守王曇生詣璪計事；聞臺軍已近，璪大懼，墮牀，曰：<span class="yinhao">「懸賞所購，唯我而已；今不遽走，將爲人擒！」</span>遂與曇生奔錢唐。<span class="jiazhu">孔璪將命于東，乃勸孔覬舉兵，故懼而走。璪，子皓翻。</span>喜入吳興，任農夫引兵向吳郡，顧琛棄郡奔會稽。<span class="jiazhu">琛，丑林翻。會，工外翻。</span>上以四郡旣平，<span class="jiazhu">四郡：晉陵、義興、吳興、吳郡也。</span>乃留吳喜使統沈懷明等諸將東擊會稽，召張永等北擊彭城，江方興等南擊尋陽。</p>
<p class="em2 strong"><span class="yinwen">14</span>以吏部尙書蔡興宗爲左僕射，侍中褚淵爲吏部尙書。</p>
<p class="em2 strong"><span class="yinwen">15</span>丁卯，吳喜軍至錢唐，孔璪、王曇生奔浙東。喜遣強弩將軍任農夫等引兵向黃山浦，<span class="jiazhu">黃山浦，今漁浦是也。漁浦東南卽後黃山。《諸曁志》：長寧鄕在縣東四十五里，管五里，一曰黃山里，在今越州西北四十五里。</span>東軍據岸結寨，農夫等擊破之。喜自柳浦渡，取西陵，<span class="jiazhu">柳浦，卽今浙江亭東跨浦橋之浦也。劉昫《唐書》曰：隋於餘杭縣置杭州，又自餘杭徙治錢唐，又移州於柳浦，今州城是。</span>擊斬庾業。會稽人大懼，將士多奔亡，孔覬不能制。<span class="jiazhu">將，卽亮翻。覬，音冀。</span>戊寅，上虞令王晏起兵攻郡，覬逃奔嵴山；<span class="jiazhu">嵴，資昔翻。據《南史》，覬門生載覬以小船，竄于嵴山村。</span>車騎從事中郎張綏封府庫以待吳喜。<span class="jiazhu">騎，奇寄翻。</span>己卯，王晏入城，殺綏，執尋陽王子房於別署。<span class="jiazhu">張綏蓋遷子房於別署，故王晏就執之。</span>縱兵大掠，府庫皆空；獲孔璪，殺之。庚辰，嵴山民縛孔覬送晏，晏謂之曰：<span class="yinhao">「此事孔璪所爲，無預卿事，可作首辭，<span class="jiazhu">首，式又翻。首辭，所以首罪。</span>當相爲申上。」</span><span class="jiazhu">爲，于僞翻。上，時掌翻。</span>覬曰：<span class="yinhao">「江東處分，莫不由身；<span class="jiazhu">處，昌呂翻。分，扶問翻。</span>委罪求活，便是君輩行意耳。」</span>晏乃斬之。<span class="jiazhu">史言孔覬臨死不改節。</span>顧琛、王曇生、袁標等詣吳喜歸罪，<span class="jiazhu">自歸而請罪也。</span>喜皆宥之。東軍主凡七十六人，<span class="jiazhu">一軍之帥，謂之軍主。</span>臨陳斬十七人，其餘皆原宥。<span class="jiazhu">爲吳喜得罪張本。陳，讀曰陣。</span></p>
<p class="em2 strong"><span class="yinwen">16</span>薛索兒攻申闡，久不下；使申令孫入睢陵說闡，闡出降，索兒幷令孫殺之。<span class="jiazhu">古人有言：<span class="yinhao">「禍莫大於殺已降。」</span>爲申令孫之子殺薛索兒張本。說，輪芮翻。降，戶江翻；下同。</span></p>
<p class="em2 strong"><span class="yinwen">17</span>山陽王休祐在歷陽，輔國將軍劉勔進軍小峴。<span class="jiazhu">勔，彌兗翻。峴，戶典翻。</span>殷琰所署南汝陰太守裴季之以合肥來降。<span class="jiazhu">沈約曰：江左置南汝陰郡，所治卽合肥縣。降，戶江翻。</span></p>
<p class="em2 strong"><span class="yinwen">18</span>鄧琬性鄙闇貪吝，旣執大權，父子賣官鬻爵，使婢僕出市道販賣；酣歌博弈，日夜不休；<span class="jiazhu">酣，戶甘翻。</span>大自矜遇，賓客到門者，歷旬不得前；內事悉委褚靈嗣等三人，羣小橫恣，競爲威福。於是士民忿怨，內外離心。<span class="jiazhu">史言尋陽敗亡之由。橫，戶江翻。</span></p>
<p class="em2 strong">琬遣孫沖之帥龍驤將軍薛常寶、陳紹宗、焦度等兵一萬爲前鋒，據赭圻。<span class="jiazhu">劉昫曰：池州南陵縣，漢春穀縣地，秦置南陵縣，治赭圻城，唐長安四年移治青陽城。帥，讀曰率。赭，音者。圻，音畿。</span>沖之於道與晉安王子勛書曰：<span class="yinhao">「舟檝已辦，糧仗亦整，<span class="jiazhu">檝，與楫同。</span>三軍踴躍，人爭効命；便欲沿流挂帆，直取白下。<span class="jiazhu">白下，在江寧縣界臨江津。</span>願速遣陶亮衆軍兼行相接，分據新亭、南州，則一麾定矣。」</span>子勛加沖之左衞將軍；以陶亮爲右衞將軍，統郢、荊、湘、梁、雍五州兵<span class="jiazhu">雍，於用翻。</span>合二萬人，一時俱下。陶亮本無幹略，聞建安王休仁自上，<span class="jiazhu">上，時掌翻。</span>殷孝祖又至，不敢進，屯軍鵲洲。<span class="jiazhu">鵲洲，在宣城郡南陵縣，《左傳》之鵲岸也。杜預曰：鵲岸，謂廬江舒縣鵲尾渚。審是，則鵲頭在宣城界，鵲尾在廬江界，鵲洲則江中之洲也。</span></p>
<p class="em2 strong">殷孝祖負其誠節，<span class="jiazhu">誠節，謂委鎭勤王，不顧妻子也。</span>陵轢諸將，<span class="jiazhu">陵，侵也，侮也。轢，車踐也，音狼狄翻。</span>臺軍有父子兄弟在南者，孝祖悉欲推治。<span class="jiazhu">南，南軍也。南，謂尋陽在南，臺軍泝江南上而攻之。治，直之翻。</span>由是人情乖離，莫樂爲用。<span class="jiazhu">樂，音洛。</span>寧朔將軍沈攸之，內撫將士，外諧羣帥，衆並賴之。孝祖每戰，常以鼓蓋自隨，軍中人相謂：<span class="yinhao">「殷統軍可謂死將矣！<span class="jiazhu">撫將，卽亮翻；下同。帥，所類翻。</span>今與賊交鋒，而以羽儀自標顯，若善射者十人共射之，<span class="jiazhu">共射，而亦翻。</span>欲不斃，得乎？」</span>三月，庚寅，衆軍水陸並進，攻赭圻；陶亮等引兵救之，孝祖於陳爲流矢所中，死。<span class="jiazhu">陳，讀曰陣。中，竹仲翻。</span>軍主范潛帥五百人降於亮。<span class="jiazhu">帥，讀曰率；下同。降，戶江翻。</span>人情震駭，並謂沈攸之宜代孝祖爲統。</p>
<p class="em2 strong">時建安王休仁屯虎檻，遣寧朔將軍江方興、龍驤將軍襄陽劉靈遺各將三千人赴赭圻。<span class="jiazhu">驤，思將翻。各將，卽亮翻。</span>攸之以爲孝祖旣死，亮等有乘勝之心，明日若不更攻，則示之以弱。方興名位相亞，必不爲己下；<span class="jiazhu">攸之、方興皆寧朔將軍，故言名位相亞。亞，次也。</span>軍政不壹，致敗之由也。乃帥諸軍主詣方興曰：<span class="yinhao">「今四方並反，國家所保，無復百里之地。唯有殷孝祖爲朝廷所委賴，鋒鏑裁交，輿尸而反，文武喪氣，<span class="jiazhu">喪，息浪翻。</span>朝野危心。事之濟否，唯在明旦一戰；戰若不捷，大事去矣。詰朝之事，<span class="jiazhu">詰，起吉翻。杜預曰：詰朝，明旦。</span>諸人或謂吾應統之，自卜懦薄，幹略不如卿。今輒相推爲統，但當相與勠力耳。」</span>方興甚悅，許諾。攸之旣出，諸軍主並尤之，攸之曰：<span class="yinhao">「吾本濟國活家，豈計此之升降！且我能下彼，彼必不能下我，<span class="jiaozhusup">【章：甲十一行本「我」下有「共濟艱難」四字；乙十一行本同；孔本同；張校同；退齋校同。】</span>豈可自措同異也！」</span><span class="jiazhu">沈攸之成尋陽之功，攝也；郢城之敗，驕也。下，戶嫁翻。</span></p>
<p class="em2 strong">孫沖之謂陶亮曰：<span class="yinhao">「孝祖梟將，一戰便死，天下事定矣，不須復戰，便當直取京都。」</span>亮不從。<span class="jiazhu">孫沖之狃殷孝祖之死，便欲順流長驅。輕敵如此，使陶亮從其計，必與沈攸之等遇，亦將以輕敵取敗矣。梟，堅堯翻。將，卽亮翻。復，扶又翻。</span></p>
<p class="em2 strong">辛卯，方興帥諸將進戰，<span class="jiazhu">帥，讀曰率；下同。</span>建安王休仁又遣軍主郭季之、步兵校尉杜幼文、屯騎校尉垣恭祖、龍驤將軍濟地頓生京兆段佛榮<span class="jiazhu"><span class="yinhao">「濟地頓生」</span>四字必有誤。</span>等三萬人往會戰，自寅及午，大破之，追北至姥山而還。<span class="jiazhu">今太平州當塗縣西北四十五里有慈姥山；又巢湖中有姥山。</span>幼文，驥之子也。<span class="jiazhu">元嘉中，杜驥任當方面。</span></p>
<p class="em2 strong">孫沖之於湖、白口<span class="jiazhu">巢湖口及白水口也。</span>築二城，軍主竟陵張興世攻拔之。</p>
<p class="em2 strong">壬辰，詔以沈攸之爲輔國將軍、假節，代殷孝祖督前鋒諸軍事。</p>
<p class="em2 strong">陶亮聞湖、白二城不守，大懼，急召孫沖之還鵲尾，留薛常寶等守赭圻；先於姥山及諸岡分立營寨，亦各散還，共保濃湖。<span class="jiazhu">濃湖在鵲尾下。先，悉薦翻。</span></p>
<p class="em2 strong">時軍旅大起，國用不足，募民上錢穀者，賜以荒縣、荒郡，或五品至三品散官有差。<span class="jiazhu">荒郡、荒縣，極邊郡縣被兵荒殘者也；賜之者，以郡守、縣令及參佐等職名賜之。上，時掌翻。散，悉亶翻。</span></p>
<p class="em2 strong">軍中食少，<span class="jiazhu">少，詩沼翻。</span>建安王休仁撫循將士，弔死問傷，身自隱卹；<span class="jiazhu">隱，度也，痛也。恤，憂也，愍也。</span>故十萬之衆，莫有離心。</p>
<p class="em2 strong">鄧琬遣其豫州刺史劉胡帥衆三萬，鐵騎二千，東屯鵲尾，幷舊兵凡十餘萬。<span class="jiazhu">舊兵，謂尋陽先所遣陶亮、孫沖之等之兵。騎，奇寄翻；下同。</span>胡，宿將，勇健多權略，屢有戰功，將士畏之。<span class="jiazhu">將，卽亮翻；下同。</span>司徒中兵參軍冠軍蔡那，<span class="jiazhu">蔡那，南陽冠軍人。冠，古玩翻。</span>子弟在襄陽，胡每戰，懸之城外；<span class="jiazhu">劉胡自襄陽東下，拘蔡那子弟以隨軍。爲蔡道淵執子勛張本。</span>那進戰不顧。吳喜旣定三吳，帥所領五千人，幷運資實，至于赭圻。<span class="jiazhu">史言建康兵勢益盛。</span></p>
<p class="em2 strong"><span class="yinwen">19</span>薛索兒將馬步萬餘人自睢陵渡淮，進逼青、冀二州刺史張永營。丙申，詔南徐州刺史桂陽王休範統北討諸軍事進據廣陵；又詔蕭道成將兵救永。</p>
<p class="em2 strong"><span class="yinwen">20</span>戊戌，尋陽王子房至建康，上宥之，貶爵爲松滋侯。</p>
<p class="em2 strong"><span class="yinwen">21</span>庚子，魏以隴西王源賀爲太尉。</p>
<p class="em2 strong"><span class="yinwen">22</span>上遣寧朔將軍劉懷珍帥龍驤將軍王敬則等步騎五千，助劉勔討壽陽，斬廬江太守劉道蔚。懷珍，善明之從子也。<span class="jiazhu">劉善明，彌之之從子。蔚，紆勿翻。從，才用翻。</span></p>
<p class="em2 strong"><span class="yinwen">23</span>中書舍人戴明寶啓上，遣軍主竟陵黃回募兵擊斬尋陽所署馬頭太守王廣元。<span class="jiazhu">杜佑曰：馬頭城在壽州盛唐縣北。</span></p>
<p class="em2 strong"><span class="yinwen">24</span>前奉朝請壽陽鄭黑，起兵於淮上以應建康，東扞殷琰，西拒常珍奇；乙巳，以黑爲司州刺史。<span class="jiazhu">以鄭黑之東扞西拒觀之，則起兵淮上，蓋在東西正陽之間。朝，直遙翻，《考異》曰：《宋·殷琰傳》作<span class="yinhao">「鄭墨」</span>今從《宋·本紀》、《宋略》。</span></p>
<p class="em2 strong"><span class="yinwen">25</span>殷琰將劉順、柳倫、皇甫道烈、龐天生等馬步八千人東據宛唐；<span class="jiazhu"><span class="yinhao">「宛唐」</span>，按《水經註》作<span class="yinhao">「死雩」</span>，云：肥水過九江成德縣西北，入芍陂；又北，右合閻潤水，水積爲陽湖。陽湖水自塘西北，逕死雩亭，宋泰始初，劉順據之以拒劉勔。杜佑《通典》作<span class="yinhao">「死虎」</span>，曰：死虎，地名，在壽州壽春縣東四十餘里。龐，皮江翻。</span>劉勔帥衆並進，去順數里立營。<span class="jiazhu">勔，彌兗翻。帥，讀曰率；下同。</span>時琰所遣諸軍，並受順節度；而以皇甫道烈土豪，柳倫臺之所遣，順本卑微，唯不使統督二軍。<span class="jiazhu">土豪旣不可令，臺之所遣者又不可令，則置帥果何爲也？其敗宜矣。</span>勔始至，塹壘未立；<span class="jiazhu">塹，七豔翻。</span>順欲擊之，道烈、倫不同，順不能獨進，乃止。勔營旣立，不可復攻，因相持守。<span class="jiazhu">復，扶又翻。</span></p>
<p class="em2 strong"><span class="yinwen">26</span>壬子，斷新錢，<span class="jiazhu">幷元嘉四銖、孝建四銖，皆斷不用也。斷，讀如短。</span>專用古錢。</p>
<p class="em2 strong"><span class="yinwen">27</span>沈攸之帥諸軍圍赭圻。薛常寶等糧盡，告劉胡求救；胡以囊盛米，繫流查及船腹，<span class="jiazhu">盛，時征翻。查，鋤加翻，水中浮木也。船腹，船中心也。</span>陽覆船，順風流下以餉之。沈攸之疑其有異，遣人取船及流查，大得囊米。丙辰，劉胡帥步卒一萬，夜，斫山開道，以布囊運米餉赭圻。平旦，至城下，猶隔小塹，未能入。沈攸之帥諸軍邀之，殊死戰，胡衆大敗，捨糧棄甲，緣山走，斬獲甚衆。胡被創，僅得還營；<span class="jiazhu">被，皮義翻。</span>常寶等惶懼，夏，四月，辛酉，開城突圍，走還胡軍。攸之拔赭圻城，斬其寧朔將軍沈懷寶等，納絳數千人。陳紹宗單舸奔鵲尾。<span class="jiazhu">降，戶江翻。舸，古我翻。</span>建安王休仁自虎檻進屯赭圻。</p>
<p class="em2 strong">劉胡等兵猶盛。上欲綏慰人情，遣吏部尙書褚淵至虎檻，選用將士。時以軍功除官者衆，版不能供，<span class="jiazhu">程大昌曰：魏、晉至梁、陳，授官有版，長一尺二寸，厚一寸，闊七寸。授官之辭，在於版上，爲鵠頭書。</span>始用黃紙。</p>
<p class="em2 strong">鄧琬以晉安王子勛之命，徵袁顗下尋陽，顗悉雍州之衆馳下。琬以黃門侍郎劉道憲行荊州事，侍中孔道存行雍州事。<span class="jiazhu">雍，於用翻。</span>上庸太守柳世隆乘虛襲襄陽，不克。世隆，元景之弟子也。</p>
<p class="em2 strong"><span class="yinwen">28</span>散騎侍郎明僧暠起兵，攻沈文秀以應建康。<span class="jiazhu">明氏自云吳太伯之裔，百里奚之子孟明視以明爲姓。散，悉亶翻。騎，奇寄翻。暠，工老翻。</span>壬午，以僧暠爲青州刺史。平原、樂安二郡太守王玄默據琅邪，<span class="jiazhu">武帝平齊，置平原郡於梁鄒，樂安郡於千乘。玄默據琅邪起兵，非就郡起兵也。劉昫曰：平原，隋改曰龔丘，屬兗州。</span>清河、廣川二郡太守王玄邈據盤陽城，<span class="jiazhu">武帝置清河郡於盤陽，廣川郡於武強。《五代志》：齊郡長山縣，舊曰武強，置廣川，後併東清河、平原二郡入焉，改曰東平原郡；隋廢郡，改武強曰長山。則是平原、清河、廣川三郡皆置於隋長山縣界。盤陽，漢般陽縣也，屬濟南郡。應劭曰：在般水之陽。按《水經註》：般陽縣西南卽梁鄒縣。劉昫曰：唐淄州淄川縣，漢般陽縣地也。</span>高陽、勃海二郡太守劉乘民據臨濟城，<span class="jiazhu">文帝置高陽郡於樂安地，孝武置勃海郡於臨淄地；臨濟縣屬樂安郡。按《水經註》：臨濟縣在梁鄒東北。臨濟，子禮翻。</span>並起兵以應建康。玄邈，玄謨之從弟；乘民，彌之之從子也。<span class="jiazhu">從，才用翻。</span>沈文秀遣軍主解彥士攻北海，拔之，殺劉彌之。乘民從弟伯宗，合帥鄕黨，復取北海，<span class="jiazhu">解，戶買翻。帥，讀曰率。復，扶又翻；下而復、更復、可復、假復、國復、復嬰同。</span>因引兵向青州所治東陽城。<span class="jiazhu">杜佑曰：東陽城，青州所治益都縣東城是也。治，直之翻。</span>文秀拒之，伯宗戰死。僧暠、玄默、玄邈、乘民合兵攻東陽城，每戰輒爲文秀所破，離而復合，如此者十餘，卒不能克。<span class="jiazhu">言不能克東陽城。卒，子恤翻。</span></p>
<p class="em2 strong"><span class="yinwen">29</span>杜叔寶謂臺軍住歷陽，不能遽進；及劉勔等至，上下震恐。劉順等始行，唯齎一月糧，旣與勔相持，糧盡。叔寶發車千五百乘，載米餉順，自將五千精兵送之。<span class="jiazhu">乘，繩證翻。將，卽亮翻。</span>呂安國聞之，言於劉勔曰：<span class="yinhao">「劉順精甲八千，我衆不能居半。相持旣久，強弱勢殊，更復推遷，則無以自立；所賴者，彼糧行竭，我食有餘耳。若使叔寶米至，非唯難可復圖，我亦不能持久。今唯有間道襲其米車，<span class="jiazhu">間，古莧翻。</span>出彼不意，若能制之，當不戰走矣。」</span>勔以爲然，以疲弱守營，簡精兵千人配安國及龍驤將軍黃回，使從間道出順後，於橫塘抄之。<span class="jiazhu">《水經註》：閻潤水上承施水於合肥縣北，復逕縣西，積爲陽湖。陽湖水自塘西北，巡死雩亭南，夾橫塘西注。宋泰始初，劉順據之以拒劉勔，杜叔寶送糧死雩，劉勔破之此塘。驤，思將翻。抄，楚交翻。</span></p>
<p class="em2 strong">安國始行，齎二日熟食；食盡，叔寶不至，將士欲還，安國曰：<span class="yinhao">「卿等旦已一食。今晚米車不容不至；若其不至，夜去不晚。」</span>叔寶果至，以米車爲函箱陳，<span class="jiazhu">陳，讀曰陣。</span>叔寶於外爲遊軍。幢主楊仲懷將五百人居前，<span class="jiazhu">幢，傳江翻。</span>安國、回等擊斬之，及其士卒皆盡。叔寶至，回欲乘勝擊之，安國曰：<span class="yinhao">「彼將自走，不假復擊。」</span>退三十里，止宿，夜遣騎參候，<span class="jiazhu">騎，奇寄翻。</span>叔寶果棄米車走。安國復夜往燒米車，驅牛二千餘頭而還。<span class="jiazhu">還，從宣翻，又如字。</span></p>
<p class="em2 strong">五月，丁亥朔，劉順衆潰，走淮西就常珍奇。<span class="jiazhu">常珍奇據懸瓠，在淮水之西。走，音奏。</span>於是劉勔鼓行，進向壽陽。叔寶斂居民及散卒，嬰城自守，勔與諸軍分營城外。</p>
<p class="em2 strong">山陽王休祐與殷琰書，爲陳利害，<span class="jiazhu">爲，于僞翻；下同。</span>上又遣御使王道隆齎詔宥琰罪。勔與琰書，幷以琰兄瑗子邈書與之。琰與叔寶等皆有降意，<span class="jiazhu">降，戶江翻；下同。</span>而衆心不壹，復嬰城固守。</p>
<p class="em2 strong">弋陽西山蠻田益之起兵應建康，詔以益之爲輔國將軍，督弋陽西蠻事。壬辰，以輔國將軍沈攸之爲雍州刺史。<span class="jiazhu">雍，於用翻。</span>丁未，以尙書左僕射王景文爲中軍將軍。庚戌，以寧朔將軍劉乘民爲冀州刺史。<span class="jiazhu">沈攸之在南征軍前，欲以代袁顗；劉乘民在臨濟，就以冀州授之。</span></p>
<p class="em2 strong"><span class="yinwen">30</span>甲寅，葬昭太后於脩寧陵。<span class="jiazhu">路太后諡曰昭；脩寧陵在孝武陵東南。</span></p>
<p class="em2 strong"><span class="yinwen">31</span>張永、蕭道成等與薛索兒戰，大破之，索兒退保石梁；<span class="jiazhu">今揚州六合縣石梁河，江左置石梁郡，隋唐之間置石梁縣。</span>食盡而潰，走向樂平，<span class="jiazhu">樂平縣，前漢曰清，屬東郡，後漢章帝更名樂平；江左界樂平縣民流寓者，僑立樂平縣於鍾離郡界。</span>爲申令孫子孝叔所斬。<span class="jiazhu">申孝叔報父之讎也。</span>薛安都子道智走向合肥，詣裴季之降。傅靈越走至淮西，武衞將軍沛郡王廣之生獲之，送詣劉勔。勔詰其叛逆，<span class="jiazhu">詰，去吉翻。</span>靈越曰：<span class="yinhao">「九州唱義，豈獨在我！薛公不能專任智勇，委付子姪，此其所以敗也。人生歸於一死，實無面求活。」</span>勔送詣建康。上欲赦之，靈越辭終不改，乃殺之。</p>
<p class="em2 strong"><span class="yinwen">32</span>鄧琬以劉胡與沈攸之等相持久不決，乃加袁顗督征討諸軍事。六月，甲戌，顗帥樓船千艘，戰士二萬，來入鵲尾。顗本無將略，性又怯橈，<span class="jiazhu">顗，魚豈翻。帥，讀曰率。艘，蘇遭翻。將，卽亮翻。橈，奴敎翻。</span>在軍中未嘗戎服，語不及戰陳，唯賦詩談義而已，不復撫接諸將；劉胡每論事，酬對甚簡。<span class="jiazhu">陳，讀曰陣。復，扶又翻。酬，答也。</span>由此大失人情，胡常切齒恚恨。<span class="jiazhu">恚，於避翻。</span>胡以南運米未至，軍士匱乏，就顗借襄陽之資，顗不許，曰：<span class="yinhao">「都下兩宅未成，方應經理。」</span><span class="jiazhu">兩敵相同，勝負之決，存亡係焉。袁顗乃欲留襄陽之資以經理私宅，子勛旣敗，都下兩宅豈有哉！</span>又信往來之言，云<span class="yinhao">「建康米貴，斗至數百，」</span>以爲將不攻自潰，擁甲以待之。<span class="jiazhu">擁甲，猶言擁兵也。</span></p>
<p class="em2 strong"><span class="yinwen">33</span>田益之帥蠻衆萬餘人圍義陽，<span class="jiazhu">宋白曰：義陽本漢平氏縣義陽鄕之地，魏黃初中，分平氏屬義陽郡芨義陽縣。</span>鄧琬使司州刺史龐孟虯帥精兵五千救之，益之不戰潰去。</p>
<p class="em2 strong"><span class="yinwen">34</span>安成太守劉襲，始安內史王識之，<span class="jiazhu">《考異》曰：《宋書》作<span class="yinhao">「王職之」</span>。今從《宋略》。</span>建安內史趙道生，並舉郡來降。<span class="jiazhu">降，戶江翻。</span>襲，道憐之孫也。<span class="jiazhu">道憐，武帝之弟。</span></p>
<p class="em2 strong"><span class="yinwen">35</span>蕭道成世子賾爲南康贛令，<span class="jiazhu">賾，士革翻。蕭道成爲齊公，賾始爲世子，此<span class="yinhao">「世」</span>字衍。贛縣，漢屬豫章郡，吳屬廬陵郡，晉分屬南康郡，章、貢二水合而爲贛，音古暗翻。</span>鄧琬遣使收繫之。<span class="jiazhu">使，疏吏翻。</span>門客蘭陵桓康擔賾妻裴氏及其子長懋、子良逃於山中，與賾族人蕭欣祖等結客得百餘人，攻郡，破獄出賾。南康相沈肅之帥將吏追賾，賾與戰，擒之。賾自號寧朔將軍，據郡起兵，<span class="jiazhu">據南康郡也。帥，讀曰率。將，卽亮翻。《考異》曰：《宋·鄧琬傳》云：<span class="yinhao">「世子與南康相沈用之等據郡起義。」</span>《宋略》亦云：<span class="yinhao">「沈肅之以郡起義。」</span>按賾始自獄中劫出，琬所署南康相不容便與之同。今從蕭子顯《南齊書·紀》。</span>與劉襲等相應。琬以中護軍殷孚爲豫章太守，督上流五郡<span class="jiazhu">豫章、廬陵、臨川、安成、南康五郡，皆在南江上流。</span>以防襲等。</p>
<p class="em2 strong"><span class="yinwen">36</span>衡陽內史王應之起兵應建康，襲擊湘州行事何慧文於長沙。應之與慧文捨軍身戰，斫慧文八創，<span class="jiazhu">創，初良翻。</span>慧文斫應之斷足，殺之。</p>
<p class="em2 strong"><span class="yinwen">37</span>始興人劉嗣祖等據郡起兵應建康，廣州刺史袁曇遠遣其將李萬周等討之。嗣祖誑萬周云<span class="yinhao">「尋陽已平」</span>。萬周還襲番禺，擒曇遠，斬之。<span class="jiazhu">曇，徒含翻。誑，居況翻。番禺，音潘愚。</span>上以萬周行廣州事。</p>
<p class="em2 strong"><span class="yinwen">38</span>初，武都王楊元和治白水，<span class="jiazhu">據《北史》，此武都之白水也。按《五代志》：武昌建威縣舊立白水郡，建威，唐省入階州將利縣。</span>微弱不能自立，棄國奔魏。元和從弟僧嗣復自立，屯葭蘆。<span class="jiazhu">從，才用翻。復，扶又翻；下開復同。</span></p>
<p class="em2 strong">費欣壽至巴東，<span class="jiazhu">費，扶沸翻。</span>巴東人任叔兒據白帝，自號輔國將軍，擊欣壽，斬之，<span class="jiazhu">蕭惠開遣欣壽東下，見止正月。</span>叔兒遂阻守三峽。<span class="jiazhu">江水自巴東至夷陵，其間有廣溪峽、巫峽、西陵峽，謂之三峽。一曰，三峽，西峽、歸峽、巫峽。七百里人，兩岸連山，略無缺處，隱天蔽日，非日中夜分，不見日月。</span>蕭惠開復遣治中程法度將兵三千出梁州，楊僧嗣帥羣氐斷其道，間使以聞。<span class="jiazhu">帥，謂曰率。斷，丁管翻。間，古莧翻。使，疏吏翻。</span>秋，七月，丁酉，以僧嗣爲北秦州刺史、武都王。</p>
<p class="em2 strong"><span class="yinwen">39</span>諸軍與袁顗相拒於濃湖，久未決。龍驤將軍張興世建議曰：<span class="yinhao">「賊據上流，兵強地勝，我雖持之有餘而制之不足。若以奇兵數千潛出其上，因險而壁，見利而動，使其首尾周遑，進退疑阻，中流旣梗，糧運自艱，此制賊之奇也。錢溪江岸最狹，<span class="jiazhu">《新唐書·地理志》：宣州南陵縣有梅根監錢官，下云：陳慶至錢溪，軍於梅根，蓋今之梅根港是也；以有鑄錢監，故謂之錢溪。</span>去大軍不遠，下臨洄洑，莫出於此。」</span>沈攸之、吳喜並贊其策。會龐孟虯引兵來助殷琰，<span class="jiazhu">龐孟虯自義陽來援壽陽。</span>劉勔遣使求援甚急，<span class="jiazhu">勔，彌兗翻。使，疏吏翻。</span>建安王休仁欲遣興世救之。沈攸之曰：<span class="yinhao">「孟虯蟻聚，必無能爲，遣別將馬步數千，足以相制。<span class="jiazhu">將，卽亮翻；下同。</span>興世之行，是安危大機，必不可輟。」</span>乃遣段佛榮將兵救勔，而選戰士七千、輕舸二百配興世。</p>
<p class="em2 strong">興世帥其衆泝流稍上，尋復退歸，<span class="jiazhu">舸，古我翻。帥，讀曰率。上，時掌翻。復，扶又翻。</span>如是者累日。劉胡聞之，笑曰：<span class="yinhao">「我尙不敢越彼下取揚州，<span class="jiazhu">揚州，謂建康。</span>張興世何物人，欲輕據我上！」</span>不爲之備。一夕，四更，<span class="jiazhu">更，工衡翻。</span>值便風，興世舉帆直前，渡湖、白，過鵲尾。胡旣覺，乃遣其將胡靈秀將兵於東岸，翼之而進。戊戌夕，興世宿景洪浦，靈秀亦留。興世潛遣其將黃道標帥七十舸徑趣錢溪，立營寨；<span class="jiazhu">趣，七喻翻。</span>己亥，興世引兵進據之，靈秀不能禁。庚子，劉胡自將水步二十六軍來攻錢溪。<span class="jiazhu">《考異》曰：《宋略》曰：<span class="yinhao">「胡進軍鵲頭，遣其將陳慶以三百舸逼錢溪。」</span>今從《宋書》。</span>將士欲迎擊之，興世禁之曰：<span class="yinhao">「賊來尙遠，氣盛而矢驟；驟旣易盡，<span class="jiazhu">言矢易盡。易，以豉翻；下同。</span>盛亦易衰，不如待之。」</span>令將士治城如故。俄而胡來轉近，船入洄洑；興世命壽寂之、任農夫帥壯士數百擊之，衆軍相繼並進，胡敗走，斬首數百，胡收兵而下。時興世城寨未固，建安王休仁慮袁顗幷力更攻錢溪，欲分其勢。辛丑，命沈攸之、吳喜等以皮艦進攻濃湖，<span class="jiazhu">以牛皮冒艦以禦矢石，因謂之皮艦。艦，戶黯翻。</span>斬獲千數。是日，劉胡帥步卒二萬、鐵馬一千，欲更攻興世，未至錢溪數十里，袁顗以濃湖之急，遽追之，錢溪城由此得立。胡遣人傳唱，<span class="yinhao">「錢溪已平」</span>，衆並懼，沈攸之曰：<span class="yinhao">「不然。若錢溪實敗，萬人中應有一人逃亡得還者，必是彼戰失利，唱空聲以惑衆耳。」</span>勒軍中不得妄動；<span class="jiazhu">勒，約勒也。</span>錢溪捷報尋至。攸之以錢溪所送胡軍耳鼻示濃湖，袁顗駭懼。攸之日暮引歸。</p>
<p class="em2 strong"><span class="yinwen">40</span>龍驤將軍劉道符攻山陽，程天祚請降。<span class="jiazhu">程天祚附子勛，見上正月。</span></p>
<p class="em2 strong"><span class="yinwen">41</span>龐孟虯進至弋陽，劉勔遣呂安國等迎擊於蓼潭，<span class="jiazhu">《漢志》，六安國有蓼縣，晉屬安豐郡。《水經註》：決水逕蓼縣故城東，灌水會焉。所謂蓼潭，當在此處。</span>大破之。孟虯走向義陽。王玄謨之子曇善起兵據義陽以應建康，<span class="jiazhu">曇，徒含翻。</span>孟虯走死蠻中。</p>
<p class="em2 strong"><span class="yinwen">42</span>劉胡遣輔國將軍薛道標襲合肥，殺汝陰太守裴季之，<span class="jiazhu">裴季之以合肥降劉勔，見上二月。</span>劉勔遣輔國將軍垣閎擊之。閎，閬之弟；<span class="jiazhu">垣閬見一百二十九卷孝武帝大明三年。</span>道標，安都之子也。</p>
<p class="em2 strong"><span class="yinwen">43</span>淮西人鄭叔舉起兵擊常珍奇以應鄭黑；辛亥，以叔舉爲北豫州刺史。</p>
<p class="em2 strong"><span class="yinwen">44</span>崔道固爲土人所攻，閉門自守。<span class="jiazhu">崔道固本刺冀州。復，扶又翻；下不復、足復同。</span></p>
<p class="em2 strong"><span class="yinwen">45</span>八月，皇甫道烈等聞龐孟虯敗，並開門出降。<span class="jiazhu">死虎師潰，皇甫道烈蓋奔還壽陽。</span></p>
<p class="em2 strong"><span class="yinwen">46</span>張興世旣據錢溪，濃湖軍乏食。鄧琬大送資糧，畏興世，不敢進。劉胡帥輕舸四百，由鵲頭內路欲攻錢溪，<span class="jiazhu">鵲洲在江中；江水分流，故有內路、外路。舸，古我翻。</span>旣而謂長史王念叔曰：<span class="yinhao">「吾少習步戰，未閑水鬬。<span class="jiazhu">少，詩照翻。閑，亦習也。</span>若步戰，恆在數萬人中；水戰在一舸之上，舸舸各進，不復相關，<span class="jiazhu">恆，戶登翻。復，扶又翻。</span>正在三十人中，此非萬全之計，吾不爲也。」</span>乃託瘧疾，住鵲頭不進，<span class="jiazhu">瘧，逆約翻。疾而寒熱迭作爲瘧。</span>遣龍驤將軍陳慶將三百舸向錢溪，戒慶不須戰：<span class="yinhao">「張興世吾之所悉，自當走耳。」</span>陳慶至錢溪，軍於梅根。</p>
<p class="em2 strong">胡遣別將王起將百舸攻興世，興世擊起，大破之。胡帥其餘舸馳還，謂顗曰：<span class="yinhao">「興世營寨已立，不可猝攻；昨日小戰，未足爲損。陳慶已與南陵、大雷諸軍共遏其上，大軍在此，鵲頭諸將又斷其下流；<span class="jiazhu">斷，丁管翻。</span>已墮圍中，不足復慮。」</span>顗怒胡不戰，謂曰：<span class="yinhao">「糧運鯁塞，當如此何？」</span><span class="jiazhu">鯁塞，言若魚骨之鯁塞咽喉然。塞，悉則翻。</span>胡曰：<span class="yinhao">「彼尙得泝流越我而上，<span class="jiazhu">上，時掌翻。</span>此運何以不得沿流越彼而下邪！」</span>乃遣安北府司馬沈仲玉將千人步趣南陵迎糧。<span class="jiazhu">趣，七喻翻；下同。</span></p>
<p class="em2 strong">仲玉至南陵，載米三十萬斛，錢布數十舫，豎榜爲城，<span class="jiazhu">舫，甫妄翻。豎，臣庾翻，立也。榜，補曩翻，木片也。</span>規欲突過。行至貴口，不敢進，<span class="jiazhu">《水經註》，江水自石城東入爲貴口。今池州貴池縣之池口卽貴口也。張舜民曰：自銅陵舟行六十許里至梅根港，又五十許里至貴池口。</span>遣間信報胡，<span class="jiazhu">間，古莧翻。</span>令遣重軍援接。張興世遣壽寂之、任農夫等將三千人至貴口擊之，仲玉走還顗營，悉虜其資實；胡衆駭懼，胡將張喜來降。<span class="jiazhu">將，卽亮翻。降，戶江翻；下同。</span></p>
<p class="em2 strong">鎭東中兵參軍劉亮進兵逼胡營，胡不能制。袁顗懼曰：<span class="yinhao">「賊入人肝脾裏，何由得活！」</span>胡陰謀遁去，己卯，誑顗云：<span class="yinhao">「欲更帥步騎二萬，<span class="jiazhu">誑，居況翻。帥，讀曰率。騎，奇寄翻。</span>上取錢溪，兼下大雷餘運。」</span>令顗悉選馬配之。其日，胡委顗去，徑趣梅根。先令薛常寶辦船，悉發南陵諸軍，燒大雷諸城而走。至夜，顗方知之，大怒，罵曰：<span class="yinhao">「今年爲小子所誤！」</span>呼取常所乘善馬<span class="yinhao">「飛鷰」</span>，謂其衆曰：<span class="yinhao">「我當自追之！」</span>因亦走。</p>
<p class="em2 strong">庚辰，建安王休仁勒兵入顗營，納降卒十萬，遣沈攸之等追顗。顗走至鵲頭，與戍主薛伯珍幷所領數千人偕去，欲向尋陽。夜，止山間，殺馬以勞將士，<span class="jiazhu">勞，力到翻。將，卽亮翻。</span>顧謂伯珍曰：<span class="yinhao">「我非不能死；且欲一至尋陽，謝罪主上，然後自刎耳。」</span>因慷慨叱左右索節，無復應者。及旦，伯珍請屛人言事，<span class="jiazhu">刎，扶粉翻。索，山客翻。復，扶又翻。屛，必郢翻。</span>遂斬顗首，<span class="jiazhu">《南史》：顗走至青林山見殺。</span>詣錢溪軍<span class="jiaozhusup">【章：甲十一行本「軍」上有「馬」字；乙十一行本同；孔本同；退齋校同。】</span>主襄陽俞湛之。湛之因斬伯珍，幷送首以爲己功。</p>
<p class="em2 strong">劉胡帥二萬人向尋陽，詐晉安王子勛云：<span class="yinhao">「袁顗已降，軍皆散，唯己帥所領獨返；宜速處分，爲一戰之資。<span class="jiazhu">帥，讀曰率。處，昌呂翻。分，扶問翻。</span>當停據湓城，誓死不貳。」</span>乃於江外夜趣沔口。<span class="jiazhu">江中洲嶼節節有之，舟行附南岸者謂之內路，附北岸者謂之外路。</span></p>
<p class="em2 strong">鄧琬聞胡去，憂惶無計，呼中書舍人褚靈嗣等謀之，並不知所出。張悅詐稱疾，呼琬計事，令左右伏甲帳後，戒之：<span class="yinhao">「若聞索酒，便出。」</span><span class="jiazhu">索，山客翻。</span>琬旣至，悅曰：<span class="yinhao">「卿首唱此謀，今事已急，計將安出！」</span>琬曰：<span class="yinhao">「正當斬晉安王，封府庫，以謝罪耳。」</span>悅曰：<span class="yinhao">「今日寧可賣殿下求活邪！」</span>因呼酒。子洵提刀出斬琬。<span class="jiazhu">洵，悅子也。</span>中書舍人潘欣之聞琬死，勒兵而至。悅使人語之曰：<span class="jiazhu">語，牛倨翻。</span><span class="yinhao">「鄧琬謀反，今已梟戮。」</span><span class="jiazhu">梟，堅堯翻。</span>欣之乃還。取琬子，並殺之。悅因單舸齎琬首馳下，詣建安王休仁降。<span class="jiazhu">舸，古我翻。降，下江翻。</span></p>
<p class="em2 strong">尋陽亂。<span class="jiazhu">無主，故亂。</span>蔡那之子道淵在尋陽被繫作部，<span class="jiazhu">作部，主作器仗，在尋陽城外。</span>脫鎖入城，執子勛，囚之。沈攸之諸軍至尋陽，斬晉安王子勛，傳首建康，時年十一。<span class="jiazhu">晉安舉兵，實義舉也。鄧琬不足道，若袁顗、孔覬豈可謂不得其死哉！世無以成敗論之。</span></p>
<p class="em2 strong">初，鄧琬遣臨川內史張淹自鄱陽嶠道入三吳，軍于上饒，<span class="jiazhu">《晉太康地志》：鄱陽郡有上饒縣，而《晉書》無之，當是吳立。今爲信州，有路通鄱陽。宋白曰：信州上饒縣，本秦番縣界，漢爲番陽縣；今州古城遺蹟，開皇中所廢古上饒也。所謂上饒者，以其旁下饒州之故也。《九域志》：番陽東南至上饒五百四十里。</span>聞劉胡敗，軍副鄱陽太守費曄斬淹以降。淹，暢之子也。<span class="jiazhu">張暢，元嘉之季，從世祖爲徐州長史。費，父沸翻。</span></p>
<p class="em2 strong">廢帝之世，衣冠懼禍，咸欲遠出。至是流離外難，<span class="jiazhu">難，乃旦翻。</span>百不一存，衆乃服蔡興宗之先見。<span class="jiazhu">先見，事見上卷元年。</span></p>
<p class="em2 strong">九月，壬辰，以山陽王休祐爲荊州刺史。</p>
<p class="em2 strong">癸巳，解嚴，大赦。</p>
<p class="em2 strong">庚子，司徒休仁至尋陽，遣吳喜、張興世向荊州，沈懷明向郢州，劉亮及寧朔將軍南陽張敬兒向雍州，<span class="jiazhu">雍，於用翻。</span>孫超之向湘州，沈思仁、任農夫向豫章，平定餘寇。</p>
<p class="em2 strong">劉胡逃至石城，<span class="jiazhu">此竟陵之石城，今郢州長壽縣是也。</span>捕得，斬之。郢州行事張沈變形爲沙門，潛走，追獲，殺之。<span class="jiazhu">沈，持林翻。</span>荊州行事劉道憲聞濃湖平，散兵，遣使歸罪。<span class="jiazhu">使，疏吏翻。</span>荊州治中宗景等勒兵入城，殺道憲，執臨海王子頊以降。孔道存知尋陽已平，遣使請降；尋聞柳世隆、劉亮當至，<span class="jiaozhusup">【章：甲十一行本「至」下有「衆悉逃潰」四字；乙十一行本同；孔本同；張校同；退齋校同。】</span>道存及三子皆自殺。<span class="jiazhu">孔道存時爲雍州行事。</span>上以何慧文才兼將吏，<span class="jiazhu">有將才，又有吏才也。將，卽亮翻。</span>使吳喜宣旨赦之。慧文曰：<span class="yinhao">「旣陷逆節，手害忠義，<span class="jiazhu">謂殺王應之也。</span>何面見天下之士！」</span>遂自殺。<span class="jiazhu">史言何慧文不肯苟活。</span>安陵王子綏、臨海王子頊、邵陵王子元並賜死，劉順及餘黨在荊州者皆伏誅。<span class="jiazhu">劉順自死虎奔淮西，又自淮西奔荊州。</span>詔追贈諸死節之臣，及封賞有功者各有差。</p>
<p class="em2 strong"><span class="yinwen">47</span>己酉，魏初立郡學，置博士、助敎、生員，從中書令高允、相州刺史李訢之請也。<span class="jiazhu">古者，家有塾，黨有庠，術有序，國有學。秦雖焚書坑儒，齊、魯學者未嘗廢業。漢文翁守蜀，起立學官，學者比齊、魯。武帝令天下郡國皆立學校官，則學官之立尙矣。此書魏初立郡學、置官及生員者，蓋悲五胡兵爭，不暇立學，魏起北荒，數世之後始及此；旣悲之，猶幸斯文之墬地而復振也。相，息亮翻。訢，許斤翻。</span>訢，崇之子也。<span class="jiazhu">此別一李崇，非頓丘之李崇也。</span></p>
<p class="em2 strong"><span class="yinwen">48</span>上旣誅晉安王子勛等，待世祖諸子猶如平日。司徒休仁還自尋陽，言於上曰：<span class="yinhao">「松滋侯兄弟尙在，將來非社稷計，宜早爲之所。」</span>冬，十月，乙卯，松滋侯子房、永嘉王子仁、始安王子眞、淮南王子孟、南平王子產、廬陵王子輿、子趨、子期、東平王子嗣、子悅並賜死，及鎭北諮議參軍路休之、司徒從事中郎路茂之、<span class="jiazhu">二路，皆昭太后子姪。</span>兗州刺史劉祗、中書舍人嚴龍皆坐誅。世祖二十八子於此盡矣。<span class="jiazhu">休仁尙書下省之禍，自取之也。導上使去其兄子，上手滑矣，其視諸弟何有哉！蕭齊易姓，劉氏殲焉，骨肉相殘，禍至此極。有國有家者，其鑒于茲！</span>祗，義欣之子也。</p>
<p class="em2 strong"><span class="yinwen">49</span>劉勔圍壽陽，垣閎攻合肥，俱未下。勔患之，召諸將會議。馬隊主王廣之曰：<span class="yinhao">「得將軍所乘馬，判能平合肥。」</span><span class="jiazhu">判，斷也，決也。</span>幢主皇甫肅怒曰：<span class="yinhao">「廣之敢奪節下馬，可斬！」</span>勔笑曰：<span class="yinhao">「觀其意，必能立功。」</span>卽推鞍下馬與之。<span class="jiazhu">幢，傳江翻。推，吐雷翻。</span>廣之往攻合肥，三日，克之；薛道標突圍奔淮西歸常珍奇。勔擢廣之爲軍主。廣之謂肅曰：<span class="yinhao">「節下若從卿言，何以平賊？卿不賞才，乃至於此！」</span>肅有學術，及勔卒，<span class="jiazhu">卒，子恤翻。</span>更依廣之，廣之薦於齊世祖爲東海太守。<span class="jiazhu">史竟其事，以言王廣之能以恩易怨。</span></p>
<p class="em2 strong"><span class="yinwen">50</span>沈靈寶自廬江引兵攻晉熙，<span class="jiazhu">晉安帝分廬江立晉熙郡，今舒州卽其地也。晉熙先附尋陽，故攻之。</span>晉熙太守閻湛之棄城走。</p>
<p class="em2 strong"><span class="yinwen">51</span>徐州刺史薛安都、益州刺史蕭惠開、梁州刺史柳元怙、<span class="jiazhu">《考異》曰：《宋略》作<span class="yinhao">「元哲」</span>。今從《宋書》。</span>兗州刺史畢衆敬、<span class="jiazhu">《考異》曰：《宋略》作<span class="yinhao">「畢榛」</span>，《後魏書》云<span class="yinhao">「小名㮏」</span>，今從《本傳》。</span>豫章太守殷孚、汝南太守常珍奇，並遣使乞降。<span class="jiazhu">尋陽已平，故並乞降。使，疏吏翻。降，戶江翻。</span>上以南方已平，欲示威淮北，乙亥，命鎭軍將軍張永、中領軍沈攸之將甲士五萬迎薛安都。<span class="jiazhu">將甲，卽亮翻。《考異》曰：《後魏·紀》安都與常珍奇降皆在九月，而《宋·本紀》、《宋略》遣張永等北出皆在十月，今從之。</span>蔡興宗曰：<span class="yinhao">「安都歸順，此誠非虛，正須單使尺書。<span class="jiazhu">使，疏吏翻。</span>今以重兵迎之，勢必疑懼；或能招引北虜，爲患方深。若以叛臣罪重，不可不誅，則曏之所宥亦已多矣。況安都外據大鎭，密邇邊陲，地險兵強，政圍難克，考之國計，尤宜馴養；<span class="jiazhu">馴，松倫翻。</span>如其外叛，將爲朝廷旰食之憂。」</span>上不從，<span class="jiazhu">爲上愧蔡興宗張本。旰，苦汗翻。</span>謂征北司馬行南徐州事蕭道成曰：<span class="yinhao">「吾今因此北討，卿意以爲何如？」</span>對曰：<span class="yinhao">「安都狡猾有餘，今以兵逼之，恐非國之利。」</span>上曰：<span class="yinhao">「諸軍猛銳，何往不克！卿勿多言！」</span><span class="jiazhu">蔡興宗、蕭道成，人地雖殊，所見不異，蓋識時達變，唯智者能之，文武無二道也。</span>安都聞大兵北上，<span class="jiazhu">地勢，西北高，東南下。濟、泗、沂之水皆南流，逕彭城而注于淮，故謂南兵北向爲北上。上，時掌翻。</span>懼，遣使乞降於魏，常珍奇亦以懸瓠降魏，<span class="jiazhu">《考異》曰：《宋略》：<span class="yinhao">「十二月，甲寅，珍奇復以郡叛。」</span>蓋於時宋朝始聞之耳。</span>皆請兵自救。</p>
<p class="em2 strong"><span class="yinwen">52</span>戊寅，立皇子昱爲太子。</p>
<p class="em2 strong"><span class="yinwen">53</span>薛安都以其子爲質於魏，<span class="jiazhu">質，音致。</span>魏遣鎭東大將軍代人尉元、鎭東將軍魏郡孔伯恭等帥騎一萬出東道，救彭城；鎭西大將軍西河公石、都督荊·豫·南雍州諸軍事張窮奇出西道，救懸瓠。<span class="jiazhu">尉，紆勿翻。帥，讀曰率。騎，奇寄翻。雍，於用翻。魏無南雍州；下又書安都都督徐、雍五州諸軍事，蓋一時創置，尋省併也。西河公石，魏之宗室。</span>以安都爲都督徐·雍<span class="jiaozhusup">【章：甲十一行本「雍」作「兗」；孔本同；張校同。】</span>等五州諸軍事、鎭南大將軍、徐州刺史、河東公；常珍奇爲平南將軍、豫州刺史、河內公。</p>
<p class="em2 strong">兗州刺史申纂詐降於魏，尉元受之而陰爲之備。魏師至無鹽，纂閉門拒守。<span class="jiazhu">爲魏攻殺申纂張本。</span></p>
<p class="em2 strong">薛安都之召魏兵也，畢衆敬不與之同，遣使來請降；<span class="jiazhu">是年春，畢衆敬叛建康從薛安都，及安都降魏，乃不與之同耳。</span>上以衆敬爲兗州刺史。衆敬子元賓在建康，先坐他罪誅。<span class="jiazhu">《考異》曰：《後魏書·衆敬傳》云：<span class="yinhao">「元賓有他罪，彧獨不捨之。」</span>《宋略》云<span class="yinhao">「榛息在都已誅矣」</span>，今從之。</span>衆敬聞之，怒，拔刀斫柱曰：<span class="yinhao">「吾皓首唯一子，不能全，安用獨生！」</span>十一月，壬子，魏師至瑕丘，衆敬請降於魏。尉元遣部將先據其城，<span class="jiazhu">將，卽亮翻。</span>衆敬悔恨，數日不食。元長驅而進，十二月，己未，軍于秺。<span class="jiazhu">秺縣，漢屬濟陰郡，後漢省，其地當在唐曹州界。孟康曰：秺，音妬。</span></p>
<p class="em2 strong">西河公石至上蔡，常珍奇帥文武出迎。石欲頓軍汝北，未卽入城，<span class="jiazhu">懸瓠城在汝水南。</span>中書博士鄭羲曰：<span class="yinhao">「今珍奇雖來，意未可量。<span class="jiazhu">量，音良。</span>不如直入其城，奪其管籥，<span class="jiazhu">管，鍵也。籥，關牡也。</span>據有府庫，制其腹心，策之全者也。」</span>石遂策馬入城，因置酒嬉戲。羲曰：<span class="yinhao">「觀珍奇之色甚不平，不可不爲之備。」</span>乃嚴兵設備。其夕，珍奇使人燒府屋，欲爲變，以石有備而止。羲，豁之曾孫也。</p>
<p class="em2 strong">淮西七郡民多不願屬魏，連營南奔。<span class="jiazhu">淮西七郡：汝南、新蔡、汝陽、汝陰、陳郡、南頓、潁川。</span>魏遣建安王陸馛宣慰新附。民有陷軍爲奴婢者，馛悉免之，<span class="jiazhu">馛，蒲撥翻。</span>新民乃悅。</p>
<p class="em2 strong"><span class="yinwen">54</span>乙丑，詔坐依附尋陽削官爵禁錮者，皆從原蕩，隨才銓用。</p>
<p class="em2 strong"><span class="yinwen">55</span>劉勔圍壽陽，自首春至于末冬，內攻外禦，戰無不捷，以寬厚得將士心。<span class="jiazhu">將，卽亮翻。</span>尋陽旣平，上使中書爲詔諭殷琰，蔡興宗曰：<span class="yinhao">「天下旣定，是琰思過之日。陛下宜賜手詔數行以相慰引。<span class="jiazhu">慰者，安其心；引者，引使歸順。行，戶剛翻。</span>今直中書爲詔，彼必疑謂非眞，非所以速清方難也。」</span><span class="jiazhu">難，乃旦翻。方難，謂一方之難。</span>不從。琰得詔，謂劉勔詐爲之，不敢降。<span class="jiazhu">降，戶江翻；下同。</span>杜叔寶閉絕尋陽敗問，有傳者卽殺之，守備益固。凡有降者，上輒送壽陽城下，使與城中人語，由是衆情離沮。<span class="jiazhu">沮，在呂翻。</span></p>
<p class="em2 strong">琰欲請降於魏，主簿譙郡夏侯詳說琰曰：<span class="jiazhu">說，輸芮翻；下同。</span><span class="yinhao">「今日之舉，本効忠節。若社稷有奉，便當歸身朝廷，何可北面左衽乎！且今魏軍近在淮次，<span class="jiazhu">謂西河公石在汝南之軍也。</span>官軍未測吾之去就，若建使歸款，<span class="jiazhu"><span class="yinhao">「建使」</span>當作<span class="yinhao">「遣使」</span>。款，誠也。使，疏吏翻。</span>必厚相慰納，豈止免罪而已。」</span>琰乃使詳出見劉勔。詳說勔曰：<span class="yinhao">「今城中士民知困而猶固守者，畏將軍之誅，皆欲自歸於魏。願將軍緩而赦之，則莫不相帥而至矣。」</span><span class="jiazhu">帥，讀曰率；下同。</span>勔許諾，使詳至城下，呼城中人，諭以勔意。丙寅，琰帥將佐面縛出降，勔悉加慰撫，不戮一人。入城，約勒將士，<span class="jiazhu">將，卽亮翻。</span>士民貲財，秋毫無所失。壽陽人大悅。魏兵至師水，<span class="jiazhu">《水經註》：師水源出大潰山，又北逕賢首山西，又東逕義陽故城北。《南北對境圖》：溮河在今信陽軍羅山縣西北界。</span>將救壽陽；聞琰已降，乃掠義陽數千人而去。久之，琰復仕至少府而卒。<span class="jiazhu">復，扶又翻。卒，子恤翻。</span></p>
<p class="em2 strong"><span class="yinwen">56</span>蕭惠開在益州，多任刑誅，蜀人猜怨。聞費欣壽敗沒，<span class="jiazhu">費，扶沸翻。</span>程法度不得前，<span class="jiazhu">事並見上六月。</span>於是晉原一郡反，<span class="jiazhu">沈約曰：李雄分蜀郡之江原、臨邛爲漢原郡，晉穆帝更名晉原。唐爲蜀州。</span>諸郡皆應之，合兵圍成都。城中東兵不滿二千，惠開悉遣蜀人出，獨與東兵拒守。<span class="jiazhu">東兵，惠開隨行部曲也。</span>蜀人聞尋陽已平，爭欲屠城，衆至十餘萬人。惠開每遣兵出戰，未嘗不捷。</p>
<p class="em2 strong">上遣其弟惠基自陸道使成都，赦惠開罪。惠基至涪，蜀人遏留惠基，不聽進。惠基帥部曲擊之，斬其渠帥，<span class="jiazhu">使，疏吏翻。涪，音浮。基帥，讀曰率。渠帥，所類翻。</span>然後得前。惠開奉旨歸降，城圍得解。</p>
<p class="em2 strong">上遣惠開宗人寶首自水道慰勞益州。寶首欲以平蜀爲己功，更獎說蜀人，使攻惠開。<span class="jiazhu">勞，力到翻。獎，勸也。說，式芮翻，誘也。</span>於是處處蜂起，凡諸離散者一時還合，與寶首進逼成都，衆號二十萬。惠開欲擊之，將佐皆曰：<span class="yinhao">「今慰勞使至而拒之，<span class="jiazhu">使，疏吏翻；下同。</span>何以自明？」</span>惠開曰：<span class="yinhao">「今表啓路絕，不戰則何以得通使京師？」</span>乃遣宋寧太守蕭惠訓等將萬兵與戰，大破之，生擒寶首，囚於成都。<span class="jiazhu">沈約曰：文帝元嘉十年，免吳營，僑立宋寧郡，寄治成都。將，卽亮翻；下同。</span>遣使言狀。上使執送寶首，召惠開還建康。<span class="jiaozhusup">【章：甲十行本「康」下有「旣至」二字；乙十一行本同；孔本同；張校同。】</span>上問以舉兵狀。惠開曰：<span class="yinhao">「臣唯知逆順，不識天命；且非臣不亂，非臣不平。」</span>上釋之。</p>
<p class="em2 strong"><span class="yinwen">57</span>是歲，僑立兗州，治淮陰；徐州治鍾離；青、冀二州共一刺史，治鬱洲。<span class="jiazhu">兗、徐、青、冀皆降於魏，故立僑州。</span>鬱洲在海中，周數百里，累石爲城，高八九尺，<span class="jiazhu">高，居傲翻。</span>虛置郡縣，荒民無幾。<span class="jiazhu">幾，居豈翻。</span></p>
<p class="em2 strong"><span class="yinwen">58</span>張永、沈攸之進兵逼彭城，軍于下礚，<span class="jiazhu">礚，丘蓋翻。</span>分遣羽林監王穆之將卒五千守輜重於武原。<span class="jiazhu">《水經註》：武原縣在下邳縣西北。按，武原縣，自漢以來屬彭城郡。《宋志》，南彭城郡有武原縣，而徐州之彭城無之。蓋自晉氏永嘉之亂，其民南徙，而故縣丘墟也。杜佑曰：泗州下邳縣北有漢武原縣故城。重，直用翻。</span></p>
<p class="em2 strong">魏尉元至彭城，薛安都出迎。元遣李璨與安都先入城，收其管籥；別遣孔伯恭以精甲二千安撫內外，然後入。<span class="jiazhu">受降如受敵，尉元得之。</span>其夜，張永攻南門，不克而退。</p>
<p class="em2 strong">元不禮於薛安都，安都悔降，復謀叛魏，<span class="jiazhu">降，戶江翻。復，扶又翻。</span>元和<span class="jiaozhusup">【張：「和」作「知」。】</span>之，不果發。<span class="jiazhu">和之者，諧輯之也。或曰：和之，當作<span class="yinhao">「知之」</span>。</span>安都重賂元等，委罪於女壻裴祖隆而殺之。元使李珠<span class="jiaozhusup">【章：甲十一行本「珠」作「璨」；乙十一行本同；孔本同；退齋校同。】</span>與安都守彭城，自將兵擊張永，絕其糧道，又破王穆之於武原。穆之帥餘衆就永，元進攻之。<span class="jiazhu">帥，讀曰率。</span></p>
</div></body></html>