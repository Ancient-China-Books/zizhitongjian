<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>資治通鑑-卷第二百七十九・後唐紀八・潞王下</title><meta content="width=device-width" initial-scale="1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="後唐紀八">後唐紀八</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">起閼逢敦搖<span class="biaozhusup" data-rel="">（甲午）</span>二月，盡旃蒙協洽<span class="biaozhusup" data-rel="">（乙未）</span>，凡一年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="潞王下">潞王下</span></span></h5>
<div class="yt" id="y934"><p class="strong" id="p1"><a class="gg-link" href="#p1" onclick="return changeColor(this);"></a><span class="section" id="title-3"><span data-head-description="潞王下" data-head-level="h4" data-head-title="清泰元年">清泰元年</span></span><span class="biaozhusup" data-rel="">（甲午、九三四年）</span></p></div>
<p class="em2 strong" id="p2"><a class="gg-link" href="#p2" onclick="return changeColor(this);"></a><span class="yinwen">1</span>二月，癸酉，蜀主以武泰節度使趙季良爲司空兼門下侍郎、同平章事，領節度使如故。<span class="jiazhu">趙季良遂爲孟蜀佐命元臣。</span></p>
<p class="em2 strong" id="p3"><a class="gg-link" href="#p3" onclick="return changeColor(this);"></a><span class="yinwen">2</span>吳人多不欲遷都者，<span class="jiazhu">吳遷都之議，始上卷明宗長興四年。</span>都押牙周宗言於徐知誥曰：<span class="yinhao">「主上西遷，公復須東行，<span class="jiazhu">都押牙，鎭海、寧國兩鎭都押牙也。昇州於揚州爲西，揚州於昇州爲東。言吳主若西遷金陵，徐知誥須東鎭江都也。復，扶又翻。</span>不惟勞費甚大，且違衆心。」</span>丙子，吳主遣宋齊丘如金陵，諭知誥罷遷都。</p>
<p class="em2 strong" id="p4"><a class="gg-link" href="#p4" onclick="return changeColor(this);"></a>先是，知誥久有傳禪之志，<span class="jiazhu">先，悉薦翻；下先己同。</span>以吳主無失德，恐衆心不悅，欲待嗣君；宋齊丘亦以爲然。一旦，知誥臨鏡鑷白髭，<span class="jiazhu">鑷，尼輒翻。髭，卽移翻。在口上曰髭，在下曰鬚，在頰曰髯。</span>歎曰：<span class="yinhao">「國家安而吾老矣，柰何？」</span>周宗知其意，請如江都，微以傳禪諷吳主，且告齊丘。齊丘以宗先己，心疾之，<span class="jiazhu">先，悉薦翻。</span>遣使馳詣金陵，手書切諫，以爲天時人事未可；知誥愕然。<span class="jiazhu">徐知誥不意宋齊丘立異，而忽睹其異議，故愕然。使，疏吏翻。</span>後數日，齊丘至，請斬宗以謝吳主，乃黜宗爲池州副使。<span class="jiazhu">池州副使，池州團練副使也。</span>久之，節度副使李建勳、行軍司馬徐玠等屢陳知誥功業，宜早從民望，召宗復爲都押牙。知誥由是疏齊丘。<span class="jiazhu">爲宋齊丘邀君得禍張本。嗚呼，爲人臣者，當易姓之際，謹毋以功名自居。荀文若以之咀毒而逝，劉穆之以之發病而死，范雲恐後時不及，療疾以求速愈，至於促壽而不暇顧；若宋齊丘之疾周宗，又其輕淺者耳。</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a><span class="yinwen">3</span>朱弘昭、馮贇不欲石敬瑭久在太原，且欲召孟漢瓊，<span class="jiazhu">孟漢瓊權知天雄軍府見上卷上年。</span>己卯，徙成德節度使范延光爲天雄節度使，代漢瓊；徙潞王從珂爲河東節度使，兼北都留守；徙石敬瑭爲成德節度使。皆不降制書，但各遣使臣持宣監送赴鎭。<span class="jiazhu">宣，樞密院所行文書也。是後漢隱帝時郭威以樞密院頭子易置西京留守，豈非習於聞見而不以爲異邪！西班有大使臣、小使臣。監，古銜翻。</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a><span class="yinwen">4</span>吳主詔徐知誥還府舍。<span class="jiazhu">徐知誥虛府舍以待吳主見上卷本年。</span>甲申，金陵大火；乙酉，又火。知誥疑有變，勒兵自衞。<span class="jiaozhusup">〔章：十二行本「衞」下有「己丑，復入府舍」六字；乙十一行本同；退齋校同；張校同，云無註本亦無。〕</span><span class="jiazhu">徐知誥之自衞，其心猶王建也。</span></p>
<p class="em2 strong" id="p7"><a class="gg-link" href="#p7" onclick="return changeColor(this);"></a><span class="yinwen">5</span>潞王旣與朝廷猜阻，朝廷乂命洋王從璋權知鳳翔。從璋性粗率樂禍，<span class="jiazhu">樂，音洛。</span>前代安重誨鎭河中，手殺之；<span class="jiazhu">見二百七十七卷明宗長興二年。</span>潞王聞其來，尤惡之，<span class="jiazhu">惡，烏路翻。</span>欲拒命則兵弱糧少，<span class="jiazhu">少，詩沼翻。</span>不知所爲，謀於將佐，皆曰：<span class="yinhao">「主上富於春秋，政事出於朱、馮，大王功名震主，離鎭必無全理，<span class="jiazhu">離，力智翻。</span>不可受也。」</span><span class="jiazhu">言不可受代。</span>王問觀察判官滳河馬胤孫<span class="jiazhu">隋開皇十六年置滳河縣，屬渤海郡，唐屬棣州。<span class="shu-ming">九域志</span>：滳河縣在棣州西南八十里。<span class="shu-ming">註</span>云：漢都尉許商鑿此河近海，故以商爲名，後人加<span class="yinhao">「水」</span>焉。</span>曰：<span class="yinhao">「今道過京師，當何向爲便？」</span><span class="jiazhu">發此問以觀衆意。</span>對曰：<span class="yinhao">「君命召，不俟駕。<span class="jiazhu">引<span class="shu-ming">論語</span>孔子之言。</span>臨喪赴鎭，又何疑焉！諸人凶謀，不可從也。」</span>衆哂之。<span class="jiazhu">言當過京師臨大行之喪，然後赴太原也。馬胤孫之言，儒生守經學之言也。是時勸潞王拒命者以其言爲不達時變，故相與哂之。哂，矢忍翻。笑不壞顏爲哂。</span>王乃移檄鄰道，言<span class="yinhao">「朱弘昭等乘先帝疾亟，殺長立少，<span class="jiazhu">謂殺從榮而立帝也。長，知兩翻。少，詩照翻。</span>專制朝權，別疏骨肉，動搖藩垣，<span class="jiazhu">謂易置石敬瑭及己也。朝，直遙翻；下同。別，彼列翻。</span>懼傾覆社稷。今從珂將入朝以清君側之惡，而力不能獨辦，願乞靈鄰藩以濟之。」</span></p>
<p class="em2 strong" id="p8"><a class="gg-link" href="#p8" onclick="return changeColor(this);"></a>潞王以西都留守王思同當東出之道，<span class="jiazhu">自鳳翔趣洛陽，道出長安。</span>尤欲與之相結，遣推官郝詡、押牙朱廷乂等相繼詣長安，說以利害，<span class="jiazhu">說，式芮翻。</span>餌以美妓，<span class="jiazhu">妓，渠綺翻。</span>不從則令就圖之。思同謂將吏曰：<span class="yinhao">「吾受明宗大恩，<span class="jiazhu">王思同自燕降晉，梁、晉相距，思同未嘗有戰功，明宗時以久次爲節度使，故自言受大恩。</span>今與鳳翔同反，借使事成而榮，猶爲一時之叛臣，況事敗而辱，流千古之醜跡乎！」</span>遂執詡等，以狀聞。時潞王使者多爲鄰道所執，不則依阿操兩端，<span class="jiazhu">不，讀曰否。操，七刀翻。</span>惟隴州防禦使相里金傾心附之，<span class="jiazhu">隴州東至鳳翔一百五十里。</span>遣判官薛文遇往來計事。<span class="jiazhu">薛文遇由此爲潞王所信用。</span>金，幷州人也。</p>
<p class="em2 strong" id="p9"><a class="gg-link" href="#p9" onclick="return changeColor(this);"></a>朝廷議討鳳翔。康義誠不欲出外，恐失軍權，<span class="jiazhu">明宗以康義誠朴忠，豈知其陰狡乃爾邪！</span>請以王思同爲統帥，<span class="jiazhu">帥，所類翻。</span>以羽林都指揮使侯益爲行營馬步軍都虞候。<span class="jiazhu">宋白曰：長興二年二月，敕衞軍神捷、神威、雄武及魏府廣捷已下指揮改爲左、右羽林，置四十指揮，每十指揮立爲一軍，每一軍置都指揮使一人，兼分爲左、右廂。</span>益知軍情將變，辭<span class="jiaozhusup">〔章：十二行本「辭」下有「疾」字；乙十一行本同。〕</span>不行；<span class="jiazhu">侯益曾經鄴都之變，故爾。</span>執政怒之，出爲商州刺史。<span class="jiazhu">洛陽至商州八百八十六里。</span>辛卯，以王思同爲西面行營馬步軍都部署，<span class="jiazhu">前此用兵置帥，率以都招討使命之。莊宗時，明宗爲北面招討使以禦契丹，房知溫爲副都部署，當時爲都部署者必有其人。又孟知祥拒董璋，以趙廷隱爲行營都部署，後遂以爲元帥之任，宋氏建國之初猶因而用之。</span>前靜難節度使藥彥稠副之，<span class="jiazhu">難，乃旦翻；下同。</span>前絳州刺史萇從簡爲馬步都虞候，嚴衞步軍左廂指揮使尹暉、<span class="jiazhu">宋白曰：應順元年三月，改在京羽林左、右四十指揮爲嚴衞左、右軍。然此時羽林指揮使楊思權與嚴衞指揮使尹暉並爲西征偏裨，則似羽林與嚴衞並置。</span>羽林指揮使楊思權等皆爲偏裨。暉，魏州人也。</p>
<p class="em2 strong" id="p10"><a class="gg-link" href="#p10" onclick="return changeColor(this);"></a><span class="yinwen">6</span>蜀主以中門使王處回爲樞密使。</p>
<p class="em2 strong" id="p11"><a class="gg-link" href="#p11" onclick="return changeColor(this);"></a><span class="yinwen">7</span>丁酉，加王思同同平章事，知鳳翔行府；以護國節度使安彥威爲西面行營都監。思同雖有忠義之志，而御軍無法；潞王老於行陳，將士徼幸富貴者心皆向之。<span class="jiazhu">行，戶剛翻。陳，讀曰陣。徼，堅堯翻。</span>詔遣殿直楚匡祚執亳州團練使李重吉，幽於宋州。<span class="jiazhu"><span class="shu-ming">九域志</span>：亳州西北至宋州一百四十五里。重，直龍翻。</span>洋王從璋行至關西，<span class="jiazhu">函谷關之西也。</span>聞鳳翔拒命而還。<span class="jiazhu">還，從宣翻，又如字。</span></p>
<p class="em2 strong" id="p12"><a class="gg-link" href="#p12" onclick="return changeColor(this);"></a><span class="yinwen">8</span>三月，安彥威與山南西道張虔釗、武定孫漢韶、彰義張從賓、靜難康福等五節度使<span class="jiazhu">梁、洋、涇、邠四帥幷安彥威而五。難，乃旦翻。</span>奏合兵討鳳翔。漢韶，李存進之子也。<span class="jiazhu">晉王克用義兒百有餘人，李存進本姓孫，後復本姓。</span></p>
<p class="em2 strong" id="p13"><a class="gg-link" href="#p13" onclick="return changeColor(this);"></a><span class="yinwen">9</span>乙卯，諸道兵大集於鳳翔城下攻之，克東西關城，城中死者甚衆。丙辰，復進攻城，<span class="jiazhu">復，扶又翻。</span>期於必取。鳳翔城塹卑淺，守備俱乏，衆心危急，潞王登城泣謂外軍曰：<span class="yinhao">「吾未冠從先帝百戰，出入生死，金創滿身，<span class="jiazhu">冠，古玩翻，創，初良翻。</span>以立今日之社稷；汝曹從我，目睹其事。今朝廷信任讒臣，猜忌骨肉，我何罪而受誅乎！」</span>因慟哭。聞者哀之。</p>
<p class="em2 strong" id="p14"><a class="gg-link" href="#p14" onclick="return changeColor(this);"></a>張虔釗性褊急，主攻城西南，以白刃驅士卒登城，士卒怒，大詬，<span class="jiazhu">褊，補典翻。詬，古候翻，又許候翻。</span>反攻之，虔釗躍馬走免，楊思權因大呼曰：<span class="yinhao">「大相公，吾主也。」</span><span class="jiazhu">楊思權本黨於秦王從榮；從榮死，思權不自安久矣，因乘勢奉潞王。王於明宗諸子爲長，故稱爲大相公。呼，火故翻；下同。</span>遂帥諸軍解甲投兵，請降於潞王，<span class="jiazhu">帥，讀曰率。降，戶江翻；下同。</span>自西門入，以幅紙進潞王曰：<span class="yinhao">「願王克京城日，以臣爲節度使，勿以爲防、團。」</span><span class="jiazhu">防，團，謂防禦、團練使也。</span>潞王卽書<span class="yinhao">「思權可邠寧節度使」</span>授之。王思同猶未之知，趣士卒登城，<span class="jiazhu">趣，讀曰促。</span>尹暉大呼曰：<span class="yinhao">「城西軍已入城受賞矣。」</span>衆皆棄甲投兵而降，其聲震地。日中，亂兵悉入，外軍亦潰，思同等六節度使皆遁去。<span class="jiazhu">王思同及張虔釗等五節度爲六節度使。按孫漢韶時守興元，當以藥彥稠足六節度之數。</span>潞王悉斂城中將吏士民之財以稿軍，至於鼎釜皆估直以給之。<span class="jiazhu">犒，苦到翻。估，音古。</span>丁巳，王思同、藥彥稠等走至長安，西京副留守劉遂雍閉門不內，乃趣潼關。<span class="jiazhu">趣，七喻翻。</span>遂雍，鄩之子也。<span class="jiazhu">劉鄩，梁將也，明宗以王淑妃故，遂雍皆蒙引拔。</span></p>
<p class="em2 strong" id="p15"><a class="gg-link" href="#p15" onclick="return changeColor(this);"></a>潞王建大將旗鼓，整衆而東，以孔目官虞城劉延朗爲腹心。<span class="jiazhu">隋分下邑縣置虞城縣，唐屬宋州。<span class="shu-ming">九域志</span>：在州東北五十五里。歐<span class="shu-ming">史</span>：潞王起於鳳翔，與共事者五人：節度判官韓昭胤，掌書記李專美，牙將宋審虔，客將房暠，孔目官劉延朗。及卽位，審虔將兵，專美與薛文遇主謀議，而昭胤、暠及延朗掌機密。</span>潞王始憂王思同等倂力據長安拒守，至岐山，<span class="jiazhu"><span class="shu-ming">九域志</span>：鳳翔府岐山縣東至長安二百四十三里。</span>聞劉遂雍不內思同，甚喜，遣使慰撫之。遂雍悉出府庫之財於外，軍士前至者卽給賞令過；比潞王至，<span class="jiazhu">比，必利翻，乃也。</span>前軍賞遍，皆不入城。庚申，潞王至長安，遂雍迎謁，率民財以充賞。<span class="jiazhu">府庫之財僅足以給前軍，其隨潞王繼至者，率民財以給之。</span></p>
<p class="em2 strong" id="p16"><a class="gg-link" href="#p16" onclick="return changeColor(this);"></a>是日，西面步軍都監王景從等自軍前奔還，中外大駭。帝不知所爲，謂康義誠等曰：<span class="yinhao">「先帝棄萬國，朕外守藩方，<span class="jiazhu">謂鎭天雄也。</span>當是之時，爲嗣者在諸公所取耳，朕實無心與人爭國。旣承大業，年在幼沖，<span class="jiazhu"><span class="shu-ming">五代會要</span>：明宗崩，帝卽位，年二十。</span>國事皆委諸公。朕於兄弟門不至榛梗，<span class="jiazhu">榛梗者，隔塞而不通。榛，側詵翻。梗，古杏翻。</span>諸公以社稷大計見告，朕何敢違！軍興之初，皆自夸大，以爲寇不足平；今事至於此，何方可以轉禍？<span class="jiazhu">言何術可以轉禍爲福。</span>朕欲自迎潞王，以大位讓之，若不免於罪，亦所甘心。」</span>朱弘昭、馮贇大懼，不敢對。<span class="jiazhu">猜間兄弟以起兵端，朱弘昭、馮贇爲之也，事敗而禍集，聞帝言乃大懼。</span>義誠欲悉以宿衞兵迎降爲己功，乃曰：<span class="yinhao">「西師驚潰，蓋主將失策耳。<span class="jiazhu">薦王思同者康義誠也，咎王思同者亦康義誠也。將，卽亮翻；下同。</span>今侍衞諸軍尙多，臣請自往扼其衝要，招集離散以圖後效，幸陛下勿爲過憂！」</span>帝遣使召石敬瑭，欲令將兵拒之。義誠固請自行，帝乃召將士慰諭，空府庫以勞之，<span class="jiazhu">勞，力到翻。</span>許以平鳳翔，人更賞二百緡，府庫不足，當以宮中服玩繼之。軍士益驕，無所畏忌，負賜物，揚言於路曰：<span class="yinhao">「至鳳翔更請一分。」</span><span class="jiazhu">分，扶問翻。</span></p>
<p class="em2 strong" id="p17"><a class="gg-link" href="#p17" onclick="return changeColor(this);"></a>遣楚匡祚殺李重吉於宋州；匡祚榜棰重吉，責其家財。<span class="jiazhu">前已囚重吉於宋州，今又使就殺之。榜，音彭。棰，止橤翻。</span>又殺尼惠明。<span class="jiazhu">召惠明入禁中見上卷本年。</span></p>
<p class="em2 strong" id="p18"><a class="gg-link" href="#p18" onclick="return changeColor(this);"></a>初，馬軍都指揮使朱洪實爲秦王從榮所厚，及朱弘昭爲樞密使，洪實以宗兄事之；從榮勒兵天津橋，洪實首爲孟漢瓊擊從榮，<span class="jiazhu">事見上卷上年。首爲，于僞翻；下爲之同。</span>康義誠由是恨之。<span class="jiazhu">康義誠許迎從榮，而朱洪實擊之，故恨。</span>辛酉，帝親至左藏，<span class="jiazhu">藏，徂浪翻。</span>給將士金帛。義誠、洪實共論用兵利害，洪實欲以禁軍固守洛陽，曰：<span class="yinhao">「如此，彼亦未敢徑前，然後徐圖進取，可以萬全。」</span>義誠怒曰：<span class="yinhao">「洪實爲此言，欲反邪！」</span>洪實曰：<span class="yinhao">「公自欲反，乃謂誰反！」</span><span class="jiazhu">康義誠之心事，朱洪實知之矣。</span>其聲漸厲。帝聞，召而訊之，<span class="jiazhu">訊，問也。</span>二人訟於帝前，<span class="jiazhu">訟者，爭辯是非曲直。</span>帝不能辨其是非，遂斬洪實，<span class="jiazhu">帝但以階級爲曲直，而不能察事之是非。</span>軍士益憤怒。<span class="jiazhu">觀上文軍士揚言所云，但欲迎降潞王，何暇憤朱洪實之枉死！蓋憤怒者洪實之從兵耳。</span></p>
<p class="em2 strong" id="p19"><a class="gg-link" href="#p19" onclick="return changeColor(this);"></a>壬戌，潞王至昭應，<span class="jiazhu">宋大中祥符八年改昭應縣爲臨潼縣。<span class="shu-ming">九域志</span>：在長安東五十里。</span>聞前軍獲王思同，王曰：<span class="yinhao">「思同雖失計，然盡心所奉，亦可嘉也。」</span>癸亥，至靈口，<span class="jiazhu"><span class="shu-ming">九域志</span>：臨潼縣之零口鎭是也。</span>前軍執思同以至，王責讓之，對曰：<span class="yinhao">「思同起行間，<span class="jiazhu">行，戶剛翻。</span>先帝擢之，位至節將，<span class="jiazhu">節將，言建節而爲大將。將，卽亮翻。</span>常愧無功以報大恩。非不知附大王立得富貴，助朝廷自取禍殃，但恐死之日無面目見先帝於泉下耳。<span class="jiazhu">潞王聞王思同之言，豈不內愧乎！</span>敗而釁鼓，固其所也。請早就死！」</span>王爲之改容，曰：<span class="yinhao">「公且休矣。」</span>王欲宥之，而楊思權之徒恥見其面。<span class="jiazhu">楊思權等背順附逆，故恥見思同。</span>王之過長安，<span class="jiazhu">過，古禾翻，又如字。</span>尹暉盡取思同家資及妓妾，屢言於劉延朗曰：<span class="yinhao">「若留思同，<span class="jiazhu">留者，言活之使留於人世。妓，渠綺翻。</span>慮失士心。」</span>屬王醉，<span class="jiazhu">屬，之欲翻。</span>不待報，擅殺思同及其妻子。王醒，怒延朗，嗟惜者累日。</p>
<p class="em2 strong" id="p20"><a class="gg-link" href="#p20" onclick="return changeColor(this);"></a><span class="yinwen">10</span>癸亥，制以康義誠爲鳳翔行營都招討使，以王思同副之。</p>
<p class="em2 strong" id="p21"><a class="gg-link" href="#p21" onclick="return changeColor(this);"></a>甲子，潞王至華州，獲藥彥稠，囚之。乙丑，至閿鄕。<span class="jiazhu"><span class="shu-ming">九域志</span>：華州東至閿鄕九十里，自閿鄕東至陝州一百七十里。華，戶化翻。閿，武巾翻，亦作<span class="yinhao">「閺」</span>。</span>朝廷前後所發諸軍，遇西軍皆迎降，無一人戰者。丙寅，康義誠引侍衞兵發洛陽，詔以侍衞馬軍指揮使安從進爲京城巡檢；從進已受潞王書，潛布腹心矣。</p>
<p class="em2 strong" id="p22"><a class="gg-link" href="#p22" onclick="return changeColor(this);"></a>是日，潞王至靈寶，<span class="jiazhu">靈寶縣在陝州西四十五里。</span>護國節度使安彥威、匡國節度使安重霸皆降，<span class="jiazhu">莊宗同光四年，安重霸以秦州降。重，直龍翻。</span>惟保義節度使康思立謀固守陜城以俟康義誠。<span class="jiazhu">陝，失冉翻。</span>先是，捧聖五百騎戍陝西，爲潞王前鋒，至城下，呼城上人曰：<span class="yinhao">「禁軍十萬已奉新帝，爾輩數人奚爲！徒累一城人塗地耳。」</span><span class="jiazhu">先，悉薦翻。累，力瑞翻。</span>於是捧聖卒爭出迎，思立不能禁，不得已亦出迎。</p>
<p class="em2 strong" id="p23"><a class="gg-link" href="#p23" onclick="return changeColor(this);"></a>丁卯，潞王至陜，僚佐說王曰：<span class="yinhao">「今大王將及京畿，傳聞乘輿已播遷，<span class="jiazhu">說，式芮翻。乘，繩證翻。</span>大王宜少留於此，先移書慰安京城士庶。」</span>王從之，移書諭洛陽文武士庶，惟朱弘昭、馮贇兩族不赦外，自餘勿有憂疑。</p>
<p class="em2 strong" id="p24"><a class="gg-link" href="#p24" onclick="return changeColor(this);"></a>康義誠軍至新安，<span class="jiazhu">新安縣西距陝州二百餘里。</span>所部將士自相結，百什爲羣，棄甲兵，爭先詣陝降，纍纍不絕。義誠至乾壕，<span class="jiazhu"><span class="shu-ming">九域志</span>：陝州陝縣有乾壕鎭。乾，音干。</span>麾下纔數十人；遇潞王候騎十餘人，義誠解所佩弓劍爲信，因候騎請降於潞王。</p>
<p class="em2 strong" id="p25"><a class="gg-link" href="#p25" onclick="return changeColor(this);"></a>戊辰，閔帝聞潞王至陝，義誠軍潰，憂駭不知所爲，急遣<span class="jiaozhusup">〔章：十二行本「遣」下有「中」字；乙十一行本同。〕</span>使召朱弘昭謀所向，弘昭曰：<span class="yinhao">「急召我，欲罪之也。」</span>赴井死。安從進聞弘昭死，殺馮贇於第，滅其族，<span class="jiazhu"><span class="shu-ming">考異</span>曰：張昭<span class="shu-ming">閔帝實錄</span>：<span class="yinhao">「帝召弘昭不至，俄聞自殺，乃令從進殺贇。」</span>按從進傳贇首於陝，則贇死非閔帝之命明矣。今不取。</span>傳弘昭、贇首於潞王。帝欲奔魏州，召孟漢瓊使詣魏州爲先置；<span class="jiazhu">先置者，先路置頓也。</span>漢瓊不應召，單騎奔陝。</p>
<p class="em2 strong" id="p26"><a class="gg-link" href="#p26" onclick="return changeColor(this);"></a>初，帝在藩鎭，愛信牙將慕容遷，及卽位，以爲控鶴指揮使；帝將北渡河，密與之謀，使帥部兵守玄武門。<span class="jiazhu">玄武門，洛陽宮城北門。帥，讀曰率；下同。</span>是夕，帝以五十騎出玄武門，謂遷曰：<span class="yinhao">「朕且幸魏州，徐圖興復，汝帥有馬控鶴從我。」</span>遷曰：<span class="yinhao">「生死從大家。」</span>乃陽爲團結；帝旣出，卽闔門不行。<span class="jiazhu">史言自古以來，衆叛親離未有甚於此時。</span></p>
<p class="em2 strong" id="p27"><a class="gg-link" href="#p27" onclick="return changeColor(this);"></a>己巳，馮道等入朝，及端門，聞朱、馮死，帝已北走；道及劉昫欲歸，<span class="jiazhu">昫，香句翻，又許羽翻。</span>李愚曰：<span class="yinhao">「天子之出，吾輩不預謀。今太后在宮，吾輩當至中書，遣小黃門取太后進止，然後歸第，人臣之義也。」</span>道曰：<span class="yinhao">「主上失守社稷，人臣惟君是奉，無君而入宮城，恐非所宜。<span class="jiazhu">唐之兩都，三省及寺監皆在宮城之內。</span>潞王已處處張榜，不若歸俟敎令。」</span>乃歸。至天宮寺，安從進遣人語之曰：<span class="jiazhu">語，牛倨翻。</span><span class="yinhao">「潞王倍道而來，且至矣，相公宜帥百官至穀水奉迎。」</span><span class="jiazhu">穀水在洛陽城西。</span>乃止於寺中，召百官。中書舍人盧導至，馮道曰：<span class="yinhao">「俟舍人久矣，所急者勸進文書，宜速具草。」</span><span class="jiazhu">草者，草創其辭。</span>導曰：<span class="yinhao">「潞王入朝，百官班迎可也；設有廢立，當俟太后敎令，豈可遽議勸進乎？」</span>道曰：<span class="yinhao">「事當務實。」</span>導曰：<span class="yinhao">「安有天子在外，人臣遽以大位勸人者邪！若潞王守節北面，以大義見責，將何辭以對！公不如帥百官詣宮門，進名問安，取太后進止，則去就善矣。」</span><span class="jiazhu">或問馮道、李愚、盧導之論，其於新舊君之際孰爲合於義乎？曰：皆非也。此如羣奴之事主，家主死而有二子，其一養子也，其一親子也。養子與親子爭家政，養子勝而親子不勝，一奴曰，<span class="yinhao">「皆郎君也，吾從其勝者而輔之；」</span>一奴之心本亦附勝者，而不敢公言附之也，曰：<span class="yinhao">「吾將決諸主母。」</span>馮道、李愚之謂也。或曰：盧導之言如何？曰：盧導之不肯草勸進文書，是也；若其持論，則猶李愚也。至於言去就之善，若是者得爲善乎？其言之非殆有甚於李愚矣。曰：然則爲馮道、李愚者當何如？曰：若漢人之論相，主在與在，主亡與亡可也；然亦僅可而已，未能盡相道也。夫子之言曰：<span class="yinhao">「危而不持，顚而不扶，則將焉用彼相矣！」</span>明乎此，則爲相者貴於持危扶顚，不以但能盡死爲貴也。</span>道未及對，從進屢遣人趣之曰：<span class="yinhao">「潞王至矣，太后、太妃已遣中使迎勞矣，<span class="jiazhu">趣，讀曰促。勞，力到翻。</span>安得百官無班！」</span>道等卽紛然而去。旣而潞王未至，三相息於上陽門外，<span class="jiazhu">三相，馮道、李愚、劉昫也。上陽門，上陽宮門也。上陽宮在洛陽宮城西。</span>盧導過於前，道復召而語之，<span class="jiazhu">復，扶又翻。語，牛倨翻。</span>導對如初。李愚曰：<span class="yinhao">「舍人之言是也。吾輩之罪，擢髮不足數。」</span><span class="jiazhu">用戰國須賈之言。擢，拔也。數，所具翻。</span></p>
<p class="em2 strong" id="p28"><a class="gg-link" href="#p28" onclick="return changeColor(this);"></a>康義誠至陝待罪，潞王責之曰：<span class="yinhao">「先帝晏駕，立嗣在諸公；今上亮陰，政事出諸公，何爲不能終始，陷吾弟至此乎？」</span>義誠大懼，叩頭請死。王素惡其爲人，<span class="jiazhu">惡，烏路翻。</span>未欲遽誅，且宥之。馬步都虞候萇從簡、左龍武統軍王景戡皆爲部下所執，降於潞王，東軍盡降。<span class="jiazhu">東軍，謂自洛陽來者。</span>潞王上牋於太后取進止，遂自陝而東。</p>
<p class="em2 strong" id="p29"><a class="gg-link" href="#p29" onclick="return changeColor(this);"></a>夏，四月，庚午朔，未明，閔帝至衞州東數里，遇石敬瑭；<span class="jiazhu">石敬瑭自河東來朝，至此而遇帝。</span>帝大喜，問以社稷大計，敬瑭曰：<span class="yinhao">「聞康義誠西討，何如？陛下何爲至此？」</span>帝曰：<span class="yinhao">「義誠亦叛去矣。」</span>敬瑭俛首長歎數四，<span class="jiazhu">俛，音免。</span>曰：<span class="yinhao">「衞州刺史王弘贄，宿將習事，請與圖之。」</span><span class="jiazhu">王弘贄從敬瑭伐蜀，嘗爲偏將。石敬瑭欲擁帝還衞州，以授弘贄，使爲之所耳。</span>乃往見弘贄問之，弘贄曰：<span class="yinhao">「前代天子播遷多矣，然皆有將相、侍衞、府庫、法物，使羣下有所瞻仰；今皆無之，獨以五十騎自隨，雖有忠義之心，將若之何？」</span>敬瑭還，見帝於衞州驛，<span class="jiazhu">自弘贄所還見帝。</span>以弘贄之言告。弓箭庫使沙守榮、奔洪進前責敬瑭曰：<span class="jiazhu">沙姓，古夙沙氏之後。史炤曰：奔，姓也。古有賁姓，音奔，又音肥，後遂爲奔。</span><span class="yinhao">「公明宗愛壻，<span class="jiazhu">以敬瑭尙明宗女也。</span>富貴相與共之，憂患亦宜相恤。今天子播越，委計於公，冀圖興復，乃以此四者爲辭，<span class="jiazhu">四者，謂敬瑭所言無將相、侍衞、府庫、法物從行幸也。</span>是直欲附賊賣天子耳！」</span><span class="jiazhu">直指石敬瑭心術。</span>守榮抽佩刀欲刺之，<span class="jiazhu">刺，七亦翻。</span>敬瑭親將陳暉救之，守榮與暉鬬死，洪進亦自刎。<span class="jiazhu">刎，扶粉翻。</span>敬瑭牙內指揮使劉知遠引兵入，盡殺帝左右及從騎，獨置帝而去。<span class="jiazhu"><span class="shu-ming">考異</span>曰：<span class="shu-ming">閔帝實錄</span>：<span class="yinhao">「庚午朔四鼓，帝至衞州東七八里，遇敬瑭。」</span>竇貞固<span class="shu-ming">晉高祖實錄</span>：<span class="yinhao">「始，帝欲與少主俱西，斷孟津，北據壺關，南向徵諸侯兵，乃啓問康義誠西討作何制置」</span>云云。蘇逢吉<span class="shu-ming">漢高祖實錄</span>：<span class="yinhao">「是夜偵知少帝伏甲欲與從臣謀害晉高祖，詐屛人對語，方坐庭廡。帝密遣御士石敢袖鎚立於後，俄頃伏甲者起，敢有勇力，擁晉祖入一室，以巨木塞門，敢力當其鋒，死之。帝解佩刀，遇夜晦，以在地葦炬未然者奮擊之。衆謂短兵也，遂散走。帝乃匿身長垣下，聞帝親將李洪信謂人曰：『石太尉死矣。』帝隔垣呼洪信曰：『太尉無恙。』乃踰垣出就洪信兵，共護晉祖，殺建謀者，以少主授王弘贄。」</span><span class="shu-ming">南唐烈祖實錄</span>：<span class="yinhao">「弘贄曰：『今京國阽危，百官無主，必相率攜神器西向。公何不囚少帝西迎潞王，此萬全之計。』敬瑭然其語。」</span>按爲<span class="shu-ming">晉</span>、<span class="shu-ming">漢實錄</span>者必爲二祖飾非。今從<span class="shu-ming">閔帝實錄</span>。</span>敬瑭遂趣洛陽。<span class="jiazhu">趣，七喻翻。</span></p>
<p class="em2 strong" id="p30"><a class="gg-link" href="#p30" onclick="return changeColor(this);"></a>是日，太后令內諸司至乾壕迎潞王，<span class="jiazhu"><span class="shu-ming">考異</span>曰：<span class="shu-ming">廢帝實錄</span>：<span class="yinhao">「三十日，太后傳令至，幷內司迎奉至乾壕，帝促令還京。」</span>按<span class="shu-ming">長曆</span>，三月辛丑朔，四月庚午朔；三月無三十日，<span class="shu-ming">廢帝實錄</span>誤也。</span>王亟遣還洛陽。</p>
<p class="em2 strong" id="p31"><a class="gg-link" href="#p31" onclick="return changeColor(this);"></a>初，潞王罷河中，歸私第，<span class="jiazhu">事見二百七十七卷明宗長興元年。</span>王淑妃數遣孟漢瓊存撫之。<span class="jiazhu">數，所角翻。</span>漢瓊自謂於王有舊恩，至澠池西，<span class="jiazhu"><span class="shu-ming">九域志</span>：澠池在洛陽之西一百五十六里。澠，彌兗翻。澠池，縣名。</span>見王大哭，欲有所陳，王曰：<span class="yinhao">「諸事不言可知。」</span>仍自預從臣之列，<span class="jiazhu">從，才用翻。</span>王卽命斬於路隅。</p>
<p class="em2 strong" id="p32"><a class="gg-link" href="#p32" onclick="return changeColor(this);"></a><span class="yinwen">11</span>山南西道節度使張虔釗之討鳳翔也，留武定節度使孫漢韶守興元。虔釗旣敗，奔歸興元，與漢韶舉兩鎭之地降于蜀；蜀主命奉鑾肅衞馬步都指揮使、昭武節度使李肇將兵五千還利州，<span class="jiazhu">李肇本鎭昭武，蜀主召之入領宿衞，今使將兵還鎭以應接梁、洋。</span>右匡聖馬步都指揮使、寧江節度使張業將兵一萬屯大漫天以迎之。<span class="jiazhu">先是，蜀主以兵疲民困，不用趙隱取山南之計，今乘時而坐得之，其庸多矣。</span></p>
<p class="em2 strong" id="p33"><a class="gg-link" href="#p33" onclick="return changeColor(this);"></a><span class="yinwen">12</span>壬申，潞王至蔣橋，百官班迎於路，傳敎以未拜梓宮，未可相見。<span class="jiazhu">傳敎，謂傳令也。王所下令爲敎。</span>馮道等皆上牋勸進。<span class="jiazhu">終不用盧導之言。</span>王入謁太后、太妃，詣西宮，伏梓宮慟哭，自陳詣闕之由。馮道帥百官班見，<span class="jiazhu">見，賢遍翻。</span>拜；<span class="jiazhu">句絕。</span>王答拜。道等復上牋勸進，<span class="jiazhu">復，扶又翻。</span>王立謂道曰：<span class="yinhao">「予之此行，事非獲已。俟皇帝歸闕，園寢禮終，當還守藩服；羣公遽言及此，甚無謂也！」</span></p>
<p class="em2 strong" id="p34"><a class="gg-link" href="#p34" onclick="return changeColor(this);"></a>癸酉，太后下令廢少帝爲鄂王，<span class="jiazhu"><span class="shu-ming">考異</span>曰：<span class="shu-ming">閔帝實錄</span>云：<span class="yinhao">「七日廢帝爲鄂王。」</span>今從<span class="shu-ming">廢帝實錄</span>。</span>以潞王知軍國事，權以書詔印施行。<span class="jiazhu">書詔印，畫可所用者也。閔帝之出奔也，蓋以八寶自隨。</span>百官詣至德宮門待罪，<span class="jiazhu"><span class="shu-ming">五代會要</span>：天成元年，中書門下奏，請以洛京潛龍舊宅爲至德宮。蓋明宗舊第也。按歐<span class="shu-ming">史</span>，時潞王入居至德宮。</span>王命各復其位。甲戌，太后令潞王宜卽皇帝位；乙亥，卽位於柩前。</p>
<p class="em2 strong" id="p35"><a class="gg-link" href="#p35" onclick="return changeColor(this);"></a>帝之發鳳翔也，許軍士以入洛人賞錢百緡。旣至，問三司使王玫<span class="jiazhu">玫，莫杯翻。</span>以府庫之實，<span class="jiazhu">問其實數。</span>對有數百萬在。旣而閱實，金、帛不過三萬兩、匹；而賞軍之費計應用五十萬緡。帝怒，玫請率京城民財以足之，數日，僅得數萬緡，帝謂執政曰：<span class="yinhao">「軍不可不賞，人不可不恤，今將柰何？」</span>執政請據屋爲率，無問士庶自居及僦者，預借五月僦直，從之。<span class="jiazhu">僦，卽就翻。賃居爲僦。</span></p>
<p class="em2 strong" id="p36"><a class="gg-link" href="#p36" onclick="return changeColor(this);"></a><span class="yinwen">13</span>王弘贄遷閔帝於州廨，<span class="jiazhu">廨，古隘翻。</span>帝遣弘贄之子殿直巒往酖之。戊寅，巒至衞州謁見，<span class="jiazhu">見，賢遍翻。</span>閔帝問來故，不對。<span class="jiazhu">問巒以所以來之故。</span>弘贄數進酒，<span class="jiazhu">數，所角翻。</span>閔帝知其有毒，不飲，巒縊殺之。<span class="jiazhu">年二十一。</span></p>
<p class="em2 strong" id="p37"><a class="gg-link" href="#p37" onclick="return changeColor(this);"></a>閔帝性仁厚，於兄弟敦睦，雖遭秦王忌疾，閔帝坦懷待之，卒免於患。<span class="jiazhu">事見上卷明帝長興三年。卒，子恤翻。</span>及嗣位，於潞王亦無嫌，而朱弘昭、孟漢瓊之徒橫生猜間，<span class="jiazhu">橫，戶孟翻。間，古莧翻。</span>閔帝不能違，以致禍敗焉。</p>
<p class="em2 strong" id="p38"><a class="gg-link" href="#p38" onclick="return changeColor(this);"></a>孔妃尙在宮中，<span class="jiazhu">妃，孔循之女。</span>潞<span class="jiaozhusup">〔章：十二行本「潞」上有「王巒旣還」四字；乙十一行本同；孔本同；張校同；退齋校同。〕</span>王使人謂之曰：<span class="yinhao">「重吉何在？」</span><span class="jiazhu">以<span class="shu-ming">通鑑</span>書法言之，潞王於此當書<span class="yinhao">「帝」</span>，蓋承前史，偶失於脩改也。</span>遂殺妃，幷其四子。</p>
<p class="em2 strong" id="p39"><a class="gg-link" href="#p39" onclick="return changeColor(this);"></a>閔帝之在衞州也，惟磁州刺史宋令詢遣使問起居，聞其遇害，慟哭半日，自經死。<span class="jiazhu">宋令詢出磁州見上卷上年。事閔帝有始終者，宋令詢一人而已。磁，牆之翻。</span></p>
<p class="em2 strong" id="p40"><a class="gg-link" href="#p40" onclick="return changeColor(this);"></a><span class="yinwen">14</span>己卯，石敬瑭入朝。</p>
<p class="em2 strong" id="p41"><a class="gg-link" href="#p41" onclick="return changeColor(this);"></a><span class="yinwen">15</span>庚辰，以劉昫判三司。</p>
<p class="em2 strong" id="p42"><a class="gg-link" href="#p42" onclick="return changeColor(this);"></a><span class="yinwen">16</span>辛巳，蜀大赦，改元明德。</p>
<p class="em2 strong" id="p43"><a class="gg-link" href="#p43" onclick="return changeColor(this);"></a><span class="yinwen">17</span>帝之起鳳翔也，召興州刺史劉遂清，遲疑不至。聞帝入洛，乃悉集三泉、西縣、金牛、桑林戍兵以歸，自散關以南城鎭悉棄之，皆爲蜀人所有。癸未，入朝，帝欲治罪，以其能自歸，乃赦之。<span class="jiazhu">邊境之臣委棄城鎭，乃以其能自歸而不誅，安有效死弗去者乎！治，直之翻。</span>遂清，鄩之姪也。</p>
<p class="em2 strong" id="p44"><a class="gg-link" href="#p44" onclick="return changeColor(this);"></a><span class="yinwen">18</span>甲申，蜀將張業將兵入興元、洋州。</p>
<p class="em2 strong" id="p45"><a class="gg-link" href="#p45" onclick="return changeColor(this);"></a><span class="yinwen">19</span>乙酉，改元，大赦。<span class="jiazhu">改元清泰。</span></p>
<p class="em2 strong" id="p46"><a class="gg-link" href="#p46" onclick="return changeColor(this);"></a><span class="yinwen">20</span>丁亥，以宣徽南院使郝瓊權判樞密院，前三司使王玫爲宣徽北院使，鳳翔節度判官韓昭胤爲左諫議大夫、充端明殿學士。</p>
<p class="em2 strong" id="p47"><a class="gg-link" href="#p47" onclick="return changeColor(this);"></a><span class="yinwen">21</span>戊子，斬河陽節度使、判六軍諸衞兼侍中康義誠，滅其族。<span class="jiazhu">康義誠欲舉宿衞兵迎降以爲己功，而不免於族滅，此傅瑕所以死於鄭厲公之類也。</span></p>
<p class="em2 strong" id="p48"><a class="gg-link" href="#p48" onclick="return changeColor(this);"></a><span class="yinwen">22</span>己丑，誅藥彥稠。<span class="jiazhu">脩河中之怨也。</span></p>
<p class="em2 strong" id="p49"><a class="gg-link" href="#p49" onclick="return changeColor(this);"></a><span class="yinwen">23</span>庚寅，釋王景戡、萇從簡。</p>
<p class="em2 strong" id="p50"><a class="gg-link" href="#p50" onclick="return changeColor(this);"></a><span class="yinwen">24</span>有司百方斂民財，僅得六萬，帝怒，下軍巡使獄，晝夜督責，<span class="jiazhu">凡輸財稽違者，則下之軍巡使獄以督責之也。下，戶嫁翻。</span>囚繫滿獄，至<span class="jiaozhusup">〔章：十二行本「至」上有「貧者」二字；乙十一行本同；孔本同；張校同。〕</span>自經、赴井。而軍士游市肆皆有驕色，市人聚詬之曰：<span class="yinhao">「汝曹爲主力戰，立功良苦，<span class="jiazhu">詬，古候翻，又許候翻。爲，于僞翻；下能爲同。</span>反使我輩鞭胸杖背，出財爲賞，汝曹猶揚揚自得，獨不愧天地乎！」</span></p>
<p class="em2 strong" id="p51"><a class="gg-link" href="#p51" onclick="return changeColor(this);"></a>是時，竭左藏舊物及諸道貢獻，乃至太后、太妃器服簪珥皆出之，<span class="jiazhu">藏，徂浪翻。珥，忍止翻，耳當也。</span>纔及二十萬緡，帝患之，李專美夜直，<span class="jiazhu">李專美本鳳翔掌書記，時爲樞密直學士。</span>帝讓之曰：<span class="yinhao">「卿名有才，不能爲我謀此，留才安所施乎！」</span><span class="jiazhu">爲，于僞翻。</span>專美謝曰：<span class="yinhao">「臣駑劣，陛下擢任過分，<span class="jiazhu">駑，音奴。分，扶問翻。</span>然軍賞不給，非臣之責也。竊思自長興之季，賞賚亟行，卒以是驕；<span class="jiazhu">事始見上卷長興四年。亟，去吏翻。卒，臧沒翻，士卒也。</span>繼以山陵及出師，帑藏遂涸。<span class="jiazhu">帑，他朗藏。藏，徂浪翻。涸，戶郭翻。以水爲諭，言枯涸也。</span>雖有無窮之財，終不能滿驕卒之心，故陛下拱手於危困之中而得天下。<span class="jiazhu">此言在鳳翔時諸軍推戴之事。</span>夫國之存亡，不專繫於厚賞，亦在脩法度，立紀綱。陛下苟不改覆車之轍，臣恐徒困百姓，存亡未可知也。<span class="jiazhu">帝起事於鳳翔，共事者五人，能言及此者獨李專美耳。</span>今財力盡於此矣，宜據所有均給之，何必踐初言乎！」</span>帝以爲然。壬辰，詔禁軍在鳳翔歸命者，自楊思權、尹暉等各賜二馬、一駝、錢七十緡，下至軍人錢二十緡，其在京者各十緡。軍士無厭，<span class="jiazhu">厭，於鹽翻。</span>猶怨望，爲謠言曰：<span class="yinhao">「除去菩薩，扶立生鐵。」</span>以閔帝仁弱，帝剛嚴，有悔心故也。<span class="jiazhu">去，羌呂翻。菩，薄乎翻。薩，桑割翻。閔帝小字菩薩。</span></p>
<p class="em2 strong" id="p52"><a class="gg-link" href="#p52" onclick="return changeColor(this);"></a><span class="yinwen">25</span>丙申，葬聖德和武欽孝皇帝于徽陵，<span class="jiazhu">徽陵在河南府洛陽縣。</span>廟號明宗。帝衰絰護從至陵所，宿焉。<span class="jiazhu">衰，倉回翻。從，才用翻。</span></p>
<p class="em2 strong" id="p53"><a class="gg-link" href="#p53" onclick="return changeColor(this);"></a><span class="yinwen">26</span>五月，丙午，以韓昭胤爲樞密使，以莊宅使劉延朗爲樞密副使，權知樞密院房暠爲宣徽北院使。暠，長安人也。<span class="jiazhu">暠，古老翻。</span></p>
<p class="em2 strong" id="p54"><a class="gg-link" href="#p54" onclick="return changeColor(this);"></a><span class="yinwen">27</span>帝與石敬瑭皆以勇力善鬬，事明宗爲左右；然心競，素不相悅。<span class="jiazhu">心競，本諸<span class="shu-ming">左傳</span>師曠之言。競，爭也。</span>帝卽位，敬瑭不得已入朝，山陵旣畢，不敢言歸。時敬瑭久病羸瘠，<span class="jiazhu">羸，倫爲翻。瘠，秦昔翻。</span>太后及魏國公主屢爲之言；<span class="jiazhu">魏國公主，明宗之女，下嫁石敬瑭，曹太后所生也。歐<span class="shu-ming">史</span>：公主初號永寧公主，是年進封魏國長公主。爲，于僞翻。</span>而鳳翔將佐多勸帝留之，惟韓昭胤、李專美以爲趙延壽在汴，不宜猜忌敬瑭。<span class="jiazhu">趙延壽時爲宣武帥，逼近洛都；又其父德鈞在幽州，擁強兵。言若猜忌敬瑭，趙延壽必懼而生心。</span>帝亦見其骨立，不以爲虞，乃曰：<span class="yinhao">「石郎不惟密親，兼自少與吾同艱難；<span class="jiazhu">少，詩照翻。</span>今我爲天子，非石郎尙誰託哉！」</span>乃復以爲河東節度使。<span class="jiazhu">復，扶又翻；又如字。縱石敬瑭歸鎭，乃復疑而徙之，此所以速禍也。</span></p>
<p class="em2 strong" id="p55"><a class="gg-link" href="#p55" onclick="return changeColor(this);"></a><span class="yinwen">28</span>戊午，以隴州防禦使相里金爲保義節度使。<span class="jiazhu">賞其先通款於鳳翔也。</span></p>
<p class="em2 strong" id="p56"><a class="gg-link" href="#p56" onclick="return changeColor(this);"></a><span class="yinwen">29</span>丁未，階州刺史趙澄降蜀。</p>
<p class="em2 strong" id="p57"><a class="gg-link" href="#p57" onclick="return changeColor(this);"></a><span class="yinwen">30</span>戊申，以羽林軍使楊思權爲靜難節度使。<span class="jiazhu">踐鳳翔片紙所書之言也。難，乃旦翻。</span></p>
<p class="em2 strong" id="p58"><a class="gg-link" href="#p58" onclick="return changeColor(this);"></a><span class="yinwen">31</span>己酉，張虔釗、孫漢韶舉族遷于成都。</p>
<p class="em2 strong" id="p59"><a class="gg-link" href="#p59" onclick="return changeColor(this);"></a><span class="yinwen">32</span>庚戌，以司空兼門下侍郎、同平章事馮道同平章事，充匡國節度使。</p>
<p class="em2 strong" id="p60"><a class="gg-link" href="#p60" onclick="return changeColor(this);"></a><span class="yinwen">33</span>以天雄節度使兼侍中范延光爲樞密使。</p>
<p class="em2 strong" id="p61"><a class="gg-link" href="#p61" onclick="return changeColor(this);"></a><span class="yinwen">34</span>帝之起鳳翔也，悉取天平節度使李從曮家財甲兵以供軍。<span class="jiazhu">李從曮自其父茂貞以來再世鎭鳳翔，從曮雖移鎭，而家財甲兵猶在焉。</span>將行，<span class="jiazhu">謂將東趣洛陽也。</span>鳳翔之民遮馬請復以從曮鎭鳳翔，<span class="jiazhu">復，扶又翻。</span>帝許之，至是，徙從曮爲鳳翔節度使。<span class="jiazhu">長興元年，從曮自鳳翔入朝，徙宣武，後徙天平，今自天平復還鎭鳳翔。</span></p>
<p class="em2 strong" id="p62"><a class="gg-link" href="#p62" onclick="return changeColor(this);"></a><span class="yinwen">35</span>初，明宗爲北面招討使，<span class="jiazhu">莊宗同光二年始以明宗爲北面招討使。</span>平盧節度使房知溫爲副都部署，帝以別將事之，嘗被酒忿爭，<span class="jiazhu">被，皮義翻。師古曰：被，加也。被酒者，爲酒所加。</span>拔刃相擬。及帝舉兵入洛，知溫密與行軍司馬李沖謀拒之，沖請先奉表以觀形勢，還，言洛中已安定。壬<span class="jiaozhusup">〔章：十二行本「壬」上有「知溫懼」三字；乙十一行本同；孔本同；張校同。〕</span>戌，入朝謝罪，帝優禮之；知溫貢獻甚厚。</p>
<p class="em2 strong" id="p63"><a class="gg-link" href="#p63" onclick="return changeColor(this);"></a><span class="yinwen">36</span>吳鎭南節度使、守中書令東海康王徐知詢卒。</p>
<p class="em2 strong" id="p64"><a class="gg-link" href="#p64" onclick="return changeColor(this);"></a><span class="yinwen">37</span>蜀人取成州。</p>
<p class="em2 strong" id="p65"><a class="gg-link" href="#p65" onclick="return changeColor(this);"></a><span class="yinwen">38</span>六月，甲戌，以皇子左衞上將軍重美爲成德節度使、同平章事，兼河南尹，判六軍諸衞事。</p>
<p class="em2 strong" id="p66"><a class="gg-link" href="#p66" onclick="return changeColor(this);"></a><span class="yinwen">39</span>文州都指揮使成延龜舉州附蜀。<span class="jiazhu">周文王第五子郕叔武封於郕；或言成王封季載於郕，其後以國爲氏，或去<span class="yinhao">「邑」</span>爲成氏。</span></p>
<p class="em2 strong" id="p67"><a class="gg-link" href="#p67" onclick="return changeColor(this);"></a><span class="yinwen">40</span>吳徐知誥將受禪，忌昭武節度使兼中書令臨川王濛，<span class="jiazhu">昭武軍利州，時屬蜀，吳使濛遙領耳。</span>遣人告濛藏匿亡命，擅造兵器；丙子，降封歷陽公，幽于和州，命控鶴軍使王宏將兵二百衞之。<span class="jiazhu">濛見忌之始見二百七十一卷梁貞明五年。</span></p>
<p class="em2 strong" id="p68"><a class="gg-link" href="#p68" onclick="return changeColor(this);"></a><span class="yinwen">41</span>劉昫與馮道昏姻。昫性苛察，李愚剛褊；道旣出鎭，<span class="jiazhu">謂出鎭同州也。</span>二人論議多不合，事有應改者，愚謂昫曰：<span class="yinhao">「此賢親家所爲，更之不亦便乎！」</span><span class="jiazhu"><span class="shu-ming">傳</span>曰：妻父曰昏，壻父曰姻。凡娶以昏時，婦人陰也，故謂之昏。壻家，女之所因，故曰姻。二父相呼，謂之親家。更，工衡翻；下欲更同。</span>昫恨之，由是動成忿爭，至相詬罵，各欲非時求見，<span class="jiazhu">見，賢遍翻。</span>事多凝滯。帝患之，欲更命相，問所親信以朝臣聞望宜爲相者，<span class="jiazhu">聞，音問。</span>皆以尙書左丞姚顗、太常卿盧文紀、祕書監崔居儉對；論其才行，互有優劣。<span class="jiazhu">行，下孟翻。</span>帝不能決，乃置其名於琉璃甁，夜焚香祝天，且以筯挾之，<span class="jiazhu"><span class="yinhao">「挾」</span>，當作<span class="yinhao">「梜」</span>。梜，古協翻。<span class="shu-ming">記·曲禮</span>：羹之有菜者用梜。<span class="shu-ming">註</span>云：梜，猶箸也。今人或謂箸爲梜提。</span>首得文紀，次得顗。秋，七月，辛亥，以文紀爲中書侍郎、同平章事。居儉，蕘之子也。<span class="jiazhu">崔蕘見二百五十一卷唐懿宗咸通十年。</span></p>
<p class="em2 strong" id="p69"><a class="gg-link" href="#p69" onclick="return changeColor(this);"></a><span class="yinwen">42</span>帝欲殺楚匡祚，<span class="jiazhu">以楚匡祚殺重吉也。</span>韓昭胤曰：<span class="yinhao">「陛下爲天下父，天下之人皆陛下子，用法宜存至公。匡祚受詔檢校重吉家財，不得不爾。今族匡祚，無益死者，恐不厭衆心。」</span><span class="jiazhu">厭，益涉翻，伏也，合也。</span>乙卯，長流匡祚於登州。</p>
<p class="em2 strong" id="p70"><a class="gg-link" href="#p70" onclick="return changeColor(this);"></a><span class="yinwen">43</span>丁巳，立沛國夫人劉氏爲皇后。<span class="jiazhu">劉后，應州渾元人。<span class="yinhao">「元」</span>，一作<span class="yinhao">「源」</span>。</span></p>
<p class="em2 strong" id="p71"><a class="gg-link" href="#p71" onclick="return changeColor(this);"></a><span class="yinwen">44</span>回鶻入貢者多爲河西雜虜所掠，詔將軍牛知柔帥禁兵衞送，<span class="jiazhu">帥，讀曰率。</span>與邠州兵共討之。</p>
<p class="em2 strong" id="p72"><a class="gg-link" href="#p72" onclick="return changeColor(this);"></a><span class="yinwen">45</span>吳徐知誥召左僕射兼中書侍郎、同平章事宋齊丘還金陵，以爲諸道都統判官，加司空，於事皆無所關預，<span class="jiazhu">徐知誥疏宋齊丘事始上二月。召之還金陵而不使預事者，恐其沮止禪代之議故爾。</span>齊丘屢請退居，知誥以南園給之。</p>
<p class="em2 strong" id="p73"><a class="gg-link" href="#p73" onclick="return changeColor(this);"></a><span class="yinwen">46</span>護國節度使洋王從璋，歸德節度使涇王從敏，皆罷鎭居洛陽私第，帝待之甚薄；從敏在宋州預殺重吉，帝尤惡之。<span class="jiazhu">歸德軍，宋州。殺重吉於宋州見上三月。惡，烏路翻。</span>嘗侍宴禁中，酒酣，顧二王曰：<span class="yinhao">「爾等皆何物，輒據雄藩！」</span>二王大懼，太后叱之曰：<span class="yinhao">「帝醉矣，爾曹速去！」</span></p>
<p class="em2 strong" id="p74"><a class="gg-link" href="#p74" onclick="return changeColor(this);"></a><span class="yinwen">47</span>蜀置永平軍於雅州，以孫漢韶爲節度使。復以張虔釗爲山南西道節度使、同平章事；虔釗固辭不行。<span class="jiazhu">孫漢韶、張虔釗同以梁、洋降蜀，蜀以節鎭授之。孫漢韶赴雅州，而張虔釗固辭不赴梁州者，無面目以見梁州人士也。唐末置永平軍於邛州，後徙雅州。蓋莊宗滅蜀而廢之，今後蜀復置之也。</span></p>
<p class="em2 strong" id="p75"><a class="gg-link" href="#p75" onclick="return changeColor(this);"></a><span class="yinwen">48</span>蜀主得風疾踰年，至是增劇；甲子，立子東川節度使、同平章事、親衞馬步都指揮使仁贊爲太子，仍監國。<span class="jiazhu">監，古銜翻。</span>召司空·同平章事趙季良、武信節度使李仁罕、保寧節度使趙廷隱、樞密使王處回、捧聖控鶴都指揮使張公鐸、奉鑾肅衞指揮副使侯弘實受遺詔輔政。是夕殂，祕不發喪。</p>
<p class="em2 strong" id="p76"><a class="gg-link" href="#p76" onclick="return changeColor(this);"></a>王處回夜啓義興門告趙季良，處回泣不已，季良正色曰：<span class="yinhao">「今強將握兵，專伺時變，<span class="jiazhu">伺，相吏翻。</span>宜速立嗣君以絕覬覦，<span class="jiazhu">強將，謂李罕之、李肇等。覬，音冀。覦，音俞。</span>豈可但相泣邪！」</span>處回收淚謝之。季良敎處回見李仁罕，審其詞旨然後告之。處回至仁罕第，仁罕設備而出，遂不以實告。<span class="jiazhu">史言李仁罕已遊於趙季良等數內。</span></p>
<p class="em2 strong" id="p77"><a class="gg-link" href="#p77" onclick="return changeColor(this);"></a>丙寅，宣遺制，命太子仁贊更名昶，丁卯，卽皇帝位。<span class="jiazhu">昶，蜀主第三子也。更，工衡翻。</span></p>
<p class="em2 strong" id="p78"><a class="gg-link" href="#p78" onclick="return changeColor(this);"></a><span class="yinwen">49</span>初，帝以王玫對左藏見財失實，<span class="jiazhu">事見上四月。藏，徂浪翻。見，賢遍翻。</span>故以劉昫代判三司。昫命判官高延賞鉤考窮覈，皆積年逋欠之數，姦吏利其徵責匄取，故存之。<span class="jiazhu">匄，居大翻。</span>昫具奏其狀，且請察其可徵者急督之，必無可償者悉蠲之，韓昭胤極言其便。八月，庚午，詔長興以前戶部及諸道逋租三百三十八萬，虛煩簿籍，咸蠲免勿徵。貧民大悅，而三司吏怨之。</p>
<p class="em2 strong" id="p79"><a class="gg-link" href="#p79" onclick="return changeColor(this);"></a><span class="yinwen">50</span>辛未，以姚顗爲中書侍郎、同平章事。</p>
<p class="em2 strong" id="p80"><a class="gg-link" href="#p80" onclick="return changeColor(this);"></a><span class="yinwen">51</span>右龍武統軍索自通，以河中之隙，<span class="jiazhu">見二百七十七卷明宗長興元年。</span>心不自安，戊子，退朝過洛，自投于水而卒。<span class="jiazhu">洛水貫都城中，故自通退朝過之，自投于水。</span>帝聞之，大驚，贈太尉。</p>
<p class="em2 strong" id="p81"><a class="gg-link" href="#p81" onclick="return changeColor(this);"></a><span class="yinwen">52</span>丙申，以前安國節度使、同平章事趙鳳爲太子太保。</p>
<p class="em2 strong" id="p82"><a class="gg-link" href="#p82" onclick="return changeColor(this);"></a><span class="yinwen">53</span>九月，癸卯，詔鳳翔益兵守東安鎭以備蜀。<span class="jiazhu">東安鎭當在鳳翔西界；蜀旣出關收階、成之地，故益兵以備之。</span></p>
<p class="em2 strong" id="p83"><a class="gg-link" href="#p83" onclick="return changeColor(this);"></a><span class="yinwen">54</span>蜀衞聖諸軍都指揮使、武信節度使李仁罕自恃宿將有功，復受顧託，<span class="jiazhu">復，扶又翻。</span>求判六軍，令進奏吏宋從會以意諭樞密院，又至學士院偵草麻。<span class="jiazhu">偵，丑鄭翻。</span>蜀主不得已，甲寅，加仁罕兼中書令，判六軍事；以左匡聖都指揮使、保寧節度使趙廷隱兼侍中，爲之副。</p>
<p class="em2 strong" id="p84"><a class="gg-link" href="#p84" onclick="return changeColor(this);"></a><span class="yinwen">55</span>己未，雲州奏契丹入寇，北面招討使石敬瑭奏自將兵屯百井以備契丹。辛酉，敬瑭奏振武節度使楊檀擊契丹於境上，卻之。</p>
<p class="em2 strong" id="p85"><a class="gg-link" href="#p85" onclick="return changeColor(this);"></a><span class="yinwen">56</span>蜀奉鑾肅衞都指揮使、昭武節度使兼侍中李肇聞蜀主卽位，顧望，不時入朝，至漢州，留與親戚燕飲踰旬；冬，十月，庚午，始至成都，稱足疾，扶杖入朝見，<span class="jiazhu">見，賢遍翻。</span>見蜀主不拜。<span class="jiazhu">李肇之傲幼君，亦由武夫倔強，不學無識，以自貽禍。</span></p>
<p class="em2 strong" id="p86"><a class="gg-link" href="#p86" onclick="return changeColor(this);"></a><span class="yinwen">57</span>戊寅，左僕射、門下侍郎、同平章事李愚罷守本官，吏部尙書兼門下侍郎、同平章事、判三司劉昫罷爲右僕射。三司吏聞昫罷相，皆相賀，無一人從歸第者。<span class="jiazhu">以昫奏蠲諸道逋租，吏無所並緣徵責以漁利也。</span></p>
<p class="em2 strong" id="p87"><a class="gg-link" href="#p87" onclick="return changeColor(this);"></a><span class="yinwen">58</span>蜀捧聖控鶴都指揮使張公鐸與醫官使韓繼勳、豐德庫使韓保貞、茶酒庫使安思謙等皆事蜀主於藩邸，素怨李仁罕，共譖之，云仁罕有異志；蜀主令繼勳等與趙季良、趙廷隱謀，因仁罕入朝，命武士執而殺之。<span class="jiazhu">趙廷隱自克東川與李仁罕爭功，怨隙之深有自來。仁罕之求判六軍，蜀主命廷隱爲之副，所以防仁罕；仁罕不之覺，其冥頑凶悖，取死宜矣。然趙廷隱終亦不能免近習之讒，其得死於牖下者幸也。</span>癸未，下詔暴其罪，幷其子繼宏及宋從會等數人皆伏誅。是日，李肇釋杖而拜。<span class="jiazhu">李肇事孟知祥，於董璋之難，陰拱而觀其孰勝。董璋旣死，肇宜不免於死矣，孟知祥念其劍州之功，不以爲罪。及事少主，釋位入朝，倨傲不拜，其誰能容之！一見李仁罕之誅，遽釋杖而拜，前倨後恭，欲以求免，不亦難乎！<span class="shu-ming">通鑑</span>書之，以爲武夫恃功驕悖者之戒。</span></p>
<p class="em2 strong" id="p88"><a class="gg-link" href="#p88" onclick="return changeColor(this);"></a><span class="yinwen">59</span>蜀源州都押牙文景琛據城叛，<span class="jiazhu">徧考<span class="shu-ming">新</span>、<span class="shu-ming">舊唐志</span>及<span class="shu-ming">九域圖志</span>、<span class="shu-ming">寰宇記</span>，皆不載源州建置之由與其地。歐<span class="shu-ming">史·職方考</span>曰：州縣，凡唐故而廢於五代者，若五代所置而見於今者及縣之割隸今因之者，皆宜列以備職方之考；其餘嘗置而復廢，嘗改割而復舊，皆不足書。則知源州蓋蜀所置而尋廢，此其所以無傳。同光之克蜀也，得州六十四，見於<span class="shu-ming">職方考</span>者五十三州而已。如源州等蓋皆六十四州之數。按薛<span class="shu-ming">史</span>，後蜀潘仁嗣授武定節度使、源·壁等州觀察營田處置等使；周師攻秦、鳳，孟貽業駐軍平利爲褒、源之援，則蜀置源州屬武定軍節度。<span class="jiaozhusup">〔章：胡<span class="shu-ming">註</span>：「徧考<span class="shu-ming">新</span>、<span class="shu-ming">舊唐志</span>及<span class="shu-ming">九域圖志</span>、<span class="shu-ming">寰宇記</span>皆不載源州建置之由與其地」云云。乙十一行本「源」作「渠」。按「源」、「渠」筆畫相近，乙十一行本印亦漫漶，細審乃敢定之。渠州，蜀地，見歐<span class="shu-ming">史·職方表</span>。此記全書專以羅列異同爲事，偶有考訂，槪不闌入。此條特標舉之，自詭得見舊本，較梅磵爲多幸也。〕</span></span>果州刺史李延厚討平之。</p>
<p class="em2 strong" id="p89"><a class="gg-link" href="#p89" onclick="return changeColor(this);"></a><span class="yinwen">60</span>蜀主左右以李肇倨慢，請誅之；戊子，以肇爲太子少傅致仕，徙邛州。<span class="jiazhu">邛，渠恭翻。</span></p>
<p class="em2 strong" id="p90"><a class="gg-link" href="#p90" onclick="return changeColor(this);"></a><span class="yinwen">61</span>吳主加徐知誥大丞相、尙父、嗣齊王、九錫；辭不受。</p>
<p class="em2 strong" id="p91"><a class="gg-link" href="#p91" onclick="return changeColor(this);"></a><span class="yinwen">62</span>雄武節度使張延朗將兵圍文州，<span class="jiazhu">唐末置天雄節度於秦州，後唐改爲雄武節度。</span>階州刺史郭知瓊拔尖石寨。蜀李延厚將果州兵屯興州，遣先登指揮使范延暉將兵救文州，延朗解圍而歸，興州刺史馮暉自乾渠引戍兵歸鳳翔。<span class="jiazhu">時階、興二州皆已入於蜀。唐蓋使郭知瓊、馮暉領二州刺史以進取而不克也。薛<span class="shu-ming">史</span>曰：長興中，馮暉爲興州刺史，以乾渠爲治所。乾，音干。</span></p>
<p class="em2 strong" id="p92"><a class="gg-link" href="#p92" onclick="return changeColor(this);"></a><span class="yinwen">63</span>十一月，徐知誥召其子司徒、同平章事景通還金陵，<span class="jiazhu">自江都還金陵也。</span>爲鎭海·寧國節度副大使、諸道副都統、判中外諸軍事；以次子牙內馬步都指揮使、海州團練使景遷爲左右軍都軍使、左僕射、參政事，留江都輔政。</p>
<p class="em2 strong" id="p93"><a class="gg-link" href="#p93" onclick="return changeColor(this);"></a><span class="yinwen">64</span>十二月，己巳，以易州刺史安叔千爲振武節度使，齊州防禦使尹暉爲彰國節度使。<span class="jiazhu">安叔千以捍契丹之功，尹暉則鳳翔歸命之賞也。</span>叔千，沙陀人也。<span class="jiazhu">宋白曰：安叔千本貫雲州界，戶屬奉誠軍灰泉村。</span></p>
<p class="em2 strong" id="p94"><a class="gg-link" href="#p94" onclick="return changeColor(this);"></a><span class="yinwen">65</span>壬申，石敬瑭奏契丹外去，罷兵歸。<span class="jiazhu">自百井歸晉陽也。</span></p>
<p class="em2 strong" id="p95"><a class="gg-link" href="#p95" onclick="return changeColor(this);"></a><span class="yinwen">66</span>乙亥，徵雄武節度使張延朗爲中書侍郎、同平章事、判三司。</p>
<p class="em2 strong" id="p96"><a class="gg-link" href="#p96" onclick="return changeColor(this);"></a><span class="yinwen">67</span>辛巳，漢皇后馬氏殂。<span class="jiazhu">馬氏，楚王殷女也。</span></p>
<p class="em2 strong" id="p97"><a class="gg-link" href="#p97" onclick="return changeColor(this);"></a><span class="yinwen">68</span>甲申，蜀葬文武聖德英烈明孝皇帝于和陵，廟號高祖。</p>
<p class="em2 strong" id="p98"><a class="gg-link" href="#p98" onclick="return changeColor(this);"></a><span class="yinwen">69</span>乙酉，葬鄂王于徽陵城南，<span class="jiazhu">唐園陵之制，兆域之外繚以垣牆，列植柏樹，謂之柏城。</span>封纔數尺；觀者悲之。<span class="jiazhu"><span class="shu-ming">考異</span>曰：<span class="shu-ming">閔帝實錄</span>及薛<span class="shu-ming">史·閔帝紀</span>皆云：<span class="yinhao">「晉高祖卽位，諡曰閔，與秦王及重吉並葬徽陵域中。」</span>今從<span class="shu-ming">廢帝實錄</span>。</span></p>
<p class="em2 strong" id="p99"><a class="gg-link" href="#p99" onclick="return changeColor(this);"></a><span class="yinwen">70</span>是歲秋、冬旱，民多流亡，同、華、蒲、絳尤甚。<span class="jiazhu">華，戶化翻。</span></p>
<p class="em2 strong" id="p100"><a class="gg-link" href="#p100" onclick="return changeColor(this);"></a><span class="yinwen">71</span>漢主命判六軍秦王弘度募宿衞兵千人，皆市井無賴子弟，弘度昵之。<span class="jiazhu">昵，尼質翻。</span>同平章事楊洞潛諫曰：<span class="yinhao">「秦王，國之冢嫡，<span class="jiazhu">冢，大也。</span>宜親端士。使之治軍已過矣，<span class="jiazhu">治，直之翻。</span>況昵羣小乎！」</span>漢主曰：<span class="yinhao">「小兒敎以戎事，過煩公憂。」</span>終不戒弘度。洞潛出，見衞士掠商人金帛，商人不敢訴，歎曰：<span class="yinhao">「政亂如此，安用宰相！」</span>因謝病歸第；久之，不召，遂卒。</p>
<div class="yt" id="y935"><p class="strong" id="p101"><a class="gg-link" href="#p101" onclick="return changeColor(this);"></a><span class="section" id="title-4"><span data-head-description="潞王下" data-head-level="h4" data-head-title="清泰二年">二年</span></span><span class="biaozhusup" data-rel="">（乙未、九三五年）</span></p></div>
<p class="em2 strong" id="p102"><a class="gg-link" href="#p102" onclick="return changeColor(this);"></a><span class="yinwen">1</span>春，正月，丙申朔，閩大赦，改元永和。</p>
<p class="em2 strong" id="p103"><a class="gg-link" href="#p103" onclick="return changeColor(this);"></a><span class="yinwen">2</span>二月，丙寅朔，蜀大赦。</p>
<p class="em2 strong" id="p104"><a class="gg-link" href="#p104" onclick="return changeColor(this);"></a><span class="yinwen">3</span>甲戌，以樞密使、天雄節度使兼侍中范延光爲宣武節度使兼中書令。</p>
<p class="em2 strong" id="p105"><a class="gg-link" href="#p105" onclick="return changeColor(this);"></a><span class="yinwen">4</span>丁丑，夏州節度使李彝超上言疾病，<span class="jiazhu">夏，戶雅翻。上，時掌翻。疾甚爲病。</span>以兄行軍司馬彝殷權知軍州事；彝超尋卒。</p>
<p class="em2 strong" id="p106"><a class="gg-link" href="#p106" onclick="return changeColor(this);"></a><span class="yinwen">5</span>戊寅，蜀主尊母李氏爲皇太后。太后，太原人，本莊宗後宮也，以賜蜀高祖。<span class="jiazhu">孟知祥事莊宗，夙蒙親任，故以後宮賜之。史詳書李氏之所自來，以別於福慶長公主。</span></p>
<p class="em2 strong" id="p107"><a class="gg-link" href="#p107" onclick="return changeColor(this);"></a><span class="yinwen">6</span>己丑，追尊帝母魯國夫人魏氏曰宣憲皇太后。<span class="jiazhu">魏氏，本平山王氏婦也，少寡，與帝皆爲明宗所掠。</span></p>
<p class="em2 strong" id="p108"><a class="gg-link" href="#p108" onclick="return changeColor(this);"></a><span class="yinwen">7</span>閩主立淑妃陳氏爲皇后。初，閩主兩娶劉氏，皆士族，美而無寵。陳后，本閩太祖侍婢金鳳也，陋而淫，聞主嬖之，<span class="jiazhu">嬖，皮義翻，又必計翻。</span>以其族人守恩、匡勝爲殿使。<span class="jiazhu">殿使，閩所置官。</span></p>
<p class="em2 strong" id="p109"><a class="gg-link" href="#p109" onclick="return changeColor(this);"></a><span class="yinwen">8</span>三月，辛丑，以前宣武節度使兼侍中趙延壽爲忠武節度使兼樞密使。</p>
<p class="em2 strong" id="p110"><a class="gg-link" href="#p110" onclick="return changeColor(this);"></a><span class="yinwen">9</span>以李彝殷爲定難節度使。<span class="jiazhu">李彝殷後避宋朝廟諱，改名彝興，其子則李繼捧、李繼遷也。難，乃旦翻。</span></p>
<p class="em2 strong" id="p111"><a class="gg-link" href="#p111" onclick="return changeColor(this);"></a><span class="yinwen">10</span>己酉，贈吳越王元瓘母陳氏爲晉國太夫人。元瓘性孝，尊禮母黨，厚加賜與，而未嘗遷官，授以重任。</p>
<p class="em2 strong" id="p112"><a class="gg-link" href="#p112" onclick="return changeColor(this);"></a><span class="yinwen">11</span>壬戌，以彰聖都指揮使安審琦領順化節度使。<span class="jiazhu"><span class="shu-ming">五代會要</span>：清泰元年六月，改捧聖馬軍爲彰聖左、右軍，嚴衞步軍爲寧衞左、右軍。梁嘗改滄州義昌軍爲順化軍，後唐復唐之舊，爲橫海軍。前此吳越錢元珦判明州，領順化節度使；審琦所領蓋楚州順化軍也。</span>審琦，金全之子也。<span class="jiazhu">安金全，代北舊將。</span></p>
<p class="em2 strong" id="p113"><a class="gg-link" href="#p113" onclick="return changeColor(this);"></a><span class="yinwen">12</span>太常丞史在德，性狂狷，上書歷詆內外文武之士，<span class="jiazhu">薛<span class="shu-ming">史</span>載在德書，其略曰：<span class="yinhao">「朝廷任事率多濫進：稱武士者不閑計策，雖被堅執銳，戰則棄甲，窮則背軍。稱文士者鮮有藝能，多無士行，問策謀則杜口，作文字則倩人。所謂虛設具員，枉費國力。逢陛下維新之運，是文明革弊之秋。臣請應內外所管軍人，凡勝衣甲者，請宣下本軍大將，一一考試武藝短長，權謀深淺，居下位有將才者便拔爲大將，居上位無將略者移之下軍。其東班臣僚，請內出策題下中書令宰臣面試，如下位有大才須拔居大位，無大才卽移之下僚。」</span>狷，吉掾翻。詆，丁禮翻。</span>請徧加考試，黜陟能否；執政及朝士大怒，盧文紀及補闕劉濤、楊昭儉等皆請加罪。帝謂學士馬胤孫曰：<span class="yinhao">「朕新臨天下，宜開言路；若朝士以言獲罪，誰敢言者！卿爲朕作詔書，宣朕意。」</span><span class="jiazhu">馬胤孫時爲翰林學士。爲，于僞翻。</span>乃下詔，略曰：<span class="yinhao">「昔魏徵請賞皇甫德參，<span class="jiazhu">見一百九十四卷太宗貞觀八年。</span>今濤等請黜史在德；事同言異，何其遠哉！在德情在傾輸，安可責也！」</span><span class="jiazhu">傾輸，謂傾其胸腹所懷，而輸忠於上。</span>昭儉，嗣復之曾孫也。<span class="jiazhu">楊嗣復，文宗時爲相。</span></p>
<p class="em2 strong" id="p114"><a class="gg-link" href="#p114" onclick="return changeColor(this);"></a><span class="yinwen">13</span>吳加徐景遷同平章事、知左右軍事；徐知誥令尙書郎陳覺輔之，<span class="jiazhu"><span class="shu-ming">考異</span>曰：<span class="shu-ming">江南錄</span>：<span class="yinhao">「時先主權位日隆，中外皆知有代謝之勢，而以吳主恭謹守道，欲待嗣君。先主次子景遷，吳主之壻也，先主鍾愛特甚。齊丘使陳覺爲景遷敎授，爲之聲價。齊丘參決時政，多爲不法，輒歸過於嗣主而盛稱景遷之美，幾有奪嫡之計。所以然者，以吳主少而先主老，必不能待，他日得國，授於景遷，易制，己爲元老，威權無上矣。此其日夕爲謀也。先主覺之，乃召齊丘如金陵以爲己之副，遙兼申蔡節度使，無所關預，從容而已。」</span>今從<span class="shu-ming">十國紀年</span>。</span>謂覺曰：<span class="yinhao">「吾少時與宋子嵩論議，好相詰難，<span class="jiazhu">少，詩照翻。好，呼到翻。詰，去吉翻。難，乃旦翻。</span>或吾捨子嵩還家，或子嵩拂衣而起。子嵩攜衣笥望秦淮門欲去者數矣，吾常戒門者止之。<span class="jiazhu">宋齊丘，字子嵩。秦淮門，金陵城門。數，所角翻。</span>吾今老矣，猶未徧達時事，況景遷年少當國，故屈吾子以誨之耳。」</span></p>
<p class="em2 strong" id="p115"><a class="gg-link" href="#p115" onclick="return changeColor(this);"></a><span class="yinwen">14</span>夏，四月，庚午，蜀以御史中丞龍門毋昭裔爲中書侍郎、同平章事。<span class="jiazhu">龍門縣，本漢皮氏縣，後魏更名，唐屬河中府。<span class="shu-ming">九域志</span>：在府東北九十五里。毋，姓也，毋丘氏或爲毋氏，望出平昌、鉅鹿。開元補闕有毋景，洛陽人，一云吳人。毋，武夫翻。</span></p>
<p class="em2 strong" id="p116"><a class="gg-link" href="#p116" onclick="return changeColor(this);"></a><span class="yinwen">15</span>癸未，加樞密使、刑部尙書韓昭胤中書侍郎、同平章事。辛卯，以宣徽南院使劉延皓爲刑部尙書，充樞密使。延皓，皇后之弟也。癸巳，以左領軍衞大將軍劉延朗爲本衞上將軍，充宣徽北院使，兼樞密副使。</p>
<p class="em2 strong" id="p117"><a class="gg-link" href="#p117" onclick="return changeColor(this);"></a><span class="yinwen">16</span>五月，丙申，契丹寇新州及振武。</p>
<p class="em2 strong" id="p118"><a class="gg-link" href="#p118" onclick="return changeColor(this);"></a><span class="yinwen">17</span>庚戌，賜振武節度使楊檀名光遠。<span class="jiazhu">薛<span class="shu-ming">史</span>載中書奏：<span class="yinhao">「準天成三年正月敕，九廟諱但回避正文，其偏旁文字不在減少點畫。今鄭州節度使楊檀、檀州、金壇等名，酌情制宜，並請改之。其表章文案偏旁字缺點畫，凡臣僚名涉偏旁亦請改名。」</span>詔曰：<span class="yinhao">「偏旁文字，音韻懸殊，止避正呼，不宜全改。楊檀宜賜名光遠，餘依舊。」</span>按此以明宗廟諱<span class="yinhao">「亶」</span>字避偏旁也。楊檀時不鎭定州，當從<span class="shu-ming">通鑑</span>。</span></p>
<p class="em2 strong" id="p119"><a class="gg-link" href="#p119" onclick="return changeColor(this);"></a><span class="yinwen">18</span>六月，吳德勝節度使兼中書令柴再用卒。先是，史官王振嘗詢其戰功，<span class="jiazhu">先，悉薦翻。</span>再用曰：<span class="yinhao">「鷹犬微效，皆社稷之靈，再用何功之有！」</span>竟不報。<span class="jiazhu">有功而不求聞，武人如柴再用者亦可稱也。</span></p>
<p class="em2 strong" id="p120"><a class="gg-link" href="#p120" onclick="return changeColor(this);"></a><span class="yinwen">19</span>契丹寇應州。</p>
<p class="em2 strong" id="p121"><a class="gg-link" href="#p121" onclick="return changeColor(this);"></a><span class="yinwen">20</span>河東節度使、北面總管石敬瑭旣還鎭，<span class="jiazhu">去年五月，帝令石敬瑭還太原。</span>陰爲自全之計。帝好咨訪外事，<span class="jiazhu">好，呼到翻。</span>常命端明殿學士李專美、翰林學士李崧、知制誥呂琦、薛文遇、翰林天文趙延乂等<span class="jiazhu">唐之中世，司天臺有天文博士二人，正八品下；天文觀生九十人，天文生五十人，皆掌候天文。翰林天文，居翰林院以候天文者也。</span>更直於中興殿庭，與語或至夜分。時敬瑭二子爲內使，<span class="jiazhu">更，工衡翻。內使，內諸司使。按石敬瑭拒命之時，其子重殷爲右衞上將軍，重裔爲皇城副使。</span>曹太后則晉國長公主之母也，<span class="jiazhu">敬瑭妻魏國公主，是年四月進封晉國。長，知兩翻。</span>敬瑭賂太后左右，令伺帝之密謀，事無巨細皆知之。敬瑭多於賓客前自稱羸瘠不堪爲帥，<span class="jiazhu">羸，倫爲翻。瘠，在亦翻。帥，所類翻。</span>冀朝廷不之忌。</p>
<p class="em2 strong" id="p122"><a class="gg-link" href="#p122" onclick="return changeColor(this);"></a>時契丹屢寇北邊，禁軍多在幽、幷，敬瑭與趙德鈞求益兵運糧，朝夕相繼。<span class="jiazhu">敬瑭求兵糧以實幷州，趙德鈞求兵糧以實幽州。</span>甲申，詔借河東人有蓄積者菽粟。乙酉，詔鎭州輸絹五萬匹於總管府，糴軍糧，<span class="jiazhu">總管府在晉陽，石敬瑭時爲北面馬步軍都總管故也。</span>率鎭冀人車千五百乘運糧於代州；<span class="jiazhu"><span class="shu-ming">九域志</span>：鎭州西北至代州六百二十里。乘，繩證翻。</span>又詔魏博市糴。時水旱民饑，敬瑭遣使督趣嚴急，<span class="jiazhu">趣，讀曰促。</span>山東之民流散，<span class="jiazhu">此謂太行、常山之東。</span>亂始兆矣。<span class="jiazhu">史敍致亂之由。</span></p>
<p class="em2 strong" id="p123"><a class="gg-link" href="#p123" onclick="return changeColor(this);"></a>敬瑭將大軍屯忻州，朝廷遣使賜軍士夏衣，傳詔撫諭，軍士呼萬歲者數四。<span class="jiazhu">時驕兵習於聞見，又欲扶立石敬瑭以希賞。</span>敬瑭懼，幕僚河內段希堯請誅其唱首者，敬瑭命都押衙劉知遠斬挾馬都將李暉等三十六人以徇。希堯，懷州人也。帝聞之，益疑敬瑭。</p>
<p class="em2 strong" id="p124"><a class="gg-link" href="#p124" onclick="return changeColor(this);"></a><span class="yinwen">21</span>壬辰，詔：<span class="yinhao">「竊盜不計贓多少，幷縱火強盜，並行極法。」</span></p>
<p class="em2 strong" id="p125"><a class="gg-link" href="#p125" onclick="return changeColor(this);"></a><span class="yinwen">22</span>閩福王繼鵬私於宮人李春鷰，繼鵬請之於陳后，后白閩主而賜之。</p>
<p class="em2 strong" id="p126"><a class="gg-link" href="#p126" onclick="return changeColor(this);"></a><span class="yinwen">23</span>秋，七月，以樞密使劉延皓爲天雄節度使。</p>
<p class="em2 strong" id="p127"><a class="gg-link" href="#p127" onclick="return changeColor(this);"></a><span class="yinwen">24</span>乙巳，以武寧節度使張敬達爲北面行營副總管，將兵屯代州，以分石敬瑭之權。<span class="jiazhu">爲令張敬達討石敬瑭張本。</span></p>
<p class="em2 strong" id="p128"><a class="gg-link" href="#p128" onclick="return changeColor(this);"></a><span class="yinwen">25</span>帝深以時事爲憂，嘗從容讓盧文紀等以無所規贊。<span class="jiazhu">從，千容翻。</span>丁巳，文紀等上言：<span class="yinhao">「臣等每五日起居，與兩班旅見，暫獲對揚，<span class="jiazhu">見，賢遍翻。兩班者，文武官分爲東西兩班。<span class="shu-ming">書·說命</span>：說拜稽首曰：敢對揚天子之休命。<span class="shu-ming">註</span>云：對，答也。答受美命而稱揚之。後人遂以面對爲對揚。</span>侍衞滿前，雖有愚慮，不敢敷陳。竊見前朝自上元以來，置延英殿，或宰相欲有奏論，天子欲有咨度，<span class="jiaozhusup">〔章：十二行本「度」下有「皆非時召對」五字；乙十一行本同；孔本同；張校同；退齋校同。〕</span><span class="jiazhu">上元，唐肅宗年號。度，徒洛翻。</span>旁無侍衞，故人得盡言。望復此故事，惟聽機要之臣侍側。」</span><span class="jiazhu">機要之臣，謂樞密。</span>詔以<span class="yinhao">「舊制五日起居，百僚俱退，宰相獨升，若常事自可敷奏。或事應嚴密，不以其日，或異日聽於閤門奏牓子，當盡屛侍臣，<span class="jiazhu">屛，必郢翻，又卑正翻。</span>於便殿相待，何必襲延英之名也！」</span></p>
<p class="em2 strong" id="p129"><a class="gg-link" href="#p129" onclick="return changeColor(this);"></a><span class="yinwen">26</span>吳潤州團練使徐知諤，狎昵小人，<span class="jiazhu">昵，尼質翻。</span>游燕廢務，作列肆於牙城西，躬自貿易。<span class="jiazhu">貿，音茂。</span>徐知誥聞之怒，召知諤左右詰責；知諤懼。或謂知誥曰：<span class="yinhao">「忠武王最愛知諤，<span class="jiazhu">徐溫諡忠武王。</span>而以後事傳於公。<span class="jiazhu">徐知誥之得政，在於定朱瑾之難；若徐溫臨沒而傳政於知誥，非本心也。事見二百七十六卷明宗天成二年。</span>往年知詢失守，<span class="jiazhu">謂自昇州召知詢還揚州也。</span>論議至今未息。借使知諤治有能名，<span class="jiazhu">治，直吏翻。</span>訓兵養民，於公何利？」</span>知誥感悟，待之加厚。</p>
<p class="em2 strong" id="p130"><a class="gg-link" href="#p130" onclick="return changeColor(this);"></a><span class="yinwen">27</span>九月，丙申，吳大赦，改元天祚。</p>
<p class="em2 strong" id="p131"><a class="gg-link" href="#p131" onclick="return changeColor(this);"></a><span class="yinwen">28</span>己酉，以宣徽南院使房暠爲刑部尙書，充樞密使；<span class="jiazhu">暠，古老翻。</span>宣徽北院使劉延朗爲南院使，仍兼樞密副使。於是延朗及樞密直學士薛文遇等居中用事，暠與趙延壽雖爲使長，<span class="jiazhu">樞密使爲樞密院之長。長，知兩翻。</span>其聽用之言什不三四。暠隨勢可否，不爲事先；每幽、幷遣使入奏，樞密諸人環坐議之，暠多俛首而寐，比覺，引頸振衣，則使者去矣。<span class="jiazhu">俛，音免。比，必利翻。覺，居效翻。</span>啓奏除授，一歸延朗。<span class="jiazhu">爲劉延朗受誅於晉，房暠獲全張本。然二人皆帝之親臣也，延朗之好貨非也，暠之避事亦非矣。</span>諸方鎭、刺史自外入者，必先賂延朗，後議貢獻，賂厚者先，得內地；賂薄者晚，得邊陲。由是諸將帥皆怨憤，帝不能察。</p>
<p class="em2 strong" id="p132"><a class="gg-link" href="#p132" onclick="return changeColor(this);"></a><span class="yinwen">29</span>蜀金州防禦使全師郁寇金州，拔水寨。<span class="jiazhu">按<span class="shu-ming">元和郡縣志</span>，漢水去金州城百步，故唐置水寨以防蜀兵。</span>城中兵纔千人，都監陳知隱託他事將兵三百沿流遁去；防禦使馬全節罄私財以給軍，出奇死戰，蜀兵乃亡。戊寅，詔斬知隱。</p>
<p class="em2 strong" id="p133"><a class="gg-link" href="#p133" onclick="return changeColor(this);"></a><span class="yinwen">30</span>初，閩主有幸臣曰歸守明，出入臥內；閩主晚年得風疾，陳后與守明及百工院使李可殷私通，國人皆惡之，莫敢言。<span class="jiazhu">惡，烏路翻。</span></p>
<p class="em2 strong" id="p134"><a class="gg-link" href="#p134" onclick="return changeColor(this);"></a>可殷嘗譖皇城使李倣於閩主，后族陳匡勝無禮於福王繼鵬，倣及繼鵬皆恨之。閩主疾甚，繼鵬有喜色。倣以閩主爲必不起，冬，十月，己卯，使壯士數人持白梃擊李可殷，殺之，<span class="jiazhu">梃，待鼎翻。</span>中外震驚。庚辰，閩主疾少間，<span class="jiazhu">間，如字。</span>陳后訴之。閩主力疾視朝，詰可殷死狀，倣懼而出，俄頃，引部兵鼓譟入宮。閩主聞變，匿於九龍帳下，<span class="jiazhu">閩主命錦工作九龍帳，國人歌之曰：<span class="yinhao">「誰謂九龍帳，惟貯一歸郎。」</span>歸郎，謂守明也。</span>亂兵刺之而出。<span class="jiazhu">刺，七亦翻。</span>閩主宛轉未絕，宮人不忍其苦，爲絕之。<span class="jiazhu">爲絕其命也。爲，于僞翻。</span>倣與繼鵬殺陳后、陳守恩、陳匡勝、歸守明及繼鵬弟繼韜；繼韜素與繼鵬相惡故也。辛巳，繼鵬稱皇太后令監國，是日，卽皇帝位。<span class="jiazhu">皇太后，璘母黃氏也。繼鵬，璘之長子。</span>更名昶。<span class="jiazhu">更，工衡翻。</span>諡其父曰齊肅明孝皇帝，廟號惠宗。旣而自稱權知福建節度事，遣使奉表於唐，大赦境內；立李春鷰爲賢妃。</p>
<p class="em2 strong" id="p135"><a class="gg-link" href="#p135" onclick="return changeColor(this);"></a>初，閩惠宗娶漢主女清遠公主，<span class="jiazhu">廣州有清遠縣。</span>使宦者閩清林延遇置邸於番禺，<span class="jiazhu"><span class="shu-ming">唐志</span>無閩清縣，蓋王氏始分置也。<span class="shu-ming">九域志</span>：閩清縣屬福州，在州西北一百五十里。宋白曰：唐貞元元年割候官縣十鄕爲梅溪場，梁乾化元年改爲閩清縣。番，音潘。</span>專掌國信。漢主賜以大第，稟賜甚厚，數問以閩事。<span class="jiazhu">稟，筆錦翻，給也。數，所角翻。</span>延遇不對，退，謂人曰：<span class="yinhao">「去閩語閩，去越語越，處人宮禁，可如是乎！」</span><span class="jiazhu">處，昌呂翻。</span>漢主聞而賢之，以爲內常侍，使鉤校諸司事。延遇聞惠宗遇弒，求歸，不許，素服向其國三日哭。<span class="jiazhu">史言林延遇不忘舊君。</span></p>
<p class="em2 strong" id="p136"><a class="gg-link" href="#p136" onclick="return changeColor(this);"></a><span class="yinwen">31</span>荊南節度使高從誨，性明達，親禮賢士，委任梁震，以兄事之；震常謂從誨爲郎君。<span class="jiazhu">門生故吏呼其主之子爲郎君。梁震事高季興，從誨之父也，故以郎君呼從誨。</span></p>
<p class="em2 strong" id="p137"><a class="gg-link" href="#p137" onclick="return changeColor(this);"></a>楚王希範好奢靡，<span class="jiazhu">好，呼到翻；下玩好同。</span>游談者共誇其盛。從誨謂僚佐曰：<span class="yinhao">「如馬王可謂大丈夫矣。」</span>孫光憲對曰：<span class="yinhao">「天子諸侯，禮有等差。彼乳臭子驕侈僭忲，<span class="jiazhu">忲，他蓋翻，奢也。</span>取快一時，不爲遠慮，危亡無日，又足慕乎！」</span>從誨久而悟，曰：<span class="yinhao">「公言是也。」</span>他日，謂梁震曰：<span class="yinhao">「吾自念平生奉養，固已過矣。」</span>乃捐去玩好，<span class="jiazhu">去，羌呂翻。好，呼到翻。</span>以經史自娛，省刑薄賦，境內以安。</p>
<p class="em2 strong" id="p138"><a class="gg-link" href="#p138" onclick="return changeColor(this);"></a>梁震曰：<span class="yinhao">「先王待我如布衣交，以嗣王屬我。<span class="jiazhu">先王，謂高季興。嗣王，謂從誨。屬，之欲翻。</span>今嗣王能自立，不墜其業，吾老矣，不復事人矣。」</span><span class="jiazhu">復，扶又翻。</span>遂固請退居。從誨不能留，乃爲之築室於土洲。<span class="jiazhu">爲，于僞翻。江陵有九十九洲，土洲其一也。梁震事高氏始二百六十六卷梁太祖開平二年。</span>震披鶴氅，<span class="jiazhu">氅，昌兩翻。</span>自稱荊臺隱士，每詣府，跨黃牛至聽事。<span class="jiazhu">聽，讀曰廳。</span>從誨時過其家，<span class="jiazhu">過，音戈。</span>四時賜與甚厚。自是悉以政事屬孫光憲。<span class="jiazhu">屬，之欲翻。</span></p>
<p class="margin2" id="p139"><a class="gg-link" href="#p139" onclick="return changeColor(this);"></a>臣光曰：孫光憲見微而能諫，高從誨聞善而能徙，<span class="jiazhu">高從誨之羨馬希範，是侈心之萌芽也，而孫光憲力言之以防微；高從誨因光憲之言，捐玩好而樂經史，思所以阜民保境，是遷善也。</span>梁震成功而能退，<span class="jiazhu">梁震翼贊高氏父子，能保其國，是功也。</span>自古有國家者能如是，夫何亡國敗家喪身之有！<span class="jiazhu">喪，息浪翻。</span></p>
<p class="em2 strong" id="p140"><a class="gg-link" href="#p140" onclick="return changeColor(this);"></a><span class="yinwen">32</span>吳加中書令徐知誥尙父、太師、大丞相、大元帥，進封齊王，備殊禮，以昇、潤、宣、池、歙、常、江、饒、信、海十州爲齊國；<span class="jiazhu">考徐知誥所封十州，自潤循江而上，至于江則中斷吳國之腰膂，江都之與洪、鄂，脈理不屬矣。自常、潤波海界淮而有海州，則有包舉吳國之勢。其規圖自以爲得，當是時合全吳之人歸心知誥，何必如是而後篡也。歙，書涉翻。</span>知誥辭尙父、丞相、殊禮不受。</p>
<p class="em2 strong" id="p141"><a class="gg-link" href="#p141" onclick="return changeColor(this);"></a><span class="yinwen">33</span>閩皇城使、判六軍諸衞李倣專制朝政，陰養死士，<span class="jiazhu">朝，直遙翻。</span>閩主昶與拱宸指揮使林延皓等圖之。延皓等詐親附倣，倣待之不疑。十一月，壬子，倣入朝，延皓等伏衞士數百於內殿，執斬之，梟首朝門。<span class="jiazhu">梟，堅堯翻。朝門，正朝之門。朝，直遙翻。</span>倣部兵千餘持白梃攻應天門，不克，焚啓聖門，奪倣首奔吳越。詔暴倣弒君及殺繼韜等罪，告踰中外。<span class="jiazhu">此閩主之詔也。</span>以建王繼嚴權判六軍諸衞，以六軍判官永泰葉翹爲內宣徽使、參政事。<span class="jiazhu">唐懿宗咸通二年，分連江及閩置永泰縣，屬福州。<span class="shu-ming">九域志</span>：在州西南三百五十里。<span class="shu-ming">福州圖經</span>云：永泰縣，唐永泰二年置，以年號爲名。翹，祈消翻。</span></p>
<p class="em2 strong" id="p142"><a class="gg-link" href="#p142" onclick="return changeColor(this);"></a>翹博學質直，閩惠宗擢爲福王友，<span class="jiazhu">閩主昶初封福王。</span>昶以師傅禮待之，多所裨益，宮中謂之<span class="yinhao">「國翁」</span>。昶旣嗣位，驕縱，不與翹議國事。一旦，昶方視事，翹衣道士服過庭中趨出，<span class="jiazhu">衣，於旣翻。</span>昶召還，拜之，曰：<span class="yinhao">「軍國事殷，久不接對，孤之過也。」</span>翹頓首曰：<span class="yinhao">「老臣輔導無狀，致陛下卽位以來無一善可稱，願乞骸骨。」</span>昶曰：<span class="yinhao">「先帝以孤屬公，<span class="jiazhu">屬，之欲翻。</span>政令不善，公當極言，柰何棄孤去！」</span>厚賜金帛，慰諭令復位。昶元妃梁國夫人李氏，同平章事敏之女，昶嬖李春鷰，<span class="jiazhu">昶求春鷰於陳后，見上六月。嬖，卑義翻，又博計翻。</span>待夫人甚薄。翹諫曰：<span class="yinhao">「夫人先帝之甥，聘之以禮，柰何以新愛而棄之！」</span>昶不悅，由是疏之。未幾，復上書言事，<span class="jiazhu">幾，居豈翻。復，扶又翻。</span>昶批其紙尾曰：<span class="yinhao">「一葉隨風落御溝。」</span><span class="jiazhu">批，匹迷翻，筆題之也。</span>遂放歸永泰，<span class="jiazhu">路振<span class="shu-ming">九國志</span>：葉翹斥歸永春。按<span class="shu-ming">九域志</span>，泉州有永春縣，福州有永泰縣，未知孰是。</span>以壽終。</p>
<p class="em2 strong" id="p143"><a class="gg-link" href="#p143" onclick="return changeColor(this);"></a><span class="yinwen">34</span>帝嘉馬全節之功，<span class="jiazhu">卻蜀兵全金州之功也。</span>召詣闕。劉延朗求賂，全節無以與之；延朗欲除全節絳州刺史，羣議沸騰。帝聞之，乙卯，以全節爲潢海留後。<span class="jiazhu">帝旣聞之，而不罪劉延朗；善善惡惡，郭之所以亡也。</span></p>
<p class="em2 strong" id="p144"><a class="gg-link" href="#p144" onclick="return changeColor(this);"></a><span class="yinwen">35</span>十二月，壬申，以中書侍郎、同平章事充樞密使韓昭胤同平章事，充護國節度使。</p>
<p class="em2 strong" id="p145"><a class="gg-link" href="#p145" onclick="return changeColor(this);"></a><span class="yinwen">36</span>乙酉，以前匡國節度使、同平章事馮道爲司空。時久無正拜三公者，<span class="jiazhu">喪亂以來，以他官兼領及檢校三公者有之，無正拜者。</span>朝議疑其職事；盧文紀欲令掌祭祀掃除，<span class="jiazhu">隋制：三公參議國之大事，祭祀則太尉亞獻，司徒奉俎，司空行掃除。盧文紀不深考，遂以爲司空職掌。朝，直遙翻。</span>道聞之曰：<span class="yinhao">「司空掃除，職也，吾何憚焉。」</span>旣而文紀自知不可，乃止。<span class="jiazhu">史言後唐雖自言纂唐舊服，而文獻皆不足。</span></p>
<p class="em2 strong" id="p146"><a class="gg-link" href="#p146" onclick="return changeColor(this);"></a><span class="yinwen">37</span>閩主賜洞眞先生陳守元號天師，信重之，乃至更易將相，<span class="jiazhu">更，工衡翻。</span>刑罰選舉，皆與之議；守元受賂請託，言無不從，其門如市。</p>
</div></body></html>