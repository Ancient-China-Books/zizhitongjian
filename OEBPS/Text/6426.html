<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百八十二·後晉紀三·高祖聖文章武明德孝皇帝中</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="後晉紀三">後晉紀三</span></span></h1>
<p><span class="jiazhu">起屠維大淵獻<span class="biaozhusup" data-rel="（己亥）"></span>，盡重光赤奮若<span class="biaozhusup" data-rel="（辛丑）"></span>，凡三年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高祖聖文章武明德孝皇帝中">高祖聖文章武明德孝皇帝中</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="天福四年">天福四年</span></span><span class="biaozhusup" data-rel="（己亥、西元九三九年）"></span></p>
<p class="em2 strong"><span class="yinwen">1</span>春，正月，辛亥，以澶州防禦使太原張從恩爲樞密副使。<span class="jiazhu">澶，時連翻。</span></p>
<p class="em2 strong"><span class="yinwen">2</span>朔方節度使張希崇卒，羌胡寇鈔，無復畏憚。<span class="jiazhu">鈔，楚交翻。復，扶又翻。</span>甲寅，以義成節度使馮暉爲朔方節度使。党項酋長拓跋彥超最爲強大，<span class="jiazhu">酋，慈秋翻。長，知兩翻。</span>暉至，彥超入賀，<span class="jiazhu">自其部落入靈州城以賀。</span>暉厚遇之，因爲於城中治第，<span class="jiazhu">爲，于僞翻；下主爲同。治，直之翻。</span>豐其服玩，留之不遣，封內遂安。<span class="jiazhu">質彥超於城中，則党項諸部不敢鈔暴於外，故安。</span></p>
<p class="em2 strong"><span class="yinwen">3</span>唐羣臣江王知證等累表請唐主復姓李，立唐宗廟，乙丑，唐主許之。羣臣又請上尊號，<span class="jiazhu">上，時掌翻。</span>唐主曰：<span class="yinhao">「尊號虛美，且非古。」</span>遂不受。其後子孫皆踵其法，不受尊號，又不以外戚輔政，宦者不得預事，皆他國所不及也。</p>
<p class="em2 strong">二月，乙亥，改太祖廟號曰義祖。<span class="jiazhu">唐主初受禪，尊徐溫爲太祖；今復姓李，以溫爲義父，故改廟號爲義祖。</span>己卯，唐主爲李氏考妣發哀，與皇后斬衰居廬，如初喪禮，朝夕臨凡五十四日。<span class="jiazhu">衰，倉回翻。臨，力鴆翻。初喪之禮，自古無五十四日之制，唐主亦是依傍漢、晉以日易月之制，居父喪、母喪各二十七日，故爲五十四日。</span>江王知證、饒王知諤請亦服斬衰；不許。<span class="jiazhu">知證、知諤皆徐溫子。</span>李建勳之妻廣德長公主假衰絰入哭盡禮，<span class="jiaozhusup">【章；十二行本「禮」作「哀」；乙十一行本同；孔本同；張校同。】</span>如父母之喪。<span class="jiazhu">李建勳妻，徐溫女也；勢利所在，非血氣之親而親。長，知兩翻。</span></p>
<p class="em2 strong">辛巳，詔國事委齊王璟詳決，惟軍旅以聞。庚寅，唐主更名昪<span class="jiazhu">更，工衡翻。昪，皮變翻。</span></p>
<p class="em2 strong">詔百官議二祚合享禮。<span class="jiazhu">二祚，徐、李二姓之先也。</span>辛卯，宋齊丘等議以義祖居七室之東。唐主命居高祖於西室，太宗次之，義祖又次之，皆爲不祧之主。羣臣言：<span class="yinhao">「義祖諸侯，不宜與高祖、太宗同享，請於太廟正殿後別建廟祀之。」</span>帝曰：<span class="jiazhu">《通鑑》旣帝晉，此帝與晉帝渾殽，此亦因江南舊史，失於更定。</span><span class="yinhao">「吾自幼託身義祖，<span class="jiazhu">事見二百六十卷唐昭宗之乾寧二年。</span>曏非義祖有功於吳，朕安能啓此中興之業？」</span>羣臣乃不敢言。</p>
<p class="em2 strong">唐主欲祖吳王恪，或曰：<span class="yinhao">「恪誅死，<span class="jiazhu">吳王恪死於唐高宗朝，爲房遺愛所誣引，非其罪也。</span>不若祖鄭王元懿。」</span>唐主命有司考二王苗裔，以吳王孫禕有功，禕子峴爲宰相，<span class="jiazhu">玄宗朝信安王禕有邊功，峴相肅宗。峴，戶典翻。</span>遂祖吳王，云自峴五世至榮。其名率皆有司所撰。<span class="jiazhu">《考異》曰：《周世宗實錄》及薛《史》稱昪唐玄宗第六子永王璘苗裔，《江南錄》云憲宗第八子建王恪之玄孫。李昊《蜀後主實錄》云：<span class="yinhao">「唐嗣薛王知柔爲嶺南節度使，卒於官，其子知誥流落江淮，遂爲徐溫養子。」</span>《吳越備史》云：<span class="yinhao">「昪本潘氏，湖州安吉人，父爲安吉砦將。吳將李神福攻衣錦軍，過湖州，虜昪歸，爲僕隸。徐溫嘗過神福，愛其謹厚，求爲養子。以讖云『東海鯉魚飛上天』，昪始事神福，後歸溫，故冒李氏以應讖。」</span>劉恕以爲昪復姓附會祖宗，固非李氏，而吳越與唐人仇敵，亦非實錄。昪少孤遭亂，莫知其祖系；昪曾祖超，祖志，乃與義祖之曾祖、祖同名，知其皆附會也。</span>唐主又以歷十九帝、三百年，疑十世太少。有司曰：<span class="yinhao">「三十年爲世，陛下生於文德，已五十年矣。」</span><span class="jiazhu">文德，唐僖宗末年之號。言唐主之生至是年爲五十年。</span>遂從之。</p>
<p class="em2 strong"><span class="yinwen">4</span>盧損至福州，<span class="jiazhu">盧損去年十一月奉册使閩，今乃至福唐<span class="jiaozhusup">【郭立暄：元刻初印本、早印乙本如此，吳本、陳本同。胡本“福唐”改“福州”，標點本作“福州”（第十九册九一九九頁）。熊校云：“元本‘州’誤‘唐’。”按自唐末王審知入福州，已有福唐郡之設置，五代宋人往往以福唐指代福州。胡本蓋以正文“盧損至福州”改注，非是。】</span>。</span>閩主稱疾不見，命弟繼恭主之。遣其禮部員外郎鄭元弼奉繼恭表隨損入貢。閩主不禮於損，有士人林省鄒私謂損曰：<span class="yinhao">「吾主不事其君，不愛其親，不恤其民，不敬其神，不睦其鄰，不禮其賓，<span class="jiazhu">賓謂盧損也。</span>其能久乎！余將僧服而北逃，會相見於上國耳。」</span><span class="jiazhu">時假號偏隅者以中原爲上國。余觀之，林省鄒亦非善士，有樊若水之志而不遂其志耳。</span></p>
<p class="em2 strong"><span class="yinwen">5</span>三月，庚戌，唐主追尊吳王恪爲定宗孝靜皇帝，自曾祖以下皆追尊廟號及諡。</p>
<p class="em2 strong"><span class="yinwen">6</span>己未，詔歸德節度使劉知遠、忠武節度使杜重威並加同平章事。知遠自以有佐命功，重威起於外戚，無大功，恥與之同制，<span class="jiazhu">制，麻制也。黃忠有功，關羽猶恥與之同列；杜重威何如人，劉知遠其肯與之同制乎！英雄倔強之氣，大抵然也。</span>制下數日，杜門四表辭不受。帝怒，謂趙瑩曰：<span class="yinhao">「重威朕之妹夫，知遠雖有功，何得堅拒制命！可落軍權，<span class="jiazhu">劉知遠時總宿衞諸軍。</span>令歸私第。」</span>瑩拜請曰：<span class="yinhao">「陛下昔在晉陽，兵不過五千，爲唐兵十餘萬所攻，<span class="jiazhu">事見上卷上年。</span>危於朝露，非知遠心如鐵石，豈能成大業！柰何以小過棄之！竊恐此語外聞，<span class="jiazhu">聞，音問。</span>非所以彰人君之大度也。」</span>帝意乃解，命端明殿學士和凝詣知遠第諭旨，知遠惶恐，起受命。<span class="jiazhu">君降心以撫其臣，則臣亦自悔。馴服勳舊強悍之氣，不容不爾。</span></p>
<p class="em2 strong"><span class="yinwen">7</span>靈州戍將王彥忠據懷遠城叛，<span class="jiazhu">懷遠縣屬靈州。趙珣《聚米圖經》曰：唐懷遠鎭在靈州北約一百餘里。宋時西夏強盛，卽其地置興州，其西九十餘里卽賀蘭山。</span>上遣供奉官齊延祚往招諭之；彥忠降，延祚殺之。<span class="jiazhu">降，戶江翻。</span>上怒曰：<span class="yinhao">「朕踐阼以來，未嘗失信於人，彥忠已輸仗出迎，延祚何得擅殺之！」</span>除延祚名，重杖配流。議者猶以爲延祚不應免死。<span class="jiazhu">以其殺降失信，繼此將無以懷遠人也。</span></p>
<p class="em2 strong"><span class="yinwen">8</span>辛酉，册回鶻可汗仁美爲奉化可汗。<span class="jiazhu">時回鶻比年遣使朝貢，故册命之。按《五代會要》：回鶻自唐會昌間爲黠戛斯所破，西奔居于甘州，梁乾化元年遣使入貢。至唐同光二年四月，其本國權知可汗仁美遣使入貢，命鄭績、何延嗣持節册仁美爲英義可汗。其年十一月，仁美卒，其弟狄銀嗣立，遣都督安千等來朝貢。狄銀卒，阿咄欲立，亦遣使來貢。天成三年，其權知可汗仁裕遣使入貢。其年三月，命使册仁裕爲順化可汗。晉天福三年，遣使朝貢；四年三月，又遣使來朝，兼貢方物。其月，命衞尉卿邢德昭持節就册爲奉化可汗。若據《會要》，則<span class="yinhao">「仁美」</span>當作<span class="yinhao">「仁裕」</span>。</span></p>
<p class="em2 strong"><span class="yinwen">9</span>夏，四月，唐江王徐知證等請亦姓李；<span class="jiazhu">欲改其本姓從國姓以自親。</span>不許。</p>
<p class="em2 strong"><span class="yinwen">10</span>辛巳，唐主祀南郊；癸未，大赦。</p>
<p class="em2 strong"><span class="yinwen">11</span>梁太祖以來，軍國大政，天子多與崇政、樞密使議，<span class="jiazhu">梁與崇政使議，唐與樞密使議。崇政使卽樞密使之職也。</span>宰相受成命，行制敕，講典故，治文事而已。<span class="jiazhu">治，直之翻。</span>帝懲唐明宗之世安重誨專橫，<span class="jiazhu">專橫事見《唐明宗紀》。橫，戶孟翻。</span>故卽位之初，但命桑維翰兼樞密使。及劉處讓爲樞密使，奏對多不稱旨，<span class="jiazhu">劉處讓攘桑維翰樞密使見上卷上年。稱，尺證翻。</span>會處讓遭母喪，甲申，廢樞密院，以印付中書，院事皆委宰相分判。以副使張從恩爲宣徽使，直學士·倉部郎中司徒詡、工部郎中顏衎並罷守本官。<span class="jiazhu">鄭樵《氏族略》曰：《帝王世紀》，舜爲堯司徒，支孫氏焉。直學士，樞密直學士也。二人本官，倉部、工部也。衎，苦旱翻。</span>然勳臣近習不知大體，習於故事，每欲復之。<span class="jiazhu">史言帝王命相，當悉委以政事，不當置樞密使以分其權。</span></p>
<p class="em2 strong"><span class="yinwen">12</span>帝以唐之大臣除名在兩京者皆貧悴，<span class="jiazhu">李專美等除名見上卷元年。悴，秦醉翻。</span>復以李專美爲贊善大夫，丙戌，以韓昭胤爲兵部尙書，馬胤孫爲太子賓客，房暠爲右驍衞大將軍，並致仕。</p>
<p class="em2 strong"><span class="yinwen">13</span>閩主忌其叔父前建州刺史延武、戶部尙書延望才名，巫者林興與延武有怨，託鬼神語云：<span class="yinhao">「延武、延望將爲變。」</span>閩主不復詰，<span class="jiazhu">詰，去吉翻。</span>使興帥壯士就第殺之，<span class="jiazhu">帥，讀曰率。</span>幷其五子。</p>
<p class="em2 strong">閩主用陳守元言，作三清殿於禁中，<span class="jiazhu">道家以上清、玉清、太清爲三清。</span>以黃金數千斤鑄寶皇大帝、天尊、老君像，晝夜作樂，焚香禱祀，求神丹。政無大小，皆林興傳寶皇命決之。</p>
<p class="em2 strong"><span class="yinwen">14</span>戊申，加楚王希範天策上將軍，賜印，聽開府置官屬。<span class="jiazhu">梁開平四年已嘗加楚王殷天策上將軍，今晉復以命其子希範。</span></p>
<p class="em2 strong"><span class="yinwen">15</span>辛亥，唐徙吉王景遂爲壽王，立壽陽公景達爲宣城王。</p>
<p class="em2 strong"><span class="yinwen">16</span>乙卯，唐鎭海節度使兼中書令梁懷王徐知諤卒。</p>
<p class="em2 strong"><span class="yinwen">17</span>唐人遷讓皇之族於泰州，號永寧宮，防衞甚嚴。<span class="jiazhu">泰州本揚州海陵縣，吳乾貞中立制置院，南唐昇元元年升爲泰州。《考異》曰：《十國紀年》：<span class="yinhao">「唐人遷讓皇之族於泰州，號永寧宮，守衞甚嚴，不敢與國人通婚姻，久而男女自爲匹偶。」</span>《江表志》：<span class="yinhao">「讓皇子及五歲，遣中使拜官，賜朝服，卽日而卒。」</span>按唐烈祖受禪，使讓皇居故宮，稱臣上表，慕仁厚之名；若惡楊氏則滅之而已，何必如此之迂也！他書皆未之見，不知《紀年》據何書，今不敢。</span>康化節度使兼中書令楊珙稱疾，罷歸永寧宮。<span class="jiazhu">康化軍亦吳於統內所置節鎭，或南唐置之，其地今無可考。</span>乙丑，以平盧節度使兼中書令楊璉爲康化節度使；璉固辭，請終喪，<span class="jiazhu">終讓皇之喪也。</span>從之。</p>
<p class="em2 strong"><span class="yinwen">18</span>唐主將立齊王璟爲太子，固辭；乃以爲諸道兵馬大元帥、判六軍諸衞、守太尉、錄尙書事、昇·揚二州牧。<span class="jiazhu">南唐以昇州爲西都，揚州爲東都，故二州置牧。</span></p>
<p class="em2 strong"><span class="yinwen">19</span>閩判六軍諸衞建王繼嚴得士心，閩主忌之，六月，罷其兵柄，更名繼裕；<span class="jiazhu">更，工衡翻。</span>以弟繼鎔<span class="jiaozhusup">【章：十二行本「鎔」作「鏞」；乙十一行本同；孔本同。】</span>判六軍，去諸衞字。<span class="jiazhu">去，羌呂翻。</span></p>
<p class="em2 strong">林興詐覺，流泉州。望氣者言宮中有災，乙未，閩主徙居長春宮。</p>
<p class="em2 strong"><span class="yinwen">20</span>秋，七月，庚子朔，日有食之。</p>
<p class="em2 strong"><span class="yinwen">21</span>成德節度使安重榮出於行伍，<span class="jiazhu">行，戶剛翻。</span>性粗率，<span class="jiazhu">粗，與麤同。</span>恃勇驕暴，每謂人曰：<span class="yinhao">「今世天子，兵強馬壯則爲之耳。」</span><span class="jiazhu">安重榮粗暴一夫耳，使其強梁亦何所至！然其所以強梁者，亦習見當時之事，遂起非望之心耳。</span>府廨有幡竿高數十尺，嘗挾弓矢謂左右曰：<span class="yinhao">「我能中竿上龍<span class="jiaozhusup">【章：十二行本「龍」下有「首」字；乙十一行本同；孔本同；張校同；退齋校同。】</span>者，必有天命。」</span>一發中之，<span class="jiazhu">廨，古隘翻。高，居號翻。中，竹仲翻。</span>以是益自負。</p>
<p class="em2 strong">帝之遣重榮代祕瓊也，<span class="jiazhu">見上卷二年。</span>戒之曰：<span class="yinhao">「瓊不受代，當別除汝一鎭，勿以力取，恐爲患滋深。」</span>重榮由是以帝爲怯，謂人曰：<span class="yinhao">「祕瓊匹夫耳，天子尙畏之，況我以將相之重，士馬之衆乎！」</span>每所奏請多踰分，<span class="jiazhu">分，扶問翻。</span>爲執政所可否，<span class="jiazhu">可者則從之，否者不從也。</span>意憤憤不快，乃聚亡命，市戰馬，有飛揚之志。帝知之，義武節度使皇甫遇與重榮姻家，甲辰，徙遇爲昭義節度使。<span class="jiazhu">鎭、定接境，恐其合而爲變，徙令稍遠以離析之。</span></p>
<p class="em2 strong"><span class="yinwen">22</span>乙巳，閩北宮火，焚宮殿殆盡。</p>
<p class="em2 strong"><span class="yinwen">23</span>戊申，薛融等上所定編敕，行之。<span class="jiazhu">三年，令薛融等詳定編敕，今始上而行之。上，時掌翻。</span></p>
<p class="em2 strong"><span class="yinwen">24</span>丙辰，敕：<span class="yinhao">「先令天下公私鑄錢，<span class="jiazhu">見上卷上年。</span>今私錢多用鉛錫，小弱缺薄，宜皆禁之，專令官司自鑄。」</span></p>
<p class="em2 strong"><span class="yinwen">25</span>西京留守楊光遠疏中書侍郎、同平章事桑維翰遷除不公及營邸肆於兩都，與民爭利；帝不得已，閏月，壬申，出維翰爲彰德節度使兼侍中。</p>
<p class="em2 strong"><span class="yinwen">26</span>初，義武節度使王處直子威，避王都之難，亡在契丹，<span class="jiazhu">王都之難，謂囚處直也，見二百七十一卷梁均王龍德元年。難，乃旦翻。</span>至是，義武缺帥，<span class="jiazhu">皇甫遇徙潞，故義武缺帥。帥，所類翻。</span>契丹主遣使來言，<span class="yinhao">「請使威襲父土地，如我朝之法。」</span><span class="jiazhu">我朝，契丹自謂也。朝，直遙翻。</span>帝辭以<span class="yinhao">「中國之法必自刺史、團練、防禦序遷乃至節度使，請遣威至此，漸加進用。」</span>契丹主怒，復遣使來言曰：<span class="jiazhu">復，扶又翻。</span><span class="yinhao">「爾自節度使爲天子，亦有階級邪！」</span>帝恐其滋蔓不已，厚賂契丹，且請以處直兄孫彰德節度使廷胤爲義武節度使以厭其意。<span class="jiazhu">厭，於涉翻，又如字。</span>契丹怒稍解。</p>
<p class="em2 strong"><span class="yinwen">27</span>初，閩惠宗以太祖元從爲拱宸、控鶴都，<span class="jiazhu">閩王審知廟號太祖。從，才用翻；下同。</span>及康宗立，更募壯士二千爲腹心，號宸衞都，祿賜皆厚於二都；或言二都怨望，將作亂，閩主欲分隸漳、泉二州，二都益怒。閩主好爲長夜之飲，強羣臣酒，<span class="jiazhu">好，呼到翻。強，其兩翻。</span>醉則令左右伺其過失；<span class="jiazhu">伺，相吏翻。</span>從弟繼隆醉失禮，斬之。屢以猜怒誅宗室，叔父左僕射、同平章事延羲陽爲狂愚以避禍，閩主賜以道士服，置武夷山中；<span class="jiazhu">武夷山在建州崇安縣南三十里。朱元晦《武夷圖序》曰：武夷君之名，著自漢世，祀以乾魚，不知果何神也。今崇安有山名武夷，相傳卽神仙所宅。峯戀巖壑，秀拔奇偉，清溪九曲，流出其間。兩崖絕壁，人迹所不到處，往往有枯查插石罅間，以庋舟船棺柩之屬。柩中遺骸，外列陶器，尙且未壞。頗疑前世道阻未通，川壅未決時，夷俗所居，而漢祀者卽其君長，蓋亦避世之士，生爲衆所臣服，沒而傳以爲仙也。武夷山中有道士觀，閩主蓋置延羲於觀中。</span>尋復召還，幽於私第。<span class="jiazhu">復，扶又翻。</span></p>
<p class="em2 strong">閩主數侮拱宸、控鶴軍使永泰朱文進、光山連重遇，<span class="jiazhu">數，所角翻。永泰縣屬福州。晉分弋陽置西陽縣，宋孝武大明初置光城縣，梁於縣置光州，後廢州置光城郡，隋廢郡置光山縣，仍置光州，以縣屬焉。《九域志》：縣在州西六十里。連重遇之先蓋與王潮兄弟同入閩。連，姓也；《左傳》齊有連稱。</span>二人怨之。會北宮火，求賊不獲；閩主命重遇將內外營兵掃除餘燼，日役萬人，士卒甚苦之。又疑重遇知縱火之謀，欲誅之；內學士陳郯私告重遇。辛巳夜，重遇入直，帥二都兵焚長春宮<span class="jiazhu">帥，讀曰率。</span>以攻閩主，使人迎延羲於瓦礫中，呼萬歲；<span class="jiazhu">礫，郎擊翻。</span>復召外營兵共攻閩主；<span class="jiazhu">復，扶又翻；下同。</span>獨宸衞都拒戰，閩主乃與李后如宸衞都。<span class="jiazhu">李后，李春鷰也。如，往也。</span>比明，<span class="jiazhu">比，必利翻。</span>亂兵焚宸衞都，宸衞都戰敗，餘衆千餘人奉閩主及李后出北關，至梧桐嶺，衆稍逃散。延羲使兄子前汀州刺史繼業將兵追之，及於村舍，閩主素善射，引弓殺數人。俄而追兵雲集，閩主知不免，投弓謂繼業曰：<span class="yinhao">「卿臣節安在！」</span>繼業曰：<span class="yinhao">「君無君德，臣安有臣節！新君，叔父也，舊君，昆弟也，孰親孰疏？」</span>閩主不復言。繼業與之俱還，至陀莊，飲以酒，醉而縊之，<span class="jiazhu">還，從宣翻，又如字。飲，於禁翻。</span>幷李后及諸子、王繼恭皆死。宸衞餘衆奔吳越。</p>
<p class="em2 strong">延羲自稱威武節度使、閩國王，更名曦，<span class="jiazhu">更，工衡翻。曦，王審知少子也。</span>改元永隆，<span class="jiazhu">《考異》曰：《十國紀年》，通文四年，延羲自稱威武節度使，改元永隆，卽晉天福四年也。《周世宗實錄》、薛《史》、《唐餘錄》、《南唐烈祖實錄》、《吳越備史》及《運曆圖》、《紀年通譜》皆同。惟《閩中啓運圖》：<span class="yinhao">「通文四年己亥，閏七月，延羲立，明年庚子，改元永隆，五年甲辰，被弒。」</span>林仁志閩國人，載延羲改年宜不差失。然五代士人撰錄國書多不憑舊文，出於記憶及傳聞，雖本國近事亦有抵牾者。高遠敍事頗有本末，余公綽雖在仁志之後，然亦閩人，故不敢獨從仁志所記。又王曦旣立，若但稱節度使，則不應改元及以其臣爲三公、平章事。按《晉高祖實錄》，天福五年十一月甲申，授閩國王延羲威武軍節度使、閩國王。是曦先已自稱閩國王，《紀年》脫漏耳。</span>赦繫囚，頒賚中外。以宸衞弒閩主赴於鄰國；諡閩主曰聖神英睿文明廣武應道大弘孝皇帝，廟號康宗。遣商人間道奉表稱藩于晉；<span class="jiazhu">間，古莧翻。</span>然其在國，置百官皆如天子之制。以太子太傅致仕李眞爲司空兼中書侍郎、同平章事。</p>
<p class="em2 strong">連重遇之攻康宗也，陳守元在宮中，易服將逃，兵人殺之。<span class="jiazhu">陳守元蠱惑閩主者二世，其死晚矣！</span>重遇執蔡守蒙，數以賣官之罪而斬之。<span class="jiazhu">數，所具翻。蔡守蒙賣官見上卷上年。</span>閩王曦旣立，遣使誅林興於泉州。<span class="jiazhu">林興流泉州見上六月。蜀本<span class="yinhao">「誅」</span>作<span class="yinhao">「追」</span>。</span></p>
<p class="em2 strong"><span class="yinwen">28</span>河決薄州。<span class="jiazhu"><span class="yinhao">「薄州」</span>，當作<span class="yinhao">「博州」</span>。</span></p>
<p class="em2 strong"><span class="yinwen">29</span>八月，辛丑，以馮道守司徒兼侍中。壬寅，詔中書知印止委上相，<span class="jiazhu">舊制：凡宰臣更日知印。</span>由是事無巨細，悉委於道。帝嘗訪以軍謀，對曰：<span class="yinhao">「征伐大事，在聖心獨斷。<span class="jiazhu">斷，丁亂翻。</span>臣書生，惟知謹守歷代成規而已。」</span>帝以爲然。道嘗稱疾求退，帝使鄭王重貴詣第省之，<span class="jiazhu">省，悉景翻。</span>曰：<span class="yinhao">「來日不出，朕當親往。」</span>道乃出視事。當時寵遇，羣臣無與爲比。</p>
<p class="em2 strong"><span class="yinwen">30</span>己酉，以吳越王元瓘爲天下兵馬元帥。</p>
<p class="em2 strong"><span class="yinwen">31</span>黔南巡內溪州刺史彭士愁引蔣、錦州蠻萬餘寇辰、澧州，<span class="jiazhu">唐之盛時，溪州屬黔中觀察。唐末陞黔中觀察爲黔南節度，後號武泰軍，時屬蜀境。巡內，言在巡屬之內也。<span class="yinhao">「蔣」</span>，當作<span class="yinhao">「獎」</span>。唐長安四年以沅州之夜郎、渭溪二縣置舞州，開元十三年以<span class="yinhao">「舞」</span>、<span class="yinhao">「武」</span>聲相近，更名鶴州，二十年又更名業州，大曆五年又更名獎州。辰、澧時屬楚。黔，渠今翻，又其廉翻。</span>焚掠鎭戍，遣使乞師于蜀；蜀主以道遠，不許。九月，辛未，楚王希範命左靜江指揮使劉勍、決勝指揮使廖匡齊帥衡山兵五千討之。<span class="jiazhu">勍，渠京翻。廖，力救翻，今讀從力弔翻。帥，讀曰率。</span></p>
<p class="em2 strong"><span class="yinwen">32</span>癸未，以唐許王從益爲郇國公，奉唐祀。從益尙幼，李后養從益於宮中，奉王淑妃如事母。<span class="jiazhu">李后，唐明宗曹皇后之女。王淑妃，明宗次妃也，故后事之如母。</span></p>
<p class="em2 strong"><span class="yinwen">33</span>冬，十月，庚戌，閩康宗所遣使者鄭元弼至大梁。<span class="jiazhu">是年十二月，閩遣鄭元弼隨盧損入貢，至是達大梁，而康宗已於閏七月爲閩人所弒矣。</span>康宗遺執政書曰：<span class="jiazhu">遺，于季翻。</span><span class="yinhao">「閩國一從興運，久歷年華，見北辰之帝座頻移，<span class="jiazhu">言中國屢易主也。</span>致東海之風帆多阻。」</span><span class="jiazhu">言由此不脩職貢。</span>又求用敵國禮致書往來。帝怒其不遜，壬子，詔卻其貢物及福、建諸州綱運，並令元弼及進奉官林恩部送速歸。兵部員外郎李知損上言：<span class="yinhao">「王昶僭慢，宜執留使者，籍沒其貨。」</span>乃下元弼、恩獄。<span class="jiazhu">下，戶嫁翻。</span></p>
<p class="em2 strong"><span class="yinwen">34</span>吳越恭穆夫人馬氏卒。夫人，雄武節度使綽之女也。<span class="jiazhu">路振《九國志》：馬綽，餘杭人，少與錢鏐俱事董昌，以女弟妻鏐，鏐復爲元瓘娶綽女。按薛《史》，梁貞明四年，秦州節度使、檢校太傅、同平章事馬綽加檢校太尉。秦州，雄武軍也。《鏐傳》又曰：鏐恃崇盛，分兩浙爲數鎭，其節制署而後奏。則其國內節帥皆稟朝命也。</span>初，武肅王鏐禁中外畜聲伎，文穆王元瓘年三十餘無子，夫人爲之請於鏐，<span class="jiazhu">爲，于僞翻。</span>鏐喜曰：<span class="yinhao">「吾家祭祀，汝實主之。」</span><span class="jiazhu">《禮》：冢婦主先世之祭祀。今馬夫人不妬忌而廣嗣續，故鏐喜其有託。</span>乃聽元瓘納妾鹿氏，生弘僔、弘倧；許氏，生弘佐；吳氏，生弘俶；衆妾生弘偡、弘億、<span class="jiaozhusup">【章：十二行「億」下有「弘儀」二字；乙十一行本同；孔本同；張校同。】</span>弘偓、弘仰、弘信；<span class="jiazhu">僔，子損翻。倧，徂冬翻。俶，昌六翻。偡，丈減翻。</span>夫人撫視慈愛如一。常置銀鹿於帳前，坐諸兒於上而弄之。</p>
<p class="em2 strong"><span class="yinwen">35</span>十一月，戊子，契丹遣其臣遙折來使，遂如吳越。<span class="jiazhu">如，往也。使，疏吏翻。</span></p>
<p class="em2 strong"><span class="yinwen">36</span>楚王希範始開天策府，<span class="jiazhu">是年夏加天策上將軍，至是始開府。</span>置護軍中<span class="jiaozhusup">【章：十二行本「中」作「都」；乙十一行本同；孔本同。】</span>尉、領軍司馬等官，以諸弟及將校爲之。又以幕僚拓跋恆、李弘皋、廖匡圖、徐仲雅等十人爲學士。<span class="jiazhu">倣唐太宗天策府文學館立學士員。路振《九國志》載李鐸、潘起、曹梲、李莊、徐牧、彭繼英、裴頏、何仲舉、孟玄暉、劉昭禹、鄧懿文、李弘節、蕭洙、彭繼勳併拓跋恆等四人凡十八人。恆，戶登翻。</span></p>
<p class="em2 strong">劉勍等進攻溪州，彭士愁兵敗，棄州走保山寨；石崖四絕，勍爲梯棧上圍之。<span class="jiazhu">棧，士限翻。上，時掌翻。</span>廖匡齊戰死，楚王希範遣弔其母，其母不哭，謂使者曰：<span class="yinhao">「廖氏三百口受王溫飽之賜，舉族效死，未足以報，況一子乎！願王無以爲念。」</span>王以其母爲賢，厚恤其家。</p>
<p class="em2 strong"><span class="yinwen">37</span>十二月，丙戌，禁剏造佛寺。<span class="jiazhu">剏與創同，音初亮翻。前所無而今創爲之者禁之。</span></p>
<p class="em2 strong"><span class="yinwen">38</span>閩王作新宮，徙居之。<span class="jiazhu">閩北宮燬于火，曦改作新宮而徙居之。</span></p>
<p class="em2 strong"><span class="yinwen">39</span>是歲，漢門下侍郎、同平章事趙光裔言於漢主曰：<span class="yinhao">「自馬后崩，<span class="jiazhu">漢主娶于楚，唐清泰元年馬后殂。</span>未嘗通使於楚，親鄰舊好，不可忘也。」</span><span class="jiazhu">劉、馬通姻，故曰親；潭、廣接境，故曰鄰。好，呼到翻。</span>因薦諫議大夫李紓可以將命，<span class="jiazhu">紓，音舒。</span>漢主從之；楚亦遣使報聘。光裔相漢二十餘年，府庫充實，邊境無虞。及卒，漢主復以其子翰林學士承旨、尙書左丞損爲門下侍郎、同平章事。<span class="jiazhu">復，扶又翻。</span></p>
<p class="strong"><span class="section" id="title-4"><span data-head-description="" data-head-level="h4" data-head-title="天福五年">五年</span></span><span class="biaozhusup" data-rel="（庚子、西元九四〇年）"></span></p>
<p class="em2 strong"><span class="yinwen">1</span>春，正月，帝引見閩使鄭元弼等。<span class="jiazhu">見，賢遍翻。使，疏吏翻。</span>元弼曰：<span class="yinhao">「王昶蠻夷之君，不知禮義，陛下得其善言不足喜，惡言不足怒。臣將命無狀，願伏鑕以贖昶罪。」</span>帝憐之，辛未，詔釋元弼等。<span class="jiazhu">《考異》曰：《洛中紀異》云：<span class="yinhao">「昶旣爲朝命所責，乃遣使越海聘契丹，卽將籍沒之物爲贊。晉祖方卑辭奉戎主，戎主降僞詔曰：『閩國禮物並付喬榮，放其使人還本國。』晉祖不敢拒之。旣而昶又遣使契丹求馬，由滄、齊、淮甸路南去。自茲往復不一，時人無不憤惋。」</span>按昶以天福四年閏七月被弒，十月元弼等至京下獄，昶安得知而告契丹！今不取。</span></p>
<p class="em2 strong"><span class="yinwen">2</span>楚劉勍等因大風，以火箭焚彭士愁寨而攻之，士愁帥麾下逃入獎、錦深山，乙未，遣其子師暠帥諸酋長納溪、錦、獎三州印，請降於楚。<span class="jiazhu">爲彭師暠盡節馬氏張本。帥，讀曰率。</span></p>
<p class="em2 strong"><span class="yinwen">3</span>二月，庚戌，北都留守、同平章事安彥威入朝，<span class="jiazhu">北都自後唐以來建於太原。</span>上曰：<span class="yinhao">「吾所重者信與義。昔契丹以義救我，我今以信報之；聞其徵求不已，公能屈節奉之，深稱朕意。」</span><span class="jiazhu">稱，尺證翻。</span>對曰：<span class="yinhao">「陛下以蒼生之故，猶卑辭厚幣以事之，臣何屈節之有！」</span>上悅。</p>
<p class="em2 strong"><span class="yinwen">4</span>劉勍引兵還長沙。楚王希範徙溪州於便地，<span class="jiazhu">便地者，徙近楚境，便於制令。</span>表彭士愁爲溪州刺史，以劉勍爲錦州刺史；自是羣蠻服於楚。希範自謂伏波之後，<span class="jiazhu">漢馬援爲伏波將軍。</span>以銅五千斤鑄柱，高丈二尺，<span class="jiazhu">高，居號翻。</span>入地六尺，銘誓狀於上，立之溪州。<span class="jiazhu">今辰州會溪城西南一里有銅柱，卽馬希範所立也，天策府學士李皋爲之銘。</span></p>
<p class="em2 strong"><span class="yinwen">5</span>唐康化節度使兼中書令楊璉謁平陵還，<span class="jiazhu">平陵，蓋楊璉之父讓皇陵也。還，從宣翻，又如字。</span>一夕，大醉，卒於舟中，<span class="jiazhu">唐主使然也。路振《九國志》曰：楊璉拜陵，至竹篠口，維舟大醉，一夕而卒。</span>追<span class="jiaozhusup">【章：十二行本「追」上有「唐主」二字；乙十一行本同；孔本同。】</span>封諡曰弘農靖王。<span class="jiazhu">因楊氏其先受封之郡追封爲弘農王，諡曰靖。</span></p>
<p class="em2 strong"><span class="yinwen">6</span>閩王曦旣立，驕淫苛虐，猜忌宗族，多尋舊怨。其弟建州刺史延政數以書諫之，<span class="jiazhu">數，所角翻。</span>曦怒，復書罵之；遣親吏業翹監建州軍，<span class="jiazhu">史炤曰：<span class="yinhao">「業」</span>，當作<span class="yinhao">「鄴」</span>。《風俗通》，漢有梁令鄴鳳。監，古銜翻。</span>敎練使杜漢崇監南鎭軍，<span class="jiazhu">按福州西北與建州鄰。閩主蓋置南鎭軍於福、建二州界，扼往來之要，故是後王延政攻南鎭而福州西鄙戍兵皆潰。</span>二人爭捃延政陰事告於曦，<span class="jiazhu">捃，居運翻。</span>由是兄弟積相猜恨。一日，翹與延政議事不叶，翹訶之曰：<span class="yinhao">「公反邪！」</span>延政怒，欲斬翹；翹奔南鎭，延政發兵攻之，敗其戍兵。<span class="jiazhu">訶，虎何翻。敗，補邁翻；下同。</span>翹、漢崇奔福州，西鄙戍兵皆潰。</p>
<p class="em2 strong">二月，曦遣統軍使潘師逵、吳行眞將兵四萬擊延政。師逵軍於建州城西，行眞軍於城南，皆阻水置營，焚城外廬舍。延政求救於吳越，壬戌，吳越王元瓘遣寧國節度使、同平章事仰仁詮、<span class="jiazhu">宣州寧國軍時屬南唐，吳越使仰仁詮遙領耳，當時列國自相署置多此類。仰，姓也；何氏《姓苑》有此姓。</span>內都監使薛萬忠將兵四萬救之；丞相林鼎諫，不聽。三月，戊辰，師逵分兵三千，遣都軍使蔡弘裔將之出戰，延政遣其將林漢徹等敗之於茶山，斬首千餘級。<span class="jiazhu">茶山在建州東二十五里，今亦謂之鳳凰山；北苑茶焙卽其地。</span></p>
<p class="em2 strong"><span class="yinwen">7</span>安彥威、王建立皆請致仕；不許。辛未，以歸德節度使、侍衞馬步都指揮使、同平章事劉知遠爲鄴都留守，徙彥威爲歸德節度使，加兼侍中。癸酉，徙建立爲昭義節度使，進爵韓王；以建立遼州人，割遼、沁二州隸昭義。<span class="jiazhu">遼、沁二州自唐以來本屬河東節度。沁，午鴆翻。</span>徙建雄節度使李德珫爲北都留守。<span class="jiazhu">珫，昌終翻。守，式又翻。</span></p>
<p class="em2 strong"><span class="yinwen">8</span>山南東道節度使、同平章事安從進恃其險固，<span class="jiazhu">襄陽之地正得屈完所謂<span class="yinhao">「方城以爲城，漢水以爲池」</span>之險，故安從進恃之以傲朝廷。</span>陰蓄異謀，擅邀取湖南貢物，<span class="jiazhu">湖南貢物，馬希範所進者也。</span>招納亡命，增廣甲卒；元隨都押牙王令謙、押牙潘知麟諫，皆殺之。及王建立徙潞州，帝使問之曰：<span class="yinhao">「朕虛青州以待卿，<span class="jiazhu">青州平盧軍。</span>卿有意則降制。」</span>從進對曰：<span class="yinhao">「若移青州置漢南，<span class="jiazhu">襄陽在漢水之南。</span>臣卽赴鎭。」</span>帝不之責。<span class="jiazhu">帝非姑息之主也，慊然內顧其所以取中原者，而思其所以守中原者，畏首畏尾，故諸鎭之桀驁者皆俛眉而撫馴之。</span></p>
<p class="em2 strong"><span class="yinwen">9</span>丁丑，王延政募敢死士千餘人，夜涉水，潛入潘師逵壘，因風縱火，城上鼓譟以應之，戰棹都頭建安陳誨殺師逵，<span class="jiazhu">建安，漢冶縣地，吳置建安縣，唐帶建州。</span>其衆皆潰。戊寅，引兵欲攻吳行眞寨，建人未涉水，行眞及將士棄營走，死者萬人。延政乘勝取永平、順昌二城。<span class="jiazhu">吳分建安置南平縣，晉武帝改爲延平縣。王審知置延平鎭，其子延翰改曰永平鎭，今南劍州治所卽其地。《九域志》；南劍州管下有順昌縣，在州西一百八十里。宋白曰：順昌縣本建安縣之校鄕地也，吳永安三年置將樂縣，隋併入邵武，唐復置。景福二年又置將水鎭，改爲永順場，尋立爲順昌縣。</span>自是建州之兵始盛。</p>
<p class="em2 strong"><span class="yinwen">10</span>夏，四月，蜀太保兼門下侍郎·同平章事趙季良請與門下侍郎·同平章事毋昭裔、中書侍郎·同平事張業分判三司，癸卯，蜀主命季良判戶部，昭裔判鹽鐵，業判度支。<span class="jiazhu">度，徒洛翻。</span></p>
<p class="em2 strong"><span class="yinwen">11</span>庚戌，以前橫海節度使馬全節爲安遠節度使。<span class="jiazhu">以代李金全也。</span></p>
<p class="em2 strong"><span class="yinwen">12</span>甲子，吳越孝獻世子弘僔卒。<span class="jiazhu">僔，子損翻。</span></p>
<p class="em2 strong"><span class="yinwen">13</span>吳越仰仁詮等兵至建州，王延政以福州兵已敗去，奉牛酒犒之，<span class="jiazhu">犒，苦到翻。</span>請班師；仁詮等不從，營于城之西北。延政懼，<span class="jiazhu">見仰仁詮逼城而屯，有圖建州之心，是以懼。</span>復遣使乞師于閩王。<span class="jiazhu">復，扶又翻。</span>閩王以泉州刺史王繼業爲行營都統，將兵二萬救之；且移書責吳越，<span class="jiazhu">所謂歸曲以直責也。</span>遣輕兵絕吳越糧道。會雨，吳越<span class="jiaozhusup">【章：十二行本「越」下有「軍」字；乙十一行本同；孔本同。】</span>食盡，五月，延政遣兵出擊，大破之，俘斬以萬計。癸未，仁詮等夜遁。</p>
<p class="em2 strong"><span class="yinwen">14</span>胡漢筠旣違詔命不詣闕，又聞賈仁沼二子欲訴諸朝；<span class="jiazhu">賈仁沼死見上卷二年。朝，直遙翻。</span>及除馬全節鎭安州代李金全，漢筠紿金全曰：<span class="yinhao">「進奏吏遣人倍道來言，<span class="jiazhu">進奏吏，謂安遠軍進奏院之主吏在大梁者也。</span>朝廷俟公受代，卽按賈仁沼死狀，以爲必有異圖。」</span>金全大懼。漢筠因說金全拒命，自歸於唐；金全從之。<span class="jiazhu">說，式芮翻。</span></p>
<p class="em2 strong">丙戌，帝聞金全叛，命馬全節以汴、洛、汝、鄭、單、宋、陳、蔡、曹、濮、申、唐之兵討之，<span class="jiazhu">如此則河之南、濟之西諸鎭之兵盡發矣。單，音善。濮，音卜。</span>以保大節度使安審暉爲之副。審暉，審琦之兄也。</p>
<p class="em2 strong">李金全遣推官張緯奉表請降於唐，<span class="jiazhu">降，戶江翻。</span>唐主遣鄂州屯營使李承裕、段處恭將兵三千逆之。<span class="jiazhu">處，昌呂翻。</span></p>
<p class="em2 strong"><span class="yinwen">15</span>唐主遣客省使尙全恭如閩，和閩王曦及王延政。六月，延政遣牙將及女奴持誓書及香爐至福州，與曦盟于宣陵。<span class="jiazhu">古者盟誓，坎用牲，加載書於上，歃血以質諸天地鬼神。宗廟之祭，焫蕭合馨香而已。至於灌獻尙鬱，食品用椒。荀卿言芬若椒蘭，漢皇后椒房，取其芬馥。郎官含雞舌香奏事，《西京雜記》載長安巧工丁緩作被下香爐，劉向銘博山爐，《漢官典職》，尙書郎給女史二人執香爐燒薰，皆未以奉鬼神。《漢武內傳》載西王母降，爇嬰香多品，疑皆後人傅會而言之。宋范嘩作《香序》，備言諸香以譏評時人；至其作《後漢書》，亦不載漢人焚香事。疑以香禮神之習，出於魏、晉已下。程大昌《演繁露》曰：梁武帝祭天始用沈香，古未用也；祀地用上和香。《註》云：以地於人近，宜加雜馥，卽合諸香爲之，言不止一香也。閩主鏻之舉大號，尊父審知墓爲宣陵。</span>然兄弟相猜恨猶如故。</p>
<p class="em2 strong"><span class="yinwen">16</span>癸卯，唐李承裕等至<span class="jiaozhusup">【章：十二行本「至」上有「引兵」二字；乙十一行本同；孔本同。】</span>安州。是夕，李金全將麾下數百人詣唐軍，妓妾資財皆爲承裕所奪，<span class="jiazhu">妓，渠綺翻。</span>承裕人據安州。甲辰，馬全節自應山進軍大化鎭，<span class="jiazhu">應山，古應國，漢屬隨縣界；梁分隨縣置永陽縣，隋改曰應山，唐屬安州。《九域志》：在州北一百八十里。大化鎭屬應山縣。</span>與承裕戰于城南，大破之。承裕掠安州南走，全節入安州。丙午，安審暉追敗唐兵於黃花谷，段處恭戰死。丁未，審暉又敗唐兵於雲夢澤中，<span class="jiazhu">《九域志》：安州安陸縣有雲夢鎭。今安陸縣南五十里有雲夢澤。宋白曰：安州雲夢縣本漢安陸縣，後魏大統十六年於雲城古城置雲夢縣。敗，補邁翻。</span>虜承裕及其衆。唐將張建崇據雲夢橋拒戰，審暉乃還。馬全節斬承裕及其衆千五百人于城下，送監軍杜光業等五百七人于大梁。上曰：<span class="yinhao">「此曹何罪！」</span>皆賜馬及器服而歸之。</p>
<p class="em2 strong">初，盧文進之奔吳也，<span class="jiazhu">事見二百八十卷元年。</span>唐主命祖全恩將兵逆之，戒無入安州城，陳于城外，<span class="jiazhu">陳，讀曰陣。</span>俟文進出，殿之以歸，無得剽掠。<span class="jiazhu">自盧文進至此，皆言唐主相吳時事也。殿，丁練翻。剽，匹妙翻。</span>及李承裕逆李金全，戒之如全恩；承裕貪剽掠，與晉兵戰而敗，失亡四千人。唐主惋恨累日，自戒敕之不熟也。<span class="jiazhu">惋，烏貫翻。唐主生於兵間，老於兵間，軍之利鈍熟知之矣，其惋恨者，誠有罪己之心，惜不能如秦穆公耳。至馮延己輩乃訕笑先朝，至於蹙國殄民而後已。《書》曰：<span class="yinhao">「否則侮厥父母，曰昔之人無聞知。」</span>延己之謂矣。後之守國者，尙鑒茲哉！</span>杜光業等至唐，唐主以其違命而敗，不受，復送於淮北，遺帝書曰：<span class="yinhao">「邊校貪功，乘便據壘。」</span><span class="jiazhu">復，扶又翻；下同。遺，唯季翻。校，戶敎翻。</span>又曰：<span class="yinhao">「軍法朝章，彼此不可。」</span><span class="jiazhu">言律之以軍法，則喪師者此所必誅，盜邊者彼所不恕；繩之以朝章，則兩國皆不可容之立於朝也。朝，直遙翻。</span>帝復遣之歸，使者將自桐墟濟淮，<span class="jiazhu">《九域志》：宿州蘄縣有桐墟鎭。自桐墟而南，至渦口則濟淮矣。《金人疆域圖》：桐墟在宿州臨渙縣。</span>唐主遣戰艦拒之，乃還。<span class="jiazhu">還，從宣翻，又如字。</span>帝悉授唐諸將官，以其士卒爲顯義都，命舊將劉康領之。<span class="jiazhu">舊將，蓋從起於晉陽者。</span></p>
<p class="margin2">臣光曰：違命者將也，士卒從將之令者也，又何罪乎！受而戮其將以謝敵，弔士卒而撫之，斯可矣，<span class="jiazhu">將，卽亮翻。</span>何必棄民以資敵國乎！</p>
<p class="em2 strong"><span class="yinwen">17</span>唐主使宦者祭廬山，<span class="jiazhu">廬山在江州潯陽縣，山南卽唐都昌縣，山北卽唐之潯陽縣。都昌今爲南康軍，軍城之北十五里卽廬山。</span>還，<span class="jiazhu">還，從宣翻，又如字。</span>勞之曰：<span class="jiazhu">勞，力到翻。</span><span class="yinhao">「卿此行甚精潔。」</span>宦者曰：<span class="yinhao">「臣自奉詔，蔬食至今。」</span>唐主曰：<span class="yinhao">「卿某處市魚爲羹，某日市肉爲胾，何爲蔬食？」</span>宦者慚服。<span class="jiazhu">胾，側吏翻，臠肉爲之。唐主之察，衞嗣君之儔也。</span>倉吏歲終獻羨餘萬餘石，唐主曰：<span class="yinhao">「出納有數，苟非掊民刻軍，安得羨餘邪！」</span><span class="jiazhu">羨，延面翻。掊，蒲侯翻。</span></p>
<p class="em2 strong"><span class="yinwen">18</span>秋，七月，閩主曦城福州西郭以備建人。又度民爲僧，民避重賦多爲僧，凡度萬一千人。<span class="jiazhu">嗚呼！使度僧而有福田利益，則閩國至今存可也。</span></p>
<p class="em2 strong"><span class="yinwen">19</span>乙丑，帝賜鄭元弼等帛，遣歸。<span class="jiazhu">遣歸閩也。去年十月囚之，今釋而遣之。</span></p>
<p class="em2 strong"><span class="yinwen">20</span>李金全之叛也，安州馬步副都指揮使桑千、威和指揮使王萬金、成彥溫不從而死，馬步都指揮使龐守榮誚其愚，以徇金全之意。<span class="jiazhu">誚，才笑翻。</span>己巳，詔贈賈仁沼及桑千等官，遣使誅守榮於安州。李金全至金陵，唐主待之甚薄。<span class="jiazhu">李金全爲姦將所惑，背父母之國，委身於他邦，其見薄宜也。</span></p>
<p class="em2 strong"><span class="yinwen">21</span>丁巳，唐主立齊王璟爲太子，兼大元帥，錄尙書事。</p>
<p class="em2 strong"><span class="yinwen">22</span>太子太師致仕范延光請歸河陽私第，<span class="jiazhu">范延光仕唐，先有私第在河陽。</span>帝許之。延光重載而行。西京留守楊光遠兼領河陽，利其貨，且慮爲子孫之患，<span class="jiazhu">當范延光以廣晉自歸之時，楊光遠爲元帥，必有以陵暴之，故懼其爲子孫之患。</span>奏：<span class="yinhao">「延光叛臣，不家汴、洛而就外藩，恐其逃逸入敵國，宜早除之！」</span>帝不許。光遠請敕延光居西京，從之。光遠使其子承貴以甲士圍其第，逼令自殺。<span class="jiazhu">嗚呼！財之累人如此。祕瓊以是而殺董溫琪之家，范延光復以是而殺祕瓊，楊光遠又以是而殺范延光，而光遠亦卒不免。財之累人如此夫！</span>延光曰：<span class="yinhao">「天子在上，賜我鐵券，許以不死，<span class="jiazhu">賜鐵券，見上卷三年。</span>爾父子何得如此？」</span>己未，承貴以白刃驅延光上馬，至浮梁，擠于河。<span class="jiazhu">上，時掌翻。擠，子細翻，又子西翻。</span>光遠奏云自赴水死，帝知其故，憚光遠之強，不敢詰；爲延光輟朝，贈太師。<span class="jiazhu">爲，于僞翻。</span></p>
<p class="em2 strong"><span class="yinwen">23</span>唐齊王璟固辭太子；<span class="jiazhu">位居嫡長則當爲太子，辭之非所以繫臣民之望也。</span>九月，乙丑，唐主許之，詔中外致牋如太子禮。</p>
<p class="em2 strong"><span class="yinwen">24</span>丁卯，以翰林學士承旨、戶部侍郎和凝爲中書侍郎、同平章事。</p>
<p class="em2 strong"><span class="yinwen">25</span>己巳，鄴都留守劉知遠入朝。<span class="jiazhu">是年二月，劉知遠代安彥威鎭魏州。</span></p>
<p class="em2 strong"><span class="yinwen">26</span>辛未，李崧奏：<span class="yinhao">「諸州倉糧，於計帳之外所餘頗多。」</span><span class="jiazhu">許帳，謂歲計其數造帳以申三司者。倉吏於受納之時斛面取贏，俟出給之時而私其利；此皆官吏相與爲弊，至今然也。必般量而後知其所餘，而般量之際爲弊又多。竊意李崧亦因時人旣言而奏之耳。</span>上曰：<span class="yinhao">「法外稅民，罪同枉法。倉吏特貸其死，各痛懲之。」</span><span class="jiazhu">不知當時所謂痛懲者爲何，畢竟言之而不能行。</span></p>
<p class="em2 strong"><span class="yinwen">27</span>翰林學士李澣，輕薄，多酒失，上惡之，丙子，罷翰林學士，倂其職於中書舍人。<span class="jiazhu">惡，烏路翻。當是時，樞密直學士旣罷，僅有翰林學士尙爲親近儒生；李澣之酒失，罷之是也，因而罷翰林學士，非也。</span>澣，濤之弟也。</p>
<p class="em2 strong"><span class="yinwen">28</span>楊光遠入朝，帝欲徙之他鎭，謂光遠曰：<span class="yinhao">「圍魏之役，卿左右皆有功，尙未之賞，<span class="jiazhu">圍魏，見上卷二年、三年。</span>今當各除一州以榮之。」</span>因以其將校數人爲刺史。<span class="jiazhu">所以分楊光遠之黨而弱其勢。</span>甲申，徙光遠爲平盧節度使，進爵東平王。<span class="jiazhu">開運之初，楊光遠遂以平盧叛。</span></p>
<p class="em2 strong"><span class="yinwen">29</span>冬，十月，丁酉，加吳越王元瓘天下兵馬都元帥、尙書令。</p>
<p class="em2 strong"><span class="yinwen">30</span>壬寅，唐大赦，詔中外奏章無得言<span class="yinhao">「睿」</span>、<span class="yinhao">「聖」</span>，犯者以不敬論。</p>
<p class="em2 strong">術士孫智永以四星聚斗，分野有災，<span class="jiazhu">分，扶問翻。</span>勸唐主巡東都，<span class="jiazhu">勸之東巡江都。</span>乙巳，唐主命齊王璟監國。光政副使、太僕少卿陳覺以私憾奏泰州刺史褚仁規貪殘；<span class="jiazhu">泰州，漢時吳國之海陵倉地；東晉分廣陵置海陵郡；唐初置吳州，更海陵縣爲吳陵縣；武德七年廢吳州，復爲海陵縣，南唐升爲泰州。</span>丙午，罷仁規爲扈駕都部署，覺始用事。<span class="jiazhu">爲陳覺亂唐政張本。</span>庚戌，唐主發金陵；甲寅，至江都。</p>
<p class="em2 strong"><span class="yinwen">31</span>閩王曦因商人奉表自理；<span class="jiazhu">言己未嘗稱大號。稱大號者，王昶之爲也。</span>十一月，甲申，以曦爲威武節度使，兼中書令，封閩國王。</p>
<p class="em2 strong"><span class="yinwen">32</span>唐主欲遂居江都，以水凍，漕運不給，乃還；<span class="jiazhu">還，從宣翻，又如字。</span>十二月，丙申，至金陵。</p>
<p class="em2 strong"><span class="yinwen">33</span>唐右僕射兼門下侍郎、同平章事張延翰卒。</p>
<p class="em2 strong"><span class="yinwen">34</span>是歲，漢門下侍郎、同平章事趙損卒；以寧遠節度使南昌王定保爲中書侍郎、同平章事，不踰年亦卒。</p>
<p class="em2 strong"><span class="yinwen">35</span>初，帝割鴈門之北以賂契丹，<span class="jiazhu">見二百八十卷元年。</span>由是吐谷渾皆屬契丹，苦其貪虐，思歸中國；成德節度使安重榮復誘之，<span class="jiazhu">復，扶又翻。誘，音酉。</span>於是吐谷渾帥部落千餘帳自五臺來奔。<span class="jiazhu">歐陽修曰：吐谷渾本居青海，唐至德中爲吐蕃所攻，部族分散，其內附者唐處之河西。唐末，其首領有赫連鐸爲大同節度使，爲晉王克用所破，部族益微，散處蔚州界中。余按唐高宗之時，吐谷渾爲吐蕃所破，棄青海而內徙，至至德中，青海不復有吐谷渾。而吐蕃東吞河、隴，吐谷渾復東徙，居雲、蔚之間。自五臺來奔，蓋取飛狐道奔鎭州也。宋白曰：吐谷渾謂之退渾，蓋語急而然。聖曆後，吐蕃陷安樂州，其衆東徙，散在朔方。赫連鐸以開成元年將本部三千帳來投豐州，文宗命振武節度使劉沔以善地處之。及沔移鎭河東，遂散居川界，音訛謂之退渾。其後吐谷渾白姓皆赫連之部落。赫連鐸爲李克用所逐，歸幽州李匡儔，遂居蔚州界，部落代建，其氏不常。白承福自莊宗後爲都督，依北山北石門爲栅，賜其額爲寧朔府，以都督爲節度使。</span>契丹大怒，遣使讓帝以招納叛人。<span class="jiazhu">爲契丹誚讓不已，帝憂悒而殂張本。</span></p>
<p class="strong"><span class="section" id="title-5"><span data-head-description="" data-head-level="h4" data-head-title="天福六年">六年</span></span><span class="biaozhusup" data-rel="（辛丑、西元九四一年）"></span></p>
<p class="em2 strong"><span class="yinwen">1</span>春，正月，丙寅，帝遣供奉官張澄將兵二千索吐谷渾在幷、鎭、忻、代四州山谷者，逐之使還故土。<span class="jiazhu">索，山客翻。吐谷渾旣仇視契丹，雖逐之不去，其後劉知遠遂殺之以爲資。</span></p>
<p class="em2 strong"><span class="yinwen">2</span>王延政城建州，周二十里，請於閩王曦，欲以建州爲威武軍，自爲節度使。曦以威武軍福州也，乃以建州爲鎭安軍，以延政爲節度使，封富沙王；<span class="jiazhu">建州本漢冶縣地，後分冶地南部曰建安；唐置建州。州有古富沙驛。又南劍州管內有富沙里。</span>延政改鎭安曰鎭武而稱之。</p>
<p class="em2 strong"><span class="yinwen">3</span>二月，壬辰，作浮梁於德勝口。<span class="jiazhu">是爲澶州河橋。</span></p>
<p class="em2 strong"><span class="yinwen">4</span>彰義節度使張彥澤欲殺其子，掌書記張式素爲彥澤所厚，諫止之。彥澤怒，射之；左右素惡式，從而讒之。<span class="jiazhu">射，而亦翻。惡，烏路翻。</span>式懼，謝病去，彥澤遣兵追之。式至邠州，靜難節度使李周以聞，帝以彥澤故，流式商州。彥澤遣行軍司馬鄭元昭詣闕求之，且曰：<span class="yinhao">「彥澤不得張式，恐致不測。」</span><span class="jiazhu">以反脅上。</span>帝不得已，與之。癸未，<span class="jiaozhusup">【嚴：「未」改「巳」。】</span>式至涇州，彥澤命決口、剖心，斷其四支。<span class="jiazhu">斷，音短。父子之道天性也，張彥澤欲殺其子，其於天性何有！張式，其所親者也，以諫而殺之，極其慘酷，其於所親亦何有！晉祖欲以君臣之分柔服之，難矣，此其所以貽負義侯之禍也。</span></p>
<p class="em2 strong"><span class="yinwen">5</span>涼州軍亂，留後李文謙閉門自焚死。<span class="jiazhu">趙珣《聚米圖經》：涼州東至會州六百里，西至甘州五百里，南至鄯州三百六十里，北至故突厥界三百里。宋白《續通典》四至同而里數之遠近異。</span></p>
<p class="em2 strong"><span class="yinwen">6</span>蜀自建國以來，<span class="jiazhu">唐清泰元年，蜀建國。</span>節度使多領禁兵，或以他職留成都，委僚佐知留務，專事聚斂，政事不治，<span class="jiazhu">斂，力贍翻。治，直之翻。</span>民無所訴。蜀主知其弊，丙辰，加衞聖馬步都指揮使，武德節度使兼中書令趙廷隱、<span class="jiazhu">蜀以東川爲武德軍，以定董璋，克梓州，取武有七德以爲軍號。</span>樞密使·武信節度使·同平章事王處回、捧聖控鶴都指揮使·保寧節度使·同平章事張公鐸檢校官，並罷其節度使。三月，甲戌，以翰林學士承旨李昊知武寧<span class="jiaozhusup">【章：十二行本「寧」作「德」；乙十一行本同；孔本同。】</span>軍，散騎常侍劉英圖知保寧軍，諫議大夫崔鑾知武信軍，給事中謝從志知武泰軍，將作監張讚知寧江軍。<span class="jiazhu">使之各知節度事，非正帥也。</span></p>
<p class="em2 strong"><span class="yinwen">7</span>夏，四月，閩王曦以其子亞澄同平章事、判六軍諸衞。曦疑其弟汀州刺史延喜與延政通謀，<span class="jiazhu">汀、建接壤，故疑之。</span>遣將軍許仁欽以兵三千如汀州，執延喜以歸。</p>
<p class="em2 strong"><span class="yinwen">8</span>唐主以陳覺及萬年常夢錫爲宣徽副使。</p>
<p class="em2 strong"><span class="yinwen">9</span>辛巳，北京留守李德珫遣牙校以吐谷渾酋長白承福入朝。<span class="jiazhu">旣遣張澄逐吐谷渾之在四州山谷者矣，而又容其酋長入朝，豈非容其大而逐其細歟！晉高祖之與契丹主，以術相遇者也。珫，昌中翻。</span></p>
<p class="em2 strong"><span class="yinwen">10</span>唐主遣通事舍人歐陽遇求假道以通契丹，帝不許。<span class="jiazhu">契丹求假道以通淮、浙，晉無所不可；至唐求假道以通契丹，則不許之，隨其所輕重而應之也。</span></p>
<p class="em2 strong"><span class="yinwen">11</span>自黃巢犯長安以來，<span class="jiazhu">唐僖宗廣明元年黃巢入長安。</span>天下血戰數十年，然後諸國各有分土，<span class="jiazhu">分，扶問翻。</span>兵革稍息。及唐主卽位，江、淮比年豐稔，兵食有餘，羣臣爭言<span class="yinhao">「陛下中興，今北方多難，宜出兵恢復舊疆。」</span><span class="jiazhu">比，毗至翻。難，乃旦翻。舊疆，謂盛唐時疆土也。此豈易恢復邪？宜唐主之不從之也。</span>唐主曰：<span class="yinhao">「吾少長軍旅，<span class="jiazhu">少，詩照翻。長，知兩翻。</span>見兵之爲民害深矣，不忍復言。<span class="jiazhu">復，扶又翻。</span>使彼民安，則吾民亦安矣，又何求焉！」</span>漢主遣使如唐，謀共取楚，分其地；唐主不許。<span class="jiazhu">史言唐主能保境息民。</span></p>
<p class="em2 strong"><span class="yinwen">12</span>山南東道節度使安從進謀反，遣使奉表詣蜀，請出師金、商以爲聲援；<span class="jiazhu">自金、商取道均、房則至襄陽。</span>丁亥，使者至成都。蜀主與羣臣謀之，皆曰：<span class="yinhao">「金、商險遠，少出師則不足制敵，多則漕輓不繼。」</span><span class="jiazhu">水運曰漕，陸運曰輓。輓，音晚。</span>蜀主乃辭之。又求援於荊南，高從誨遺從進書，<span class="jiazhu">遺，唯季翻。</span>諭以禍福；從進怒，反誣奏從誨。荊南行軍司馬王保義勸從誨具奏其狀，且請發兵助朝廷討之；從誨從之。</p>
<p class="em2 strong"><span class="yinwen">13</span>成德節度使安重榮恥臣契丹，見契丹使者，必箕踞慢罵，使過其境，或潛遣人殺之；契丹以讓帝，帝爲之遜謝。<span class="jiazhu">使，並疏吏翻。爲，于僞翻。</span>六月，戊午，重榮執契丹使拽剌，<span class="jiazhu">拽，戶結翻。剌，來達翻。</span>遣騎掠幽州南境，軍於博野，<span class="jiazhu">博野縣屬定州，宋雍熙四年以其地置寧邊軍，景德元年改永定軍，天聖七年改永寧軍；金陞爲蠡州，其《疆域圖》云：北至燕京四百九十里。</span>上表稱：<span class="yinhao">「吐谷渾、兩突厥、渾、契苾、沙陀各帥部衆歸附；<span class="jiazhu">兩突厥，東突厥、西突厥也。帥，讀曰率。</span>党項等亦遣使納契丹告身職牒，言爲虜所陵暴，<span class="jiazhu">党，底朗翻。</span>又言自二月以來，令各具精甲壯馬，將以上秋南寇，<span class="jiazhu">上秋，謂七月。</span>恐天命不佑，與之俱滅，願自備十萬衆，與晉共擊契丹。又朔州節度副使趙崇已逐契丹節度使劉山，<span class="jiazhu">朔州舊非節鎭，蓋契丹所置也。</span>求歸命朝廷。臣相繼以聞。陛下屢敕臣承奉契丹，勿自起釁端；其如天道人心，難以違拒，機不可失，時不再來。諸節度使沒於虜庭者，<span class="jiazhu">此謂趙德鈞、董溫琪、沙彥珣、翟璋等。</span>皆延頸企踵以待王師，<span class="jiazhu">企，去智翻，舉踵不至地也。</span>良可哀閔。願早決計。」</span>表數千言，大抵斥帝父事契丹，竭中國以媚無厭之虜。<span class="jiazhu">厭，於鹽翻。</span>又以此意爲書遺朝貴<span class="jiazhu">遺，唯季翻。</span>及移藩鎭，云已勒兵，必與契丹決戰。帝以重榮方握強兵，不能制，甚患之。</p>
<p class="em2 strong">時鄴都留守、侍衞馬步都指揮使劉知遠在大梁；<span class="jiazhu">去年劉知遠自魏來朝，時尙留大梁。</span>泰寧節度使桑維翰知重榮已蓄姦謀，又慮朝廷重違其意，<span class="jiazhu">重，難也。</span>密上疏曰：<span class="yinhao">「陛下免於晉陽之難而有天下，<span class="jiazhu">難，乃旦翻。</span>皆契丹之功也，不可負之。今重榮恃勇輕敵，吐渾假手報仇，皆非國家之利，不可聽也。臣竊觀契丹數年以來，士馬精強，吞噬四鄰，戰必勝，攻必取，割中國之土地，收中國之器械；<span class="jiazhu">此謂降楊光遠、虜趙德鈞時也。</span>其君智勇過人，其臣上下輯睦，牛羊蕃息，<span class="jiazhu">蕃，音煩。</span>國無天災，此未可與爲敵也。且中國新敗，<span class="jiazhu">謂張敬達晉安之敗，趙德鈞團柏之敗。</span>士氣彫沮，以當契丹乘勝之威，其勢相去甚遠。又，和親旣絕，則當發兵守塞，兵少則不足以待寇，兵多則饋運無以繼之。我出則彼歸，我歸則彼至，臣恐禁衞之士疲於奔命，鎭、定之地無復遺民。<span class="jiazhu">幽、涿、瀛、莫旣屬契丹，鎭、定、滄、景悉爲邊鎭。滄、景之地近海卑下，又多塘濼，虜，騎不可得而入；其入寇多依山而趨鎭定，故其地爲虜衝。</span>今天下粗安，<span class="jiazhu">粗，坐五翻。</span>瘡痍未復，府庫虛竭，蒸民困弊，<span class="jiazhu">蒸，衆也。</span>靜而守之，猶懼不濟，其可妄動乎！契丹與國家恩義非輕，信誓甚著，彼無間隙<span class="jiazhu">間，古莧翻。</span>而自啓釁端，就使克之，後患愈重；萬一不克，大事去矣。議者以歲輸繒帛謂之耗蠹，有所卑遜謂之屈辱。殊不知兵連而不休，禍結而不解，財力將匱，耗蠹孰甚焉！用兵則武吏功臣過求姑息，邊藩遠郡得以驕矜，下陵上替，屈辱孰大焉！<span class="jiazhu">桑維翰權利害之輕重而言之，一時之論也。</span>臣願陛下訓農習戰，養兵息民，俟國無內憂，民有餘力，然後觀釁而動，則動必有成矣。又，鄴都富盛，國家藩屛，今主帥赴闕，<span class="jiazhu">屛，必郢翻。主帥赴闕，謂劉知遠來朝。帥，所類翻。</span>軍府無人，臣竊思慢藏誨盜之言，勇夫重閉之義，<span class="jiazhu">慢藏誨盜，《易·大傳》之言。勇夫重閉，《左傳》申公巫臣之言。藏，徂浪翻。重，直龍翻。</span>乞陛下略加巡幸，以杜姦謀。」</span>帝謂使者曰：<span class="yinhao">「朕比日以來，煩懣不決，今見卿奏，如醉醒矣，<span class="jiazhu">比，毗至翻。懣，音悶。醒，先梃翻，醉寤也。</span>卿勿以爲憂。」</span></p>
<p class="em2 strong"><span class="yinwen">14</span>閩王曦聞王延政以書招泉州刺史王繼業，召繼業還，賜死於郊外，<span class="jiazhu">福州之郊外也。城外三十里爲郊，蓋殺之於野。</span>殺其子於泉州。初，繼業爲汀州刺史，司徒兼門下侍郎、同平章事楊沂豐爲士曹參軍，與之親善；或告沂豐與繼業同謀，沂豐方侍宴，卽收下獄，<span class="jiazhu">下，戶嫁翻。</span>明日斬之，夷其族。沂豐，涉之從弟也，<span class="jiazhu">楊涉爲相於唐、梁禪代之際。從，才用翻。</span>時年八十餘，國人哀之。自是宗族勳舊相繼被誅，人不自保，諫議大夫黃峻舁櫬詣朝堂極諫，曦曰：<span class="yinhao">「老物狂發矣！」</span>貶章州司戶。<span class="jiazhu">被，皮義翻。舁，音余，又羊茹翻。襯［櫬］，初覲翻。<span class="yinhao">「章州」</span>當作<span class="yinhao">「漳州」</span>。<span class="jiaozhusup">【章：乙十一行本正作「漳」。】</span></span></p>
<p class="em2 strong">曦淫侈無度，資用不給，謀於國計使南安陳匡範，<span class="jiazhu">南安縣，隋置，唐屬泉州。《九域志》：在州北四十七里。</span>匡範請日進萬金；曦悅，加匡範禮部侍郎，匡範增算商賈數倍。曦宴羣臣，舉酒屬匡範曰：<span class="jiazhu">賈，音古。屬，之欲翻。</span><span class="yinhao">「明珠美玉，求之可得；如匡範人中之寶，不可得也。」</span>未幾，商賈之算不能足日進，貸諸省務錢以足之，恐事覺，憂悸而卒，<span class="jiazhu">幾，居豈翻。悸，其季翻。</span>曦祭贈甚厚。諸省務以匡範貸帖聞，<span class="jiazhu">貸帖，貸錢之文書也。</span>曦大怒，斲棺，斷其尸棄水中，<span class="jiazhu">斷，音短。</span>以連江人黃紹頗代爲國計使。<span class="jiazhu">唐武德元年，分閩縣置溫麻縣，尋改曰連江，屬福州。《九域志》：在州東北一百六十里。</span>紹頗請<span class="yinhao">「令欲仕者，自非蔭補，皆聽輸錢卽授之，以資望高下及州縣戶口多寡定其直，自百緡至千緡。」</span>從之。</p>
<p class="em2 strong"><span class="yinwen">15</span>唐主自以專權取吳，尤忌宰相權重，<span class="jiazhu">此王莽、隋文帝故知也。姦雄事成與不成，有幸不幸耳。</span>以右僕射兼中書侍郎、同平章事李建勳執政歲久，欲罷之。會建勳上疏言事，意其留中；旣而唐主下有司施行。<span class="jiazhu">下，戶嫁翻。</span>建勳自知事挾愛憎，密取所奏改之；秋，七月，戊辰，罷建勳歸私第。</p>
<p class="em2 strong"><span class="yinwen">16</span>帝憂安重榮跋扈，己巳，以劉知遠爲北京留守、河東節度使，復以遼、沁隸河東；<span class="jiazhu">去年以遼、沁隸昭義軍。沁，午鴆翻。</span>以北京留守李德珫爲鄴都留守。</p>
<p class="em2 strong">知遠微時，爲晉陽李氏贅壻，嘗牧馬，犯僧田，僧執而笞之。知遠至晉陽，首召其僧，命之坐，慰諭贈遺，衆心大悅。<span class="jiazhu">遺，唯季翻。不念舊怨，故衆心大悅。爲劉知遠自河東成大業張本。</span></p>
<p class="em2 strong"><span class="yinwen">17</span>吳越府署火，宮室府庫幾盡。<span class="jiazhu">幾，居依翻。</span>吳越王元權驚懼，發狂疾，唐人爭勸唐主乘弊取之，唐主曰：<span class="yinhao">「柰何利人之災！」</span>遣使唁之，且賙其乏。<span class="jiazhu">唁，魚戰翻，弔生曰唁。賙，音周，振贍之也。</span></p>
<p class="em2 strong"><span class="yinwen">18</span>閩主曦自稱大閩皇，領威武節度使，<span class="jiazhu">旣稱皇矣，又領威武節度使，古之私立名字者無此比也。</span>與王延政治兵相攻，<span class="jiazhu">治，直之翻。</span>互有勝負，福、建之間，暴骨如莽。鎭武節度判官晉江潘承祐屢請息兵脩好，<span class="jiazhu">唐開元八年分南安縣置晉江縣，後遂爲泉州治所。好，呼到翻。</span>延政不從。閩主使者至，延政大陳甲卒以示之，對使者語甚悖慢；<span class="jiazhu">悖，蒲妹翻，又蒲沒翻。</span>承祐長跪切諫，延政怒，顧左右曰：<span class="yinhao">「判官之肉可食乎！」</span>承祐不顧，聲色愈厲。閩主曦惡泉州刺史王繼嚴得衆心，罷歸，酖殺之。<span class="jiazhu">惡，烏路翻。</span></p>
<p class="em2 strong"><span class="yinwen">19</span>八月，戊子朔，以開封尹鄭王重貴爲東京留守。</p>
<p class="em2 strong"><span class="yinwen">20</span>馮道、李崧屢薦天平節度使兼侍衞親軍馬步副都指揮使、同平章事杜重威之能，<span class="jiazhu">此希上指而薦之也。</span>以爲都指揮使，充隨駕御營使，代劉知遠，知遠由是恨二相。<span class="jiazhu">爲馮道不用於漢，李崧見殺張本。</span>重威所至黷貨，民多逃亡，嘗出過市，謂左右曰：<span class="yinhao">「人言我驅盡百姓，何市人之多也！」</span></p>
<p class="em2 strong"><span class="yinwen">21</span>壬辰，帝發大梁；己亥，至鄴都；壬寅，大赦。帝以詔諭安重榮曰：<span class="yinhao">「爾身爲大臣，家有老母，忿不思難，棄君與親。吾因契丹得天下，爾因吾致富貴，<span class="jiazhu">謂重榮降帝於晉陽，從此得富貴。</span>吾不敢忘德，爾乃忘之，何邪？今吾以天下臣之，爾欲以一鎭抗之，不亦難乎！宜審思之，無取後悔！」</span>重榮得詔愈驕，聞山南東道節度使安從進有異志，陰遣使與之通謀。<span class="jiazhu">安從進反而重榮亦反矣。</span></p>
<p class="em2 strong"><span class="yinwen">22</span>吳越文穆王元瓘寢疾，察內都章德安忠厚，能斷大事，欲屬以後事，語之曰：<span class="yinhao">「弘佐尙少，當擇宗人長者立之。」</span><span class="jiazhu">監，古銜翻。斷，丁亂翻。屬，之欲翻。語，牛倨翻。少，詩照翻。長，知兩翻。</span>德安曰：<span class="yinhao">「弘佐雖少，羣下伏其英敏，願王勿以爲念！」</span>王曰：<span class="yinhao">「汝善輔之，吾無憂矣。」</span>德安，處州人也。辛亥，元瓘卒。<span class="jiazhu">年五十五。</span></p>
<p class="em2 strong">初，內指揮使戴惲，爲元瓘所親任，悉以軍事委之。元瓘養子弘侑乳母，惲妻之親也，<span class="jiazhu">惲，於粉翻。</span>或告惲謀立弘侑。德安祕不發喪，與諸將謀，伏甲士於幕下；壬子，惲入府，執而殺之，廢弘侑爲庶人，復姓孫，幽之明州。是日，將吏以元瓘遺命，承制以鎭海、鎭東副大使弘佐爲節度使，時年十四。<span class="jiazhu">歐《史》曰，年十三。</span>九月，庚申，弘佐卽王位，命丞相曹仲達攝政。軍中言賜與不均，舉仗不受，諸將不能制；仲達親諭之，皆釋仗而拜。</p>
<p class="em2 strong">弘佐溫恭，好書，禮士，躬勤政務，發擿姦伏，人不能欺。<span class="jiazhu">擿，他狄翻。</span>民有獻嘉禾者，弘佐問倉吏：<span class="yinhao">「今蓄積幾何？」</span>對曰：<span class="yinhao">「十年。」</span>王曰：<span class="yinhao">「然則軍食足矣，可以寬吾民。」</span>乃命復其境內稅三年。<span class="jiazhu">復，方目翻，除免也。史言弘佐雖少而敏於政。</span></p>
<p class="em2 strong"><span class="yinwen">23</span>辛酉，滑州言河決。<span class="jiazhu">《考異》曰：薛《史·紀》載九月辛酉滑州河決而不載庚午濮州決；《高祖實錄》載庚午濮州奏河決而不載辛酉滑州決。《五代會要》及《志》皆云，<span class="yinhao">「天福六年九月決滑州，兗、濮州界皆爲水漂溺」</span>，《史匡翰傳》亦云，<span class="yinhao">「天福六年白馬河決。」</span>按辛酉滑州河已決，則下流皆涸，濮州無庚午再決之理，蓋滑州河決，漂浸及濮州耳。</span></p>
<p class="em2 strong"><span class="yinwen">24</span>帝以安重榮殺契丹使者，恐其犯塞，乙亥，遣安國節使楊彥詢使于契丹。彥詢至其帳，契丹<span class="jiaozhusup">【章：十二行本「丹」下有「主」字；乙十一行本同；孔本同】</span><span class="jiazhu">。</span>責以使者死狀，彥詢曰：<span class="yinhao">「譬如人家有惡子，父母所不能制，將如之何？」</span>契丹主怒乃解。</p>
<p class="em2 strong"><span class="yinwen">25</span>閩主曦以其子琅邪王亞澄爲威武節度使、兼中書令，改號長樂王。<span class="jiazhu">樂，音洛。</span></p>
<p class="em2 strong"><span class="yinwen">26</span>劉知遠遣親將郭威以詔指說吐谷渾酋長白承福，<span class="jiazhu">時朝廷陽爲逐吐谷渾而陰撫納之，又懼契丹知之而怒之也，不敢明降詔書，故劉知遠承帝密指，使郭威稱詔指以說之。將，卽亮翻。酋，慈秋翻。長，知兩翻。</span>令去安重榮歸朝廷，許以節鉞。威還，謂知遠曰：<span class="yinhao">「虜惟利是嗜，安鐵胡止以袍袴賂之；<span class="jiazhu">還，從宣翻，又如字。安重榮，小字鐵胡。</span>今欲其來，莫若重賂乃可致耳。」</span>知遠從之，且謂承福曰：<span class="yinhao">「朝廷已割爾曹隸契丹，爾曹當自安部落；今乃南來助安重榮爲逆，重榮已爲天下所棄，朝夕敗亡，爾曹宜早從化，勿俟臨之以兵，南北無歸，悔無及矣。」</span><span class="jiazhu">言吐谷渾若助安重榮，重榮敗亡之後，吐谷渾南不可歸晉，北不可歸契丹。</span>承福懼，冬，十月，帥其衆歸于知遠。知遠處之太原東山及嵐、石之間，<span class="jiazhu">帥，讀曰率。處，昌呂翻。嵐，盧含翻。</span>表承福領大同節度使，<span class="jiazhu">雲州大同軍，時已屬契丹。</span>收其精騎以隸麾下。<span class="jiazhu">爲劉知遠殺白承福張本。</span></p>
<p class="em2 strong">始，安重榮移檄諸道，云與吐谷渾、達靼、契苾同起兵，卽而承福降知遠，達靼、契苾亦莫之赴，<span class="jiazhu">靼，當割翻。</span>重榮勢大沮。<span class="jiazhu">沮，在呂翻。</span></p>
<p class="em2 strong"><span class="yinwen">27</span>閩主曦卽皇帝位；王延政自稱兵馬元帥。閩同平章事李敏卒。<span class="jiazhu">書閩平章事，以別他國之相。</span></p>
<p class="em2 strong"><span class="yinwen">28</span>帝之發大梁也，和凝請曰：<span class="yinhao">「車駕已行，安從進若反，何以備之？」</span>帝曰：<span class="yinhao">「卿意如何？」</span>凝請密留空名宣敕十數通，<span class="jiazhu">宣出於樞密院，敕出於中書門下；時幷樞密院於中書。空，苦貢翻。</span>付留守鄭王，聞變則書諸將名，遣擊之；帝從之。</p>
<p class="em2 strong">十一月，從進舉兵攻鄧州，唐州刺史武延翰以聞。<span class="jiazhu">《九域志》：襄陽北至鄧州一百七十八里，東北至唐州一百五十里。</span>鄭王遣宣徽南院使張從恩、武德使焦繼勳、護聖都指揮使郭金海、作坊使陳思讓將大梁兵就申州刺史李建崇兵於葉縣以討之。<span class="jiazhu">漢有葉縣，中廢；隋復置葉縣；唐屬汝州。《九域志》：在州東南一百四十里。葉，式涉翻。</span>金海，本突厥；思讓，幽州人也。<span class="jiazhu">厥，九勿翻。</span>丁丑，以西京留守高行周爲南面軍前都部署，前同州節度使宋彥筠副之，張從恩監焉；又以郭金海爲先鋒使，陳思讓監焉。<span class="jiazhu">監，古銜翻。</span>彥筠，滑人也。</p>
<p class="em2 strong">庚辰，以鄴都留守李德珫權東京留守，召鄭王重貴如鄴都。</p>
<p class="em2 strong">安從進攻鄧州，威勝節度使安審暉據城拒之，<span class="jiazhu">鄧州牙城也。</span>從進不能克而退。癸未，從進至花山，<span class="jiazhu">《九域志》：唐州湖陽縣有花山銀場。今按花山在湖陽北。</span>遇張從恩兵，不意其至之速，合戰，大敗，從恩獲其子內都指揮使弘義，從進以數十騎奔還襄州，嬰城自守。</p>
<p class="em2 strong"><span class="yinwen">29</span>唐主性節儉，常躡蒲屨，盥頮用鐵盎，<span class="jiazhu">躡，尼輒翻。織蒲爲屨，江、淮之人多能之。頮，呼內翻。澡手爲盥，滌面爲頮。</span>暑則寢於青葛帷，左右使令惟老醜宮人，服飾粗略。<span class="jiazhu">粗，讀曰麤。</span>死國事者<span class="jiaozhusup">【章：十二行本「者」下有「雖士卒」三字；乙十一行本同；孔本同。】</span>皆給祿三年。分遣使者按行民田，以肥瘠定其稅，<span class="jiazhu">行，下孟翻。</span>民間稱其平允。自是江、淮調兵興役及他賦斂，皆以稅錢爲率，<span class="jiazhu">調，徒釣翻。斂，力贍翻。</span>至今用之。唐主勤於聽政，以夜繼晝，還自江都，不復宴樂；頗傷躁急，<span class="jiazhu">復，扶又翻。樂，音洛。躁，則到翻。</span>內侍王紹顏上書，以爲<span class="yinhao">「今春以來，羣臣獲罪者衆，中外疑懼。」</span>唐主手詔釋其所以然，令紹顏告諭中外。</p>
<p class="em2 strong"><span class="yinwen">30</span>十二月，丙戌朔，徙鄭王重貴爲齊王，充鄴都留守；以李德珫爲東都留守。</p>
<p class="em2 strong"><span class="yinwen">31</span>丁亥，以高行周知襄州行府事。詔荊南、湖南共討襄州。高從誨遣都指揮使李端將水軍數千至南津，<span class="jiazhu">漢水南津也。</span>楚王希範遣天策都軍使張少敵將戰艦百五十艘入漢江助行周，仍各運糧以饋之。少敵，佶之子也。<span class="jiazhu">張佶，與楚王馬殷同起事者也。少，詩沼翻。艦，戶黯翻。艘，蘇遭翻。佶，其吉翻。</span></p>
<p class="em2 strong"><span class="yinwen">32</span>安重榮聞安從進舉兵反，謀遂決，大集境內飢民，衆至數萬，南向鄴都，聲言入朝。初，重榮與深州人趙彥之俱爲散指揮使，相得歡甚。<span class="jiazhu">散，悉亶翻。</span>重榮鎭成德，<span class="jiazhu">二年安重榮始帥鎭州。</span>彥之自關西歸之，重榮待遇甚厚，使彥之招募黨衆；然心實忌之，及舉兵，止用爲排陳使，<span class="jiazhu">陳，讀曰陣。</span>彥之恨之。</p>
<p class="em2 strong">帝聞重榮反，壬辰，遣護聖等馬步三十九指揮擊之。以天平節度使杜重威爲招討使，安國節度使馬全節副之，前永清節度使王清<span class="jiaozhusup">【章：十二行本「清」作「周」；乙十一行本同；退齋校同。】</span>爲馬步都虞候。</p>
<p class="em2 strong"><span class="yinwen">33</span>安從進遣其弟從貴將兵逆均州刺史蔡行遇，<span class="jiazhu">行遇者，安從進巡內刺史。時蓋以兵援襄陽，故遣弟逆之。</span>焦繼勳邀擊，敗之，獲從貴，斷其足而歸之。<span class="jiazhu">敗，補邁翻。斷，音短。</span></p>
<p class="em2 strong"><span class="yinwen">34</span>戊戌，杜重威與安重榮遇於宗城西南，<span class="jiazhu">《九域志》：宗城縣在魏州之西北一百七十里。</span>重榮爲偃月陳，官軍再擊之，不動；重威懼，欲退。指揮使宛丘王重胤曰：<span class="yinhao">「兵家忌退。<span class="jiazhu">退則敵得而乘之，或士卒因退而潰亂，故忌之。陳，讀曰陣。</span>鎭之精兵盡在中軍，請公分銳士擊其左右翼，重胤爲公以契丹直衝其中軍，<span class="jiazhu">爲，于僞翻。</span>彼必狼狽。」</span>重威從之。鎭人陳稍卻，趙彥之卷旗策馬來降。彥之以銀飾鎧胄及鞍勒，官軍殺而分之。重榮聞彥之叛，大懼，退匿於輜重中。<span class="jiazhu">重，直用翻。</span>官軍從而乘之，鎭人大潰，斬首萬五千級。重榮收餘衆，走保宗城，官軍進攻，夜分，拔之。重榮以十餘騎走還鎭州，嬰城自守。會天寒，鎭人戰及凍死者二萬餘人。</p>
<p class="em2 strong">契丹聞重榮反，乃聽楊彥詢還。<span class="jiazhu">是年九月，楊彥詢使契丹。</span></p>
<p class="em2 strong">庚子，冀州刺史張建武等取趙州。<span class="jiazhu">冀、趙二州皆安重榮巡屬。</span></p>
<p class="em2 strong"><span class="yinwen">35</span>漢主寢疾，有胡僧謂漢主名龔不利；漢主自造<span class="yinhao">「龑」</span>字名之，義取<span class="yinhao">「飛龍在天」</span>，<span class="jiazhu">《易》曰：飛龍在天，利見大人。</span>讀若儼。</p>
<p class="em2 strong"><span class="yinwen">36</span>庚戌，制以錢弘佐爲鎭海、鎭東軍節度使兼中書令、吳越國王。</p>
</div></body></html>