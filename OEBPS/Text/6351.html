<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百七・唐紀二十三・則天順聖皇后下・中宗大和大聖大昭孝皇帝上</title><meta content="width=device-width" initial-scale="1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀二十三">唐紀二十三</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">起上章困敦<span class="biaozhusup" data-rel="">（庚子）</span>七月，盡旃蒙大荒落<span class="biaozhusup" data-rel="">（乙巳）</span>正月，凡四年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="則天順聖皇后下">則天順聖皇后下</span></span></h5>
<div class="yt" id="y700"><p class="strong" id="p1"><a class="gg-link" href="#p1" onclick="return changeColor(this);"></a><span class="section" id="title-3"><span data-head-description="則天順聖皇后下" data-head-level="h4" data-head-title="久視元年">久視元年</span></span><span class="biaozhusup" data-rel="">（庚子、七〇〇年）</span></p></div>
<p class="em2 strong" id="p2"><a class="gg-link" href="#p2" onclick="return changeColor(this);"></a><span class="yinwen">1</span>秋，七月，獻俘於含樞殿。<span class="jiazhu">李楷固獻契丹之俘也。含樞殿蓋在三陽宮。</span>太后以楷固爲左玉鈐衞大將軍、燕公，<span class="jiazhu">鈐，其廉翻。燕，因肩翻。</span>賜姓武氏。召公卿合宴，<span class="jiazhu">召公卿，謂將帥合宴也。</span>舉觴屬仁傑曰：<span class="jiazhu">屬，之欲翻。</span><span class="yinhao">「公之功也。」</span>將賞之，對曰：<span class="yinhao">「此乃陛下威靈，將帥盡力，<span class="jiazhu">將帥，上卽亮翻，下所類翻。</span>臣何功之有！」</span>固辭不受。</p>
<p class="em2 strong" id="p3"><a class="gg-link" href="#p3" onclick="return changeColor(this);"></a><span class="yinwen">2</span>閏月，戊寅，車駕還宮。<span class="jiazhu">自三陽宮還洛陽宮。</span></p>
<p class="em2 strong" id="p4"><a class="gg-link" href="#p4" onclick="return changeColor(this);"></a><span class="yinwen">3</span>己丑，以天官侍郎張錫爲鳳閣侍郎、同平章事。鸞臺侍郎、同平章事李嶠罷爲成均祭酒。錫，嶠之舅也，故罷嶠政事。</p>
<p class="em2 strong" id="p5"><a class="gg-link" href="#p5" onclick="return changeColor(this);"></a><span class="yinwen">4</span>丁酉，吐蕃將麴莽布支寇涼州，圍昌松，<span class="jiazhu">吐，從暾入聲。將，卽亮翻。昌松縣卽漢武威郡蒼松縣，呂光改爲昌松。</span>隴右諸軍大使唐休璟與戰於港<span class="jiaozhusup">【章：十二行本「港」作「洪」：乙十一行本同；孔本同。】</span>源谷。<span class="jiazhu">使，疏吏翻。璟，居永翻。</span>麴莽布支兵甲鮮華，休璟謂諸將曰：<span class="yinhao">「諸論旣死，<span class="jiazhu">諸論死見上卷聖曆二年。</span>麴莽希支新爲將，不習軍事，<span class="jiaozhusup">【章：十二行本「事」下有「諸貴臣子弟皆從之」八字；乙十一行本同；孔本同；張校同；退齋校同。】</span>望之雖如精銳，實易與耳，請爲諸君破之。」</span>乃被甲先陷陳，<span class="jiazhu">易，以豉翻。爲，于僞翻。被，皮義翻。陳，讀曰陳。</span>六戰皆捷，吐蕃大奔，斬首二千五百級，獲二裨將而還。<span class="jiazhu">還，音旋，又如字。</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a><span class="yinwen">5</span>司府少卿楊元亨，<span class="jiazhu">光宅元年，改太府寺爲司府寺。</span>尙食奉御楊元禧，皆弘武之子也。<span class="jiazhu">楊弘武見二百一卷高宗乾封二年。</span>元禧嘗忤張易之，<span class="jiazhu">忤，五故翻。</span>易之言於太后：<span class="yinhao">「元禧，楊素之族；素父子，隋之逆臣，子孫不應供奉。」</span>太后從之，壬寅，制：<span class="yinhao">「楊素及其兄弟子孫皆不得任京官。」</span>左遷元亨睦州刺史，元禧貝<span class="jiaozhusup">【嚴：「貝」改「資」。】</span>州刺史。<span class="jiazhu">馬何羅爲逆於漢武之時，而馬援貴顯於東都再造之日。沈充失身於王敦，而沈勁盡節於司馬。惡惡止其身，追罪異代之臣而併棄其子孫，此蓋出於一時之愛憎，姑以是說而藉口耳。睦州，京師東南三千六百五十九里，至東都二千八百二十一里。貝州，京師東北一千七百八十二里，至東都九百九十三里。</span></p>
<p class="em2 strong" id="p7"><a class="gg-link" href="#p7" onclick="return changeColor(this);"></a><span class="yinwen">6</span>庚戌，以魏元忠爲隴右諸軍大使，擊吐蕃。</p>
<p class="em2 strong" id="p8"><a class="gg-link" href="#p8" onclick="return changeColor(this);"></a><span class="yinwen">7</span>庚申，太后欲造大像，使天下僧尼日出一錢以助其功。<span class="jiazhu">尼，女夷翻。</span>狄仁傑上疏諫，其略曰：<span class="yinhao">「今之伽藍，<span class="jiazhu">上，時掌翻。疏，所去翻。伽藍，佛寺也，梵語云僧伽藍摩。僧伽藍摩，猶中華言衆園也。伽，求加翻。</span>制過宮闕。功不使鬼，止在役人，物不天來，終須地出，不損百姓，將何以求！」</span>又曰：<span class="yinhao">「游僧皆託佛法，詿誤生人；<span class="jiazhu">詿，戶卦翻。</span>里陌動有經坊，闤闠亦立精舍。<span class="jiazhu">崔豹<span class="shu-ming">古今註</span>：闤，市垣；闠，市門。闤，戶關翻。闠，戶對翻。</span>化誘所急，切於官徵；<span class="jiazhu">誘，音酉。</span>法事所須，嚴於制敕。」</span>又曰：<span class="yinhao">「梁武、簡文捨施無限，<span class="jiazhu">施，式豉翻。</span>及三淮沸浪，五嶺騰煙，<span class="jiazhu">用太宗詔中語。</span>列剎盈衢，無救危亡之禍，<span class="jiazhu">剎，初鎋翻。</span>緇衣蔽路，豈有勤王之師！」</span>又曰：<span class="yinhao">「雖斂僧錢，百未支一。尊容旣廣，不可露居，覆以百層，<span class="jiazhu">覆，敷又翻。</span>尙憂未遍，自餘廊宇，不得全無。如來設敎，以慈悲爲主，<span class="jiazhu">釋氏謂佛爲如來。</span>豈欲勞人，以存虛飾！」</span>又曰：<span class="yinhao">「比來水旱不節，<span class="jiazhu">比，毗至翻。</span>當今邊境未寧，若費官財，又盡人力，一隅有難，將何以救之！」</span><span class="jiazhu">難，乃旦翻。</span>太后曰：<span class="yinhao">「公敎朕爲善，何得相違！」</span>遂罷其役。</p>
<p class="em2 strong" id="p9"><a class="gg-link" href="#p9" onclick="return changeColor(this);"></a><span class="yinwen">8</span>阿悉吉薄露叛，<span class="jiazhu">阿悉吉，卽西突厥弩失畢五伏斤之阿悉結也；薄露，其名。</span>遣左金吾將軍田揚名、殿中侍御史封思業討之。軍至碎葉，薄露夜於城傍剽掠而去，思業將騎追之，反爲所敗。<span class="jiazhu">剽，匹妙翻。將，卽亮翻。騎，奇寄翻。敗，補邁翻。</span>揚名引西突厥斛瑟羅之衆攻其城，旬餘，不克。九月，薄露詐降，思業誘而斬之，<span class="jiazhu">降，戶江翻。誘，音酉。</span>遂俘其衆。</p>
<p class="em2 strong" id="p10"><a class="gg-link" href="#p10" onclick="return changeColor(this);"></a><span class="yinwen">9</span>太后信重內史梁文惠公狄仁傑，羣臣莫及，常謂之國老而不名。仁傑好面引廷爭，<span class="jiazhu">好，呼到翻。爭，讀曰諍。</span>太后每屈意從之。嘗從太后遊辛，遇風吹仁傑巾墜，而馬驚不能止，太后命太子追執其鞚而繫之。<span class="jiazhu">鞚，苦貢翻。</span>仁傑屢以老疾乞骸骨，太后不許。入見，常止其拜，<span class="jiazhu">見，賢遍翻。</span>曰：<span class="yinhao">「每見公拜，朕亦身痛。」</span>仍免其宿直，戒其同僚曰：<span class="yinhao">「自非軍國大事，勿以煩公。」</span>辛丑，薨，太后泣曰：<span class="yinhao">「朝堂空矣！」</span>自是朝廷有大事，衆或不能決，太后輒歎曰：<span class="yinhao">「天奪吾國老何太早邪！」</span></p>
<p class="em2 strong" id="p11"><a class="gg-link" href="#p11" onclick="return changeColor(this);"></a>太后嘗問仁傑：<span class="yinhao">「朕欲得一佳士用之，誰可者？」</span>仁傑曰：<span class="yinhao">「未審陛下欲何所用之？」</span>太后曰：<span class="yinhao">「欲用爲將相。」</span><span class="jiazhu">將，卽亮翻。相，悉亮翻。</span>仁傑對曰：<span class="yinhao">「文學縕藉，<span class="jiazhu">縕，於問翻。藉，慈夜翻。</span>則蘇味道、李嶠固其選矣。必欲取卓犖奇才，<span class="jiazhu">犖，呂角翻。</span>則有荊州長史張柬之，其人雖老，宰相才也。」</span>太后擢柬之爲洛州司馬。<span class="jiazhu">自大州長史進神州司馬，故曰擢。</span>數日，又問仁傑，對曰：<span class="yinhao">「前薦柬之，尙未用也。」</span>太后曰：<span class="yinhao">「已遷矣。」</span>對曰：<span class="yinhao">「臣所薦者可爲宰相，非司馬也。」</span>乃遷秋官侍郎；久之，卒用爲相。<span class="jiazhu">卒，子恤翻。</span>仁傑又嘗薦夏官侍郎姚元崇、監察御史曲阿桓彥範、太州刺史敬暉等數十人，<span class="jiazhu">監，古銜翻。武德三年，以幷州之太谷、祈［祁］縣置太州，六年，州廢；當是此時復置也。<span class="shu-ming">考異</span>曰：<span class="shu-ming">梁公傳</span>云：<span class="yinhao">「張柬之、桓彥範、敬暉、崔玄暐、袁恕己皆公所薦。公嘗退食之後，謂五公曰：『所恨衰老，身先朝露，不得見五公盛事，冀各保愛，願盡本心。』五公心知目擊，懸悟公意。公寢疾，五公候問，偶對終日，意無一言。少頃，流涕及枕，但相視而已。五公退出，遞不測其由。袁恕己曰：『豈不氣力轉羸，須問家事乎？』張柬之曰：『未聞大賢廢國謀家者也。』斯須，命張柬之、袁恕己、桓彥範三公入，餘二公立於門外，曰：『向者無言，蓋以二公之故。此二公能斷而不能密，若先與議之，事必外泄，一泄之後，則國異而家亡也。至其時或不與共之，事亦不就。梁王三思尙掌權，可先收而後行也。不然，則必反生大禍。』狄公沒後，經歲餘，五公潛會於幽閒之處，敍公當時之言，重結盟約，徹饌之後，相顧欲言，未至其時，恐負前諾，欲言又止，前後數四。桓彥範乃敍其言。言猶未畢，聞戶牖之外，聲若雷霆，須臾風雨，咫尺莫辨，所坐牀褥悉擲於階下。五公戰懼，不知所據，乃相謂曰：『此是狄公忠烈之至，假此靈變以驚衆心，不欲吾輩先論此事，未至其時，不可復言也。』斯須，天清日明，不異於初。易之等旣誅，袁謂張公曰：『昔有遺言，使先收三思，豈可捨諸？』張公曰：『但大事畢功，此是机上之物，豈有逃乎！』後梁王交通於內，五公果爲所譖，俱遭流竄，所期興廢年月，遺約軌模少無異也。」</span>按柬之等五人偶同時在位，協力立功，仁傑豈能預知其事，舉此五人，專欲使之輔立太子邪！且易之等若有可誅之便，太子有可立之勢，仁傑身爲宰相，豈待五年之後，須柬之等然後發邪！此蓋作傳者因五人建興復之功，附會其事，云皆仁傑所舉，受敎於仁傑耳。其言譎怪無稽，今所不取。<span class="shu-ming">舊傳</span>惟著舉柬之、彥範、暉三人姓名，今從之。</span>率爲名臣。或謂仁傑曰：<span class="yinhao">「天下桃李，悉在公門矣。」</span><span class="jiazhu">程大昌<span class="shu-ming">演繁露</span>：趙簡子謂陽虎曰：<span class="yinhao">「惟賢者爲能報恩，不肖者不能矣。夫植桃李者，夏得休息，秋得其食；植蒺蔾者，夏不得休息，秋得其刺焉。今子之所得者，蒺蔾也。」</span>今世通以所薦士爲桃李者，說皆本此，</span>仁傑曰：<span class="yinhao">「薦賢爲國，非爲私也。」</span><span class="jiazhu">爲，于僞翻；下爲之同。</span></p>
<p class="em2 strong" id="p12"><a class="gg-link" href="#p12" onclick="return changeColor(this);"></a>初，仁傑爲魏州刺史，<span class="jiazhu">見二百五卷萬歲通天元年。</span>有惠政，百姓爲之立生祠。後其子景暉爲魏州司功參軍，貪暴爲人患，人遂毀其像焉。<span class="jiazhu">史言狄仁傑盡忠，所以勸天下之爲人臣；言其以景暉貪暴而毀祠，所以戒天下之爲人子。</span></p>
<p class="em2 strong" id="p13"><a class="gg-link" href="#p13" onclick="return changeColor(this);"></a><span class="yinwen">10</span>冬，十月，辛亥，以魏元忠爲蕭關道大總管，以備突厥。<span class="jiazhu">蕭關在原州平高縣界，貞觀六年，以突厥降戶置緣州，治平高之他樓城。高宗置他樓縣，神龍元年省，更置蕭關縣。厥，九勿翻。</span></p>
<p class="em2 strong" id="p14"><a class="gg-link" href="#p14" onclick="return changeColor(this);"></a><span class="yinwen">11</span>甲寅，制復以正月爲十一月，一月爲正月。<span class="jiazhu">以十一月爲正月，事見二百四卷天授元年。以一月爲正月，用夏正建寅也。復，扶又翻。</span>赦天下。</p>
<p class="em2 strong" id="p15"><a class="gg-link" href="#p15" onclick="return changeColor(this);"></a><span class="yinwen">12</span>丁巳，納言韋巨源罷，以文昌右丞韋安石爲鸞臺侍郎、同平章事。<span class="jiazhu">納言，侍中。文昌右丞，尙書右丞。鸞臺，門下。</span>安石，津之孫也。<span class="jiazhu">韋津死隋，事見一百八十五卷高祖武德元年。</span></p>
<p class="em2 strong" id="p16"><a class="gg-link" href="#p16" onclick="return changeColor(this);"></a>時武三思、張易之兄弟用事，安石數面折之。<span class="jiazhu">數，所角翻。折，之舌翻。</span>嘗侍宴禁中，易之引蜀商宋霸子等數人在座同博。安石跪奏曰：<span class="yinhao">「商賈賤類，不應得預此會。」</span>顧左右逐出之，座中皆失色；太后以其言直，勞勉之，<span class="jiazhu">賈，音古。勞，力到翻。</span>同列皆歎服。<span class="jiazhu"><span class="shu-ming">考異</span>曰：<span class="shu-ming">舊傳</span>曰：<span class="yinhao">「時鳳閣侍郎陸元方在座，退而告人曰：『此眞宰相，非吾屬所及也。』」</span>按<span class="shu-ming">新紀</span>，元方已罷相。今不取。</span></p>
<p class="em2 strong" id="p17"><a class="gg-link" href="#p17" onclick="return changeColor(this);"></a><span class="yinwen">13</span>丁卯，太后幸新安；壬申，還宮。<span class="jiazhu">還，從宣翻，又音如字。</span></p>
<p class="em2 strong" id="p18"><a class="gg-link" href="#p18" onclick="return changeColor(this);"></a><span class="yinwen">14</span>十二月，甲寅，突厥掠隴右諸監馬萬餘匹而去。<span class="jiazhu">厥，九勿翻。</span></p>
<p class="em2 strong" id="p19"><a class="gg-link" href="#p19" onclick="return changeColor(this);"></a><span class="yinwen">15</span>時屠禁尙未解，<span class="jiazhu">禁屠見二百五卷長壽元年。</span>鳳閣舍人全節崔融上言，<span class="jiazhu">鳳閣，中書。全節縣，屬齊州，漢、晉之東平陸縣地；後魏曰平陵，屬濟南郡。貞觀十七年，齊王祐反，平陵人不從，更名全節。上，時掌翻。</span>以爲<span class="yinhao">「割烹犧牲，弋獵禽獸，聖人著之典禮，不可廢闕。又，江南食魚，河西食肉，一日不可無；富者未革，貧者難堪。況貧賤之人，仰屠爲生，日戮一人，終不能絕，但資恐喝，<span class="jiazhu">喝，呼葛翻。</span>徒長姦欺。<span class="jiazhu">長，知兩翻。</span>爲政者苟順月令，合禮經，自然物遂其生，人得其性矣。」</span>戊午，復開屠禁，<span class="jiazhu">復，扶又翻，又音如字。</span>祠祭用牲牢如故。</p>
<div class="yt" id="y701"><p class="strong" id="p20"><a class="gg-link" href="#p20" onclick="return changeColor(this);"></a><span class="section" id="title-4"><span data-head-description="則天順聖皇后下" data-head-level="h4" data-head-title="長安元年">長安元年</span></span><span class="biaozhusup" data-rel="">（辛丑、七〇一年）</span><span class="jiazhu">是年十月始改元長安。</span></p></div>
<p class="em2 strong" id="p21"><a class="gg-link" href="#p21" onclick="return changeColor(this);"></a><span class="yinwen">1</span>春，正月，丁丑，以成州言佛迹見，<span class="jiazhu">見，賢遍翻。</span>改元大足。<span class="jiazhu">自此以後，是大足元年。<span class="shu-ming">考異</span>曰：<span class="shu-ming">朝野僉載</span>云：<span class="yinhao">「司刑寺囚三百餘人，秋分後無計可作，乃於圓獄外羅牆角邊作聖人迹五尺，至夜半，三百人一時大叫。內使推問，云『昨夜有一聖人見，身長三丈，面作金色，云：<span class="yinhao">「汝等並冤枉，不須怕懼，天子萬年，卽有恩赦放汝。」</span>』把火照之，見有僞跡，卽大赦天下，改爲大足元年。識者相謂曰：『武家理，天下足也。』」</span>按改元在春，不在秋；又無赦。今不取。</span></p>
<p class="em2 strong" id="p22"><a class="gg-link" href="#p22" onclick="return changeColor(this);"></a><span class="yinwen">2</span>二月，己酉，以鸞臺侍郎柏人李懷遠同平章事。<span class="jiazhu">鸞臺，門下。柏人縣，自漢以來屬鉅鹿郡；鉅鹿，唐邢州，天寶改曰堯山縣。</span></p>
<p class="em2 strong" id="p23"><a class="gg-link" href="#p23" onclick="return changeColor(this);"></a><span class="yinwen">3</span>三月，鳳閣侍郎、同平章事張錫坐知選漏泄禁中語、贓滿數萬，當斬，臨刑釋之，流循州。<span class="jiazhu"><span class="shu-ming">舊志</span>：循州至東都四千八百里。選，須絹翻。</span>時蘇味道亦坐事與錫俱下司刑獄，<span class="jiazhu">下，遐稼翻。</span>錫乘馬，意氣自若，舍于三品院，<span class="jiazhu">先是，制獄旣繁，司刑寺別置三品院以處三品以上官之下獄者。</span>帷屛食飲，無異平居。味道步至繫所，席地而臥，蔬食而已。太后聞之，赦味道，復其位。</p>
<p class="em2 strong" id="p24"><a class="gg-link" href="#p24" onclick="return changeColor(this);"></a><span class="yinwen">4</span>是月，大雪，蘇味道以爲瑞，帥百官入賀。<span class="jiazhu">帥，讀曰率。</span>殿中侍御史王求禮止之曰：<span class="yinhao">「三月雪爲瑞雪，臘月雷爲瑞雷乎？」</span>味道不從。旣入，求禮獨不賀，進言曰：<span class="yinhao">「今陽和布氣，草木發榮，而寒雪爲災，豈得誣以爲瑞！賀者皆諂諛之士也。」</span>太后爲之罷朝。<span class="jiazhu">爲，于僞翻；下同。<span class="shu-ming">考異</span>曰：<span class="shu-ming">統紀</span>在延載元年，<span class="shu-ming">僉載</span>在久視二年。<span class="shu-ming">統紀</span>云<span class="yinhao">「左拾遺」</span>，<span class="shu-ming">僉載</span>云<span class="yinhao">「侍御史」</span>。<span class="shu-ming">御史臺記</span>云<span class="yinhao">「殿中侍御史」</span>。<span class="shu-ming">統紀</span>云<span class="yinhao">「味道無以對」</span>。<span class="shu-ming">舊傳</span>云<span class="yinhao">「求禮止之，味道不從」</span>。今年從<span class="shu-ming">僉載</span>，官從<span class="shu-ming">臺記</span>，事則參取諸書。</span></p>
<p class="em2 strong" id="p25"><a class="gg-link" href="#p25" onclick="return changeColor(this);"></a>時又有獻三足牛者，宰相復賀。<span class="jiazhu">復，扶又翻。</span>求禮颺言曰：<span class="jiazhu">孔安國曰：大言而疾曰颺。颺，余章翻。</span><span class="yinhao">「凡物反常皆爲妖。<span class="jiazhu">妖，於喬翻。</span>此鼎足非其人，<span class="jiazhu">三公鼎足承君。</span>政敎不行之象也。」</span>太后爲之愀然。<span class="jiazhu">愀，七小翻。</span></p>
<p class="em2 strong" id="p26"><a class="gg-link" href="#p26" onclick="return changeColor(this);"></a><span class="yinwen">5</span>夏，五月，乙亥，太后幸三陽宮。</p>
<p class="em2 strong" id="p27"><a class="gg-link" href="#p27" onclick="return changeColor(this);"></a><span class="yinwen">6</span>以魏元忠爲靈武道行軍大總管，以備突厥。</p>
<p class="em2 strong" id="p28"><a class="gg-link" href="#p28" onclick="return changeColor(this);"></a><span class="yinwen">7</span>天官侍郎鹽官顧琮同平章事。<span class="jiazhu">鹽官縣，漢屬吳郡，吳屬嘉興，置海昌都尉；梁、陳屬錢塘郡，隋屬餘杭郡，唐屬杭州。</span></p>
<p class="em2 strong" id="p29"><a class="gg-link" href="#p29" onclick="return changeColor(this);"></a><span class="yinwen">8</span>六月，庚申，以夏官尙書李迥秀同平章事。</p>
<p class="em2 strong" id="p30"><a class="gg-link" href="#p30" onclick="return changeColor(this);"></a>迥秀性至孝，其母本微賤，妻崔氏常叱媵婢，母聞之不悅，迥秀卽時出之。<span class="jiazhu">迥，戶頃翻。媵，以證翻。</span>或曰：<span class="yinhao">「賢室雖不避嫌疑，然過非七出，<span class="jiazhu"><span class="shu-ming">律</span>，妻犯七出者棄之：一無子，二淫佚，三不事舅姑，四口舌，五竊盜，六妬忌，七惡疾。</span>何遽如是？」</span>迥秀曰：<span class="yinhao">「娶妻本以養親；今乃違忤顏色，<span class="jiazhu">養，余亮翻。忤，五故翻。</span>安敢留也！」</span>竟出之。</p>
<p class="em2 strong" id="p31"><a class="gg-link" href="#p31" onclick="return changeColor(this);"></a><span class="yinwen">9</span>秋，七月，甲戌，太后還宮。</p>
<p class="em2 strong" id="p32"><a class="gg-link" href="#p32" onclick="return changeColor(this);"></a><span class="yinwen">10</span>甲申，李懷遠罷爲秋官尙書。</p>
<p class="em2 strong" id="p33"><a class="gg-link" href="#p33" onclick="return changeColor(this);"></a><span class="yinwen">11</span>八月，突厥默啜寇邊，命安北大都護相王爲天兵道元帥，<span class="jiazhu">相，悉亮翻。帥，所類翻。</span>統諸軍擊之，未行而虜退。</p>
<p class="em2 strong" id="p34"><a class="gg-link" href="#p34" onclick="return changeColor(this);"></a><span class="yinwen">12</span>丙寅，武邑人蘇安恆上疏曰：<span class="yinhao">「陛下欽先聖之顧託，受嗣子之推讓，<span class="jiazhu">先聖，謂大帝。嗣子，謂皇嗣相王。恆，戶登翻。上，時掌翻。疏，所去翻；下同。推，吐雷翻。</span>敬天順人，二十年矣。豈不聞帝舜褰裳，周公復辟！舜之於禹，事祗族親；旦與成王，不離叔父。<span class="jiazhu"><span class="shu-ming">史記</span>，舜，黃帝之八代孫，禹，黃帝之玄孫，故云族親。周公，武王之弟，成王之叔父；旦，其名也。離，力智翻。</span>族親何如子之愛，叔父何如母之恩？今太子孝敬是崇，春秋旣壯，若使統臨宸極，何異陛下之身！陛下年德旣尊，寶位將倦，機務煩重，浩蕩心神，何不禪位東宮，自怡聖體！自昔理天下者，不見二姓而俱王也。當今梁、定、河內、建昌諸王，<span class="jiazhu">武三思封梁王，攸曁封定王，懿宗封河內王，攸寧封建昌王。</span>承陛下之蔭覆，<span class="jiazhu">覆，敷又翻。</span>並得封王；臣謂千秋萬歲之後，於事非便，臣請黜爲公侯，任以閒簡。臣又聞陛下有二十餘孫，今無尺寸之封，此非長久之計也；臣請分土而王之，擇立師傅，敎其孝敬之道，以夾輔周室，屛藩皇家，斯爲美矣。」</span><span class="jiazhu">屛，卑郢翻。</span>疏奏，太后召見，<span class="jiazhu">見，賢遍翻。</span>賜食，慰諭而遣之。</p>
<p class="em2 strong" id="p35"><a class="gg-link" href="#p35" onclick="return changeColor(this);"></a><span class="yinwen">13</span>太后春秋高，政事多委張易之兄弟；邵王重潤與其妹永泰郡主、主壻魏王武延基竊議其事。<span class="jiazhu">重，直龍翻。</span>易之訴於太后，九月，壬申，太后皆逼令自殺。<span class="jiazhu"><span class="shu-ming">考異</span>曰：<span class="shu-ming">重潤傳</span>云：<span class="yinhao">「重潤爲人所構，與其妹永泰郡主壻魏王武延基等竊議張易之兄弟何得恣入宮中；則天令杖殺。」</span>今從<span class="shu-ming">實錄</span>。</span>延基，承嗣之子。<span class="jiazhu">承嗣，太后之姪。</span></p>
<p class="em2 strong" id="p36"><a class="gg-link" href="#p36" onclick="return changeColor(this);"></a><span class="yinwen">14</span>丙申，以相王知左、右羽林衞大將軍事。</p>
<p class="em2 strong" id="p37"><a class="gg-link" href="#p37" onclick="return changeColor(this);"></a><span class="yinwen">15</span>冬，十月，壬寅，太后西入關，辛酉，至京師；赦天下，改元。<span class="jiazhu">改元長安。</span></p>
<p class="em2 strong" id="p38"><a class="gg-link" href="#p38" onclick="return changeColor(this);"></a><span class="yinwen">16</span>十一月，戊寅，改含元宮爲大明宮。<span class="jiazhu">長安東內本曰大明宮，高宗龍朔三年曰蓬萊宮，咸亨元年曰含元宮，今復舊名。</span></p>
<p class="em2 strong" id="p39"><a class="gg-link" href="#p39" onclick="return changeColor(this);"></a><span class="yinwen">17</span>天官侍郎安平崔玄暐，<span class="jiazhu">安平縣，漢屬涿郡，後漢屬安平國，後魏屬博陵郡，唐屬定州。</span>性介直，未嘗請謁。執政惡之，<span class="jiazhu">惡，烏路翻。</span>改文昌左丞。月餘，太后謂玄暐曰：<span class="yinhao">「自卿改官以來，聞令史設齋自慶。<span class="jiazhu">唐吏部四司令史八十人。</span>此欲盛爲姦貪耳；今還卿舊任。」</span>乃復拜天官侍郎，<span class="jiazhu">復，扶又翻，又如字。</span>仍賜綵七十段。<span class="jiazhu">唐制，凡賜十段，其率絹三匹，布三端，綿四屯；若雜綵十段，則絲布二匹，紬二匹，綾二匹，縵四匹。</span></p>
<p class="em2 strong" id="p40"><a class="gg-link" href="#p40" onclick="return changeColor(this);"></a><span class="yinwen">18</span>以主客郎中郭元振爲涼州都督、隴右諸軍大使。<span class="jiazhu">唐主客郎掌二王後及諸蕃朝聘之事，屬禮部。使，疏吏翻。</span></p>
<p class="em2 strong" id="p41"><a class="gg-link" href="#p41" onclick="return changeColor(this);"></a>先是，涼州南北境不過四百餘里，<span class="jiazhu">先，悉薦翻。</span>突厥、吐蕃頻歲奄至城下，百姓苦之。元振始於南境硤口置和戎城，北境磧中置白亭軍，<span class="jiazhu">杜佑曰：白亭守捉在涼州城西北五百里。磧，七跡翻。</span>控其衝要，拓州境千五百里，自是寇不復至城下。<span class="jiazhu">復，扶又翻。</span>元振又令甘州刺史李漢通開置屯田，盡水陸之利。舊涼州粟麥斛至數千，及漢通收率之後，<span class="jiazhu">收率者，收民而率其耕。</span>一縑糴數十斛，積軍糧支數十年。元振善於撫御，在涼州五年，夷、夏畏慕，令行禁止，牛羊被野，<span class="jiazhu">夏，戶雅翻。被，皮義翻。</span>路不拾遺。</p>
<div class="yt" id="y702"><p class="strong" id="p42"><a class="gg-link" href="#p42" onclick="return changeColor(this);"></a><span class="section" id="title-5"><span data-head-description="則天順聖皇后下" data-head-level="h4" data-head-title="長安二年">二年</span></span><span class="biaozhusup" data-rel="">（壬寅、七〇二年）</span></p></div>
<p class="em2 strong" id="p43"><a class="gg-link" href="#p43" onclick="return changeColor(this);"></a><span class="yinwen">1</span>春，正月，乙酉，初設武舉。<span class="jiazhu">武舉之制，有長垜、馬射、步射、平射、筒射、馬槍、翹關、負重、身材之選。<span class="shu-ming">唐六典</span>曰：武舉以七等閱其人：一曰射長垜，試射長垜三十發不出第三院爲第，入中院爲上，入次院爲次上，入外院爲次。二曰騎射，發而並中爲上，或中或不中爲次上，總不中爲次。三曰馬槍，三板四板爲上，二板爲次上，一板及不中爲次。四曰步射，射草人中者爲之上，雖中而不法，雖法而不中者爲次。五曰材貌，以身長六尺已上者爲次上，已下爲次。六曰言語，有神采堪統領者爲次上，無者爲次。七曰舉重，謂翹關，率以五次上爲第。皆試其高第以名聞。</span></p>
<p class="em2 strong" id="p44"><a class="gg-link" href="#p44" onclick="return changeColor(this);"></a><span class="yinwen">2</span>突厥寇鹽、夏二州。三月，庚寅，突厥破石嶺，<span class="jiazhu">忻州定襄縣有石嶺關。杜佑曰：定襄本漢陽曲縣，有石嶺關甚險固。漢定襄郡在今馬邑郡地。</span>寇幷州。以雍州長史薛季昶攝右臺大夫，充山東防禦軍大使，滄，瀛、幽、易、恆、定等州諸軍皆受季昶節度。<span class="jiazhu">使，疏吏翻。恆，戶登翻。</span>夏，四月，以幽州刺史張仁愿專知幽、平、嬀、檀防禦，<span class="jiazhu">嬀，居爲翻。</span>仍與季昶相知，以拒突厥。</p>
<p class="em2 strong" id="p45"><a class="gg-link" href="#p45" onclick="return changeColor(this);"></a><span class="yinwen">3</span>五月，壬申，蘇安恆復上疏曰：<span class="jiazhu">復，扶又翻。</span><span class="yinhao">「臣聞天下者，神堯、文武之天下也，<span class="jiazhu">高祖，神堯皇帝；太宗，文武皇帝。</span>陛下雖居正統，實因唐氏舊基。當今太子追迴，<span class="jiazhu">謂召廬陵王自房陵回，復爲太子。</span>年德俱盛，陛下貪其寶位而忘母子深恩，將何聖顏以見唐家宗廟，將何誥命以謁大帝墳陵？<span class="jiazhu">高宗稱天皇大帝。</span>陛下何故日夜積憂，不知鍾鳴漏盡！<span class="jiazhu">魏田豫告老曰：譬猶鍾鳴漏盡而夜行不休，此罪人也。</span>臣愚以爲天意人事，還歸李家。陛下雖安天位，殊不知物極則反，器滿則傾。臣何惜一朝之命而不安萬乘之國哉！」</span><span class="jiazhu">言不顧其死而上疏，欲以安國也。乘，繩證翻。</span>太后亦不之罪。</p>
<p class="em2 strong" id="p46"><a class="gg-link" href="#p46" onclick="return changeColor(this);"></a><span class="yinwen">4</span>乙未，以相王爲幷州牧，充安北道行軍元帥，<span class="jiazhu">帥，所類翻。</span>以魏元忠爲之副。</p>
<p class="em2 strong" id="p47"><a class="gg-link" href="#p47" onclick="return changeColor(this);"></a><span class="yinwen">5</span>六月，壬戌，召神都留守韋巨源詣京師，以副留守李嶠代之。<span class="jiazhu">守，手又翻。</span></p>
<p class="em2 strong" id="p48"><a class="gg-link" href="#p48" onclick="return changeColor(this);"></a><span class="yinwen">6</span>秋，七月，甲午，突厥寇代州。</p>
<p class="em2 strong" id="p49"><a class="gg-link" href="#p49" onclick="return changeColor(this);"></a><span class="yinwen">7</span>司僕卿張昌宗<span class="jiazhu">光宅元年，改太僕寺爲司僕寺。</span>兄弟貴盛，勢傾朝野。<span class="jiazhu">朝，直遙翻。</span>八月，戊午，太子、相王、太平公主上表請封昌宗爲王，制不許；壬戌，又請，乃賜爵鄴國公。</p>
<p class="em2 strong" id="p50"><a class="gg-link" href="#p50" onclick="return changeColor(this);"></a><span class="yinwen">8</span>敕：<span class="yinhao">「自今有告言揚州及豫、博餘黨，<span class="jiazhu">揚州事見二百三卷光宅元年。豫、博事見二百四卷垂拱四年。</span>一無所問，內外官司無得爲理。」</span><span class="jiazhu">爲，于僞翻。</span></p>
<p class="em2 strong" id="p51"><a class="gg-link" href="#p51" onclick="return changeColor(this);"></a><span class="yinwen">9</span>九月，乙丑朔，日有食之，不盡如鉤，神都見其旣。</p>
<p class="em2 strong" id="p52"><a class="gg-link" href="#p52" onclick="return changeColor(this);"></a><span class="yinwen">10</span>壬申，突厥寇忻州。</p>
<p class="em2 strong" id="p53"><a class="gg-link" href="#p53" onclick="return changeColor(this);"></a><span class="yinwen">11</span>己卯，吐蕃遣其臣論彌薩來求和。<span class="jiazhu">薩，桑葛翻。</span></p>
<p class="em2 strong" id="p54"><a class="gg-link" href="#p54" onclick="return changeColor(this);"></a><span class="yinwen">12</span>庚辰，以太子賓客武三思爲大谷道大總管，洛州長史敬暉爲副；辛巳，又以相王旦爲幷州道元帥，三思與武攸宜、魏元忠爲之副；姚元崇爲長史，司禮少卿鄭杲爲司馬；<span class="jiazhu">欲以擊突厥。</span>然竟不行。</p>
<p class="em2 strong" id="p55"><a class="gg-link" href="#p55" onclick="return changeColor(this);"></a><span class="yinwen">13</span>癸未，宴論彌薩於麟德殿。<span class="jiazhu">麟德殿在大明宮右銀臺門內；殿西重廊之後，卽翰林院。是殿有三面，亦曰三殿。</span>時涼州都督唐休璟入朝，亦預宴。<span class="jiazhu">璟，居永翻。朝，直遙翻。</span>彌薩屢窺之。太后問其故，對曰：<span class="yinhao">「洪源之戰，此將軍猛厲無敵，故欲識之。」</span>太后擢休璟爲右武威、金吾二衞大將軍。<span class="jiazhu">龍朔改左、右威衞曰左、右武威衞。</span>休璟練習邊事，自碣石以西踰四鎭，緜亙萬里，山川要害，皆能記之。<span class="jiazhu">碣石在遼西，四鎭在西域。此言唐之西、北二邊，其山川要害，休璟皆能記之也。碣，其謁翻。亙，古鄧翻。</span></p>
<p class="em2 strong" id="p56"><a class="gg-link" href="#p56" onclick="return changeColor(this);"></a><span class="yinwen">14</span>冬，十月，甲辰，天官侍郎、同平章事顧琮薨。</p>
<p class="em2 strong" id="p57"><a class="gg-link" href="#p57" onclick="return changeColor(this);"></a><span class="yinwen">15</span>戊申，吐蕃贊普將萬餘人寇茂州，<span class="jiazhu">將，卽亮翻。</span>都督陳大慈與之四戰，皆破之，斬首千餘級。</p>
<p class="em2 strong" id="p58"><a class="gg-link" href="#p58" onclick="return changeColor(this);"></a><span class="yinwen">16</span>十一月，辛未，監察御史魏靖上疏，以爲：<span class="yinhao">「陛下旣知來俊臣之姦，處以極法，<span class="jiazhu">監，古銜翻。上，時掌翻。疏，所去翻。處，昌呂翻。</span>乞詳覆俊臣等所推大獄，伸其枉濫。」</span>太后乃命監察御史蘇頲按覆俊臣等舊獄，由是雪免者甚衆。<span class="jiazhu"><span class="shu-ming">考異</span>曰：<span class="shu-ming">松窗雜錄</span>：<span class="yinhao">「中宗嘗召宰相蘇瓌、李嶠子進見，二丞相子皆童年，迎撫於赭袍前，賜與甚厚。因語二兒曰：『爾宜意所通書，可爲奏吾者言之。』頲應曰：『木從繩則正，后從諫則聖。』嶠子亡其名，亦進曰：『斮朝涉之脛，剖賢人之心。』上曰：『蘇瓌有子，李嶠無兒。』」</span>按頲此年已爲御史，瓌爲相時頲爲中書舍人，父子同掌樞密，非童年也。今不取。</span>頲，夔之曾孫也。<span class="jiazhu">頲，他鼎翻。蘇夔，威之子，隋開皇初議樂。</span></p>
<p class="em2 strong" id="p59"><a class="gg-link" href="#p59" onclick="return changeColor(this);"></a><span class="yinwen">17</span>戊子，太后祀南郊，赦天下。</p>
<p class="em2 strong" id="p60"><a class="gg-link" href="#p60" onclick="return changeColor(this);"></a><span class="yinwen">18</span>十二月，甲午，以魏元忠爲安東道安撫大使，<span class="jiazhu">使，疏吏翻；下同。</span>羽林衞大將軍李多祚檢校幽州都督，右羽林衞將軍薛訥、左武衞將軍駱務整爲之副。</p>
<p class="em2 strong" id="p61"><a class="gg-link" href="#p61" onclick="return changeColor(this);"></a><span class="yinwen">19</span>戊申，置北庭都護府於庭州。<span class="jiazhu">太宗平高昌，於西州之北置庭州，卽漢車師後王之地。</span></p>
<p class="em2 strong" id="p62"><a class="gg-link" href="#p62" onclick="return changeColor(this);"></a><span class="yinwen">20</span>侍御史張循憲爲河東采訪使，有疑事不能決，病之，問侍吏曰：<span class="yinhao">「此有佳客，可與議事者乎？」</span>吏言前平鄕尉猗氏張嘉貞有異才，<span class="jiazhu">魏收<span class="shu-ming">志</span>：廣平郡任縣有平鄕城。隋置平鄕縣，治古鉅鹿城，屬邢州。猗氏縣，古郇國，自漢以來屬河東郡。</span>循憲召見，詢以事；嘉貞爲條析理分，<span class="jiazhu">隨條而析之，隨理而分之。爲，于僞翻。</span>莫不洗然；<span class="jiazhu">洗，與洒同，蘇蟹翻。洗然，悚然也。</span>循憲因請爲奏，皆意所未及。循憲還，見太后，<span class="jiazhu">見，賢遍翻。</span>太后善其奏，循憲具言嘉貞所爲，且請以己之官授之。太后曰：<span class="yinhao">「朕寧無一官自進賢邪！」</span>因召嘉貞，入見內殿，<span class="jiazhu">見，賢遍翻。</span>與語，大悅，卽拜監察御史；擢循憲司勳郎中，<span class="jiazhu">唐司勳郎掌邦國官人之勳級，屬吏部。監，古銜翻。</span>賞其得人也。</p>
<div class="yt" id="y703"><p class="strong" id="p63"><a class="gg-link" href="#p63" onclick="return changeColor(this);"></a><span class="section" id="title-6"><span data-head-description="則天順聖皇后下" data-head-level="h4" data-head-title="長安三年">三年</span></span><span class="biaozhusup" data-rel="">（癸卯、七〇三年）</span></p></div>
<p class="em2 strong" id="p64"><a class="gg-link" href="#p64" onclick="return changeColor(this);"></a><span class="yinwen">1</span>春，三月，壬戌朔，日有食之。</p>
<p class="em2 strong" id="p65"><a class="gg-link" href="#p65" onclick="return changeColor(this);"></a><span class="yinwen">2</span>夏，四月，吐蕃遣使獻馬千匹、金二千兩以求婚。<span class="jiazhu">使，疏吏翻；下同。</span></p>
<p class="em2 strong" id="p66"><a class="gg-link" href="#p66" onclick="return changeColor(this);"></a><span class="yinwen">3</span>閏月，丁丑，命韋安石留守神都。</p>
<p class="em2 strong" id="p67"><a class="gg-link" href="#p67" onclick="return changeColor(this);"></a><span class="yinwen">4</span>己卯，改文昌臺爲中臺。<span class="jiazhu">光宅元年，改尙書省爲文昌臺。</span>以中臺左丞李嶠知納言事。</p>
<p class="em2 strong" id="p68"><a class="gg-link" href="#p68" onclick="return changeColor(this);"></a><span class="yinwen">5</span>新羅王金理洪卒，<span class="jiazhu">卒，子恤翻。</span>遣使立其弟崇基爲王。</p>
<p class="em2 strong" id="p69"><a class="gg-link" href="#p69" onclick="return changeColor(this);"></a><span class="yinwen">6</span>六月，辛酉，突厥默啜遣其臣莫賀干來，請以女妻皇太子之子。<span class="jiazhu">妻，七細翻。</span></p>
<p class="em2 strong" id="p70"><a class="gg-link" href="#p70" onclick="return changeColor(this);"></a><span class="yinwen">7</span>寧州大水，溺殺二千餘人。<span class="jiazhu">溺，奴狄翻。</span></p>
<p class="em2 strong" id="p71"><a class="gg-link" href="#p71" onclick="return changeColor(this);"></a><span class="yinwen">8</span>秋，七月，癸卯，以正諫大夫朱敬則同平章事。<span class="jiazhu"><span class="shu-ming">考異</span>曰：<span class="shu-ming">新紀</span>云<span class="yinhao">「壬寅」</span>；<span class="shu-ming">唐曆</span>云<span class="yinhao">「十四日癸卯」</span>，今從之。</span></p>
<p class="em2 strong" id="p72"><a class="gg-link" href="#p72" onclick="return changeColor(this);"></a><span class="yinwen">9</span>戊申，以相<span class="jiaozhusup">【章：十二行本「相」上有「幷州牧」三字；乙十一行本同；孔本同。】</span>王旦爲雍州牧。<span class="jiazhu">相，悉亮翻。雍，於用翻。<span class="shu-ming">考異</span>曰：<span class="shu-ming">唐曆</span><span class="yinhao">「十八日丁未」</span>，今從<span class="shu-ming">實錄</span>。</span></p>
<p class="em2 strong" id="p73"><a class="gg-link" href="#p73" onclick="return changeColor(this);"></a><span class="yinwen">10</span>庚戌，以夏官尙書、檢校涼州都督唐休璟同鳳閣鸞臺三品。時突騎施酋長烏質勒與西突厥諸部相攻，<span class="jiazhu">騎，奇寄翻。酋，慈由翻。長，知兩翻。<span class="shu-ming">考異</span>曰：武平一<span class="shu-ming">景龍文館記</span>作<span class="yinhao">「烏折勒」</span>，今從<span class="shu-ming">新</span>、<span class="shu-ming">舊書</span>。</span>安西道絕。太后命休璟與諸宰相議其事，頃之，奏上，<span class="jiazhu">上，時掌翻。</span>太后卽依其議施行。後十餘日，安西諸州請兵應接，程期一如休璟所畫，太后謂休璟曰：<span class="yinhao">「恨用卿晚。」</span>謂諸宰相曰：<span class="yinhao">「休璟練習邊事，卿曹十不當一。」</span></p>
<p class="em2 strong" id="p74"><a class="gg-link" href="#p74" onclick="return changeColor(this);"></a>時西突厥可汗斛瑟羅用刑殘酷，諸部不服。烏質勒本隸斛瑟羅，號莫賀達干，能撫其衆，諸部歸之，斛瑟羅不能制。烏質勒置都督二十員，各將兵七千人，屯碎葉西北；<span class="jiazhu">將，卽亮翻。</span>後攻陷碎葉，徙其牙帳居之。斛瑟羅部衆離散，因入朝，不敢復還，<span class="jiazhu">天授元年書斛瑟羅入居內地，神功元年書來俊臣誣陷斛瑟羅，則其入朝必不在是年，此因書烏質勒事敍其得國之由，遂及斛瑟羅失國事耳。朝，直遙翻。</span>烏質勒悉倂其地。</p>
<p class="em2 strong" id="p75"><a class="gg-link" href="#p75" onclick="return changeColor(this);"></a><span class="yinwen">11</span>九月，庚寅朔，日有食之，旣。</p>
<p class="em2 strong" id="p76"><a class="gg-link" href="#p76" onclick="return changeColor(this);"></a><span class="yinwen">12</span>初，左臺大夫、同鳳閣鸞臺三品魏元忠爲洛州長史，洛陽令張昌儀恃諸兄之勢，每牙，直上長史聽事；<span class="jiazhu">凡牙參者，立于庭下。上，時掌翻。聽，讀曰廳。</span>元忠到官，叱下之。<span class="jiazhu">下，遐稼翻。</span>張易之奴暴亂都市，元忠杖殺之。及爲相，太后召易之弟岐州刺史昌期，欲以爲雍州長史，對仗，問宰相曰：<span class="yinhao">「誰堪雍州者？」</span>元忠對曰：<span class="yinhao">「今之朝臣無以易薛季昶。」</span><span class="jiazhu">雍，於用翻。朝，直遙翻。</span>太后曰：<span class="yinhao">「季昶久任京府，朕欲別除一官；昌期何如？」</span>諸相皆曰：<span class="yinhao">「陛下得人矣。」</span>元忠獨曰：<span class="yinhao">「昌期不堪！」</span>太后問其故，元忠曰：<span class="yinhao">「昌期少年，不閑吏事，<span class="jiazhu">少，詩照翻。</span>曏在岐州，戶口逃亡且盡。雍州帝京，事任繁劇，不若季昶強幹習事。」</span>太后默然而止。元忠又嘗面奏：<span class="yinhao">「臣自先帝以來，蒙被恩渥，今承乏宰相，<span class="jiazhu">元忠自言朝廷乏人，己得承之備位宰相。被，皮義翻。</span>不能盡忠死節，使小人在側，臣之罪也！」</span><span class="jiazhu">小人在側，斥張易之兄弟。</span>太后不悅。由是諸張深怨之。</p>
<p class="em2 strong" id="p77"><a class="gg-link" href="#p77" onclick="return changeColor(this);"></a>司禮丞高戩，太平公主之所愛也。<span class="jiazhu">司禮丞，卽太常丞。戩，卽淺翻。</span>會太后不豫，張昌宗恐太后一日晏駕，爲元忠所誅，乃譖元忠與戩私議云：<span class="yinhao">「太后老矣，不若挾太子爲久長。」</span><span class="jiazhu">言爲久長之計。</span>太后怒，下元忠、戩獄，<span class="jiazhu">下，遐稼翻。</span>將使與昌宗廷辨之。昌宗密引鳳閣舍人張說，賂以美官，使證元忠；說許之。<span class="jiazhu">說，讀曰悅。</span>明日，太后召太子、相王及諸宰相，使元忠與昌宗參對，往復不決。昌宗曰：<span class="yinhao">「張說聞元忠言，請召問之。」</span></p>
<p class="em2 strong" id="p78"><a class="gg-link" href="#p78" onclick="return changeColor(this);"></a>太后召說。說將入，鳳閣舍人南和宋璟<span class="jiazhu">南和縣，漢屬廣平國。宋白曰：<span class="shu-ming">水經</span>云，北有和成縣，故此縣云南。後周置南和郡，隋廢郡爲縣，唐屬邢州。璟，固永翻。</span>謂說曰：<span class="yinhao">「名義至重，鬼神難欺，不可黨邪陷正以求苟免！若獲罪流竄，其榮多矣。若事有不測，璟當叩閤力爭，<span class="jiazhu">言叩閤門而力爭也。程大昌曰：凡內殿、便殿皆可謂之閤。</span>與子同死。努力爲之，萬代瞻仰，在此舉也！」</span>殿中侍御史濟源張廷珪曰：<span class="yinhao">「朝聞道，夕死可矣！」</span><span class="jiazhu"><span class="shu-ming">論語</span>載孔子之言。濟，子禮翻。</span>左史劉知幾曰：<span class="yinhao">「無汚青史，爲子孫累！」</span><span class="jiazhu">幾，居希翻。汚，烏故翻。累，力瑞翻。</span></p>
<p class="em2 strong" id="p79"><a class="gg-link" href="#p79" onclick="return changeColor(this);"></a>及入，太后問之，說未對。元忠懼，謂說曰：<span class="yinhao">「張說欲與昌宗共羅織魏元忠邪！」</span>說叱之曰：<span class="yinhao">「元忠爲宰相，何乃效委巷小人之言！」</span>昌宗從旁迫趣說，使速言。<span class="jiazhu">趣，讀曰促。</span>說曰：<span class="yinhao">「陛下視之，在陛下前，猶逼臣如是，況在外乎！臣今對廣朝，不敢不以實對。<span class="jiazhu">朝，直遙翻。</span>臣實不聞元忠有是言，但昌宗逼臣使誣證之耳！」</span>易之、昌宗遽呼曰：<span class="jiazhu">呼，火故翻。</span><span class="yinhao">「張說與魏元忠同反！」</span>太后問其狀。對曰：<span class="yinhao">「說嘗謂元忠爲伊、周；伊尹放太甲，周公攝王位，非欲反而何？」</span>說曰：<span class="yinhao">「易之兄弟小人，徒聞伊、周之語，安知伊、周之道！日者元忠初衣紫，<span class="jiazhu">衣，於旣翻。太宗貞觀四年，詔三品以上服紫。</span>臣以郎官往賀，元忠語客曰：『無功受寵，不勝慙懼。』<span class="jiazhu">語，牛倨翻。勝，音升。</span>臣實言曰：『明公居伊、周之任，何愧三品！』彼伊尹、周公皆爲臣至忠，古今慕仰。陛下用宰相，不使學伊、周，當使學誰邪？且臣豈不知今日附昌宗立取台衡，<span class="jiazhu">三台爲泰階，北斗杓三星爲玉衡。宰輔得人，則玉衡正而泰階平，故謂宰輔爲台衡。</span>附元忠立致族滅！但臣畏元忠冤魂，不敢誣之耳。」</span>太后曰：<span class="yinhao">「張說反覆小人，宜幷繫治之。」</span><span class="jiazhu">治，直之翻。</span>他日，更引問，說對如前。太后怒，命宰相與河內王武懿宗共鞫之，說所執如初。</p>
<p class="em2 strong" id="p80"><a class="gg-link" href="#p80" onclick="return changeColor(this);"></a>朱敬則抗疏理之曰：<span class="yinhao">「元忠素稱忠正，張說所坐無名，若令抵罪，失天下望。」</span>蘇安恆亦上疏，<span class="jiazhu">恆，戶登翻。上，時掌翻。疏，所去翻。</span>以爲：<span class="yinhao">「陛下革命之初，人以爲納諫之主；暮年以來，人以爲受佞之主。自元忠下獄，里巷恟恟。<span class="jiazhu">下，遐稼翻。恟，許勇翻。</span>皆以爲陛下委信姦宄，斥逐賢良，忠臣烈士，皆撫髀於私室而箝口於公朝，畏迕易之等意，<span class="jiazhu">箝，其廉翻。朝，直遙翻。迕，五故翻。</span>徒取死而無益。方今賦役煩重，百姓凋弊，重以讒慝專恣，刑賞失中，<span class="jiazhu">重以，直用翻。</span>竊恐人心不安，別生他變，爭鋒於朱雀門內，問鼎於大明殿前，<span class="jiazhu">朱雀門，謂宮城南門。大明殿，卽含元殿。</span>陛下將何以謝之，何以禦之？」</span>易之等見其疏，大怒，欲殺之，賴朱敬則及鳳閣舍人桓彥範、著作郎陸澤魏知古保救得免。<span class="jiazhu">先天元年，方復置深州，又分饒陽、鹿城於古郻城置陸澤縣。史因魏知古貴顯於開元之時，遂以後來土斷書之。郻，苦么翻。<span class="shu-ming">考異</span>曰：<span class="shu-ming">舊傳</span>云：<span class="yinhao">「易之欲遣刺客殺之。」</span>若遣刺客，必不遣人知，敬則等安能保護！蓋欲白太后殺之耳。</span></p>
<p class="em2 strong" id="p81"><a class="gg-link" href="#p81" onclick="return changeColor(this);"></a>丁酉，貶魏元忠爲高要尉；<span class="jiazhu">高要縣，漢屬蒼梧郡，宋、齊屬南海郡，陳置高要郡，隋帶端州。</span>戩、說皆流嶺表。元忠辭日，言於太后曰：<span class="yinhao">「臣老矣，今向嶺南，十死一生。陛下他日必有思臣之時。」</span>太后問其故，時易之、昌宗皆侍側，元忠指之曰：<span class="yinhao">「此二小兒，終爲亂階。」</span>易之等下殿，叩膺自擲稱冤。太后曰：<span class="yinhao">「元忠去矣！」</span></p>
<p class="em2 strong" id="p82"><a class="gg-link" href="#p82" onclick="return changeColor(this);"></a>殿中侍御史景城王晙<span class="jiazhu">景城縣，漢屬勃海郡，後魏幷入城平縣，隋開皇十八年改曰景城，屬滄州。晙，私潤翻，又音俊。</span>復奏申理元忠，<span class="jiazhu">復，扶又翻；下子復同。</span>宋璟謂之曰：<span class="yinhao">「魏公幸已得全，今子復冒威怒，得無狼狽乎！」</span>晙曰：<span class="yinhao">「魏公以忠獲罪，晙爲義所激，顚沛無恨。」</span>璟歎曰：<span class="yinhao">「璟不能申魏公之枉，深負朝廷矣。」</span></p>
<p class="em2 strong" id="p83"><a class="gg-link" href="#p83" onclick="return changeColor(this);"></a>太子僕崔貞愼等八人餞元忠於郊外，<span class="jiazhu">唐制，太子僕從四品下，掌太子車輿、乘騎、儀仗之政令。</span>易之詐爲告密人柴明狀，稱貞愼等與元忠謀反。太后使監察御史丹徒馬懷素鞫之，<span class="jiazhu">丹徒，春秋時吳之朱方也，漢爲丹徒縣，屬會稽郡；吳爲京口戍，晉以下爲南徐州；隋爲延陵縣，屬江都郡；唐爲丹徒縣，帶潤州。監，古銜翻。</span>謂懷素曰：<span class="yinhao">「茲事皆實，略問，速以聞。」</span>頃之，中使督趣者數四，<span class="jiazhu">使，疏吏翻。趣，讀曰促。</span>曰：<span class="yinhao">「反狀昭然，何稽留如此？」</span>懷素請柴明對質，太后曰：<span class="yinhao">「我自不知柴明處，但據狀鞫之，安用告者？」</span>懷素據實以聞，太后怒曰：<span class="yinhao">「卿欲縱反者邪？」</span>對曰：<span class="yinhao">「臣不敢縱反者！元忠以宰相謫官，貞愼等以親故追送，若誣以爲反，臣實不敢。昔欒布奏事彭越頭下，漢祖不以爲罪，<span class="jiazhu">欒布事見十二卷漢高帝十一年。</span>況元忠之刑未如彭越，而陛下欲誅其送者乎！且陛下操生殺之柄，<span class="jiazhu">操，千高翻。</span>欲加之罪，取決聖衷可矣；若命臣推鞫，臣不敢不以實聞。」</span>太后曰：<span class="yinhao">「汝欲全不罪邪？」</span>對曰：<span class="yinhao">「臣智識愚淺，實不見其罪。」</span>太后意解。貞愼等由是獲免。</p>
<p class="em2 strong" id="p84"><a class="gg-link" href="#p84" onclick="return changeColor(this);"></a>太后嘗命朝貴宴集，<span class="jiazhu">朝，直遙翻。</span>易之兄弟皆位在宋璟上。易之素憚璟，欲悅其意，虛位揖之曰：<span class="yinhao">「公方今第一人，何乃下坐？」</span>璟曰：<span class="yinhao">「才劣位卑，張卿以爲第一，何也？」</span>天官侍郎鄭杲謂璟曰：<span class="yinhao">「中丞柰何卿五郎？」</span><span class="jiazhu"><span class="shu-ming">考異</span>曰：<span class="shu-ming">新</span>、<span class="shu-ming">舊傳</span>皆作<span class="yinhao">「鄭善果」</span>。按善果乃是高祖時人，<span class="shu-ming">新</span>、<span class="shu-ming">舊傳</span>皆誤，當從<span class="shu-ming">御史臺記</span>。</span>璟曰：<span class="yinhao">「以官言之，正當爲卿。足下非張卿家奴，何郎之有！」</span><span class="jiazhu">門生、家奴呼其主爲郎，今猶謂之郎生。</span>舉坐悚惕。<span class="jiazhu">坐，徂臥翻。</span>時自武三思以下，皆謹事易之兄弟，璟獨不爲之禮。諸張積怒，常欲中傷之；<span class="jiazhu">中，竹仲翻。</span>太后知之，故得免。</p>
<p class="em2 strong" id="p85"><a class="gg-link" href="#p85" onclick="return changeColor(this);"></a><span class="yinwen">13</span>丁未，以左武衞大將軍武攸宜充西京留守。<span class="jiazhu">守，式又翻。</span></p>
<p class="em2 strong" id="p86"><a class="gg-link" href="#p86" onclick="return changeColor(this);"></a><span class="yinwen">14</span>冬，十月，丙寅，車駕發西京；乙酉，至神都。</p>
<p class="em2 strong" id="p87"><a class="gg-link" href="#p87" onclick="return changeColor(this);"></a><span class="yinwen">15</span>十一月，<span class="jiaozhusup">【章：十二行本「月」下有「己丑」二字；乙十一行本同；孔本同；張校同；退齋校同。】</span>突厥遣使謝許婚。<span class="jiazhu">使，疏吏翻。</span>丙寅，<span class="jiaozhusup">【章：十二行本「寅」作「申」；乙十一行本同；孔本同；張校同。】</span>宴於宿羽臺，<span class="jiazhu">宿羽臺在東都宿羽宮中，高宗調露元年所起。</span>太子預焉。宮尹崔神慶上疏：<span class="jiazhu">上，時掌翻。疏，所去翻。</span>以爲：<span class="yinhao">「今五品以上所以佩龜者，爲別敕徵召，恐有詐妄，內出龜合，然後應命。況太子國本，古來徵召皆用玉契。<span class="jiazhu">唐制，百官有隨身魚符，以明貴賤，應召命，左二，右一；左者進內，右者隨身。皇太子以玉契召，勘合乃赴；親王以金，庶官以銅，皆題某位姓名，盛以魚袋。天授二年改佩魚爲龜。張鷟<span class="shu-ming">朝野僉載</span>曰：唐以鯉魚爲符，遂爲魚符。至僞周，武姓也，玄武，龜也，因改魚符爲龜。符爲，于僞翻。</span>此誠重愼之極也。昨緣突厥使見，太子應預朝參，<span class="jiazhu">使，疏吏翻。見，賢遍翻。朝，直遙翻；下同。</span>直有文符下宮，曾不降敕處分，<span class="jiazhu">下，遐稼翻。處，昌呂翻。分，扶問翻。</span>臣愚謂太子非朔望朝參、應別召者，望降墨敕及玉契。」</span>太后甚然之。</p>
<p class="em2 strong" id="p88"><a class="gg-link" href="#p88" onclick="return changeColor(this);"></a><span class="yinwen">16</span>始安獠歐陽倩<span class="jiazhu">始安郡，桂州。范成大<span class="shu-ming">桂海虞衡志</span>曰：獠依山林而居，無酋長版籍，蠻之荒忽無常者也。以射生食動爲活，蟲豸能蠕動者皆取食。獠，魯皓翻。</span>擁衆數萬，攻陷州縣，朝廷思得良吏以鎭之。朱敬則稱司封郎中裴懷古有文武才，<span class="jiazhu">唐司封郎掌國之封爵，屬吏部。</span>制以懷古爲桂州都督，仍充招慰討擊使。<span class="jiazhu">使，疏吏翻。</span>懷古纔及嶺上，飛書示以禍福，倩等迎降，<span class="jiazhu">降，戶江翻。</span>且言<span class="yinhao">「爲吏所侵逼，故舉兵自救耳。」</span>懷古輕騎赴之。<span class="jiazhu">騎，奇寄翻。</span>左右曰：<span class="yinhao">「夷獠無信，不可忽也。」</span>懷古曰：<span class="yinhao">「吾仗忠信，可通神明，而況人乎！」</span>遂詣其營，賊衆大喜，悉歸所掠貨財；諸洞酋長素持兩端者，皆來款附，<span class="jiazhu">酋，慈由翻。長，知兩翻。</span>嶺外悉定。</p>
<p class="em2 strong" id="p89"><a class="gg-link" href="#p89" onclick="return changeColor(this);"></a><span class="yinwen">17</span>是歲，分命使者以六條察州縣。<span class="jiazhu">使，疏吏翻。</span></p>
<p class="em2 strong" id="p90"><a class="gg-link" href="#p90" onclick="return changeColor(this);"></a><span class="yinwen">18</span>吐蕃南境諸部皆叛，贊普器弩悉弄自將擊之，卒於軍中。<span class="jiazhu">將，卽亮翻。卒，子恤翻。</span>諸子爭立，久之，國人立其子棄隸蹜贊爲贊普，生七年矣。<span class="jiazhu">史言諸論旣死，吐蕃國勢稍衰。</span></p>
<div class="yt" id="y704"><p class="strong" id="p91"><a class="gg-link" href="#p91" onclick="return changeColor(this);"></a><span class="section" id="title-7"><span data-head-description="則天順聖皇后下" data-head-level="h4" data-head-title="長安四年">四年</span></span><span class="biaozhusup" data-rel="">（甲辰、七零四年）</span></p></div>
<p class="em2 strong" id="p92"><a class="gg-link" href="#p92" onclick="return changeColor(this);"></a><span class="yinwen">1</span>春，正月，丙申，册拜右武衞將軍阿史那懷道爲西突厥十姓可汗。懷道，斛瑟羅之子也。<span class="jiazhu">厥，九勿翻。可，從刊入聲。汗，音寒。</span></p>
<p class="em2 strong" id="p93"><a class="gg-link" href="#p93" onclick="return changeColor(this);"></a><span class="yinwen">2</span>丁未，毀三陽宮，以其材作興泰宮於萬安山。<span class="jiazhu">萬安山在洛州壽安縣西南四十里。</span>二宮皆武三思建議爲之，請太后每歲臨幸，功費甚廣，百姓苦之。左拾遺盧藏用上疏，以爲：<span class="yinhao">「左右近臣多以順意爲忠，朝廷具僚皆以犯忤爲戒，<span class="jiazhu">上，時掌翻。疏，所去翻。朝，直遙翻。忤，五故翻。</span>致陛下不知百姓失業，傷陛下之仁。陛下誠能以勞人爲辭，發制罷之，則天下皆知陛下苦己而愛人也。」</span>不從。藏用，承慶之弟孫也。<span class="jiazhu">盧承慶見二百卷顯慶二年。</span></p>
<p class="em2 strong" id="p94"><a class="gg-link" href="#p94" onclick="return changeColor(this);"></a><span class="yinwen">3</span>壬子，以天官侍郎韋嗣立爲鳳閣侍郎、同平章事。<span class="jiazhu">天官，吏部。嗣，祥吏翻。</span></p>
<p class="em2 strong" id="p95"><a class="gg-link" href="#p95" onclick="return changeColor(this);"></a><span class="yinwen">4</span>夏官侍郎、同鳳閣鸞臺三品李迥秀頗受賄賂，監察御史馬懷素劾奏之。<span class="jiazhu">夏官，兵部。鳳閣、鸞臺，中書、門下。迥，戶頃翻。監，古銜翻。劾，戶槪翻，又戶得翻。</span>二月，癸亥，迥秀貶廬州刺史。<span class="jiazhu">隋改梁、周之合州爲廬州。唐因之。<span class="shu-ming">舊志</span>：廬州，京師東南二千三百八十七里，至東都一千五百六十九里。</span></p>
<p class="em2 strong" id="p96"><a class="gg-link" href="#p96" onclick="return changeColor(this);"></a><span class="yinwen">5</span>壬申，正諫大夫、同平章事朱敬則以老疾致仕。敬則爲相，<span class="jiazhu">相，悉亮翻。</span>以用人爲先，自餘細務不之視。</p>
<p class="em2 strong" id="p97"><a class="gg-link" href="#p97" onclick="return changeColor(this);"></a><span class="yinwen">6</span>太后嘗與宰相議及刺史、縣令。三月，己丑，李嶠、唐休璟等奏：<span class="yinhao">「竊見朝廷物議，遠近人情，莫不重內官，輕外職，每除授牧伯，皆再三披訴。比來所遣外任，多是貶累之人；<span class="jiazhu">比，毗至翻。累，力瑞翻，罪累也。</span>風俗不澄，寔由於此。望於臺、閣、寺、監妙簡賢良，分典大州，共康庶績。臣等請輟近侍，率先具僚。」</span>太后命書名探之，<span class="jiazhu">探，吐南翻。</span>得韋嗣立及御史大夫楊再思等二十人。癸巳，制各以本官檢校刺史。嗣立爲汴州刺史。<span class="jiazhu"><span class="shu-ming">舊志</span>：汴州，京師東一千三百五十里，至東都四百一里。</span>其後政績可稱者，唯常州刺史薛謙光、徐州刺史司馬鍠而已。<span class="jiazhu">鍠，所萌翻，又音皇。常州，京師東南二千八百四十三里，至東都一千九百八十三里。徐州，京師東二千六百四里，東都東一千二百五十七里。</span></p>
<p class="em2 strong" id="p98"><a class="gg-link" href="#p98" onclick="return changeColor(this);"></a><span class="yinwen">7</span>丁丑，徙平恩王重福爲譙王。<span class="jiazhu">重，直龍翻。</span></p>
<p class="em2 strong" id="p99"><a class="gg-link" href="#p99" onclick="return changeColor(this);"></a><span class="yinwen">8</span>以夏官侍郎宗楚客同平章事。</p>
<p class="em2 strong" id="p100"><a class="gg-link" href="#p100" onclick="return changeColor(this);"></a><span class="yinwen">9</span>鳳閣侍郎、同鳳閣鸞臺三品蘇味道謁歸葬其父，制州縣供葬事。<span class="jiazhu">味道，趙州欒城縣人。</span>味道因之侵毀鄕人墓田，役使過度，監察御史蕭至忠劾奏之，左遷坊州刺史。<span class="jiazhu">唐之先元皇帝，周天和中爲敷州事史，於中部縣置馬坊。高祖武德二年，因分鄜州之中部鄜城置坊州。</span>至忠，引之玄孫也。<span class="jiazhu">蕭引見一百七十卷陳宣帝太建二年。監，古銜翻。劾，戶槪翻，又戶得翻。</span></p>
<p class="em2 strong" id="p101"><a class="gg-link" href="#p101" onclick="return changeColor(this);"></a><span class="yinwen">10</span>夏，四月，壬戌，同鳳閣鸞臺三品韋安石知納言，李嶠知內史事。</p>
<p class="em2 strong" id="p102"><a class="gg-link" href="#p102" onclick="return changeColor(this);"></a><span class="yinwen">11</span>太后幸興泰宮。</p>
<p class="em2 strong" id="p103"><a class="gg-link" href="#p103" onclick="return changeColor(this);"></a><span class="yinwen">12</span>太后復稅天下僧尼，作大像於白司馬阪，<span class="jiazhu">復，扶又翻。洛城北邙山有白司馬阪。</span>令春官尙書武攸寧檢校，糜費巨億。李嶠上疏，以爲：<span class="yinhao">「天下編戶，貧弱者衆。造像錢見有一十七萬餘緡，若將散施，<span class="jiazhu">見，賢遍翻；下見在同。散，如字。施，式豉翻。</span>人與一千，濟得一十七萬餘戶，拯飢寒之弊，省勞役之勤，順諸佛慈悲之心，霑聖君亭育之意，人神胥悅，功德無窮。方作過後因緣，豈如見在果報！」</span>監察御史張廷珪上疏諫曰：<span class="yinhao">「臣以時政論之，則宜先邊境，蓄府庫，養人力；以釋敎論之，則宜救苦厄，滅諸相，<span class="jiazhu">先，悉薦翻。相，息亮翻。</span>崇無爲。伏願陛下察臣之愚，行佛之意，務以理爲上，不以人廢言。」</span>太后爲之罷役，<span class="jiazhu">爲，于僞翻。</span>仍召見廷珪，<span class="jiazhu">見，賢遍翻。</span>深賞慰之。</p>
<p class="em2 strong" id="p104"><a class="gg-link" href="#p104" onclick="return changeColor(this);"></a><span class="yinwen">13</span>鳳閣侍郎、同鳳閣鸞臺三品姚元崇以母老固請歸侍，六月，辛酉，以元崇行相王府長史，秩位並同三品。</p>
<p class="em2 strong" id="p105"><a class="gg-link" href="#p105" onclick="return changeColor(this);"></a><span class="yinwen">14</span>乙丑，以天官侍郎崔玄暐同平章事。</p>
<p class="em2 strong" id="p106"><a class="gg-link" href="#p106" onclick="return changeColor(this);"></a><span class="yinwen">15</span>召鳳閣侍郎、同平章事、檢校汴州刺史韋嗣立赴興泰宫。</p>
<p class="em2 strong" id="p107"><a class="gg-link" href="#p107" onclick="return changeColor(this);"></a><span class="yinwen">16</span>丁丑，以李嶠同鳳閣鸞臺三品。嶠自請解内史。</p>
<p class="em2 strong" id="p108"><a class="gg-link" href="#p108" onclick="return changeColor(this);"></a><span class="yinwen">17</span>壬午，以相王府長史姚元崇兼知夏官尙書、同鳳閣鸞臺三品。</p>
<p class="em2 strong" id="p109"><a class="gg-link" href="#p109" onclick="return changeColor(this);"></a><span class="yinwen">18</span>秋，七月，丙戌，以神都副留守楊再思爲內史。<span class="jiazhu">守，手又翻。</span></p>
<p class="em2 strong" id="p110"><a class="gg-link" href="#p110" onclick="return changeColor(this);"></a>再思爲相，專以諂媚取容。司禮少卿張同休，易之之兄也，嘗召公卿宴集，酒酣，戲再思曰：<span class="yinhao">「楊內史面似高麗。」</span>再思欣然，卽翦紙帖巾，反披紫袍，爲高麗舞，<span class="jiazhu">唐十部樂有高麗伎，舞者四人；楊再思蓋倣之爲此舞。</span>舉坐大笑。<span class="jiazhu">坐，徂臥翻。</span>時人或譽張昌宗之美<span class="jiazhu">譽，音余。</span>曰：<span class="yinhao">「六郎面似蓮花。」</span>再思獨曰：<span class="yinhao">「不然。」</span>昌宗問其故，再思曰：<span class="yinhao">「乃蓮花似六郎耳。」</span></p>
<p class="em2 strong" id="p111"><a class="gg-link" href="#p111" onclick="return changeColor(this);"></a><span class="yinwen">19</span>甲午，太后還宮。</p>
<p class="em2 strong" id="p112"><a class="gg-link" href="#p112" onclick="return changeColor(this);"></a><span class="yinwen">20</span>乙未，司禮少卿張同休、汴州刺史張昌期、尙方少監張昌儀皆坐贓下獄，<span class="jiazhu">下，遐稼翻。</span>命左右臺共鞫之；丙申，敕，張易之、張昌宗作威作福，亦命同鞫。辛丑，司刑正賈敬言奏：<span class="yinhao">「張昌宗強市人田，<span class="jiazhu">光宅改大理正爲司刑正，從五品，掌參議刑辟、詳正科條之事。</span>應徵銅二十斤。」</span>制<span class="yinhao">「可」</span>。乙巳，御史大夫李承嘉、中丞桓彥範奏：<span class="yinhao">「張同休兄弟贓共四千餘緡，張昌宗法應免官。」</span>昌宗奏：<span class="yinhao">「臣有功於國，所犯不至免官。」</span>太后問諸宰相：<span class="yinhao">「昌宗有功乎？」</span>楊再思曰：<span class="yinhao">「昌宗合神丹，<span class="jiazhu">合，音閤。</span>聖躬服之有驗，此莫大之功。」</span>太后悅，赦昌宗罪，復其官。左補闕戴令言作<span class="shu-ming">兩腳狐賦</span>以譏再思，<span class="jiazhu">言再思妖媚如狐，特兩腳耳。</span>再思出令言爲長社令。</p>
<p class="em2 strong" id="p113"><a class="gg-link" href="#p113" onclick="return changeColor(this);"></a><span class="yinwen">21</span>丙午，夏官侍郎、同平章事宗楚客有罪，左遷原州都督，充靈武道行軍大總管。</p>
<p class="em2 strong" id="p114"><a class="gg-link" href="#p114" onclick="return changeColor(this);"></a><span class="yinwen">22</span>癸丑，張同休貶岐山丞，<span class="jiazhu">後魏分扶風雍縣置平秦郡，西魏改爲岐山郡，隋廢郡爲縣，屬岐州。</span>張昌儀貶博望丞。</p>
<p class="em2 strong" id="p115"><a class="gg-link" href="#p115" onclick="return changeColor(this);"></a>鸞臺侍郎、知納言事、同鳳閣鸞臺三品韋安石舉奏張易之等罪，敕付安石及右庶子、同鳳閣鸞臺三品唐休璟鞫之，未竟而事變。八月，甲寅，以安石兼檢校揚州刺<span class="jiaozhusup">【章：十二行本「刺」作「長」；乙十一行本同；張校同，云無註本作「刺」。】</span>史，<span class="jiazhu"><span class="shu-ming">考異</span>曰：<span class="shu-ming">唐曆</span>云<span class="yinhao">「五日戊午」</span>。今從<span class="shu-ming">實錄</span>。</span>庚申，以休璟兼幽營都督、安東都護。休璟將行，密言於太子曰：<span class="yinhao">「二張恃寵不臣，必將爲亂。殿下宜備之。」</span></p>
<p class="em2 strong" id="p116"><a class="gg-link" href="#p116" onclick="return changeColor(this);"></a><span class="yinwen">23</span>相王府長史兼知夏官尙書事、同鳳閣鸞臺三品姚元崇上言：<span class="yinhao">「臣事相王，不宜典兵馬。<span class="jiazhu">夏官卽兵部也，故云然。相，息亮翻。</span>臣不敢愛死，恐不益於王。」</span>辛酉，改春官尙書，餘如故。元崇字元之，時突厥叱列元崇反，太后命元崇以字行。</p>
<p class="em2 strong" id="p117"><a class="gg-link" href="#p117" onclick="return changeColor(this);"></a><span class="yinwen">24</span>突厥默啜旣和親，戊寅，始遣淮陽王武延秀還。<span class="jiazhu">武延秀被拘，見上卷聖曆元年。</span></p>
<p class="em2 strong" id="p118"><a class="gg-link" href="#p118" onclick="return changeColor(this);"></a><span class="yinwen">25</span>九月，壬子，以姚元之充靈武道行軍大總管；辛酉，以元之爲靈武道安撫大使。<span class="jiazhu">使，疏吏翻。</span></p>
<p class="em2 strong" id="p119"><a class="gg-link" href="#p119" onclick="return changeColor(this);"></a>元之將行，太后令舉外司堪爲宰相者。<span class="jiazhu">外司，謂外朝諸司官。</span>對曰：<span class="yinhao">「張柬之沈厚有謀，能斷大事，<span class="jiazhu">沈，持林翻。斷，丁亂翻。</span>且其人已老，惟陛下急用之。」</span>冬，十月，甲戌，以秋官侍郎張柬之同平章事，時年且八十矣。</p>
<p class="em2 strong" id="p120"><a class="gg-link" href="#p120" onclick="return changeColor(this);"></a><span class="yinwen">26</span>乙亥，以韋嗣立檢校魏州刺史，餘如故。</p>
<p class="em2 strong" id="p121"><a class="gg-link" href="#p121" onclick="return changeColor(this);"></a><span class="yinwen">28</span>太后命宰相各舉堪爲員外郎者，韋嗣立薦廣武公<span class="jiaozhusup">【章：十二行本「公」作「令」；乙十一行本同；孔本同；熊校同。】</span>岑羲曰：<span class="yinhao">「但恨其伯父長倩爲累。」</span><span class="jiazhu">長倩死見二百四卷天授二年。累，力瑞翻；下同。</span>太后曰：<span class="yinhao">「苟或有才，此何所累！」</span>遂拜天官員外郎。<span class="jiazhu"><span class="shu-ming">唐六典</span>曰：<span class="shu-ming">周官</span>太宰之屬官有上士，蓋今員外郎之任也。<span class="shu-ming">宋百官階次</span>有員外郎，美遷爲尙書郎。隋文帝開皇六年，尙書二十四曹，各置員外郎一人，品從第六，謂曹郎本員之外復置郎也。煬帝大業三年，又廢二十四司員外郎，每司減一員，置承務郎一人，同開皇員外郎之職，曰選部承務郎。唐尙書諸曹各置員外郎，吏部置二人。天官，卽吏部也。</span>由是諸緣坐者始得進用。</p>
<p class="em2 strong" id="p122"><a class="gg-link" href="#p122" onclick="return changeColor(this);"></a><span class="yinwen">29</span>十一月，丁亥，以天官侍郎韋承慶爲鳳閣侍郎、同平章事。</p>
<p class="em2 strong" id="p123"><a class="gg-link" href="#p123" onclick="return changeColor(this);"></a><span class="yinwen">30</span>癸卯，成均祭酒、同鳳閣臺三品李嶠罷爲地官尙書。</p>
<p class="em2 strong" id="p124"><a class="gg-link" href="#p124" onclick="return changeColor(this);"></a><span class="yinwen">31</span>十二月，甲寅，敕大足已來新置官並停。</p>
<p class="em2 strong" id="p125"><a class="gg-link" href="#p125" onclick="return changeColor(this);"></a><span class="yinwen">32</span>丙辰，鳳閣侍郎、同平章事韋嗣立罷爲成均祭酒，檢校魏州刺史如故；以兄承慶入相故也。<span class="jiazhu">相，息亮翻。</span></p>
<p class="em2 strong" id="p126"><a class="gg-link" href="#p126" onclick="return changeColor(this);"></a><span class="yinwen">33</span>太后寢疾，居長生院，<span class="jiazhu">長生院，卽長生殿；明年五王誅二張，進至太后所寢長生殿，同此處也。蓋唐寢殿皆謂之長生殿。此武后寢疾之長生殿，洛陽宮寢殿也。肅宗大漸，越王係授甲長生殿，長安大明宮之寢殿也。白取易<span class="shu-ming">長恨歌</span>所謂<span class="yinhao">「七月七日長生殿，夜半無人私語時」</span>，華清宮之長生殿也。</span>宰相不得見者累月，惟張易之、昌宗侍側。疾少閒，<span class="jiazhu">閒，如字。</span>崔玄暐奏言：<span class="yinhao">「皇太子、相王，仁明孝友，足侍湯藥。<span class="jiazhu">相，息亮翻。</span>宮禁事重，伏願不令異姓出入。」</span>太后曰：<span class="yinhao">「德卿厚意。」</span>易之、昌宗見太后疾篤，恐禍及己，引用黨援，陰爲之備。屢有人爲飛書及牓其書於通衢，云<span class="yinhao">「易之兄弟謀反」</span>，太后皆不問。</p>
<p class="em2 strong" id="p127"><a class="gg-link" href="#p127" onclick="return changeColor(this);"></a>辛未，許州人楊元嗣，告<span class="yinhao">「昌宗嘗召術士李弘泰占相，弘泰言昌宗有天子相，<span class="jiazhu">相，悉亮翻。</span>勸於定州造佛寺，則天下歸心。」</span><span class="jiazhu"><span class="shu-ming">考異</span>曰：<span class="shu-ming">實錄</span>云：<span class="yinhao">「長安四年秋，元嗣告之，太后令鳳閣侍郎韋承慶推鞫。」</span>按十一月丁亥，承慶始爲鳳閣侍郎。今從<span class="shu-ming">唐曆</span>。</span>太后命韋承慶及司刑卿崔神慶、御史中丞宋璟鞫之。神慶，神基之弟也。承慶、神慶奏言：<span class="yinhao">「昌宗款稱『弘泰之語，尋已奏聞』，準法首原；<span class="jiazhu">法，自首者原其罪。承慶、神慶欲準此條以脫昌宗之罪。首，式又翻。</span>弘泰妖言，請收行法。」</span><span class="jiazhu">妖，於喬翻；下同。</span>璟與大理丞封全禎奏：<span class="yinhao">「昌宗寵榮如是，復召術士占相，<span class="jiazhu">復，扶又翻。</span>志欲何求！弘泰稱筮得純<span class="shu-ming">乾</span>，天子之卦。昌宗儻以弘泰爲妖妄，何不執送有司！雖云奏聞，終是包藏禍心，法當處斬破家。<span class="jiazhu">處，昌呂翻。</span>請收付獄，窮理其罪！」</span>太后久之不應，璟又曰：<span class="yinhao">「儻不卽收繫，恐其搖動衆心。」</span>太后曰：<span class="yinhao">「卿且停推，<span class="jiazhu">停其事，且莫推究。</span>俟更檢詳文狀。」</span>璟退，左拾遺江都李邕進曰：<span class="jiazhu">江都縣帶揚州。</span><span class="yinhao">「向觀宋璟所奏，志安社稷，非爲身謀，願陛下可其奏！」</span>太后不聽。尋敕璟揚州推按，又敕璟按幽州都督屈突仲翔贓汚，<span class="jiazhu">屈，九勿翻。</span>又敕璟副李嶠安撫隴、蜀；璟皆不肯行，奏曰：<span class="yinhao">「故事，州縣官有罪，品高則侍御史、卑則監察御史按之，中丞非軍國大事，不當出使。<span class="jiazhu">監，古銜翻。使，疏吏翻。</span>今隴、蜀無變，不識陛下遣臣出外何也？臣皆不敢奉制。」</span><span class="jiazhu"><span class="shu-ming">考異</span>曰：<span class="shu-ming">御史臺記</span>云：<span class="yinhao">「易之、昌宗冀璟使後，當列狀誅璟。」</span>按易之等若果可以列狀誅璟，則何必待其出使然後爲之！此蓋璟方奏請收禁昌宗，故太后欲遣璟出以散其事耳。璟必欲收禁，故辭不肯行；太后自省理屈，故不迫遣耳。不然，璟若無事不行，太后豈不能以拒違制命罪之邪！又云：<span class="yinhao">「時璟家禮會，易之等伺其夕以刺之。有密告璟者，乘庫車于他所而免。」</span>按若實有其迹，璟安得不自陳於太后！若無其迹，則人妄言耳。今不取。</span></p>
<p class="em2 strong" id="p128"><a class="gg-link" href="#p128" onclick="return changeColor(this);"></a>司刑少卿桓彥範上疏，以爲：<span class="yinhao">「昌宗無功荷寵，<span class="jiazhu">荷，下可翻。</span>而包藏禍心，自招其咎，此乃皇天降怒；陛下不忍加誅，則違天不祥。且昌宗旣云奏訖，則不當更與弘泰往還，使之求福禳災，是則初無悔心；所以奏者，擬事發則云先已奏陳，不發則俟時爲逆。此乃奸臣詭計，若云可捨，誰爲可刑！況事已再發，陛下皆釋不問，使昌宗益自負得計，天下亦以爲天命不死，此乃陛下養成其亂也。苟逆臣不誅，社稷亡矣。請付鸞臺鳳閣三司，考竟其罪！」</span><span class="jiazhu">三司，謂尙書刑部、大理寺、御史臺也。唐制，大獄則召大三司考竟，又詔中書、門下同鞫之。</span>疏奏，不報。</p>
<p class="em2 strong" id="p129"><a class="gg-link" href="#p129" onclick="return changeColor(this);"></a>崔玄暐亦屢以爲言，太后令法司議其罪。玄暐弟司刑少卿昪，處以大辟。<span class="jiazhu">昪，皮變翻。處，昌呂翻。辟，毗亦翻。</span>宋璟復奏收昌宗下獄。<span class="jiazhu">復，扶又翻。下，遐嫁翻。</span>太后曰：<span class="yinhao">「昌宗已自奏聞。」</span>對曰：<span class="yinhao">「昌宗爲飛書所逼，窮而自陳，勢非得已。且謀反大道，無容首免。<span class="jiazhu">首，式又翻。</span>若昌宗不伏大刑，安用國法！」</span>太后溫言解之。璟聲色逾厲曰：<span class="yinhao">「昌宗分外承恩，<span class="jiazhu">分，扶問翻。</span>臣知言出禍從，然義激於心，雖死不恨！」</span><span class="jiaozhusup">【章：十二行本「恨」下有「太后不悅」四字；乙十一行本同；孔本同；張校同。】</span>楊再思恐其忤旨，遽宣敕令出，<span class="jiazhu">忤，五故翻。</span>璟曰：<span class="yinhao">「聖主在此，不煩宰相擅宣敕命！」</span>太后乃可其奏，遣昌宗詣臺。璟庭立而按之；事未畢，太后遣中使召昌宗特敕赦之。<span class="jiazhu"><span class="shu-ming">考異</span>曰：<span class="shu-ming">御史臺記</span>、<span class="shu-ming">唐曆</span>、<span class="shu-ming">舊傳</span>並云<span class="yinhao">「收按易之等」</span>。按璟止鞫昌宗占相事耳，無緣及易之。今所不取。<span class="shu-ming">舊·張易之傳</span>云：<span class="yinhao">「宋璟請按易之，則天陽許，尋敕宋璟使幽州按都督屈突仲翔；令司禮卿崔神慶希旨，雪昌宗兄弟。」</span><span class="shu-ming">唐曆</span>云：<span class="yinhao">「桓彥範上疏不報，璟登時出使。」</span>按<span class="shu-ming">璟傳</span>云：<span class="yinhao">「特敕原易之，仍令詣璟謝。」</span>則是昌宗敕免時，璟在都，不出使也。<span class="shu-ming">實錄</span>云<span class="yinhao">「令韋承慶、崔神慶與璟推鞫」</span>，當是璟執正其罪而神慶寬之耳，非璟出使後，神慶始鞫之也。<span class="shu-ming">舊·宋璟</span>、<span class="shu-ming">易之傳</span>自相違。今從<span class="shu-ming">御史臺記</span>。</span></p>
<p class="em2 strong" id="p130"><a class="gg-link" href="#p130" onclick="return changeColor(this);"></a>左臺中丞桓彥範、右臺中丞東光袁恕己共薦詹事司直陽嶠爲御史。<span class="jiazhu">光宅分御史左、右臺，各置大夫、中丞、侍御史。東光縣，漢屬勃海郡，唐屬滄州。詹事司直正九品上，掌彈劾宮僚，糾舉職事。</span>楊再思曰：<span class="yinhao">「嶠不樂搏擊之任如何？」</span>彥範曰：<span class="yinhao">「爲官擇人，豈必待其所欲！所不欲者，尤須與之，所以長難進之風，抑躁求之路。」</span><span class="jiazhu">樂，音洛。爲，于僞翻。長，知兩翻。躁，則到翻。</span>乃擢爲右臺侍御史。嶠，休之之玄孫也。<span class="jiazhu">陽休之仕高齊貴顯。</span></p>
<p class="em2 strong" id="p131"><a class="gg-link" href="#p131" onclick="return changeColor(this);"></a>先是李嶠、崔玄暐奏：<span class="yinhao">「往屬革命之時，人多逆節，遂致刻薄之吏，恣行酷法，其周興等所劾破家者，並請雪免。」</span>司刑少卿桓彥範又奏陳之，表疏前後十上。<span class="jiazhu">先，悉薦翻。屬，之欲翻。劾，戶槪翻，又戶得翻。上，時掌翻。</span>太后乃從之。</p>
<h5><span class="section" id="title-8"><span data-head-description="" data-head-level="h3" data-head-title="中宗大和大聖大昭孝皇帝上">中宗大和大聖大昭孝皇帝上</span></span></h5>
<p class="" id="p132"><a class="gg-link" href="#p132" onclick="return changeColor(this);"></a><span class="jiazhu">諱顯，高宗第七子也。中更名哲，已而復舊名。景雲元年，諡孝和皇帝，廟號中宗，天寶八年，追尊大和大聖皇帝，十三載，追尊大和大聖大昭孝皇帝。</span></p>
<div class="yt" id="y705"><p class="strong" id="p133"><a class="gg-link" href="#p133" onclick="return changeColor(this);"></a><span class="section" id="title-9"><span data-head-description="中宗大和大聖大昭孝皇帝上" data-head-level="h4" data-head-title="神龍元年">神龍元年</span></span><span class="biaozhusup" data-rel="">（乙巳、七零五年）</span></p></div>
<p class="em2 strong" id="p134"><a class="gg-link" href="#p134" onclick="return changeColor(this);"></a><span class="yinwen">1</span>春，正月，壬午朔，赦天下，改元。<span class="jiazhu"><span class="shu-ming">考異</span>曰：<span class="shu-ming">新紀</span>：<span class="yinhao">「長安五年，正月，壬午，大赦；甲子，太子監國，改元。」</span>按<span class="shu-ming">則天實錄</span>：<span class="yinhao">「神龍元年，正月，壬午朔，大赦，改元。」</span><span class="shu-ming">舊紀</span>、<span class="shu-ming">唐曆</span>、<span class="shu-ming">統紀</span>、<span class="shu-ming">會要</span>皆同。<span class="shu-ming">紀年通譜</span>亦以神龍爲武后年號，中宗因之。<span class="shu-ming">新紀</span>誤也。</span>自文明以來得罪者，非揚、豫、博三州及諸反逆魁首，咸赦除之。</p>
<p class="em2 strong" id="p135"><a class="gg-link" href="#p135" onclick="return changeColor(this);"></a><span class="yinwen">2</span>太后疾甚，麟臺監張易之、春官侍郎張昌宗居中用事，張柬之、崔玄暐與中臺右丞敬暉、<span class="jiazhu">光宅元年，改尙書左、右丞爲文昌左、右丞，長安三年，又改爲中臺左、右丞。</span>司刑少卿桓彥範、相王府司馬袁恕己謀誅之。柬之謂右羽林衞大將軍李多祚曰：<span class="yinhao">「將軍今日富貴，誰所致也？」</span>多祚泣曰：<span class="yinhao">「大帝也。」</span>柬之曰：<span class="yinhao">「今大帝之子爲二豎所危，將軍不思報大帝之德乎！」</span>多祚曰：<span class="yinhao">「苟利國家，惟相公處分，<span class="jiazhu">處，昌呂翻。分，扶問翻。</span>不敢顧身及妻子。」</span>因指天地以自誓。遂與定謀。</p>
<p class="em2 strong" id="p136"><a class="gg-link" href="#p136" onclick="return changeColor(this);"></a>初，柬之與荊府長史閺鄕楊元琰相代，<span class="jiazhu">荊州都督府長史，故曰荊府。閺鄕在漢弘農湖縣界，隋分置縣，屬洛州，唐屬虢州。二人相代，當在久視元年。閺，音旻。</span>同泛江，至中流，語及太后革命事，元琰慨然有匡復之志。及柬之爲相，引元琰爲右羽林將軍，謂曰：<span class="yinhao">「君頗記江中之言乎？今日非輕授也。」</span>柬之又用彥範、暉及右散騎侍郎李湛<span class="jiazhu">魏、晉置散騎常侍、侍郎，與侍中、黃門共平尙書奏事。其後用人或雜，江左不重此官，或省或置。隋初省侍郎，置常侍，從三品，掌陪從朝直，煬帝又省之。武德初，以爲加官。貞觀初，置常侍二人，屬門下省，爲職事官。顯慶二年，又置二員，屬中書省，始有左、右之號，並金蟬、珥貂，左常侍與侍中左貂，右常侍與中書令右貂，謂之八貂。唐未嘗置散騎侍郎也，據<span class="shu-ming">舊書</span>，湛時爲右散騎常侍，當從之。散，悉亶翻。騎，奇寄翻。</span>皆爲左、右羽林將軍，委以禁兵。易之等疑懼，乃更以其黨武攸宜爲右羽林大將軍，易之等乃安。</p>
<p class="em2 strong" id="p137"><a class="gg-link" href="#p137" onclick="return changeColor(this);"></a>俄而姚元之自靈武至，柬之、彥範相謂曰：<span class="yinhao">「事濟矣！」</span>遂以其謀告之。彥範以事白其母，母曰：<span class="yinhao">「忠孝不兩全，先國後家可也。」</span><span class="jiazhu">先，悉薦翻。後，戶遘翻。</span>時太子於北門起居，<span class="jiazhu">洛陽宮北明，亦曰玄武門。不從端門入而從北門入問起居，取便近也。</span>彥範、暉謁見，<span class="jiazhu">見，賢遍翻。</span>密陳其策，太子許之。</p>
<p class="em2 strong" id="p138"><a class="gg-link" href="#p138" onclick="return changeColor(this);"></a>癸卯，柬之、玄暐、彥範與左威衞將軍薛思行等帥左右羽林兵五百餘人至玄武門，<span class="jiazhu">帥，讀曰率。</span>遣多祚、湛及內直郎、駙馬都尉安陽王同皎<span class="jiazhu">唐東宮內直局有內直郎二人，從六品下，掌符璽、扇繖、几案、衣服之事。安陽，漢侯國，屬魏郡，其故城在湯陰。曹魏時廢安陽，併入鄴；後周移鄴，置縣於安陽故城，仍爲鄴縣；隋又改爲安陽縣，爲魏州治所。漢、魏郡城在縣西北七里。</span>詣東宮迎太子。太子疑，不出，同皎曰：<span class="yinhao">「先帝以神器付殿下，橫遭幽廢，<span class="jiazhu">橫，戶孟翻。</span>人神同憤，二十三年矣。<span class="jiazhu">按光宅元年廢太子爲廬陵王，至是二十二年。</span>今天誘其衷，<span class="jiazhu">誘，音酉。</span>北門、南牙，同心協力，以<span class="jiaozhusup">【章：十二行本「以」下有「今日」二字；乙十一行本同；孔本同；張校同。】</span>誅凶豎，復李氏社稷，<span class="jiazhu">南牙謂宰相，北門謂羽林諸將。</span>願殿下蹔至玄武門以副衆望。」</span><span class="jiazhu">蹔，與暫同。</span>太子曰：<span class="yinhao">「凶豎誠當夷滅，然上體不安，得無驚怛！<span class="jiazhu">怛，當割翻。</span>諸公更爲後圖。」</span>李湛曰：<span class="yinhao">「諸將相不顧家族以徇社稷，殿下柰何欲納之鼎鑊乎！請殿下自出止之。」</span><span class="jiazhu"><span class="shu-ming">考異</span>曰：<span class="shu-ming">舊·李湛傳</span>曰：<span class="yinhao">「湛與右羽林大將軍李多祚等詣東宮迎皇太子，拒而不時出。湛進啓曰：『逆豎反道亂常，將圖不軌，宗社危敗，實在須臾。湛等諸將與南衙執事克期誅翦，伏願殿下暫至玄武門以副衆望。』太子曰：『凶豎悖亂，誠合誅夷，然聖躬不豫，慮有驚動，公等且止，以俟後圖。』湛曰：『諸將棄家族，共宰相同心匡輔社稷，殿下柰何欲陷之鼎鑊！殿下速出自止遏。』太子乃上馬就路。」</span>按劉子玄<span class="shu-ming">中宗實錄</span>、<span class="shu-ming">唐曆</span>、<span class="shu-ming">統紀</span>皆以此爲王同皎之言，而<span class="shu-ming">舊傳</span>以爲李湛進說。今從<span class="shu-ming">實錄</span>、<span class="shu-ming">唐曆</span>等，參取<span class="shu-ming">舊傳</span>。</span>太子乃出。</p>
<p class="em2 strong" id="p139"><a class="gg-link" href="#p139" onclick="return changeColor(this);"></a>同皎扶抱太子上馬，從至玄武門，斬關而入。<span class="jiazhu">上，時掌翻。從，才用翻。</span>太后在迎仙宮，柬之等斬易之、昌宗於廡下，<span class="jiazhu">廡，音武。</span>進至太后所寢長生殿，環繞待衞。<span class="jiazhu">環，音宦。</span>太后驚起，問曰：<span class="yinhao">「亂者誰邪？」</span>對曰：<span class="yinhao">「張易之、昌宗謀反，臣等奉太子令誅之，恐有漏洩，故不敢以聞。稱兵宮禁，罪當萬死！」</span>太后見太子曰：<span class="yinhao">「乃汝邪？小子旣誅，可還東宮。」</span>彥範進曰：<span class="yinhao">「太子安得更歸！昔天皇以愛子託陛下，今年齒已長，<span class="jiazhu">長，知兩翻。</span>久居東宮，天意人心，久思李氏。羣臣不忘太宗、天皇之德，故奉太子誅賊臣。願陛下傳位太子，以順天人之望！」</span>李湛，義府之子也。<span class="jiazhu">李義府朋附武后，惑高宗以取相位。</span>太后見之，謂曰：<span class="yinhao">「汝亦爲誅易之將軍邪？我於汝父子不薄，乃有今日！」</span>湛慙不能對。又謂崔玄暐曰：<span class="yinhao">「他人皆因人以進，惟卿朕所自擢，亦在此邪？」</span>對曰：<span class="yinhao">「此乃所以報陛下之大德。」</span></p>
<p class="em2 strong" id="p140"><a class="gg-link" href="#p140" onclick="return changeColor(this);"></a>於是收張昌期、同休、昌儀，皆斬之，與易之、昌宗臬首天津南。<span class="jiazhu">梟，堅堯翻。</span>是日，袁恕己從相王統南牙兵以備非常，<span class="jiazhu">相，息亮翻。</span>收韋承慶、房融及司禮卿崔神慶繫獄，皆易之之黨也。初，昌儀新作第，甚美，逾於王主，<span class="jiazhu">王主，謂諸王及諸公主也。</span>或夜書其門曰：<span class="yinhao">「一日絲能作幾日絡？」</span><span class="jiazhu">言其且誅滅，能作樂得幾日也。</span>滅去，復書之，<span class="jiazhu">去，羌呂翻。復，扶又翻。</span>如是六七，昌儀取筆註其下曰：<span class="yinhao">「一日亦足。」</span>乃止。</p>
<p class="em2 strong" id="p141"><a class="gg-link" href="#p141" onclick="return changeColor(this);"></a>甲辰，太子監國，<span class="jiazhu">監，古銜翻。</span>赦天下。以袁恕己爲鳳閣侍郎、同平章事，分遣十使齎璽書宣慰諸州。<span class="jiazhu">十道各遣一使。使，疏吏翻。璽，斯氏翻。</span>乙巳，太后傳位於太子。</p>
<p class="em2 strong" id="p142"><a class="gg-link" href="#p142" onclick="return changeColor(this);"></a>丙午，中宗卽位，赦天下，惟張易之黨不原；其爲周興等所枉者，咸令清雪，子女配沒者皆免之。相王加號安國相王，拜太尉、同鳳閣鸞臺三品，太平公主加號鎭國太平公主。皇族先配沒者，子孫皆復屬籍，仍量敍官爵。<span class="jiazhu">量，音良。</span></p>
<p class="em2 strong" id="p143"><a class="gg-link" href="#p143" onclick="return changeColor(this);"></a>丁未，太后徙居上陽宮，李湛留宿衞。戊申，帝帥百官詣上陽宮，上太后尊號曰則天大聖皇帝。<span class="jiazhu">帥，讀曰率。上，時掌翻。</span></p>
<p class="em2 strong" id="p144"><a class="gg-link" href="#p144" onclick="return changeColor(this);"></a>庚戌，以張柬之爲夏官尙書、同鳳閣鸞臺三品，崔玄暐爲內史，袁恕己同鳳閣鸞臺三品，敬暉、桓彥範皆爲納言；並賜爵郡公。李多祚賜爵遼陽郡王，王同皎爲右千牛將軍、琅邪郡公，李湛爲右羽林大將軍、趙國公；自餘官賞有差。<span class="jiazhu"><span class="shu-ming">考異</span>曰：<span class="shu-ming">中宗實錄</span>：<span class="yinhao">「初，冬官侍郎朱敬則以張易之等權寵日盛，恐有異圖。時敬暉爲左羽林將軍，敬則謂之曰：『公若假皇太子之令，舉北軍誅易之兄弟，兩飛騎之力耳。』暉等竟用其策。及易之、昌宗伏誅，暉遂矜功自恃，故賞不及於敬則，俄出爲鄭州刺史。」</span>按敬則長安四年以老罷知政事，累轉冬官侍郎，而<span class="shu-ming">則天實錄</span>誅易之時有庫部員外郎朱敬則，恐誤。</span></p>
<p class="em2 strong" id="p145"><a class="gg-link" href="#p145" onclick="return changeColor(this);"></a>張柬之等之討張易之也，殿中監田歸道將千騎宿玄武門，<span class="jiazhu">貞觀初，太宗選善射者百人，爲二番於北門長上，曰百騎，武后改曰千騎。將，卽高翻。騎，奇寄翻。</span>敬暉遣使就索千騎，<span class="jiazhu">使，疏吏翻。索，山客翻。</span>歸道先不預謀，拒而不與。事寧，暉欲誅之，歸道以理自陳，乃免歸私第；帝嘉其忠壯，召拜太僕少卿。</p>
</div></body></html>