<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百九十二·後周紀三·太祖聖神恭肅文武孝皇帝下·世宗睿武孝文皇帝上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="後周紀三">後周紀三</span></span></h1>
<p><span class="jiazhu">起閼逢攝提格<span class="biaozhusup" data-rel="">（甲寅）</span>五月，盡柔兆執徐<span class="biaozhusup" data-rel="">（丙辰）</span>二月，凡一年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="太祖聖神恭肅文武孝皇帝下">太祖聖神恭肅文武孝皇帝下</span></span></h5>
<p class="strong" id="year_toc_1398"><span class="section" id="title-3"><span data-head-description="太祖聖神恭肅文武孝皇帝下" data-head-level="h4" data-head-title="顯德元年">顯德元年</span></span><span class="biaozhusup" data-rel="">（甲寅、九五四年）</span></p>
<p class="em2 strong"><span class="yinwen">1</span>五月，甲戌朔，王逵自潭州遷于朗州，以周行逢知潭州事，以潘叔嗣爲岳州團練使。<span class="jiazhu">已而潘叔嗣殺王逵，而周行逢收田父、漁者之功矣。</span></p>
<p class="em2 strong"><span class="yinwen">2</span>丙子，帝至晉陽城下，<span class="jiazhu">帝自上黨趣晉陽，七日而至。</span>旗幟環城四十里。<span class="jiazhu">史言周兵之盛。幟，昌志翻。環，音宦。</span>楊袞疑北漢代州防禦使鄭處謙貳于周，召與計事，欲圖之；處謙知之，不往。袞使胡騎數十守其城門，處謙殺之，因閉門拒袞；袞奔歸契丹。契丹主怒其無功，囚之。處謙舉城來降。丁丑，置靜塞軍於代州，以鄭處謙爲節度使。<span class="jiazhu">創置方鎭以懷撫鄭處謙。處，昌呂翻。</span></p>
<p class="em2 strong">契丹數千騎屯忻、代之間，爲北漢之援，庚辰，遣符彥卿等將步騎萬餘擊之；彥卿入忻州，契丹退保忻口。<span class="jiazhu">《九域志》：忻州秀容縣有忻口寨，在石嶺關南。</span></p>
<p class="em2 strong">丁亥，置寧化軍於汾州，以石、沁二州隸之。</p>
<p class="em2 strong">代州將桑珪、解文遇殺鄭處謙，<span class="jiazhu">沁，七鴆翻。解，戶買翻，姓也。《姓苑》云：自唐叔虞食邑於解；晉有解狐、解揚。</span>誣奏云潛通契丹。</p>
<p class="em2 strong">符彥卿奏請益兵，癸巳，遣李筠、張永德將兵三千赴之。契丹游騎時至忻州城下，丙申，彥卿與諸將陳以待之。<span class="jiazhu">陳，讀曰陣。</span>史彥超將二十騎爲前鋒，<span class="jiazhu">二十太少，恐當作<span class="yinhao">「二千」</span>。</span>遇契丹，與戰，李筠引兵繼之，殺契丹二千人。彥超恃勇輕進，去大軍浸遠，衆寡不敵，爲契丹所殺，筠僅以身免，周兵死傷甚衆。彥卿退保忻州，尋引兵還晉陽。<span class="jiazhu">還，從宣翻，又如字；下同。</span></p>
<p class="em2 strong">府州防禦使折德扆將州兵來朝；<span class="jiazhu">將，卽亮翻。</span>辛丑，復置永安軍於府州，<span class="jiazhu">復，扶又翻。漢乾祐二年罷永安軍，見二百八十九卷。</span>以德扆爲節度使。</p>
<p class="em2 strong">時大發兵夫，東自懷、孟，西及蒲、陝，以攻晉陽，不克；會久雨，士卒疲病，<span class="jiaozhusup">【章：十二行本「病」下有「及史彥超死」五字；乙十一行本同；孔本同；張校同，退齋校同。】</span>乃議引還。<span class="jiazhu">陝，失冉翻。《考異》曰：《世宗實錄》：<span class="yinhao">「徵懷、孟、蒲、陝丁夫數萬攻城，旦夕之間，期於必取。會大雨，軍士勞苦，又聞忻口之師不振，帝數日憂沮不食，遂決還京之意。」</span>《晉陽見聞錄》：<span class="yinhao">「六月旦，周師南轅返旆，惟數百騎，間之以步卒千人，長槍赤甲，衒趫捷跳梁於城隅，晡晚殺行而抽退。」</span>今從《世宗實錄》。</span></p>
<p class="em2 strong">初，王得中返自契丹，<span class="jiazhu">北漢主遣王得中求救於契丹，見上卷本年三月。</span>值周兵圍晉陽，留止代州。及桑珪殺鄭處謙，囚得中，送于周軍，帝釋之，賜以帶、馬，問：<span class="yinhao">「虜兵何時當至？」</span>得中曰：<span class="yinhao">「臣受命送楊袞，他無所求。」</span>或謂得中曰：<span class="yinhao">「契丹許公發兵，公不以實告，契丹兵卽至，公得無危乎？」</span>得中太息曰：<span class="yinhao">「吾食劉氏祿，有老母在圍中，若以實告，周人必發兵據險以拒之，如此，家國兩亡，吾獨生何益！不若殺身以全家國，所得多矣！」</span>甲辰，帝以得中欺罔，縊殺之。<span class="jiazhu">王得中之死，知所惡有甚於死者也。</span></p>
<p class="em2 strong">乙巳，帝發晉陽。匡國節度使藥元福言於帝曰：<span class="yinhao">「進軍易，退軍難。」</span><span class="jiazhu">進軍者，或乘初至之銳，或乘屢勝之勢，敵人自畏讋自守，不敢迎戰，故易。退軍者，士有歸志，敵人據險遮其前，率衆躡其後，輜重老弱皆足爲吾之累，故難。易，以豉翻。</span>帝曰：<span class="yinhao">「朕一以委卿。」</span>元福乃勒兵成列而殿。<span class="jiazhu">殿，丁練翻。</span>北漢果出兵追躡，元福擊走之。然軍還怱遽，<span class="jiazhu">還，從宣翻。</span>芻糧數十萬在城下，悉焚棄之。軍中訛言相驚，或相剽掠，軍須失亡不可勝計。<span class="jiazhu">剽，匹妙翻。凡行軍所欲得以爲用者，皆謂之軍須。勝，音升。</span>所得北漢州縣，周所置刺史等皆棄城走，惟代州桑珪旣叛北漢，又不敢歸周，嬰城自守，北漢遣兵攻拔之。<span class="jiazhu">前所謂都府未拔，雖得屬郡而無益者，要其終也。</span></p>
<p class="em2 strong">乙酉，帝至潞州；甲子，至鄭州；<span class="jiazhu">以乙巳發晉陽甲子至鄭州考之，中間不應以乙酉至潞州，恐是乙卯。</span>丙寅，謁嵩陵；<span class="jiazhu">嵩陵復土，帝適有軍旅之事，不獲親之；此其謁陵，與彝制謁陵其情有不同者。</span>庚午，至大梁。</p>
<p class="em2 strong"><span class="yinwen">3</span>帝違衆議破北漢，自是政事無大小皆親決，百官受成於上而已。河南府推官高錫上書諫，以爲：<span class="yinhao">「四海之廣，萬機之衆，雖堯、舜不能獨治，<span class="jiazhu">治，直之翻。</span>必擇人而任之。今陛下一以身親之，天下不謂陛下聰明睿智足以兼百官之任，皆言陛下褊迫疑忌舉不信羣臣也！<span class="jiazhu">褊，補典翻。</span>不若選能知人公正者以爲宰相，能愛民聽訟者以爲守令，<span class="jiazhu">守，式又翻。</span>能豐財足食者使掌金穀，能原情守法者使掌刑獄，陛下但垂拱明堂，視其功過而賞罰之，天下何憂不治！何必降君尊而代臣職，屈貴位而親賤事，無乃失爲政之本乎！」</span>帝不從。錫，河中人也。</p>
<p class="em2 strong"><span class="yinwen">4</span>北漢主憂憤成疾，悉以國事委其子侍衞都指揮使承鈞。</p>
<p class="em2 strong"><span class="yinwen">5</span>河西節度使申師厚不俟詔，擅棄鎭入朝，<span class="jiazhu">太祖廣順元年，申師厚鎭河西，事見二百九十卷。</span>署其子爲留後；秋，七月，癸酉朔，責授率府副率。<span class="jiazhu">唐制，東宮十率府，皆有副率，其後遂以爲宂散之官。申師厚以藩府失職牙將而得節，棄鎭擅歸，雖加責授，猶勝故吾。</span></p>
<p class="em2 strong"><span class="yinwen">6</span>丁丑，加吳越王錢弘俶天下兵馬都元帥。</p>
<p class="em2 strong"><span class="yinwen">7</span>癸巳，加門下侍郎、同平章事范質守守司徒，以樞密直學士、工部侍郎長山景範爲中書侍郎、同平章事、判三司。<span class="jiazhu">長山，漢於陵縣地，江左僑置廣川郡及武強縣，隋廢郡，改武強曰長山，唐屬淄州。《九域志》：在州北五十五里。景，姓也。《姓苑》云：齊景公之後。余姑以春秋時言之，晉、宋皆有景公，何獨齊哉！</span>加樞密使、同平章事鄭仁誨兼侍中。乙未，以樞密副使魏仁浦爲樞密使。范質旣爲司徒，司徒竇貞固歸洛陽，府縣以民視之，<span class="jiazhu">府縣，謂河南府及洛陽縣也。</span>課役皆不免。貞固訴於留守向訓，訓不聽。<span class="jiazhu">以竇貞固漢之舊臣故也。考古驗今，今何足怪。</span></p>
<p class="em2 strong">初，帝與北漢主相拒於高平，命前澤州刺史李彥崇將兵守江豬嶺，遏北漢主歸路；彥崇聞樊愛能等南遁，引兵退，北漢主果自其路遁去。八月，己酉，貶彥崇率府副率。</p>
<p class="em2 strong"><span class="yinwen">8</span>己巳，廢鎭國軍。<span class="jiazhu">唐末，以華州爲鎭國軍。</span></p>
<p class="em2 strong"><span class="yinwen">9</span>初，太祖以建雄節度使王晏有拒北漢之功，<span class="jiazhu">王晏拒北漢事見二百九十卷太祖廣順元年。</span>其鄕里在滕縣，徙晏爲武寧節度使。<span class="jiazhu">武寧軍，徐州，滕縣屬焉。《九域志》：滕縣在州北一百九十里。</span>晏少時嘗爲羣盜，<span class="jiazhu">少，詩照翻。</span>至鎭，悉召故黨，贈之金帛、鞍馬，謂曰：<span class="yinhao">「吾鄕素名多盜，昔吾與諸君皆嘗爲之，想後來者無能居諸君之右。諸君幸爲我語之，使勿復爲，<span class="jiazhu">幸爲，于僞翻；下請爲同。語，牛倨翻。復，扶又翻。</span>爲者吾必族之。」</span>於是一境清肅。九月，徐州人請爲之立衣錦碑；<span class="jiazhu">衣，於旣翻。</span>許之。</p>
<p class="em2 strong"><span class="yinwen">10</span>冬，十月，甲辰，左羽林大將軍孟漢卿坐納藁稅，<span class="jiazhu">藁，禾稈也。</span>場官擾民，多取耗餘，<span class="jiazhu">場官，藁場之官。耗餘者，於納藁束正數之外，又多取之，言以備耗折也。</span>賜死。有司奏漢卿罪不至死；上曰：<span class="yinhao">「朕知之，欲以懲衆耳！」</span></p>
<p class="em2 strong"><span class="yinwen">11</span>己酉，廢安遠、永清軍。<span class="jiazhu">唐以安州爲安遠軍。晉以貝州爲永清軍。</span></p>
<p class="em2 strong"><span class="yinwen">12</span>初，宿衞之士，累朝相承，務求姑息，不欲簡閱，恐傷人情，由是羸老者居多；<span class="jiazhu">羸，倫爲翻。</span>但驕蹇不用命，實不可用，每遇大敵，不走卽降，其所以失國，亦多由此。<span class="jiazhu">如唐閔帝、潞王是也。</span>帝因高平之戰，始知其弊，癸亥，謂侍臣曰：<span class="yinhao">「凡兵務精不務多，今以農夫百未能養甲士一，柰何浚民之膏澤，養此無用之物乎！且健懦不分，衆何所勸！」</span>乃命大簡諸軍，精銳者升之上軍，羸者斥去之。<span class="jiazhu">去，羌呂翻。</span>又以驍勇之士多爲藩鎭所蓄，詔募天下壯士，咸遣詣闕，命太祖皇帝選其尤者爲殿前諸班，<span class="jiazhu">今之班直是也。《五代會要》曰：時詔募天下豪傑，不以草澤爲阻，送於闕下，躬親閱試，選武藝超絕及有身首者分署爲殿前諸班，因有散員、散指揮使、內殿直、散都頭、鐵騎、控鶴之號。</span>其騎步諸軍，各命將帥選之。<span class="jiazhu">帥，所類翻。</span>由是士卒精強，近代無比，征伐四方，所向皆捷，選練之力也。<span class="jiazhu">史言周世宗強兵之效。</span></p>
<p class="em2 strong"><span class="yinwen">13</span>戊辰，帝謂侍臣曰：<span class="yinhao">「諸道盜賊頗多，討捕終不能絕，蓋由累朝分命使臣巡檢，致藩侯、守令皆不致力。宜悉召還，專委節鎭、州縣，責其清肅。」</span></p>
<p class="em2 strong"><span class="yinwen">14</span>河自楊劉至于博州百二十里，連年東潰，分爲二派，匯爲大澤，<span class="jiazhu">派，普拜翻。匯，戶罪翻，水回合也。</span>彌漫數百里；又東北壞古堤而出，<span class="jiazhu">壞，音怪。古隄，前代所築以防河者；河屢徙，故古隄在平地。</span>灌齊、棣、淄諸州，至于海涯，漂沒民田廬不可勝計，流民採菰稗、捕魚以給食，<span class="jiazhu">勝，音身。菰，音孤，蔣也。稗，旁卦翻，草似穀者。</span>朝廷屢遣使者不能塞。<span class="jiazhu">塞，悉則翻；下同。</span>十一月，戊戌，帝遣李穀詣澶、鄆、齊按視隄塞，役徒六萬，三十日而畢。</p>
<p class="em2 strong"><span class="yinwen">15</span>北漢主疾病，命其子承鈞監國，<span class="jiazhu">疾甚曰病。</span>尋殂。<span class="jiazhu">年六十。《考異》曰：劉恕云：《世宗實錄》、薛《史·帝紀》、《僭僞傳》皆云：<span class="yinhao">「顯德二年十一月，劉崇卒。」</span>《大定錄》云：<span class="yinhao">「顯德二年，春，旻病死。」</span>《紀年通譜》：<span class="yinhao">「顯德二年，崇之乾祐八年，冬，崇死。顯德三年，承鈞改元天會。開寶元年，承鈞之天會十三年，死。開寶二年，繼元改元廣運。興國四年，繼元之廣運十一年也。」</span>河東劉氏有國，全無記錄，惟其舊臣中書舍人、直翰林院王保衡歸朝後所纂《晉陽僞署見聞要錄》云：<span class="yinhao">「甲寅年春，南伐，敗歸。夏，周師攻圍，旻積憂勞成心疾，是冬，卒。鈞卽位，丁巳年，正月旦，改乾祐十年爲天會元年。」</span>又云：<span class="yinhao">「鈞丙戌年二十九嗣位；年四十三卒。」</span>右諫議大夫楊夢申奉敕撰《大漢都統追封定王劉繼顒神道碑》云：<span class="yinhao">「天會十二年，今皇帝踐阼之初年也。十七年，繼顒卒。」</span>末題<span class="yinhao">「廣運元年，歲次甲戌，九月丙午朔」</span>。今按周廣順元年辛亥，旻卽帝位，稱乾祐四年。顯德元年甲寅，旻之乾祐七年也。旻卒，鈞立。顯德四年丁巳，鈞改乾祐十年爲天會元年。宋開寶元年戊辰，鈞之天會十二年也。鈞卒，繼元立。開寶七年甲戌，繼元改天會十八年爲廣運元年。據曆，是歲九月，丙午朔。興國四年己卯，繼元之廣運六年也。鈞以唐天成元年丙戌生，至顯德元年甲寅嗣位，乃二十九歲矣。鈞及繼元踰年未改元，蓋孟蜀後主、漢隱帝、周世宗之比也。諸書皆傳聞相因，前後相戾，惟《晉陽見聞錄》、《劉繼顒碑》，歲月最可考正，故以爲據。</span>遣使告哀于契丹。契丹遣驃騎大將軍、知內侍省事劉承訓册命承鈞爲帝，更名鈞。<span class="jiazhu">鈞，漢主旻次子也。更，工衡翻。</span>北漢孝和帝性孝謹，旣嗣位，勤於爲政，愛民禮士，境內粗安。<span class="jiazhu">粗，坐五翻。</span>每上表於契丹主稱男；契丹主賜之詔，謂之<span class="yinhao">「兒皇帝」</span>。</p>
<p class="em2 strong"><span class="yinwen">16</span>馬希萼之帥羣蠻破長沙也，<span class="jiazhu">事見二百八十九卷漢隱帝乾祐三年。帥，讀曰率。</span>府庫累世之積，皆爲潊州蠻酋苻彥通所掠，<span class="jiazhu">潊，音敍。酋，慈由翻。</span>彥通由是富強，稱王於溪洞間。王逵旣得湖南，<span class="jiazhu">去年六月，王逵殺劉言，始盡得湖南故地，事見上卷。</span>欲遣使撫之，募能往者，其將王虔朗請行。旣至，彥通盛侍衞而見之，禮貌甚倨。虔朗厲聲責之曰：<span class="yinhao">「足下自稱苻秦苗裔，<span class="jiazhu">苻秦之亡，苻宏奔晉，從諸桓於荊、楚，其後無聞。彥通自以爲苻秦苗裔，蓋言出於宏之後。</span>宜知禮義，有以異於羣蠻。昔馬氏在湖南，足下祖父皆北面事之；今王公盡得馬氏之地，足下不早往乞盟，致使者先來，又不接之以禮，異日得無悔乎！」</span><span class="jiazhu">言大兵若至，雖悔無及。</span>彥通慚懼，起，執虔朗手謝之。虔朗知其可動，因說之曰：<span class="yinhao">「溪洞之地，隋、唐之世皆爲州縣，著在圖籍。<span class="jiazhu">說，式芮翻。溪洞之地，隋、唐列爲郡縣，皆屬黔中道。</span>今足下上無天子之詔，下無使府之命，<span class="jiazhu">使府，謂湖南都府。</span>雖自王於山谷之間，<span class="jiazhu">王，于況翻。</span>不過蠻夷一酋長耳！<span class="jiazhu">酋，慈秋翻。長，知兩翻。</span>曷若去王號，自歸於王公，王公必以天子之命授足下節度使，與中國侯伯等夷，豈不尊榮哉！」</span>彥通大喜，卽日去王號，<span class="jiazhu">去，羌呂翻。</span>因虔朗獻銅鼓數枚於王逵。<span class="jiazhu">谿峒諸蠻，鑄銅爲大鼓，初成，懸於庭中，置酒以招同類，豪富子女則以金銀爲大釵，執以扣鼓竟，乃留遺主人，名爲<span class="yinhao">「銅鼓釵」</span>。俗好相殺，多構仇怨，欲相攻，則鳴此鼓，至者如雲。</span>逵曰：<span class="yinhao">「虔朗一言勝數萬兵，眞國士也！」</span>承制以彥通爲黔中節度使；<span class="jiazhu">黔中，自唐末至二蜀爲武泰軍節度。黔，其今翻。</span>以虔朗爲都指揮使，預聞府政。<span class="jiaozhusup">【章：十二行本「政」下有「虔朗桂州人也」六字；乙十一行本同；孔本同；退齋校同。】</span><span class="jiazhu">預聞湖南都府之政。</span></p>
<p class="em2 strong">逵慮西界鎭遏使、錦州刺史劉瑫爲邊患，<span class="jiazhu">王逵之逐邊鎬也，以劉瑫鎭遏羣蠻。</span>表爲鎭南節度副使，<span class="jiazhu">鎭南軍，洪州，屬唐；王逵表以其號寵劉瑫耳。</span>充西界都招討使。</p>
<p class="em2 strong"><span class="yinwen">17</span>是歲，湖南大饑，民食草木實；武清節度使、知潭州事周行逢<span class="jiazhu">自彭師暠等擁立馬希萼於衡山，自署武清節度使，王逵因之以授周行逢。</span>開倉以賑之，全活甚衆。行逢起於微賤，知民間疾苦，勵精爲治，嚴而無私，<span class="jiazhu">治，直吏翻。</span>辟署僚屬，皆取廉介之士，約束簡要，<span class="jiaozhusup">【章：十二行本「要」下有「吏民便之」四字；乙十一行本同；孔本同；張校同。】</span>其自奉甚薄；或譏其太儉，行逢曰：<span class="yinhao">「馬氏父子窮奢極靡，不恤百姓，今子孫乞食於人，又足效乎！」</span><span class="jiazhu">爲行逢跨有潭、朗張本。</span></p>
<h5><span class="section" id="title-4"><span data-head-description="" data-head-level="h3" data-head-title="世宗睿武孝文皇帝上">世宗睿武孝文皇帝上</span></span></h5>
<p class=""><span class="jiazhu">諱榮，本姓柴氏，邢州龍岡人。柴氏女適太祖，是爲聖穆皇后。后兄守禮生帝，從姑長於太祖家，以謹厚見愛，太祖遂以爲子。</span></p>
<p class="strong" id="year_toc_1399"><span class="section" id="title-5"><span data-head-description="世宗睿武孝文皇帝上" data-head-level="h4" data-head-title="顯德二年">顯德二年</span></span><span class="biaozhusup" data-rel="">（乙卯、九五五年）</span></p>
<p class="em2 strong"><span class="yinwen">1</span>春，正月，庚辰，上以漕運自晉、漢以來不給斗耗，綱吏多以虧欠抵死，詔自今每斛給耗一斗。</p>
<p class="em2 strong"><span class="yinwen">2</span>定難節度使李彝興<span class="jiazhu">李彝興，卽彝殷也，避宋朝宣祖廟諱，始改名彝興。史以後來所更名書之。難，乃旦翻。</span>以折德扆亦爲節度使，與己並列，恥之，<span class="jiazhu">夏州自唐以來，爲緣邊大鎭，李氏又世襲節度使。府州，漢氏方置節鎭，折氏父子又晚出，故恥與並列。</span>塞路不通周使。<span class="jiazhu">塞，悉則翻。</span>癸未，上謀於宰相，對曰：<span class="yinhao">「夏州邊鎭，朝廷向來每加優借，府州褊小，得失不繫重輕，且宜撫諭彝興，庶全大體。」</span>上曰：<span class="yinhao">「德扆數年以來，盡忠戮力以拒劉氏，柰何一旦棄之！且夏州惟產羊馬，貿易百貨，悉仰中國，<span class="jiazhu">貿，音茂。仰，牛向翻。</span>我若絕之，彼何能爲！」</span>乃遣供奉官齊藏珍齎詔書責之，<span class="jiazhu">《風俗通》云：凡氏之興九事，氏於國者，齊、魯、宋、衞是也。余按《左傳》衞有大夫齊氏，此豈氏於國乎？</span>彝興惶恐謝罪。</p>
<p class="em2 strong"><span class="yinwen">3</span>戊子，蜀置威武軍於鳳州。</p>
<p class="em2 strong"><span class="yinwen">4</span>辛卯，初令翰林學士、兩省官舉令、錄；除官之日，仍署舉者姓名，若貪穢敗官，並當連坐。<span class="jiazhu">敗，補邁翻。</span></p>
<p class="em2 strong"><span class="yinwen">5</span>契丹自晉、漢以來屢寇河北，輕騎深入，無藩籬之限，郊野之民每困殺掠。言事者稱深、冀之間有胡盧河，橫亙數百里，可浚之以限其奔突；<span class="jiazhu">胡盧河，俗謂之葫蘆河，卽衡漳水，在東光縣西三十里。</span>是月，詔忠武節度使王彥超、彰信節度使韓通<span class="jiazhu">周改曹州威信軍爲彰信軍，避太祖諱也。</span>將兵夫浚胡盧河，築城於李晏口，留兵戍之。<span class="jiazhu">冀州蓨縣東北有李晏鎭，時築城屯軍，以爲靜安軍。按薛《史》，其軍南距冀州百里，北距深州三十里，夾胡盧河爲壘。將，卽亮翻。</span>帝召德州刺史張藏英，問以備邊之策，藏英具陳地形要害，請列置戍兵，募邊人驍勇者，厚其稟給，自請將之，隨便宜討擊；帝皆從之，以藏英爲沿邊巡檢招收都指揮使。藏英到官數月，募得千餘人。王彥超等行視役者，<span class="jiazhu">行，下孟翻。</span>嘗爲契丹所圍；藏英引所募兵馳擊，大破之。自是契丹不敢涉胡盧河，河南之民始得休息。<span class="jiazhu">此河南，謂胡盧河之南也。</span></p>
<p class="em2 strong"><span class="yinwen">6</span>二月，庚子朔，日有食之。</p>
<p class="em2 strong"><span class="yinwen">7</span>蜀夔恭孝王仁毅卒。<span class="jiazhu">仁毅，蜀主之弟也。</span></p>
<p class="em2 strong"><span class="yinwen">8</span>壬戌，詔羣臣極言得失，其略曰：<span class="yinhao">「朕於卿大夫，才不能盡知，面不能盡識；若不采其言而觀其行，<span class="jiazhu">行，下孟翻。</span>審其意而察其忠，則何以見器略之淺深，知任用之當否！<span class="jiazhu">當，丁浪翻。</span>若言之不入，罪實在予；苟求之不言，咎將誰執！」</span></p>
<p class="em2 strong"><span class="yinwen">9</span>唐主以中書侍郎、知尙書省嚴續爲門下侍郎、同平章事。</p>
<p class="em2 strong"><span class="yinwen">10</span>三月，辛未，以李晏口爲靜安軍。</p>
<p class="em2 strong"><span class="yinwen">11</span>帝常憤廣明以來中國日蹙，<span class="jiazhu">唐僖宗廣明元年，黃巢入長安，自此之後，強藩割據，中國日蹙矣。</span>及高平旣捷，慨然有削平天下之志。會秦州民夷有詣大梁獻策請恢復舊疆者，<span class="jiazhu">以唐全盛版圖言之，蜀亦舊疆也。以漢、晉事言之，則契丹入中原，重以王景崇之亂，階、成、秦、鳳遂入於蜀。</span>帝納其言。<span class="jiazhu">爲取階、成、秦、鳳張本。</span></p>
<p class="em2 strong">蜀主聞之，遣客省使趙季札按視邊備。季札素以文武才略自任，使還，奏稱：<span class="yinhao">「雄武節度使韓繼勳、<span class="jiazhu">蜀置雄武節度於秦州。使，疏吏翻。還，從宣翻，又如字。</span>鳳州刺史王萬迪非將帥才，不足以禦大敵。」</span>蜀主問：<span class="yinhao">「誰可往者？」</span>季札請自行。丙申，以季札爲雄武監軍使，仍以宿衞精兵千人爲之部曲。</p>
<p class="em2 strong"><span class="yinwen">12</span>帝以大梁城中迫隘，<span class="jiazhu">隘，烏懈翻。</span>夏，四月，乙卯，詔展外城，先立標幟，<span class="jiazhu">幟，昌志翻。</span>俟今冬農隙興板築；東作動則罷之，更俟次年，以漸成之。且令自今葬埋皆出所標七里之外，其標內俟縣官分畫街衢、倉場、營廨之外，<span class="jiazhu">廨，古隘翻。</span>聽民隨便築室。</p>
<p class="em2 strong"><span class="yinwen">13</span>丙辰，蜀主命知樞院王昭遠按行北邊城寨及甲兵。<span class="jiazhu">以備周也。行，下孟翻。</span></p>
<p class="em2 strong"><span class="yinwen">14</span>上謂宰相曰：<span class="yinhao">「朕每思致治之方，未得其要，寢食不忘。<span class="jiazhu">治，直吏翻。</span>又自唐、晉以來，吳、蜀、幽、幷皆阻聲敎，未能混壹，<span class="jiazhu">吳，李氏；蜀，孟氏；幽入於契丹；幷爲北漢。</span>宜命近臣著《爲君難爲臣不易論》及《開邊策》各一篇，朕將覽焉。」</span></p>
<p class="em2 strong">比部郎中王朴獻策，<span class="jiazhu">比，音毗。</span>以爲：<span class="yinhao">「中國之失吳、蜀、幽、幷，皆由失道。<span class="jiazhu">梁失吳；後唐得蜀而復失之；晉失幽；周失幷。</span>今必先觀所以失之之原，然後知所以取之之術。其始失之也，莫不以君暗臣邪，兵驕民困，姦黨內熾，武夫外橫，<span class="jiazhu">橫，戶孟翻。</span>因小致大，積微成著。今欲取之，莫若反其所爲而已。夫進賢退不肖，所以收其才也；恩隱誠信，所以結其心也；<span class="jiazhu">隱，卹也。</span>賞功罰罪，所以盡其力也；去奢節用，所以豐其財也；<span class="jiazhu">去，羌呂翻。</span>時使薄斂，所以阜其民也。<span class="jiazhu">時使者，使之以時也。斂，力贍翻。</span>俟羣才旣集，政事旣治，財用旣充，士民旣附，然後舉而用之，功無不成矣！彼之人觀我有必取之勢，則知其情狀者願爲間諜，知其山川者願爲鄕導，<span class="jiazhu">間，古莧翻；下伺間同。諜，達協翻。鄕，讀曰嚮。</span>民心旣歸，天意必從矣。</span></p>
<p class="em2 strong"><span class="yinhao">凡攻取之道，必先其易者。唐與吾接境幾二千里，其勢易擾也。<span class="jiazhu">唐與中國以淮爲境，自淮源東至海幾二千里。易，以豉翻。</span>擾之當以無備之處爲始，備東則擾西，備西則擾東，彼必奔走而救之。奔走之間，可以知其虛實強弱，然後避實擊虛，避強擊弱。未須大舉，且以輕兵擾之。南人懦怯，聞小有警，必悉師以救之。師數動則民疲而財竭，<span class="jiazhu">數，所角翻。</span>不悉師則我可以乘虛取之。如此，江北諸州將悉爲我有。<span class="jiazhu">帝之取江北，王朴之計也。</span>旣得江北，則用彼之民，行我之法，江南亦易取也。得江南則嶺南、巴蜀可傳檄而定。<span class="jiazhu">時劉氏據嶺南，孟氏據巴蜀，王朴欲乘勝勢以先聲下之。</span>南方旣定，則燕地必望風內附；<span class="jiazhu">時契丹跨有燕地。燕，於賢翻。</span>若其不至，移兵攻之，席卷可平矣。<span class="jiazhu">卷，讀如捲。凡兵之動，知敵之主，此以其時契丹主言之也。</span>惟河東必死之寇，<span class="jiazhu">言北漢據河東，與周爲世仇也。</span>不可以恩信誘，<span class="jiazhu">誘，音酉。</span>當以強兵制之，然彼自高平之敗，<span class="jiazhu">事見上卷上年三月。</span>力竭氣沮，必未能爲邊患，宜且以爲後圖，俟天下旣平，然後伺間，一舉可擒也。<span class="jiazhu">是後世宗用兵以至宋朝削平諸國，皆如王朴之言；惟幽燕不可得而取，至於宣和，則舉國以殉之矣。伺，相吏翻。</span>今士卒精練，甲兵有備，羣下畏法，諸將效力，期年之後，可以出師，<span class="jiazhu">期，讀曰朞。</span>宜自夏秋蓄積實邊矣。」</span><span class="jiazhu">蓄積於邊上以爲用兵之備。</span></p>
<p class="em2 strong">上欣然納之。時羣臣多守常偷安，所對少有可取者，<span class="jiazhu">少，詩沼翻。</span>惟朴神峻氣勁，有謀能斷，<span class="jiazhu">斷，丁亂翻。</span>凡所規畫，皆稱上意，<span class="jiazhu">稱，尺證翻。</span>上由是重其氣<span class="jiaozhusup">【章：十二行本「氣」作「器」；乙十一行本同；孔本同；退齋校同。】</span>識，未幾，遷左諫議大夫，知開封府事。<span class="jiazhu">開封在輦轂下，事繁職重。史言世宗屬任王朴自此而重。然朴先事上於潛藩，其君臣相得亦有素矣。</span></p>
<p class="em2 strong"><span class="yinwen">15</span>上謀取秦、鳳，求可將者。<span class="jiazhu">將，卽亮翻。</span>王溥薦宣徽南院使、鎭安節度使向訓。<span class="jiazhu">《五代會要》：漢天福十二年，廢陳州鎭安軍，周廣順二年復。</span>上命訓與鳳翔節度使王景、客省使高唐昝居潤偕行。<span class="jiazhu">高唐縣屬博州。《九域志》：縣在州東一百七十里。昝，姓也，音子感翻。</span>五月，戊辰朔，景出兵自散關趣秦州。<span class="jiazhu">趣，七喻翻。</span></p>
<p class="em2 strong"><span class="yinwen">16</span>敕天下寺院，非敕額者悉廢之。<span class="jiazhu">敕額者，敕賜寺額，如慈恩、安國、興唐之類。</span>禁私度僧尼，凡欲出家者必俟祖父母、父母、伯叔之命。惟兩京、大名府、<span class="jiazhu">唐以魏州爲鄴都。興唐府，晉改爲廣晉府；大名府，蓋漢所改也。</span>京兆府、青州聽設戒壇。<span class="jiazhu">戒壇，僧尼受戒之所。</span>禁僧俗捨身、斷手足、煉指、掛燈、帶鉗之類幻惑流俗者。<span class="jiazhu">煉指者，束香於指而燃之。掛燈者，裸體，以小鐵鉤徧鉤其膚，凡鉤，皆掛小燈，圈燈盞，貯油而燃之，俚俗謂之燃肉身燈。今人帶布枷以化誘流俗者，亦幻惑之餘敝。斷，音短。幻，戶辦翻。</span>令兩京及諸州每歲造僧帳，有死亡、歸俗，皆隨時開落。是歲，天下寺院存者二千六百九十四，廢者三萬三百三十六，見僧四萬二千四百四十四，尼一萬八千七百五十六。<span class="jiazhu">見，賢遍翻。</span></p>
<p class="em2 strong"><span class="yinwen">17</span>王景拔黃牛等八寨。<span class="jiazhu">黃牛等八寨，皆當在秦州界。</span>戊寅，蜀主以捧聖控鶴都指揮使、保寧節度使李廷珪爲北路行營都統，<span class="jiazhu">蜀以秦、鳳爲北路。</span>左衞聖步軍都指揮使高彥儔爲招討使，武寧節度使呂彥珂副之，<span class="jiazhu">武寧軍，徐州屬，周呂彥珂遙領也。珂，丘何翻。</span>客省使趙崇韜爲都監。</p>
<p class="em2 strong"><span class="yinwen">18</span>蜀趙季札至德陽，聞周師入境，懼不敢進，<span class="jiazhu">德陽縣，屬漢州，去成都未遠，已懼而不敢進。</span>上書求解邊任還奏事，先遣輜重及妓妾西歸。<span class="jiazhu">重，直用翻。妓，渠綺翻。</span>丁亥，單騎馳入成都，衆以爲奔敗，莫不震恐。蜀主問以機事，皆不能對；蜀主怒，繫之御史臺，庚<span class="jiaozhusup">【章：十二行本「庚」作「甲」；乙十一行本同；孔本同。】</span>午，斬之於崇禮門。<span class="jiazhu">趙季札雖誅，無救於秦、鳳之喪失，是以用人當審之於其初也。</span></p>
<p class="em2 strong"><span class="yinwen">19</span>六月，庚子，上親錄囚於內苑。有汝州民馬遇，父及弟爲吏所冤死，屢經覆按，不能自伸，上臨問，始得其實，人以爲神。由是諸長吏無不親察獄訟。<span class="jiazhu">史言帝明謹於庶獄。長，知兩翻。</span></p>
<p class="em2 strong"><span class="yinwen">20</span>壬寅，西師與蜀李廷珪等戰于威武城東，不利，<span class="jiazhu">威武城，前蜀所築也，在鳳州東北。</span>排陳使濮州刺史胡立等爲蜀所擒。<span class="jiazhu">陳，讀曰陣。濮，博木翻。</span>丁未，蜀主遣間使如北漢及唐，<span class="jiazhu">間，古莧翻。使，疏吏翻。</span>欲與之俱出兵以制周，北漢主、唐主皆許之。</p>
<p class="em2 strong"><span class="yinwen">21</span>己酉，以彰信節度使韓通充西南行營馬步軍都虞候。</p>
<p class="em2 strong"><span class="yinwen">22</span>戊午，南漢主殺禎州節度使通王弘政，<span class="jiazhu">禎州，漢博羅縣之地，梁置梁化郡，隋置循州，治歸善縣，唐因之。至南漢，改唐之河源縣爲龍川縣，徙循州治焉；以循州舊治歸善縣置禎州，宋朝避仁宗諱，改曰惠州。《九域志》：循州南至惠州三百里。</span>於是高祖之諸子盡矣。<span class="jiazhu">南漢主龑，廟號高祖。</span></p>
<p class="em2 strong"><span class="yinwen">23</span>壬戌，以樞密院承旨清河張美爲右領軍大將軍、權點檢三司事。<span class="jiazhu">清河縣，帶貝州。權點檢三司事，未除爲正使。</span>初，帝在澶州，美掌州之金穀隸三司者，帝或私有所求，美曲爲供副。<span class="jiazhu">供副者，供辦以應副所求。澶，時連翻。</span>太祖聞之怒，恐傷帝意，但徙美爲濮州馬步軍都虞候。<span class="jiazhu">濮，博木翻。</span>美治財精敏，當時鮮及，<span class="jiazhu">治，直之翻。鮮，息淺翻。</span>故帝以利權授之；<span class="jiaozhusup">【章：十二行本「之」下有「帝征伐四方，用度不乏，美之力也」十三字；乙十一行本同；孔本同；張校同；退齋校同。】</span>然思其在澶州所爲，終不以公忠待之。<span class="jiazhu">自漢以來能如此者，吳主孫權及周世宗而已。</span></p>
<p class="em2 strong"><span class="yinwen">24</span>秋，七月，丁卯朔，以王景兼西南行營都招討使，向訓兼行營兵馬都監。宰相以景等久無功，饋運不繼，固請罷兵。帝命太祖皇帝往視之，還，言秦、鳳可取之狀，<span class="jiazhu">還，從宣翻，又如字。</span>帝從之。</p>
<p class="em2 strong"><span class="yinwen">25</span>八月，丁未，中書侍郎、同平章事景範罷判三司，尋以父喪罷政事。</p>
<p class="em2 strong"><span class="yinwen">26</span>王景等敗蜀兵，<span class="jiazhu">敗，補邁翻。</span>獲將卒三百。己未，蜀主遣通奏使、知樞密院、武泰節度使伊審徵如行營慰撫，仍督戰。</p>
<p class="em2 strong"><span class="yinwen">27</span>帝以縣官久不鑄錢，而民間多銷錢爲器皿及佛像，錢益少，九月，丙寅朔，敕始立監采銅鑄錢，自非縣官法物、軍器及寺觀鍾磬鈸鐸之類<span class="jiazhu">觀，古玩翻。鈸，蒲撥翻。</span>聽留外，<span class="jiazhu">句斷。</span>自餘民間銅器、佛像，五十日內悉令輸官，給其直；過期隱匿不輸，五斤以上其罪死，不及者論刑有差。<span class="jiazhu">輸，舂遇翻。時敕有隱藏銅器及埋窖使用者，一兩至一斤徒二年；一斤至五斤處死。若納到熟銅，每斤官給錢一百五十，生銅每斤一百。</span>上謂侍臣曰：<span class="yinhao">「卿輩勿以毀佛爲疑。夫佛以善道化人，苟志於善，斯奉佛矣。彼銅像豈所謂佛邪！且吾聞佛在利人，雖頭目猶捨以布施，<span class="jiazhu">施，式豉翻。</span>若朕身可以濟民，亦非所惜也。」</span></p>
<p class="margin2">臣光曰：若周世宗，可謂仁矣，不愛其身而愛民；若周世宗，可謂明矣，不以無廢有益。</p>
<p class="em2 strong"><span class="yinwen">28</span>蜀李廷珪遣先鋒都指揮使李進據馬嶺寨，又遣奇兵出斜谷，屯白澗，<span class="jiazhu">《九域志》：鳳州梁泉縣有白澗鎭。</span>又分兵出鳳州之北唐倉鎭及黃花谷，絕周糧道。<span class="jiazhu">黃花鎭亦在梁泉縣界，有黃花川，大散水入焉。</span>閏月，王景遣裨將張建雄將兵二千抵黃花，又遣千人趣唐倉，扼蜀歸路。<span class="jiazhu">趣，七喻翻。</span>蜀染院使王巒將兵出唐倉，與建雄戰於黃花，蜀兵敗，奔唐倉，遇周兵，又敗，虜巒及其將士三千人；馬嶺、白澗兵皆潰，李廷珪、高彥儔等退保青泥嶺。蜀雄武節度使兼侍中韓繼勳棄秦州，奔還成都，觀察判官趙玭舉城降，斜谷援兵亦潰。<span class="jiazhu">玭，蒲眠翻。《考異》曰：《十國紀年》：<span class="yinhao">「玭召官屬告之曰：『周兵無敵，今朝廷所遣勇將精兵，不死卽逃，我輩不能去危就安，禍且至矣。』衆皆聽命，舉城叛降周。斜谷援兵亦潰。」</span>《五代通錄》：<span class="yinhao">「官軍之圍鳳州，僞秦州節度使高處儔引兵往復援之，中塗聞黃花之敗，奔秦州，玭與城中將校閉門不納，處儔遂西奔，玭卽以城歸國。」</span>今從《實錄》。</span>成、階二州皆降，蜀人震恐。玭，澶州人也。<span class="jiazhu">澶，時連翻。</span>帝欲以玭爲節度使，范質固爭以爲不可，乃以爲郢州刺史。</p>
<p class="em2 strong">壬子，百官入賀，帝舉酒屬王溥曰：<span class="yinhao">「邊功之成，卿擇帥之力也！」</span><span class="jiazhu">屬，之欲翻。擇帥事見上四月。帥，所類翻。</span></p>
<p class="em2 strong"><span class="yinwen">29</span>甲子，上與將相食於萬歲殿，因言：<span class="yinhao">「兩日大寒，朕於宮中食珍膳，深愧無功於民而坐享天祿，旣不能躬耕而食，惟當親冒矢石爲民除害，差可自安耳！」</span><span class="jiazhu">冒，莫北翻。爲，于僞翻。差之爲言稍也。</span></p>
<p class="em2 strong"><span class="yinwen">30</span>乙丑，蜀李廷珪上表待罪。冬，十月，壬申，伊審徵至成都請罪。<span class="jiaozhusup">【章：十二行本「罪」下有「皆釋之」三字；乙十一行本同；孔本同；退齋校同。】</span><span class="jiazhu">皆以蹙國喪師也。</span></p>
<p class="em2 strong">蜀主致書於帝請和，自稱大蜀皇帝；帝怒其抗禮，不答。蜀主愈恐，聚兵糧於劍門、白帝，爲守禦之備，<span class="jiazhu">守劍門以備北兵之自岐、雍來者，守白帝以備北兵之泝峽而上者。</span>募兵旣多，用度不足，始鑄鐵錢，榷境內鐵器，民甚苦之。<span class="jiazhu">榷，古岳翻。</span></p>
<p class="em2 strong"><span class="yinwen">31</span>唐主性和柔，好文章，而喜人佞己，<span class="jiazhu">好，呼到翻。喜，許記翻。</span>由是諂諛之臣多進用，<span class="jiazhu">諂諛之臣，謂馮延己兄弟、魏岑、陳覺等。</span>政事日亂。旣克建州，破湖南，<span class="jiazhu">克建州見二百八十四卷晉開運二年。破湖南見二百九十卷太祖廣順二年。</span>益驕，有吞天下之志。李守貞、慕容彥超之叛，皆爲之出師，遙爲聲援，<span class="jiazhu">援李守貞見二百八十八卷漢隱帝乾祐元年。又援慕容彥超見二百九十卷太祖廣順二年。皆爲，于僞翻。</span>又遣使自海道通契丹及北漢，約共圖中國；值中國多事，未暇與之校。</p>
<p class="em2 strong">先是，每冬淮水淺涸，唐人常發兵戍守，謂之<span class="yinhao">「把淺」</span>，<span class="jiazhu">先，悉薦翻。把淺之處，自霍丘以上，西盡光州界。</span>壽州監軍吳廷紹以爲疆埸無事，坐費資糧，悉罷之；<span class="jiazhu">史先敍唐所以蹙國之由。埸，音亦。</span>清淮節度使劉仁贍上表固爭，不能得。十一月，乙未朔，帝以李穀爲淮南道前軍行營都部署兼知廬、壽等行府事，以忠武節度使王彥超副之，督侍衞馬軍都指揮使韓令坤等十二將以伐唐。令坤，磁州武安人也。<span class="jiazhu">磁，詳之翻。</span></p>
<p class="em2 strong"><span class="yinwen">32</span>汴水自唐末潰決，自埇橋東南悉爲汚澤。上謀擊唐，先命武寧節度使武行德發民夫，因故堤疏導之，<span class="jiazhu">自埇橋東南抵唐境，皆武寧巡屬也。埇，余拱翻。</span>東至泗上；議者皆以爲難成，上曰：<span class="yinhao">「數年之後，必獲其利。」</span><span class="jiazhu">謂淮南旣平，藉以通漕，將獲其利也。</span></p>
<p class="em2 strong"><span class="yinwen">33</span>丁未，上與侍臣論刑賞，上曰：<span class="yinhao">「朕必不因怒刑人，因喜賞人。」</span></p>
<p class="em2 strong"><span class="yinwen">34</span>先是，大梁城中民侵街衢爲舍，通大車者蓋寡，<span class="jiazhu">先，悉薦翻。</span>上命悉直而廣之，廣者至三十步；<span class="jiazhu">此言橫廣也。</span>又遷墳墓於標外。<span class="jiazhu">立標幟見上四月。</span>上曰：<span class="yinhao">「近廣京城，於存歿擾動誠多；怨謗之語，朕自當之，他日終爲人利。」</span><span class="jiazhu">世宗志識宏遠，不顧人言，然仁人不忍爲也。</span></p>
<p class="em2 strong"><span class="yinwen">35</span>王景等圍鳳州，韓通分兵城固鎭以絕蜀之援兵。戊申，克鳳州，擒蜀威武節度使王環<span class="jiazhu">是年正月，蜀置威武節度於鳳州。</span>及都監趙崇溥等將士五千人。崇溥不食而死。環，眞定人也。<span class="jiazhu">蜀將士多中原人，蓋後唐遣之戍蜀，爲孟知祥所留者也。</span>乙卯，制曲赦秦、鳳、階、成境內所獲蜀將士，願留者優其俸賜，願去者給資裝而遣之。詔曰：<span class="yinhao">「用慰衆情，免違物性，其四州之民，二稅徵科之外，凡蜀人所立諸色科傜，悉罷之。」</span></p>
<p class="em2 strong"><span class="yinwen">36</span>唐人聞周兵將至而懼；劉仁贍神氣自若，部分守禦，無異平日，衆情稍安。<span class="jiazhu">劉仁贍之善守，於此已見其方略。分，扶問翻。</span>唐主以神武統軍劉彥貞爲北面行營都部署，將兵二萬趣壽州，<span class="jiazhu">趣，七喻翻。</span>奉化節度使、同平章事皇甫暉爲應援使，<span class="jiazhu">唐置奉化軍於江州。</span>常州團練使姚鳳爲應援都監，將兵三萬屯定遠。<span class="jiazhu">《舊唐書·地理志》曰：定遠，漢曲陽縣地，隋置定遠縣，唐屬濠州。《九域志》：在州南八十里。</span>召鎭南節度使宋齊丘還金陵，謀國難，<span class="jiazhu">還，從宣翻，又如字。難，乃旦翻。</span>以翰林承旨、戶部尙書殷崇義爲吏部尙書、知樞密院。</p>
<p class="em2 strong"><span class="yinwen">37</span>李穀等爲浮梁，自正陽濟淮。十二月，甲戌，穀奏王彥超敗唐兵二千餘人於壽州城下，<span class="jiazhu">敗，補邁翻；下同。</span>己卯，又奏先鋒都指揮使白延遇敗唐兵千餘人於山口鎭。<span class="jiazhu">此時，唐蓋置鎭於六安山口。按薛《史·本紀》：顯德四年，劉重遇奏殺紫金山潰兵三千人於壽州東山口。又疑置鎭於此地。未知孰是。</span></p>
<p class="em2 strong"><span class="yinwen">38</span>丙戌，樞密使兼侍中韓忠正公鄭仁誨卒。上臨其喪，近臣奏稱歲道非便，上曰：<span class="yinhao">「君臣義重，何日時之有！」</span>往哭盡哀。</p>
<p class="em2 strong"><span class="yinwen">39</span>吳越王弘俶遣元帥府判官陳彥禧入貢，<span class="jiazhu">朝廷授弘俶天下都元帥，故置元帥府判官。</span>帝以詔諭弘俶，使出兵擊唐。<span class="jiazhu">使出兵常州以擊之，則唐有反顧之憂。爲吳越兵爲唐所敗張本。</span></p>
<p class="strong" id="year_toc_1400"><span class="section" id="title-6"><span data-head-description="世宗睿武孝文皇帝上" data-head-level="h4" data-head-title="顯德三年">三年</span></span><span class="biaozhusup" data-rel="">（丙辰、九五六年）</span></p>
<p class="em2 strong"><span class="yinwen">1</span>春，正月，丙午，以王環爲右驍衞大將軍，賞其不降也。<span class="jiazhu">以王環堅守鳳州，城陷而後就擒也。</span></p>
<p class="em2 strong"><span class="yinwen">2</span>丁酉，李穀奏敗唐兵千餘人於上窰。<span class="jiazhu">窰，餘招翻，又作<span class="yinhao">「窯」</span>。</span></p>
<p class="em2 strong"><span class="yinwen">3</span>戊戌，發開封府、曹、滑、鄭州之民十餘萬築大梁外城。<span class="jiazhu">曹、滑、鄭皆近京之州。《九域志》：開封府西至鄭州界一百一十五里，北至滑州界一百里，東北至曹州界一百四十五里。陳、許亦近郡而不發者，以方征淮南，道上供億故也。</span></p>
<p class="em2 strong"><span class="yinwen">4</span>庚子，帝下詔親征淮南，以宣徽南院使、鎭安節度使向訓權東京留守，端明殿學士王朴副之，彰信節度使韓通權點檢侍衞司及在京內外都巡檢。命侍衞都指揮使、歸德節度使李重進將兵先赴正陽，河陽節度使白重贊將親兵三千屯潁上。<span class="jiazhu">潁上縣，隋置，唐屬潁州。《九域志》：在州東一百一十七里。宋白曰：潁上縣，漢愼縣也。南北畫淮爲守，關防莫謹於此。隋大業二年，於今縣南故鄭城置潁上縣，以地枕潁水上游爲名。</span>壬寅，帝發大梁。</p>
<p class="em2 strong">李穀攻壽州，久不克；唐劉彥貞引兵救之，至來遠鎭，<span class="jiazhu">《九域志》：壽州安豐縣有來遠鎭。今按來遠鎭卽東正陽，西至渒河十里。</span>距壽州二百里，又以戰艦數百艘趣正陽，<span class="jiazhu">趣，七喻翻；下同。</span>爲攻浮梁之勢。李穀畏之，召將佐謀曰：<span class="yinhao">「我軍不能水戰，若賊斷浮梁，<span class="jiazhu">斷，音短。</span>則腹背受敵，皆不歸矣！不如退守浮梁以待車駕。」</span>上至圉鎭，<span class="jiazhu">《九域志》：開封雍丘縣有圉城鎭。</span>聞其謀，亟遣中使乘驛止之。比至，<span class="jiazhu">比，必利翻，及也。</span>已焚芻糧，退保正陽。丁未，帝至陳州，<span class="jiazhu">《九域志》：開封府南至陳州三百三十里。</span>亟遣李重進引兵趣淮上。</p>
<p class="em2 strong">辛亥，李穀奏：<span class="yinhao">「賊艦中流而進，弩礮所不能及，<span class="jiazhu">艦，戶黯翻。礮，與砲同，普敎翻。</span>若浮梁不守，則衆心動搖，須至退軍。今賊艦日進，淮水日漲，<span class="jiazhu">春水方生，故李穀慮淮水日漲。</span>若車駕親臨，萬一糧道阻絕，其危不測。願陛下且駐蹕陳、潁，<span class="jiazhu">陳、潁，二州名。</span>俟李重進至，臣與之共度賊艦可禦，浮梁可完，立具奏聞。<span class="jiazhu">度，徒洛翻。先爲不可勝以待敵之可勝，李穀之退，未爲失計也。</span>但若厲兵秣馬，春去冬來，足使賊中疲弊，取之未晚。」</span>帝覽奏，不悅。</p>
<p class="em2 strong">劉彥貞素驕貴，無才略，不習兵，所歷藩鎭，專爲貪暴，積財巨億，以賂權要，<span class="jiazhu">萬萬爲億，億億爲巨億。《詩》所謂<span class="yinhao">「萬億及秭」</span>。孔穎達所謂<span class="yinhao">「大數」</span>也。</span>由是魏岑等爭譽之，<span class="jiazhu">譽，音余。</span>以爲治民如龔、黃，用兵如韓、彭，<span class="jiazhu">龔遂、黃霸，漢之良吏。韓信、彭越，漢之良將。治，直之翻。</span>故周師至，唐主首用之。其裨將咸師朗皆勇而無謀，聞李穀退，喜，引兵直抵正陽，旌旗輜重數百里，<span class="jiazhu">重，直用翻。</span>劉仁贍及池州刺史張全約固止之。仁贍曰：<span class="yinhao">「公軍未至而敵人先遁，是畏公之威聲也，安用速戰！萬一失利，則大事去矣！」</span>彥貞不從。旣行，仁贍曰：<span class="yinhao">「果遇，必敗。」</span>乃益兵乘城爲備。<span class="jiazhu">以城中戰兵乘城益守兵。</span>李重進渡淮，逆戰於正陽東，大破之，<span class="jiazhu">淮水西岸謂之西正陽，屬潁州潁上縣界；東岸謂之東正陽，屬壽州下蔡縣界。此據《九域志》地里。</span>斬彥貞，生擒咸師朗等，斬首萬餘級，伏尸三十里，收軍資器械三十餘萬。是時江、淮久安，民不習戰，彥貞旣敗，唐人大恐，張全約收餘衆奔壽州，劉仁贍表全約爲馬步左廂都指揮使。皇甫暉、姚鳳退保清流關。<span class="jiazhu">梁置南譙州於桑根山之陽，在滁州清流縣西南八十里。隋始置清流縣，唐爲滁州治所。清流關在縣西南二十餘里，南唐所置也。</span>滁州刺史王紹顏委城走。</p>
<p class="em2 strong">壬子，帝至永寧鎭，<span class="jiazhu">《九域志》：黃州麻城縣有永寧鎭，此非也。麻城在壽州西南數百里，帝猶未渡淮，安得至麻城之永寧邪！又考《九域志》，潁州汝陰縣有永寧鎭，又東百餘里至正陽，此則是也。</span>謂侍臣曰：<span class="yinhao">「聞壽州圍解，農民多歸村落，今聞大軍至，必復入城。憐其聚爲餓殍，<span class="jiazhu">復，扶又翻。殍，被表翻。</span>宜先遣使存撫，各令安業。」</span>甲寅，帝至正陽，以李重進代李穀爲淮南道行營都招討使，以穀判壽州行府事。<span class="jiazhu">宋敏求曰：凡節度州爲三品，刺史州爲五品。國初，曹翰以觀察使判潁州，是以四品臨五品州也。同品爲知，隔品爲判；自後唯輔臣、宣徽使、太子太保、僕射爲判，餘並爲知州。</span>丙辰，帝至壽州城下，營於淝水之陽，<span class="jiazhu">淝水自安豐縣界流入壽春縣界，經壽春城北入于淮，去城二里。水北爲陽。</span>命諸軍圍壽州，徙正陽浮梁於下蔡鎭。<span class="jiazhu">唐潁州有下蔡縣，時廢縣爲鎭，西抵正陽五十五里。</span>丁巳，徵宋、亳、陳、潁、徐、宿、許、蔡等州丁夫數十萬以攻城，晝夜不息。唐兵萬餘人維舟於淮，營於塗山之下。<span class="jiazhu">塗山在濠州，本塗山氏之邑，禹會諸侯處也；今在鍾離縣西九十五里。濱淮有漢當塗縣故城，南北朝兵爭之際，爲馬頭郡城，淮水逕城北而東流，渦水自西北來注于淮，謂之渦口，南岸正對馬頭城。</span>庚申，帝命太祖皇帝擊之，太祖皇帝遣百餘騎薄其營而僞遁，伏兵邀之，大敗唐兵于渦山，<span class="jiazhu">敗，補邁翻。渦，音戈。</span>斬其都監何延錫等，奪戰艦五十餘艘。<span class="jiazhu">艘，蘇遭翻。</span></p>
<p class="em2 strong"><span class="yinwen">5</span>詔以武平節度使兼中書令王逵爲南面行營都統，使攻唐之鄂州。逵引兵過岳州，岳州團練使潘叔嗣厚具燕犒，奉事甚謹；逵左右求取無厭，<span class="jiazhu">犒，苦到翻。厭，於鹽翻。</span>不滿望者譖叔嗣於逵，云其謀叛，逵怒形於詞色，叔嗣由是懼而不自安。<span class="jiazhu">爲潘叔嗣殺王逵張本。</span></p>
<p class="em2 strong">唐主聞湖南兵將至，命武昌節度使何敬洙徙民入城，爲固守之計；敬洙不從，使除地爲戰場，曰：<span class="yinhao">「敵至，則與軍民俱死於此耳！」</span><span class="jiazhu">何敬洙爲將，亦唐之良也。因王逵有潘叔嗣之難，又以成其名。</span>唐主善之。</p>
<p class="em2 strong"><span class="yinwen">6</span>二月，丙寅，下蔡浮梁成，上自往視之。</p>
<p class="em2 strong">戊辰，廬、壽、光、黃巡檢使司<span class="jiaozhusup">【章：十二行本「司」上有「元城」二字；乙十一行本同；孔本同。】</span>超<span class="jiazhu">司，姓也。《左傳》鄭有司臣。</span>奏敗唐兵三千餘人於盛唐，<span class="jiazhu">唐，補邁翻。盛唐本唐初之霍山縣也，開元二十七年更名盛唐，屬壽州，宋朝開寶四年改爲六安縣。《九域志》：六安縣，在壽州南二百一十里。</span>擒都監高弼等，獲戰艦四十餘艘。</p>
<p class="em2 strong">上命太祖皇帝倍道襲清流關。皇甫暉等陳於山下，<span class="jiazhu">陳，讀曰陣。</span>方與前鋒戰，太祖皇帝引兵出山後；暉等大驚，走入滁州，<span class="jiazhu">宋白曰：滁州之地，劉宋爲新昌郡，梁立南譙州於桑根山西，今州西南十八里南譙故城是也。北齊自南譙徙新昌郡，今州城是也。隋廢州，以其地爲清流縣，唐爲滁州。</span>欲斷橋自守，<span class="jiazhu">斷，音短。</span>太祖皇帝躍馬麾兵涉水，直抵城下。暉曰：<span class="yinhao">「人各爲其主，<span class="jiazhu">爲，于僞翻。</span>願容成列而戰。」</span><span class="jiazhu">皇甫暉受唐莊宗畜養之恩，一旦作亂，莊宗以之喪亡。棄中國而奔江南，委質於唐，乃言人各爲其主，蓋兵鋒所迫，倉皇失措，爲是言以款敵耳。</span>太祖皇帝笑而許之。<span class="jiazhu">太祖自審智勇足以辦皇甫暉，故許之。</span>暉整衆而出，太祖皇帝擁馬頸突陳而入，<span class="jiazhu">陳，讀曰陣。</span>大呼曰：<span class="yinhao">「吾止取皇甫暉，他人非吾敵也！」</span>手劍擊暉，中腦，生擒之，<span class="jiazhu">呼，火故翻。手，式又翻。中，竹仲翻。</span>幷擒姚鳳，遂克滁州。後數日，宣祖皇帝爲馬軍副都指揮使，<span class="jiazhu">宣祖諱弘殷。</span>引兵夜半至滁州城下，傳呼開門。太祖皇帝曰：<span class="yinhao">「父子雖至親，城門王事也，不敢奉命。」</span><span class="jiaozhusup">【章：十二行本「命」下有「明旦乃得入」五字；乙十一行本同；孔本同；張校同；退齋校同。】</span><span class="jiazhu">史言太祖勇於戰，謹於守。</span></p>
<p class="em2 strong">上遣翰林學士竇儀籍滁州帑藏，<span class="jiazhu">帑，他朗翻。藏，徂浪翻；下同。</span>太祖皇帝遣親吏取藏中絹。儀曰：<span class="yinhao">「公初克城時，雖傾藏取之，無傷也。今旣籍爲官物，非有詔書，不可得也。」</span><span class="jiazhu">竇儀有守。</span>太祖皇帝由是重儀。<span class="jiazhu">太祖之識度，豈一時將帥所能及哉！</span>詔左金吾衞將軍馬崇祚知滁州。</p>
<p class="em2 strong">初，永興節度使劉詞遺表薦其幕僚薊人趙普有才可用。會滁州平，范質薦普爲滁州軍事判官，太祖皇帝與語，悅之。時獲盜百餘人，皆應死，普請先訊鞫然後決，所活十七八。太祖皇帝益奇之。<span class="jiazhu">太祖重竇儀，奇趙普，皆在潛躍之時。普自此爲佐命元功，儀乃爲普所忌而不至相位。</span></p>
<p class="em2 strong">太祖皇帝威名日盛，每臨陳，必以繁纓飾馬，鎧仗鮮明。或曰：<span class="yinhao">「如此，爲敵所識。」</span><span class="jiazhu">陳，讀曰陣。繁，蒲官翻。</span>太祖皇帝曰：<span class="yinhao">「吾固欲其識之耳！」</span></p>
<p class="em2 strong">唐主遣泗州牙將王知朗齎書抵徐州，稱：<span class="yinhao">「唐皇帝奉書大周皇帝，請息兵脩好，願以兄事帝，歲輸貨財以助軍費。」</span><span class="jiazhu">好，呼到翻。輸，舂遇翻。</span>甲戌，徐州以聞；<span class="jiazhu">《九域志》：泗州西北至徐州七百五十里。王知朗不敢詣軍前而抵徐州，恐犯兵鋒而死也。</span>帝不答。<span class="jiazhu">以唐主猶敢抗禮，欲爲兄弟之國也。</span>戊寅，命前武勝節度使侯章等攻壽州水寨，決其壕之西北隅，導壕水入于淝。</p>
<p class="em2 strong">太祖皇帝遣使獻皇甫暉等，暉傷甚，見上，臥而言曰：<span class="yinhao">「臣非不忠於所事，但士卒勇怯不同耳。臣曏日屢與契丹戰，<span class="jiazhu">皇甫暉本魏兵，唐莊宗使戍瓦橋拒契丹，因而作亂。其自謂屢與契丹戰，蓋戍瓦橋時也。</span>未嘗見兵精如此。」</span>因盛稱太祖皇帝之勇。上釋之，後數日卒。</p>
<p class="em2 strong">帝詗知揚州無備，<span class="jiazhu">詗，古永翻，又翾正翻。</span>己卯，命韓令坤等將兵襲之，戒以毋得殘民；其李氏陵寢，遣人與李氏人共守護之。</p>
<p class="em2 strong">唐主兵屢敗，懼亡，乃遣翰林學士·戶部侍郎鍾謨、工部侍郎·文理院學士李德明奉表稱臣，來請平，獻御服、湯<span class="jiaozhusup">【章：十二行本「湯」作「茶」；乙十一行本同；孔本同。】</span>藥及金器千兩，銀器五千兩，繒錦二千匹，<span class="jiazhu">繒，慈陵翻。</span>犒軍牛五百頭，酒二千斛，壬午，至壽州城下。謨、德明素辯口，上知其欲遊說，<span class="jiazhu">犒，苦到翻。說，式芮翻；下欲說同。</span>盛陳甲兵而見之，曰：<span class="yinhao">「爾主自謂唐室苗裔，<span class="jiazhu">南唐祖唐太宗之子吳王恪。</span>宜知禮義，異於他國。與朕止隔一水，<span class="jiazhu">謂南唐與周以淮爲界。</span>未嘗遣一介脩好，<span class="jiazhu">好，呼到翻。</span>惟泛海通契丹，捨華事夷，禮義安在？<span class="jiazhu">自徐溫執吳政，屢泛海使契丹，欲與共圖中國；至唐烈祖及今主皆然。</span>且汝欲說我令罷兵邪？我非六國愚主，豈汝口舌所能移邪！<span class="jiazhu">言六國皆愚主，故蘇、張得行其遊說；使遇英明之君，雖辯如蘇、張，不能移也。</span>可歸語汝主：<span class="jiazhu">語，牛倨翻。</span>亟來見朕，再拜謝過，則無事矣。不然，朕欲觀金陵城，借府庫以勞軍，<span class="jiazhu">勞，力到翻。</span>汝君臣得無悔乎！」</span>謨、德明戰栗不敢言。</p>
<p class="em2 strong"><span class="yinwen">7</span>吳越王弘俶遣兵屯境上以俟周命。蘇州營田指揮使陳滿言於丞相吳程曰：<span class="yinhao">「周師南征，唐舉國驚擾，常州無備，易取也。」</span><span class="jiazhu">《九域志》：蘇州西北至常州一百八十餘里。易，以豉翻。</span>會唐主有詔撫安江陰吏民，<span class="jiazhu">江陰縣，本晉毗陵之曁陽縣也，江左分置蘭陵縣；梁敬帝時，嘗置江陰郡及江陰縣，隋廢，唐置曁州，南唐始置江陰軍。《九域志》：在常州東北九十里。</span>滿告程云：<span class="yinhao">「周詔書已至。」</span>程爲之言於弘俶，<span class="jiazhu">爲，于僞翻。</span>請亟發兵從其策。丞相元德昭曰：<span class="yinhao">「唐大國，未可輕也。若我入唐境而周師不至，誰與幷力，能無危乎！請姑俟之。」</span>程固爭，以爲時不可失，弘俶卒從程議。<span class="jiazhu">卒，子恤翻。</span>癸未，遣程督衢州刺史鮑脩讓、中直都指揮使羅晟趣常州。<span class="jiazhu">趣，七喻翻。</span>程謂將士曰：<span class="yinhao">「元亟相不欲出師。」</span>將士怒，流言欲擊德昭。<span class="jiazhu">吳越將士狃福州之勝，謂唐之可乘也。兵驕者破，豈虛言哉！</span>弘俶匿德昭於府中，令捕言者，歎曰：<span class="yinhao">「方出師而士卒欲擊丞相，不祥甚哉！」</span></p>
<p class="em2 strong"><span class="yinwen">8</span>乙酉，韓令坤奄至揚州；平旦，先遣白延遇以數百騎馳入城，城中不之覺。令坤繼至，唐東都營屯使賈崇焚官府民舍，棄城南走，副留守工部侍郎馮延魯髡髮被僧服，匿於佛寺，<span class="jiazhu">唐以揚州爲東都，故置留守。髡，苦昆翻。被，皮義翻。</span>軍士執之。令坤慰撫其民，使皆安堵。</p>
<p class="em2 strong">庚寅，王逵奏拔鄂州長山寨，<span class="jiazhu">長山，在鄂州南界。唐立寨以備潭、朗。</span>執其將陳澤等，獻之。</p>
<p class="em2 strong">辛卯，太祖皇帝奏唐天長制置使耿謙降，<span class="jiazhu">唐天寶元年，分江都、六合、高郵三縣地，置千秋縣，七載，改名天長。《九域志》：天長縣在揚州西一百一十里。</span>有獲芻糧二十餘萬。</p>
<p class="em2 strong"><span class="yinwen">9</span>唐主遣園苑使尹延範如泰州，<span class="jiazhu">梁有宮苑使，又有內園栽接使；唐置園苑使亦猶是也。</span>遷吳讓皇之族于潤州。<span class="jiazhu">晉天福四年，唐烈祖自潤州遷讓皇之族于泰州，今以周師攻逼，復遷潤州。</span>延範以道路艱難，恐楊氏爲變，盡殺其男子六十人，還報，唐主怒，腰斬之。</p>
<p class="em2 strong"><span class="yinwen">10</span>韓令坤等攻泰<span class="jiaozhusup">【章：十二本行「泰」上有「唐」字；乙十一行本同；孔本同；退齋校同。】</span>州，拔之，<span class="jiazhu">南唐升海陵鎭爲泰州。《九域志》：揚州東至泰州一百一十五里。</span>刺史方訥奔金陵。<span class="jiazhu">自泰州南奔泰興縣，渡江取潤州至金陵。</span></p>
<p class="em2 strong"><span class="yinwen">11</span>唐主遣人以蠟丸求救於契丹。壬辰，靜安軍使何繼筠獲而獻之。<span class="jiazhu">去年帝置靜安軍於李晏口。</span></p>
<p class="em2 strong"><span class="yinwen">12</span>以給事中高防權知泰州。</p>
<p class="em2 strong"><span class="yinwen">13</span>癸巳，吳越王弘俶遣上直都指揮使路彥銖攻宣州，羅晟帥戰艦屯江陰。唐靜海制置使姚彥洪帥兵民萬人奔吳越。<span class="jiazhu">帥，讀曰率。南唐於海陵之東境置靜海都鎭制置院，周取其地，置靜海軍，尋升爲通州。通州南至大江二十四里，絕江而南，卽吳越之蘇州界。</span></p>
<p class="em2 strong"><span class="yinwen">14</span>潘叔嗣屬將士而告之曰：<span class="yinhao">「吾事令公至矣，<span class="jiazhu">屬，之欲翻，集會也。王逵兼中書令，故稱爲令公。</span>今乃信讒疑怒，軍還，必擊我，吾不能坐而待死，汝輩能與吾俱西乎？」</span>衆憤怒，請行，叔嗣帥之西襲朗州。<span class="jiazhu">《九域志》：岳州西至朗州五百五十里。帥，讀曰率。</span>逵聞之，還軍追之，及於武陵城外，<span class="jiazhu">朗州，武陵郡。</span>與叔嗣戰，逵敗死。<span class="jiazhu">《考異》曰：《湖湘故事》云：<span class="yinhao">「王逵奉詔伐吳，有蜜蜂無萬數集逵傘蓋。周行逢內喜，潛與潘叔嗣、張文表等謀曰：『我覩王公妖怪入傘，他時忽落別人之手，我輩處身何地！我等若三人同心，共保馬氏舊基，同取富貴，豈不是男兒哉！』叔嗣、文表聞行逢之言，已會深意，遂乃拜受此語，各散歸營。」</span>《廣本》：<span class="yinhao">「逵命行營副使毛立爲袁州營統軍使，潘叔嗣、張文表爲前鋒。軍次醴陵，縣吏請具牛酒犒軍，立不許。叔嗣、文表因士卒之怒，縛立，送于行逢，以兵叛告逵。逵大懼，乘輕舟奔朗州，叔嗣追至朗州，殺之。」</span>《湖湘故事》：<span class="yinhao">「逵連夜走歸朗州，去經數日，潘叔嗣始到潭州，旣聞王逵走歸朗州，亦以舟棹倍程而趨，至朗州，殺之。」</span>今按《世宗實錄》：<span class="yinhao">「顯德三年二月丙寅，朗州王進逵言，領大軍入淮南界；庚寅言入鄂州界，攻下長山寨。癸巳，荊南高保融言進逵自鄂州領兵復歸本道。」</span>又云：<span class="yinhao">「潘叔嗣爲先鋒，行及鄂州，叔嗣回戈襲武陵，進逵聞之，倍道先入武陵，叔嗣攻其城，進逵敗走，爲叔嗣所殺。」</span>又云：<span class="yinhao">「三月壬寅，進逵差牙將押送淮南將陳澤等。」</span>蓋進逵未敗前奏事，三月始達行在，與薛《史·承襲傳》及湖南傳記略同。惟《湖湘故事》及丁璹《馬氏行事記》載逵攻袁州叔嗣叛事，曹衍云：<span class="yinhao">「逵三月至潭州。四月，叔嗣叛。」</span>丁璹云：<span class="yinhao">「五月五日，叔嗣殺逵于朗州。」</span>皆妄也。周行逢據湖南，仕進尙門蔭，衍屢獻文章，不得調，退居鄕里敎授。及張文表叛，辟爲幕職，事敗，逃遁，會赦，乃敢出，窮困無以自進，採摭舊聞，撰《湖湘馬氏故事》二十卷，如京師獻之。太宗憫其窮且老，授將作監丞。衍本小人，言辭鄙俚，非有意著書，故敍事顚倒，前後自相違背，以無爲有，不可勝數。素怨周行逢，尤多誣毀，不欲行逢不預叔嗣之謀，乃妄造此說。凡載行逢罪惡之甚者，皆出於衍云。璹亦國初人，疑其說得於衍書，皆不可爲據。今從《十國紀年》。</span></p>
<p class="em2 strong">或勸叔嗣遂據朗州，叔嗣曰：<span class="yinhao">「吾救死耳，安敢自尊！宜以督府歸潭州太尉，<span class="jiazhu">時湖湘以朗州爲督府。潭州太尉，謂周行逢也。</span>豈不以武安見處乎！」</span><span class="jiazhu">言行逢必將以潭州處己。處，昌呂翻。</span>乃歸岳州，使團練判官李簡<span class="jiazhu">潘叔嗣爲岳州團練使，判官其屬也。</span>帥朗州將吏迎武安節度使周行逢。<span class="jiazhu">帥，讀曰率；下同。</span>衆謂行逢：<span class="yinhao">「必以潭州授叔嗣。」</span><span class="jiazhu">謂，告也，語也。</span>行逢曰：<span class="yinhao">「叔嗣賊殺主帥，罪當族。所可恕者，得武陵而不有，以授吾耳。若遽用爲節度使，天下謂我與之同謀，何以自明！宜且以爲行軍司馬，俟踰年，授以節鉞可也。」</span><span class="jiazhu">觀此，則周行逢本有奉辭討潘叔嗣之心，以其迎己，故不發耳。</span>乃以衡州刺史莫弘萬權知潭州，帥衆入朗州，自稱武平、武安留後，告于朝廷，<span class="jiazhu">行逢欲兼有潭、朗也。</span>以叔嗣爲行軍司馬。叔嗣怒，稱疾不至。行逢曰：<span class="yinhao">「行軍司馬，吾嘗爲之，<span class="jiazhu">周行逢爲武安行軍司馬，見上卷太祖廣順三年。</span>權與節度使相埒耳，<span class="jiazhu">埒，龍輟翻，等也。</span>叔嗣猶不滿望，更欲圖我邪！」</span></p>
<p class="em2 strong">或說行逢：<span class="yinhao">「授叔嗣武安節鉞以誘之，<span class="jiazhu">說，式芮翻。誘，以九翻。</span>令至都府受命，此乃机上肉耳！」</span>行逢從之。叔嗣將行，其所親止之。叔嗣自恃素以兄事行逢，相親善，<span class="jiazhu">行逢、叔嗣親善事，始見二百九十一卷太祖廣順二年九月。</span>遂行不疑。行逢遣使迎候，道路相望，旣至，自出郊勞，<span class="jiazhu">勞，力到翻。</span>相見甚懽。叔嗣入謁，未至聽事，<span class="jiazhu">聽，讀曰廳。</span>遣人執之，立於庭下，責之曰：<span class="yinhao">「汝爲小校無大功，<span class="jiazhu">校，戶敎翻。</span>王逵用汝爲團練使，一旦反殺主帥；<span class="jiazhu">帥，所類翻。</span>吾以疇昔之情，未忍斬汝，以爲行軍司馬，乃敢違拒吾命而不受乎！」</span>叔嗣知不免，以宗族爲請。遂斬之。</p>
</div></body></html>