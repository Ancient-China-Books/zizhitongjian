<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第五十四・漢紀四十六・孝桓皇帝上之下</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀四十六">漢紀四十六</span></span></h1>
<p id="online_toc_0"><a class="gg-link" href="#online_toc_0"></a><span class="jiazhu">起強圉作噩<span class="biaozhusup" data-rel="">（丁酉）</span>，盡昭陽單閼<span class="biaozhusup" data-rel="">（癸卯）</span>，凡七年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="孝桓皇帝上之下">孝桓皇帝上之下</span></span></h5>
<div class="yeartoc" id="year_toc_157"><p class="strong" id="online_toc_1"><a class="gg-link" href="#online_toc_1"></a><span class="section" id="title-3"><span data-head-description="孝桓皇帝上之下" data-head-level="h4" data-head-title="永壽三年">永壽三年</span></span><span class="biaozhusup" data-rel="">（丁酉、一五七年）</span></p></div>
<p class="em2 strong" id="online_toc_2"><a class="gg-link" href="#online_toc_2"></a><span class="yinwen">1</span>春，正月，己未，赦天下。</p>
<p class="em2 strong" id="online_toc_3"><a class="gg-link" href="#online_toc_3"></a><span class="yinwen">2</span>居風令貪暴無度，<span class="jiazhu">居風縣，屬九眞郡。<span class="shu-ming">交州記</span>曰：山有風門，常有風。</span>縣人朱達等與蠻夷同反，攻殺令，聚衆至四五千人。夏，四月，進攻九眞，九眞太守兒式戰死。<span class="jiazhu">守，式又翻。兒，五兮翻。</span>詔九眞都尉魏朗討破之。</p>
<p class="em2 strong" id="online_toc_4"><a class="gg-link" href="#online_toc_4"></a><span class="yinwen">3</span>閏月，庚辰晦，日有食之。</p>
<p class="em2 strong" id="online_toc_5"><a class="gg-link" href="#online_toc_5"></a><span class="yinwen">3</span>京師蝗。</p>
<p class="em2 strong" id="online_toc_6"><a class="gg-link" href="#online_toc_6"></a><span class="yinwen">5</span>或上言：<span class="yinhao">「民之貧困以貨輕錢薄，宜改鑄大錢。」</span>事下四府<span class="jiazhu">下，遐稼翻。四府，三公府及大將軍府。</span>羣僚及太學能言之士議之。太學生劉陶上議曰：<span class="yinhao">「當今之憂，不在於貨，在乎民飢。竊見比年已來，<span class="jiazhu">比，毗至翻。</span>良苗盡於蝗螟之口，杼軸空於公私之求。民所患者，豈謂錢貨之厚薄，銖兩之輕重哉！就使當今沙礫化爲南金，瓦石變爲和玉，<span class="jiazhu">賢曰：<span class="shu-ming">詩</span>曰：大賂南金。和玉，卞和之玉。礫，郎狄翻。</span>使百姓渴無所飲，飢無所食，雖皇、羲之純德，<span class="jiazhu">天地初立，有天皇氏，澹泊無所施爲而民自化。伏羲氏始畫八卦，造書契以代結繩之政。去洪荒之世未遠，故其風朴略。</span>唐、虞之文明，猶不能以保蕭牆之內也。<span class="jiazhu">鄭氏曰：蕭，肅也。牆，謂屛也。君臣相見之禮，至屛而加肅敬焉，是以謂之蕭牆。</span>蓋民可百年無貨，不可一朝有飢，故食爲至急也。議者不達農殖之本，多言鑄冶之便。蓋萬人鑄之，一人奪之，猶能不給；況今一人鑄之，則萬人奪之乎！雖以陰陽爲炭，萬物爲銅，<span class="jiazhu">賈誼<span class="shu-ming">服賦</span>之言。</span>役不食之民，使不飢之士，猶不能足無厭之求也。<span class="jiazhu">厭，於鹽翻；下同。</span>夫欲民殷財阜，<span class="jiazhu"><span class="shu-ming">揚子</span>曰：君人者務在殷民阜財。</span>要在止役禁奪，則百姓不勞而足。陛下愍海內之憂戚，欲鑄錢齊貨以救其弊，猶養魚沸鼎之中，棲鳥烈火之上；水、木，本魚鳥之所生也，用之不時，必至焦爛。願陛下寬鍥薄之禁，<span class="jiazhu">賢曰：鍥，刻也，音口結翻。</span>後冶鑄之議，聽民庶之謠吟，問路叟之所憂，<span class="jiazhu">通下情也。賢曰：<span class="shu-ming">列子</span>曰：昔堯理天下五十年，不知天下理亂，堯乃微服遊於康衢，兒童謠曰：<span class="yinhao">「立我蒸民，莫匪爾極，不識不知，順帝之則。」</span><span class="shu-ming">說苑</span>曰：孔子行遊中路，聞哭者其音甚悲。孔子避車而問之曰：<span class="yinhao">「夫子非有喪也，何哭之悲？」</span>虞丘子對曰：<span class="yinhao">「吾有三失：吾少好學，周徧天下，還，後吾親喪，是一失也。事君驕奢不遂，是二失也。厚交友而後絕，是三失也。」</span></span>瞰三光之交耀，視山河之分流，<span class="jiazhu">瞰，苦鑒翻，視也。賢曰：三光，日、月、星也。分，謂山。流，謂河。言日、月有讁食之變，星、辰有錯行之異，故視其文耀也。山崩、川竭，皆亡之徵，不可不察。</span>天下之心，國家大事，粲然皆見，無有遺惑者矣。伏念當今地廣而不得耕，民衆而無所食，羣小競進，秉國之位，鷹揚天下，鳥鈔求飽，<span class="jiazhu">鈔，楚交翻。</span>吞肌及骨，並噬無厭。誠恐卒有役夫、窮匠起於版築之間，<span class="jiazhu">卒，讀曰猝。賢曰：役夫，謂如陳涉起蘄也。謂如驪山之徒也。余謂陳涉、黥布皆可以言役夫，窮匠則山陽鐵官徒蘇令等是也。</span>投斤攘臂，登高遠呼，<span class="jiazhu">呼，火故翻。</span>使愁怨之民響應雲合，雖方尺之錢，何有能救其危也！」</span><span class="jiazhu">言雖錢大方尺，亦不能救天下之亂也。</span>遂不改錢。</p>
<p class="em2 strong" id="online_toc_7"><a class="gg-link" href="#online_toc_7"></a><span class="yinwen">6</span>冬，十一月，司徒尹頌薨。<span class="jiazhu"><span class="shu-ming">考異</span>曰：袁<span class="shu-ming">紀</span>在六月。今從范<span class="shu-ming">書</span>。</span></p>
<p class="em2 strong" id="online_toc_8"><a class="gg-link" href="#online_toc_8"></a><span class="yinwen">7</span>長沙蠻反，寇益陽。<span class="jiazhu">益陽縣屬長沙郡。賢曰：縣在益水之陽，今潭州縣，故城在縣東。</span></p>
<p class="em2 strong" id="online_toc_9"><a class="gg-link" href="#online_toc_9"></a><span class="yinwen">8</span>以司空韓縯爲司徒；<span class="jiazhu">縯，以善翻。</span>以太常北海孫朗爲司空。</p>
<div class="yeartoc" id="year_toc_158"><p class="strong" id="online_toc_10"><a class="gg-link" href="#online_toc_10"></a><span class="section" id="title-4"><span data-head-description="孝桓皇帝上之下" data-head-level="h4" data-head-title="延熹元年">延熹元年</span></span><span class="biaozhusup" data-rel="">（戊戌、一五八年）</span></p></div>
<p class="em2 strong" id="online_toc_11"><a class="gg-link" href="#online_toc_11"></a><span class="yinwen">1</span>夏，五月，甲戌晦，日有食之。太史令陳授因小黃門徐璜陳<span class="yinhao">「日食之變咎在大將軍冀」</span>。冀聞之，諷雒陽收考授，<span class="jiazhu">諷雒陽令收考之也。</span>死於獄。帝由是怒冀。<span class="jiazhu"><span class="shu-ming">考異</span>曰：袁<span class="shu-ming">紀</span>曰：<span class="yinhao">「冀以私憾專殺議郎邴尊，上益怒。」</span>今從范<span class="shu-ming">書</span>。</span></p>
<p class="em2 strong" id="online_toc_12"><a class="gg-link" href="#online_toc_12"></a><span class="yinwen">2</span>京師蝗。</p>
<p class="em2 strong" id="online_toc_13"><a class="gg-link" href="#online_toc_13"></a><span class="yinwen">3</span>六月，戊寅，赦天下，改元。</p>
<p class="em2 strong" id="online_toc_14"><a class="gg-link" href="#online_toc_14"></a><span class="yinwen">4</span>大雩。<span class="jiazhu"><span class="shu-ming">公羊傳</span>曰：大雩，旱祭也。何休<span class="shu-ming">註</span>曰：君親之南郊，以六事謝過，自責曰：政不善歟？民失職歟？宮室崇歟？婦謁盛歟？苞苴行歟？讒夫昌歟？使童男女各八人舞而呼雩，故謂之雩。鄭玄曰：雩，吁嗟求雨之祭也。服虔曰：雩，遠也，遠爲百穀祈膏雨也。陸佃曰：雩，雨不雨未定也。</span></p>
<p class="em2 strong" id="online_toc_15"><a class="gg-link" href="#online_toc_15"></a><span class="yinwen">5</span>秋，七月，甲子，太尉黃瓊免；以太常胡廣爲太尉。</p>
<p class="em2 strong" id="online_toc_16"><a class="gg-link" href="#online_toc_16"></a><span class="yinwen">6</span>冬，十月，帝校獵廣成，<span class="jiazhu">廣成苑在河南新城縣。</span>遂幸上林苑。<span class="jiazhu">此上林苑在雒陽西。</span></p>
<p class="em2 strong" id="online_toc_17"><a class="gg-link" href="#online_toc_17"></a><span class="yinwen">7</span>十二月，南匈奴諸部並叛，與烏桓、鮮卑寇緣邊九郡。帝以京兆尹陳龜爲度遼將軍。<span class="jiazhu"><span class="shu-ming">考異</span>曰：按<span class="shu-ming">匈奴傳</span>，每除度遼將軍輒書之，此陳龜及前李膺、後种暠皆不記，一時旣不當有兩官，今約其事，分著前後。</span>龜臨行，上疏曰：<span class="yinhao">「臣聞三辰不軌，<span class="jiazhu">言三辰之行不順軌也。</span>擢士爲相；蠻夷不恭，拔卒爲將。臣無文武之材而忝鷹揚之任，<span class="jiazhu"><span class="shu-ming">詩</span>曰：維師尙父，時維鷹揚。<span class="shu-ming">爾雅翼</span>：鷹好揚，隼好翔，故以比尙父之武。</span>雖歿軀體，無所云補。今西州邊鄙，土地塉埆，<span class="jiazhu">塉，秦昔翻。賢曰：埆，音覺，又音確，土薄也。</span>民數更寇虜，<span class="jiazhu">數，所角翻。更，工衡翻；下租更同。</span>室家殘破，雖含生氣，實同枯朽。往歲幷州水雨，災螟互生，稼穡荒耗，租更空闕。<span class="jiazhu">賢曰：更，謂卒更錢也。</span>陛下以百姓爲子，焉可不垂撫循之恩哉！<span class="jiazhu">焉，於虔翻。</span>古公、西伯天下歸仁，<span class="jiazhu">古公亶父避狄，去邠居岐，從之者如歸市。<span class="shu-ming">帝王世紀</span>曰：西伯至仁，百姓襁負而至。</span>豈復輿金輦寶以爲民惠乎！<span class="jiazhu">復，扶又翻。</span>陛下繼中興之統，承光武之業，臨朝聽政而未留聖意。且牧守不良，或出中官，<span class="jiazhu">謂牧守出於中官之所引用也。</span>懼逆上旨，取過目前。<span class="jiazhu">過，度也。</span>呼嗟之聲，招致災害，胡虜凶悍，<span class="jiazhu">悍，下罕翻，又侯旰翻。</span>因衰緣隙；而令倉庫單於豺狼之口，<span class="jiazhu">單，與殫同，盡也。</span>功業無銖兩之效，<span class="jiazhu">十絫爲銖，二十四銖爲兩。</span>皆由將帥不忠，聚姦所致。前涼州刺史祝良，初除到州，多所糾罰，太守令長，貶黜將半，<span class="jiazhu">長，知兩翻。</span>政未踰時，功效卓然，實應賞異，以勸功能；改任牧守，去斥姦殘；<span class="jiazhu">去，羌呂翻。</span>又宜更選匈奴、烏桓、護羌中郎將、校尉，<span class="jiazhu">護匈奴中郎將，護烏桓、護羌校尉。更，工衡翻。校，戶敎翻。</span>簡練文武，授之法令；除幷、涼二州今年租、更，<span class="jiazhu">租，賦也。更，役也。更，工衡翻；下同。</span>寬赦罪隸，掃除更始；則善吏知奉公之祐，惡者覺營私之禍，胡馬可不窺長城，塞下無候望之患矣。」</span>帝乃更選幽、幷刺史，自營、郡太守、都尉以下，多所革易。<span class="jiazhu">京兆虎牙營、扶風雍營，皆都尉領之。諸郡各有太守、都尉。</span>下詔爲陳將軍除幷、涼一年租賦，以賜吏民。<span class="jiazhu">爲，于僞翻。</span>龜到職，州郡重足震栗，<span class="jiazhu">言重足而立也。重，音直龍翻。</span>省息經用，歲以億計。</p>
<p class="em2 strong" id="online_toc_18"><a class="gg-link" href="#online_toc_18"></a>詔拜安定屬國都尉張奐爲北中郎將，<span class="jiazhu">按<span class="shu-ming">奐傳</span>，卽護匈奴中郎將。</span>以討匈奴、烏桓等。匈奴、烏桓燒度遼將軍門，<span class="jiazhu">賢曰：時度遼將軍屯五原。</span>引屯赤阬，煙火相望，兵衆大恐，各欲亡去。奐安坐帷中，與弟子講誦自若，軍士稍安。乃潛誘烏桓，陰與和通，<span class="jiazhu">誘，音酉。</span>遂使斬匈奴、屠各渠帥，<span class="jiazhu">屠各，匈奴別種也。屠，直於翻。帥，所類翻。</span>襲破其衆，諸胡悉降。奐以南單于車兒不能統理國事，乃拘之，奏立左谷蠡王爲單于。<span class="jiazhu">谷蠡，音鹿黎。</span>詔曰：<span class="yinhao">「<span class="shu-ming">春秋</span>大居正；車兒一心向化，何罪而黜！其遣還庭！」</span><span class="jiazhu">言<span class="shu-ming">春秋</span>之義大居正。賢曰：<span class="shu-ming">春秋</span>法五始之要，故<span class="shu-ming">經</span>曰：元年，春，正月。言王者卽位之年宜大開恩，宥其居正。車兒卽是桓帝卽位之建和元年立，自立以來一心向化，宜寬宥之。<span class="shu-ming">考異</span>曰：袁<span class="shu-ming">紀</span>：<span class="yinhao">「元康元年，四月，中郎將張奐以車兒不能治國事，上言更立左鹿蠡王都紺爲單于；詔不許。」</span>范<span class="shu-ming">書·匈奴傳</span>在延熹元年，今從之。</span></p>
<p class="em2 strong" id="online_toc_19"><a class="gg-link" href="#online_toc_19"></a><span class="yinwen">8</span>大將軍冀與陳龜素有隙，譖其沮毀國威，挑取功譽，<span class="jiazhu">沮，在呂翻。賢曰：挑，猶取也，獨取其名，如挑戰之義，音徒了翻。</span>不爲胡虜所畏，坐徵還，以种暠爲度遼將軍。<span class="jiazhu">种，音沖。暠，工老翻。</span>龜遂乞骸骨歸田里，復徵爲尙書。<span class="jiazhu">復，扶又翻。</span>冀暴虐日甚，龜上疏言其罪狀，請誅之，帝不省。<span class="jiazhu">省，悉景翻。</span>龜自知必爲冀所害，不食七日而死。<span class="jiazhu">東都之臣以死攻外戚者，鄭弘、陳龜二人而已。</span>种暠到營所，先宣恩信，誘降諸胡，其有不服，然後加討；羌虜先時有生見獲質於郡縣者，<span class="jiazhu">質，音致。</span>悉遣還之；誠心懷撫，信賞分明，由是羌、胡皆來順服。暠乃去烽燧，除候望，<span class="jiazhu">去，羌呂翻。</span>邊方晏然無警；入爲大司農。</p>
<div class="yeartoc" id="year_toc_159"><p class="strong" id="online_toc_20"><a class="gg-link" href="#online_toc_20"></a><span class="section" id="title-5"><span data-head-description="孝桓皇帝上之下" data-head-level="h4" data-head-title="延熹二年">二年</span></span><span class="biaozhusup" data-rel="">（己亥、一五九年）</span></p></div>
<p class="em2 strong" id="online_toc_21"><a class="gg-link" href="#online_toc_21"></a><span class="yinwen">1</span>春，二月，鮮卑寇鴈門。</p>
<p class="em2 strong" id="online_toc_22"><a class="gg-link" href="#online_toc_22"></a><span class="yinwen">2</span>蜀郡夷寇蠶陵。<span class="jiazhu">賢曰：蠶陵縣屬蜀郡，故城在今翼州翼水縣西；有蠶陵山，因以名焉。宋白曰：翼州衞山縣，本漢蠶陵縣地，故城在縣西，有蠶陵山。</span></p>
<p class="em2 strong" id="online_toc_23"><a class="gg-link" href="#online_toc_23"></a><span class="yinwen">3</span>三月，復斷刺史、二千石行三年喪。<span class="jiazhu">永興二年，聽行三年喪。斷，丁管翻。</span></p>
<p class="em2 strong" id="online_toc_24"><a class="gg-link" href="#online_toc_24"></a><span class="yinwen">4</span>夏，京師大水。</p>
<p class="em2 strong" id="online_toc_25"><a class="gg-link" href="#online_toc_25"></a><span class="yinwen">5</span>六月，鮮卑寇遼東。</p>
<p class="em2 strong" id="online_toc_26"><a class="gg-link" href="#online_toc_26"></a><span class="yinwen">6</span>梁皇后恃姊、兄蔭勢，<span class="jiazhu">姊順烈皇后，兄大將軍冀也。蔭，庇也。今人謂憑藉世資得官者爲蔭官，蓋取木爲喻，言能蔭庇其本根也。</span>恣極奢靡，兼倍前世，專寵妬忌，六宮莫得進見。及太后崩，恩寵頓衰。后旣無嗣，每宮人孕育，鮮得全者。<span class="jiazhu">鮮，息淺翻。</span>帝雖迫畏梁冀，不敢譴怒，然進御轉希，<span class="jiazhu">按<span class="shu-ming">周禮註</span>：鄭衆云：六宮後五前一。王之妃百二十人：后一人，夫人三人，嬪九人，世婦二十七人，女御八十一人。鄭玄曰：六宮，謂后也。婦人稱寢曰宮，宮，隱蔽之言。后象王，立六宮而居之，亦正寢一，燕寢五，夫人以下，分居后之六宮。每宮九嬪一人，世婦三人，女御九人；其餘九嬪三人，世婦九人，女御二十七人，從后唯所燕息焉。從后者，五日而沐浴，其次又上，十五日而徧云。夫人如三公，從容論婦禮，此<span class="shu-ming">禮</span>所謂<span class="yinhao">「以時御敍于王所」</span>者也。鄭玄又曰：凡羣妃御見之法，月與后妃其象也，卑者宜先，尊者宜後。女御八十一人當九夕，世婦二十七人當三夕，九嬪九人當一夕，三夫人當一夕，后當一夕，十五日而徧。自望後反之。按二鄭所云，漢之宮中，貫魚無序，專房之讌，蔽固後宮，寧復有此制乎！</span>后益憂恚。<span class="jiazhu">恚，於避翻。</span>秋，七月，丙午，皇后梁氏崩。乙丑，葬懿獻皇后於懿陵。<span class="jiazhu">賢曰：<span class="shu-ming">諡法</span>：溫和聖善曰懿；聰明叡知曰獻。</span></p>
<p class="em2 strong" id="online_toc_27"><a class="gg-link" href="#online_toc_27"></a>梁冀一門，前後七侯，三皇后，<span class="jiazhu">冀祖雍封乘氏侯，冀封襄邑侯；及嗣乘氏侯，又封其子胤襄邑侯，弟不疑潁陽侯，蒙西平侯，不疑子馬潁陰侯，胤子桃城父侯，是七封侯也。恭懷、順烈、懿獻三皇后。</span>六貴人，二大將軍，夫人、女食邑稱君者七人，尙公主者三人，其餘卿、將、尹、校五十七人。<span class="jiazhu">卿，九卿也。將，中郎將也。尹，河南、京兆尹也。校，諸校尉也。校，戶敎翻。</span>冀專擅威柄，凶恣日積，宮衞近侍，並樹所親，<span class="jiazhu">賢曰：樹，置也。</span>禁省起居，纖微必知。其四方調發，<span class="jiazhu">調，徒弔翻。</span>歲時貢獻，皆先輸上第於冀，<span class="jiazhu">賢曰：上第，第一也。</span>乘輿乃其次焉。<span class="jiazhu">乘，繩證翻。</span>吏民齎貨求官、請罪者，道路相望。<span class="jiazhu">請罪，謂請求以脫罪也。</span>百官遷召，皆先到冀門牋檄謝恩，<span class="jiazhu"><span class="shu-ming">字書</span>：牋，表也，識也，書也。<span class="shu-ming">左雄傳</span>，文吏課牋奏。自後世言之，奏者達之天子，牋者用之中宮、東宮、將相大臣，檄者徵召傳令用之，非所以謝恩也。竊意自蔡倫造紙之後，用紙書者曰牋，用木書者曰檄，故言牋檄謝恩也。</span>然後敢詣尙書。下邳吳樹爲宛令，<span class="jiazhu">宛，於元翻。</span>之官辭冀，冀賓客布在縣界，以情託樹，樹曰：<span class="yinhao">「小人姦蠹，比屋可誅。明將軍處上將之位，宜崇賢善以補朝闕。<span class="jiazhu">比，部必翻，又毗寐翻，連次也。補朝闕，謂補朝政之闕也。處，昌呂翻。朝，直遙翻。</span>自侍坐以來，<span class="jiazhu">坐，徂臥翻。</span>未聞稱一長者，而多託非人，誠非敢聞！」</span>冀默然不悅。樹到縣，遂誅殺冀客爲人害者數十人。樹後爲荊州刺史，辭冀，冀鴆之，出，死車上。遼東太守侯猛初拜，不謁冀，冀託以他事腰斬之。郎中汝南袁著，年十九，詣闕上書曰：<span class="yinhao">「夫四時之運，功成則退，<span class="jiazhu">蔡澤之言。</span>高爵厚寵，鮮不致災。<span class="jiazhu">鮮，息淺翻。</span>今大將軍位極功成，可爲至戒；宜遵縣車之禮，<span class="jiazhu">縣，讀曰懸。</span>高枕頤神。傳曰：『木實繁者披枝害心。』<span class="jiazhu">范睢曰：木殖繁者披其枝，披其枝者傷其心。</span>若不抑損盛權，將無以全其身矣！」</span>冀聞而密遣掩捕，著乃變易姓名，託病僞死，結蒲爲人，市棺殯送；冀知其詐，求得，笞殺之。太原郝絜、胡武，好危言高論，<span class="jiazhu">好，呼到翻。</span>與著友善，絜、武嘗連名奏記三府，薦海內高士，而不詣冀；冀追怒之，敕中都官移檄禽捕，<span class="jiazhu">司隸校尉領中都官徒千二百人，冀蓋敕都官從事使移檄禽捕也。</span>遂誅武家，死者六十餘人。絜初逃亡，知不得免，因輿櫬奏書冀門，書入，仰藥而死，家乃得全。安帝嫡母耿貴人薨，冀從貴人從子林慮侯承求貴人珍玩，不能得，冀怒，幷族其家十餘人。<span class="jiazhu">人從，才用翻。</span>涿郡崔琦以文章爲冀所善，琦作<span class="shu-ming">外戚箴</span>、<span class="shu-ming">白鵠賦</span>以風；<span class="jiazhu"><span class="shu-ming">外戚箴</span>曰：<span class="yinhao">「赫赫外戚，華寵煌煌。昔在帝舜，德降英、皇；周興三母，有莘崇湯；宣王晏起，姜后脫簪；齊桓好樂，衞姬不音。皆輔主以禮，扶君以仁，達才進善，以義濟身。爰曁末葉，漸已穨虧，貫魚不序，九御差池。晉國之難，禍起於麗。惟家之索，牝雞之晨，專權擅愛，顯己蔽人，陵長間舊，圮剝至親，並后匹嫡，淫女斃陳。匪賢是上，番爲司徒，荷爵負乘，采食名都，詩人是刺，德用不憮。暴辛惑婦，拒諫自孤，蝮蛇其心，縱毒不辜，諸父是殺，孕子是刳，天怒地忿，人謀鬼圖，甲子昧爽，身首分離。初爲天子，後爲人螭，非但耽色，母后尤然；不相率以禮，而競獎以權，先笑後號，卒以辱殘，家國泯絕，宗廟燒燔。末嬉喪夏，褒姒斃周，妲己亡殷，趙靈沙丘。戚姬人豕，呂宗以敗；陳后作巫，卒死於外；霍欲鴆子，身乃罹廢。故曰：無謂我貴，天將爾摧；無恃常好，免有歇微；無怙常幸，愛有陵遲；無曰我能，天人爾違。患生不德，福有愼機，日不常中，月盈有虧，履道者固，仗勢者危。微臣司戚，敢告在斯。」</span>箴言外戚之禍深切，故具載之。憮，音呼。風，讀曰諷。</span>冀怒。琦曰：<span class="yinhao">「昔管仲相齊，樂聞譏諫之言；<span class="jiazhu">樂，音洛。</span>蕭何佐漢，乃設書過之吏。今將軍屢世台輔，任齊伊、周，而德政未聞，黎元塗炭，不能結納貞良以救禍敗，反欲鉗塞士口，<span class="jiazhu">塞，悉則翻。</span>杜蔽主聽，將使玄黃改色、鹿馬易形乎！」</span><span class="jiazhu">玄黃者，天地之色也，使之改色，言將使天地顚倒也。鹿馬易形，指趙高、秦二世之事。琦之論可謂深切矣。</span>冀無以對，因遣琦歸。琦懼而亡匿，冀捕得，殺之。</p>
<p class="em2 strong" id="online_toc_28"><a class="gg-link" href="#online_toc_28"></a>冀秉政幾二十年，<span class="jiazhu">順帝永和六年，冀爲大將軍，至是歲凡十九年。幾，居希翻。</span>威行內外，天子拱手，不得有所親與，<span class="jiazhu">與，讀曰豫。</span>帝旣不平之；及陳授死，帝愈怒。和熹皇后從兄子郎中鄧香妻宣，生女猛，<span class="jiazhu">從，才用翻。</span>香卒，宣更適梁紀；紀，孫壽之舅也。壽以猛色美，引入掖庭，爲貴人，冀欲認猛爲其女，易猛姓爲梁。冀恐猛姊壻議郎邴尊沮敗宣意，<span class="jiazhu">賢曰：沮，壞也，恐尊害敗宣意，不從其改梁姓也。敗，補邁翻。</span>遣客刺殺之。<span class="jiazhu">刺，七亦翻。</span>又欲殺宣，宣家與中常侍袁赦相比，<span class="jiazhu">賢曰：相鄰比也。比，音毗至翻，又音毗。</span>冀客登赦屋，欲入宣家，赦覺之，鳴鼓會衆以告宣。宣馳入白帝，帝大怒，因如廁，獨呼小黃門史唐衡，<span class="jiazhu">小黃門史，小黃門之掌書者也。</span>問：<span class="yinhao">「左右與外舍不相得者，誰乎？」</span><span class="jiazhu">左右，謂宦官也。賢曰：外舍，謂皇后家也。</span>衡對：<span class="yinhao">「中常侍單超、<span class="jiazhu">單，音善。</span>小黃門史左悺與梁不疑有隙；<span class="jiazhu">悺，工喚翻，又音綰。</span>中常侍徐璜、黃門令具瑗<span class="jiazhu">具，姓也；<span class="shu-ming">左傳</span>有具丙。瑗，于眷翻。<span class="shu-ming">考異</span>曰：<span class="shu-ming">宦者傳</span>作<span class="yinhao">「中常侍貝瑗」</span>，今從<span class="shu-ming">梁冀傳</span>。</span>常私忿疾外舍放橫，<span class="jiazhu">橫，戶孟翻。</span>口不敢道。」</span>於是帝呼超、悺入室，謂曰：<span class="yinhao">「梁將軍兄弟專朝，<span class="jiazhu">朝，直遙翻。</span>迫脅內外，公卿以下，從其風旨，今欲誅之，於常侍意如何？」</span>超等對曰：<span class="yinhao">「誠國姦賊，當誅日久；臣等弱劣，未知聖意如何耳。」</span>帝曰：<span class="yinhao">「審然者，常侍密圖之。」</span>對曰：<span class="yinhao">「圖之不難，但恐陛下腹中狐疑。」</span>帝曰：<span class="yinhao">「姦臣脅國，當伏其罪，何疑乎！」</span>於是召璜、瑗五人共定其議，帝齧超臂出血爲盟。<span class="jiazhu">齧，倪結翻，噬也。</span>超等曰：<span class="yinhao">「陛下今計已決，勿復更言，<span class="jiazhu">復，扶又翻。</span>恐爲人所疑。」</span></p>
<p class="em2 strong" id="online_toc_29"><a class="gg-link" href="#online_toc_29"></a>冀心疑超等，八月，丁丑，使中黃門張惲入省宿，以防其變。<span class="jiazhu">使惲入禁中直宿，以防超等；而無上旨，徑使惲入，自恃威行宮省，故敢然。惲，於粉翻。</span>具瑗敕吏收惲，以<span class="yinhao">「輒從外入，欲圖不軌。」</span><span class="jiazhu">言欲謀逆，不由軌道也。</span>帝御前殿，召諸尙書入，發其事，使尙書令尹勳持節勒丞、郎以下皆操兵守省閤，<span class="jiazhu">丞、郎，尙書左、右丞及尙書郎也。操，七刀翻。</span>斂諸符節送省中，使具瑗將左右廐騶、<span class="jiazhu">賢曰：騶，騎士也。余按<span class="shu-ming">續漢志</span>：太僕舊有六廐，中興省約，但置一廐曰未央廐，主乘輿及廐中諸馬。後又置左駿令廐，令別主乘輿御馬。未央廐卒騶二十人，右［左］駿廐從可知也。</span>虎賁、羽林、都候劍戟士<span class="jiazhu"><span class="shu-ming">續漢志</span>：左右都候各一人，秩六百石，主劍戟士，徼循宮中及天子有所收考，屬衞尉。</span>合千餘人，與司隸校尉張彪共圍冀第，使光祿勳袁盱持節收冀大將軍印綬，<span class="jiazhu">盱，音吁。</span>徙封比景都鄕侯。冀及妻壽卽日皆自殺；不疑、蒙先卒。悉收梁氏、孫氏中外宗親送詔獄，無少長皆棄市；<span class="jiazhu">少，詩照翻。長，知兩翻。</span>他所連及公卿、列校、刺史、二千石，死者數十人。<span class="jiazhu">校，戶敎翻。</span>太尉胡廣、司徒韓縯、司空孫朗皆坐阿附梁冀，不衞宮，止長壽亭，減死一等，免爲庶人。故吏、賓客免黜者三百餘人，朝廷爲空。<span class="jiazhu">爲，于僞翻。</span>是時，事猝從中發，使者交馳，公卿失其度，官府市里鼎沸，數日乃定；百姓莫不稱慶。收冀財貨，縣官斥賣，合三十餘萬萬，以充王府用，減天下稅租之半，散其苑囿，以業窮民。</p>
<p class="em2 strong" id="online_toc_30"><a class="gg-link" href="#online_toc_30"></a><span class="yinwen">7</span>壬午，立梁貴人爲皇后，追廢懿陵爲貴人冢。帝惡梁氏，<span class="jiazhu">惡，烏路翻。</span>改皇后姓爲薄氏，<span class="jiazhu">以文帝薄太后家謹良也。</span>久之，知爲鄧香女，乃復姓鄧氏。</p>
<p class="em2 strong" id="online_toc_31"><a class="gg-link" href="#online_toc_31"></a><span class="yinwen">8</span>詔賞誅冀之功，封單超、徐璜、具瑗、左悺、唐衡皆爲縣侯，超食二萬戶，璜等各萬餘戶，世謂之五侯。<span class="jiazhu">單超新豐侯，徐璜武原侯，具瑗東武陽侯，左悺上蔡侯，唐衡汝陽侯也。</span>仍以悺、衡爲中常侍。又封尙書令尹勳等七人皆爲亭侯。<span class="jiazhu">賢曰：尹勳宜陽都鄕，霍諝鄴都亭，張敬山陽曲鄕，歐陽參脩武仁亭，李瑋宜陽宜金門，虞放冤句呂都亭，周永下邳高遷鄕。</span></p>
<p class="em2 strong" id="online_toc_32"><a class="gg-link" href="#online_toc_32"></a><span class="yinwen">9</span>以大司農黃瓊爲太尉，光祿大夫中山祝恬爲司徒，大鴻臚梁國盛允爲司空。<span class="jiazhu">臚，陵如翻。按<span class="shu-ming">西羌傳</span>有北海太守盛苞，其先姓奭，避元帝諱，改姓盛。按戰國時，秦有盛橋，則先自有盛姓。</span></p>
<p class="em2 strong" id="online_toc_33"><a class="gg-link" href="#online_toc_33"></a>是時，新誅梁冀，天下想望異政，黃瓊首居公位，乃舉奏州郡素行暴汙，至死徙者十餘人，<span class="jiazhu">行，下孟翻。</span>海內翕然稱之。</p>
<p class="em2 strong" id="online_toc_34"><a class="gg-link" href="#online_toc_34"></a>瓊辟汝南范滂。滂少厲清節，爲州里所服。<span class="jiazhu">滂，普郎翻。少，詩照翻。</span>嘗爲清詔使，<span class="jiazhu"><span class="shu-ming">風俗通</span>曰：汝南周勃，辟太尉清詔使。范<span class="shu-ming">史</span>，第五種以司徒清詔使冀州。賢<span class="shu-ming">註</span>云：蓋三公府有清詔員以承詔使也。使，疏吏翻。</span>案察冀州，<span class="jiazhu"><span class="shu-ming">滂傳</span>曰：時冀州饑荒，盜賊羣起，以滂爲清詔使案察之。</span>滂登車攬轡，慨然有澄清天下之志。守令臧汙者，皆望風解印綬去；其所舉奏，莫不厭塞衆議。<span class="jiazhu">塞，悉則翻。</span>會詔三戶<span class="jiaozhusup">【章：乙十六行本「戶」作「府」；乙十一行本同；孔本同；熊校同。】</span>掾屬舉謠言，<span class="jiazhu"><span class="shu-ming">漢官儀</span>曰：三公聽採長吏臧否，民所疾苦，還條奏之，是爲舉謠言也。頃者舉謠言，掾、屬、令史都會殿上，主者大言州郡行狀云何，善者同聲稱之，不善者默爾銜枚。</span>滂奏刺史、二千石權豪之黨二十餘人。尙書責滂所劾猥多，<span class="jiazhu">劾，戶槪翻，又戶得翻。</span>疑有私故；滂對曰：<span class="yinhao">「臣之所舉，自非叨穢姦暴，深爲民害，豈以汙簡札哉！<span class="jiazhu">汙，烏故翻。</span>間以會日迫促，<span class="jiazhu">會日，謂三府掾、屬會于朝堂之日也。</span>故先舉所急，其未審者，方更參實。<span class="jiazhu">參考以究其實也。</span>臣聞農夫去草，<span class="jiazhu">去，羌呂翻。</span>嘉穀必茂；忠臣除姦，王道以清。若臣言有貳，甘受顯戮！」</span>尙書不能詰。<span class="jiazhu">詰，去吉翻。</span></p>
<p class="em2 strong" id="online_toc_35"><a class="gg-link" href="#online_toc_35"></a><span class="yinwen">10</span>尙書令陳蕃上疏薦五處士，<span class="jiazhu">處，昌呂翻。</span>豫章徐穉、彭城姜肱、<span class="jiazhu"><span class="shu-ming">姓譜</span>：本自炎帝，居於姜水，因以爲氏。</span>汝南袁閎、京兆韋著、潁川李曇；<span class="jiazhu">曇，徒含翻。<span class="shu-ming">考異</span>曰：范<span class="shu-ming">書·徐穉傳</span>云：<span class="yinhao">「延熹二年，尙書令陳蕃、僕射胡廣等上書薦穉。」</span>袁<span class="shu-ming">紀</span>：<span class="yinhao">「五年，尙書令陳蕃薦五處士。」</span>按二年，胡廣已爲太尉，五年，蕃已爲光祿勳。今置在二年，從范<span class="shu-ming">書</span>，去廣名，從袁<span class="shu-ming">紀</span>。</span>帝悉以安車、玄纁備禮徵之，皆不至。</p>
<p class="em2 strong" id="online_toc_36"><a class="gg-link" href="#online_toc_36"></a>穉家貧，常自耕稼，非其力不食，恭儉義讓，所居服其德；屢辟公府，不起。陳蕃爲豫章太守，以禮請署功曹；穉不之免，<span class="jiazhu">不辭免也。</span>旣謁而退。蕃性方峻，不接賓客，唯穉來，特設一榻，去則縣之。<span class="jiazhu">榻，坐榻也，亦謂之牀。縣，讀曰懸。</span>後舉有道，<span class="jiazhu">有道舉，見五十卷安帝建光元年。</span>家拜太原太守，<span class="jiazhu">賢曰：就家而拜之也。</span>皆不就。穉雖不應諸公之辟，然聞其死喪，輒負笈赴弔。<span class="jiazhu">笈，極曄翻。</span>常於家豫炙雞一隻，以一兩綿絮漬酒中暴乾，<span class="jiazhu">暴，步木翻，日曬也。乾，音干。</span>以裹雞，徑到所赴冢隧外，以水漬綿，使有酒氣，斗米飯，白茅爲藉，以雞置前，醊酒畢，<span class="jiazhu">醊，株衞翻，酹酒也。</span>留謁則去，<span class="jiazhu">謁，猶刺也。</span>不見喪主。</p>
<p class="em2 strong" id="online_toc_37"><a class="gg-link" href="#online_toc_37"></a>肱與二弟仲海、季江俱以孝友著聞，<span class="jiazhu">聞，音問。</span>常同被而寢，不應徵聘。肱嘗與弟季江俱詣郡，夜於道爲盜所劫，欲殺之，肱曰：<span class="yinhao">「弟年幼，父母所憐，又未聘娶，願殺身濟弟。」</span>季江曰：<span class="yinhao">「兄年德在前，家之珍寶，國之英俊，乞自受戮，以代兄命。」</span>盜遂兩釋焉，但掠奪衣資而已。旣至，郡中見肱無衣服，怪問其故，肱託以他辭，終不言盜。盜聞而感悔，就精廬求見徵君，<span class="jiazhu">賢曰：精廬，卽精舍也。以其嘗蒙徵聘，故稱爲徵君。</span>叩頭謝罪，還所略物。肱不受，勞以酒食而遣之。<span class="jiazhu">勞，力到翻。</span>帝旣徵肱不至，乃下彭城，<span class="jiazhu">下，遐稼翻。</span>使畫工圖其形狀。肱臥於幽闇，以被韜面，<span class="jiazhu">賢曰：韜，藏也。</span>言患眩疾，不欲出風，工竟不得見之。</p>
<p class="em2 strong" id="online_toc_38"><a class="gg-link" href="#online_toc_38"></a>閎，安之玄孫也，<span class="jiazhu">袁安歷事明、章、和，以忠篤稱。</span>苦身脩節，不應辟召。</p>
<p class="em2 strong" id="online_toc_39"><a class="gg-link" href="#online_toc_39"></a>著隱居講授，不脩世務。</p>
<p class="em2 strong" id="online_toc_40"><a class="gg-link" href="#online_toc_40"></a>曇繼母苦<span class="jiaozhusup">【章：乙十六行本「苦」作「酷」；乙十一行本同；孔本同；退齋校同。】</span>烈，曇奉之逾謹，得四時珍玩，未嘗不先拜而後進，鄕里以爲法。</p>
<p class="em2 strong" id="online_toc_41"><a class="gg-link" href="#online_toc_41"></a>帝又徵安陽魏桓，<span class="jiazhu">安陽縣，屬汝南郡。</span>其鄕人勸之行，桓曰：<span class="yinhao">「夫干祿求進，所以行其志也。今後宮千數，其可損乎？廐馬萬匹，其可減乎？左右權豪，其可去乎？」</span><span class="jiazhu">去，羌呂翻。</span>皆對曰：<span class="yinhao">「不可」</span>。桓乃慨然歎曰：<span class="yinhao">「使桓生行死歸，於諸子何有哉！」</span><span class="jiazhu">賢曰：若忤時強諫，死而後歸，於諸勸行者復何益也。</span>遂隱身不出。</p>
<p class="em2 strong" id="online_toc_42"><a class="gg-link" href="#online_toc_42"></a><span class="yinwen">11</span>帝旣誅梁冀，故舊恩私，多受封爵：追贈皇后父鄧香爲車騎將軍，封安陽侯；更封后母宣爲昆陽君，兄子康、秉皆爲列侯，宗族皆列校、郎將，<span class="jiazhu">列校，謂北軍五校尉。郎將，卽三署中郎將。校，戶敎翻。</span>賞賜以巨萬計。中常侍侯覽上縑五千匹，<span class="jiazhu">上，時掌翻；下同。</span>帝賜爵關內侯，又託以與議誅冀，<span class="jiazhu">與，讀曰豫。</span>進封高鄕侯；又封小黃門劉普、趙忠等八人爲鄕侯，自是權勢專歸宦官矣；五侯尤貪縱，傾動內外。時災異數見，<span class="jiazhu">數，所角翻。見，賢遍翻。</span>白馬令甘陵李雲露布上書，移副三府<span class="jiazhu">白馬縣，屬東郡。賢曰：露布，謂不封之也，幷以副本上三公府也。</span>曰：<span class="yinhao">「梁冀雖恃<span class="jiaozhusup">【章：乙十六行本「恃」作「持」；乙十一行本同。】</span>權專擅，虐流天下，今以罪行誅，猶召家臣搤殺之耳，<span class="jiazhu">家臣，謂猶古之家相也。搤，乙革翻。</span>而猥封謀臣萬戶以上；<span class="jiazhu">謂單超等五侯也。</span>高祖聞之，得無見非！<span class="jiazhu">謂高祖之約，非有功不侯。</span>西北列將，得無解體！<span class="jiazhu">賢曰：列將，謂皇甫規、段熲等。</span>孔子曰：『帝者，諦也。』<span class="jiazhu"><span class="shu-ming">春秋運斗樞</span>曰：五帝脩名立功，脩德成化，統調陰陽，招類使神，故稱帝。帝之爲言諦也。鄭玄<span class="shu-ming">註</span>云：審諦於物色也。</span>今官位錯亂，小人諂進，財貨公行，政化日損；尺一拜用，<span class="jiazhu">賢曰：尺一之板，謂詔策也，見<span class="shu-ming">漢官儀</span>。又曰：尺一，謂板長尺一，以寫詔書也。</span>不經御省，<span class="jiazhu">御，進也。省，悉井翻，猶今言省審也。</span>是帝欲不諦乎！」</span>帝得奏震怒，下有司逮雲，<span class="jiazhu">下，遐稼翻；下同。</span>詔尙書都護劍戟送黃門北寺獄，<span class="jiazhu">都，總也。護，監也。詔尙書總監左右都候劍戟士，防送雲詣獄也。或曰：<span class="yinhao">「都護」</span>當作<span class="yinhao">「都候」</span>。賢曰：<span class="shu-ming">前書音義</span>曰：北寺獄，卽若盧獄。</span>使中常侍管霸與御史、廷尉雜考之。時弘農五官掾杜衆傷雲以忠諫獲罪，<span class="jiazhu"><span class="shu-ming">續漢志</span>：郡有五官掾，署功曹及諸曹事。</span>上書<span class="yinhao">「願與雲同日死」</span>，帝愈怒，遂幷下廷尉。大鴻臚陳蕃上疏曰：<span class="yinhao">「李雲所言，雖不識禁忌，干上逆旨，其意歸於忠國而已。昔高祖忍周昌不諱之諫，<span class="jiazhu">謂周昌比高祖於桀、紂也。</span>成帝赦朱雲腰領之誅，<span class="jiazhu">事見三十二卷成帝元延元年。</span>今日殺雲，臣恐剖心之譏，復議於世矣！」</span><span class="jiazhu">謂暴如商受，剖賢人之心也。復，扶又翻；下同。</span>太常楊秉、雒陽市長沐茂、<span class="jiazhu"><span class="shu-ming">漢官</span>曰：雒陽市長秩四百石，屬大司農。沐，音木。<span class="shu-ming">集韻</span>曰：姓也。<span class="shu-ming">風俗通</span>，漢有東平太守沐寵。</span>郎中上官資並上疏請雲。帝恚甚，<span class="jiazhu">恚，於避翻。</span>有司奏以爲大不敬；<span class="jiazhu">蓋三公及尙書奏也。</span>詔切責蕃、秉，免歸田里，茂、資貶秩二等。時帝在濯龍池，<span class="jiazhu">濯龍池，在濯龍園中，近北宮。</span>管霸奏雲等事，霸跪言曰：<span class="yinhao">「李雲草澤愚儒，杜衆郡中小吏，出於狂戇，不足加罪。」</span><span class="jiazhu">戇，陟降翻。</span>帝謂霸曰：<span class="yinhao">「『帝欲不諦』，是何等語，而常侍欲原之邪！」</span>顧使小黃門可其奏，雲、衆皆死獄中，<span class="jiazhu">霸跪奏若爲雲等言，而獄辭則致之死也。</span>於是嬖寵益橫。太尉瓊自度力不能制，<span class="jiazhu">橫，戶孟翻。度，徒洛翻。</span>乃稱疾不起，上疏曰：<span class="yinhao">「陛下卽位以來，未有勝政，<span class="jiazhu">言政事未有以勝於前朝也。</span>諸梁秉權，豎宦充朝，<span class="jiazhu">朝，直遙翻。</span>李固、杜喬旣以忠言橫見殘滅，而李雲、杜衆復以直道繼踵受誅，<span class="jiazhu">橫，戶孟翻。復，扶又翻。</span>海內傷懼，益以怨結，朝野之人，以忠爲諱。尙書周永，素事梁冀，假其威勢，見冀將衰，乃陽毀示忠，<span class="jiazhu">陽毀梁氏以示忠於帝室。</span>遂因姦計，亦取封侯。<span class="jiazhu">周永與尹勳同封侯，註見上。</span>又，黃門挾邪，羣輩相黨，自冀興盛，腹背相親，朝夕圖謀，共搆姦軌；臨冀當誅，無可設巧，復託其惡以要爵賞。<span class="jiazhu">要，一遙翻。</span>陛下不加清徵，<span class="jiazhu">范<span class="shu-ming">書·黃瓊傳</span>，<span class="yinhao">「徵」</span>作<span class="yinhao">「澂」</span>。澂，與澄同。譬之水也，若清澂則塵翳在上，滓濁在下，不可得而混矣。</span>審別眞僞，<span class="jiazhu">別，彼列翻。</span>復與忠臣並時顯封，<span class="jiaozhusup">【章：乙十六行本「封」下有「使朱紫共色」五字；乙十一行本同；孔本同；張校同；退齋校同。】</span>粉墨雜糅，<span class="jiazhu">糅，汝救翻。</span>所謂抵金玉於砂礫，<span class="jiazhu">賢曰：抵，投也，音紙。</span>碎珪璧於泥塗，四方聞之，莫不憤歎。臣世荷國恩，<span class="jiazhu">瓊父香爲尙書令，甚爲和帝所親重。荷，下可翻。</span>身輕位重，敢以垂絕之日，陳不諱之言。」</span>書奏，不納。</p>
<p class="em2 strong" id="online_toc_43"><a class="gg-link" href="#online_toc_43"></a><span class="yinwen">12</span>冬，十月，壬申，上行幸長安。</p>
<p class="em2 strong" id="online_toc_44"><a class="gg-link" href="#online_toc_44"></a><span class="yinwen">13</span>中常侍單超疾病；壬寅，以超爲車騎將軍。<span class="jiazhu">孫程之死，追贈車騎將軍，今及超之生存授之。</span></p>
<p class="em2 strong" id="online_toc_45"><a class="gg-link" href="#online_toc_45"></a><span class="yinwen">14</span>十二月，己巳，上還自長安。</p>
<p class="em2 strong" id="online_toc_46"><a class="gg-link" href="#online_toc_46"></a><span class="yinwen">15</span>燒當、燒何、當煎、勒姐等八種羌寇隴西金城塞，<span class="jiazhu">姐，音紫，又音且也翻。種，章勇翻。</span>護羌校尉段熲擊破之，追至羅亭，<span class="jiazhu">賢曰：<span class="shu-ming">東觀記</span>曰：追到積石山。卽與羅亭相近，在今鄯州。</span>斬其酋豪以下二千級，獲生口萬餘人。<span class="jiazhu">酋，慈由翻。</span></p>
<p class="em2 strong" id="online_toc_47"><a class="gg-link" href="#online_toc_47"></a><span class="yinwen">16</span>詔復以陳蕃爲光祿勳，楊秉爲河南尹。單超兄子匡爲濟陰太守，<span class="jiazhu">濟，子禮翻。</span>負勢貪放。兗州刺史第五種使從事衞羽案之，<span class="jiazhu"><span class="shu-ming">百官志</span>：十二州刺史皆有從事史，員職略與司隸同，無都官從事；其功曹從事爲治中從事；其部郡國從事，每郡國各一人，主督促文書，察舉非法：皆州自辟除，通爲百石。</span>得臧五六千萬，種卽奏匡，幷以劾超。匡窘迫，賂客任方刺羽。<span class="jiazhu">劾，戶槪翻，又戶得翻。</span>羽覺其姦，捕方，囚繫雒陽。匡慮楊秉窮竟其事，密令方等突獄亡走。尙書召秉詰責，秉對曰：<span class="yinhao">「方等無狀，釁由單匡，乞檻車徵匡，考覈其事，則姦慝蹤緒，必可立得。」</span>秉竟坐論作左校。<span class="jiazhu">校，戶敎翻。</span>時泰山賊叔孫無忌寇暴徐、兗，州郡不能討，單超以是陷第五種，坐徙朔方；<span class="jiazhu"><span class="shu-ming">考異</span>曰：<span class="shu-ming">楊秉傳</span>作<span class="yinhao">「超弟」</span>，<span class="shu-ming">宦者傳</span>作<span class="yinhao">「弟子」</span>，今從<span class="shu-ming">第五種傳</span>。范<span class="shu-ming">書</span>，李雲死在延熹三年春，袁<span class="shu-ming">紀</span>在二年秋。按<span class="shu-ming">楊秉傳</span>：<span class="yinhao">「三年，坐救雲免歸田里，其年冬，復徵拜河南尹，坐單匡使客任方刺衞羽，繫獄亡走，論作左校。」</span><span class="shu-ming">第五種傳</span>：<span class="yinhao">「匡遣客刺羽，超積忿，以事陷種。」</span>若如范<span class="shu-ming">書</span>，則雲死時單超已卒，何得更能陷種！又雲書所論者立鄧后與封五侯事，皆在二年；袁<span class="shu-ming">紀</span>似近之。<span class="shu-ming">種傳</span>又云：<span class="yinhao">「衞羽爲種說叔孫無忌，無忌率其黨與三千餘人降。」</span>按<span class="shu-ming">帝紀</span>：<span class="yinhao">「延熹三年十一月，無忌攻殺都尉侯章。」</span>又臧旻訟種書，稱<span class="yinhao">「種所坐盜賊公負，筋力未就。」</span>然則種必不能降無忌，此說妄也。</span>超外孫董援爲朔方太守，稸怒以待之。<span class="jiazhu">稸，與畜同。</span>種故吏孫斌知種必死，<span class="jiazhu">斌，與彬同。</span>結客追種，及於太原，劫之以歸，亡命數年，會赦得免。種，倫之曾孫也。<span class="jiazhu">第五倫歷事光、明。</span></p>
<p class="em2 strong" id="online_toc_48"><a class="gg-link" href="#online_toc_48"></a>是時，封賞踰制，內寵猥盛。陳蕃上疏曰：<span class="yinhao">「夫諸侯上象四七，<span class="jiazhu">賢曰：上象四七，謂二十八宿，各主諸侯之分野。</span>藩屛上國；<span class="jiazhu">屛，必郢翻。</span>高祖之約，非功臣不侯。而聞追錄河南尹鄧萬世父遵之微功，<span class="jiazhu">帝以鄧后故，錄遵破羌之功，紹封萬世爲南鄕侯。</span>更爵尙書令黃雋先人之紹<span class="jiaozhusup">【章：乙十六行本「紹」作「絕」；乙十一行本同；孔本同；退齋校同。】</span>封，近習以非義授邑，左右以無功傳賞，至乃一門之內，侯者數人，故緯象失度，陰陽謬序。<span class="jiazhu">緯，于貴翻。</span>臣知封事已行，<span class="jiazhu">封事，謂封爵之事也。</span>言之無及，誠欲陛下從是而止。又，采女數千，<span class="jiazhu"><span class="shu-ming">皇后紀</span>曰：光武中興，六宮稱號，唯皇后、貴人。貴人金印紫綬，奉不過粟數十斛。又置美人、宮人、采女三等，並無爵，歲時賞賜充給。今采女數千，女寵盛矣。</span>食肉衣綺，脂油粉黛，不可貲計。<span class="jiazhu">賢曰：貲，量也。衣，於旣翻。</span>鄙諺言『盜不過五女門』，以女貧家也；今從宮之女，豈貧國乎！」</span>帝頗采其言，爲出宮女五百餘人，<span class="jiazhu">爲，于僞翻。</span>但賜雋爵關內侯，而封萬世南鄕侯。</p>
<p class="em2 strong" id="online_toc_49"><a class="gg-link" href="#online_toc_49"></a>帝從容問侍中陳留爰延：<span class="yinhao">「朕何如主也？」</span><span class="jiazhu">從，于僞翻。</span>對曰：<span class="yinhao">「陛下爲漢中主。」</span><span class="jiazhu">中主，爲中材之主，言可以上可以下，顧輔佐者何如耳。</span>帝曰：<span class="yinhao">「何以言之？」</span>對曰：<span class="yinhao">「尙書令陳蕃任事則治，中常侍黃門與政則亂：<span class="jiazhu">與，讀曰豫。</span>是以<span class="jiaozhusup">【章：乙十六行本「以」下有「知」字；乙十一行本同；孔本同。】</span>陛下可與爲善，可與爲非。」</span><span class="jiazhu"><span class="shu-ming">前書</span>曰：齊桓公，管仲相之則霸，豎刁輔之則亂。可與爲善，可與爲惡，是謂中人。</span>帝曰：<span class="yinhao">「昔朱雲廷折欄檻，<span class="jiazhu">拆，而設翻。</span>今侍中面稱朕違，敬聞闕矣。」</span>拜五官中郎將，累遷大鴻臚。<span class="jiazhu">臚，陵如翻。</span>會客星經帝坐，<span class="jiazhu">帝坐一星，在太微宮中。坐，徂臥翻。</span>帝密以問延，延上封事曰：<span class="yinhao">「陛下以河南尹鄧萬世有龍潛之舊，封爲通侯，恩重公卿，惠豐宗室；加頃引見，與之對博，<span class="jiazhu">博塞之戲也。</span>上下媟黷，有虧尊嚴。<span class="jiazhu">媟，私列翻。</span>臣聞之，帝左右者，所以咨政德也。善人同處，則日聞嘉訓；<span class="jiazhu">處，昌呂翻。</span>惡人從游，則日生邪情。惟陛下遠讒諛之人，<span class="jiazhu">遠，于願翻。</span>納謇謇之士，則災變可除。」</span>帝不能用。延稱病，免歸。</p>
<div class="yeartoc" id="year_toc_160"><p class="strong" id="online_toc_50"><a class="gg-link" href="#online_toc_50"></a><span class="section" id="title-6"><span data-head-description="孝桓皇帝上之下" data-head-level="h4" data-head-title="延熹三年">三年</span></span><span class="biaozhusup" data-rel="">（庚子、一六○年）</span></p></div>
<p class="em2 strong" id="online_toc_51"><a class="gg-link" href="#online_toc_51"></a><span class="yinwen">1</span>春，正月，丙申，赦天下，詔求李固後嗣。初，固旣策罷，<span class="jiazhu">事見上卷質帝本初元年。</span>知不免禍，乃遣三子基、茲、燮皆歸鄕里。時燮年十三，姊文姬爲同郡趙伯英妻，見二兄歸，具知事本，<span class="jiazhu">事本，謂事之所由生也。</span>默然獨悲曰：<span class="yinhao">「李氏滅矣！自太公已來，<span class="jiazhu">賢曰：太公，謂祖父郃也。</span>積德累仁，何以遇此！」</span>密與二兄謀，豫藏匿燮，<span class="jiazhu">先事而圖之曰豫。</span>託言還京師，人咸信之。有頃，難作，<span class="jiazhu">難，乃旦翻。</span>州郡收基、兹，皆死獄中。文姬乃告父門生王成曰：<span class="yinhao">「君執義先公，有古人之節；今委君以六尺之孤，<span class="jiazhu">賢曰：六尺，謂年十五以下。</span>李氏存滅，其在君矣！」</span>成乃將燮乘江東下，入徐州界，變姓名爲酒家傭，而成賣卜於市，各爲異人，陰相往來。積十餘年，梁冀旣誅，燮乃以本末告酒家，酒家具車重厚遣之，<span class="jiazhu">重，直用翻；下重至同。</span>燮皆不受。遂還鄕里，追行喪服，姊弟相見，悲感傍人。姊戒燮曰：<span class="yinhao">「吾家血食將絕，弟幸而得濟，豈非天邪！宜杜絕衆人，勿妄往來，愼無一言加於梁氏！加梁氏則連主上，禍重至矣，唯引咎而已。」</span><span class="jiazhu">婦人之識，丈夫有所不及焉。</span>燮謹從其誨。後王成卒，燮以禮葬之，每四節爲設上賓之位而祠焉。<span class="jiazhu">四節之祠，謂四時祭也。爲，于僞翻。</span></p>
<p class="em2 strong" id="online_toc_52"><a class="gg-link" href="#online_toc_52"></a><span class="yinwen">2</span>丙午，新豐侯單超卒，賜東園祕器，棺中玉具；<span class="jiazhu">玉具，卽玉匣也。</span>及葬，發五營騎士、將作大匠起冢塋。其後四侯轉橫，<span class="jiazhu">橫，戶孟翻。</span>天下爲之語曰：<span class="yinhao">「左回天，具獨坐，<span class="jiazhu">回天，言權力能回天也。賢曰：獨坐，言驕貴無偶也。</span>徐臥虎，唐雨墮。」</span><span class="jiazhu">臥虎，言無人敢攖之也。雨之所墮，無不沾濕，言其流毒徧於天下也。<span class="shu-ming">考異</span>曰：太子賢註范<span class="shu-ming">書</span>，<span class="yinhao">「雨墮」</span>作<span class="yinhao">「兩墮」</span>，云<span class="yinhao">「隨意所爲不定」</span>也。諸本<span class="yinhao">「兩」</span>或作<span class="yinhao">「雨」</span>。按雨墮者，謂其性急暴如雨之墮，無有常處也。</span>皆競起第宅，以華侈相尙，其僕從皆乘牛車而從列騎，<span class="jiazhu">僕從，才用翻。</span>兄弟姻戚，宰州臨郡，辜較百姓，與盜無異，<span class="jiazhu">較，與榷同，音角。</span>虐徧天下；民不堪命，故多爲盜賊焉。</p>
<p class="em2 strong" id="online_toc_53"><a class="gg-link" href="#online_toc_53"></a>中常侍侯覽，小黃門段珪，皆有田業近濟北界，<span class="jiazhu">近，其靳翻。濟，子禮翻。</span>僕從賓客，劫掠行旅。濟北相滕延，一切收捕，殺數十人，陳尸路衢。覽、珪以事訴帝，延坐徵詣廷尉，免。</p>
<p class="em2 strong" id="online_toc_54"><a class="gg-link" href="#online_toc_54"></a>左悺兄勝爲河東太守，皮氏長京兆趙岐恥之，<span class="jiazhu">皮氏縣，屬河東郡。賢曰：故城在今絳州龍門縣西。長，知兩翻。</span>卽日棄官西歸。唐衡兄玹爲京兆尹，<span class="jiazhu">玹，音玄。</span>素與岐有隙，收岐家屬宗親，陷以重法，盡殺之。岐逃難四方，<span class="jiazhu">難，乃旦翻。</span>靡所不歷，自匿姓名，賣餅北海市中；安丘孫嵩見而異之，<span class="jiazhu">安丘縣，屬北海郡。</span>載與俱歸，藏於複壁中。及諸唐死，遇赦，乃敢出。<span class="jiazhu">今<span class="shu-ming">孟子古註</span>，岐所註也，其發<span class="shu-ming">題辭</span>亦敍逃難之事。</span></p>
<p class="em2 strong" id="online_toc_55"><a class="gg-link" href="#online_toc_55"></a><span class="yinwen">3</span>閏月，西羌餘衆復與燒何大豪寇張掖，<span class="jiazhu">復，扶又翻。</span>晨，薄校尉段熲軍。熲下馬大戰，至日中，刀折矢盡，<span class="jiazhu">折，而設翻。</span>虜亦引退。熲追之，且鬭且行，晝夜相攻，割肉食雪，四十餘日，遂至積石山，<span class="jiazhu"><span class="shu-ming">郡國志</span>：積石山，在隴西郡河關縣西南。賢曰：積石山，在今鄯州龍支縣南。<span class="shu-ming">禹貢</span>云：導河積石，卽此是也。</span>出塞二千餘里，斬燒何大帥，降其餘衆而還。<span class="jiazhu">帥，師類翻。降，戶江翻；下同。</span></p>
<p class="em2 strong" id="online_toc_56"><a class="gg-link" href="#online_toc_56"></a><span class="yinwen">4</span>夏，五月，甲戌，漢中山崩。</p>
<p class="em2 strong" id="online_toc_57"><a class="gg-link" href="#online_toc_57"></a><span class="yinwen">5</span>六月，辛丑，司徒祝恬薨。</p>
<p class="em2 strong" id="online_toc_58"><a class="gg-link" href="#online_toc_58"></a><span class="yinwen">6</span>秋，七月，以司空盛允爲司徒，太常虞放爲司空。</p>
<p class="em2 strong" id="online_toc_59"><a class="gg-link" href="#online_toc_59"></a><span class="yinwen">7</span>長沙蠻反，寇益陽，<span class="jiaozhusup">【張：「陽」下脫「與」字。】</span>零陵蠻寇長沙。</p>
<p class="em2 strong" id="online_toc_60"><a class="gg-link" href="#online_toc_60"></a><span class="yinwen">8</span>九眞餘賊屯據日南，衆轉強盛；詔復拜桂陽太守夏方爲交趾刺史。<span class="jiazhu">復，扶又翻。夏，戶雅翻。</span>方威惠素著，冬，十一月，日南賊二萬餘人相率詣方降。</p>
<p class="em2 strong" id="online_toc_61"><a class="gg-link" href="#online_toc_61"></a><span class="yinwen">9</span>勒姐、零吾種羌圍允街；<span class="jiazhu">姐，音紫，又且也翻。零，音憐。種，章勇翻。允，音鉛。</span>段熲擊破之。</p>
<p class="em2 strong" id="online_toc_62"><a class="gg-link" href="#online_toc_62"></a><span class="yinwen">10</span>泰山賊叔孫無忌攻殺都尉侯章；遣中郎將宗資討破之。詔徵皇甫規，拜泰山太守。規到官，廣設方略，寇虜悉平。</p>
<div class="yeartoc" id="year_toc_161"><p class="strong" id="online_toc_63"><a class="gg-link" href="#online_toc_63"></a><span class="section" id="title-7"><span data-head-description="孝桓皇帝上之下" data-head-level="h4" data-head-title="延熹四年">四年</span></span><span class="biaozhusup" data-rel="">（辛丑、一六一年）</span></p></div>
<p class="em2 strong" id="online_toc_64"><a class="gg-link" href="#online_toc_64"></a><span class="yinwen">1</span>春，正月，辛酉，南宮嘉德殿火；戊子，丙署火。<span class="jiazhu"><span class="shu-ming">百官志</span>：丙署長七人，秩四百石，黃綬，宦者爲之。主中宮別處。</span></p>
<p class="em2 strong" id="online_toc_65"><a class="gg-link" href="#online_toc_65"></a><span class="yinwen">2</span>大疫。</p>
<p class="em2 strong" id="online_toc_66"><a class="gg-link" href="#online_toc_66"></a><span class="yinwen">3</span>二月，壬辰，武庫火。</p>
<p class="em2 strong" id="online_toc_67"><a class="gg-link" href="#online_toc_67"></a><span class="yinwen">4</span>司徒盛允免，以大司農种暠爲司徒。<span class="jiazhu"><span class="shu-ming">考異</span>曰：袁<span class="shu-ming">紀</span>在去年。按祝恬薨後有盛允，允免，暠爲司徒，相去半年，袁<span class="shu-ming">紀</span>誤也。今從范<span class="shu-ming">書</span>。</span></p>
<p class="em2 strong" id="online_toc_68"><a class="gg-link" href="#online_toc_68"></a><span class="yinwen">5</span>三月，太尉黃瓊免；夏，四月，以太常沛國劉矩爲太尉。</p>
<p class="em2 strong" id="online_toc_69"><a class="gg-link" href="#online_toc_69"></a>初，矩爲雍丘令，<span class="jiazhu">雍丘，屬陳留郡，故杞國也。</span>以禮讓化民；有訟者，常引之於前，提耳訓告，以爲忿恚可忍，<span class="jiazhu">恚，於避翻。</span>縣官不可入，使歸更思。訟者感之，輒各罷去。</p>
<p class="em2 strong" id="online_toc_70"><a class="gg-link" href="#online_toc_70"></a><span class="yinwen">6</span>甲寅，封河間孝王子參戶亭侯博爲任城王，奉孝王後。<span class="jiazhu">賢曰：杜預註<span class="shu-ming">左傳</span>曰：今丹水縣北有三戶亭，故城在今鄧州內鄕縣西南。元嘉元年，任城王崇薨，無子，國絕，今以博紹封。河間孝王，開也。任城孝王，尙也。</span></p>
<p class="em2 strong" id="online_toc_71"><a class="gg-link" href="#online_toc_71"></a><span class="yinwen">7</span>五月，辛酉，有星孛于心。<span class="jiazhu"><span class="shu-ming">晉書·天文志</span>：心三星：中星曰明堂，天子位；前星爲太子；後星爲庶子。孛，蒲內翻。</span></p>
<p class="em2 strong" id="online_toc_72"><a class="gg-link" href="#online_toc_72"></a><span class="yinwen">8</span>丁卯，原陵長壽門火。<span class="jiazhu">原陵，光武陵。</span></p>
<p class="em2 strong" id="online_toc_73"><a class="gg-link" href="#online_toc_73"></a><span class="yinwen">9</span>己卯，京師雨雹。<span class="jiazhu">雨，于具翻。</span></p>
<p class="em2 strong" id="online_toc_74"><a class="gg-link" href="#online_toc_74"></a><span class="yinwen">10</span>六月，京兆、扶風及涼州地震。</p>
<p class="em2 strong" id="online_toc_75"><a class="gg-link" href="#online_toc_75"></a><span class="yinwen">11</span>庚子，岱山及博尤來山並穨裂。<span class="jiazhu">岱山在博縣西北。賢曰：徂來山，一名尤來山。博，今博城縣。余據二山並在博縣界，而先書岱山；以尤來山繫之博者，岱宗人皆知之，而尤來山則容有不知其在博縣界者，故書法如此。</span></p>
<p class="em2 strong" id="online_toc_76"><a class="gg-link" href="#online_toc_76"></a><span class="yinwen">12</span>己酉，赦天下。</p>
<p class="em2 strong" id="online_toc_77"><a class="gg-link" href="#online_toc_77"></a><span class="yinwen">13</span>司空虞放免，以前太尉黃瓊爲司空。</p>
<p class="em2 strong" id="online_toc_78"><a class="gg-link" href="#online_toc_78"></a><span class="yinwen">14</span>犍爲屬國夷寇鈔百姓。<span class="jiazhu">永初元年，以犍爲南部都尉爲犍爲屬國都尉，領朱提、漢陽二縣。犍，居言翻。</span>益州刺史山昱擊破之。<span class="jiazhu"><span class="shu-ming">姓譜</span>：山，古烈山氏之後，一曰：周有山師，掌山林，後以官爲氏。</span></p>
<p class="em2 strong" id="online_toc_79"><a class="gg-link" href="#online_toc_79"></a><span class="yinwen">15</span>零吾羌與先零諸種反，寇三輔。<span class="jiazhu">種，章勇翻。</span></p>
<p class="em2 strong" id="online_toc_80"><a class="gg-link" href="#online_toc_80"></a><span class="yinwen">16</span>秋，七月，京師雩。<span class="jiazhu"><span class="shu-ming">公羊傳</span>曰：雩，旱祭也。</span></p>
<p class="em2 strong" id="online_toc_81"><a class="gg-link" href="#online_toc_81"></a><span class="yinwen">17</span>減公卿已下奉，貣王侯半租，<span class="jiazhu">孔穎達曰：<span class="yinhao">「已」</span>與<span class="yinhao">「以」</span>字本同。洪氏<span class="shu-ming">隸釋</span>曰：濟陰太守孟郁<span class="shu-ming">修堯廟碑</span>，其文有曰<span class="yinhao">「非所以表神聖」</span>，曰<span class="yinhao">「以一太牢春秋秩祠」</span>，曰<span class="yinhao">「是以好道之徒自遠方集」</span>，其字皆作<span class="yinhao">「以」</span>。曰<span class="yinhao">「已章聖德」</span>，曰<span class="yinhao">「敦我已德，厲我已仁」</span>，字皆作<span class="yinhao">「已」</span>。已、以義同，而字構異體，足以知自漢至唐，已、以二字通用矣。奉，扶用翻。貣，吐得翻，假借也。</span>占賣關內侯、<span class="jiazhu">占，之贍翻。</span>虎賁、羽林緹騎、營士、五大夫錢各有差。<span class="jiazhu">緹，他弟翻，又音啼。</span></p>
<p class="em2 strong" id="online_toc_82"><a class="gg-link" href="#online_toc_82"></a><span class="yinwen">18</span>九月，司空黃瓊免，以大鴻臚東萊劉寵爲司空。</p>
<p class="em2 strong" id="online_toc_83"><a class="gg-link" href="#online_toc_83"></a>寵嘗爲會稽太守，<span class="jiazhu">會，工外翻。守，式又翻。</span>簡除煩苛，禁察非法，郡中大治；<span class="jiazhu">治，直吏翻。</span>徵爲將作大匠。山陰縣有五六老叟，自若邪山谷間出，<span class="jiazhu">賢曰：若邪，在今越州會稽縣東南。邪，讀曰耶。</span>人齎百錢以送寵曰：<span class="yinhao">「山谷鄙生，未嘗識郡朝，<span class="jiazhu">朝，直遙翻。郡聽事曰郡朝，公府聽事曰府朝。</span>他守時，吏發求民間，至夜不絕，或狗吠竟夕，民不得安。自明府下車以來，狗不夜吠，民不見吏；年老遭值聖明，今聞當見棄去，故自扶奉送。」</span>寵曰：<span class="yinhao">「吾政何能及公言邪！勤苦父老！」</span>爲人選一大錢受之。<span class="jiazhu">今趙州城西四十五里錢清鎭，卽父老送寵處。爲，于僞翻。</span></p>
<p class="em2 strong" id="online_toc_84"><a class="gg-link" href="#online_toc_84"></a><span class="yinwen">19</span>冬，先零、沈氐羌與諸種羌寇幷、涼二州，<span class="jiazhu">種，章勇翻；下同。</span>校尉段熲將湟中義從討之。<span class="jiazhu">湟中有義從胡，卽小月氏胡也。從，才用翻。</span>涼州刺史郭閎貪共其功，稽固熲軍，<span class="jiazhu">賢曰：稽固，猶停留也。</span>使不得進；義從役久戀鄕舊，皆悉叛歸。郭閎歸罪於熲，熲坐徵下獄，輸作左校，<span class="jiazhu">下，遐稼翻。</span>以濟南相胡閎代爲校尉。胡閎無威略，羌遂陸梁，覆沒營塢，<span class="jiazhu">賢曰：<span class="shu-ming">說文</span>曰：塢，小障也，一曰：庳城也；音烏古翻。</span>轉相招結，唐突諸郡，寇患轉盛。泰山太守皇甫規上疏曰：<span class="yinhao">「今猾賊就滅，泰山略平，復聞羣羌並皆反逆。<span class="jiazhu">復，扶又翻。</span>臣生長邠岐，年五十有九，<span class="jiazhu">長，知兩翻。邠，悲巾翻。</span>昔爲郡吏，再更叛羌，豫籌其事，有誤中之言。<span class="jiazhu">謂知馬賢必敗也，事見五十二卷順帝永和五年。更，工衡翻。中，竹仲翻。</span>臣素有痼疾，恐犬馬齒窮，不報大恩，願乞宂官，<span class="jiazhu">宂，而隴翻。</span>備單車一介之使，勞來三輔，<span class="jiazhu">使，疏吏翻。勞，力到翻。來，力代翻。</span>宣國威澤，以所習地形兵勢佐助諸軍。臣窮居孤危之中，坐觀郡將已數十年，自鳥鼠至于東岱，其病一也。<span class="jiazhu">賢曰：郡將，郡守也。鳥鼠，山名，在今渭州西，卽先零羌寇鈔處也。東岱爲泰山，叔孫無忌反處也。皆由郡守不加綏撫，致使反叛，其病一也。<span class="shu-ming">爾雅翼</span>：鳥鼠同穴之中，渭水出焉；其鳥爲鵌，其鼠爲鼵。鼵如人家鼠而短尾，鵌似鵽而小，黃黑色，入地三四尺，鼠在內，鳥在外。在隴西首陽縣。<span class="shu-ming">沙州記</span>云：寒嶺去太陽川三十里，有鳥鼠同穴之山。將，卽亮翻。</span>力求猛敵，不如清平；勤明孫、吳，未若奉法。<span class="jiazhu">賢曰：言若求猛敵，不如撫以清平之政；明習兵書，不如郡守奉法，使之無反也。</span>前變未遠，臣誠戚之，<span class="jiazhu">賢曰：戚，憂也。前變，謂羌反。</span>是以越職盡其區區。」</span>詔以規爲中郎將，持節監關西兵討零吾等。<span class="jiazhu">監，古銜翻。</span>十一月，規擊羌，破之，斬首八百級。先零諸種羌慕規威信，相勸降者十餘萬。<span class="jiazhu">降，戶江翻；下同。</span></p>
<div class="yeartoc" id="year_toc_162"><p class="strong" id="online_toc_85"><a class="gg-link" href="#online_toc_85"></a><span class="section" id="title-8"><span data-head-description="孝桓皇帝上之下" data-head-level="h4" data-head-title="延熹五年">五年</span></span><span class="biaozhusup" data-rel="">（壬寅、一六二年）</span></p></div>
<p class="em2 strong" id="online_toc_86"><a class="gg-link" href="#online_toc_86"></a><span class="yinwen">1</span>春，正月，壬午，南宮丙署火。</p>
<p class="em2 strong" id="online_toc_87"><a class="gg-link" href="#online_toc_87"></a><span class="yinwen">2</span>三月，沈氐羌寇張掖、酒泉。皇甫規發先零諸種羌，共討隴右，<span class="jiazhu">零，音憐。</span>而道路隔絕，軍中大疫，死者十三四。規親入庵廬，<span class="jiazhu">庵，草屋。廬，寄舍也。毛晃曰：結草木曰庵，在野曰廬。</span>巡視將士，三軍感悅。東羌遂遣使乞降，涼州復通。<span class="jiazhu">復，扶又翻；下同。</span></p>
<p class="em2 strong" id="online_toc_88"><a class="gg-link" href="#online_toc_88"></a>先是安定太守孫雋受取狼藉，屬國都尉李翕、督軍御史張稟多殺降羌，<span class="jiazhu">李翕，蓋安定屬國都尉，然<span class="shu-ming">志</span>無安定屬國。以御史督軍，故曰督軍御史。先，悉薦翻。<span class="shu-ming">爾雅翼</span>：狼，貪猛之獸；聚物而不整，故稱狼藉。</span>涼州刺史郭閎、漢陽太守趙熹並老弱不任職，<span class="jiazhu">任，音壬。</span>而皆倚恃權貴，不遵法度。規到，悉條奏其罪，或免或誅；羌人聞之，翕然反善，沈氐大豪滇昌、飢恬等十餘萬口復詣規降。<span class="jiazhu">滇，音顚。復，扶又翻。</span></p>
<p class="em2 strong" id="online_toc_89"><a class="gg-link" href="#online_toc_89"></a><span class="yinwen">3</span>夏，四月，長沙賊起，寇桂陽、蒼梧。</p>
<p class="em2 strong" id="online_toc_90"><a class="gg-link" href="#online_toc_90"></a><span class="yinwen">4</span>乙丑，恭陵東闕火。<span class="jiazhu">恭陵，安帝陵。</span>戊辰，虎賁掖門火。<span class="jiazhu">賁，音奔。</span>五月，康陵園寢火。<span class="jiazhu">康陵，殤帝陵。</span></p>
<p class="em2 strong" id="online_toc_91"><a class="gg-link" href="#online_toc_91"></a><span class="yinwen">5</span>長沙、零陵賊入桂陽、蒼梧、南海，交趾刺史及蒼梧太守望風逃奔，遣御史中丞盛脩督州郡募兵討之，不能克。</p>
<p class="em2 strong" id="online_toc_92"><a class="gg-link" href="#online_toc_92"></a><span class="yinwen">6</span>乙亥，京師地震。</p>
<p class="em2 strong" id="online_toc_93"><a class="gg-link" href="#online_toc_93"></a><span class="yinwen">7</span>甲申，中藏府丞祿署火。<span class="jiazhu"><span class="shu-ming">百官志</span>：中藏府，掌中幣帛金銀諸貨物。</span>秋，七月，己未，南宮承善闥火。</p>
<p class="em2 strong" id="online_toc_94"><a class="gg-link" href="#online_toc_94"></a><span class="yinwen">8</span>鳥吾羌寇漢陽，隴西、金城諸郡兵討破之。</p>
<p class="em2 strong" id="online_toc_95"><a class="gg-link" href="#online_toc_95"></a><span class="yinwen">9</span>艾縣賊攻長沙郡縣，<span class="jiazhu">艾縣，屬豫章郡。賢曰：故城在今洪州建昌縣。按今洪州分寧，本漢艾縣。又按宋白<span class="shu-ming">續通典</span>：分寧縣本武寧縣，武寧縣本漢西安縣。西安縣，後漢建安中分海昏縣立；而建昌縣乃永元中分海昏立，在建安之前。當是時，艾縣故在，宋元嘉二年，廢海昏移建昌居焉。艾故城在建昌界，賢<span class="shu-ming">註</span>是也。</span>殺益陽令，衆至萬餘人；謁者馬睦督荊州刺史劉度擊之，軍敗，睦、度奔走。零陵蠻亦反。冬，十月，武陵蠻反，寇江陵，南郡太守李肅奔走，主簿胡爽扣馬首諫曰：<span class="yinhao">「蠻夷見郡無儆備，故敢乘間而進。<span class="jiazhu">間，古莧翻。</span>明府爲國大臣，連城千里，舉旗鳴鼓，應聲十萬，柰何委符守之重，而爲逋逃之人乎！」</span>肅拔刃向爽曰：<span class="yinhao">「掾促去！<span class="jiazhu">掾，俞絹翻。</span>太守今急，何暇此計！」</span>爽抱馬固諫，肅遂殺爽而走。帝聞之，徵肅，棄市；度、睦減死一等；復爽門閭，<span class="jiazhu">復，方目翻，除其賦役也。</span>拜家一人爲郎。</p>
<p class="em2 strong" id="online_toc_96"><a class="gg-link" href="#online_toc_96"></a>尙書朱穆舉右校令山陽度尙爲荊州刺史。<span class="jiazhu">右校令，掌右工徒，秩六百石，屬將作大匠。趙明誠<span class="shu-ming">金石錄</span>有<span class="shu-ming">荊州刺史度尙碑</span>云：其先出自顓頊，與楚同姓，熊缺之後。又曰：統國法度。按<span class="shu-ming">元和姓纂</span>：古掌度之官，因以命氏，不言其與楚同姓也。</span>辛丑，以太常馮緄爲車騎將軍，將兵十餘萬討武陵蠻。<span class="jiazhu">緄，古本翻。<span class="shu-ming">考異</span>曰：<span class="shu-ming">帝紀</span>：<span class="yinhao">「三年十二月，武陵蠻寇江陵，車騎將軍馮緄討，皆降散。荊州刺史度尙討長沙蠻，平之。」</span>此事當在今年三月，重出，誤也。</span>先是，所遣將帥，宦官多陷以折耗軍資，往往抵罪，<span class="jiazhu">先，悉薦翻。折，而設翻。</span>緄願請中常侍一人監軍財費。尙書朱穆奏<span class="yinhao">「緄以財自嫌，失大臣之節；」</span>有詔勿劾。<span class="jiazhu">監，古銜翻。劾，戶槪翻，又戶得翻。</span>緄請前武陵太守應奉與俱，拜從事中郎。<span class="jiazhu">將軍出征，從事中郎職參謀議。</span>十一月，緄軍至長沙，賊聞之，悉詣營乞降。進擊武陵蠻夷，斬首四千餘級，受降十餘萬人，荊州平定。<span class="jiazhu">降，戶江翻。</span>詔書賜錢一億，固讓不受，振旅還京師，推功於應奉，薦以爲司隸校尉；而上書乞骸骨，朝廷不許。</p>
<p class="em2 strong" id="online_toc_97"><a class="gg-link" href="#online_toc_97"></a><span class="yinwen">10</span>滇那羌寇武威、張掖、酒泉。<span class="jiazhu">滇，音顚。</span></p>
<p class="em2 strong" id="online_toc_98"><a class="gg-link" href="#online_toc_98"></a><span class="yinwen">11</span>太尉劉矩免，以太常楊秉爲太尉。</p>
<p class="em2 strong" id="online_toc_99"><a class="gg-link" href="#online_toc_99"></a><span class="yinwen">12</span>皇甫規持節爲將，還督鄕里，旣無他私惠，而多所舉奏，又惡絕宦官，不與交通。<span class="jiazhu">惡，烏路翻。</span>於是中外並怨，遂共誣規貨賂羣羌，令其文降，<span class="jiazhu">賢曰：謂以文簿虛降，非眞心也。降，戶江翻。</span>帝璽書誚讓相屬。<span class="jiazhu">屬，之欲翻。</span></p>
<p class="em2 strong" id="online_toc_100"><a class="gg-link" href="#online_toc_100"></a>規上書自訟曰：<span class="yinhao">「四年之秋，戎醜蠢戾，<span class="jiazhu">賢曰：蠢，動也。戾，乖也。</span>舊都懼駭，<span class="jiazhu">舊都，謂長安。</span>朝廷西顧。臣振國威靈，羌戎稽首，<span class="jiazhu">稽，音啓。</span>所省之費一億以上。以爲忠臣之義不敢告勞，<span class="jiazhu"><span class="shu-ming">詩·小雅</span>曰：密勿從事，不敢告勞，無罪無辜，讒口囂囂。</span>故恥以片言自及微效，然比方先事，<span class="jiazhu">賢曰：先事，謂前輩敗將也。</span>庶免罪悔。前踐州界，先奏孫雋、李翕、張稟；旋師南征，又上郭閎、趙熹，陳其過惡，執據大辟。<span class="jiazhu">上，時黨翻。辟，毗亦翻。</span>凡此五臣，支黨半國，其餘墨綬下至小吏，所連及者復有百餘。吏託報將之怨，<span class="jiazhu">郡守謂之郡將。復，扶又翻。將，卽亮翻。</span>子思復父之恥，載贄馳車，懷糧步走，交構豪門，競流謗讟，云臣私報諸羌，讎以錢貨。<span class="jiazhu">讎，是周翻，償也。</span>若臣以私財，則家無擔石；<span class="jiazhu">擔，都濫翻。</span>如物出於官，則文簿易考。<span class="jiazhu">易，以豉翻。</span>就臣愚惑，信如言者，前世尙遺匈奴如以宮姬，<span class="jiazhu">謂元帝以王昭君賜呼韓邪單于也。遺，于季翻。</span>鎭烏孫以公主；<span class="jiazhu">謂武帝以江都王建女細君妻烏孫王昆莫也。</span>今臣但費千萬以懷叛羌，則良臣之才略，兵家之所貴，將有何罪負義違理乎！自永初以來，將出不少，<span class="jiazhu">將出，卽亮翻。少，詩沼翻。</span>覆軍有五，<span class="jiazhu">謂鄧騭敗於冀西，任尙敗於平襄，司馬鈞敗於丁奚城，馬賢敗於射姑山，趙沖敗於鸇陰河。</span>動資巨億，有旋車完封，<span class="jiazhu">賢曰：言覆軍之將，旋師之日，多載珍寶，封印完全，便入權門。余謂此言以朝廷供軍之金幣，不發封識而輸之權門也。</span>寫之權門，而名成功立，厚加爵封。今臣還本土，糾舉諸郡，絕交離親，戮辱舊故，衆謗陰害，固其宜也！」</span></p>
<p class="em2 strong" id="online_toc_101"><a class="gg-link" href="#online_toc_101"></a>帝乃徵規還，拜議郎，論功當封；而中常侍徐璜、左悺欲從求貨，數遣賓客就問功狀，<span class="jiazhu">數，所角翻。</span>規終不答。璜等忿怒，陷以前事，<span class="jiazhu">前事，卽誣毀之事也。</span>下之於吏。官屬欲賦斂請謝，<span class="jiazhu">下，遐稼翻。斂，力贍翻。</span>規誓而不聽，遂以餘寇不絕，坐繫廷尉，論輸左校。<span class="jiazhu">校，戶敎翻。</span>諸公及太學生張鳳等三百餘人詣闕訟之，會赦，歸家。</p>
<div class="yeartoc" id="year_toc_163"><p class="strong" id="online_toc_102"><a class="gg-link" href="#online_toc_102"></a><span class="section" id="title-9"><span data-head-description="孝桓皇帝上之下" data-head-level="h4" data-head-title="延熹六年">六年</span></span><span class="biaozhusup" data-rel="">（癸卯、一六三年）</span></p></div>
<p class="em2 strong" id="online_toc_103"><a class="gg-link" href="#online_toc_103"></a><span class="yinwen">1</span>春，二月，戊午，司徒种暠薨。</p>
<p class="em2 strong" id="online_toc_104"><a class="gg-link" href="#online_toc_104"></a><span class="yinwen">2</span>三月，戊戌，赦天下。</p>
<p class="em2 strong" id="online_toc_105"><a class="gg-link" href="#online_toc_105"></a><span class="yinwen">3</span>以衞尉潁川許栩爲司徒。</p>
<p class="em2 strong" id="online_toc_106"><a class="gg-link" href="#online_toc_106"></a><span class="yinwen">4</span>夏，四月，辛亥，康陵東署火。</p>
<p class="em2 strong" id="online_toc_107"><a class="gg-link" href="#online_toc_107"></a><span class="yinwen">5</span>五月，鮮卑寇遼東屬國。</p>
<p class="em2 strong" id="online_toc_108"><a class="gg-link" href="#online_toc_108"></a><span class="yinwen">6</span>秋，七月，甲申，平陵園寢火。<span class="jiazhu">平陵，昭帝陵。</span></p>
<p class="em2 strong" id="online_toc_109"><a class="gg-link" href="#online_toc_109"></a><span class="yinwen">7</span>桂陽賊李硏等寇郡界，武陵蠻復反；太守陳舉<span class="jiaozhusup">【章：乙十六行本「舉」作「奉」；乙十一行本同；孔本同；退齋校同；熊校同。】</span>討平之。宦官素惡馮緄，<span class="jiazhu">復，扶又翻。惡，烏路翻。</span>八月，緄坐軍還，盜賊復發免。</p>
<p class="em2 strong" id="online_toc_110"><a class="gg-link" href="#online_toc_110"></a><span class="yinwen">8</span>冬，十月，丙辰，上校獵廣成，遂幸函谷關、上林苑。光祿勳陳蕃上疏諫曰：<span class="yinhao">「安平之時，遊畋宜有節，況今有三空之戹哉！田野空，朝廷空，倉庫空。加之兵戎未戢，四方離散，是陛下焦心毀顏，坐以待旦之時也，<span class="jiazhu">毀顏，謂面有憂色，臨于臣民之上，無以爲顏也。</span>豈宜揚旗曜武，騁心輿馬之觀乎！又前秋多雨，民始種麥，今失其勸種之時，而令給驅禽除路之役，非賢聖恤民之意也。」</span>書奏，不納。</p>
<p class="em2 strong" id="online_toc_111"><a class="gg-link" href="#online_toc_111"></a><span class="yinwen">9</span>十一月，司空劉寵免。十二月，以衞尉周景爲司空。景，榮之孫也。</p>
<p class="em2 strong" id="online_toc_112"><a class="gg-link" href="#online_toc_112"></a>時宦官方熾，景與太尉楊秉上言：<span class="yinhao">「內外吏職，多非其人。舊典，中臣子弟，不得居位秉勢；而今枝葉賓客，<span class="jiazhu">枝葉，謂中臣族親也。</span>布列職署，<span class="jiazhu">署，官舍也。</span>或年少庸人，典據守宰；上下忿患，四方愁毒。可遵用舊章，退貪殘，塞災謗。<span class="jiazhu">塞，悉則翻。</span>請下司隸校尉、中二千石、城門、五營校尉、北軍中候，各實覈所部；<span class="jiazhu">司隸校尉部三輔、三河、弘農。中二千石，列卿也，各率其屬。城門校尉部十二城門司馬、門候。五營校尉，屯騎、越騎、步兵、長水、射聲也，各有司馬員吏。北軍中候，掌監五營。下，遐稼翻。</span>應當斥罷，自以狀言三府，廉察有遺漏，續上。」</span><span class="jiazhu">言各官實覈所部，以當斥罷者言之公府，更察其遺漏者續上狀，使無有佚罰者。上，時掌翻。</span>帝從之。於是秉條奏牧、守青州刺史羊亮等五十餘人，或死或免，天下莫不肅然。</p>
<p class="em2 strong" id="online_toc_113"><a class="gg-link" href="#online_toc_113"></a><span class="yinwen">10</span>詔徵皇甫規爲度遼將軍。初，張奐坐梁冀故吏，免官禁錮，凡諸交舊，莫敢爲言；唯規薦舉，前後七上，<span class="jiazhu">爲，于僞翻。上，時掌翻。</span>由是拜武威太守。及規爲度遼，到營數月，上書薦奐，<span class="yinhao">「才略兼優，宜正元帥，<span class="jiazhu">元帥，謂度遼將軍也。</span>以從衆望。若猶謂愚臣宜充舉<span class="jiaozhusup">【張：「舉」作「軍」。】</span>事者，願乞宂官，以爲奐副。」</span>朝廷從之。以奐代規爲度遼將軍，以規爲使匈奴中郎將。<span class="jiazhu">使，疏吏翻。</span></p>
<p class="em2 strong" id="online_toc_114"><a class="gg-link" href="#online_toc_114"></a><span class="yinwen">11</span>西州吏民守闕爲前護羌校尉段熲訟冤者甚衆；會滇那等諸種羌益熾，涼州幾亡，<span class="jiazhu">滇，音顚。種，章勇翻。幾，居希翻。</span>乃復以熲爲護羌校尉。</p>
<p class="em2 strong" id="online_toc_115"><a class="gg-link" href="#online_toc_115"></a><span class="yinwen">12</span>尙書朱穆疾宦官恣橫，<span class="jiazhu">橫，戶孟翻。</span>上疏曰：<span class="yinhao">「按漢故事，中常侍參選士人，建武以後，乃悉用宦者。自延平以來，浸益貴盛，假貂璫之飾，處常伯之任，<span class="jiazhu">賢曰：璫以金爲之，當冠前附以金蟬也。<span class="shu-ming">漢官儀</span>曰：中常侍，秦官也，漢興，或用士人，銀璫左貂，光武以後，專任宦者，右貂金璫。常伯，侍中。處，昌呂翻。</span>天朝政事，一更其手；<span class="jiazhu">朝，直遙翻。更，工衡翻。</span>權傾海內，寵貴無極，子弟親戚，並荷榮任，<span class="jiazhu">荷，下可翻。</span>放濫驕溢，莫能禁禦，窮破天下，空竭小民。愚臣以爲可悉罷省，遵復往初，更選海內清淳之士明達國體者，以補其處，卽兆庶黎萌，蒙被聖化矣！」</span><span class="jiazhu">被，皮義翻。</span>帝不納。後穆因進見，<span class="jiazhu">見，賢遍翻。</span>復口陳曰：<span class="yinhao">「臣聞漢家舊典，置侍中、中常侍各一人，省尙書事；<span class="jiazhu">復，扶又翻。賢曰：省，覽也。省，悉井翻。</span>黃門侍郎一人，傳發書奏；<span class="jiazhu">賢曰：傳，通也。</span>皆用姓族。<span class="jiazhu">賢曰：引用士人有族望者。</span>自和熹太后以女主稱制，不接公卿，乃以閹人爲常侍，小黃門通命兩宮。自此以來，權傾人主，窮困天下，宜皆罷遣，博選耆儒宿德，與參政事。」</span>帝怒，不應。穆伏不肯起，左右傳<span class="yinhao">「出」</span>！<span class="jiazhu">賢曰：傳聲令出。</span>良久，乃趨而去。自此中官數因事稱詔詆毀之。<span class="jiazhu">數，所角翻。</span>穆素剛，不得意，居無幾，憤懣發疽卒。<span class="jiazhu">幾，居豈翻。</span></p>
</div></body></html>