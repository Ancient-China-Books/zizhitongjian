<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>資治通鑑-卷第一百五十七・梁紀十三・高祖武皇帝十三</title><meta content="width=device-width initial-scale=1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="梁紀十三">梁紀十三</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">起旃蒙單閼<span class="biaozhusup" data-rel="">（乙卯）</span>，盡強圉大荒落<span class="biaozhusup" data-rel="">（丁巳）</span>，凡三年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高祖武皇帝十三">高祖武皇帝十三</span></span></h5>
<div class="yt" id="y535"><p class="strong" id="p1"><a class="gg-link" href="#p1" onclick="return changeColor(this);"></a><span class="section" id="title-3"><span data-head-description="高祖武皇帝十三" data-head-level="h4" data-head-title="大同元年">大同元年</span></span><span class="biaozhusup" data-rel="">（乙卯、五三五年）</span></p></div>
<p class="em2 strong" id="p2"><a class="gg-link" href="#p2" onclick="return changeColor(this);"></a><span class="yinwen">1</span>春，正月，戊申朔，大赦，改元。</p>
<p class="em2 strong" id="p3"><a class="gg-link" href="#p3" onclick="return changeColor(this);"></a><span class="yinwen">2</span>是日，魏文帝卽位於城西，<span class="jiazhu">城西，長安城西也。古者天子卽位御前殿，魏自高歡立孝武帝復用夷禮，於郊拜天而後卽位。</span>大赦，改元大統，追尊父京兆王爲文景皇帝，妣楊氏爲皇后。</p>
<p class="em2 strong" id="p4"><a class="gg-link" href="#p4" onclick="return changeColor(this);"></a><span class="yinwen">3</span>魏渭州刺史可朱渾道元先附侯莫陳悅，悅死，<span class="jiazhu">悅死，見上卷中大通六年。</span>丞相泰攻之，不能克，與盟而罷。道元世居懷朔，與東魏丞相歡善，又母兄皆在鄴，由是常與歡通。泰欲擊之，道元帥所部三千戶西北渡烏蘭津抵靈州，<span class="jiazhu">烏蘭津在平涼西北。唐分平涼之會寧鎭置會州，又置烏蘭縣屬焉。縣西南有烏蘭關。帥，讀曰率。</span>靈州刺史曹泥資送至雲州。歡聞之，遣資糧迎候，拜車騎大將軍。<span class="jiazhu">騎，奇寄翻。</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a>道元至晉陽，歡始聞孝武帝之喪，<span class="jiazhu">魏孝武去年十二月殂。</span>啓請舉哀制服。東魏主使羣臣議之，太學博士潘崇和以爲：<span class="yinhao">「君遇臣不以禮則無反服，<span class="jiazhu"><span class="shu-ming">記·檀弓</span>：魯繆公問於子思曰：<span class="yinhao">「爲舊君反服，古與？」</span>子思曰：<span class="yinhao">「古之君子，進人以禮，退人以禮，故有舊君反服之禮也。今之君子，進人若將加諸膝，退人若將隊諸淵，毋爲戎首，不亦善乎，又何反服之禮之有！」</span><span class="shu-ming">孟子</span>：齊宣王曰：<span class="yinhao">「禮爲舊君有服，何如斯可爲之服矣？」</span>孟子曰：<span class="yinhao">「諫行言聽，膏澤下於民；有故而去，則君使人導之出疆，又先之於其所往；去三年不反，然後收其田里；此之謂三有禮焉，如此則爲之服矣。今也爲臣，諫則不行，言則不聽，膏澤不下於民；有故而去，則君搏執之，又極之於其所往；去之日遂收其田里；此之謂寇讎，寇讎何服之有！」</span></span>是以湯之民不哭桀，周武之民不服紂。」</span>國子博士衞旣隆、李同軌議以爲：<span class="yinhao">「高后於永熙離絕未彰，宜爲之服。」</span>東魏從之。<span class="jiazhu">歡初立孝武，納其長女以爲皇后，帝之西奔，后留不從。</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a><span class="yinwen">4</span>魏驍騎大將軍、儀同三司李虎等招諭費也頭之衆，與之共攻靈州，凡四旬，曹泥請降。<span class="jiazhu">驍，堅堯翻。騎，奇寄翻。降，戶江翻。</span></p>
<p class="em2 strong" id="p7"><a class="gg-link" href="#p7" onclick="return changeColor(this);"></a><span class="yinwen">5</span>己酉，魏進丞相略陽公泰爲都督中外諸軍、錄尙書事、大行臺，封安定王；泰固辭王爵及錄尙書，乃封安定公。以尙書令斛斯椿爲太保，廣平王贊爲司徒。</p>
<p class="em2 strong" id="p8"><a class="gg-link" href="#p8" onclick="return changeColor(this);"></a><span class="yinwen">6</span>乙卯，魏主立妃乙弗氏爲皇后，<span class="jiazhu">乙弗之先世爲吐谷渾渠帥，居青海，卽禿髮傉儃所襲者也。魏平涼州，后之高祖莫瓌擁部落入附，其後從孝文遷洛，遂家焉。</span>子欽爲皇太子。后仁恕節儉，不妬忌，帝甚重之。<span class="jiazhu">以魏文帝之重乙弗后，而卒迫於強敵，使后不得其死，悲夫。</span></p>
<p class="em2 strong" id="p9"><a class="gg-link" href="#p9" onclick="return changeColor(this);"></a><span class="yinwen">7</span>稽胡劉蠡升，自孝昌以來，自稱天子，改元神嘉，居雲陽谷；<span class="jiazhu">李延壽曰：稽胡，一曰步落稽，蓋匈奴別種，劉元海五部之苗裔也。或云：山戎、赤狄之後。自離石以西，安定以東，方七八百里，居山谷間，種落繁熾。</span>魏之邊境常被其患，謂之<span class="yinhao">「胡荒」</span>。<span class="jiazhu">言其本胡種，侵擾漢民，若在荒服之外者也。被，皮義翻。</span>壬戌，東魏丞相歡襲擊，大破之。</p>
<p class="em2 strong" id="p10"><a class="gg-link" href="#p10" onclick="return changeColor(this);"></a><span class="yinwen">8</span>勃海世子澄通於歡妾鄭氏，<span class="jiazhu">歡封勃海王，以澄爲世子。</span>歡歸，<span class="jiazhu">歸自襲稽胡。</span>一婢告之，二婢爲證；歡杖澄一百而幽之，婁妃亦隔絕不得見。歡納魏敬宗之后爾朱氏，有寵，生子浟，<span class="jiazhu">浟，夷周翻。</span>歡欲立之。澄求救於司馬子如。子如入見歡，僞爲不知者，請見婁妃；歡告其故。子如曰：<span class="yinhao">「消難亦通子如妾，此事正可掩覆。<span class="jiazhu">難，乃旦翻。覆，敷又翻。</span>妃是王結髮婦，常以父母家財奉王；<span class="jiazhu">程正叔曰：古人言<span class="yinhao">「結髮爲夫婦」</span>，如言<span class="yinhao">「結髮事君」</span>，<span class="yinhao">「結髮戰匈奴」</span>，只言初上頭時也，豈謂合髻子邪！按<span class="shu-ming">婁妃本傳</span>：妃少見歡在城上執役，慕之，使婢通意。又數致私財，使以聘己，父母不得已而許焉。</span>王在懷朔被杖，背無完皮，妃晝夜供侍；後避葛賊，<span class="jiazhu">葛賊，謂葛榮也。</span>同走幷州，貧困，妃然馬矢<span class="jiazhu">然，與燃同。</span>自作靴；<span class="jiazhu"><span class="shu-ming">隋志</span>：靴，胡履也。取便於事，施於戎服。</span>恩義何可忘也！夫婦相宜，女配至尊，<span class="jiazhu">妃二女，長配孝武帝，次配孝靜帝。</span>男承大業。<span class="jiazhu">謂澄爲世子也。</span>且婁領軍之勳，何宜搖動！<span class="jiazhu">妃弟昭時爲領軍將軍。</span>一女子如草芥，況婢言不必信邪！」</span>歡因使子如更鞫之。子如見澄，尤之曰：<span class="yinhao">「男兒何意畏威自誣！」</span>因敎二婢反其辭，<span class="jiazhu">反，音翻。</span>脅告者自縊，<span class="jiazhu">縊，於賜翻，又於計翻。</span>乃啓歡曰：<span class="yinhao">「果虛言也。」</span>歡大悅，召婁妃及澄。妃遙見歡，一步一叩頭，澄且拜且進，父子、夫婦相泣，復如初。<span class="jiazhu">復，扶又翻。</span>歡置酒曰：<span class="yinhao">「全我父子者，司馬子如也！」</span>賜之黃金百三十斤。</p>
<p class="em2 strong" id="p11"><a class="gg-link" href="#p11" onclick="return changeColor(this);"></a><span class="yinwen">9</span>甲子，魏以廣陵王欣爲太傅，儀同三司万俟壽洛干爲司空。<span class="jiazhu">万，莫北翻。俟，渠之翻。壽洛干卽受洛干。</span></p>
<p class="em2 strong" id="p12"><a class="gg-link" href="#p12" onclick="return changeColor(this);"></a><span class="yinwen">10</span>己巳，東魏以丞相歡爲相國，假黃鉞，殊禮；固辭。</p>
<p class="em2 strong" id="p13"><a class="gg-link" href="#p13" onclick="return changeColor(this);"></a><span class="yinwen">11</span>東魏大行臺尙書司馬子如帥大都督竇泰、太州刺史韓軌等攻潼關，<span class="jiazhu">按<span class="shu-ming">韓軌傳</span>，爲秦州刺史。又考魏收<span class="shu-ming">志</span>，東魏置秦州於河東，領河東、北鄕二郡。史蓋誤以<span class="yinhao">「秦」</span>爲<span class="yinhao">「泰」</span>，緣<span class="yinhao">「泰」</span>之誤又以<span class="yinhao">「泰」</span>爲<span class="yinhao">「太」</span>。帥，讀曰率。</span>魏丞相泰軍于霸上。子如與軌回軍，從蒲津宵濟，攻華州。<span class="jiazhu"><span class="shu-ming">五代志</span>：後魏置東雍州於鄭縣，西魏改曰華州。華，戶化翻。</span>時脩城未畢，梯倚城外，比曉，東魏人乘梯而入。刺史王羆臥尙未起，聞閤外匈匈有聲，<span class="jiazhu">比，必利翻。匈，許容翻。匈匈，喧擾之聲。</span>袒身露髻徒跣，持白梃大呼而出，<span class="jiazhu">梃，待鼎翻，杖也。白梃，卽今人所謂白棓也。呼，火故翻。</span>東魏人見之驚卻。羆逐至東門，左右稍集，合戰，破之，子如等遂引去。<span class="jiazhu">兵以氣勢爲用；兵之勇怯，恃主帥以爲氣勢。王羆勇於赴敵而其左右又勇於戰，此其所以於不備不虞之中而能卻敵也。</span></p>
<p class="em2 strong" id="p14"><a class="gg-link" href="#p14" onclick="return changeColor(this);"></a><span class="yinwen">12</span>二月，辛巳，上祀明堂。</p>
<p class="em2 strong" id="p15"><a class="gg-link" href="#p15" onclick="return changeColor(this);"></a><span class="yinwen">13</span>壬午，東魏以咸陽王坦爲太傅，西河王悰爲太尉。<span class="jiazhu">悰，徂宗翻。</span></p>
<p class="em2 strong" id="p16"><a class="gg-link" href="#p16" onclick="return changeColor(this);"></a><span class="yinwen">14</span>東魏使尙書右僕射高隆之發十萬夫撤洛陽宮殿，運其材入鄴。</p>
<p class="em2 strong" id="p17"><a class="gg-link" href="#p17" onclick="return changeColor(this);"></a><span class="yinwen">15</span>丁亥，上耕藉田。</p>
<p class="em2 strong" id="p18"><a class="gg-link" href="#p18" onclick="return changeColor(this);"></a><span class="yinwen">16</span>東魏儀同三司婁昭等攻兗州，樊子鵠使前膠州刺史嚴思達守東平，<span class="jiazhu">魏收<span class="shu-ming">志</span>：泰常中置東平郡，太和末罷，建義中復置，治秦城，屬濟州。秦城在范縣界。</span>昭攻拔之。遂引兵圍瑕丘，久不下，昭以水灌城；己丑，大野拔見子鵠計事，因斬其首以降。始，子鵠以衆少，<span class="jiazhu">降，戶江翻。少，詩沼翻。</span>悉驅老弱爲兵，子鵠死，各散走。諸將勸婁昭盡捕誅之，昭曰：<span class="yinhao">「此州不幸，橫被殘賊，跂望官軍以救塗炭，<span class="jiazhu">橫，戶孟翻。跂，去智翻，舉踵也。</span>今復誅之，<span class="jiazhu">復，扶又翻；下衆復同。</span>民將誰訴！」</span>皆捨之。</p>
<p class="em2 strong" id="p19"><a class="gg-link" href="#p19" onclick="return changeColor(this);"></a><span class="yinwen">17</span>戊戌，司州刺史陳慶之伐東魏，與豫州刺史堯雄戰，不利而還。<span class="jiazhu">東魏豫州治汝南。堯，姓；雄，名。</span></p>
<p class="em2 strong" id="p20"><a class="gg-link" href="#p20" onclick="return changeColor(this);"></a><span class="yinwen">18</span>三月，辛酉，東魏以高盛爲太尉，高敖曹爲司徒，濟陰王暉業爲司空。<span class="jiazhu">濟，子禮翻。</span></p>
<p class="em2 strong" id="p21"><a class="gg-link" href="#p21" onclick="return changeColor(this);"></a><span class="yinwen">19</span>東魏丞相歡僞與劉蠡升約和，許以女妻其太子。<span class="jiazhu">妻，七細翻；下后妻同。</span>蠡升不設備，歡舉兵襲之，辛酉，蠡升北部王斬蠡升首以降。<span class="jiazhu">降，戶江翻。</span>餘衆復立其子南海王，歡進擊，擒之，俘其皇后、諸王、公卿以下四百餘人，華、夷五萬餘戶。</p>
<p class="em2 strong" id="p22"><a class="gg-link" href="#p22" onclick="return changeColor(this);"></a>壬申，歡入朝于鄴，<span class="jiazhu">朝，直遙翻。</span>以孝武帝后妻彭城王韶。<span class="jiazhu">孝武帝后，歡長女也。</span></p>
<p class="em2 strong" id="p23"><a class="gg-link" href="#p23" onclick="return changeColor(this);"></a><span class="yinwen">20</span>魏丞相泰以軍旅未息，吏民勞弊，命所司斟酌古今可以便時適治者，爲二十四條新制，奏行之。<span class="jiazhu">治，直吏翻。</span></p>
<p class="em2 strong" id="p24"><a class="gg-link" href="#p24" onclick="return changeColor(this);"></a>泰用武功蘇綽爲行臺郎中，<span class="jiazhu">魏收<span class="shu-ming">志</span>：太和十一年，分扶風置武功郡，屬岐州。卽漢、魏武功縣之地。</span>居歲餘，泰未之知也，而臺中皆稱其能，有疑事皆就決之。<span class="jiazhu">就蘇綽以決疑也。此就，卽<span class="shu-ming">孟子</span><span class="yinhao">「欲有謀焉則就之」</span>之就。</span>泰與僕射周惠達論事，惠達不能對，請出議之。出，以告綽，綽爲之區處，<span class="jiazhu">爲，于爲翻。處，昌呂翻。</span>惠達入白之，泰稱善，曰：<span class="yinhao">「誰與卿爲此議者？」</span>惠達以綽對，且稱綽有王佐之才，泰乃擢綽爲著作郎。泰與公卿如昆明池觀漁，行至漢故倉池，<span class="jiazhu"><span class="shu-ming">水經註</span>：泬水枝渠至章門西，飛渠引水入城，東爲倉池，池在未央宮西。池有漸臺，漢兵起，王莽死於此臺。<span class="shu-ming">蘇綽傳</span>亦云：行至長安城漢故倉池。</span>顧問左右，莫有知者。泰召綽問之，具以狀對。泰悅，因問天地造化之始，歷代興亡之迹，綽應對如流。泰與綽並馬徐行，至池，竟不設網罟而還。<span class="jiazhu">意在問綽，不在觀漁。還，從宣翻，又如字。</span>遂留綽至夜，問以政事，臥而聽之；綽指陳爲治之要，<span class="jiazhu">治，直吏翻。</span>泰起，整衣危坐，不覺膝之前席，<span class="jiazhu">初臥而聽，繼起而整衣危坐，又不覺膝之前席。蓋綽之言深有以當泰心，久而愈敬也。</span>語遂達曙不厭。<span class="jiazhu">天曉爲曙。</span>詰朝，謂周惠達曰：<span class="yinhao">「蘇綽眞奇士，吾方任之以政。」</span><span class="jiazhu">詰，去吉翻。</span>卽拜大行臺左丞，參典機密，自是寵遇日隆。綽始制文案程式朱出、墨入及計帳、戶籍之法，<span class="jiazhu">計帳者，具來歲課役之大數，以報度支。戶籍者，戶口之籍。</span>後人多遵用之。<span class="jiazhu">世有有爲之主，必有能者出爲之用；若謂天下無才，吾不信也。</span></p>
<p class="em2 strong" id="p25"><a class="gg-link" href="#p25" onclick="return changeColor(this);"></a><span class="yinwen">21</span>東魏以封延之爲青州刺史，代侯淵。淵旣失州任而懼，行及廣川，<span class="jiazhu">沈約曰：廣川縣本屬信都，後漢屬清河，魏屬勃海，晉還清河。江左僑立廣川郡縣於濟南，非舊所也。魏收曰：齊郡廣川縣有牛山、齊桓公冢、管仲冢。<span class="shu-ming">五代志</span>：齊州長山縣，舊置廣川郡。</span>遂反，夜襲青州南郭，劫掠郡縣。夏，四月，丞相歡使濟州刺史蔡儁討之。<span class="jiazhu">濟，子禮翻。</span>淵部下多叛，淵欲南奔，於道爲賣漿者所斬，送首於鄴。</p>
<p class="em2 strong" id="p26"><a class="gg-link" href="#p26" onclick="return changeColor(this);"></a><span class="yinwen">22</span>元慶和攻東魏城父，<span class="jiazhu">魏收<span class="shu-ming">志</span>，陳留郡浚儀縣有城父城，至隋，改浚儀爲城父縣，屬譙郡。<span class="shu-ming">五代志</span>：譙郡城父縣，宋置浚儀縣。又考沈約<span class="shu-ming">志</span>，陳留浚儀縣並寄治譙郡長垣縣界。則知諸志所謂浚儀，非我朝開封府之浚儀也。魏收<span class="shu-ming">志</span>梁州陳留郡浚儀縣，則我朝開封之浚儀也。眞宗改浚儀曰祥符。所謂城父，則今亳州之城父縣是也。父，音甫。</span>丞相歡遣高敖曹帥三萬人趣項，竇泰帥三萬人趣城父，侯景帥三萬人趣彭城，<span class="jiazhu">帥，讀曰率。趣，七喻翻。</span>以任祥爲東南道行臺僕射，節度諸軍。<span class="jiazhu">任，音壬。</span></p>
<p class="em2 strong" id="p27"><a class="gg-link" href="#p27" onclick="return changeColor(this);"></a><span class="yinwen">23</span>五月，魏加丞相泰柱國。<span class="jiazhu">卽柱國大將軍之官。</span></p>
<p class="em2 strong" id="p28"><a class="gg-link" href="#p28" onclick="return changeColor(this);"></a><span class="yinwen">24</span>元慶和引兵逼東魏南兗州，東魏洛州刺史韓賢拒之。<span class="jiazhu">東魏旣遷鄴，以洛陽爲洛州，領洛陽、河陰、新安、中川、河南、陽城郡。</span>六月，慶和攻南頓，豫州刺史堯雄破之。</p>
<p class="em2 strong" id="p29"><a class="gg-link" href="#p29" onclick="return changeColor(this);"></a><span class="yinwen">25</span>秋，七月，甲戌，魏以開府儀同三司念賢爲太尉，万俟壽洛干爲司徒，開府儀同三司越勒肱爲司空。<span class="jiazhu">越勒出於越勒部，因以爲姓。</span></p>
<p class="em2 strong" id="p30"><a class="gg-link" href="#p30" onclick="return changeColor(this);"></a><span class="yinwen">26</span>益州刺史鄱陽王範、南梁州刺史樊文熾<span class="jiazhu"><span class="shu-ming">五代志</span>：普安郡，梁置南梁州，後改爲安州，西魏改曰始州，至唐改始州曰劍州。</span>合兵圍晉壽，魏東益州刺史傅敬和來降。<span class="jiazhu">降，戶江翻。</span>範，恢之子；<span class="jiazhu">鄱陽王恢，費妃之子，上之弟也。</span>敬和，豎眼之子也。<span class="jiazhu">傅豎眼著功梁、益，而子爲降虜，隤其家聲忽諸！豎，而庾翻。</span></p>
<p class="em2 strong" id="p31"><a class="gg-link" href="#p31" onclick="return changeColor(this);"></a><span class="yinwen">27</span>魏下詔數高歡二十罪，<span class="jiazhu">數，所具翻。</span>且曰：<span class="yinhao">「朕將親總六軍，與丞相掃除兇醜。」</span>歡亦移檄於魏，謂宇文黑獺、斛斯椿爲逆徒，且言<span class="yinhao">「今分命諸將，領兵百萬，刻期西討。」</span><span class="jiazhu">將，卽亮翻。</span></p>
<p class="em2 strong" id="p32"><a class="gg-link" href="#p32" onclick="return changeColor(this);"></a><span class="yinwen">28</span>東魏遣行臺元晏擊元慶和。</p>
<p class="em2 strong" id="p33"><a class="gg-link" href="#p33" onclick="return changeColor(this);"></a><span class="yinwen">29</span>或告東魏司空濟陰王暉業與七兵尙書薛琡貳於魏，<span class="jiazhu">曹魏置五兵尙書，謂中兵、外兵、騎兵、別兵、都兵也。及晉，分中兵、外兵爲左、右，與舊五兵爲七曹；然尙書唯置五兵而已，無七兵尙書之名。至後魏，始有七兵尙書，北齊復爲五兵。琡，昌六翻。濟，子禮翻。</span>八月，辛卯，執送晉陽，皆免官。<span class="jiazhu">時東魏丞相歡居晉陽，執送二人，取其裁決。春秋，晉爲方伯，執列國君臣之違命者歸之京師，<span class="shu-ming">經</span>猶貶之，況自京師而執送晉陽乎！</span></p>
<p class="em2 strong" id="p34"><a class="gg-link" href="#p34" onclick="return changeColor(this);"></a><span class="yinwen">30</span>甲午，東魏發民七萬六千人作新宮於鄴，使僕射高隆之與司空冑曹參軍辛術共營之，<span class="jiazhu">元魏公府有法、墨、田、水、鎧、冑、集、士等曹，皆行參軍也。</span>築鄴南城周二十五里。術，琛之子也。<span class="jiazhu">辛琛見一百四十七卷天監六年。琛，丑林翻。</span></p>
<p class="em2 strong" id="p35"><a class="gg-link" href="#p35" onclick="return changeColor(this);"></a><span class="yinwen">31</span>趙剛自蠻中往見東魏東荊州刺史趙郡李愍，勸令附魏，愍從之，剛由是得至長安。丞相泰以剛爲左光祿大夫。剛說泰召賀拔勝、獨孤信等於梁，<span class="jiazhu">剛沒蠻中，勝、信奔梁，並見上卷上年。說，式芮翻。</span>泰使剛來請之。</p>
<p class="em2 strong" id="p36"><a class="gg-link" href="#p36" onclick="return changeColor(this);"></a><span class="yinwen">32</span>九月，丁巳，東魏以開府儀同三司襄城王旭爲司空。<span class="jiazhu">旭，吁玉翻。</span></p>
<p class="em2 strong" id="p37"><a class="gg-link" href="#p37" onclick="return changeColor(this);"></a><span class="yinwen">33</span>冬，十月，魏太師上黨文宣王長孫稚卒。<span class="jiazhu">長，知兩翻。</span></p>
<p class="em2 strong" id="p38"><a class="gg-link" href="#p38" onclick="return changeColor(this);"></a><span class="yinwen">34</span>魏秦州刺史王超世，丞相泰之內兄也，<span class="jiazhu">母黨以兄弟齒，謂之內兄、內弟。</span>驕而黷貨，泰奏請加法，詔賜死。</p>
<p class="em2 strong" id="p39"><a class="gg-link" href="#p39" onclick="return changeColor(this);"></a><span class="yinwen">35</span>十一月，丁未，侍中、中衞將軍徐勉卒。<span class="jiazhu">卒，子恤翻。</span>勉雖骨鯁不及范雲，亦不阿意茍合，故梁世言賢相者稱范、徐云。<span class="jiazhu">范、徐旣沒，專任朱异，梁殆矣。</span></p>
<p class="em2 strong" id="p40"><a class="gg-link" href="#p40" onclick="return changeColor(this);"></a><span class="yinwen">36</span>癸丑，東魏主祀圜丘。</p>
<p class="em2 strong" id="p41"><a class="gg-link" href="#p41" onclick="return changeColor(this);"></a><span class="yinwen">37</span>甲午，東魏閶闔門災。門之初成也，高隆之乘馬遠望，謂其匠曰：<span class="yinhao">「西南獨高一寸。」</span>量之果然。<span class="jiazhu">高，居奧翻。量，音良。</span>太府卿任忻集自矜其巧，不肯改。<span class="jiazhu">任，音壬。</span>隆之恨之，至是譖於丞相歡曰：<span class="yinhao">「忻集潛通西魏，令人故燒之。」</span>歡斬之。</p>
<p class="em2 strong" id="p42"><a class="gg-link" href="#p42" onclick="return changeColor(this);"></a><span class="yinwen">38</span>北梁州刺史蘭欽引兵攻南鄭，<span class="jiazhu">梁以南鄭爲北梁州。蓋以欽爲刺史，使之圖南鄭也。</span>魏梁州刺史元羅舉州降。<span class="jiazhu">降，戶江翻。<span class="shu-ming">考異</span>曰：<span class="shu-ming">典略</span>在七月，今從<span class="shu-ming">梁·帝紀</span>。</span></p>
<p class="em2 strong" id="p43"><a class="gg-link" href="#p43" onclick="return changeColor(this);"></a><span class="yinwen">39</span>東魏以丞相歡之子洋爲驃騎大將軍、開府儀同三司，封太原公。<span class="jiazhu">洋，音羊，又音祥。驃，匹妙翻。騎，奇寄翻；下同。</span>洋內明決而外如不慧，兄弟及衆人皆嗤鄙之，<span class="jiazhu">嗤，丑之翻。</span>獨歡異之，謂長史薛琡曰：<span class="yinhao">「此兒識慮過吾。」</span>幼時，歡嘗欲觀諸子意識，使各治亂絲，<span class="jiazhu">治，直之翻；下同。</span>洋獨抽刀斬之，曰：<span class="yinhao">「亂者必斬！」</span>又各配兵四出，使都督彭樂帥甲騎僞攻之，兄澄等皆怖橈，<span class="jiazhu">帥，讀曰率。怖，普布翻。橈，奴敎翻。</span>洋獨勒衆與樂相格，樂免冑言情，猶擒之以獻。</p>
<p class="em2 strong" id="p44"><a class="gg-link" href="#p44" onclick="return changeColor(this);"></a>初，大行臺右丞楊愔從兄岐州刺史幼卿，以直言爲孝武帝所殺，<span class="jiazhu">愔，於今翻。從，才用翻。</span>愔同列郭秀害其能，恐之曰：<span class="yinhao">「高王欲送卿於帝所。」</span>愔懼，變姓名逃於田橫島。<span class="jiazhu"><span class="shu-ming">五代志</span>，東萊郡卽墨縣有田橫島。</span>久之，歡聞其尙在，召爲太原公開府司馬，<span class="jiazhu">爲楊愔爲洋所親任張本。</span>頃之，復爲大行臺右丞。<span class="jiazhu">復，扶又翻。</span></p>
<p class="em2 strong" id="p45"><a class="gg-link" href="#p45" onclick="return changeColor(this);"></a><span class="yinwen">40</span>十二月，甲午，東魏文武官量事給祿。<span class="jiazhu">隨任事之輕重，以爲給祿之差。量，音良。</span></p>
<p class="em2 strong" id="p46"><a class="gg-link" href="#p46" onclick="return changeColor(this);"></a><span class="yinwen">41</span>魏以念賢爲太傅，河州刺史梁景叡爲太尉。</p>
<p class="em2 strong" id="p47"><a class="gg-link" href="#p47" onclick="return changeColor(this);"></a><span class="yinwen">42</span>是歲，鄱陽妖賊鮮于琛改元上願，有衆萬餘人。<span class="jiazhu">妖，於驕翻。琛，丑林翻。</span>鄱陽內史吳郡陸襄討擒之，按治黨與，無濫死者。民歌之曰：<span class="yinhao">「鮮于平後善惡分，民無枉死賴陸君。」</span></p>
<p class="em2 strong" id="p48"><a class="gg-link" href="#p48" onclick="return changeColor(this);"></a><span class="yinwen">43</span>柔然頭兵可汗求婚於東魏，丞相歡以常山王妹爲蘭陵公主，妻之。柔然數侵魏，<span class="jiazhu">妻，七細翻。數，所角翻。</span>魏使中書舍人庫狄峙奉使至柔然，與約和親，<span class="jiazhu">使，疏吏翻。</span>由是柔然不復爲寇。<span class="jiazhu">復，扶又翻。</span></p>
<div class="yt" id="y536"><p class="strong" id="p49"><a class="gg-link" href="#p49" onclick="return changeColor(this);"></a><span class="section" id="title-4"><span data-head-description="高祖武皇帝十三" data-head-level="h4" data-head-title="大同二年">二年</span></span><span class="biaozhusup" data-rel="">（丙辰、五三六年）</span></p></div>
<p class="em2 strong" id="p50"><a class="gg-link" href="#p50" onclick="return changeColor(this);"></a><span class="yinwen">1</span>春，正月，辛亥，魏祀南郊，改用神元皇帝配。<span class="jiazhu">魏高祖太和十六年，以太祖道武皇帝配南郊。神元皇帝，魏之先祖拓跋力微也；見<span class="shu-ming">晉武帝紀</span>。</span></p>
<p class="em2 strong" id="p51"><a class="gg-link" href="#p51" onclick="return changeColor(this);"></a><span class="yinwen">2</span>甲子，東魏丞相歡自將萬騎襲魏夏州，<span class="jiazhu">將，卽亮翻。騎，奇寄翻。夏，戶雅翻。</span>身不火食，四日而至，縛矟爲梯，<span class="jiazhu">矟，色角翻。</span>夜入其城，擒刺史斛拔俄彌突，因而用之，留都督張瓊將兵鎭守，遷其部落五千戶以歸。</p>
<p class="em2 strong" id="p52"><a class="gg-link" href="#p52" onclick="return changeColor(this);"></a><span class="yinwen">3</span>魏靈州刺史曹泥與其壻涼州刺史普樂劉豐復叛降東魏，<span class="jiazhu">魏置普樂郡，屬靈州。<span class="shu-ming">五代史志</span>：靈武郡迴樂縣，後周置，帶普樂郡。宋白曰：靈州西南至涼州九百里。去年曹泥降魏，今復叛。樂，音洛。復，扶又翻。降，戶江翻。</span>魏人圍之，<span class="jiazhu"><span class="shu-ming">考異</span>曰：<span class="shu-ming">北齊書</span>、<span class="shu-ming">典略</span>皆云<span class="yinhao">「周文圍泥」</span>，<span class="shu-ming">周書</span>不言，故但云魏人。</span>水灌其城，不沒者四尺。東魏丞相歡發阿至羅三萬騎徑度靈州，繞出魏師之後，魏師退。歡帥騎迎泥及豐，拔其遺戶以歸，<span class="jiazhu">高歡豈不欲與宇文爭靈州哉？雖鞭之長，不及馬腹也。</span>以豐爲南汾州刺史。<span class="jiazhu">東魏置南汾州於定陽，隋改定陽縣爲吉昌縣，唐爲慈州治所。</span></p>
<p class="em2 strong" id="p53"><a class="gg-link" href="#p53" onclick="return changeColor(this);"></a><span class="yinwen">4</span>東魏加丞相歡九錫；固讓而止。</p>
<p class="em2 strong" id="p54"><a class="gg-link" href="#p54" onclick="return changeColor(this);"></a><span class="yinwen">5</span>上爲文帝作皇基寺以追福，<span class="jiazhu">帝追尊考順之曰文皇帝。爲，于僞翻。</span>命有司求良材。曲阿弘氏自湘州買巨材東下，南津校尉孟少卿欲求媚於上，<span class="jiazhu">據<span class="shu-ming">梁紀</span>，普通六年，南州津改置校尉，增加奉秩。南州卽今採石。校，戶敎翻。少，詩照翻。</span>誣弘氏爲劫而殺之，沒其材以爲寺。<span class="jiazhu">殺無罪之人，取其材以爲寺，福田利益果安在哉！</span></p>
<p class="em2 strong" id="p55"><a class="gg-link" href="#p55" onclick="return changeColor(this);"></a><span class="yinwen">6</span>二月，乙亥，上耕藉田。</p>
<p class="em2 strong" id="p56"><a class="gg-link" href="#p56" onclick="return changeColor(this);"></a><span class="yinwen">7</span>東魏勃海世子澄，年十五，爲大行臺、幷州刺史，<span class="jiazhu">中大通五年，魏以歡爲大行臺，歡以授其子澄。歡居晉陽，幷州刺史地任要重，故亦以澄爲之。</span>求入鄴輔朝政，<span class="jiazhu">朝，直遙翻；下同。</span>丞相歡不許；丞相主簿樂安孫搴爲之請，<span class="jiazhu">爲，于僞翻；下爲我同。</span>乃許之。丁酉，以澄爲尙書令，加領軍、京畿大都督。<span class="jiazhu"><span class="shu-ming">考異</span>曰：<span class="shu-ming">魏·帝紀</span>：<span class="yinhao">「爲尙書令、大行臺、大都督。」</span><span class="shu-ming">北齊·文襄紀</span>：<span class="yinhao">「天平元年，爲尙書令、大行臺、幷州刺史；入輔朝政，加領軍、左右京畿大都督。」</span>按尙書令不在外，大行臺不在內，今兩捨之。</span>魏朝雖聞其器識，猶以年少期之；<span class="jiazhu">少，詩照翻。</span>旣至，用法嚴峻，事無凝滯，中外震肅。引幷州別駕崔暹爲左丞、吏部郎，親任之。</p>
<p class="em2 strong" id="p57"><a class="gg-link" href="#p57" onclick="return changeColor(this);"></a><span class="yinwen">8</span>司馬子如、高季式召孫搴劇飲，醉甚而卒。<span class="jiazhu">卒，子恤翻。</span>丞相歡親臨其喪。子如叩頭請罪，歡曰：<span class="yinhao">「卿折我右臂，<span class="jiazhu">折，而設翻。</span>爲我求可代者！」</span>子如舉中書郎魏收，歡以收爲主簿。收，子建之子也。<span class="jiazhu">魏子建見一百五十卷普通五年。</span>他日，歡謂季式曰：<span class="yinhao">「卿飲殺我孫主簿，<span class="jiazhu">飲，於禁翻。</span>魏收治文書不如我意；<span class="jiazhu">治，直之翻。</span>司徒嘗稱一人謹密者爲誰？」</span><span class="jiazhu">時東魏以高敖曹爲司徒。</span>季式以司徒記室廣宗陳元康對，曰：<span class="yinhao">「是能夜中闇書，快吏也。」</span>召之，一見，卽授大丞相功曹，掌機密，<span class="jiazhu"><span class="shu-ming">考異</span>曰：<span class="shu-ming">典略</span>，孫搴卒在大同十年四月。按搴卒然後陳元康爲功曹。高愼叛，高澄已令元康救崔暹，邙山之戰，元康又勸高歡追宇文泰，事並在九年。<span class="shu-ming">北史·元康傳</span>又云，<span class="yinhao">「草劉蠡升軍書。」</span>按蠡升滅在元年，孫搴二年猶存。今不取。然則搴卒宜置於澄入輔之下。</span>遷大行臺都官郎。時軍國多務，元康問無不知。歡或出，臨行，留元康在後，馬上有所號令九十餘條，元康屈指數之，盡能記憶。與功曹平原趙彥深同知機密，時人謂之陳、趙。而元康勢居趙前，性又柔謹，歡甚親之，曰：<span class="yinhao">「如此人，誠難得，天賜我也。」</span>彥深名隱，以字行。</p>
<p class="em2 strong" id="p58"><a class="gg-link" href="#p58" onclick="return changeColor(this);"></a><span class="yinwen">9</span>東魏丞相歡令阿至羅逼魏秦州刺史万俟普，<span class="jiazhu">万，莫北翻。俟，渠之翻。</span>歡以衆應之。</p>
<p class="em2 strong" id="p59"><a class="gg-link" href="#p59" onclick="return changeColor(this);"></a><span class="yinwen">10</span>三月，戊申，丹楊陶弘景卒。弘景博學多藝能，好養生之術。仕齊爲奉朝請，棄官，隱居茅山。<span class="jiazhu">茅山在今建康府句容縣南五十里。<span class="shu-ming">山記</span>云：漢時有三茅君，各乘一鶴來此，故名焉。卒，子恤翻。好，呼到翻。朝，直遙翻。</span>上早與之遊，及卽位，恩禮甚篤，每得其書，焚香虔受。屢以手敕招之，弘景不出。國家每有吉凶征討大事，無不先諮之，月中嘗有數信，<span class="jiazhu">月中，謂一月之中也。信，使信也。</span>時人謂之<span class="yinhao">「山中宰相」</span>。將沒，爲詩曰：<span class="yinhao">「夷甫任散誕，平叔坐論空。<span class="jiazhu">王衍，字夷甫；何晏，字平叔；以魏、晉諭梁也。誕，徒旱翻。</span>豈悟昭陽殿，遂作單于宮！」</span><span class="jiazhu"><span class="shu-ming">弘景傳</span>曰：後侯景篡，果在昭陽殿。史言修道之士有識時知數者。</span>時士大夫競談玄理，不習武事，故弘景詩及之。</p>
<p class="em2 strong" id="p60"><a class="gg-link" href="#p60" onclick="return changeColor(this);"></a><span class="yinwen">11</span>甲寅，東魏以華山王鷙爲大司馬。<span class="jiazhu">華，戶化翻。</span></p>
<p class="em2 strong" id="p61"><a class="gg-link" href="#p61" onclick="return changeColor(this);"></a><span class="yinwen">12</span>魏以涼州刺史李叔仁爲司徒，万俟洛爲太宰。<span class="jiazhu">洛，字受洛干，亦曰壽樂干。受、壽同音，洛、樂亦同音。按北齊有太宰之官，仍晉制也；西魏用周制，置大冢宰，無太宰。</span></p>
<p class="em2 strong" id="p62"><a class="gg-link" href="#p62" onclick="return changeColor(this);"></a><span class="yinwen">13</span>夏，四月，乙未，以驃騎大將軍、開府同三司之儀元法僧爲太尉。<span class="jiazhu">梁開府儀同三司之下，又有開府同三司之儀。</span></p>
<p class="em2 strong" id="p63"><a class="gg-link" href="#p63" onclick="return changeColor(this);"></a><span class="yinwen">14</span>尙書右丞考城江子四上封事，極言政治得失，<span class="jiazhu">上，時掌翻。治，直吏翻。</span>五月，癸卯，詔曰：<span class="yinhao">「古人有言，『屋漏在上，知之在下。』朕有過失，不能自覺，江子四等封事所言，尙書可時加檢括，於民有蠹患者，宜速詳啓！」</span><span class="jiazhu">江子四所上封事，必不敢言帝崇信釋氏，而窮兵廣地適以毒民，用法寬於權貴而急於細民等事，特毛舉細故而論得失耳。</span></p>
<p class="em2 strong" id="p64"><a class="gg-link" href="#p64" onclick="return changeColor(this);"></a><span class="yinwen">15</span>戊辰，東魏高盛卒。<span class="jiazhu">高盛，東魏太尉。</span></p>
<p class="em2 strong" id="p65"><a class="gg-link" href="#p65" onclick="return changeColor(this);"></a><span class="yinwen">16</span>魏越勒肱卒。<span class="jiazhu">越勒肱，魏司空。</span></p>
<p class="em2 strong" id="p66"><a class="gg-link" href="#p66" onclick="return changeColor(this);"></a><span class="yinwen">17</span>魏秦州刺史万俟普與其子太宰洛、豳州刺史叱干寶樂、右衞將軍破六韓常及督將三百人奔東魏，<span class="jiazhu">阿至羅兵近，普等因之以東奔。<span class="shu-ming">考異</span>曰：普降東魏事，<span class="shu-ming">北齊書·帝紀</span>在三月甲午，<span class="shu-ming">典略</span>在六月。<span class="shu-ming">北史·齊紀</span>在六月甲午；<span class="shu-ming">周書·帝紀</span>、<span class="shu-ming">北史·魏紀</span>、<span class="shu-ming">齊紀</span>在五月，今從之。按<span class="shu-ming">考異</span>前旣引<span class="shu-ming">北齊書·帝紀</span>，又引<span class="shu-ming">北史·齊紀</span>，不應<span class="shu-ming">北史·魏紀</span>之下複出<span class="shu-ming">齊紀</span>，必有誤。</span>丞相泰輕騎追之，至河北千餘里，不及而還。<span class="jiazhu">河北，龍門西河之北也。還，從宣翻，又如字；下同。</span></p>
<p class="em2 strong" id="p67"><a class="gg-link" href="#p67" onclick="return changeColor(this);"></a><span class="yinwen">18</span>秋七月，庚子，東魏大赦。</p>
<p class="em2 strong" id="p68"><a class="gg-link" href="#p68" onclick="return changeColor(this);"></a><span class="yinwen">19</span>上待魏降將賀拔勝等甚厚，勝請討高歡，上不許。勝等思歸，前荊州大都督撫寧史寧謂勝曰：<span class="jiazhu">按<span class="shu-ming">寧傳</span>，寧居撫寧鎭。考魏北鎭無撫寧，恐卽撫冥也。又按<span class="shu-ming">五代志</span>雕陰郡開疆縣有後魏撫寧郡，又有撫寧縣，亦屬雕陰郡。</span><span class="yinhao">「朱异言於梁主無不從，請厚結之。」</span>勝從之。上許勝、寧及盧柔皆北還，<span class="jiazhu">盧柔蓋去年從勝來奔。</span>親餞之於南苑。勝懷上恩，自是見禽獸南向者皆不射之。<span class="jiazhu">射，而亦翻。</span>行至襄城，東魏丞相歡遣侯景以輕騎邀之，勝等棄舟自山路逃歸，<span class="jiazhu">勝等舟行，蓋自淮入潁，自潁入汝，泝流而西，入山路，自三鵶取武關也。</span>從者凍餒，道死者太半。<span class="jiazhu">從，才用翻。</span>旣至長安，詣闕謝罪，魏主執勝手歔欷曰：<span class="yinhao">「乘輿播越，天也，<span class="jiazhu">乘，繩證翻。</span>非卿之咎。」</span>丞相泰引盧柔爲從事中郎，與蘇綽對掌機密。</p>
<p class="em2 strong" id="p69"><a class="gg-link" href="#p69" onclick="return changeColor(this);"></a><span class="yinwen">20</span>九月，壬寅，東魏以定州刺史侯景兼尙書右僕射、南道行臺，督諸將入寇。<span class="jiazhu">將，卽亮翻。</span></p>
<p class="em2 strong" id="p70"><a class="gg-link" href="#p70" onclick="return changeColor(this);"></a><span class="yinwen">21</span>魏以扶風王孚爲司徒，斛斯椿爲太傅。</p>
<p class="em2 strong" id="p71"><a class="gg-link" href="#p71" onclick="return changeColor(this);"></a><span class="yinwen">22</span>冬，十月，乙亥，詔大舉伐東魏。東魏侯景將兵七萬寇楚州，<span class="jiazhu">魏收<span class="shu-ming">志</span>：梁置楚州，治楚城，領汝陽、仵城、城陽郡。<span class="shu-ming">五代志</span>：汝南城陽縣，梁置楚州。</span>虜刺史桓和；進軍淮上，南、北司二州刺史陳慶之擊破之，景棄輜重走。<span class="jiazhu">重，直用翻。</span>十一月，己亥，罷北伐之師。</p>
<p class="em2 strong" id="p72"><a class="gg-link" href="#p72" onclick="return changeColor(this);"></a><span class="yinwen">23</span>魏復改始祖神元皇帝爲太祖，道武皇帝爲烈祖。<span class="jiazhu">魏改二祖廟號，見一百三十七卷齊武帝永明九年。復，扶又翻。</span></p>
<p class="em2 strong" id="p73"><a class="gg-link" href="#p73" onclick="return changeColor(this);"></a><span class="yinwen">24</span>十二月，東魏以幷州刺史尉景爲太保。</p>
<p class="em2 strong" id="p74"><a class="gg-link" href="#p74" onclick="return changeColor(this);"></a><span class="yinwen">25</span>壬申，東魏遣使請和，<span class="jiazhu">使，疏吏翻。</span>上許之。</p>
<p class="em2 strong" id="p75"><a class="gg-link" href="#p75" onclick="return changeColor(this);"></a><span class="yinwen">26</span>東魏清河文宣王亶卒。<span class="jiazhu"><span class="shu-ming">考異</span>曰：<span class="shu-ming">國典</span>云，<span class="yinhao">「亶爲高歡所酖」</span>。<span class="shu-ming">典略</span>，周太祖數歡罪，亦云殺亶。<span class="shu-ming">魏書</span>、<span class="shu-ming">北史</span>皆無<span class="shu-ming">亶傳</span>；而<span class="shu-ming">帝紀</span>皆云亶薨，今從之。</span></p>
<p class="em2 strong" id="p76"><a class="gg-link" href="#p76" onclick="return changeColor(this);"></a><span class="yinwen">27</span>丁丑，東魏丞相歡督諸軍伐魏，遣司徒高敖曹趣上洛，大都督竇泰趣潼關。<span class="jiazhu">趣，七喻翻。</span></p>
<p class="em2 strong" id="p77"><a class="gg-link" href="#p77" onclick="return changeColor(this);"></a><span class="yinwen">28</span>癸未，東魏以咸陽王坦爲太師。</p>
<p class="em2 strong" id="p78"><a class="gg-link" href="#p78" onclick="return changeColor(this);"></a><span class="yinwen">29</span>是歲，魏關中大饑，人相食，死者什七八。</p>
<div class="yt" id="y537"><p class="strong" id="p79"><a class="gg-link" href="#p79" onclick="return changeColor(this);"></a><span class="section" id="title-5"><span data-head-description="高祖武皇帝十三" data-head-level="h4" data-head-title="大同三年">三年</span></span><span class="biaozhusup" data-rel="">（丁巳、五三七年）</span></p></div>
<p class="em2 strong" id="p80"><a class="gg-link" href="#p80" onclick="return changeColor(this);"></a><span class="yinwen">1</span>春，正月，上祀南郊，大赦。</p>
<p class="em2 strong" id="p81"><a class="gg-link" href="#p81" onclick="return changeColor(this);"></a><span class="yinwen">2</span>東魏丞相歡軍蒲坂，造三浮橋，欲渡河。魏丞相泰軍廣陽，<span class="jiazhu">魏收<span class="shu-ming">志</span>，景明元年，置廣陽縣，屬馮翊郡。</span>謂諸將曰：<span class="yinhao">「賊掎吾三面，<span class="jiazhu">掎，居蟻翻。</span>作浮橋以示必渡，此欲綴吾軍，使竇泰得西入耳。歡自起兵以來，竇泰常爲前鋒，其下多銳卒，屢勝而驕，今襲之，必克，克泰，則歡不戰自走矣。」</span>諸將皆曰：<span class="yinhao">「賊在近，捨而襲遠，脫有蹉跌，悔何及也！<span class="jiazhu">蹉，七何翻。跌，徒結翻。</span>不如分兵禦之。」</span>丞相泰曰：<span class="yinhao">「歡再攻潼關，吾軍不出灞上，<span class="jiazhu">中大通六年，歡攻潼關；元年，歡兵又攻潼關。</span>今大舉而來，謂吾亦當自守，有輕我之心，乘此襲之，何患不克！賊雖作浮橋，未能徑渡，不過五日，吾取竇泰必矣！」</span>行臺左丞蘇綽、中兵參軍代人達奚武亦以爲然。庚戌，丞相泰還長安，諸將意猶異同。丞相泰隱其計，以問族子直事郎中深，<span class="jiazhu">晉武帝置直事郎，在尙書諸曹郎之上。</span>深曰：<span class="yinhao">「竇泰，歡之驍將，<span class="jiazhu">驍，堅堯翻。將，卽亮翻。</span>今大軍攻蒲坂，則歡拒守而泰救之，吾表裏受敵，此危道也。不如選輕銳潛出小關，<span class="jiazhu">小關在潼關之左，唐時謂之禁谷。</span>竇泰躁急，必來決戰，<span class="jiazhu">躁，則到翻。</span>歡持重未卽救，我急擊泰，必可擒也。擒泰則歡勢自沮，<span class="jiazhu">沮，在呂翻。</span>回師擊之，可以決勝。」</span>丞相泰曰：<span class="yinhao">「此吾心也。」</span>乃聲言欲保隴右，辛亥，謁魏主而潛軍東出，癸丑旦，至小關。竇泰猝聞軍至，自風陵渡，丞相泰出馬牧澤，<span class="jiazhu"><span class="shu-ming">水經註</span>曰：桃林之塞，湖水出焉，其中多野馬。<span class="shu-ming">三秦記</span>曰，桃林塞在長安東四百里，若有軍馬經過，則牧華山，休息林下。馬牧澤，蓋卽此地也。</span>擊竇泰，大破之，士衆皆盡，竇泰自殺，傳首長安。丞相歡以河冰薄，不得赴救，撤浮橋而退，儀同代人薛孤延爲殿，<span class="jiazhu"><span class="shu-ming">通志略</span>作薩孤，複姓。殿，丁練翻。</span>一日<span class="jiaozhusup">〔章：甲十一行本「日」下有「之中」二字；乙十一行本同；孔本同；張校同；退齋校同。〕</span>斫十五刀折，乃得免。<span class="jiazhu">折，而設翻。</span>丞相泰亦引軍還。<span class="jiazhu">此一段皆書丞相泰，所以別竇泰也。歷考前後，高歡、宇文泰皆書丞相，於此尤爲有別。</span></p>
<p class="em2 strong" id="p82"><a class="gg-link" href="#p82" onclick="return changeColor(this);"></a>高敖曹自商山轉鬬而進，<span class="jiazhu">杜佑曰：商山在商州上洛縣。</span>所向無前，遂攻上洛。郡人泉岳及弟猛略與順陽人杜窋等謀翻城應之，<span class="jiazhu">窋，竹律翻，又丁骨翻。</span>洛州刺史泉企知之，<span class="jiazhu">此魏太和中所改洛州也，治上洛，時屬西魏。企，字思道；音去智翻。</span>殺岳及猛略。杜窋走歸敖曹，敖曹以爲鄕導而攻之。敖曹被流矢，通中者三，<span class="jiazhu">鄕，讀曰嚮。被，皮義翻。中，竹仲翻。</span>殞絕良久，復上馬，免冑巡城。企固守旬餘，二子元禮、仲遵力戰拒之，仲遵傷目，不堪復戰，城遂陷。企見敖曹曰：<span class="yinhao">「吾力屈，非心服也。」</span>敖曹以杜窋爲洛州刺史。敖曹創甚，<span class="jiazhu">復，扶又翻。創，初良翻。</span>曰：<span class="yinhao">「恨不見季式作刺史。」</span><span class="jiazhu">季式，敖曹弟也。</span>丞相歡聞之，卽以季式爲濟州刺史。</p>
<p class="em2 strong" id="p83"><a class="gg-link" href="#p83" onclick="return changeColor(this);"></a>敖曹欲入藍田關，<span class="jiazhu"><span class="shu-ming">唐志</span>：京兆藍田縣有藍田關，故嶢關也。濟，子禮翻。</span>歡使人告曰：<span class="yinhao">「竇泰軍沒，人心恐動，宜速還，路險賊盛，拔身可也。」</span>敖曹不忍棄衆，力戰全軍而還，以泉企、泉元禮自隨，泉仲遵以傷重不行。企私戒二子曰：<span class="yinhao">「吾餘生無幾，汝曹才器足以立功，勿以吾在東，遂虧臣節。」</span>元禮於路逃還。泉、杜雖皆爲土豪，鄕人輕杜而重泉。元禮、仲遵陰結豪右，襲窋，殺之，魏以元禮世襲洛州刺史。</p>
<p class="em2 strong" id="p84"><a class="gg-link" href="#p84" onclick="return changeColor(this);"></a><span class="yinwen">3</span>二月，丁亥，上耕藉田。<span class="jiazhu">藉，秦昔翻。</span></p>
<p class="em2 strong" id="p85"><a class="gg-link" href="#p85" onclick="return changeColor(this);"></a><span class="yinwen">4</span>己丑，以尙書左僕射何敬容爲中權將軍，<span class="jiazhu">中權將軍，二百四十號之一也。</span>護軍將軍蕭淵藻爲左僕射，右僕射謝舉爲右光祿大夫。</p>
<p class="em2 strong" id="p86"><a class="gg-link" href="#p86" onclick="return changeColor(this);"></a><span class="yinwen">5</span>魏槐里獲神璽，<span class="jiazhu">槐里縣，漢屬扶風，晉屬始平郡，後魏復屬扶風。璽，斯氏翻。</span>大赦。</p>
<p class="em2 strong" id="p87"><a class="gg-link" href="#p87" onclick="return changeColor(this);"></a><span class="yinwen">6</span>三月，辛未，東魏遷七帝神主入新廟，<span class="jiazhu">七帝：道武、明元、太武、文成、獻文、孝文、宣武。</span>大赦。</p>
<p class="em2 strong" id="p88"><a class="gg-link" href="#p88" onclick="return changeColor(this);"></a><span class="yinwen">7</span>魏斛斯椿卒。<span class="jiazhu">時斛斯椿爲魏太傅。按椿居爾朱、高歡之間，以智數間搆其君臣之際，爾朱氏旣爲所夷，而高歡亦不能制也。及入關之後，與宇文泰同列，若無能爲者；權不在己，無以舞弄其智數也。</span></p>
<p class="em2 strong" id="p89"><a class="gg-link" href="#p89" onclick="return changeColor(this);"></a><span class="yinwen">8</span>夏，五月，魏以廣陵王欣爲太宰，賀拔勝爲太師。</p>
<p class="em2 strong" id="p90"><a class="gg-link" href="#p90" onclick="return changeColor(this);"></a><span class="yinwen">9</span>六月，魏以扶風王孚爲太保，梁景叡爲太傅，廣平王贊爲太尉，開府儀同三司武川王盟爲司空。</p>
<p class="em2 strong" id="p91"><a class="gg-link" href="#p91" onclick="return changeColor(this);"></a><span class="yinwen">10</span>東魏丞相歡遊汾陽之天池，<span class="jiazhu"><span class="shu-ming">水經註</span>：太原汾陽縣北燕京山上有大池，池在山原之上，世謂之天池，方里餘，其水澄渟鏡淨而不流。</span>得奇石，隱起成文曰<span class="yinhao">「六王三川」</span>。以問行臺郎中陽休之，對曰：<span class="yinhao">「六者，大王之字；<span class="jiazhu">歡字賀六渾，故云然。</span>王者，當王天下。河、洛、伊爲三川，涇、渭、洛亦爲三川。<span class="jiazhu">涇、渭、洛之<span class="yinhao">「洛」</span>，指關中之洛水，今逕鄜、坊、同三州而入于渭。當王，于況翻。</span>大王若受天命，終應奄有關、洛。」</span>歡曰：<span class="yinhao">「世人無事常言我反，況聞此乎！愼勿妄言！」</span>休之，固之子也。<span class="jiazhu">陽固事魏孝文帝，嘗從劉昶南伐。</span>行臺郎中中山杜弼承間勸歡受禪，歡舉杖擊走之。<span class="jiazhu">高歡之志，蓋如曹操所謂吾爲周文王者，非眞無移魏鼎之心也。間，古莧翻。</span></p>
<p class="em2 strong" id="p92"><a class="gg-link" href="#p92" onclick="return changeColor(this);"></a><span class="yinwen">11</span>東魏遣兼散騎常侍李諧來聘，以吏部郎盧元明、通直侍郎李業興副之。<span class="jiazhu">通直侍郎，卽通直散騎侍郎。散，悉亶翻。騎，奇寄翻。</span>諧，平之孫；<span class="jiazhu">李平，崇之從弟，事孝文、宣武。</span>元明，昶之子也。<span class="jiazhu">盧昶，盧玄之孫。</span>秋，七月，諧等至建康，上引見，與語，<span class="jiazhu">見，賢遍翻。</span>應對如流。諧等出，上目送之，謂左右曰：<span class="yinhao">「朕今日遇勍敵。<span class="jiazhu">勍，其京翻。</span>卿輩嘗言北間全無人物，此等何自而來！」</span>是時鄴下言風流者，以諧及隴西李神儁、范陽盧元明、北海王元景、弘農楊遵彥、清河崔贍爲首。<span class="jiazhu">贍，而豔翻。</span>神儁名挺，寶之孫；<span class="jiazhu">李寶自敦煌歸魏，其後貴盛。</span>元景名昕，憲之曾孫也；<span class="jiazhu">王憲，猛之孫，皇始中歸魏。</span>皆以字行。贍，㥄之子也。<span class="jiazhu">㥄，力膺翻。</span></p>
<p class="em2 strong" id="p93"><a class="gg-link" href="#p93" onclick="return changeColor(this);"></a>時南、北通好，<span class="jiazhu">好，呼到翻。</span>務以俊乂相誇，銜命接客，必盡一時之選，<span class="jiazhu">銜命，奉使者也。接客，主客也。</span>無才地者不得與焉。<span class="jiazhu">與，讀曰預。</span>每梁使至鄴，<span class="jiazhu">使，疏吏翻；下同。</span>鄴下爲之傾動，貴勝子弟盛飾聚觀，禮贈優渥，館門成市。宴日，高澄常使左右覘之，一言制勝，澄爲之拊掌。魏使至建康亦然。<span class="jiazhu">兩國通使，各務夸矜以見所長，自古然矣。昭奚恤之事猶可以服覘國者之心。爲，于僞翻。覘，丑廉翻，又丑豔翻。</span></p>
<p class="em2 strong" id="p94"><a class="gg-link" href="#p94" onclick="return changeColor(this);"></a><span class="yinwen">12</span>獨孤信求還北，上許之。信父母皆在山東，<span class="jiazhu">魏孝武西遷，信棄父母追從之。</span>上問信所適，信曰：<span class="yinhao">「事君者不敢顧私親而懷貳心。」</span>上以爲義，禮送甚厚。信與楊忠皆至長安，上書謝罪。魏以信有定三荊之功，<span class="jiazhu">定三荊見上卷中大通六年。</span>遷驃騎大將軍，加侍中、開府儀同三司，餘官爵如故。<span class="jiazhu">驃，匹妙翻。騎，奇寄翻。</span>丞相泰愛楊忠之勇，留置帳下。</p>
<p class="em2 strong" id="p95"><a class="gg-link" href="#p95" onclick="return changeColor(this);"></a><span class="yinwen">13</span>魏宇文深勸丞相泰取恆農，八月，丁丑，泰帥李弼等十二將伐東魏，以北雍州刺史于謹爲前鋒，攻盤豆，拔之。<span class="jiazhu">恆，戶登翻。帥，讀曰率。將，卽亮翻。雍，於用翻。<span class="shu-ming">五代志</span>：雍州華原縣，後魏置北雍州。恆農湖城、閺鄕之西有皇天原，原西有盤豆城。</span>戊子，至恆農，庚寅，拔之，擒東魏陝州刺史李徽伯，<span class="jiazhu">魏收<span class="shu-ming">志</span>：太和十一年，置陝州，治陝城，帶恆農郡，領西恆農、澠池、石城、河北郡。陝，式冉翻。</span>俘其戰士八千。</p>
<p class="em2 strong" id="p96"><a class="gg-link" href="#p96" onclick="return changeColor(this);"></a>時河北諸城多附東魏，左丞楊檦自言父猛嘗爲邵郡白水令，<span class="jiazhu">左丞，行臺左丞也。魏收<span class="shu-ming">志</span>，皇興四年，置邵郡，治白水縣。<span class="shu-ming">五代志</span>，絳郡垣縣，後魏置邵郡及白水縣。<span class="shu-ming">裴慶孫傳</span>，邵郡治陽胡城，去軹關二百餘里。孔穎達曰：垣縣有召亭，因以名郡。宋白曰：絳州垣縣，其地卽周、召分陝之所，今縣東六十里有邵原祠廟與古棠樹。春秋襄二十三年，齊侯伐晉，取朝歌，入孟門，登太行，張武軍於熒庭，戍郫邵。後魏獻文四年置邵州。檦，與標同。</span>知其豪傑，請往說之，以取邵郡；<span class="jiazhu">說，式芮翻；下諜說同。</span>泰許之。檦乃與土豪王覆憐等舉兵，收邵郡守程保及縣令四人，斬之。表覆憐爲郡守，<span class="jiazhu">守，式又翻。</span>遣諜說諭東魏城堡，旬月之間，歸附甚衆。<span class="jiazhu">諜，達協翻。</span>東魏以東雍州刺史司馬恭鎭正平，<span class="jiazhu">正平，本漢、晉之臨汾縣地；魏眞君七年，分置太平縣；神䴥元年，改爲正平；太和十八年，置正平郡，帶聞喜縣，屬東雍州。杜佑曰：絳州，治正平縣。</span>司空從事中郎聞喜裴邃欲攻之，恭棄城走，泰以楊檦行正平郡事。</p>
<p class="em2 strong" id="p97"><a class="gg-link" href="#p97" onclick="return changeColor(this);"></a><span class="yinwen">14</span>上修長干寺阿育王塔，出佛爪髮舍利。辛卯，上幸寺，設無礙食，<span class="jiazhu">今建康府上元縣有長干里，去縣五里，李白<span class="shu-ming">長干行</span>謂<span class="yinhao">「同居長干里」</span>乃秣陵縣東里巷。江東謂山壠之間曰干。<span class="shu-ming">僧家載國事</span>曰：佛泥洹後，天人以新白緤裹佛，以香花供養。滿七日，盛以金棺，送出王宮可三里許。在宮各以旃檀木爲薪，天人各以火燒薪，斂舍利得八斛四斗，諸國王各得少許，齎還本國，以造佛寺。阿育王起浮屠於佛泥洹處。李延壽<span class="shu-ming">扶南傳</span>曰：長干寺塔，吳時有尼居其地，爲小精舍，孫綝毀除之。吳平後，諸道人復於舊處建立。晉簡文咸安中造塔，孝武太元九年上金相輪及承露。其後有西河離石縣胡人劉薩何遇疾暴亡，七日而蘇，因此出家，名慧達。遊行至丹楊長干里，有阿育王塔，掘入一丈，得金函盛三舍利及佛爪髮，遷舍利近北，對簡文所造塔西造塔。及帝開之，初穿土四尺，得龍窟及昔人所捨金銀釵釧環鑷等諸雜寶物可深九尺許。至石磉之下，有石函，函內有鐵壺，以盛銀坩，坩內有金縷甖，盛三舍利，如粟粒大，圓正光潔。函內有玻璃盌，盌心得四舍利及髮爪，爪有四枚，並爲沈香色，髮青紺色，衆僧以手伸之，隨手長短，放之則旋屈爲蠡形。帝乃設無礙大會，豎二剎，各以金甖次玉甖重盛舍利及爪髮，內七寶塔內，又以石函盛寶塔，分入兩剎剎下。</span>大赦。</p>
<p class="em2 strong" id="p98"><a class="gg-link" href="#p98" onclick="return changeColor(this);"></a><span class="yinwen">15</span>九月，柔然爲魏侵東魏三堆，<span class="jiazhu">魏收<span class="shu-ming">志</span>：肆州郡平寇縣，眞君七年，幷三堆縣屬焉；有三堆戍。隨改平寇縣爲崞縣，屬鴈門郡。宋白曰：嵐州靜樂縣，本漢汾陽縣地，城內有堆阜三，俗名三堆城。爲，于僞翻。</span>丞相歡擊之，柔然退走。</p>
<p class="em2 strong" id="p99"><a class="gg-link" href="#p99" onclick="return changeColor(this);"></a>行臺郎中杜弼以文武在位多貪汙，言於丞相歡，請治之。<span class="jiazhu">治，直之翻。</span>歡曰：<span class="yinhao">「弼來，我語爾！<span class="jiazhu">語，牛倨翻。</span>天下貪汙，習俗已久。今督將家屬多在關西，<span class="jiazhu">此指言可朱渾道元、万俟普、劉豐生等部曲也。將，卽亮翻。</span>宇文黑獺常相招誘，人情去留未定；<span class="jiazhu">獺，他達翻。誘，音酉。</span>江東復有吳翁蕭衍，專事衣冠禮樂，<span class="jiazhu">復，扶又翻。</span>中原士大夫望之以爲正朔所在。我若急正綱紀，不相假借，恐督將盡歸黑獺，士子悉奔蕭衍，人物流散，何以爲國！爾宜少待，吾不忘之。」</span><span class="jiazhu">史言高歡權時施宜以凝固其衆，捨小過以成大功。少，詩沼翻。</span></p>
<p class="em2 strong" id="p100"><a class="gg-link" href="#p100" onclick="return changeColor(this);"></a>歡將出兵拒魏，杜弼請先除內賊。歡問賊爲誰，弼曰：<span class="yinhao">「諸勳貴掠奪百姓者是也。」</span>歡不應，使軍士皆張弓注矢，舉刀，按矟，夾道羅列，命弼冒出其間，弼戰慄流汗。歡乃徐諭之曰：<span class="yinhao">「矢雖注不射，刀雖舉不擊，矟雖按不刺，<span class="jiazhu">矟，色角翻。射，而亦翻。刺，七亦翻。</span>爾猶亡魄失膽。諸勳人身犯鋒鏑，百死一生，雖或貪鄙，所取者大，豈可同之常人也！」</span>弼乃頓首謝不及。</p>
<p class="em2 strong" id="p101"><a class="gg-link" href="#p101" onclick="return changeColor(this);"></a>歡每號令軍士，常令丞相屬代郡張華原宣旨，其語鮮卑則曰：<span class="yinhao">「漢民是汝奴，夫爲汝耕，婦爲汝織，輸汝粟帛，令汝溫飽，汝何爲陵之？」</span>其語華人則曰：<span class="yinhao">「鮮卑是汝作客，<span class="jiazhu">言如傭作之客也。語，牛倨翻。爲，于僞翻；下同。</span>得汝一斛粟、一匹絹，爲汝擊賊，令汝安寧，汝何爲疾之？」</span><span class="jiazhu">史言高歡雜用夷、夏，有撫御之術。</span></p>
<p class="em2 strong" id="p102"><a class="gg-link" href="#p102" onclick="return changeColor(this);"></a>時鮮卑共輕華人，唯憚高敖曹；歡號令將士，常鮮卑語，敖曹在列，則爲之華言。敖曹返自上洛，歡復以爲軍司、大都督，統七十六都督。<span class="jiazhu">復，扶又翻。</span>以司空侯景爲西道大行臺，<span class="jiazhu">使景經略關西也。</span>與敖曹及行臺任祥、御史中尉劉貴、豫州刺史堯雄、冀州刺史万俟洛同治兵於虎牢。<span class="jiazhu">任，音壬。万，莫北翻。俟，渠之翻。治，直之翻；下同。</span>敖曹與北豫州刺史鄭嚴祖握槊，<span class="jiazhu">魏泰常中，置豫州，治虎牢；後得汝南，置豫州，以虎牢爲北豫州，領廣武、滎陽、成皋郡。握槊，亦博塞之戲也。劉禹錫<span class="shu-ming">觀博</span>曰：<span class="yinhao">「初，主人執握槊之器，置于廡下，曰：『主進者要約之。』旣揖讓，卽次。有博齒，齒異乎古之齒，其制用骨，觚稜四均，鏤以朱墨，耦而合數，取應日月，視其轉止，依以爭道。是制也行之久矣，莫詳所祖，以其用必投擲，以博投詔之。」</span>又，爾朱世隆與元世儁握槊，忽聞局上詨然有聲，一局子盡倒立，世隆甚惡之，旣而及禍。李延壽曰：握槊，此蓋胡戲，近入中國，云胡王有弟一人，遇罪，將殺之，從獄中爲此戲上之，意言孤則易死也。</span>貴召嚴祖，敖曹不時遣，枷其使者。使者曰：<span class="yinhao">「枷則易，脫則難。」</span><span class="jiazhu">枷，居牙翻。易，弋豉翻。</span>敖曹以刀就枷刎之，曰：<span class="yinhao">「又何難！」</span>貴不敢校。明日，貴與敖曹坐，又白治河役夫多溺死，<span class="jiazhu">溺，奴狄翻。</span>貴曰：<span class="yinhao">「一錢漢，<span class="jiazhu">言漢人之賤也。</span>隨之死！」</span>敖曹怒，拔刀斫貴；貴走出還營，敖曹鳴鼓會兵，欲攻之，侯景、万俟洛共解諭，久之乃止。敖曹嘗詣相府，門者不納，敖曹引弓射之，<span class="jiazhu">射，而亦翻。</span>歡知而不責。</p>
<p class="em2 strong" id="p103"><a class="gg-link" href="#p103" onclick="return changeColor(this);"></a><span class="yinwen">16</span>閏月，甲子，以武陵王紀爲都督益·梁等十三州諸軍事、益州刺史。<span class="jiazhu">爲後紀與湘東爭國張本。</span></p>
<p class="em2 strong" id="p104"><a class="gg-link" href="#p104" onclick="return changeColor(this);"></a><span class="yinwen">17</span>東魏丞相歡將兵二十萬自壺口趣蒲津，<span class="jiazhu">班<span class="shu-ming">志</span>：壺口山在河東郡北屈縣東南。北屈，後魏改爲禽昌縣，屬平陽郡；隋改禽昌爲襄陵縣。將，卽亮翻；下同。趣，七喻翻。</span>使高敖曹將兵三萬出河南。時關中饑，魏丞相泰所將將士不滿萬人，館穀於恆農五十餘日，聞歡將濟河，乃引兵入關，高敖曹遂圍恆農。<span class="jiazhu">恆，戶登翻。</span>歡右長史薛琡言於歡曰：<span class="jiazhu">琡，齒育翻。</span><span class="yinhao">「西賊連年饑饑，故冒死來入陝州，欲取倉粟。今敖曹已圍陝城，粟不得出，<span class="jiazhu">陝，式冉翻。</span>但置兵諸道，勿與野戰，比及麥秋，<span class="jiazhu">比，必利翻。<span class="shu-ming">記·月令</span>：孟夏之月，麥秋至。</span>其民自應餓死，寶炬、黑獺何憂不降！<span class="jiazhu">降，戶江翻。</span>願勿渡河。」</span>侯景曰：<span class="yinhao">「今茲舉兵，形勢極大，萬一不捷，猝難收斂。不如分爲二軍，相繼而進，前軍若勝，後軍全力；前軍若敗，後軍承之。」</span>歡不從，自蒲津濟河。<span class="jiazhu"><span class="shu-ming">考異</span>曰：<span class="shu-ming">北齊·帝紀</span>：<span class="yinhao">「十一月，壬辰，神武自蒲津濟。」</span><span class="shu-ming">魏·帝紀</span>：<span class="yinhao">「十月，壬辰，敗于沙苑。」</span>按<span class="shu-ming">長曆</span>，十月壬辰朔。<span class="shu-ming">北齊紀</span>誤也。</span></p>
<p class="em2 strong" id="p105"><a class="gg-link" href="#p105" onclick="return changeColor(this);"></a>丞相泰遣使戒華州刺史王羆，羆語使者曰：<span class="yinhao">「老羆當道臥，貉子那得過！」</span>歡至馮翊城下，<span class="jiazhu">使，疏吏翻。華，戶化翻。語，牛倨翻。<span class="shu-ming">五代志</span>：馮翌郡，後魏曰華州，西魏後改曰同州。馮翊縣，後魏曰華陰。貉，曷各翻，北方有之，似狐，善睡。康曰：貉，莫白切。<span class="shu-ming">說文</span>云：北方豸種也。鄭玄曰：貉子曰貆。郭璞曰：今江東通呼貉爲𧲬𧲬。余按北方豸種乃指夷貉之貉，<span class="shu-ming">孟子</span>所謂<span class="yinhao">「大貉、小貉」</span>者也。此乃狐貉之貉，當從諸家之說。</span>謂羆曰：<span class="yinhao">「何不早降！」</span><span class="jiazhu">降，戶江翻。</span>羆大呼曰：<span class="jiazhu">呼，火故翻。</span><span class="yinhao">「此城是王羆冢，死生在此。欲死者來！」</span>歡知不可攻，乃涉洛，軍於許原西。<span class="jiazhu"><span class="shu-ming">漢志</span>：馮翊懷德縣南有荊山，山下有強梁原，洛水東南入渭。許原蓋在洛水之南。</span></p>
<p class="em2 strong" id="p106"><a class="gg-link" href="#p106" onclick="return changeColor(this);"></a>泰至渭南，徵諸州兵，皆未會。欲進擊歡，諸將以衆寡不敵，請待歡更西以觀其勢。泰曰：<span class="yinhao">「歡若至長安，則人情大擾；今及其遠來新至，可擊也。」</span>卽造浮橋於渭，令軍士齎三日糧，輕騎渡渭，輜重自渭南夾渭而西。<span class="jiazhu">重，直用翻。</span>冬，十月，壬辰，泰至沙苑，<span class="jiazhu"><span class="shu-ming">水經註</span>：沙苑在渭北，沙苑之南卽漢懷德縣故城。<span class="shu-ming">五代志</span>：馮翊縣有沙苑。</span>距東魏軍六十里。諸將皆懼，宇文深獨賀。泰問其故，對曰：<span class="yinhao">「歡鎭撫河北，甚得衆心，以此自守，未易可圖。<span class="jiazhu">易，弋豉翻。</span>今懸師渡河，非衆所欲，獨歡恥失竇泰，愎諫而來，所謂忿兵，<span class="jiazhu">愎，弼力翻，戾也。漢魏相曰：爭恨細故，不忍憤怒者，謂之忿兵；兵忿者敗。</span>可一戰擒也。事理昭然，何爲不賀！願假深一節，發王羆之兵邀其走路，使無遺類。」</span>泰遣須昌縣公達奚武覘歡軍，<span class="jiazhu">覘，丑廉翻，又丑豔翻。</span>武從三騎，皆效歡將士衣服，日暮，去營數百步下馬，潛聽得其軍號，因上馬歷營，若警夜者，有不如法，往往撻之，具知敵之情狀而還。<span class="jiazhu">還，從宣翻，又如字。</span></p>
<p class="em2 strong" id="p107"><a class="gg-link" href="#p107" onclick="return changeColor(this);"></a>歡聞泰至，癸巳，引兵會之。候騎告歡軍且至，泰召諸將謀之。開府儀同三司李弼曰：<span class="yinhao">「彼衆我寡，不可平地置陳，此東十里有渭曲，可先據以待之。」</span>泰從之，背水東西爲陳，<span class="jiazhu">陳，讀曰陣；下陷陳、魏陳同。</span>李弼爲右拒，趙貴爲左拒，<span class="jiazhu">杜預曰：拒，方陳。陸德明曰：拒，俱甫翻。</span>命將士皆偃戈於葦中，約聞鼓聲而起。晡時，東魏兵至渭曲，<span class="jiazhu">晡，奔謨翻。</span>都督太安斛律羌舉曰:<span class="yinhao">「黑獺舉國而來，欲一死決，<span class="jiazhu">言欲盡死力戰，以決勝負。</span>譬如猘狗，或能噬人；<span class="jiazhu">猘，<span class="shu-ming">漢書音義</span>征例翻，又居例翻，狂犬也。<span class="shu-ming">左傳</span>曰：國犬之瘈，無不噬也。</span>且渭曲葦深土濘，無所用力，<span class="jiazhu">濘，乃定翻，泥淖也。</span>不如緩與相持，密分精銳徑掩長安，巢穴旣傾，則黑獺不戰成擒矣。」</span><span class="jiazhu">使斛律羌舉之計行，西魏殆哉。</span>歡曰：<span class="yinhao">「縱火焚之，何如？」</span>侯景曰：<span class="yinhao">「當生擒黑獺以示百姓，若衆中燒死，誰復信之！」</span><span class="jiazhu">侯景此言固亦有恃衆輕敵之心。復，扶又翻；下復戰、可復同。</span>彭樂盛氣請鬬，曰：<span class="yinhao">「我衆賊寡，百人擒一，何憂不克！」</span>歡從之。東魏兵望見魏兵少，爭進擊之，無復行列。<span class="jiazhu">史言東魏將士皆恃衆輕敵，故敗。少，詩沼翻。復，扶又翻。行，戶剛翻。</span>兵將交，丞相泰鳴豉，士皆奮起，于謹等六軍與之合戰，李弼帥鐵騎橫擊之，<span class="jiazhu">時東魏之師萃于左拒，于謹等與之合戰，李弼引右拒之騎兵橫擊之。帥，讀曰率。</span>東魏兵中絕爲二，遂大破之。李弼弟檦，身小而勇，<span class="jiazhu">檦，與標同。</span>每躍馬陷陳，隱身鞍甲之中，敵見皆曰：<span class="yinhao">「避此小兒！」</span>泰歎曰：<span class="yinhao">「膽決如此，何必八尺之軀！」</span>征虜將軍武川耿令貴殺傷多，甲裳盡赤，<span class="jiazhu"><span class="shu-ming">左傳</span>：晉、楚戰于邲，屈蕩搏趙旃，得其甲裳。杜預<span class="shu-ming">註</span>曰：下曰裳。</span>泰曰：<span class="yinhao">「觀其甲裳，足知令貴之勇，何必數級！」</span><span class="jiazhu">謂不必數其斬獲首級之多少。</span>彭樂乘醉深入魏陳，魏人刺之，<span class="jiazhu">刺，七亦翻。</span>腸出，內之復戰。丞相歡欲收兵更戰，使張華原以簿歷營點兵，<span class="jiazhu">簿者，軍之名籍。</span>莫有應者，還，白歡曰：<span class="yinhao">「衆盡去，營皆空矣！」</span>歡猶未肯去。阜城侯斛律金曰：<span class="yinhao">「衆心離散，不可復用，宜急向河東。」</span>歡據鞍未動，金以鞭拂馬，乃馳去，夜，渡河，船去岸遠，歡跨橐駝就船，乃得渡，喪甲士八萬人，<span class="jiazhu">喪，息浪翻。</span>棄鎧仗十有八萬。<span class="jiazhu">鎧，可亥翻。</span>丞相泰追歡至河上，選留甲士二萬餘人，餘悉縱歸。都督李穆曰：<span class="yinhao">「高歡破膽矣，速追之，可獲。」</span>泰不聽，<span class="jiazhu">沙苑之戰，宇文泰不敢乘勝追高歡，邙山之戰，歡不敢乘勝追泰，蓋二人者智力相敵，足以相持而不足以相斃也。</span>還軍渭南，所徵之兵甫至，<span class="jiazhu">甫，方也。</span>乃於戰所人植柳一株以旌武功。</p>
<p class="em2 strong" id="p108"><a class="gg-link" href="#p108" onclick="return changeColor(this);"></a>侯景言於歡曰：<span class="yinhao">「黑獺新勝而驕，必不爲備，願得精騎二萬，徑往取之。」</span>歡以告婁妃，妃曰：<span class="yinhao">「設如其言，景豈有還理！得黑獺失景，何利之有！」</span>歡乃止。</p>
<p class="em2 strong" id="p109"><a class="gg-link" href="#p109" onclick="return changeColor(this);"></a>魏加丞相泰柱國大將軍，李弼十二將皆進爵增邑有差。<span class="jiazhu">十二將，李弼、獨孤信、梁禦、趙貴、于謹、若干惠、怡峯、劉亮、王德、侯莫陳崇、李遠、達奚武也。</span></p>
<p class="em2 strong" id="p110"><a class="gg-link" href="#p110" onclick="return changeColor(this);"></a>高敖曹聞歡敗，釋恆農，退保洛陽。</p>
<p class="em2 strong" id="p111"><a class="gg-link" href="#p111" onclick="return changeColor(this);"></a>己酉，魏行臺宮景壽等向洛陽，<span class="jiazhu">宮，姓也，<span class="shu-ming">左傳</span>，虞大夫有宮之奇。</span>東魏洛州大都督韓賢擊走之。州民韓木蘭作亂，賢擊破之。一賊匿尸間，賢自按檢收鎧仗，賊欻起斫之，斷脛而卒。<span class="jiazhu">欻，許勿翻。斷，丁管翻；下兵斷同。脛，胡定翻。</span></p>
<p class="em2 strong" id="p112"><a class="gg-link" href="#p112" onclick="return changeColor(this);"></a>魏復遣行臺馮翊王季海與獨孤信將步騎二萬趣洛陽，<span class="jiazhu">復，扶又翻。趣，七喻翻；下同。</span>洛州刺史李顯趣三荊，<span class="jiazhu">西魏洛州治上洛。</span>賀拔勝、李弼圍蒲坂。</p>
<p class="em2 strong" id="p113"><a class="gg-link" href="#p113" onclick="return changeColor(this);"></a>東魏丞相歡之西伐也，蒲坂民敬珍謂其從祖兄祥曰：<span class="yinhao">「高歡迫逐乘輿，<span class="jiazhu">乘，繩證翻。</span>天下忠義之士皆欲剚刃於其腹；<span class="jiazhu">從，才用翻。剚，側吏翻。賈公彥曰：剚，猶立也，齊人謂立物地中爲剚。</span>今又稱兵西上，<span class="jiazhu">上，時掌翻。</span>吾欲與兄起兵斷其歸路，此千載一時也。」</span><span class="jiazhu">斷，丁管翻。</span>祥從之，糾合鄕里，數日，有衆萬餘。會歡自沙苑敗歸，祥、珍帥衆邀之，斬獲甚衆。賀拔勝、李弼至河東，祥、珍帥猗氏等六縣十餘萬戶歸之，<span class="jiazhu">猗氏縣，自漢以來屬河東郡。丁度曰：猗氏，本郇國也，後以猗頓居於此，因爲猗氏。按<span class="shu-ming">左傳</span>所謂郇瑕氏之地，沃而近鹽，其後猗頓居之，用盬鹽起富，遂以猗氏名縣，而郇瑕氏隱矣。帥，讀曰率。</span>丞相泰以珍爲平陽太守，祥爲行臺郎中。</p>
<p class="em2 strong" id="p114"><a class="gg-link" href="#p114" onclick="return changeColor(this);"></a>東魏秦州刺史薛崇禮守蒲坂，別駕薛善，崇禮之族弟也，言於崇禮曰：<span class="yinhao">「高歡有逐君之罪，善與兄忝衣冠緒餘，世荷國恩，今大軍已臨，而猶爲高氏固守，<span class="jiazhu">荷，下可翻。爲，于僞翻。</span>一旦城陷，函首送長安，署爲逆賊，死有餘愧，及今歸款，猶爲愈也。」</span>崇禮猶豫不決。善與族人斬關納魏師，崇禮出走，追獲之。丞相泰進軍蒲坂，略定汾、絳，<span class="jiazhu"><span class="shu-ming">五代志</span>：文城郡，東魏置南汾州，後周改爲汾州。絳郡，後魏置東雍州，後周改爲絳州。</span>凡薛氏預開城之謀者，皆賜五等爵。善曰：<span class="yinhao">「背逆歸順，<span class="jiazhu">背，蒲妹翻。</span>臣子常節，豈容闔門大小俱叨封邑！」</span>與其弟愼固辭不受。</p>
<p class="em2 strong" id="p115"><a class="gg-link" href="#p115" onclick="return changeColor(this);"></a>東魏行晉州事封祖業棄城走，儀同三司薛脩義追至洪洞，<span class="jiazhu">杜佑曰：洪洞故城在平陽北，四固重複，控據要險。劉昫曰：晉州洪洞縣，古陽縣也，隋義寧元年改曰洪洞，取縣北洪洞嶺以名縣。孫恆曰：洞，音同，又徒弄翻。</span>說祖業還守。<span class="jiazhu">說，式芮翻。守，手又翻；下固守同。</span>祖業不從；脩義還據晉州，安集固守。魏儀同三司長孫子彥引兵至城下，脩義開門伏甲以待之；子彥不測虛實，遂退走。丞相歡以脩義爲晉州刺史。<span class="jiazhu">史言河東諸薛各行其志，爲東、西魏宣力。</span></p>
<p class="em2 strong" id="p116"><a class="gg-link" href="#p116" onclick="return changeColor(this);"></a>獨孤信至新安，<span class="jiazhu">新安縣，漢屬弘農郡，晉屬河南尹，魏天平初置新安郡，屬洛州。</span>高敖曹引兵北渡河。信逼洛陽，洛州刺史廣陽王湛棄城歸鄴，信遂據金墉城。孝武之西遷也，<span class="jiazhu">西遷見上卷中大通六年。</span>散騎常侍河東裴寬謂諸弟曰：<span class="yinhao">「天子旣西，吾不可以東附高氏。」</span>帥家屬逃於大石嶺；<span class="jiazhu"><span class="shu-ming">水經註</span>：洛陽之南有新城縣，縣界有大石嶺，來儒之水逕其南。</span>獨孤信入洛，乃出見之。時洛陽荒廢，人士流散，惟河東柳虯在陽城，<span class="jiazhu">陽城縣，漢屬潁川郡，晉屬河南尹，魏孝昌二年置陽城郡，屬洛州，隋廢郡爲陽城縣，唐登封元年將有事嵩山，改爲告成縣，我朝屬西京登封縣界。</span>裴諏之在潁川，信俱徵之，以虯爲行臺郎中，諏之爲開府屬。<span class="jiazhu">諏，將侯翻，又逡須翻。</span></p>
<p class="em2 strong" id="p117"><a class="gg-link" href="#p117" onclick="return changeColor(this);"></a>東魏潁州長史賀若統執刺史田迄，舉城降魏，<span class="jiazhu">魏收<span class="shu-ming">志</span>：天平初置潁州，治長社城，領許昌、潁川、陽翟郡，武定七年，改爲鄭州。賀若，複姓，<span class="shu-ming">魏書·官氏志</span>：內入諸姓有賀若氏，北俗謂忠貞爲賀若，因以爲氏。若，人者翻。</span>魏都督梁迥<span class="jiaozhusup">〔章：甲十一行本「迥」作「迴」；乙十一行本同；下同；孔本同。〕</span>入據其城。前通直散騎侍郎鄭偉起兵陳留，攻東魏梁州，執其刺史鹿永吉。<span class="jiazhu">魏收<span class="shu-ming">志</span>：天平初，置梁州，治大梁城，領陽夏、開封、陳留、汝南、潁川、汝陽、義陽、新蔡、初安、襄陽、城陽、廣陵郡。鹿，姓也，<span class="shu-ming">風俗通</span>：漢有巴郡太守鹿旗。魏收<span class="shu-ming">官氏志</span>：阿鹿桓氏，後改爲鹿氏。</span>前大司馬從事中郎崔彥穆攻滎陽，執其太守蘇淑，與廣州長史劉志皆降於魏。<span class="jiazhu">降，戶江翻。</span>偉，先護之子也。<span class="jiazhu">鄭先護見一百五十二卷大通二年。</span>丞相泰以偉爲北徐州刺史，彥穆爲滎陽太守。</p>
<p class="em2 strong" id="p118"><a class="gg-link" href="#p118" onclick="return changeColor(this);"></a>十一月，東魏行臺任祥帥督將堯雄、趙育、是云寶攻潁川，<span class="jiazhu">帥，讀曰率。將，卽亮翻。</span>丞相泰使大都督宇文貴、樂陵公遼西怡峯<span class="jiazhu">怡，姓；峯，名。峯，遼西怡寬之子。</span>將步騎二千救之。軍至陽翟，<span class="jiazhu">陽翟縣，漢屬潁川郡，晉屬河南尹，後魏置陽翟郡。<span class="shu-ming">九域志</span>：陽翟在長社西北九十里。</span>雄等軍已去潁川三十里，<span class="jiazhu">言雄等軍逼潁川，相去三十里。</span>祥帥衆四萬繼其後。諸將咸以爲<span class="yinhao">「彼衆我寡，不可爭鋒。」</span>貴曰：<span class="yinhao">「雄等謂吾兵少，必不敢進。<span class="jiazhu">少，詩沼翻。</span>彼與任祥合攻潁川，城必危矣。若賀若統陷沒，吾輩坐此何爲！今進據潁川，有城可守，又出其不意，破之必矣。」</span>遂疾趨，據穎川，背城爲陳以待。<span class="jiazhu">背，蒲妹翻。陳，讀曰陣。</span>雄等至，合戰，大破之，雄走，趙育請降，<span class="jiazhu">降，戶江翻；下同。</span>俘其士卒萬餘人，悉縱遣之。任祥聞雄敗，不敢進，貴與怡峯乘勝逼之，祥退保宛陵；<span class="jiazhu">宛陵縣，漢屬河南尹，晉屬滎陽郡，魏天平初分屬廣武郡，隋開皇十六年併宛陵縣，入新鄭。</span>貴追及，擊之，祥軍大敗。是云寶殺其陽州刺史那椿，以州降魏。<span class="jiazhu">魏收<span class="shu-ming">志</span>：天平初置陽州，治宜陽，領宜陽、金門郡。那椿，人姓名。</span>魏以貴爲開府儀同三司，是云寶、趙育爲車騎大將軍。</p>
<p class="em2 strong" id="p119"><a class="gg-link" href="#p119" onclick="return changeColor(this);"></a>都督杜陵韋孝寬攻東魏豫州，拔之，執其行臺馮邕。孝寬名叔裕，以字行。</p>
<p class="em2 strong" id="p120"><a class="gg-link" href="#p120" onclick="return changeColor(this);"></a><span class="yinwen">18</span>丙子，東魏以驃騎大將軍、儀同三司万俟普爲太尉。</p>
<p class="em2 strong" id="p121"><a class="gg-link" href="#p121" onclick="return changeColor(this);"></a><span class="yinwen">19</span>司農張樂皋等聘于東魏。<span class="jiazhu">司農之下，恐有脫字。</span></p>
<p class="em2 strong" id="p122"><a class="gg-link" href="#p122" onclick="return changeColor(this);"></a><span class="yinwen">20</span>十二月，魏行臺楊白駒與東魏陽州刺史段粲戰於蓼塢，<span class="jiazhu"><span class="shu-ming">水經註</span>：蓼水出河北縣襄山蓼谷。當時之人於此谷築塢，因謂之蓼塢。<span class="shu-ming">漢書音義</span>曰：襄山在潼關北十餘里。</span>魏師敗績。</p>
<p class="em2 strong" id="p123"><a class="gg-link" href="#p123" onclick="return changeColor(this);"></a><span class="yinwen">21</span>魏荊州刺史郭鸞攻東魏東荊州刺史清都慕容儼，<span class="jiazhu">東魏都鄴，以魏郡爲清都尹。</span>儼晝夜拒戰，二百餘日，乘間出擊鸞，大破之。<span class="jiazhu">間，古莧翻。</span>時河南諸州多失守，唯東荊獲全。</p>
<p class="em2 strong" id="p124"><a class="gg-link" href="#p124" onclick="return changeColor(this);"></a>河間邢磨納、范陽盧仲禮、仲禮從弟仲裕等皆起兵海隅以應魏。<span class="jiazhu">從，才用翻。</span></p>
<p class="em2 strong" id="p125"><a class="gg-link" href="#p125" onclick="return changeColor(this);"></a>東魏濟州刺史高季式有部曲千餘人，馬八百匹，鎧仗皆備。<span class="jiazhu">濟，子禮翻。鎧，可亥翻。</span>濮陽民杜靈椿等爲盜，聚衆近萬人，<span class="jiazhu">濮，博木翻。近，其靳翻。</span>攻城剽野，<span class="jiazhu">剽，匹妙翻。</span>季式遣騎三百，一戰擒之，又擊陽平賊路文徒<span class="jiaozhusup">〔嚴：「文徒」改「叔文」。〕</span>等，悉平之，於是遠近肅清。或謂季式曰：<span class="yinhao">「濮陽、陽平乃畿內之郡，<span class="jiazhu">二郡，東魏皆以屬司州，故云然。</span>不奉詔命，又不侵境，<span class="jiazhu">言無詔命使季式討賊，而賊又不來侵濟州境。</span>何急而使私軍遠戰！萬一失利，豈不獲罪乎！」</span><span class="jiazhu">季式所自養部曲，不衣食於官，故謂之私軍。</span>季式曰：<span class="yinhao">「君何言之不忠也！我與國家同安共危，豈有見賊而不討乎！且賊知臺軍猝不能來，又不疑外州有兵擊之，乘其無備，破之必矣。以此獲罪，吾亦無恨。」</span></p>
</div></body></html>