<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>資治通鑑-卷第一百一十五・晉紀三十七・安皇帝庚</title><meta content="width=device-width initial-scale=1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="晉紀三十七">晉紀三十七</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">起屠維作噩<span class="biaozhusup" data-rel="">（己酉）</span>，盡上章閹茂<span class="biaozhusup" data-rel="">（庚戌）</span>，凡二年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="安皇帝庚">安皇帝庚</span></span></h5>
<div class="yt" id="y409"><p class="strong" id="p1"><a class="gg-link" href="#p1" onclick="return changeColor(this);"></a><span class="section" id="title-3"><span data-head-description="安皇帝庚" data-head-level="h4" data-head-title="義熙五年">義熙五年</span></span><span class="biaozhusup" data-rel="">（己酉、四〇九年）</span></p></div>
<p class="em2 strong" id="p2"><a class="gg-link" href="#p2" onclick="return changeColor(this);"></a><span class="yinwen">1</span>春，正月，庚寅朔，南燕主超朝會羣臣，歎太樂不備，<span class="jiazhu">三年，超獻太樂伎于秦，故歎其不備。朝，直遙翻。</span>議掠晉人以補伎。<span class="jiazhu">伎，渠綺翻。</span>領軍將軍韓𧨳曰：<span class="jiazhu">丁度曰：𧨳，竹角翻。</span><span class="yinhao">「先帝以舊京傾覆，戢翼三齊。<span class="jiazhu">中山陷，慕容德棄鄴，保滑臺；旣而復失滑臺，乃東取齊地而據之。事並見前。戢，疾立翻。</span>陛下不養士息民，以伺魏釁，恢復先業，而更侵掠南鄰以讎敵，可乎！」</span>超曰：<span class="yinhao">「我計已定，不與卿言。」</span><span class="jiazhu">史言慕容超愎諫致寇而亡。伺，相吏翻。</span></p>
<p class="em2 strong" id="p3"><a class="gg-link" href="#p3" onclick="return changeColor(this);"></a><span class="yinwen">2</span>辛卯，大赦。</p>
<p class="em2 strong" id="p4"><a class="gg-link" href="#p4" onclick="return changeColor(this);"></a><span class="yinwen">3</span>庚戌，以劉毅爲衞將軍、開府儀同三司。毅愛才好士，<span class="jiazhu">好，呼到翻。</span>當世名流莫不輻湊，獨揚州主簿吳郡張卲不往。或問之，卲曰：<span class="yinhao">「主公命世人傑，何煩多問！」</span><span class="jiazhu">劉裕領揚州，故稱之爲主公。</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a><span class="yinwen">4</span>秦王興遣其弟平北將軍沖、征虜將軍狄伯支等帥騎四萬，<span class="jiazhu">帥，讀曰率。騎，奇寄翻。</span>擊夏王勃勃。沖至嶺北，謀還襲長安，伯支不從而止，因酖殺伯支以滅口。</p>
<p class="em2 strong" id="p6"><a class="gg-link" href="#p6" onclick="return changeColor(this);"></a><span class="yinwen">5</span>秦王興遣使再拜譙縱爲大都督、相國、蜀王，加九錫，承制封拜，悉如王者之儀。</p>
<p class="em2 strong" id="p7"><a class="gg-link" href="#p7" onclick="return changeColor(this);"></a><span class="yinwen">6</span>二月，南燕將慕容興宗、斛穀提、公孫歸等帥騎寇宿豫，拔之，<span class="jiazhu">宿豫城在淮北，帝置宿豫郡及宿豫縣；唐代宗諱豫，改爲宿遷縣，屬徐州。宋白曰：宿豫城在下邳東南百八十里，蓋本宋人遷宿處也，宋滅，爲邑；漢爲仇猶縣，屬臨淮郡；晉安帝立宿豫縣，唐改宿遷縣。將，卽亮翻。</span>大掠而去，簡男女二千五百付太樂敎之。歸，五樓之兄也。是時，五樓爲侍中、尙書、領左衞將軍，專總朝政，<span class="jiazhu">朝，直遙翻。</span>宗親並居顯要，王公內外無不憚之。南燕主超論宿豫之功，封斛穀提等並爲郡、縣公。桂林王<span class="jiaozhusup">〔嚴：「林」改「陽」。〕</span>鎭諫曰：<span class="yinhao">「此數人者，勤民頓兵，<span class="jiazhu">頓，讀曰鈍。</span>爲國結怨，<span class="jiazhu">爲，于僞翻。</span>何功而封？」</span>超怒，不答。尙書都令史王儼諂事五樓，<span class="jiazhu">漢尙書有令史十八人，後增爲二十一人，其後員數愈增，置都令史以總之。</span>比歲屢遷，官至左丞。<span class="jiazhu">比，毗至翻。<span class="shu-ming">禮記</span>：比年入學。<span class="shu-ming">註</span>：每歲也。<span class="shu-ming">漢書</span>，比年，頻年也。</span>國人爲之言曰：<span class="yinhao">「欲得侯，事五樓。」</span>超又遣公孫歸等寇濟南，俘男女千餘人而去。<span class="jiazhu">此濟南郡亦是僑置於淮北。濟，子禮翻。</span>自彭城以南，民皆堡聚以自固。詔幷州刺史劉道憐鎭淮陰以備之。</p>
<p class="em2 strong" id="p8"><a class="gg-link" href="#p8" onclick="return changeColor(this);"></a><span class="yinwen">7</span>乞伏熾磐入見秦太原公懿於上邽，<span class="jiazhu">熾，昌志翻。</span>彭奚念乘虛伐之。熾磐聞之，怒，不告懿而歸，擊奚念，破之，遂圍枹罕。乞伏乾歸從秦王興如平涼；熾磐克枹罕，<span class="jiazhu">彭奚念據枹罕。枹，音膚。</span>遣人告乾歸，乾歸逃還苑川。<span class="jiazhu">乾歸爲秦所留，見上卷三年。</span></p>
<p class="em2 strong" id="p9"><a class="gg-link" href="#p9" onclick="return changeColor(this);"></a>馮翊人劉厥聚衆數千，據萬年作亂，<span class="jiazhu">秦王興在平涼，故厥乘間作亂。</span>秦太子泓遣鎭軍將軍彭白狼帥東宮禁兵討之，斬厥，赦其餘黨。諸將請露布，表言廣其首級。<span class="jiazhu">帥，讀曰率。將，卽亮翻。</span>泓不許，曰：<span class="yinhao">「主上委吾後事，不能式遏寇逆，當責躬請罪，尙敢矜誕自爲功乎！」</span><span class="jiazhu">姚泓優游文義，自儒者觀之，似得子道，然非撥亂才也。</span></p>
<p class="em2 strong" id="p10"><a class="gg-link" href="#p10" onclick="return changeColor(this);"></a>秦王興自平涼如朝那，聞姚沖之謀，<span class="jiazhu">謂欲還襲長安也。</span>賜沖死。</p>
<p class="em2 strong" id="p11"><a class="gg-link" href="#p11" onclick="return changeColor(this);"></a><span class="yinwen">8</span>三月，劉裕抗表伐南燕，朝議皆以爲不可，<span class="jiazhu">朝，直遙翻。</span>惟左僕射孟昶、車騎司馬謝裕、參軍臧熹以爲必克，勸裕行。裕以昶監中軍留府事。<span class="jiazhu">監中軍將軍留府事也。昶，丑兩翻。監，古銜翻。</span>謝裕，安之兄孫也。</p>
<p class="em2 strong" id="p12"><a class="gg-link" href="#p12" onclick="return changeColor(this);"></a>初，苻氏之敗也，王猛之孫鎭惡來奔，以爲臨澧令。<span class="jiazhu">武帝太康四年立臨澧縣，屬天門郡，隋、唐併入澧州澧陽縣。澧，音禮。</span>鎭惡騎乘非長，關弓甚弱，<span class="jiazhu">關，讀曰彎。</span>而有謀略，善果斷，喜論軍國大事。或薦鎭惡於劉裕，裕與語，說之，<span class="jiazhu">斷，丁亂翻。喜，許記翻。說，讀曰悅。</span>因留宿；明旦，謂參佐曰：<span class="yinhao">「吾聞將門有將，<span class="jiazhu">將，卽亮翻。</span>鎭惡信然。」</span>卽以爲中軍參軍。</p>
<p class="em2 strong" id="p13"><a class="gg-link" href="#p13" onclick="return changeColor(this);"></a><span class="yinwen">9</span>恆山崩。<span class="jiazhu">恆，戶鄧翻。</span></p>
<p class="em2 strong" id="p14"><a class="gg-link" href="#p14" onclick="return changeColor(this);"></a><span class="yinwen">10</span>夏，四月，乞伏乾歸如枹罕，留世子熾磐鎭之，收其衆得二萬，徙都度堅山。<span class="jiazhu">度堅山，乞伏之先司繁所居也。</span></p>
<p class="em2 strong" id="p15"><a class="gg-link" href="#p15" onclick="return changeColor(this);"></a><span class="yinwen">11</span>雷震魏天安殿東序；魏主珪惡之，命左校以衝車攻東、西序，皆毀之。初，珪服寒食散，<span class="jiazhu">晉人多服寒食散，今<span class="shu-ming">千金方</span>中有數方。蘇軾曰：世有食鍾孔、烏喙而縱酒色以求長年者，蓋始於何晏。晏少而富貴，故服寒食散以濟其欲。凡服之者，疽背、嘔血相踵也。</span>久之，藥發，性多躁擾，忿怒無常，至是寖劇。<span class="jiazhu">躁，則到翻。</span>又災異數見，<span class="jiazhu">見，賢遍翻。</span>占者多言當有急變生肘腋。<span class="jiazhu">腋，音亦。</span>珪憂懣不安，<span class="jiazhu">懣，音悶，又音滿。</span>或數日不食，或達旦不寐，追計平生成敗得失，獨語不止。疑羣臣左右皆不可信，每百官奏事至前，追記其舊惡，輒殺之；其餘或顏色變動，或鼻息不調，<span class="jiazhu">氣一出一入謂之息。</span>或步趨失節，或言辭差繆，皆以爲懷惡在心，發形於外，往往手擊殺之，<span class="jiazhu">史言魏主珪死期將至。</span>死者皆陳天安殿前。朝廷人不自保，百官苟免，莫相督攝，盜賊公行，里巷之間，人爲希少。<span class="jiazhu">爲，于僞翻。少，詩沼翻。</span>珪亦知之，曰：<span class="yinhao">「朕故縱之使然，待過災年，更當清治之耳。」</span><span class="jiazhu">治，直之翻。</span>是時，羣臣畏罪，多不敢求親近；<span class="jiazhu">近，其靳翻。</span>唯著作郎崔浩恭勤不懈，或終日不歸。浩，吏部尙書宏之子也。宏未嘗忤旨，亦不諂諛，故宏父子獨不被譴。<span class="jiazhu">懈，居隘翻。忤，五故翻。被，皮義翻。</span></p>
<p class="em2 strong" id="p16"><a class="gg-link" href="#p16" onclick="return changeColor(this);"></a><span class="yinwen">12</span>夏王勃勃率騎二萬攻秦，<span class="jiazhu">騎，奇寄翻。</span>掠取平涼雜胡七千餘戶，進屯依力川。<span class="jiazhu">魏收<span class="shu-ming">地形志</span>：平涼城在漢安定鶉陰界，唐爲原州之地。依力川又當在其東南。</span></p>
<p class="em2 strong" id="p17"><a class="gg-link" href="#p17" onclick="return changeColor(this);"></a><span class="yinwen">13</span>己巳，劉裕發建康，帥舟師自淮入泗。<span class="jiazhu">帥，讀曰率。</span>五月，至下邳，留船艦、輜重，<span class="jiazhu">艦，戶黯翻。重，直用翻。</span>步進至琅邪，所過皆築城，留兵守之。<span class="jiazhu">慮南燕以奇兵斷其後也。</span>或謂裕曰：<span class="yinhao">「燕人若塞大峴之險，<span class="jiazhu"><span class="shu-ming">水經註</span>：沭水出琅邪東莞縣西北山，東南流，右合峴水。水北出大峴山，今有大峴關。魏收<span class="shu-ming">志</span>，齊郡盤陽縣有大峴山。<span class="shu-ming">五代志</span>，臨朐縣有峴山。杜佑曰：大峴在沂州沂水縣北。塞，悉則翻。峴，戶典翻。</span>或堅壁清野，大軍深入，不唯無功，將不能自歸，柰何？」</span>裕曰：<span class="yinhao">「吾慮之熟矣，鮮卑貪婪，<span class="jiazhu">婪，盧含翻。</span>不知遠計，進利虜獲，退惜禾苗，謂我孤軍遠入，不能持久；不過進據臨朐，<span class="jiazhu">魏收<span class="shu-ming">志</span>曰：臨朐卽漢之朐縣也，屬東海郡；晉曰臨朐，屬東莞郡。宋白曰：因臨朐山而名。朐，音劬。</span>退守廣固，必不能守險清野，敢爲諸君保之。」</span><span class="jiazhu">爲，于僞翻。</span></p>
<p class="em2 strong" id="p18"><a class="gg-link" href="#p18" onclick="return changeColor(this);"></a>南燕主超聞有晉師，引羣臣會議。征虜將軍公孫五樓曰：<span class="yinhao">「吳兵輕果，利在速戰，不可爭；宜據大峴，使不得入，曠日延時，沮其銳氣，<span class="jiazhu">沮，在呂翻。</span>然後徐簡精騎二千，循海而南，絕其糧道，別敕段暉帥兗州之衆，緣山東下，<span class="jiazhu">南燕兗州治梁父；緣梁父之山而東下也。騎，奇寄翻。帥，讀曰率。</span>腹背擊之，此上策也。各命守宰依險自固，校其資儲之外，餘悉焚蕩，芟除禾苗，<span class="jiazhu">芟，所銜翻；下同。</span>使敵無所資，彼僑軍無食，<span class="jiazhu">僑，渠嬌翻。</span>求戰不得，旬月之間，可以坐制，此中策也。縱賊入峴，出城逆戰，此下策也。」</span>超曰：<span class="yinhao">「今歲星居齊，以天道推之，不戰自克。客主勢殊，以人事言之，彼遠來疲弊，勢不能久。吾據五州之地，<span class="jiazhu">南燕以幷州牧鎭陰平，幽州刺史鎭發干，徐州刺史鎭莒城，兗州刺鎭梁父，青州刺史鎭東萊，所謂五州也。</span>擁富庶之民，鐵騎萬羣，麥禾布野，柰何芟苗徙民，先自蹙弱乎！不如縱使入峴，以精騎蹂之，何憂不克。」</span><span class="jiazhu">蹂，人九翻。</span>輔國將軍廣寧王賀賴盧苦諫不從，退謂五樓曰：<span class="yinhao">「必若此，亡無日矣！」</span>太尉桂林王鎭曰：<span class="yinhao">「陛下必以騎兵利平地者，宜出峴逆戰，戰而不勝，猶可退守；不宜縱敵入峴，自棄險固也。」</span>超不從。鎭出，謂韓𧨳曰：<span class="jiazhu">丁度曰：𧨳，竹角翻。</span><span class="yinhao">「主上旣不能逆戰卻敵，又不肯徙民清野，延敵入腹，坐待攻圍，酷似劉璋矣。<span class="jiazhu">劉璋事見六十七卷漢獻帝建安十八年。</span>今年國滅，吾必死之。卿中華之士，復爲文身矣。」</span><span class="jiazhu">古者東南之民斷髮文身，故鎭云然。</span>超聞之，大怒，收鎭下獄。<span class="jiazhu">下，戶稼翻。</span>乃攝莒、梁父二戍，<span class="jiazhu">父，音甫。</span>修城隍，簡士馬，以待之。</p>
<p class="em2 strong" id="p19"><a class="gg-link" href="#p19" onclick="return changeColor(this);"></a>劉裕過大峴，燕兵不出。裕舉手指天，喜形于色。左右曰：<span class="yinhao">「公未見敵而先喜，何也？」</span>裕曰：<span class="yinhao">「兵已過險，士有必死之志；<span class="jiazhu">謂已得過大峴之險。</span>餘糧棲畝，人無匱乏之憂。<span class="jiazhu">謂燕人不芟除禾苗。</span>虜已入吾掌中矣。」</span>六月，己巳，裕至東莞。<span class="jiazhu">莞，音官。</span>超先遣公孫五樓、賀賴盧及左將軍段暉等將步騎五萬屯臨朐；<span class="jiazhu">朐，音劬。</span>聞晉兵入峴，自將步騎四萬往就之，使五樓帥騎進據巨蔑水。<span class="jiazhu">巨蔑水，<span class="shu-ming">國語</span>謂之具水，袁宏謂之巨昧水，<span class="shu-ming">水經</span>謂之巨洋水。水出朱虛縣太山北，過其縣西，又北過臨朐縣東。上下沿水，悉是劉裕伐廣固營壘所在。</span>前鋒孟龍符與戰，破之，五樓退走。裕以車四千乘爲左右翼，<span class="jiazhu">乘，繩證翻。</span>方軌徐進，與燕兵戰於臨朐南，日向昃，<span class="jiazhu">日過中爲向昃。昃，阻力翻。</span>勝負猶未決。參軍胡藩言於裕曰：<span class="yinhao">「燕悉兵出戰，臨朐城中留守必寡，願以奇兵從間道取其城，此韓信所以破趙也。」</span><span class="jiazhu">間，古莧翻。韓信事見九卷漢高帝三年。</span>裕遣藩及諮議參軍檀韶、建威將軍河內向彌潛師出燕兵之後，攻臨朐，聲言輕兵自海道至矣。向彌擐甲先登，遂克之。<span class="jiazhu">向，式亮翻。擐，音宦。</span>超大驚，單騎就段暉於城南。<span class="jiazhu">超自臨朐城中出城南就暉。</span>裕因縱兵奮擊，燕衆大敗，斬段暉等大將十餘人，超遁還廣固，獲其玉璽、輦及豹尾。<span class="jiazhu">服虔曰：大駕屬車八十一乘，作三行，尙書、御史乘之，最後一乘，懸豹尾，豹尾以前皆爲省中。<span class="shu-ming">晉志</span>：法駕屬車三十六乘，最後車懸豹尾。璽，斯氏翻。</span>裕乘勝逐北至廣固；丙子，克其大城。超收衆入保小城。裕築長圍守之，圍高三丈，穿塹三重；<span class="jiazhu">高，古號翻。重，直龍翻。塹，七豔翻。</span>撫納降附，采拔賢俊，華、夷大悅。於是因齊地糧儲，悉停江、淮漕運。</p>
<p class="em2 strong" id="p20"><a class="gg-link" href="#p20" onclick="return changeColor(this);"></a>超遣尙書郎張綱乞師於秦，赦桂林王鎭，以爲錄尙書、都督中外諸軍事，引見，謝之，且問計焉。鎭曰：<span class="yinhao">「百姓之心，係於一人。今陛下親董六師，奔敗而還，<span class="jiazhu">還，從宣翻，又如字。</span>羣臣離心，士民喪氣。聞秦人自有內患，<span class="jiazhu">謂秦內有赫連之患也。喪，息浪翻。</span>恐不暇分兵救人。散卒還者尙有數萬，宜悉出金帛以餌之，更決一戰。若天命助我，必能破敵；如其不然，死亦爲美，比於閉門待盡，不猶愈乎！」</span>司徒樂浪王惠曰：<span class="yinhao">「不然。<span class="jiazhu">樂浪，音洛琅。</span>晉兵乘勝，氣勢百倍，我以敗軍之卒當之，不亦難乎！秦雖與勃勃相持，不足爲患；且與我分據中原，勢如脣齒，安得不來相救！但不遣大臣則不能得重兵。尙書令韓範爲燕、秦所重，<span class="jiazhu">事見上卷三年。</span>宜遣乞師。」</span>超從之。</p>
<p class="em2 strong" id="p21"><a class="gg-link" href="#p21" onclick="return changeColor(this);"></a>秋，七月，加劉裕北青、冀二州刺史。<span class="jiazhu">晉氏南渡，立南青、冀二州於淮南，北青、冀二州於齊地。</span></p>
<p class="em2 strong" id="p22"><a class="gg-link" href="#p22" onclick="return changeColor(this);"></a>南燕尙書略陽垣尊及弟京兆太守苗踰城來降，裕以爲行參軍。<span class="jiazhu">垣氏子孫後遂爲南國邊將，著功名。</span>尊、苗皆超所委任以爲腹心者也。</p>
<p class="em2 strong" id="p23"><a class="gg-link" href="#p23" onclick="return changeColor(this);"></a>或謂裕曰：<span class="yinhao">「張綱有巧思，<span class="jiazhu">思，相吏翻。</span>若得綱使爲攻具，廣固必可拔也。」</span>會綱自長安還，太山太守申宣執之，送於裕。裕升綱於樓車，<span class="jiazhu">杜預曰：樓車，車上望櫓。</span>使周城呼曰：<span class="jiazhu">呼，火故翻。</span><span class="yinhao">「劉勃勃大破秦軍，無兵相救。」</span>城中莫不失色。江南每發兵及遣使者至廣固，裕輒潛遣兵夜迎之，明日，張旗鳴鼓而至，<span class="jiazhu">董卓之入洛，計亦出此。</span>北方之民執兵負糧歸裕者，日以千數，圍城益急。張華、封愷皆爲裕所獲。超請割大峴以南地爲藩臣，裕不許。</p>
<p class="em2 strong" id="p24"><a class="gg-link" href="#p24" onclick="return changeColor(this);"></a>秦王興遣使謂裕曰：<span class="yinhao">「慕容氏相與鄰好，<span class="jiazhu">好，呼到翻。</span>今晉攻之急，秦已遣鐵騎十萬屯洛陽；晉軍不還，當長驅而進。」</span>裕呼秦使者謂曰：<span class="yinhao">「語汝姚興：<span class="jiazhu">使，疏吏翻；下同。語，牛倨翻；下相語同。</span>我克燕之後，息兵三年，當取關、洛；今能自送，便可速來！」</span>劉穆之聞有秦使，馳入見裕，而秦使者已去。裕以所言告穆之。穆之尤之<span class="jiazhu">尤，怪也，過也。</span>曰：<span class="yinhao">「常日事無大小，必賜預謀，此宜善詳，<span class="jiazhu">善，謂善爲之辭；詳，謂審諦也。</span>云何遽爾答之！此語不足以威敵，適足以怒之。若廣固未下，羌寇奄至，不審何以待之？」</span>裕笑曰：<span class="yinhao">「此是兵機，非卿所解，<span class="jiazhu">解，戶買翻，曉也。</span>故不相語耳。<span class="jiazhu">語，牛倨翻。</span>夫兵貴神速，彼若審能赴救，必畏我知，寧容先遣信命，逆設此言！是自張大之辭也。晉師不出，爲日久矣。羌見伐齊，殆將內懼，自保不暇，何能救人邪！」</span></p>
<p class="em2 strong" id="p25"><a class="gg-link" href="#p25" onclick="return changeColor(this);"></a><span class="yinwen">14</span>乞伏乾歸復卽秦王位，<span class="jiazhu">復，扶又翻。</span>大赦，改元更始，<span class="jiazhu">更，工衡翻。</span>公卿以下皆復本位。<span class="jiazhu">乾歸降公卿將帥爲僚佐偏裨，見一百十二卷隆安五年。</span></p>
<p class="em2 strong" id="p26"><a class="gg-link" href="#p26" onclick="return changeColor(this);"></a><span class="yinwen">15</span>慕容氏在魏者百餘家，謀逃去，魏主珪盡殺之。</p>
<p class="em2 strong" id="p27"><a class="gg-link" href="#p27" onclick="return changeColor(this);"></a><span class="yinwen">16</span>初，魏太尉穆崇與衞王儀伏甲謀弒魏主珪，不果；珪惜崇、儀之功，祕而不問。及珪有疾，殺<span class="jiaozhusup">〔章：甲十一行本「殺」上有「多」字；乙十一行本同；孔本同；張校同。〕</span>大臣。儀自疑而出亡，追獲之。八月，賜儀死。</p>
<p class="em2 strong" id="p28"><a class="gg-link" href="#p28" onclick="return changeColor(this);"></a><span class="yinwen">17</span>封融詣劉裕降。<span class="jiazhu">封融奔魏，見上卷二年。魏殺慕容氏，故融歸裕。降，戶江翻。</span></p>
<p class="em2 strong" id="p29"><a class="gg-link" href="#p29" onclick="return changeColor(this);"></a><span class="yinwen">18</span>九月，加劉裕太尉；裕固辭。</p>
<p class="em2 strong" id="p30"><a class="gg-link" href="#p30" onclick="return changeColor(this);"></a><span class="yinwen">19</span>秦王興自將擊夏王勃勃，至貳城，<span class="jiazhu">貳城，貳縣城也，在杏城西北、平涼東南。</span>遣安遠將軍姚詳等分督租運。勃勃乘虛奄至，興懼，欲輕騎就詳等。<span class="jiazhu">騎，奇寄翻。</span>右僕射韋華曰：<span class="yinhao">「若鑾輿一動，衆心駭懼，必不戰自潰，詳營亦未必可至也。」</span>興與勃勃戰，秦兵大敗，將軍姚榆生爲勃勃所禽，左將軍姚文崇<span class="jiaozhusup">〔章：甲十一行本「崇」作「宗」；乙十一行本同；孔本同；張校同。〕</span>等力戰，勃勃乃退，興還長安。勃勃復攻秦敕奇堡、黃石固、<span class="jiazhu">魏收<span class="shu-ming">地形志</span>：原州長城郡有黃石縣。<span class="shu-ming">五代志</span>，西魏改黃石爲長城；隋開皇初，廢郡爲縣，大業初，改長城縣爲百泉縣。復，扶又翻。</span>我羅城，皆拔之，徙七千餘家於大城，以其丞相右地代領幽州牧以鎭之。</p>
<p class="em2 strong" id="p31"><a class="gg-link" href="#p31" onclick="return changeColor(this);"></a>初，興遣衞將軍姚強帥步騎一萬隨韓範往就姚紹於洛陽，幷兵以救南燕，<span class="jiazhu">帥，讀曰率。騎，奇寄翻。</span>及爲勃勃所敗，<span class="jiazhu">敗，補邁翻。</span>追強兵還長安。韓範歎曰：<span class="yinhao">「天滅燕矣！」</span>南燕尙書張俊自長安還，降於劉裕，<span class="jiazhu">降，戶江翻；下同。</span>因說裕曰：<span class="jiazhu">說，輸芮翻。</span><span class="yinhao">「燕人所恃者，謂韓範必能致秦師也，今得範以示之，燕必降矣。」</span>裕乃表範爲散騎常侍，<span class="jiazhu">散，悉亶翻。騎，奇寄翻。</span>且以書招之。長水校尉王蒲勸範奔秦，範曰：<span class="yinhao">「裕起布衣，滅桓玄，復晉室，今興師伐燕，所向崩潰，此殆天授，非人力也。燕亡，則秦爲之次矣，吾不可以再辱。」</span>遂降於裕。<span class="jiazhu">漢李陵降匈奴，霍光、上官桀使其故人任立政招之使歸，陵曰：<span class="yinhao">「大丈夫不能再辱。」</span></span>裕將範循城，城中人情離沮。<span class="jiazhu">將，如字，引也。沮，在呂翻。</span>或勸燕主超誅範家。超以範弟𧨳盡忠無貳，幷範家赦之。</p>
<p class="em2 strong" id="p32"><a class="gg-link" href="#p32" onclick="return changeColor(this);"></a>冬，十月，段宏自魏奔于裕。<span class="jiazhu">宏奔魏見上卷三年。</span></p>
<p class="em2 strong" id="p33"><a class="gg-link" href="#p33" onclick="return changeColor(this);"></a>張綱爲裕造攻具，盡諸奇巧；超怒，縣其母於城上，支解之。<span class="jiazhu">爲，于僞翻。縣，讀曰懸。</span></p>
<p class="em2 strong" id="p34"><a class="gg-link" href="#p34" onclick="return changeColor(this);"></a><span class="yinwen">20</span>西秦王乾歸立夫人邊氏爲皇<span class="jiaozhusup">〔章：甲十一行本「皇」作「王」；乙十一行本同；孔本同；張校同。〕</span>后，世子熾磐爲太子，仍命熾磐都督中外諸軍、錄尙書事。<span class="jiazhu">熾，昌志翻。</span>以屋引破光爲河州刺史，鎭枹罕；<span class="jiazhu">枹，音膚。</span>以南安焦遺爲太子太師，與參軍國大謀。乾歸曰：<span class="yinhao">「焦生非特名儒，乃王佐之才也。」</span>謂熾磐曰：<span class="yinhao">「汝事之當如事吾。」</span>熾磐拜遺於床下。遺子華至孝，乾歸欲以女妻之。<span class="jiazhu">妻，七細翻。</span>辭曰：<span class="yinhao">「凡娶妻者，欲與之共事二親也。今以王姬之貴，<span class="jiazhu">周，姬姓也，故王女謂之王姬，後世因而稱之，凡王者之女皆謂之王姬。</span>下嫁蓬茅之士，誠非其匹，臣懼其闕於中饋，<span class="jiazhu"><span class="shu-ming">易·家人</span>之六二曰：在中饋。言以陰應陽，居中得正，盡婦人之義，職乎中饋，巽順而已。饋，食也。</span>非所願也。」</span>乾歸曰：<span class="yinhao">「卿之所行，古人之事，孤女不足以強卿。」</span>乃以爲尙書民部郎。<span class="jiazhu">魏尙書郎有民曹，晉初分置左民、右民，江左以後，省右民郎，有左民郎。民部郎至是始見于<span class="shu-ming">通鑑</span>。強，其兩翻。</span></p>
<p class="em2 strong" id="p35"><a class="gg-link" href="#p35" onclick="return changeColor(this);"></a><span class="yinwen">21</span>北燕王雲自以無功德而居大位，內懷危懼，常畜養壯士以爲腹心、爪牙。<span class="jiazhu">畜，吁玉翻。</span>寵臣離班、桃仁專典禁衞，<span class="jiazhu">離、桃，皆姓也；班、仁，其名。</span>賞賜以巨萬計，衣食起居皆與之同，而班、仁志願無厭，<span class="jiazhu">厭，於鹽翻。</span>猶有怨憾。戊辰，雲臨東堂，班、仁懷劍執帋而入，<span class="jiazhu">帋，與紙同，通俗書也。</span>稱有所啓。班抽劍擊雲，雲以几扞之，仁從旁擊雲，弒之。<span class="jiazhu">高雲以勇力發身，叨居君位，自謂非壯士以爲翼衞不足以防其身，豈知小人之難養也。是以古之綴衣虎賁，左右攜僕，必用吉士，其慮患誠深遠也。雲得燕見上卷三年。</span></p>
<p class="em2 strong" id="p36"><a class="gg-link" href="#p36" onclick="return changeColor(this);"></a>馮跋升洪光門以觀變，帳下督張泰、李桑言於跋曰：<span class="yinhao">「此豎勢何所至，請爲公斬之！」</span><span class="jiazhu">爲，于僞翻。</span>乃奮劍而下，桑斬班于西門，泰殺仁于庭中。衆推跋爲主，跋以讓其弟范陽公素弗，素弗不可。跋乃卽天王位於昌黎，<span class="jiazhu"><span class="shu-ming">載記</span>：馮跋，字文起，長樂信都人，其先畢萬之後也；萬之子孫有食采馮鄕者，因氏焉。</span>大赦，詔曰：<span class="yinhao">「陳氏代姜，不改齊國，<span class="jiazhu">周師尙父始封於齊，姜姓也。戰國時，齊太公田和，陳敬仲之後也，篡姜氏之後而取其國，仍號曰齊。</span>宜卽國號曰燕。」</span>改元太平，諡雲曰惠懿皇帝。跋尊母張氏爲太后，立妻孫氏爲王后，子永爲太子，以范陽公素弗爲車騎大將軍、錄尙書事，孫護爲尙書令，張興爲左僕射，汲郡公弘爲右僕射，廣川公萬泥爲幽、平二州牧，上谷公乳陳爲幷、青二州牧。素弗少豪俠放蕩，<span class="jiazhu">少，詩照翻。俠，戶頰翻。蕩，徒浪翻。</span>嘗請婚於尙書左丞韓業，業拒之。及爲宰輔，待業尤厚；好申拔舊門，<span class="jiazhu">好，呼到翻。</span>謙恭儉約，以身帥下，<span class="jiazhu">帥，讀曰率。</span>百僚憚之，論者美其有宰相之度。<span class="jiazhu">溫公作<span class="shu-ming">通鑑</span>，雖相小國者，苟有片善，必因舊史而表章之，以言爲輔之難。</span></p>
<p class="em2 strong" id="p37"><a class="gg-link" href="#p37" onclick="return changeColor(this);"></a><span class="yinwen">22</span>魏主珪將立齊王嗣爲太子；魏故事，凡立嗣子輒先殺其母，乃賜嗣母劉貴人死。珪召嗣諭之曰：<span class="yinhao">「漢武帝殺鉤弋夫人，以防母后豫政，外家爲亂也。<span class="jiazhu">事見二十二卷漢武帝後元元年。</span>汝當繼統，吾故遠迹古人，<span class="jiazhu">蜀本作<span class="yinhao">「故吾」</span>。</span>爲國家長久之計耳。」</span>嗣性孝，哀泣不自勝。珪怒之。嗣還舍，日夜號泣，<span class="jiazhu">勝，音升。號，戶高翻。</span>珪知而復召之。<span class="jiazhu">復，扶又翻。</span>左右曰：<span class="yinhao">「上怒甚，入將不測，不如且避之，俟上怒解而入。」</span>嗣乃逃匿於外，惟帳下代人車路頭、<span class="jiazhu">車焜氏，拓跋氏之疏屬也，至後魏孝文改爲車氏。</span>京兆王洛兒二人隨之。</p>
<p class="em2 strong" id="p38"><a class="gg-link" href="#p38" onclick="return changeColor(this);"></a>初，珪如賀蘭部，見獻明賀太后之妹美，<span class="jiazhu">珪父寔，魏昭成帝什翼犍之嫡子也，先昭成而薨，追諡獻明皇帝。賀太后從夫諡。</span>言於賀太后，請納之。賀太后曰：<span class="yinhao">「不可。是過美，必有不善。<span class="jiazhu"><span class="shu-ming">左傳</span>：晉叔向欲娶於申公巫臣氏，其母止之曰：<span class="yinhao">「甚美必甚惡。」</span>此言類之。</span>且已有夫，不可奪也。」</span>珪密令人殺其夫而納之，生清河王紹。紹兇很無賴，好輕遊里巷，劫剝行人以爲樂。<span class="jiazhu">很，戶墾翻。好，呼到翻。樂，音洛。</span>珪怒之，嘗倒懸井中，垂死，乃出之。齊王嗣屢誨責之，紹由是與嗣不協。</p>
<p class="em2 strong" id="p39"><a class="gg-link" href="#p39" onclick="return changeColor(this);"></a>戊辰，珪譴責賀夫人，<span class="jiazhu">譴，去戰翻。</span>囚，將殺之，會日暮，未決。夫人密使告紹曰：<span class="yinhao">「汝何以救我？」</span>左右以珪殘忍，人人危懼。紹年十六，夜，與帳下及宦者宮人數人通謀，踰垣入宮，至天安殿。左右呼曰：<span class="yinhao">「賊至！」</span><span class="jiazhu">呼，火故翻。</span>珪驚起，求弓刀不獲，遂弒之。<span class="jiazhu">年三十九。明元帝永興二年，上諡曰宣武皇帝，廟號烈祖；泰常五年，改諡道武。</span></p>
<p class="em2 strong" id="p40"><a class="gg-link" href="#p40" onclick="return changeColor(this);"></a>己巳，宮門至日中不開。紹稱詔，集百官於端門前，<span class="jiazhu">宮門正南門曰端門。</span>北面立。<span class="jiazhu">句斷。</span>紹從門扉間<span class="jiazhu">扉，門扇也。</span>謂百官曰：<span class="yinhao">「我有叔父，亦有兄，公卿欲從誰？」</span>衆愕然失色，莫有對者。良久，南平公長孫嵩曰：<span class="yinhao">「從王。」</span><span class="jiazhu">長，知兩翻。</span>衆乃知宮車晏駕，而不測其故，莫敢出聲，唯陰平公烈大哭而去。烈，儀之弟也。<span class="jiazhu">魏之克燕，儀有功焉；是年八月賜死。</span>於是朝野恟恟，人懷異志。<span class="jiazhu">朝，直遙翻。恟，許拱翻。</span>肥如侯賀護舉烽於安陽城北，<span class="jiazhu">安陽城，卽漢代郡之東安陽縣城也。魏收<span class="shu-ming">地形志</span>：永熙中，置高柳郡，治安陽。</span>賀蘭部人皆赴之，其餘諸部亦各屯聚。紹聞人情不安，大出布帛賜王公以下，崔宏獨不受。<span class="jiazhu">史言崔宏有識。</span></p>
<p class="em2 strong" id="p41"><a class="gg-link" href="#p41" onclick="return changeColor(this);"></a>齊王嗣聞變，乃自外還，晝伏匿山中，夜宿王洛兒家。洛兒鄰人李道潛奉給嗣，民間頗知之，喜而相告；紹聞之，收道，斬之。紹募人求訪嗣，欲殺之。獵郎叔孫俊<span class="jiazhu">拓跋氏起於代北，俗尙獵，故置獵郎，以豪望子弟有材勇者爲之，亦漢期門郎、羽林郎之類也。<span class="shu-ming">魏書·官氏志</span>：天賜元年置散騎郎、獵郎、諸省令史、省事、典籤等。後魏孝文以獻帝叔父之後乙旃氏爲叔孫氏。</span>與宗室疏屬拓跋磨渾<span class="jiazhu">磨渾，元城侯屈之子也。</span>自云知嗣所在，紹使帳下二人與之偕往；俊、磨渾得出，卽執帳下詣嗣，斬之。俊，建之子也。王洛兒爲嗣往來平城，通問大臣，<span class="jiazhu">爲，于僞翻。</span>夜，告安遠將軍安同等。衆聞之，翕然響應，爭出奉迎。嗣至城西，衞士執紹送之。嗣殺紹及其母賀氏，幷誅紹帳下及宦官宮人爲內應者十餘人；其先犯乘輿者，羣臣臠食之。<span class="jiazhu">乘，繩證翻。</span></p>
<p class="em2 strong" id="p42"><a class="gg-link" href="#p42" onclick="return changeColor(this);"></a>壬申，嗣卽皇帝位，<span class="jiazhu">嗣，道武皇帝之長子也。蕭子顯曰：嗣，字木末。</span>大赦，改元永興。追尊劉貴人曰宣穆皇后；公卿先罷歸第不預朝政者，悉召用之。<span class="jiazhu">朝，直遙翻。</span>詔長孫嵩與北新侯安同、山陽侯奚斤、<span class="jiazhu">後魏孝文以獻帝第三兄之後爲達奚氏，尋又改爲奚氏。</span>白馬侯崔宏、元城侯拓跋屈等八人坐止車門右，<span class="jiazhu">臣子至宮門皆下車而入，故謂之止車門。</span>共聽朝政，時人謂之八公。屈，磨渾之父也。嗣以尙書燕鳳逮事什翼犍，<span class="jiazhu">什翼犍爲代王，以鳳爲左長史。犍，居言翻。</span>使與都坐大官封懿等<span class="jiazhu">魏謂尙書都省爲尙書都坐。都坐大官蓋尙書長官也。坐，徂臥翻。</span>入侍講論，出議政事。以王洛兒、車路頭爲散騎常侍，叔孫俊爲衞將軍。<span class="jiazhu">散，悉亶翻。騎，奇寄翻。</span>拓跋磨渾爲尙書，皆賜爵郡、縣公。嗣問舊臣爲先帝所親信者爲誰。王洛兒言李先。<span class="jiazhu">先，慕容永之謀主也，永滅，徙中山，魏伐燕，先歸魏，道武親信之。</span>嗣召問先：<span class="yinhao">「卿以何才何功爲先帝所知？」</span>對曰：<span class="yinhao">「臣不才無功，但以忠直爲先帝所知耳。」</span>詔以先爲安東將軍，常宿於內，以備顧問。</p>
<p class="em2 strong" id="p43"><a class="gg-link" href="#p43" onclick="return changeColor(this);"></a>朱提王悅，虔之子也，<span class="jiazhu">拓跋虔見一百八卷孝武太元二十一年。朱提，音銖時。</span>有罪，自疑懼。閏十一月，丁亥，悅懷匕首入侍，將作亂。叔孫俊覺其舉止有異，引手掣之，索懷中，得匕首，<span class="jiazhu">掣，昌列翻。索，七客翻。</span>遂殺之。</p>
<p class="em2 strong" id="p44"><a class="gg-link" href="#p44" onclick="return changeColor(this);"></a><span class="yinwen">23</span>十二月，乙巳，太白犯虛、危。<span class="jiazhu">虛二星，危三星。<span class="shu-ming">晉·天文志</span>：自須女八度至危十五度爲玄枵，齊之分野，屬青州。</span>南燕靈臺令張光勸南燕主超出降，<span class="jiazhu">降，戶江翻；下同。</span>超手殺之。</p>
<p class="em2 strong" id="p45"><a class="gg-link" href="#p45" onclick="return changeColor(this);"></a><span class="yinwen">24</span>柔然侵魏。</p>
<div class="yt" id="y410"><p class="strong" id="p46"><a class="gg-link" href="#p46" onclick="return changeColor(this);"></a><span class="section" id="title-4"><span data-head-description="安皇帝庚" data-head-level="h4" data-head-title="義熙六年">六年</span></span><span class="biaozhusup" data-rel="">（庚戌、四一〇年）</span></p></div>
<p class="em2 strong" id="p47"><a class="gg-link" href="#p47" onclick="return changeColor(this);"></a><span class="yinwen">1</span>春，正月，甲寅朔，南燕主超登天門，<span class="jiazhu">天門，廣固內城南門也。</span>朝羣臣於城上。<span class="jiazhu">朝，直遙翻。</span>乙卯，超與寵姬魏夫人登城，見晉兵之盛，握手對泣。韓𧨳諫曰：<span class="jiazhu">𧨳，竹角翻。</span><span class="yinhao">「陛下遭堙厄之運，正當努力自強以壯士民之志，而更爲兒女子泣邪！」</span><span class="jiazhu">爲，于僞翻；下爲民同。</span>超拭目謝之。尙書令董詵勸超降，超怒，囚之。<span class="jiazhu">詵，疏臻翻。</span></p>
<p class="em2 strong" id="p48"><a class="gg-link" href="#p48" onclick="return changeColor(this);"></a><span class="yinwen">2</span>魏長孫嵩將兵伐柔然。</p>
<p class="em2 strong" id="p49"><a class="gg-link" href="#p49" onclick="return changeColor(this);"></a><span class="yinwen">3</span>魏主嗣以郡縣豪右多爲民患，悉以優詔徵之。民戀土不樂內徙，<span class="jiazhu">樂，音洛。</span>長吏逼遣之，於是無賴少年逃亡相聚，<span class="jiazhu">長，知兩翻。少，詩照翻。</span>所在寇盜羣起。嗣引八公議之曰：<span class="yinhao">「朕欲爲民除蠹，而守宰不能綏撫，使之紛亂。今犯者旣衆，不可盡誅，吾欲大赦以安之，何如？」</span>元成侯屈曰：<span class="yinhao">「民逃亡爲盜，不罪而赦之，是爲上者反求於下也，不如誅其首惡，赦其餘黨。」</span>崔宏曰：<span class="yinhao">「聖王之御民，務在安之而已，不與之較勝負也。夫赦雖非正，可以行權。屈欲先誅後赦，要爲兩不能去，<span class="jiazhu">兩不能去，言先不能去誅，後又不能去赦也。去，羌呂翻。</span>曷若一赦而遂定乎！赦而不從，誅未晚也。」</span>嗣從之。二月，癸未朔，遣將軍于栗磾將騎一萬討不從命者，所向皆平。<span class="jiazhu">史言魏有謀臣，所以靖亂。磾，丁奚翻。將，卽亮翻。騎，奇寄翻；下同。</span></p>
<p class="em2 strong" id="p50"><a class="gg-link" href="#p50" onclick="return changeColor(this);"></a><span class="yinwen">4</span>南燕賀賴盧、公孫五樓爲地道擊晉兵，不能卻。城久閉，城中男女病腳弱者太半，出降者相繼。<span class="jiazhu">降，戶江翻。</span>超輦而登城，尙書悅壽說超曰：<span class="jiazhu">說，輸芮翻。</span><span class="yinhao">「今天助寇爲虐，戰士凋瘁，<span class="jiazhu">瘁，秦醉翻。</span>獨守窮城，絕望外援，天時人事亦可知矣。苟曆數有終，堯、舜避位，陛下豈可不思變通之計乎！」</span>超歎曰：<span class="yinhao">「廢興，命也。吾寧奮劍而死，不能銜璧而生！」</span></p>
<p class="em2 strong" id="p51"><a class="gg-link" href="#p51" onclick="return changeColor(this);"></a>丁亥，劉裕悉衆攻城。或曰：<span class="yinhao">「今日往亡，不利行師。」</span><span class="jiazhu"><span class="shu-ming">曆書</span>二月以驚蟄後十四日爲往亡日。</span>裕曰：<span class="yinhao">「我往彼亡，何爲不利！」</span>四面急攻之。悅壽開門納晉師，超與左右數十騎踰城突圍出走，追獲之。裕數以不降之罪，<span class="jiazhu">數，所其翻。降，戶江翻。</span>超神色自若，一無所言，惟以母託劉敬宣而已。<span class="jiazhu">敬宣先嘗奔燕，故超以母託之。夫孝莫大於寧親，超以母之故，屈節事秦，竭聲伎以奉之，旣又掠取晉人以足聲伎，由是致寇，至於母子並爲俘虜，乃更欲以託劉敬宣，何庸淺也！</span></p>
<p class="em2 strong" id="p52"><a class="gg-link" href="#p52" onclick="return changeColor(this);"></a>裕忿廣固久不下，欲盡阬之，以妻女賞將士。韓範諫曰：<span class="yinhao">「晉室南遷，中原鼎沸，士民無援，強則附之，旣爲君臣，必須爲之盡力。<span class="jiazhu">爲，于僞翻。</span>彼皆衣冠舊族，先帝遺民；今王師弔伐而盡阬之，使安所歸乎！竊恐西北之人無復來蘇之望矣。」</span><span class="jiazhu">湯征諸侯，東面而征西夷怨，南面而征北狄怨，曰：<span class="yinhao">「奚爲後我？」</span>攸徂之民，室家胥慶，曰：<span class="yinhao">「傒我后，后來其蘇。」</span></span>裕改容謝之，然猶斬王公以下三千人，沒入家口萬餘，夷其城隍，送超詣建康，斬之。<span class="jiazhu">隆安二年，慕容德建國，號南燕，二主，十三年而亡。</span></p>
<p class="margin2" id="p53"><a class="gg-link" href="#p53" onclick="return changeColor(this);"></a>臣光曰：晉自濟江以來，威靈不競，戎狄橫騖，虎噬中原。劉裕始以王師翦平東夏，<span class="jiazhu">騖，音務。夏，戶雅翻。</span>不於此際旌禮賢俊，慰撫疲民，宣愷悌之風，滌殘穢之政，使羣士嚮風，遺黎企踵，而更恣行屠戮以快忿心；迹其施設，曾苻、姚之不如，宜其不能蕩壹四海，成美大之業，豈非雖有智勇而無仁義使之然哉！</p>
<p class="em2 strong" id="p54"><a class="gg-link" href="#p54" onclick="return changeColor(this);"></a><span class="yinwen">5</span>初，徐道覆聞劉裕北伐，勸盧循乘虛襲建康，循不從。道覆自至番禺<span class="jiazhu">番禺，音潘愚。</span>說循曰：<span class="yinhao">「本住嶺外，<span class="jiazhu">說，輸芮翻。交、廣之地在五嶺之外。</span>豈以理極於此，傳之子孫邪？正以劉裕難與爲敵故也。今裕頓兵堅城之下，未有還期，我以此思歸死士<span class="jiazhu">孫泰徒黨本三吳之人，孫恩所掠者又三吳人也；久在海中，故皆懷土思歸。</span>掩擊何、劉之徒，如反掌耳。<span class="jiazhu">何、劉，謂何無忌、劉毅也。</span>不乘此機而苟求一日之安，朝廷常以君爲腹心之疾；若裕平齊之後，息甲歲餘，以璽書徵君，裕自將屯豫章，遣諸將帥銳師過嶺，<span class="jiazhu">璽，斯氏翻。將，卽亮翻。帥，讀曰率；下同。</span>雖復以將軍之神武，恐必不能當也。<span class="jiazhu">復，扶又翻。</span>今日之機，萬不可失。若先克建康，傾其根蔕，裕雖南還，無能爲也。君若不同，便當帥始興之衆直指尋陽。」</span><span class="jiazhu">元興三年，循使道覆攻陷始興，因使守之。</span>循甚不樂此舉，而無以奪其計，乃從之。<span class="jiazhu">樂，音洛。</span></p>
<p class="em2 strong" id="p55"><a class="gg-link" href="#p55" onclick="return changeColor(this);"></a>初，道覆使人伐船材於南康山，<span class="jiazhu">南康山，南康縣之山也。吳立安南縣於漢豫章梅嶺，武帝太康元年更名南康。所謂梅嶺，今大庾嶺是也。南康山，卽大庾諸山，皆在今南安軍界。</span>至始興，賤賣之，<span class="jiazhu">自南康西至始興四百里。</span>居人爭市之，船材大積而人不疑，至是，悉取以裝艦，<span class="jiazhu">艦，戶黯翻。</span>旬日而辦。循自始興寇長沙，道覆寇南康、廬陵、豫章，諸守相皆委任奔走。<span class="jiazhu">守，式又翻。相，息亮翻。</span>道覆順流而下，<span class="jiazhu">順贛石之流而下。</span>舟械甚盛。時克燕之問未至，朝廷急徵劉裕。裕方議留鎭下邳，經營司、雍，<span class="jiazhu">雍，於用翻。</span>會得詔書，乃以韓範爲都督八郡軍事、燕郡太守，<span class="jiazhu">青州舊督齊、濟南、樂安、城陽、東萊、長廣、平昌、高密八郡；而所謂燕郡者，蓋南燕於廣固置燕都尹而今改爲燕郡太守耳。</span>封融爲勃海太守，檀韶爲琅邪太守；戊申，引兵還。韶，祗之兄也。久之，劉穆之稱範、融謀反，皆殺之。<span class="jiazhu">二人燕之舊臣，穆之恐其爲變，故殺之。</span></p>
<p class="em2 strong" id="p56"><a class="gg-link" href="#p56" onclick="return changeColor(this);"></a><span class="yinwen">6</span>安成忠肅公何無忌自尋陽引兵拒盧循。<span class="jiazhu"><span class="shu-ming">諡法</span>：危身奉上曰忠；剛德克就曰肅。</span>長史鄧潛之諫曰：<span class="yinhao">「國家安危，在此一舉。聞循兵艦大盛，勢居上流，宜決南塘，守二城以待之，<span class="jiazhu">贛水出漢豫章南壄縣聶都山；漢南壄，晉南康之地也。贛水至南昌縣，歷南塘；南塘在徐孺子宅西。二城，謂豫章、尋陽也。<span class="shu-ming">水經註</span>曰：豫章城東大湖，十里二百二十六步，北與城齊，南緣迴折至南塘，本通贛江，增減與江水同。漢永元中，太守張躬築塘以通南路，兼遏此水。若決南塘，則盧循之舟兵無所用，可以堅守而待其敝。</span>彼必不敢捨我遠下。蓄力養銳，俟其疲老，然後擊之，此萬全之策也。今決成敗於一戰，萬一失利，悔將無及。」</span>參軍殷闡曰：<span class="yinhao">「循所將之衆皆三吳舊賊，百戰餘勇，始興溪子，拳捷善鬬，未易輕也。<span class="jiazhu">始興溪子，謂徐道覆所統始興兵也。<span class="shu-ming">詩</span>云：無拳無勇。毛<span class="shu-ming">傳</span>曰：拳，力也。將，卽亮翻。易，以鼓翻。</span>將軍宜留屯豫章，徵兵屬城，兵至合戰，未爲晚也；若以此衆輕進，殆必有悔。」</span>無忌不聽。三月，壬申，與徐道覆遇於豫章，賊令強弩數百登西岸小山邀射之。<span class="jiazhu">射，而亦翻。</span>會西風暴急，飄無忌所乘小艦向東岸。賊乘風以大艦逼之，衆遂奔潰。無忌厲聲曰：<span class="yinhao">「取我蘇武節來！」</span>節至，執以督戰。賊衆雲集，無忌辭色無撓，<span class="jiazhu">撓，奴敎翻。</span>握節而死。於是中外震駭，朝議欲奉乘輿北走，就劉裕；<span class="jiazhu">朝，直遙翻。乘，繩證翻。</span>旣而知賊未至，乃止。</p>
<p class="em2 strong" id="p57"><a class="gg-link" href="#p57" onclick="return changeColor(this);"></a><span class="yinwen">7</span>西秦王乾歸攻秦金城郡，拔之。</p>
<p class="em2 strong" id="p58"><a class="gg-link" href="#p58" onclick="return changeColor(this);"></a><span class="yinwen">8</span>夏王勃勃遣尙書胡金纂攻平涼，秦王興救平涼，擊金纂，殺之。勃勃又遣兄子左將軍羅提攻拔定陽，<span class="jiazhu">魏收<span class="shu-ming">地形志</span>，敷城郡有定陽縣；在今鄜州鄜城縣界。</span>阬將士四千餘人。秦將曹熾、曹雲、王肆佛等各將數千戶內徙，<span class="jiazhu">將，卽亮翻。</span>興處之湟山及陳倉。<span class="jiazhu">據<span class="shu-ming">載記</span>，湟山，澤名。處，昌呂翻。</span>勃勃寇隴右，破白崖堡，遂趣清水，<span class="jiazhu">清水縣，前漢屬天水郡，後漢省，晉分屬略陽郡。<span class="shu-ming">元豐九域志</span>：清水縣在秦州東九十里，有白沙鎭，縣西又有白石堡。趣，七喻翻。</span>略陽太守姚壽都棄城走，勃勃徙其民萬六千戶於大城。興自安定追之，至壽渠川，不及而還。</p>
<p class="em2 strong" id="p59"><a class="gg-link" href="#p59" onclick="return changeColor(this);"></a><span class="yinwen">9</span>初，南涼王傉檀遣左將軍枯木等伐沮渠蒙遜，掠臨松千餘戶而還。<span class="jiazhu">張天錫分張掖置臨松郡。<span class="shu-ming">五代志</span>：甘州張掖縣，後周併臨松入焉。傉，奴沃翻。沮，子余翻。還，從宣翻，又如字；下同。</span>蒙遜伐南涼，至顯美，徙數千戶而去。<span class="jiazhu">顯美縣，前漢屬張掖郡，後漢、晉屬武威郡。<span class="shu-ming">五代志</span>：後周廢顯美入姑臧縣。</span>南涼太尉俱延復伐蒙遜，大敗而歸。<span class="jiazhu">復，扶又翻。</span>是月，傉檀自將五萬騎伐蒙遜。<span class="jiazhu">將，卽亮翻。</span>戰于窮泉，傉檀大敗，單馬奔還。蒙遜乘勝進圍姑臧，姑臧人懲王鍾之誅，皆驚潰，<span class="jiazhu">王鍾誅見上卷四年。</span>夷、夏萬餘戶降于蒙遜。<span class="jiazhu">夏，戶雅翻。降，戶江翻；下同。</span>傉檀懼，遣司隸校尉敬歸及子佗爲質於蒙遜以請和，<span class="jiazhu">何承天<span class="shu-ming">姓苑</span>：敬姓，黃帝孫敬康之後；<span class="shu-ming">風俗通</span>：陳敬仲之後。質，音致。</span>蒙遜許之；歸至胡阬，逃還，佗爲追兵所執，蒙遜徙其衆八千餘戶而去。右衞將軍折掘奇鎭據石驢山以叛。<span class="jiazhu">石驢山在姑臧西南長寧川西北，屬晉昌郡界。張寔討曹袪於晉昌，自姑臧西踰石驢，據長寧。折，而設翻。掘，其月翻。</span>傉檀畏蒙遜之逼，且懼嶺南爲奇鎭所據，乃遷于樂都，<span class="jiazhu">樂，音洛。</span>留大司農成公緒守姑臧。傉檀纔出城，魏安人侯諶等<span class="jiazhu"><span class="shu-ming">晉書·載記</span>作<span class="yinhao">「焦諶、王侯等」</span>。諶，氏壬翻。</span>閉門作亂，收合三千餘家，據南城，推焦朗爲大都督、龍驤大將軍，諶自稱涼州刺史，降于蒙遜。<span class="jiazhu">傉檀自據姑臧之後，與四鄰交兵，所遇輒敗，不惟失姑臧，亦不能保樂都矣。<span class="shu-ming">詩</span>曰：<span class="yinhao">「毋田甫田，維莠驕驕。毋思遠人，勞心切忉。」</span>正謂此也。</span></p>
<p class="em2 strong" id="p60"><a class="gg-link" href="#p60" onclick="return changeColor(this);"></a><span class="yinwen">10</span>劉裕至下邳，以船載輜重，<span class="jiazhu">重，直用翻。</span>自帥精銳步歸。<span class="jiazhu">帥，讀曰率。</span>至山陽，聞何無忌敗死，慮京邑失守，卷甲兼行，<span class="jiazhu">卷，讀曰捲。</span>與數十人至淮上，<span class="jiazhu">李延壽<span class="shu-ming">南史</span>作<span class="yinhao">「江上」</span>，當從之，蓋裕至山陽則已渡淮也。</span>問行人以朝廷消息。行人曰：<span class="yinhao">「賊尙未至，劉公若還，便無所憂。」</span>裕大喜。將濟江，風急，衆咸難之。裕曰：<span class="yinhao">「若天命助國，風當自息；若其不然，覆溺何害！」</span><span class="jiazhu">溺，奴狄翻。</span>卽命登舟，舟移而風止。過江，至京口，衆乃大安。夏，四月，癸未，裕至建康。以江州覆沒，表送章綬，詔不許。<span class="jiazhu">綬，音受。</span></p>
<p class="em2 strong" id="p61"><a class="gg-link" href="#p61" onclick="return changeColor(this);"></a>青州刺史諸葛長民、兗州刺史劉藩、幷州刺史劉道憐各將兵入衞建康。<span class="jiazhu">青州、兗州、幷州，時皆僑在江、淮間，將，卽亮翻；下同。</span>藩，豫州刺史毅之從弟也。<span class="jiazhu">從，才用翻。</span>毅聞盧循入寇，將拒之而疾作；旣瘳，將行。劉裕遺毅書曰：<span class="yinhao">「吾往習擊妖賊，<span class="jiazhu">孫泰以左道惑衆，孫恩、盧循皆其黨也，故謂之妖賊。遺，于季翻。妖，於嬌翻。</span>曉其變態。賊新獲姦利，其鋒不可輕。今脩船垂畢，當與弟同舉。克平之日，上流之任，皆以相委。」</span>又遣劉藩往，諭止之。毅怒，謂藩曰：<span class="yinhao">「往以一時之功相推耳，汝便謂我眞不及劉裕邪！」</span>投書於地，帥舟師二萬發姑孰。<span class="jiazhu">毅時以豫州刺史鎭姑孰。帥，讀曰率。</span></p>
<p class="em2 strong" id="p62"><a class="gg-link" href="#p62" onclick="return changeColor(this);"></a>循之初入寇也，使徐道覆向尋陽，循自將攻湘中諸郡。<span class="jiazhu">湘中諸郡，漢長沙、零、桂之地。</span>荊州刺史劉道規遣軍逆戰，敗於長沙。循進至巴陵，將向江陵。徐道覆聞毅將至，馳使報循曰：<span class="jiazhu">使，疏吏翻。</span><span class="yinhao">「毅兵甚盛，成敗之事，係之於此，宜幷力摧之；若此克捷，江陵不足憂也。」</span>循卽日發巴陵，與道覆合兵而下。五月，戊午，毅與循戰于桑落洲，毅兵大敗，棄船，以數百人步走，餘衆皆爲循所虜，所棄輜重山積。<span class="jiazhu">重，直用翻。</span></p>
<p class="em2 strong" id="p63"><a class="gg-link" href="#p63" onclick="return changeColor(this);"></a>初，循至尋陽，聞裕已還，猶不信；旣破毅，乃得審問，<span class="jiazhu">審者，悉其實也；問，音問也。</span>與其黨相視失色。循欲退還尋陽，攻取江陵，據二州以抗朝廷。<span class="jiazhu">二州，謂荊、江也。</span>道覆謂宜乘勝徑進，固爭之。循猶豫累日，乃從之。</p>
<p class="em2 strong" id="p64"><a class="gg-link" href="#p64" onclick="return changeColor(this);"></a>己未，大赦。裕募人爲兵，賞之同京口赴義之科。<span class="jiazhu">裕起兵於京口以討桓玄，赴義之人酬賞重於當時。</span>發民治石頭城。<span class="jiazhu">治，直之翻。</span>議者謂宜分兵守諸津要，裕曰：<span class="yinhao">「賊衆我寡，若分兵屯守，則測人虛實；且一處失利，則沮三軍之心。<span class="jiazhu">沮，在呂翻。</span>今聚衆石頭，隨宜應赴，旣令彼無以測多少，<span class="jiazhu">少，詩沼翻。</span>又於衆力不分。若徒旅轉集，徐更論之耳。」</span></p>
<p class="em2 strong" id="p65"><a class="gg-link" href="#p65" onclick="return changeColor(this);"></a>朝廷聞劉毅敗，人情恟懼。時北師始還，將士多創病，<span class="jiazhu">恟，許拱翻。創，初良翻。</span>建康戰士不盈數千。循旣克二鎭，<span class="jiazhu">二鎭，謂江、豫也。</span>戰士十餘萬，舟車百里不絕，樓船高十二丈，<span class="jiazhu">高，古號翻。</span>敗還者爭言其強盛。孟昶、諸葛長民欲奉乘輿過江，裕不聽。<span class="jiazhu">時江西、江北皆無城池可倚。昶、長民欲奉天子過江，不過東走廣陵，西據歷陽耳。昶，丑兩翻。</span>初，何無忌、劉毅之南討也，昶策其必敗，已而果然。至是，又謂裕必不能抗循，衆頗信之，惟龍驤將軍東海虞丘進廷折昶等，以爲不然。<span class="jiazhu">驤，思將翻。虞丘，複姓，<span class="shu-ming">史記</span>楚相有虞丘子。折，之舌翻。</span>中兵參軍王仲德言於裕曰：<span class="yinhao">「明公命世作輔，新建大功，威震六合，<span class="jiazhu">魏尙書曹有中兵郎，諸公府征鎭亦因而置中兵參軍。新建大功，謂滅燕也。</span>妖賊乘虛入寇，旣聞凱還，自當奔潰。若先自遁逃，則勢同匹夫。匹夫號令，何以威物！此謀若立，請從此辭。」</span>裕甚悅。昶固請不已，裕曰：<span class="yinhao">「今重鎭外傾，強寇內逼，人情危駭，莫有固志；若一旦遷動，便自土崩瓦解，江北亦豈可得至！設令得至，不過延日月耳。今兵士雖少，<span class="jiazhu">少，詩沼翻；下同。</span>自足一戰。若其克濟，則臣主同休；苟厄運必至，我當橫尸廟門，遂其由來以身許國之志，不能竄伏草間苟求存活也。我計決矣，卿勿復言！」</span>昶恚其言不行，<span class="jiazhu">恚，於避翻。</span>且以爲必敗，因請死。裕怒曰：<span class="yinhao">「卿且申一戰，<span class="jiazhu">申，重也。</span>死復何晚！」</span><span class="jiazhu">復，扶又翻。</span>昶知裕終不用其言，乃抗表自陳曰：<span class="yinhao">「臣裕北討，衆並不同，雖臣贊裕行計，<span class="jiazhu">事見上年。</span>致使強賊乘間，社稷危逼，臣之罪也。<span class="jiazhu">間，古莧翻。</span>謹引咎以謝天下。」</span>封表畢，仰藥而死。</p>
<p class="em2 strong" id="p66"><a class="gg-link" href="#p66" onclick="return changeColor(this);"></a>乙丑，盧循至淮口，<span class="jiazhu">秦淮入江之口也。</span>中外戒嚴。琅邪王德文都督宮城諸軍事，屯中堂皇，<span class="jiazhu">堂無四壁曰皇。</span>劉裕屯石頭，諸將各有屯守。裕子義隆始四歲，裕使諮議參軍劉粹輔之，鎭京口。粹，毅之族弟也。</p>
<p class="em2 strong" id="p67"><a class="gg-link" href="#p67" onclick="return changeColor(this);"></a>裕見民臨水望賊，怪之，以問參軍張劭，劭曰：<span class="yinhao">「若節鉞未反，民奔散之不暇，亦何能觀望！今當無復恐耳。」</span><span class="jiazhu">復，扶又翻。</span>裕謂將佐曰：<span class="yinhao">「賊若於新亭直進，其鋒不可當，宜且迴避，勝負之事未可量也；<span class="jiazhu">量，音良。</span>若迴泊西岸，<span class="jiazhu">西岸，卽蔡洲。</span>此成禽耳。」</span></p>
<p class="em2 strong" id="p68"><a class="gg-link" href="#p68" onclick="return changeColor(this);"></a>徐道覆請於新亭至白石焚舟而上，<span class="jiazhu">上，時掌翻。</span>數道攻裕。循欲以萬全爲計，謂道覆曰：<span class="yinhao">「大軍未至，孟昶便望風自裁；以大勢言之，自當計日潰亂。今決勝負於一朝，乾沒求利，<span class="jiazhu">乾，音干。</span>旣非必克之道，且殺傷士卒，不如按兵待之。」</span>道覆以循多疑少決，乃歎曰：<span class="yinhao">「我終爲盧公所誤，事必無成；使我得爲英雄驅馳，天下不足定也。」</span><span class="jiazhu">爲，于僞翻。</span></p>
<p class="em2 strong" id="p69"><a class="gg-link" href="#p69" onclick="return changeColor(this);"></a>裕登石頭城望循軍，初見引向新亭，顧左右失色；旣而迴泊蔡洲，乃悅。<span class="jiazhu">蔡洲在石頭西岸，今建康府上元縣西二十五里有蔡洲。</span>於是衆軍轉集。裕恐循侵軼，<span class="jiazhu">軼，徒結翻。</span>用虞丘進計，伐樹栅石頭淮口，脩治越城，築查浦、藥園、廷尉三壘，<span class="jiazhu">查浦在大江南岸，近秦淮口。藥園，蓋種芍藥之所。廷尉寺舍所在，因以爲地名。查，莊加翻。據<span class="shu-ming">晉書·帝紀</span>，三壘皆在淮口。</span>皆以兵守之。</p>
<p class="em2 strong" id="p70"><a class="gg-link" href="#p70" onclick="return changeColor(this);"></a>劉毅經涉蠻、晉，<span class="jiazhu">西陽上下羣蠻所居之地，謂之蠻；其爲王民應租稅征役者，謂之晉。</span>僅能自免，從者飢疲，死亡什七八。<span class="jiazhu">從，才用翻。</span>丙寅，至建康，待罪。裕慰勉之，使知中外留事。<span class="jiazhu">知都督中外諸軍府留事也。</span>毅乞自貶，詔降爲後將軍。</p>
<p class="em2 strong" id="p71"><a class="gg-link" href="#p71" onclick="return changeColor(this);"></a><span class="yinwen">11</span>魏長孫嵩至漠北而還，<span class="jiazhu">還，從宣翻，又如字；下同。</span>柔然追圍之於牛川。壬申，魏主嗣北擊柔然。柔然可汗社崙聞之，遁走，道死；<span class="jiazhu">崙，盧昆翻。</span>其子度拔尙幼，部衆立社崙弟斛律，號藹豆<span class="jiaozhusup">〔章：甲十一行本「豆」作「苦」；乙十一行本同；孔本同；退齋校同。〕</span>蓋可汗。<span class="jiazhu">可，讀從刊入聲；汗，音寒。</span>嗣引兵還參合陂。</p>
<p class="em2 strong" id="p72"><a class="gg-link" href="#p72" onclick="return changeColor(this);"></a><span class="yinwen">12</span>盧循伏兵南岸，<span class="jiazhu">南岸，卽秦淮口南岸。</span>使老弱乘舟向白石，聲言悉衆自白石步上。<span class="jiazhu">上，時掌翻。</span>劉裕留參軍沈林子、徐赤特戍南岸，斷查浦，<span class="jiazhu">斷，丁管翻。</span>戒令堅守勿動；裕及劉毅、諸葛長民北出拒之。林子曰：<span class="yinhao">「妖賊此言，未必有實，宜深爲之防。」</span>裕曰：<span class="yinhao">「石頭城險，且淮栅甚固，留卿在後，足以守之。」</span>林子，穆夫之子也。<span class="jiazhu">沈穆夫，吳興武康人。隆安三年，孫恩寇會稽，三吳響應。穆夫在會稽，恩以爲餘姚令，恩爲劉牢之所破，幷殺穆夫。</span></p>
<p class="em2 strong" id="p73"><a class="gg-link" href="#p73" onclick="return changeColor(this);"></a>庚辰，盧循焚查浦，進至張侯橋。徐赤特將擊之，林子曰：<span class="yinhao">「賊聲往白石而屢來挑戰，<span class="jiazhu">挑，徒了翻。</span>其情可知。吾衆寡不敵，不如守險以待大軍。」</span>赤特不從，遂出戰；伏兵發，赤特大敗，單舸奔淮北。<span class="jiazhu">秦淮北岸也。</span>林子及將軍劉鍾據栅力戰，朱齡石救之，賊乃退。循引精兵大上，至丹陽郡。<span class="jiazhu">丹陽郡，丹陽尹治所也。上，時掌翻。</span>裕帥諸軍馳還石頭，<span class="jiazhu">帥，讀曰率。</span>斬徐赤特，解甲久之，乃出陳於南塘。<span class="jiazhu">南塘，秦淮南岸也。陳，讀曰陣。</span></p>
<p class="em2 strong" id="p74"><a class="gg-link" href="#p74" onclick="return changeColor(this);"></a><span class="yinwen">13</span>六月，以劉裕爲太尉、中書監，加黃鉞；裕受黃鉞，餘固辭。以車騎中軍司馬庾悅爲江州刺史。悅，準之子也。<span class="jiazhu">劉裕爲車騎將軍，以劉敬宣征蜀失利，乞降號中軍將軍，故車騎、中軍二府共一司馬。庾準，庾亮之孫也。</span></p>
<p class="em2 strong" id="p75"><a class="gg-link" href="#p75" onclick="return changeColor(this);"></a><span class="yinwen">14</span>司馬國璠及弟叔璠、叔道奔秦。<span class="jiazhu">璠，孚袁翻。</span>秦王興曰：<span class="yinhao">「劉裕方誅桓玄，輔晉室，卿何爲來？」</span>對曰：<span class="yinhao">「裕削弱王室，臣宗族有自脩立者，裕輒除之；方爲國患，甚於桓玄耳。」</span>興以國璠爲揚州刺史，叔道爲交<span class="jiaozhusup">〔嚴：「交」改「兗」。〕</span>州刺史。</p>
<p class="em2 strong" id="p76"><a class="gg-link" href="#p76" onclick="return changeColor(this);"></a><span class="yinwen">15</span>盧循寇掠諸縣無所得，謂徐道覆曰：<span class="yinhao">「師老矣，不如還尋陽，幷力取荊州，據天下三分之二，徐更與建康爭衡耳。」</span>秋，七月，庚申，循自蔡洲南還尋陽，留其黨范崇民將五千人據南陵。<span class="jiazhu">南陵在宣城郡宣城縣西，梁置南陵郡及南陵縣，蓋漢丹陽郡石城縣之界也，今爲池州貴池縣。循慮兵有利鈍，欲南歸番禺，故使崇民守之以固彭蠡湖口。宋白曰：栅江口對岸卽舊南陵縣地，今爲繁昌縣。</span>甲子，裕使輔國將軍王仲德、廣川太守劉鍾、河間內史蘭陵蒯恩、中軍諮議參軍孟懷玉等帥衆追循。<span class="jiazhu">帥，讀曰率。</span></p>
<p class="em2 strong" id="p77"><a class="gg-link" href="#p77" onclick="return changeColor(this);"></a><span class="yinwen">16</span>乙丑，魏主嗣還平城。</p>
<p class="em2 strong" id="p78"><a class="gg-link" href="#p78" onclick="return changeColor(this);"></a><span class="yinwen">17</span>西秦王乾歸討越質屈機等十餘部，<span class="jiazhu">越質，鮮卑種也；其酋曰叱黎。叱黎之子曰詰歸，孝武太元十六年降於乾歸，二十一年叛降秦。屈機卽詰歸也，語稍訛耳。</span>降其衆二萬五千，<span class="jiazhu">降，戶江翻。</span>徙於苑川。八月，乾歸復都苑川。<span class="jiazhu">乞伏氏本都度堅山，乾歸強盛，始都苑川。旣爲秦所破而降於秦，秦使鎭苑川，復叛，恐爲秦所襲，還保度堅山。今部衆浸盛，不畏秦，復都苑川。</span></p>
<p class="em2 strong" id="p79"><a class="gg-link" href="#p79" onclick="return changeColor(this);"></a><span class="yinwen">18</span>沮渠蒙遜伐西涼，敗西涼世子歆于馬廟，<span class="jiazhu">古者祭馬祖，後世因立廟以祭之，故名其地爲馬廟。</span>禽其將朱元虎而還。涼公暠以銀二千斤、金二千兩贖元虎；蒙遜歸之，遂與暠結盟而還。<span class="jiazhu">將，子高翻。暠，古老翻。</span></p>
<p class="em2 strong" id="p80"><a class="gg-link" href="#p80" onclick="return changeColor(this);"></a><span class="yinwen">19</span>劉裕還東府，<span class="jiazhu">盧循退，裕乃還東府。</span>大治水軍，<span class="jiazhu">治，直之翻。</span>遣建威將軍會稽孫處、振武將軍沈田子帥衆三千自海道襲番禺。<span class="jiazhu">會，工外翻。處，昌呂翻。帥，讀曰率。番禺，音潘愚。</span>田子，林子之兄也。衆皆以爲<span class="yinhao">「海道艱遠，必至爲難，且分撤見力，<span class="jiazhu">見，賢遍翻；下同。</span>非目前之急。」</span>裕不從，敕處曰：<span class="yinhao">「大軍十二月之交必破妖虜，卿至時，先傾其巢窟，使彼走無所歸也。」</span></p>
<p class="em2 strong" id="p81"><a class="gg-link" href="#p81" onclick="return changeColor(this);"></a><span class="yinwen">20</span>譙縱遣侍中譙良等入見於秦，請兵以伐晉。<span class="jiazhu">見，賢遍翻。</span>縱以桓謙爲荊州刺史，譙道福爲梁州刺史，帥衆二萬寇荊州；秦王興遣前將軍苟林帥騎兵會之。</p>
<p class="em2 strong" id="p82"><a class="gg-link" href="#p82" onclick="return changeColor(this);"></a>江陵自盧循東下，不得建康之問，<span class="jiazhu">問，音問也。</span>羣盜互起。荊州刺史劉道規遣司馬王鎭之帥天門太守檀道濟、<span class="jiazhu">吳孫休永安六年分武陵立天門郡。充縣有松梁山，山有石，石開處數十丈，其高，以弩仰射不至，其上名天門，因以名郡。<span class="shu-ming">輿地志</span>：澧州石門縣，古天門郡。帥，讀曰率；下同。</span>廣武將軍彭城到彥之入援建康。道濟，祗之弟也。</p>
<p class="em2 strong" id="p83"><a class="gg-link" href="#p83" onclick="return changeColor(this);"></a>鎭之至尋陽，爲苟林所破。盧循聞之，以林爲南蠻校尉，分兵配之，使乘勝伐江陵，聲言徐道覆已克建康。桓謙於道召募義舊，<span class="jiazhu">桓氏世居荊楚，舊恩所結，義不相忘，謂之義舊。</span>民投之者二萬人。謙屯枝江，<span class="jiazhu">枝江縣自漢以來屬南郡，春秋之羅國也。江水於縣西別出爲沱，而東復合於江，故曰枝江。我朝熙寧六年，省枝江爲鎭，入松滋縣。</span>林屯江津，二寇交逼，江陵士民多懷異心。道規乃會將士告之曰：<span class="yinhao">「桓謙今在近道，聞諸長者頗有去就之計，<span class="jiazhu">長，知兩翻。</span>吾東來文武足以濟事；<span class="jiazhu">東來文武，謂道規從行將佐兵士也。</span>若欲去者，本不相禁。」</span>因夜開城門，達曉不閉。衆咸憚服，莫有去者。</p>
<p class="em2 strong" id="p84"><a class="gg-link" href="#p84" onclick="return changeColor(this);"></a>雍州刺史魯宗之帥衆數千自襄陽赴江陵。<span class="jiazhu">雍，於用翻。</span>或謂宗之情未可測，道規單馬迎之，宗之感悅。道規使宗之居守，<span class="jiazhu">守，式又翻。</span>委以腹心，自帥諸軍攻謙。諸將佐皆曰：<span class="yinhao">「今遠出討謙，其勝難必。苟林近在江津，伺人動靜，<span class="jiazhu">伺，相吏翻。</span>若來攻城，宗之未必能固；脫有蹉跌，<span class="jiazhu">蹉，倉何翻。跌，徒結翻。</span>大事去矣。」</span>道規曰：<span class="yinhao">「苟林愚懦，無他奇計，以吾去未遠，必不敢向城。吾今取謙，往至便克；沈疑之間，已自還返。<span class="jiazhu">沈，持林翻，沈吟不決也。還，音旋。</span>謙敗則林破膽，豈暇得來！且宗之獨守，何爲不支數日！」</span>乃馳往攻謙，水陸齊進。謙等大陳舟師，兼以步騎，戰於枝江。檀道濟先進陷陳，<span class="jiazhu">陷陳，讀曰陣。</span>謙等大敗。謙單舸奔苟林，道規追斬之。還，至涌口，<span class="jiazhu"><span class="shu-ming">水經註</span>：涌水自夏水南通於江，謂之涌口。<span class="shu-ming">春秋左氏傳</span>所謂閻敖游涌而逸者也，在江陵城東。杜預曰：涌水在南郡華容縣。涌，音勇。</span>討林，林走，道規遣諮議參軍臨淮劉遵帥衆追之。初，謙至枝江，江陵士民皆與謙書，言城內虛實，欲爲內應；至是檢得之，道規悉焚不視，衆於是大安。</p>
<p class="em2 strong" id="p85"><a class="gg-link" href="#p85" onclick="return changeColor(this);"></a><span class="yinwen">21</span>江州刺史庾悅以鄱陽太守虞丘進爲前驅，屢破盧循兵，進據豫章，絕循糧道。九月，劉遵斬苟林于巴陵。</p>
<p class="em2 strong" id="p86"><a class="gg-link" href="#p86" onclick="return changeColor(this);"></a>桓石綏因循入寇，起兵洛口，<span class="jiazhu"><span class="shu-ming">水經註</span>：漢水過魏興安陽縣，又東至灙城南，與洛谷水合，水北出洛谷，谷北通長安，其水南流注漢水，所謂洛口也。</span>自號荊州刺史，徵陽令王天恩自號梁州刺史，<span class="jiazhu"><span class="yinhao">「徵陽」</span>，當作<span class="yinhao">「微陽」</span>。<span class="shu-ming">晉·地理志</span>：微陽縣屬上庸郡。沈約曰：魏立建始縣，晉武帝改曰微陽。周武王之伐紂，庸、蜀、羌、髳、微、盧、彭、濮八國從之。竊意微陽縣蓋因古微國而得名，而史無其據。</span>襲據西城。梁州刺史傅韶遣其子魏興太守弘之討石綏等，皆斬之，桓氏遂滅。韶，暢之孫也。</p>
<p class="em2 strong" id="p87"><a class="gg-link" href="#p87" onclick="return changeColor(this);"></a><span class="yinwen">22</span>西秦王乾歸攻秦略陽、南安、隴西諸郡，皆克之，徙民二萬五千戶於苑川及枹罕。<span class="jiazhu">枹，音膚。</span></p>
<p class="em2 strong" id="p88"><a class="gg-link" href="#p88" onclick="return changeColor(this);"></a><span class="yinwen">23</span>甲寅，葬魏主珪於盛樂金陵，諡曰宣武，廟號烈祖。<span class="jiazhu">宋高祖永初元年，魏改諡珪曰道武皇帝。</span></p>
<p class="em2 strong" id="p89"><a class="gg-link" href="#p89" onclick="return changeColor(this);"></a><span class="yinwen">24</span>劉毅固求追討盧循，長史王誕密言於劉裕曰：<span class="yinhao">「毅旣喪敗，不宜復使立功。」</span><span class="jiazhu">喪，息浪翻。復，扶又翻；下無復同。</span>裕從之。冬，十月，裕帥兗州刺史劉藩、寧朔將軍檀韶、冠軍將軍劉敬宣等南擊盧循，<span class="jiazhu">帥，讀曰率；下同。冠，古玩翻。</span>以劉毅監太尉留府，後事皆委焉。<span class="jiazhu">監，工銜翻。</span>癸巳，裕發建康。</p>
<p class="em2 strong" id="p90"><a class="gg-link" href="#p90" onclick="return changeColor(this);"></a><span class="yinwen">25</span>徐道覆率衆三萬趣江陵，奄至破冢。<span class="jiazhu">破冢在江津之東。趣，七喻翻。</span>時魯宗之已還襄陽，追召不及，人情大震。或傳循已平京邑，遣道覆來爲刺史，江、漢士民感劉道規焚書之恩，無復貳志。<span class="jiazhu">復，扶又翻。</span>道規使劉遵別爲遊軍，自拒道覆於豫章口，前驅失利；遵自外橫擊，大破之，斬首萬餘級，赴水死者殆盡，道覆單舸走還湓口。<span class="jiazhu">湓，蒲奔翻。</span>初，道規使遵爲遊軍，衆咸以爲強敵在前，唯患衆少，不應分割見力，置無用之地。<span class="jiazhu">見，賢遍翻。</span>及破道覆，卒得遊軍之力，<span class="jiazhu">卒，子恤翻。</span>衆心乃服。</p>
<p class="em2 strong" id="p91"><a class="gg-link" href="#p91" onclick="return changeColor(this);"></a><span class="yinwen">26</span>鮮卑僕渾、羌句豈、輸報、鄧若等帥戶二萬降于西秦。<span class="jiazhu">鮮卑有僕渾部；句豈、輸報、鄧若則羌種也。句，古侯翻。</span></p>
<p class="em2 strong" id="p92"><a class="gg-link" href="#p92" onclick="return changeColor(this);"></a><span class="yinwen">27</span>王仲德等聞劉裕大軍且至，進攻范崇民於南陵；崇民戰艦夾屯西<span class="jiaozhusup">〔章：甲十一行本「西」作「兩」；乙十一行本同；孔本同；張校同。〕</span>岸。<span class="jiazhu">艦，戶黯翻。</span>十一月，劉鍾自行覘賊，<span class="jiazhu">覘，丑廉翻，又丑豔翻。</span>天霧，賊鉤得其舸。鍾因帥左右攻艦戶，<span class="jiazhu">艦戶，今舟人謂之馬門。</span>賊遽閉戶拒之，鍾乃徐還，與仲德共攻崇民，崇民走。<span class="jiazhu">崇民走，則裕可徑進，循失湖口之險。</span></p>
<p class="em2 strong" id="p93"><a class="gg-link" href="#p93" onclick="return changeColor(this);"></a><span class="yinwen">28</span>癸丑，益州刺史鮑陋卒。譙道福陷巴東，殺守將溫祚、時延祖。<span class="jiazhu">溫祚本巴東太守。時延祖自劉敬宣、黃虎之退皆屯巴東。將，卽亮翻。</span></p>
<p class="em2 strong" id="p94"><a class="gg-link" href="#p94" onclick="return changeColor(this);"></a><span class="yinwen">29</span>盧循兵守廣州者不以海道爲虞。庚戌，孫處乘海奄至，會大霧，四面攻之，卽日拔其城。處撫其舊民，戮循親黨，勒兵謹守，分遣沈田子等擊嶺表諸郡。</p>
<p class="em2 strong" id="p95"><a class="gg-link" href="#p95" onclick="return changeColor(this);"></a><span class="yinwen">30</span>劉裕軍雷池。盧循揚聲不攻雷池，當乘流徑下；裕知其欲戰，十二月，己卯，進軍大雷。<span class="jiazhu">杜佑曰：晉大雷戍，舒州望江縣是，今皖口之西有雷江口，卽其地。<span class="shu-ming">宋書·志</span>云：望江縣西岸有大雷江，自尋陽柴桑沿流三百里入江，卽望江縣。</span>庚辰，盧循、徐道覆帥衆數萬塞江而下，<span class="jiazhu">塞，悉則翻。</span>前後莫見舳艫之際。<span class="jiazhu">舳，音逐；艫，音盧。</span>裕悉出輕艦，帥衆軍齊力擊之；又分步騎屯於西岸，先備火具。裕以勁弩射循軍，<span class="jiazhu">射，而亦翻。</span>因風水之勢以蹙之。循艦悉泊西岸，岸上軍投火焚之，烟炎漲天；<span class="jiazhu">烟，與煙同。炎，讀曰燄。</span>循兵大敗，走還尋陽。將趣豫章，<span class="jiazhu">趣，七喻翻。</span>乃悉力栅斷左里；<span class="jiazhu">左里以其地在章江之左，故名。杜佑曰：左里卽江州尋陽縣彭蠡湖口。斷，丁管翻。</span>丙申，裕軍至左里，不得進。裕麾兵將戰，所執麾竿折，幡沈于水，衆並怪懼。裕笑曰：<span class="yinhao">「往年覆舟之戰，<span class="jiazhu">謂討桓玄與桓謙等戰時也。折，而設翻。沈，持林翻。</span>幡竿亦折，今者復然，<span class="jiazhu">復，扶又翻。</span>賊必破矣。」</span>卽攻栅而進，循兵雖殊死戰，弗能禁。循單舸走，<span class="jiazhu">舸，古我翻。</span>所殺及投水死者凡萬餘人。納其降附，宥其逼略，<span class="jiazhu">降，戶江翻。</span>遣劉藩、孟懷玉輕軍追之。循收散卒，尙有數千人，徑還番禺；<span class="jiazhu">番禺，音潘愚。</span>道覆走保始興。裕版建威將軍褚裕之行廣州刺史。裕之，裒之曾孫也。<span class="jiazhu">褚裒，崇德太后之父。裒，蒲侯翻。</span>裕還建康。劉毅惡劉穆之，每從容與裕言穆之權太重，<span class="jiazhu">惡，烏路翻。從，千容翻。</span>裕益親任之。</p>
<p class="em2 strong" id="p96"><a class="gg-link" href="#p96" onclick="return changeColor(this);"></a><span class="yinwen">31</span>燕廣川公萬泥、上谷公乳陳，自以宗室，有大功，<span class="jiazhu">慕容熙之死，萬泥、乳陳皆有功。</span>謂當入爲公輔。燕王跋以二藩任重，久而弗徵，<span class="jiazhu">跋以萬泥爲幽、平二州牧，鎭肥如；乳陳爲幷、青二州牧，鎭白狼。</span>二人皆怨。是歲，乳陳密遣人告萬泥曰：<span class="yinhao">「乳陳有至謀，願與叔父圖之。」</span>萬泥遂奔白狼，與乳陳俱叛，跋遣汲郡公弘與張興將步騎二萬討之。弘先遣使諭以禍福；萬泥欲降，乳陳不可。<span class="jiazhu">將，卽亮翻。騎，奇寄翻。使，疏吏翻。降，戶江翻；下同。</span>興謂弘曰：<span class="yinhao">「賊明日出戰，今夜必來驚我營，宜爲之備。」</span>弘乃密令人課草十束，畜火伏兵以待之。是夜，乳陳果遣壯士千餘人來斫營，衆火俱起，伏兵邀擊，俘斬無遺。萬泥、乳陳懼而出降，弘皆斬之。跋以范陽公素弗爲大司馬，改封遼西公；弘爲驃騎大將軍，改封中山公。<span class="jiazhu">驃，匹妙翻。騎，奇寄翻。</span></p>
</div></body></html>