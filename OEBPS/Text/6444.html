<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-Hant" xml:lang="zh-Hant">
 <head>
  <link href="../Styles/page_styles.css" rel="stylesheet" type="text/css"/>
  <link href="../Styles/stylesheet.css" rel="stylesheet" type="text/css"/>
  <title id="toc_1">
   ◎重刊元本資治通鑑後序
  </title>
 </head>
 <body>
  <div id="text">
   <h1>
    <span class="section" id="title-1">
     <span data-head-description="" data-head-level="h2" data-head-title="重刊元本資治通鑑後序">
      重刊元本資治通鑑後序
     </span>
    </span>
   </h1>
   <hr/>
   <p class="em2 strong">
    宋司馬溫公《資治通鑑》一書，爲史家絕作；元天台胡身之音註，弘通博洽，其義例詳見自序中。數百年來，學者奉爲寶書久矣。
   </p>
   <p class="em2 strong">
    洪惟我聖朝右文稽古，四庫所儲，蒐羅大備。伏讀聖祖仁皇帝《御批通鑑綱目》、高宗純皇帝《御批通鑑輯覽》、御製《評鑑闡要》諸書，仰見列聖筆削持衡，昭垂袞鉞，薄海人士，固已敬譯而精研之。恭逢皇上幾餘典學，復敕脩《明鑑》以續范祖禹《唐鑑》之書，而史學於是乎益昌。竊謂史家編年之有綱目，其書法褒貶，猶決事之有讞斷，而《通鑑》則案牘之全也。得全牘而讞斷之精義益明，讀《通鑑》而綱目之是非乃備，固非資涉獵，矜記誦，以侈多聞而已。
   </p>
   <p class="em2 strong">
    身之元本，傳世日稀，前明以來，傳刻不下十餘種，而展轉刊雕，舊觀滋失，識者病諸。壬申之春，予承乏江寧藩使，適獲元初舊刻，卷首有王磬一序，謹案欽定《天祿琳琅書目》，所謂元時官刻本也。於是鹺使阿公厚菴曁諸相知，佐資鳩匠，設局於孫伯淵觀察之家祠，延文學顧君廣圻、彭君兆蓀及於弟樞爲校勘翻雕之，視元本無異，加精美焉。間有致疑，不敢臆改，擬別爲考證，以質來茲。承學之士，申此書以博徵千三百六十二年治忽之迹，因益以仰窺睿裁予奪之公，識千古勸懲之旨，其裨益於人心學術者甚大，夫豈詞章訓詁之書所可同年而議豐确哉！予旣賴諸君子相助之雅，而幸古籍之得傳，故樂書其緣起如此。
   </p>
   <p class="em2 strong">
    若夫溫公當日作書之意與其持身行政之大，蓋非淺嘗略涉，守陳言故紙所得而喻者；讀其書，知其人，是在學者自得之矣！
   </p>
   <p class="em2 strong">
    <span id="id-1816nian" title="1816年">
     嘉慶二十一年
    </span>
    四月上旬，鄱陽胡克家書。
   </p>
  </div>
 </body>
</html>