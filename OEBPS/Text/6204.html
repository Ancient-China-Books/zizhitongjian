<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第六十·漢紀五十二·孝獻皇帝乙</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀五十二">漢紀五十二</span></span></h1>
<p><span class="jiazhu">起重光協洽<span class="biaozhusup" data-rel="">（辛未）</span>，盡昭陽作噩<span class="biaozhusup" data-rel="">（癸酉）</span>，凡三年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="孝獻皇帝乙">孝獻皇帝乙</span></span></h5>
<div class="yeartoc" id="year_toc_578"><p class="strong"><span class="section" id="title-3"><span data-head-description="孝獻皇帝乙" data-head-level="h4" data-head-title="初平二年">初平二年</span></span><span class="biaozhusup" data-rel="">（辛未、一九一年）</span></p></div>
<p class="em2 strong"><span class="yinwen">1</span>春，正月，辛丑，赦天下。</p>
<p class="em2 strong"><span class="yinwen">2</span>關東諸將議：以朝廷幼沖，迫於董卓，遠隔關塞，<span class="jiazhu">關塞，謂函谷關、桃林塞也。</span>不知存否，幽州牧劉虞，宗室賢儁，欲共立爲主。曹操曰：<span class="yinhao">「吾等所以舉兵而遠近莫不響應者，以義動故也。今幼主微弱，制於姦臣，非有昌邑亡國之釁，<span class="jiazhu">昌邑，謂昌邑王賀也。</span>而一旦改易，天下其孰安之！諸君北面，我自西向。」</span><span class="jiazhu">幽州在北，長安在西，故操云然。</span>韓馥、袁紹以書與袁術曰：<span class="yinhao">「帝非孝靈子，欲依絳、灌誅廢少主、迎立代王故事，<span class="jiazhu">少，詩照翻。</span>奉大司馬虞爲帝。」</span>術陰有不臣之心，不利國家有長君，<span class="jiazhu">長，知兩翻。</span>乃外託公義以拒之。紹復與術書曰：<span class="yinhao">「今西名有幼君，無血脈之屬，<span class="jiazhu">謂帝非靈帝子也。復，扶又翻；下同。</span>公卿以下皆媚事卓，安可復信！<span class="jiazhu">復，扶又翻；下同。</span>但當使兵往屯關要，皆自蹙死；東立聖君，太平可冀，如何有疑！又室家見戮，不念子胥，<span class="jiazhu">謂子胥能報父兄之讎也。</span>可復北面乎？」</span><span class="jiazhu">以殺袁隗等爲出於帝。</span>術答曰：<span class="yinhao">「聖主聰叡，有周成之質，賊卓因危亂之際，威服百寮，此乃漢家小厄之會，乃云今上『無血脈之屬』，豈不誣乎！又曰『室家見戮，可復北面』，此卓所爲，豈國家哉！慺慺赤心，<span class="jiazhu">慺，力侯翻。</span>志在滅卓，不識其他！」</span>馥、紹竟遣故樂浪太守張岐等齎議上虞尊號。<span class="jiazhu">樂浪，音洛琅。上，時掌翻。</span>虞見岐等，厲色叱之曰：<span class="yinhao">「今天下崩亂，主上蒙塵，吾被重恩，<span class="jiazhu">被，皮義翻。</span>未能清雪國恥；諸君各據州郡，宜共勠力盡心王室，而反造逆謀以相垢汙邪！」</span><span class="jiazhu">汙，烏故翻。</span>固拒之。馥等又請虞領尙書事，承制封拜，復不聽，欲奔匈奴以自絕；紹等乃止。</p>
<p class="em2 strong"><span class="yinwen">3</span>二月，丁丑，以董卓爲太師，位在諸侯王上。</p>
<p class="em2 strong"><span class="yinwen">4</span>孫堅移屯梁東，爲卓將徐榮所敗，<span class="jiazhu">敗，補邁翻。</span>復收散卒進屯陽人。<span class="jiazhu">賢曰：梁縣，屬河南郡，今汝州縣。陽人聚故城，在梁縣西。</span>卓遣東郡太守胡軫督步騎五千擊之，以呂布爲騎督。軫與布不相得，堅出擊，大破之，梟其都督華雄。<span class="jiazhu">梟，古堯翻。華，戶化翻。</span></p>
<p class="em2 strong">或謂袁術曰：<span class="yinhao">「堅若得雒，不可復制，此爲除狼而得虎也。」</span>術疑之，不運軍糧。堅夜馳見術，<span class="jiazhu">陽人去魯陽百餘里。</span>畫地計校曰：<span class="yinhao">「所以出身不顧者，上爲國家討賊，<span class="jiazhu">爲，于僞翻。</span>下慰將軍家門之私讎。堅與卓非有骨肉之親也，而將軍受浸潤之言，<span class="jiazhu">浸潤之譖，出《論語》。</span>還相嫌疑，何也？」</span>術踧踖，<span class="jiazhu">踧，子六翻。踖，資昔翻。踧踖，不自安貌。</span>卽調發軍糧。<span class="jiazhu">調，徒釣翻。</span></p>
<p class="em2 strong">堅還屯，卓遣將軍李傕說堅，<span class="jiazhu">傕，克角翻。說，輸芮翻；後同。</span>欲與和親，令堅疏子弟任刺史、郡守者，許表用之。堅曰：<span class="yinhao">「卓逆天無道，今不夷汝三族，縣示四海，<span class="jiazhu">縣，讀曰懸。</span>則吾死不瞑目，<span class="jiazhu">瞑，莫定翻。</span>豈將與乃和親邪！」</span><span class="jiazhu">乃，汝也。</span>復進軍大谷，距雒九十里。<span class="jiazhu">賢曰：大谷口，在故嵩陽西北八十五里，北出對雒陽故城，張衡《東京賦》云<span class="yinhao">「盟津達其後，大谷通其前」</span>是也。距，至也。</span>卓自出，與堅戰於諸陵間，卓敗走，卻屯澠池，聚兵於陝。<span class="jiazhu">澠，彌兗翻。陝，式冉翻。</span>堅進至雒陽，擊呂布，復破走。堅乃掃除宗廟，祠以太牢，得傳國璽於城南甄官井中；<span class="jiazhu">甄官署之井中也。《晉·職官志》，少府之屬有甄官令，而《續漢志》無之，蓋屬於他署，未置專官也。甄官，掌琢石、陶土之事。爲後建安元年袁術奪璽張本。璽，斯氏翻。</span>分兵出新安、澠池間以要卓。</p>
<p class="em2 strong">卓謂長史劉艾曰：<span class="yinhao">「關東軍敗數矣，<span class="jiazhu">要，一遙翻。數，所角翻。</span>皆畏孤，無能爲也。惟孫堅小戇，<span class="jiazhu">《說文》曰：戇，愚也。音都降翻。</span>頗能用人，當語諸將，使知忌之。<span class="jiazhu">語，牛倨翻；下同。</span>孤昔與周愼西征邊、韓於金城，孤語張溫，求引所將兵爲愼作後駐，溫不聽。溫又使孤討先零叛羌，<span class="jiazhu">零，意憐。</span>孤知其不克而不得止，遂行，留別部司馬劉靖將步騎四千屯安定以爲聲勢。叛羌欲𢧵歸道，<span class="jiazhu">𢧵，卽截字。</span>孤小擊輒開，畏安定有兵故也。虜謂安定當數萬人，不知但靖也。而孫堅隨周愼行，謂愼求先將萬兵造金城，<span class="jiazhu">將，卽亮翻。造，七到翻。</span>使愼以二萬作後駐。邊、韓畏愼大兵，不敢輕與堅戰，而堅兵足以斷其運道。<span class="jiazhu">斷，丁管翻。</span>兒曹用其言，涼州或能定也。溫旣不能用孤，愼又不能用堅，卒用敗走。<span class="jiazhu">事見五十八卷靈帝中平二年。卒，子恤翻。</span>堅以佐軍司馬，所見略與人同，固自爲可；<span class="jiazhu">言其才可用也。</span>但無故從諸袁兒，終亦死耳！」</span>乃使東中郎將董越屯澠池，中郎將段煨屯華陰，<span class="jiazhu">煨，烏回翻。華，戶化翻。</span>中郎將牛輔屯安邑，<span class="jiazhu">《姓譜》：牛本自殷，周封微子於宋，其裔司寇牛父敗狄於長丘，死之，其子孫以王父字爲氏。</span>其餘諸將布在諸縣，以禦山東。輔，卓之壻也。卓引還長安。孫堅脩塞諸陵，<span class="jiazhu">塞，悉則翻。</span>引軍還魯陽。</p>
<p class="em2 strong"><span class="yinwen">5</span>夏，四月，董卓至長安，公卿皆迎拜車下。卓抵手謂御史中丞皇甫嵩曰：<span class="yinhao">「義眞，怖未乎？」</span><span class="jiazhu">皇甫嵩，字義眞。怖，普布翻。</span>嵩曰：<span class="yinhao">「明公以德輔朝廷，大慶方至，何怖之有！若淫刑以逞，將天下皆懼，豈獨嵩乎！」</span><span class="jiazhu">《考異》曰：范《書·嵩傳》及《山陽公載記》記嵩語與此不同，今從張璠《漢紀》。</span>卓黨欲尊卓比太公，稱尙父，卓以問蔡邕，邕曰：<span class="yinhao">「明公威德，誠爲巍巍，然比之太公，愚意以爲未可，宜須關東平定，車駕還反舊京，然後議之。」</span>卓乃止。</p>
<p class="em2 strong">卓使司隸校尉劉囂籍吏民有爲子不孝、爲臣不忠、爲吏不清、爲弟不順者，皆身誅，財物沒官。於是更相誣引，<span class="jiazhu">更，工衡翻。</span>冤死者以千數。百姓囂囂，道路以目。<span class="jiazhu">囂，五羔翻。韋昭曰：<span class="yinhao">「不敢發言，以目相眄而已。」</span></span></p>
<p class="em2 strong"><span class="yinwen">6</span>六月，丙戌，地震。</p>
<p class="em2 strong"><span class="yinwen">7</span>秋，七月，司空种拂免；以光祿大夫濟南淳于嘉爲司空。<span class="jiazhu">濟，子禮翻。</span>太尉趙謙罷；以太常馬日磾爲太尉。<span class="jiazhu">磾，丁奚翻。</span></p>
<p class="em2 strong"><span class="yinwen">8</span>初，何進遣雲中張楊還幷州募兵，會進敗，楊留上黨，有衆數千人。袁紹在河內，楊往歸之，與南單于於扶羅屯漳水。<span class="jiazhu">濁漳水出上黨長子而東過鄴，鄴則韓馥所居也。</span>韓馥以豪傑多歸心袁紹，忌之；陰貶節其軍糧，欲使其衆離散。會馥將麴義叛，<span class="jiazhu">《姓譜》：漢有平原鞠譚，其子閟避難，改曰麴氏，後遂爲西平著姓。</span>馥與戰而敗，紹因與義相結。</p>
<p class="em2 strong">紹客逢紀謂紹曰：<span class="jiazhu">逢，蒲江翻。</span><span class="yinhao">「將軍舉大事而仰人資給，<span class="jiazhu">仰，牛向翻。</span>不據一州，無以自全。」</span>紹曰：<span class="yinhao">「冀州兵強，吾士飢乏，設不能辦，無所容立。」</span>紀曰：<span class="yinhao">「韓馥庸才，可密要公孫瓚<span class="jiazhu">要，讀曰邀。</span>使取冀州，馥必駭懼，因遣辯士爲陳禍福，<span class="jiazhu">爲，于僞翻。</span>馥迫於倉卒，<span class="jiazhu">卒，讀曰猝。</span>必肯遜讓。」</span>紹然之，卽以書與瓚。瓚遂引兵而至，外託討董卓而陰謀襲馥，馥與戰不利。會董卓入關，紹還軍延津，<span class="jiazhu">《續漢志》，酸棗縣北有延津。</span>使外甥陳留高幹及馥所親潁川辛評、荀諶、郭圖等說馥曰：<span class="jiazhu">諶，時壬翻。說，輸芮翻。</span><span class="yinhao">「公孫瓚將燕、代之卒乘勝來南，而諸郡應之，其鋒不可當。袁車騎引軍東向，<span class="jiazhu">自河內至延津，爲東向。</span>其意未可量也，<span class="jiazhu">量，音良。</span>竊爲將軍危之！」</span><span class="jiazhu">爲，于僞翻。</span>馥懼，曰：<span class="yinhao">「然則爲之柰何？」</span>諶曰：<span class="yinhao">「君自料寬仁容衆爲天下所附，孰與袁氏？」</span>馥曰：<span class="yinhao">「不如也。」</span><span class="yinhao">「臨危吐決，<span class="jiazhu">吐決謂吐奇決策也。</span>智勇過人，又孰與袁氏？」</span>馥曰：<span class="yinhao">「不如也。」</span><span class="yinhao">「世布恩德，天下家受其惠，又孰與袁氏？」</span>馥曰：<span class="yinhao">「不如也。」</span>諶曰：<span class="yinhao">「袁氏一時之傑，將軍資三不如之勢，久處其上，<span class="jiazhu">處，昌呂翻。</span>彼必不爲將軍下也。夫冀州，天下之重資也，彼若與公孫瓚幷力取之，危亡可立而待也。夫袁氏，將軍之舊，且爲同盟，<span class="jiazhu">謂同盟討董卓。</span>當今之計，若舉冀州以讓袁氏，彼必厚德將軍，瓚亦不能與之爭矣。是將軍有讓賢之名，而身安於泰山也。」</span>馥性恇怯，因然其計。<span class="jiazhu">恇，去王翻。</span>馥長史耿武、別駕閔純、治中李歷聞而諫曰：<span class="jiazhu">《考異》曰：《九州春秋》作<span class="yinhao">「耿彧」</span>，今從范《書》、《魏志》、袁《紀》。又范《書》，騎都尉沮授諫，無李歷，今從《魏志》、袁《紀》。</span><span class="yinhao">「冀州帶甲百萬，穀支十年。袁紹孤客窮軍，仰我鼻息，<span class="jiazhu">鼻息，氣一出入之頃也。鼻氣噓之則溫，吸之則寒，故云然。醫書云：血爲脈，氣爲息，脈息之名自是而分。呼吸者，氣之橐籥；動應者，血之波瀾。其經以身寸度之，計十六丈二尺。一呼脈再動，一吸脈再動，呼吸定息脈五動，閏以大息則六動。一動一寸，故一息脈行六寸，十息六尺，百息六丈，二百息十二丈，七十息四丈二尺。計二百七十息，漏水下二刻盡十六丈二尺，營周一身；百刻之中得五十營。故曰脈行陽二十五度、行陰二十五度也。息者以呼吸定之，一日計一萬三千五百息。呼吸進退旣遲於脈，故一日一夜方行盡十六丈二尺經絡，而氣周於一身，大會於風府。脈屬陰，陰行速，猶太陰一月一周天。息屬陽，陽行遲，猶太陽一歲一周天。如是則應天常度。<span class="yinhao">「閏」</span>，當作<span class="yinhao">「間」</span>。</span>譬如嬰兒在股掌之上，絕其哺乳，立可餓殺，柰何欲以州與之！」</span>馥曰：<span class="yinhao">「吾袁氏故吏，且才不如本初，度德而讓，<span class="jiazhu">度，徒洛翻。</span>古人所貴，諸君獨何病焉！」</span>先是，馥從事趙浮、程渙將強弩萬張屯孟津，<span class="jiazhu">先，悉薦翻。將，卽亮翻。</span>聞之，率兵馳還。時紹在朝歌清水，<span class="jiazhu">據《水經》，清水出河內脩武縣，逕獲嘉、汲縣而入于河，不至朝歌；惟淇水則逕朝歌耳。蓋俗亦呼淇水爲清水。據《九州春秋》，紹時在朝歌清水口，浮等自孟津東下，則兩軍皆舟行大河而向鄴也。清水口卽淇口，南岸卽延津。</span>浮等從後來，船數百艘，衆萬餘人，整兵鼓，夜過紹營，紹甚惡之。<span class="jiazhu">惡，烏路翻。</span>浮等到，謂馥曰：<span class="yinhao">「袁本初軍無斗糧，各已離散，雖有張楊、於扶羅新附，未肯爲用，不足敵也。小從事等請以見兵拒之，<span class="jiazhu">見，賢遍翻。</span>旬日之間，必土崩瓦解；明將軍但當開閤高枕，<span class="jiazhu">枕，職任翻。</span>何憂何懼！」</span>馥又不聽，乃避位，出居中常侍趙忠故舍，遣子送印綬以讓紹。紹將至，從事十人爭棄馥去，獨耿武、閔純杖刀拒之，不能禁，乃止；紹皆殺之。紹遂領冀州牧，承制以馥爲奮威將軍，而無所將御，<span class="jiazhu">將，卽亮翻。將御，猶言統御也。</span>亦無官屬。紹以廣平沮授爲奮武將軍，<span class="jiazhu">廣平縣屬鉅鹿郡。沮，千余翻，又音諸，姓也，黃帝史官沮誦之後。</span>使監護諸將，寵遇甚厚。<span class="jiazhu">監，古銜翻。</span>魏郡審配、鉅鹿田豐並以正直不得志於韓馥，紹以豐爲別駕，配爲治中，及南陽許攸、逢紀、潁川荀諶皆爲謀主。</p>
<p class="em2 strong">紹以河內朱漢爲都官從事。<span class="jiazhu">紹置都官從事，則猶領司隸校尉也。</span>漢先爲韓馥所不禮，且欲徼迎紹意，<span class="jiazhu">徼，一遙翻。</span>擅發兵圍守馥第，拔刃登屋，馥走上樓，<span class="jiazhu">上，時掌翻。</span>收得馥大兒，槌折兩腳；<span class="jiazhu">折，而設翻。</span>紹立收漢，殺之。馥猶憂怖，從紹索去，<span class="jiazhu">怖，普布翻。索，山客翻。</span>往依張邈。後紹遣使詣邈，有所計議，與邈耳語；<span class="jiazhu">耳語，附耳而言也。</span>馥在坐上，<span class="jiazhu">坐，徂臥翻。</span>謂爲見圖，無何，起至溷，以書刀自殺。<span class="jiazhu">溷，戶困翻；圊也，廁也。時雖已有紙，猶多用刀筆書，故有書刀。</span></p>
<p class="em2 strong">鮑信謂曹操曰：<span class="yinhao">「袁紹爲盟主，因權專利，將自生亂，是復有一卓也。<span class="jiazhu">復，扶又翻。</span>若抑之，則力不能制，袛以遘難。<span class="jiazhu">遘，與構同。難，乃旦翻。</span>且可規大河之南以待其變。」</span>操善之。會黑山、于毒、白繞、眭固等十餘萬衆略東郡，王肱不能禦。曹操引兵入東郡，擊白繞於濮陽，破之。<span class="jiazhu">眭，息爲翻。濮，博木翻。</span>袁紹因表操爲東郡太守，治東武陽。<span class="jiazhu">東武陽縣，屬東郡。應劭曰：縣在武水之陽。《水經註》曰：武水卽漯水。賢曰：故城在今魏州莘縣南。守，式又翻。</span></p>
<p class="em2 strong"><span class="yinwen">9</span>南單于劫張楊以叛袁紹，屯於黎陽。董卓以楊爲建義將軍、河內太守。</p>
<p class="em2 strong"><span class="yinwen">10</span>太史望氣，言當有大臣戮死者；董卓使人誣衞尉張溫與袁術交通，冬，十月，壬戌，笞殺溫於市以應之。<span class="jiazhu">張溫不能斬卓於西征之時，反死於卓手，可哀也已。</span></p>
<p class="em2 strong"><span class="yinwen">11</span>青州黃巾寇勃海，衆三十萬，欲與黑山合。公孫瓚率步騎二萬人逆擊於東光南，大破之，<span class="jiazhu">東光縣，屬勃海。賢曰：今滄州縣。</span>斬首三萬餘級。賊棄其輜重，<span class="jiazhu">重，直用翻。</span>奔走渡河；瓚因其半濟薄之，賊復大破，<span class="jiazhu">復，扶又翻；下同。</span>死者數萬，流血丹水，<span class="jiazhu">言水爲之丹也。</span>收得生口七萬餘人，車甲財物不可勝算，<span class="jiazhu">勝，音升。</span>威名大震。</p>
<p class="em2 strong"><span class="yinwen">12</span>劉虞子和爲侍中，帝思東歸，使和僞逃董卓，潛出武關詣虞，令將兵來迎。<span class="jiazhu">《考異》曰：范《書·劉虞傳》，<span class="yinhao">「虞使田疇使長安，時和爲侍中，因遣從武關出。」</span>按《魏志·公孫瓚傳》，但云天子思歸，不云因疇至也。若爾，當令和與疇俱還，不應出武關。又疇未還，劉虞已死。虞死在初平四年冬，界橋戰在三年春。范《書》誤也。</span>和至南陽，袁術利虞爲援，留和不遣，許兵至俱西，令和爲書與虞。虞得書，遣數千騎詣和。公孫瓚知術有異志，止之，虞不聽。瓚恐術聞而怨之，亦遣其從弟越將千騎詣術，<span class="jiazhu">從，才用翻；下同。</span>而陰敎術執和，奪其兵，由是虞、瓚有隙。<span class="jiazhu">虞先與瓚有隙，至是而隙愈深。</span>和逃術來北，復爲袁紹所留。</p>
<p class="em2 strong">是時關東州、郡務相兼幷以自強大，袁紹、袁術亦自離<span class="jiaozhusup">【章：甲十一行本「離」上有「相」字；乙十一行本同；孔本同。】</span>貳。術遣孫堅擊董卓未返，紹以會稽周昂爲豫州刺史，襲奪堅陽城。<span class="jiazhu">陽城縣，屬潁川郡。堅領豫州刺史，屯陽城。</span>堅歎曰：<span class="yinhao">「同舉義兵，將救社稷，逆賊垂破而各若此，吾當誰與戮力乎！」</span>引兵擊昂，走之。袁術遣公孫越助堅攻昂，越爲流矢所中死。<span class="jiazhu">中，竹仲翻。</span>公孫瓚怒曰：<span class="yinhao">「余弟死，禍起於紹。」</span>遂出軍屯磐河，<span class="jiazhu">《水經》：大河故瀆東北逕西平昌縣故城北，分派東入般縣，爲般河。余據賢《註》；般，音卜滿翻。此作<span class="yinhao">「磐」</span>，讀當如字。賢又曰：般，卽《爾雅》九河鉤磐河也。其枯河在今滄州樂陵縣東南。魏收《地形志》，安德郡般縣有故般河。</span>上書數紹罪惡，<span class="jiazhu">數，所具翻。</span>進兵攻紹。冀州諸城多叛紹從瓚，紹懼，以所佩勃海太守印綬授瓚從弟範，遣之郡，而範遂背紹，領勃海兵以助瓚。<span class="jiazhu">背，蒲妹翻。</span>瓚乃自置其將帥嚴綱爲冀州刺史，田楷爲青州刺史，單經爲兗州刺史，<span class="jiazhu">單，音善，姓也。《姓譜》：周卿士單襄公之後。</span>又悉改置郡、縣守、令。</p>
<p class="em2 strong">初，涿郡劉備，中山靖王之後也，<span class="jiazhu">《蜀書》云：備，中山靖王勝子陸城亭侯貞之後；然自祖父以上，世系不可攷。</span>少孤貧，與母以販履爲業，<span class="jiazhu">少，詩照翻。</span>長七尺五寸，垂手下䣛，顧自見其耳；<span class="jiazhu">長，直亮翻。䣛，與膝同。言其有異相也。</span>有大志，少語言，喜怒不形於色。<span class="jiazhu">少，詩沼翻。</span>嘗與公孫瓚同師事盧植，由是往依瓚。瓚使備與田楷徇青州有功，因以爲平原相。備少與河東關羽、涿郡張飛相友善；<span class="jiazhu">少，詩照翻。</span>以羽、飛爲別部司馬，分統部曲。備與二人寢則同牀，恩若兄弟，而稠人廣坐，<span class="jiazhu">坐，徂臥翻。</span>侍立終日，隨備周旋，不避艱險。常山趙雲爲本郡將吏兵詣公孫瓚，<span class="jiazhu">爲，于僞翻。將，卽亮翻。</span>瓚曰：<span class="yinhao">「聞貴州人皆願袁氏，<span class="jiazhu">願下當有從字。</span>君何獨迷而能反乎？」</span>雲曰：<span class="yinhao">「天下訩訩，<span class="jiazhu">訩，許容翻；衆語喧嘵之貌。</span>未知孰是，民有倒縣之厄，<span class="jiazhu">縣，讀曰懸。</span>鄙州論議，從仁政所在，不爲忽袁公，私明將軍也。」</span><span class="jiazhu">爲，于僞翻；下同。</span>劉備見而奇之，深加接納，雲遂從備至平原，爲備主騎兵。<span class="jiazhu">劉備事始此。</span></p>
<p class="em2 strong"><span class="yinwen">13</span>初，袁術之得南陽，戶口數百萬，而術奢淫肆欲，徵斂無度，<span class="jiazhu">斂，力贍翻。</span>百姓苦之，稍稍離散。旣與袁紹有隙，各立黨援以相圖謀。術結公孫瓚而紹連劉表，豪傑多附於紹。術怒曰：<span class="yinhao">「羣豎不吾從而從吾家奴乎！」</span><span class="jiazhu">據袁山松《書》，紹，司空逢之孼子，出後伯父成，故術云然。</span>又與公孫瓚書曰：<span class="yinhao">「紹非袁氏子。」</span>紹聞大怒。</p>
<p class="em2 strong">術使孫堅擊劉表，表遣其將黃祖逆戰於樊、鄧之間，<span class="jiazhu">鄧縣，屬南陽郡。樊城，周仲山甫之邑，在漢水北。杜佑曰：樊城，今襄州安養縣。劉昫曰：鄧城縣，漢之鄧縣，古樊城也；宋改安養縣；天寶元年改爲臨漢縣；貞元二十一年移縣古鄧城，乃改爲鄧城縣。</span>堅擊破之，遂圍襄陽。表夜遣黃祖潛出發兵，祖將兵欲還，堅逆與戰，祖敗走，竄峴山中。<span class="jiazhu">峴山去襄陽十里。峴，戶典翻。</span>堅乘勝，夜追祖，祖部曲<span class="jiaozhusup">【章：甲十一行本無「曲」字；乙十一行本同。】</span>兵從竹木間暗射堅，殺之。<span class="jiazhu">射，而亦翻。《考異》曰：范《書》，<span class="yinhao">「初平三年春，堅死。」</span>《吳志·孫堅傳》亦云初平三年。《英雄記》曰，<span class="yinhao">「初平四年正月七日死。」</span>袁《紀》，<span class="yinhao">「初平三年五月。」</span>《山陽公載記》載策表曰：<span class="yinhao">「臣年十七，喪失所怙。」</span>裴松之按策以建安五年卒，時年二十六，計堅之亡，策應十八，而此表云十七，則爲不符。張璠《漢紀》及胡沖《吳曆》並以堅初平二年死，此爲是而《本傳》誤也。今從之。</span>堅所舉孝廉長沙桓階詣表請堅喪，表義而許之。堅兄子賁率其士衆就袁術，術復表賁爲豫州刺史。<span class="jiazhu">復，扶又翻；下同。</span>術由是不能勝表。</p>
<p class="em2 strong"><span class="yinwen">14</span>初，董卓入關，留朱儁守雒陽，而儁潛與山東諸將通謀，懼爲卓所襲，出奔荊州。卓以弘農楊懿爲河南尹；儁復引兵還雒，擊懿，走之。儁以河南殘破無所資，乃東屯中牟，移書州郡，請師討卓。徐州刺史陶謙上儁行車騎將軍，<span class="jiazhu">上，時掌翻。</span>遣精兵三千助之，餘州郡亦有所給。謙，丹陽人。<span class="jiazhu">丹陽縣，屬丹陽郡，今潤州縣。</span>朝廷以黃巾寇亂徐州，用謙爲刺史。謙至，擊黃巾，大破走之，州境晏然。</p>
<p class="em2 strong"><span class="yinwen">15</span>劉焉在益州陰圖異計。沛人張魯，自祖父陵以來世爲五斗米道，<span class="jiazhu">陵卽今所謂天師者也。後魏寇謙之祖其道。</span>客居于蜀。魯母以鬼道常往來焉家，焉乃以魯爲督義司馬，<span class="jiazhu">洪氏《隸釋》曰：劉焉在蜀，創置督義司馬，助義、褒義校尉。劉表在荊州，亦置綏民校尉。漢衰，諸侯擅命，率意各置官屬。</span>以張脩爲別部司馬，與合兵掩殺漢中太守蘇固，斷絕斜谷閣，<span class="jiazhu">斜谷，在漢中西北，今興元府西北入斜谷路，至鳳州界百五十里，有棧閣二千九百八十九間，板閣二千八百九十二間。《郡國志》曰：褒谷，北口曰斜，南口曰褒，長四百七十里，同爲一谷。兩山高峻，中間谷道，褒水所流，曹操謂斜谷道爲五百里石穴者此也。余據班《志》，斜水出衙嶺山，北至郿入渭；褒水亦出衙嶺，南至南鄭入沔，則褒、斜雖同爲一谷，而衙嶺乃其分水處也。斷，丁管翻。斜，音余奢翻。谷，音穀，又音浴。</span>殺害漢使。焉上書言<span class="yinhao">「米賊斷道，不得復通」</span>。<span class="jiazhu">斷，丁管翻。</span>又託他事殺州中豪強王咸、李權等十餘人，以立威刑。犍爲太任岐及校尉賈龍由此起兵攻焉，焉擊殺岐、龍。焉意漸盛，作乘輿車具千餘乘，<span class="jiazhu">乘，繩證翻。</span>劉表上<span class="yinhao">「焉有似子夏在西河疑聖人」</span>之論。<span class="jiazhu">《禮記·檀弓》：曾子責子夏曰：吾與子事夫子於洙、泗之間，退歸老於西河之上，使西河之人疑汝於夫子，而罪一也。表蓋言焉在蜀僭擬，使蜀人疑爲天子也。上，時掌翻。</span>時焉子範爲左中郎將，誕爲治書御史，<span class="jiazhu">《續漢志》曰：治書侍御史二人，秩六百石，掌選明法律者爲之；凡天下諸讞疑事，掌以法律當其是非。蔡質曰：選御史高第補之。胡廣曰：宣帝幸宣室，齋居而決事，令御史二人治書，治書御史起此。治，直之翻。</span>璋爲奉車都尉，皆從帝在長安，惟小子別部司馬瑁素隨焉；帝使璋曉喻焉，焉留璋不遣。</p>
<p class="em2 strong"><span class="yinwen">16</span>公孫度威行海外，中國人士避亂者多歸之，北海管寧、邴原、王烈皆往依焉。寧少時與華歆爲友，<span class="jiazhu">少，詩照翻。華，戶化翻。</span>嘗與歆共鋤菜，見地有金，寧揮鋤不顧，與瓦石無異，歆捉而擲之，人以是知其優劣。邴原遠行遊學，八九年而歸，師友以原不飲酒，會米肉送之；原曰：<span class="yinhao">「本能飲酒，但以荒思廢業，故斷之耳。<span class="jiazhu">思，相吏翻。斷，音短。</span>今當遠別，可一飲燕。」</span>於是共坐飲酒，終日不醉。寧、原俱以操尙稱，度虛館以候之。<span class="jiazhu">操，七到翻。候者，伺其至也。</span>寧旣見度，乃廬於山谷，時避難者多居郡南，<span class="jiazhu">難，乃旦翻。</span>而寧獨居北，示無還志，後漸來從之，旬月而成邑。寧每見度，語唯經典，不及世事；還山，專講《詩》、《書》，習俎豆，非學者無見也。由是度安其賢，民化其德。邴原性剛直，清議以格物，<span class="jiazhu">格，正也。</span>度以下心不安之。寧謂原曰：<span class="yinhao">「潛龍以不見成德。<span class="jiazhu">《乾》：初九，潛龍勿用。孔子曰：君子以成德爲行，潛之爲言也，隱而未見，行而未成，是以君子弗用。見，賢遍翻。</span>言非其時，皆招禍之道也。」</span>密遣原逃歸，度聞之，亦不復追也。<span class="jiazhu">復，扶又翻。</span>王烈器業過人，少時名聞在原、寧之右。<span class="jiazhu">少，詩照翻。聞，文運翻；名聲所至曰聞。</span>善於敎誘，鄕里有盜牛者，主得之，盜請罪，曰：<span class="yinhao">「刑戮是甘，乞不使王彥方知也！」</span><span class="jiazhu">王烈，字彥方。</span>烈聞而使人謝之，遺布一端。<span class="jiazhu">布帛六丈曰端，一曰八丈曰端。按古以二丈爲端。遺，于貴翻。</span>或問其故，烈曰：<span class="yinhao">「盜懼吾聞其過，是有恥惡之心，旣知恥惡，則善心將生，故與布以勸爲善也。」</span>後有老父遺劍於路，行道一人見而守之，至暮，老父還，尋得劍，怪之，以事告烈，烈使推求，<span class="jiazhu">推，尋也。</span>乃先盜牛者也。諸有爭訟曲直將質之於烈，<span class="jiazhu">質，正也。</span>或至塗而反，或望廬而還，<span class="jiazhu">還，旬緣翻。</span>皆相推以直，<span class="jiazhu">推，移也。《前書·韓延壽傳》，以田相移。卽此義也。</span>不敢使烈聞之。度欲以爲長史，烈辭之，爲商賈以自穢，乃免。<span class="jiazhu">賈，音古。</span></p>
<div class="yeartoc" id="year_toc_579"><p class="strong"><span class="section" id="title-4"><span data-head-description="孝獻皇帝乙" data-head-level="h4" data-head-title="初平三年">三年</span></span><span class="biaozhusup" data-rel="">（壬申、一九二年）</span></p></div>
<p class="em2 strong"><span class="yinwen">1</span>春，正月，丁丑，赦天下。</p>
<p class="em2 strong"><span class="yinwen">2</span>董卓遣牛輔將兵屯陝，輔分遣校尉北地李傕、張掖郭汜、武威張濟將步騎數萬擊破朱儁於中牟，<span class="jiazhu">傕，古岳翻。汜，音祀，又孚梵翻。</span>因掠陳留、潁川諸縣，所過殺虜無遺。</p>
<p class="em2 strong">初，荀淑有孫曰彧，少有才名，<span class="jiazhu">少，詩照翻。</span>何顒見而異之，曰：<span class="yinhao">「王佐才也！」</span>及天下亂，彧謂父老曰：<span class="yinhao">「潁川四戰之地，<span class="jiazhu">言其地平，四面受敵。</span>宜亟避之。」</span>鄕人多懷土不能去，彧獨率宗族去依韓馥。會袁紹已奪馥位，待彧以上賓之禮。彧度紹終不能定大業，<span class="jiazhu">度，徒洛翻。</span>聞曹操有雄略，乃去紹從操。操與語，大悅，曰：<span class="yinhao">「吾子房也！」</span><span class="jiazhu">比之張良。</span>以爲奮武司馬。<span class="jiazhu">操初起兵爲奮武將軍，故以彧爲奮武司馬。</span>其鄕人留者，多爲傕、汜等所殺。</p>
<p class="em2 strong"><span class="yinwen">3</span>袁紹自出拒公孫瓚，與瓚戰於界橋南二十里。<span class="jiazhu">《水經》：大河右瀆東北逕鉅鹿郡廣宗縣故城南，又東北逕界城亭北，又東北逕信都郡武強縣故城東。此蓋於河瀆上作橋。《註》又云：清河東北逕界城亭東，水上有大梁，謂之界城橋。賢曰：今貝州宗城縣側有古界城，此城近枯漳水，界橋當在此水上。杜佑曰：界橋在貝州宗城縣東。</span>瓚兵三萬，其鋒甚銳。紹令麴義領精兵八百先登，強弩千張夾承之。瓚輕其兵少，縱騎騰之。義兵伏楯下不動，未至十數步，一時同發，讙呼動地，<span class="jiazhu">讙，許元翻。</span>瓚軍大敗。斬其所置冀州刺史嚴綱，<span class="jiazhu">《考異》曰：《九州春秋》作<span class="yinhao">「劉綱」</span>。今從范《書》、《魏志》。</span>獲甲首千餘級。追至界橋，瓚斂兵還戰，義復破之，<span class="jiazhu">復，扶又翻。</span>遂到瓚營，拔其牙門，<span class="jiazhu">賢曰：《眞人水鏡經》曰：凡軍始出，必令完堅；若有折，將軍不利。牙門旗竿，軍之精也，卽《周禮·司職》云<span class="yinhao">「軍旅會同置旌門」</span>是也。</span>餘衆皆走。</p>
<p class="em2 strong">初，兗州刺史劉岱與紹、瓚連和，紹令妻子居岱所，瓚亦遣從事范方將騎助岱。及瓚擊破紹軍，語岱令遣紹妻子，<span class="jiazhu">語，牛倨翻。</span>別敕范方：<span class="yinhao">「若岱不遣紹家，將騎還！吾定紹，將加兵於岱。」</span>岱與官屬議，連日不決，聞東郡程昱有智謀，召而問之。昱曰：<span class="yinhao">「若棄紹近援而求瓚遠助，此假人於越以救溺子之說也。<span class="jiazhu">言勢不能相及也。越人習水，故以爲能救溺。溺，奴歷翻。</span>夫公孫瓚非袁紹之敵也，今雖壞紹軍，<span class="jiazhu">壞，音怪。</span>然終爲紹所禽。」</span>岱從之。范方將其騎歸，未至而瓚敗。</p>
<p class="em2 strong"><span class="yinwen">4</span>曹操軍頓丘，<span class="jiazhu">頓丘縣，屬東郡。師古曰：以丘名縣也。丘一成爲頓丘，謂一頓而成也。或曰：成，重也，一重之丘也。</span>于毒等攻東武陽。操引兵西入山，攻毒等本屯。<span class="jiazhu">毒等時掠魏郡，屯于西山。</span>諸將皆請救武陽。操曰：<span class="yinhao">「使賊聞我西而還，武陽自解也；不還，我能敗其本屯，虜不能拔武陽必矣。」</span><span class="jiazhu">敗，蒲邁翻。</span>遂行。毒聞之，棄武陽還。操遂擊眭固及匈奴於扶羅於內黃，<span class="jiazhu">內黃縣屬魏郡；陳留有外黃，故加內。眭，息隨翻。</span>皆大破之。</p>
<p class="em2 strong"><span class="yinwen">5</span>董卓以其弟旻爲左將軍，兄子璜爲中軍校尉，皆典兵事，宗族內外並列朝廷。卓侍妾懷抱中子皆封侯，弄以金紫。卓車服僭擬天子，召呼三臺，<span class="jiazhu">三臺：尙書臺、御史臺、符節臺也。《晉書》曰：漢官：尙書爲中臺，御史爲憲臺，謁者爲外臺，是謂三臺。</span>尙書以下皆自詣卓府啓事。又築塢於郿，<span class="jiazhu">《英雄記》曰：郿去長安二百六十里。《漢書》，郿，音媚，地名。</span>高厚皆七丈，積穀爲三十年儲，自云：<span class="yinhao">「事成，雄據天下；不成，守此足以畢老。」</span></p>
<p class="em2 strong">卓忍於誅殺，諸將言語有蹉跌者，<span class="jiazhu">蹉，倉何翻。跌，徒結翻。</span>便戮於前，人不聊生。司徒王允與司隸校尉黃琬、僕射士孫瑞、尙書楊瓚密謀誅卓。中郎將呂布，便弓馬，膂力過人，<span class="jiazhu">膂，脊骨也。</span>卓自以遇人無禮，行止常以布自衞，甚愛信之，誓爲父子。然卓性剛褊，嘗小失卓意，卓拔手戟擲布，<span class="jiazhu">手戟，小戟，便於擊刺者。</span>布拳捷，<span class="jiazhu">勇力爲拳，迅疾爲捷。</span>避之，而改容顧謝，卓意亦解。布由是陰怨於卓。卓又使布守中閣，而私於傅婢，益不自安。王允素善待布，布見允，自陳卓幾見殺之狀，<span class="jiazhu">幾，居希翻。</span>允因以誅卓之謀告布，使爲內應。布曰：<span class="yinhao">「如父子何？」</span>曰：<span class="yinhao">「君自姓呂，本非骨肉。今憂死不暇，何謂父子？擲戟之時，豈有父子情邪！」</span>布遂許之。</p>
<p class="em2 strong">夏，四月，丁巳，帝有疾新愈，大會未央殿。卓朝服乘車而入，<span class="jiazhu">魏祕書監秦靜曰：漢氏承秦改六冕之制，朝服俱玄冠、絳衣而已。晉名曰五時朝服。有四時朝服，又有朝服。</span>陳兵夾道，自營至宮，左步右騎，屯衞周帀，<span class="jiazhu">帀，作答翻。</span>令呂布等扞衞前後。王允使士孫瑞自書詔以授布，<span class="jiazhu">使尙書僕射自書詔者，懼其泄也。</span>布令同郡騎都尉李肅<span class="jiazhu">《考異》曰：袁《紀》作<span class="yinhao">「李順」</span>，今從范《書》、《魏志》。</span>與勇士秦誼、陳衞等十餘人僞著衞士服，<span class="jiazhu">著，陟略翻。</span>守北掖門內以待卓。卓入門，肅以戟刺之；<span class="jiazhu">刺，七亦翻；下同。</span>卓衷甲，不入，<span class="jiazhu">衷甲者，被甲於內，而加衣甲上。</span>傷臂，墮車，顧大呼曰：<span class="jiazhu">呼，火故翻。</span><span class="yinhao">「呂布何在！」</span>布曰：<span class="yinhao">「有詔討賊臣！」</span>卓大罵曰：<span class="yinhao">「庸狗，敢如是邪！」</span>布應聲持矛刺卓，趣兵斬之。<span class="jiazhu">趣，讀曰促。</span>主簿田儀及卓倉頭前走其尸，布又殺之，凡所殺三人。布卽出懷中詔版以令吏士曰：<span class="yinhao">「詔討卓耳，餘皆不問。」</span>吏士皆正立不動，大稱萬歲。百姓歌舞於道，長安中士女賣其珠玉衣裝市酒肉相慶者，塡滿街肆。弟旻、璜等及宗族老弱在郿，皆爲其羣下所斫射死。<span class="jiazhu">射，而亦翻。</span>暴卓尸於市，<span class="jiazhu">暴，薄木翻，又薄報翻。</span>天時始熱，卓素充肥，脂流於地，守尸吏爲大炷，<span class="jiazhu">炷，燈也，燼所著者。</span>置卓臍中然之，光明達曙，如是積日。諸袁門生聚董氏之尸，焚灰揚之於路。塢中有金二三萬斤，銀八九萬斤，錦綺奇玩積如丘山。以王允錄尙書事，呂布爲奮威將軍、假節、儀比三司，<span class="jiazhu">奮威將軍始於漢元帝用任千秋爲之。沈約曰：呂布爲奮武將軍、儀比三司，猶儀同三司也。</span>封溫侯，<span class="jiazhu">溫縣，屬河內郡，周大夫蘇忿生之邑。</span>共秉朝政。<span class="jiazhu">朝，直遙翻。</span></p>
<p class="em2 strong">卓之死也，左中郎將高陽侯蔡邕在王允坐，<span class="jiazhu">高陽縣，屬涿郡；又陳留圉縣有高陽亭。坐，徂臥翻。</span>聞之驚歎。允勃然，叱之曰：<span class="yinhao">「董卓國之大賊，幾亡漢室，<span class="jiazhu">幾，居希翻。</span>君爲王臣，所宜同疾，而懷其私遇，反相傷痛，豈不共爲逆哉！」</span>卽收付廷尉。邕謝曰：<span class="yinhao">「身雖不忠，古今大義，耳所厭聞，口所常玩，豈當背國而嚮卓也！<span class="jiazhu">背，蒲妹翻。</span>願黥首刖足，繼成漢史。」</span><span class="jiazhu">初，邕徙朔方，自徒中上書，乞續《漢書》諸志，蓋其所學所志者在此。</span>士大夫多矜救之，不能得。太尉馬日磾謂允曰：<span class="yinhao">「伯喈曠世逸才，<span class="jiazhu">蔡邕，字伯喈。</span>多識漢事，當續成後史，爲一代大典；而所坐至微，誅之，無乃失人望乎！」</span>允曰：<span class="yinhao">「昔武帝不殺司馬遷，使作謗書流於後世。<span class="jiazhu">賢曰：凡史官記事，善惡必書。謂遷所記但是漢家不善之事，皆爲謗也，非獨指武帝之身，卽高祖善家令之言、武帝算緡榷酤之類是也。《班固集》云：史遷著書成一家之言，至以身陷刑。故微文譏刺，貶損當世，非義士也。</span>方今國祚中衰，<span class="jiazhu">中，竹仲翻。</span>戎馬在郊，不可令佞臣執筆在幼主左右，旣無益聖德，復使吾黨蒙其訕議。」</span><span class="jiazhu">復，扶又翻。</span>日磾退而告人曰：<span class="yinhao">「王公其無後乎！善人，國之紀也；制作，國之典也；滅紀廢典，其能久乎！」</span>邕遂死獄中。</p>
<p class="em2 strong">初，黃門侍郎荀攸與尙書鄭泰、侍中种輯等謀曰：<span class="yinhao">「董卓驕忍無親，雖資強兵，實一匹夫耳，可直刺殺也。」</span><span class="jiazhu">刺，七亦翻。《考異》曰：《魏志》云，<span class="yinhao">「攸與何顒、伍瓊同謀。」</span>按顒、瓊死已久，恐誤。</span>事垂就而覺，收攸繫獄，泰逃奔袁術。攸言語飲食自若，會卓死，得免。</p>
<p class="em2 strong"><span class="yinwen">6</span>青州黃巾寇兗州，劉岱欲擊之，濟北相鮑信諫曰：<span class="yinhao">「今賊衆百萬，百姓皆震恐，士卒無鬬志，不可敵也。然賊軍無輜重，唯以鈔略爲資，<span class="jiazhu">重，直用翻。</span>今不若畜士衆之力，先爲固守；彼欲戰不得，攻又不能，其勢必離散，然後選精銳，據要害，擊之可破也。」</span>岱不從，遂與戰，果爲所殺。</p>
<p class="em2 strong">曹操部將東郡陳宮謂操曰：<span class="yinhao">「州今無主，而王命斷絕，宮請說州中綱紀，<span class="jiazhu">綱紀，卽謂州別駕及治中諸從事也。說，輸芮翻；下同。</span>明府尋往牧之，<span class="jiazhu">牧之，謂爲州牧。</span>資之以收天下，此霸王之業也。」</span>宮因往說別駕、治中曰：<span class="yinhao">「今天下分裂而州無主；曹東郡，命世之才也，若迎以牧州，必寧生民。」</span>鮑信等亦以爲然，乃與州吏萬潛等至東郡，迎操領兗州刺史。操遂進兵擊黃巾於壽張東，不利。賊衆精悍，<span class="jiazhu">悍，下罕翻，又侯旰翻。</span>操兵寡弱，操撫循激勵，明設賞罰，承間設奇，<span class="jiazhu">間，古莧翻。</span>晝夜會戰，戰輒禽獲，賊遂退走。鮑信戰死，操購求其喪不得，乃刻木如信狀，祭而哭焉。詔以京兆金尙爲兗州刺史，將之部，操逆擊之，尙奔袁術。<span class="jiazhu">爲後建安二年尙不屈於術張本。</span></p>
<p class="em2 strong"><span class="yinwen">7</span>五月，<span class="jiazhu">《考異》曰：范《書》，<span class="yinhao">「丁酉，大赦」</span>，袁《紀》，<span class="yinhao">「丁未，大赦」</span>。按是年正月，丁丑，大赦；及李傕求赦，王允曰：<span class="yinhao">「一歲不再赦。」</span>然則五月必無赦也。</span>以征西將軍皇甫嵩爲車騎將軍。</p>
<p class="em2 strong"><span class="yinwen">8</span>初，呂布勸王允盡殺董卓部曲，允曰：<span class="yinhao">「此輩無罪，不可。」</span>布欲以卓財物班賜公卿、將校，允又不從。允素以劍客遇布，布負其功勞，多自誇伐，旣失意望，漸不相平。允性剛稜疾惡，<span class="jiazhu">賢曰：稜，威稜也，音力登翻。余謂稜，方稜也；剛稜，猶言剛方。</span>初懼董卓，故折節下之。<span class="jiazhu">下，遐稼翻。</span>卓旣殲滅，自謂無復患難，<span class="jiazhu">殲，息廉翻。復，扶又翻。難，乃旦翻。</span>頗自驕傲，以是羣下不甚附之。</p>
<p class="em2 strong">允始與士孫瑞議，特下詔赦卓部曲，旣而疑曰：<span class="yinhao">「部曲從其主耳。今若名之惡逆而赦之，恐適使深自疑，非所以安之也。」</span>乃止。又議悉罷其軍，或說允曰：<span class="yinhao">「涼州人素憚袁氏而畏關東，今若一旦解兵開關，必人人自危。可以皇甫義眞爲將軍，就領其衆，因使留陝以安撫之。」</span>允曰：<span class="yinhao">「不然。關東舉義兵者，皆吾徒也，今若距險屯陝，雖安涼州，而疑關東之心，不可也。」</span><span class="jiazhu">陝，失冉翻。</span></p>
<p class="em2 strong">時百姓訛言當悉誅涼州人，卓故將校遂轉相恐動，皆擁兵自守，<span class="jiazhu">將，卽亮翻。校，戶敎翻。</span>更相謂曰：<span class="yinhao">「蔡伯喈但以董公親厚尙從坐；今旣不赦我曹而欲使解兵，今日解兵，明日當復爲魚肉矣。」</span><span class="jiazhu">更，工衡翻。復，扶又翻。</span>呂布使李肅至陝，以詔命誅牛輔，輔等逆與肅戰，肅敗，走弘農，布誅殺之。輔恇怯失守，<span class="jiazhu">恇，去王翻。</span>會營中無故自驚，輔欲走，爲左右所殺。李傕等還，<span class="jiazhu">傕等自陳留、潁川還也。</span>輔已死，傕等無所依，遣吏詣長安求赦。王允曰：<span class="yinhao">「一歲不可再赦。」</span>不許。傕等益懼，不知所爲，欲各解散，間行歸鄕里，<span class="jiazhu">間，古莧翻。</span>討虜校尉武威賈詡曰：<span class="yinhao">「諸君若棄軍單行，則一亭長能束君矣；<span class="jiazhu">長，知兩翻。</span>不如相率而西，以攻長安，爲董公報仇，<span class="jiazhu">爲，于僞翻。</span>事濟，奉國家以正天下；若其不合，<span class="jiazhu">不合，謂事不濟，不與本計合也。</span>走未晚也。」</span>傕等然之，乃相與結盟，率軍數千，晨夜西行。王允以胡文才、楊整脩皆涼州大人，<span class="jiazhu">賢曰：大人，請大家豪右。又曰：大人，長老之稱，言尊事之也。</span>召使東，解釋之，不假借以溫顏，謂曰：<span class="yinhao">「關東鼠子，欲何爲邪？卿往呼之！」</span>於是二人往，實召兵而還。</p>
<p class="em2 strong">傕隨道收兵，比至長安，<span class="jiazhu">比，必寐翻，及也。</span>已十餘萬，與卓故部曲樊稠、李蒙等合圍長安城，城峻不可攻，守之八日。<span class="jiazhu">《考異》曰：《魏志》云十日，今從范《書》。</span>呂布軍有叟兵內反，<span class="jiazhu">賢曰：叟兵卽蜀兵也；漢代謂蜀爲叟。</span>六月，戊午，引傕衆入城，放兵虜掠。布與戰城中，不勝，將數百騎以卓頭繫馬鞍出走，駐馬青瑣門外，<span class="jiazhu">衞瓘曰：青瑣，戶邊青鏤也。一曰：天子門內有眉格再重，裏青畫曰瑣。</span>招王允同去。允曰：<span class="yinhao">「若蒙社稷之靈，上安國家，吾之願也；如其不獲，則奉身以死之。朝廷幼少，<span class="jiazhu">朝廷，謂天子也。</span>恃我而已，臨難苟免，吾不忍也。<span class="jiazhu">難，乃旦翻。</span>努力謝關東諸公，勤以國家爲念！」</span>太常种拂曰：<span class="yinhao">「爲國大臣，不能禁暴禦侮，使白刃向宮，去將安之！」</span>遂戰而死。</p>
<p class="em2 strong">傕、汜屯南宮掖門，殺太僕魯馗、<span class="jiazhu">馗，音逵。</span>大鴻臚周奐、<span class="jiazhu">臚，陵如翻。</span>城門校尉崔烈、越騎校尉王頎，<span class="jiazhu">頎，音祈。</span>吏民死者萬餘人，狼籍滿道。王允扶帝上宣平門避兵，<span class="jiazhu">《三輔黃圖》曰：長安城東面北頭門號宣平門。上，時掌翻。</span>傕等於城門下伏地叩頭，帝謂傕等曰：<span class="yinhao">「卿等放兵縱橫，欲何爲乎？」</span><span class="jiazhu">橫，戶孟翻。</span>傕等曰：<span class="yinhao">「董卓忠於陛下，而無故爲呂布所殺，臣等爲卓報讎，<span class="jiazhu">爲，于僞翻。</span>非敢爲逆也。請事畢詣廷尉受罪。」</span>傕等圍門樓，共表請司徒王允出，問<span class="yinhao">「太師何罪？」</span>允窮蹙，乃下見之。己未，赦天下，以李傕爲揚武將軍，郭汜爲揚烈將軍，<span class="jiazhu">揚武將軍始於建武之初，馬成爲之。揚烈將軍蓋始於是時。</span>樊稠等皆爲中郎將。傕等收司隸校尉黃琬，殺<span class="jiaozhusup">【章：甲十一行本「殺」上有「下獄」二字；乙十一行本同。】</span>之。</p>
<p class="em2 strong">初，王允以同郡宋翼爲左馮翊，王宏爲右扶風，<span class="jiazhu">允，太原人。</span>傕等欲殺允，恐二郡爲患，乃先徵翼、宏。宏遣使謂翼曰：<span class="yinhao">「郭汜、李傕以我二人在外，故未危王公，<span class="jiazhu">危，謂殺也。</span>今日就徵，明日俱族，計將安出？」</span>翼曰：<span class="yinhao">「雖禍福難量，<span class="jiazhu">量，音良。</span>然王命，所不得避也！」</span>宏曰：<span class="yinhao">「關東義兵鼎沸，欲誅董卓，今卓已死，其黨與易制耳。<span class="jiazhu">易，以豉翻。</span>若舉兵共討傕等，與山東相應，此轉禍爲福之計也。」</span>翼不從，宏不能獨立，遂俱就徵。甲子，傕收允及翼、宏，幷殺之；允妻子皆死。宏臨命詬曰：<span class="jiazhu">詬，許候翻，又古候翻，怒罵也。</span><span class="yinhao">「宋翼豎儒，不足議大計！」</span><span class="jiazhu">賢曰：豎者，言賤劣如僮豎。</span>傕尸王允於市，莫敢收者，故吏平陵令京兆趙戩棄官收而葬之。<span class="jiazhu">戩，子踐翻。</span>始，允自專討卓之勞，士孫瑞歸功不侯，故得免於難。<span class="jiazhu">難，乃旦翻。</span></p>
<p class="margin2">臣光曰：《易》稱<span class="yinhao">「勞謙君子有終吉」</span>，<span class="jiazhu">《易·繫辭》曰：勞而不伐，有功而不德，厚之至也。語以其功下人者也。德言盛，禮言恭。謙也者，致恭以存其位者也。程頤《註》曰：有勞而能謙，又須君子行之，有終則吉。夫樂高喜勝，人之常情。平時能謙，固已鮮矣，況有功勞可尊乎！雖使知謙之善，勉而爲之，若矜負之心不忘，則不能常久，欲其有終不可得也。惟君子安履謙順，故久而不變，乃所謂有終則吉也。</span>士孫瑞有功不伐，以保其身，可不謂之智乎！</p>
<p class="em2 strong"><span class="yinwen">9</span>傕等以賈詡爲左馮翊，欲侯之，詡曰：<span class="yinhao">「此救命之計，何功之有！」</span>固辭不受。又以爲尙書僕射，詡曰：<span class="yinhao">「尙書僕射，官之師長，<span class="jiazhu">長，知兩翻。</span>天下所望，詡名不素重，非所以服人也。」</span>乃以爲尙書。</p>
<p class="em2 strong"><span class="yinwen">10</span>呂布自武關奔南陽，袁術待之甚厚。布自恃有功於袁氏，<span class="jiazhu">謂殺董卓爲袁氏報仇也。</span>恣兵鈔掠。<span class="jiazhu">鈔，楚交翻。</span>術患之，布不自安，去從張楊於河內。李傕等購求布急，布又逃歸袁紹。</p>
<p class="em2 strong"><span class="yinwen">11</span>丙子，以前將軍趙謙爲司徒。</p>
<p class="em2 strong"><span class="yinwen">12</span>秋，七月，庚子，以太尉馬日磾爲太傅，錄尙書事；<span class="jiazhu">磾，丁奚翻。</span>八月，以車騎將軍皇甫嵩爲太尉。</p>
<p class="em2 strong"><span class="yinwen">13</span>詔太傅馬日磾、太僕趙岐杖節鎭撫關東。</p>
<p class="em2 strong"><span class="yinwen">14</span>九月，以李傕爲車騎將軍、領司隸校尉、假節；郭汜爲後將軍，樊稠爲右將軍，張濟爲驃騎將軍，皆封侯。<span class="jiazhu">驃，匹妙翻。</span>傕、汜、稠筦朝政，<span class="jiazhu">筦，與管同。</span>濟出屯弘農。</p>
<p class="em2 strong"><span class="yinwen">15</span>司徒趙謙罷。</p>
<p class="em2 strong"><span class="yinwen">16</span>甲申，以司空淳于嘉爲司徒，光祿大夫楊彪爲司空，錄尙書事。</p>
<p class="em2 strong"><span class="yinwen">17</span>初，董卓入關，說韓遂、馬騰與共圖山東，<span class="jiazhu">說，輸芮翻。</span>遂、騰率衆詣長安。會卓死，李傕等以遂爲鎭西將軍，遣還金城；騰爲征西將軍，遣屯郿。<span class="jiazhu">《晉書·職官志》曰：四征起於漢代，四鎭通於柔遠。</span></p>
<p class="em2 strong"><span class="yinwen">18</span>冬，十月，荊州刺史劉表遣使貢獻。以表爲鎭南將軍、荊州牧，封成武侯。<span class="jiazhu">成武縣，前漢屬山陽郡，後漢屬濟陰郡。</span></p>
<p class="em2 strong"><span class="yinwen">19</span>十二月，太尉皇甫嵩免，以光祿大夫周忠爲太尉，參錄尙書事。</p>
<p class="em2 strong"><span class="yinwen">20</span>曹操追黃巾至濟北，悉降之，<span class="jiazhu">濟，子禮翻。降，戶江翻。</span>得戎卒三十餘萬，男女百餘萬口，收其精銳者，號青州兵。<span class="jiazhu">所降者青州黃巾也，故號青州兵。</span></p>
<p class="em2 strong">操辟陳留毛玠爲治中從事，玠言於操曰：<span class="yinhao">「今天下分崩，乘輿播蕩，生民廢業，饑饉流亡，公家無經歲之儲，百姓無安固之志，難以持久。夫兵義者勝，<span class="jiazhu">魏相嘗引是言。</span>守位以財，<span class="jiazhu">《易·大傳》曰：何以聚人，曰財；何以守位，曰仁。</span>宜奉天子以令不臣，脩耕植以畜軍資，<span class="jiazhu">操之所以芟羣雄者，在迎天子都許、屯田積穀而已；二事乃玠發其謀也。</span>如此，則霸王之業可成也。」</span>操納其言，遣使詣河內太守張楊，欲假塗西至長安；楊不聽。</p>
<p class="em2 strong">定陶董昭說楊曰：<span class="jiazhu">說，輸芮翻。</span><span class="yinhao">「袁、曹雖爲一家，勢不久羣。曹今雖弱，然實天下之英雄也，當故結之。<span class="jiazhu">故者，結交之因也，謂因事而結之。</span>況今有緣，宜通其上事，<span class="jiazhu">上，時掌翻；下同。</span>幷表薦之，若事有成，永爲深分。」</span><span class="jiazhu">分，扶問翻，契分也。</span>楊於是通操上事，仍表薦操。昭爲操作書與李傕、郭汜等，<span class="jiazhu">爲，于僞翻。</span>各隨輕重致殷勤。</p>
<p class="em2 strong">傕、汜見操使，以爲關東欲自立天子，今曹操雖有使命，非其誠實，<span class="jiazhu">使，疏吏翻。</span>議留操使。黃門侍郎鍾繇說傕、汜曰：<span class="yinhao">「方今英雄並起，各矯命專制，唯曹兗州乃心王室，而逆其忠款，非所以副將來之望也！」</span>傕、汜乃厚加報答。<span class="jiazhu">當是時，董昭在河內，鍾繇在長安，操不能使也，而各爲操道地，蓋聞其雄略，先爲效用以自結也。</span>繇，皓之曾孫也。<span class="jiazhu">鍾皓見五十三卷桓帝建和三年。</span></p>
<p class="em2 strong"><span class="yinwen">21</span>徐州刺史陶謙與諸守相共奏記，推朱儁爲太師，<span class="jiazhu">守，式又翻。相，悉亮翻。</span>因移檄牧伯，欲以同討李傕等，奉迎天子。會李傕用太尉周忠、尙書賈詡策，徵儁入朝，儁乃辭謙議而就徵，復爲太僕。</p>
<p class="em2 strong"><span class="yinwen">22</span>公孫瓚復遣兵擊袁紹，至龍湊，<span class="jiazhu">龍湊，地名，在平原界。《漢晉春秋》載紹與瓚書曰：<span class="yinhao">「龍河之師，羸兵前誘，大兵未濟，而足下膽破衆散，不鼓而敗。」</span>則龍湊蓋河津也。詳味紹書，龍湊宜在勃海界。又袁譚軍龍湊，曹操攻之，拔平原，走保南皮，蓋在平原界也。復，扶又翻；下同。</span>紹擊破之。瓚遂還幽州，不敢復出。</p>
<p class="em2 strong"><span class="yinwen">23</span>揚州刺史汝南陳溫卒，袁紹使袁遺領揚州；袁術擊破之，遺走至沛，爲兵所殺。術以下邳陳瑀爲揚州刺史。<span class="jiazhu">《考異》曰：《獻帝紀》，<span class="yinhao">「四年，三月，袁術殺陳溫，據淮南。」</span>《魏志·術傳》云：<span class="yinhao">「術殺溫，領其州。」</span>裴松之按：《英雄記》，溫自病死，不爲術所殺。《九州春秋》曰：<span class="yinhao">「初平三年，揚州刺史陳禕死，術以瑀領揚州。」</span>蓋陳禕當爲陳溫，實以三年卒，今從之。</span></p>
<div class="yeartoc" id="year_toc_580"><p class="strong"><span class="section" id="title-5"><span data-head-description="孝獻皇帝乙" data-head-level="h4" data-head-title="初平四年">四年</span></span><span class="biaozhusup" data-rel="">（癸酉、一九三年）</span></p></div>
<p class="em2 strong"><span class="yinwen">1</span>春，正月，甲寅朔，日有食之。</p>
<p class="em2 strong"><span class="yinwen">2</span>丁卯，赦天下。<span class="jiazhu">《考異》曰：袁《紀》，五月丁卯赦。今從范《書》。</span></p>
<p class="em2 strong"><span class="yinwen">3</span>曹操軍甄城。<span class="jiazhu">甄城縣，屬濟陰郡。賢曰：今濮州縣也。甄，音絹，蜀本作<span class="yinhao">「鄄」</span>，爲是。<span class="jiaozhusup">【章：甲十一行本正作「鄄」；乙十一行本同；張校同。】</span></span>袁術爲劉表所逼，引兵屯封丘，黑山別部及匈奴於扶羅皆附之。曹操擊破術軍，遂圍封丘；術走襄邑，又走寧陵。<span class="jiazhu">封丘、襄邑二縣屬陳留郡；寧陵縣屬梁國。宋白曰：封丘，古封國之地，《左傳》所謂<span class="yinhao">「封父之繁弱」</span>是也，漢爲封丘縣。寧陵縣，古甯城，漢高祖改爲寧陵縣。</span>操追擊，連破之。術走九江，揚州刺史陳瑀拒術不納。術退保陰陵，集兵於淮北，復進向壽春；<span class="jiazhu">陰陵、壽春二縣，皆屬九江郡。壽春，揚州刺史治所。復，扶又翻。</span>瑀懼，走歸下邳，術遂領其州，兼稱徐州伯。李傕欲結術爲援，以術爲左將軍，封陽翟侯，<span class="jiazhu">陽翟縣，屬潁川郡。</span>假節。</p>
<p class="em2 strong"><span class="yinwen">4</span>袁紹與公孫瓚所置青州刺史田楷連戰二年，士卒疲困，糧食並盡，互掠百姓，野無青草。紹以其子譚爲青州刺史，楷與戰，不勝。會趙岐來和解關東，瓚乃與紹和親，各引兵去。</p>
<p class="em2 strong"><span class="yinwen">5</span>三月，袁紹在薄落津。<span class="jiazhu">《續漢志》，安平國經縣西有漳水津，名薄落津。鉅鹿郡癭陶縣有薄落亭。《水經註》，漳水逕鉅鹿縣故城西，水有故津，謂之薄落津。</span>魏郡兵反，與黑山賊于毒等數萬人共覆鄴城，殺其太守。紹還屯斥丘。<span class="jiazhu">斥丘縣，屬鉅鹿郡。賢曰：故城在今相州成安縣東南。《十三州志》云：土地斥鹵，故云斥丘。</span></p>
<p class="em2 strong"><span class="yinwen">6</span>夏，曹操還軍定陶。</p>
<p class="em2 strong"><span class="yinwen">7</span>徐州治中東海王朗及別駕琅邪趙昱說刺史陶謙曰：<span class="yinhao">「求諸侯莫如勤王，<span class="jiazhu">《左傳》晉大夫狐偃之言。說，輸芮翻。</span>今天子越在西京，宜遣使奉貢。」</span>謙乃遣昱奉章至長安。詔拜謙徐州收，加安東將軍，封溧陽侯。<span class="jiazhu">溧陽縣屬丹陽郡。</span>以昱爲廣陵太守，朗爲會稽太守。</p>
<p class="em2 strong">是時，徐方百姓殷盛，<span class="jiazhu">古語多謂州爲方，故八州八伯謂之方伯。《書》曰<span class="yinhao">「惟此陶唐，有此冀方」</span>，《詩》曰<span class="yinhao">「徐方不庭」</span>是也。</span>穀實差豐，流民多歸之。而謙信用讒邪，疏遠忠直，<span class="jiazhu">遠，于願翻。</span>刑政不治，由是徐州漸亂。許劭避地廣陵，謙禮之甚厚，劭告其徒曰：<span class="yinhao">「陶恭祖外慕聲名，內非眞正，<span class="jiazhu">陶謙，字恭祖。</span>待吾雖厚，其勢必薄。」</span>遂去之。後謙果捕諸寓士，人乃服其先識。</p>
<p class="em2 strong"><span class="yinwen">8</span>六月，扶風大雨雹。<span class="jiazhu">雨，于具翻。</span></p>
<p class="em2 strong"><span class="yinwen">9</span>華山崩裂。<span class="jiazhu">華，戶化翻。</span></p>
<p class="em2 strong"><span class="yinwen">10</span>太尉周忠免，以太僕朱儁爲太尉，錄尙書事。</p>
<p class="em2 strong"><span class="yinwen">11</span>下邳闕宣聚衆數千人，<span class="jiazhu">賢曰：《風俗通》曰：闕，姓也，承闕黨童子之後；縱橫家有闕子著書。</span>自稱天子；陶謙擊殺之。<span class="jiazhu">《考異》曰：范《書·謙傳》作<span class="yinhao">「閻宣」</span>。今從《魏志·武紀》及《謙傳》。《魏武紀》又曰：<span class="yinhao">「謙與宣共舉兵，取泰山華、費，掠任城。」</span>《謙傳》亦云：<span class="yinhao">「謙始與合從，從遂殺之，幷其衆。」</span>按謙據有徐州，託義勤王，何藉宣數千之衆而與之合從！蓋謙別將與宣共襲曹嵩，故曹操以此爲謙罪而伐之耳。</span></p>
<p class="em2 strong"><span class="yinwen">12</span>大雨，晝夜二十餘日，漂沒民居。</p>
<p class="em2 strong"><span class="yinwen">13</span>袁紹出軍入朝歌鹿腸山，<span class="jiazhu">朝歌縣，屬河內郡。賢曰：朝歌故城在今衞縣西。《續漢志》曰：朝歌有鹿腸山。</span>討于毒，圍攻五日，破之，斬毒及其衆萬餘級。紹遂尋山北行，進擊諸賊左髭丈八等，皆斬之。又擊劉石、青牛角、黃龍左校、郭大賢、李大目、于氐根等，復斬數萬級，皆屠其屯壁。遂與黑山賊張燕及四營屠各、鴈門烏桓戰於常山。<span class="jiazhu">復，扶又翻。屠，直於翻。屠各，匈奴種。</span>燕精兵數萬，騎數千匹。紹與呂布共擊燕，連戰十餘日，燕兵死傷雖多，紹軍亦疲，遂俱退。</p>
<p class="em2 strong">呂布將士多暴橫，<span class="jiazhu">橫，戶孟翻。</span>紹患之，布因求還雒陽。紹承制以布領司隸校尉，遣壯士送布，而陰圖之。布使人鼓箏於帳中，<span class="jiazhu">《說文》：箏，樂也，鼓絃竹身。十三絃，蒙恬所造。一說：秦人薄義，父子爭瑟而分之，因以爲名。按箏制與瑟同，瑟二十五絃而箏十三絃，故云然。《風俗通》：箏，秦聲，五絃、筑身。箏者，上圓象天，下平象地，中空準六合，絃柱十二擬十二月，乃仁智之器也。今幷、涼二州箏形如瑟，不知誰改也。《釋名》：箏，施絃高，箏箏然，音爭。</span>密亡去，送者夜起，斫帳被皆壞。明旦，紹聞布尙在，懼，閉城自守。布引軍復歸張楊。</p>
<p class="em2 strong"><span class="yinwen">14</span>前太尉曹嵩避難在琅邪，<span class="jiazhu">難，乃旦翻。</span>其子操令泰山太守應劭迎之。嵩輜重百餘兩，<span class="jiazhu">重，直用翻。兩，音亮。</span>陶謙別將守陰平，<span class="jiazhu">陰平縣，屬東海郡。賢曰：故城在今沂州承縣西南。</span>士卒利嵩財寶，掩襲嵩於華、費間，殺之，<span class="jiazhu">《前漢志》，華、費二縣皆屬泰山郡。《續漢志》，泰山有費縣，無華縣，蓋併省也。《水經》：時水南過華縣東，又南過費縣東，入沂。賢曰：費縣故城，在費縣東北。費，音祕。</span>幷少子德。秋，操引兵擊謙，攻拔十餘城，至彭城，大戰，謙兵敗，走保郯。<span class="jiazhu">郯縣，屬東海郡，徐州刺史治所。</span></p>
<p class="em2 strong">初，京、雒遭董卓之亂，民流移東出，多依徐土，遇操至，坑殺男女數十萬口於泗水，水爲不流。<span class="jiazhu">爲，于僞翻。</span></p>
<p class="em2 strong">操攻郯不能克，乃去，攻取慮、睢陵、夏丘，<span class="jiazhu">三縣皆屬下邳國。杜佑曰：泗州下邳縣北有漢武原故城，又北有郯縣故城。睢陵故城在下邳東南。夏丘，堯封禹爲夏伯，邑於此，漢爲夏丘縣。師古曰：取，音趨，又音秋。慮，意廬。睢，音雖。夏，戶雅翻。</span>皆屠之，雞犬亦盡，墟邑無復行人。</p>
<p class="em2 strong"><span class="yinwen">15</span>冬，十月，辛丑，京師地震。</p>
<p class="em2 strong"><span class="yinwen">16</span>有星孛于天市。<span class="jiazhu">孛，蒲內翻。</span></p>
<p class="em2 strong"><span class="yinwen">17</span>司空楊彪免。丙午，以太常趙溫爲司空，錄尙書事。</p>
<p class="em2 strong"><span class="yinwen">18</span>劉虞與公孫瓚積不相能，瓚數與袁紹相攻，<span class="jiazhu">數，所角翻；下同。</span>虞禁之，不可，而稍節其稟假。瓚怒，屢違節度，又復侵犯百姓。虞不能制，乃遣驛使奉章陳其暴掠之罪，瓚亦上虞稟糧不周。<span class="jiazhu">上，時掌翻。</span>二奏交馳，互相非毀，朝廷依違而已。<span class="jiazhu">依違，言甲奏上則依甲而違乙，乙奏上則依乙而違甲，無決然之是非也。</span>瓚乃築小城於薊城東南以居之，<span class="jiazhu">薊縣，屬廣陽國，幽州牧所治也。薊，音計。</span>虞數請會，瓚輒稱病不應；虞恐其終爲亂，乃率所部兵合十萬人以討之。時瓚部曲放散在外，倉卒掘東城欲走。<span class="jiazhu">卒，與瘁同。</span>虞兵無部伍，不習戰，又愛民廬舍，敕不聽焚燒，戒軍士曰：<span class="yinhao">「無傷餘人，殺一伯珪而已。」</span><span class="jiazhu">公孫瓚，字伯珪。</span>攻圍不下。瓚乃簡募銳士數百人，因風縱火，直衝突之，虞衆大潰。虞與官屬北奔居庸，<span class="jiazhu">居庸縣，屬上谷郡。胡嶠曰：自幽州西北入居庸關。宋祁曰：唐嬀州懷戎縣東南五十里有居庸塞，東連盧龍、碣石，西屬太行、常山，實天下之險。</span>瓚追攻之，三日，城陷，執虞幷妻子還薊，猶使領州文書。會詔遣使者段訓增虞封邑，督六州事；拜瓚前將軍，封易侯。<span class="jiazhu">易縣，前漢屬涿郡，復漢省。</span>瓚乃誣虞前與袁紹等謀稱尊號，脅訓斬虞及妻子於薊市。故常山相孫瑾、掾張逸、張瓚等相與就虞，罵瓚極口，然後同死。<span class="jiazhu">掾，俞絹翻。</span>瓚傳虞首於京師，故吏尾敦於路劫虞首，歸葬之。<span class="jiazhu">賢曰：尾，姓；敦，名。余按古有尾生。</span>虞以恩厚得衆心，北州百姓流舊莫不痛惜。<span class="jiazhu">流者，他州人流入幽州者也；舊者，舊著籍幽州者也。</span></p>
<p class="em2 strong">初，虞欲遣使奉章詣長安，而難其人，衆咸曰：<span class="yinhao">「右北平田疇，年二十二，年雖少，<span class="jiazhu">少，詩照翻。</span>然有奇材。」</span>虞乃備禮，請以爲掾。具車騎將行，疇曰：<span class="yinhao">「今道路阻絕，寇虜縱橫，稱官奉使，爲衆所指。願以私行，期於得達而已。」</span>虞從之。疇乃自選家客二十騎，俱上西關，出塞，傍北山，<span class="jiazhu">傍，步浪翻。西關，卽居庸關。北山，卽陰山。</span>直趣朔方，循間道至長安致命。<span class="jiazhu">趣，七喻翻。間，古莧翻。</span></p>
<p class="em2 strong">詔拜疇爲騎都尉。疇以天子方蒙塵未安，不可以荷佩榮寵，<span class="jiazhu">荷，下可翻。</span>固辭不受。得報，馳還，比至，虞已死，<span class="jiazhu">比，必寐翻。</span>疇謁祭虞墓，陳發章表，<span class="jiazhu">章表，當依下文作章報。</span>哭泣而去。公孫瓚怒，購求獲疇，謂曰：<span class="yinhao">「汝不送章報我，何也？」</span>疇曰：<span class="yinhao">「漢室衰穨，人懷異心，唯劉公不失忠節。章報所言，於將軍未美，恐非所樂聞，<span class="jiazhu">樂，音洛。</span>故不進也。且將軍旣滅無罪之君，又讎守義之臣，疇恐燕、趙之士皆將蹈東海而死，莫有從將軍者也。」</span>瓚乃釋之。</p>
<p class="em2 strong">疇北歸無終，<span class="jiazhu">無終縣，屬右北平郡，春秋無終子之國，疇蓋其縣人。宋白曰：無終，唐爲薊州玉田縣。</span>率宗族及他附從者數百人，掃地而盟曰：<span class="yinhao">「君仇不報，吾不可以立於世！」</span>遂入徐無山中，<span class="jiazhu">徐無縣，屬右北平郡，有徐無山。</span>營深險平敞地而居，躬耕以養父母，<span class="jiazhu">養，羊亮翻。</span>百姓歸之，數年間至五千餘家。疇謂其父老曰：<span class="yinhao">「今衆成都邑，而莫相統一，又無法制以治之，<span class="jiazhu">治，直之翻。</span>恐非久安之道。疇有愚計，願與諸君共施之，可乎？」</span>皆曰：<span class="yinhao">「可！」</span>疇乃爲約束，相殺傷、犯盜、諍訟者，<span class="jiazhu">諍，讀曰爭。晉王沈《釋時論》：闟茸勇敢於饕諍。叶韻平聲。</span>隨輕重抵罪，重者至死，凡一十餘條。又制爲婚姻嫁娶之禮，與學校講授之業，<span class="jiazhu">校，戶敎翻。</span>班行於衆，衆皆便之，至道不拾遺。北邊翕然服其威信，烏桓、鮮卑各遣使致饋，疇悉撫納，令不爲寇。</p>
<p class="em2 strong"><span class="yinwen">19</span>十二月，辛丑，地震。</p>
<p class="em2 strong"><span class="yinwen">20</span>司空趙溫免。乙巳，以衞尉張喜爲司空。</p>
</div></body></html>