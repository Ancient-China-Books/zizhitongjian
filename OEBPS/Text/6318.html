<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百七十四·陳紀八·高宗宣皇帝下之上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="陳紀八">陳紀八</span></span></h1>
<p><span class="jiazhu">上章困敦<span class="biaozhusup" data-rel="（庚子）"></span>，一年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高宗宣皇帝下之上">高宗宣皇帝下之上</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="太建十二年">太建十二年</span></span><span class="biaozhusup" data-rel="（庚子、西元五八〇年）"></span></p>
<p class="em2 strong"><span class="yinwen">1</span>春，正月，癸巳，周天元祠太廟。<span class="jiazhu">史言周天元旣以朝政授其子而猶主祭祀。</span></p>
<p class="em2 strong"><span class="yinwen">2</span>戊戌，以左衞將軍任忠爲南豫州刺史，<span class="jiazhu">此時南豫州治宣城。任，音壬。</span>督緣江軍防事。</p>
<p class="em2 strong"><span class="yinwen">3</span>乙卯，周稅入市者人一錢。</p>
<p class="em2 strong"><span class="yinwen">4</span>二月，丁巳，周天元幸露門學，釋奠。<span class="jiazhu">周露門學，在露門左右塾。古者仲春、仲秋，皆以上丁釋奠于先聖、先師。鄭玄曰：釋奠者，設薦饌酌奠而已。</span></p>
<p class="em2 strong"><span class="yinwen">5</span>戊午，突厥入貢于周，且迎千金公主。<span class="jiazhu">周許以千金公主妻突厥，事始上卷上年。厥，九勿翻。</span></p>
<p class="em2 strong"><span class="yinwen">6</span>乙丑，周天元改制爲天制，敕爲天敕。<span class="jiazhu">制者，大賞罰、大除授、赦宥、慮囚、慰勞用之；敕者，廢置州縣、增減官吏、除免官爵、授六品以上官、發兵、施行百官奏請、戒約臣下皆用之；皆宣署申覆而後行。</span>壬午，尊天元皇太后爲天元上皇太后，天皇太后爲天元聖皇太后。<span class="jiazhu">二太后，天元嫡母阿史那氏、所生母李氏也。</span>癸未，詔楊后與三后皆稱太皇后，<span class="jiazhu">三后，朱后、元后、陳后也。</span>司馬后直稱皇后。<span class="jiazhu">司馬后，正陽宮皇后也。</span></p>
<p class="em2 strong">行軍總管杞公亮，天元之從祖兄也。<span class="jiazhu">天元從祖，宇文泰之兄弟也。從，才用翻。</span>其子西陽公溫妻尉遲氏，蜀公迥之孫，<span class="jiazhu">尉，紆勿翻。</span>有美色，以宗婦入朝，天元飲之酒，逼而淫之。<span class="jiazhu">朝，直遙翻。飲，於禁翻。</span>亮聞之，懼；三月，軍還，至豫州，<span class="jiazhu">自淮南還軍。豫州治汝南。還，音旋，又音如字。</span>密謀襲韋孝寬，幷其衆，<span class="jiazhu">韋孝寬，征南行軍元帥。帥，所類翻。</span>推諸父爲主，<span class="jiazhu">諸父，謂趙王招兄弟。</span>鼓行而西。亮國官茹寬知其謀，<span class="jiazhu">諸國公各有國官。茹，姓也。《後魏書》，普六茹，後改爲茹氏。余按太和之時，南齊有茹法亮，蓋南國自有茹氏。今茹寬旣仕於北國，恐出於普六茹氏。茹，音如。</span>先告孝寬，孝寬潛設備。亮夜將數百騎襲孝寬營，<span class="jiazhu">將，卽亮翻，又音如字，領也。騎，奇寄翻。</span>不克而走。戊子，孝寬追斬之，溫亦坐誅。天元卽召其妻入宮，拜長貴妃。<span class="jiazhu">長，知兩翻。</span>辛卯，立亮弟永昌公椿爲杞公。</p>
<p class="em2 strong"><span class="yinwen">7</span>周天元如同州，增候正、前驅、式道候爲三百六十重，<span class="jiazhu">候正，主候望。前驅，先驅也。式道候，在大駕前。重，直龍翻。</span>自應門至於赤岸澤，<span class="jiazhu">鄭玄曰：天子五門，皋、庫、雉、應、路。《詩》云：乃立應門，應門將將。赤岸澤，在長安北，同州南，道里蓋適中。</span>數十里間，幡旗相蔽，音樂俱作，又令虎賁持鈒馬上，稱警蹕。<span class="jiazhu">賁，音奔。鈒，色立翻，戟也，鋋也。警，戒也，戒人以車駕將至也。蹕，蹕止行人也。</span>乙未，改同州宮爲成天宮。庚子，還長安。<span class="jiazhu">還，從宣翻，又音如字。</span>詔天臺侍衞之官，皆著五色及紅、紫、綠衣，以雜色爲緣，名曰<span class="yinhao">「品色衣」</span>，<span class="jiazhu">著，則略翻。緣，以絹翻。《五代志》，以錦綺繢繡爲緣。</span>有大事，與公服間服之。<span class="jiazhu">《五代志》：後周之制，諸命秩之服曰公服，其餘常服曰私衣。隋、唐以下，有朝服，有公服。朝服曰具服，公服曰從省服。間，古莧翻。</span>壬寅，詔內外命婦皆執笏，<span class="jiazhu">後周之制，內外命婦各有命服，未嘗執笏也。</span>其拜宗廟及天臺，皆俛伏如男子。<span class="jiazhu">俛，音免。</span></p>
<p class="em2 strong">天元將立五皇后，以問小宗伯狄道辛彥之。<span class="jiazhu">《五代志》：狄道縣屬金城郡。</span>對曰：<span class="yinhao">「皇后與天子敵體，不宜有五。」</span>太學博士西城何妥曰：<span class="yinhao">「昔帝嚳四妃，虞舜二妃。先代之數，何常之有！」</span><span class="jiazhu">博士，秦官。漢置《五經》博士，卽太學博士也。晉武帝立國子學，置博士一人，遂有國子博士、太學博士之分。西城郡時置金州。《帝王紀》云：帝嚳四妃：元妃有邰氏女，曰姜嫄；次妃有娀氏女，曰簡狄；次妃陳豐氏女，曰慶都；次妃娵訾氏，曰常義。《列女傳》云：舜二妃，堯之二女，長曰娥皇，次曰女英。史言何妥曲學以阿世，不可以訓。嚳，苦沃翻。嫄，音原。娵，遵須翻。訾，子斯翻。妥，他果翻。</span>帝大悅，免彥之官。甲辰，詔曰：<span class="yinhao">「坤儀比德，土數惟五，四太皇后外，可增置天中太皇后一人。」</span>於是以陳氏爲天中太皇后，尉遲妃爲天左太皇后。<span class="jiazhu">陳氏，山提之女；尉遲氏，宇文溫之妻。尉，紆勿翻。</span>又造下帳五，使五皇后各居其一，實宗廟祭器於前，自讀祝版而祭之。<span class="jiazhu">下帳，山陵中便房所用。此所謂下帳，蓋周天元以自所居者爲上帳，五皇后所居者爲下帳也。祝版，所以祝鬼神。</span>又以五輅載婦人，自帥左右步從。<span class="jiazhu">按古制有五輅。後周之制，皇帝之輅十有二等，皇后之車十有二等，亦曰輅。下至三妃、三公、三公夫人之輅，皆九，至上媛婦、中大夫孺人，其輅五。天元雖淫侈無道，何至以古之五輅載婦人，其實用媛婦以下所乘五輅耳。五輅，謂玄輅、夏篆、夏縵、墨車、輚車也。帥，讀曰率。從，才用翻。</span>又好倒懸雞及碎瓦於車上，觀其號呼以爲樂。<span class="jiazhu">好，呼到翻。號，戶高翻。樂，音洛。</span></p>
<p class="em2 strong"><span class="yinwen">8</span>夏，四月，癸亥，尙書左僕射陸繕卒。<span class="jiazhu">卒，子恤翻。</span></p>
<p class="em2 strong"><span class="yinwen">9</span>己巳，周天元祠太廟；己卯，大雩；壬午，幸仲山祈雨；<span class="jiazhu">顏師古曰：仲山，卽今九嵕山之東仲山是也。《括地志》：仲山在雍州雲陽縣西十五里。</span>甲申，還宮，令京城士女於衢巷作樂迎候。<span class="jiazhu">還，從宣翻，又音如字。令，力丁翻。</span></p>
<p class="em2 strong"><span class="yinwen">10</span>五月，癸巳，以尙書右僕射晉安王伯恭爲僕射。</p>
<p class="em2 strong"><span class="yinwen">11</span>周楊后性柔婉，不妬忌，四皇后及嬪、御等，咸愛而迎之。<span class="jiazhu">嬪，內官九嬪也。嬪，婦也，能行婦道者也。御，侍也，進也，進御於君者也。嬪，毗賓翻。</span>天元昏暴滋甚，喜怒乖度，嘗譴后，欲加之罪。后進止詳閑，辭色不撓，<span class="jiazhu">譴，詰戰翻。詳，審也，諦也。閑，暇也，習也。撓，曲也，又動亂也。撓，女巧翻，又女敎翻。</span>天元大怒，遂賜后死，逼令引訣，<span class="jiazhu">《漢書》多作<span class="yinhao">「引決」</span>，謂引分自裁也。訣，別也。令，力丁翻。</span>后母獨孤氏<span class="jiazhu">獨孤氏，信之女也。</span>詣閤陳謝，叩頭流血，然後得免。</p>
<p class="em2 strong">后父大前疑堅，位望隆重，天元忌之，嘗因忿謂后曰：<span class="yinhao">「必族滅爾家！」</span>因召堅，謂左右曰：<span class="yinhao">「色動，卽殺之。」</span>堅至，神色自若，乃止。內史上大夫鄭譯，與堅少同學，<span class="jiazhu">少，詩照翻。</span>奇堅相表，<span class="jiazhu">相，息亮翻。</span>傾心相結。堅旣爲帝所忌，情不自安，嘗在永巷，<span class="jiazhu">永巷，宮中長巷。</span>私於譯曰：<span class="jiazhu">身事不敢昌言之，故曰私。</span><span class="yinhao">「久願出藩，公所悉也，<span class="jiazhu">出藩，謂出補外藩。悉，諳究也。</span>願少留意！」</span><span class="jiazhu">少，詩沼翻。</span>譯曰：<span class="yinhao">「以公德望，天下歸心。欲求多福，豈敢忘也！<span class="jiazhu">鄭譯被寵於天元爲如何，天元無恙而與楊堅於宮中私言，至及於此，小人傾覆，何可託邪！</span>謹卽言之。」</span></p>
<p class="em2 strong">天元將遣譯入寇，譯請元帥。<span class="jiazhu">帥，所類翻。</span>天元曰：<span class="yinhao">「卿意如何？」</span>對曰：<span class="yinhao">「若定江東，自非懿戚重臣，<span class="jiazhu">懿，專久而美也，大也。</span>無以鎭撫，可令隨公行，<span class="jiazhu">以楊爵稱之。</span>且爲壽陽總管以督軍事。」</span>天元從之。己丑，以堅爲揚州總管，使譯發兵會壽陽。<span class="jiazhu">壽陽屬南則爲豫州，屬北則爲揚州。</span>將行，會堅暴有足疾，不果行。<span class="jiazhu">先無此疾而忽有此疾曰暴。暴，猝暴也。</span></p>
<p class="em2 strong">甲午夜，天元備法駕，幸天興宮；乙未，不豫而還。<span class="jiazhu">還，音旋，又如字。</span>小御正博陵劉昉，素以狡諂得幸於天元，<span class="jiazhu">杜佑曰：周御正屬天官。御正，中大夫，五命。小御正，下大夫，四命。昉，分罔翻。猝，古巧翻，猾也。</span>與御正中大夫顏之儀並見親信。天元召昉、之儀入臥內，欲屬以後事，天元瘖，不復能言。<span class="jiazhu">寢室謂之臥內。屬，之欲翻。瘖，於今翻。復，如字，又扶又翻。</span>昉見靜帝幼沖，<span class="jiazhu">沖，亦幼也。周成王率稱<span class="yinhao">「沖人」</span>、<span class="yinhao">「沖子」</span>。</span>以楊堅后父，有重名，遂與領內史鄭譯、<span class="jiazhu">鄭譯以內史上大夫領內史。</span>御飾大夫柳裘、<span class="jiazhu">周置御飾大夫，掌御飾；其御服又置司服掌之。</span>內史大夫杜陵韋謩、<span class="jiazhu">杜陵，漢、晉皆屬京兆，後隋併入京兆大興縣，其地在隋、唐長安城南。謩，與謨同。</span>御正下士朝那皇甫績<span class="jiazhu">朝那縣，屬安定郡。後周下士，二命。</span>謀引堅輔政，堅固辭，不敢當；昉曰：<span class="yinhao">「公若爲，速爲之；不爲，昉自爲也。」</span>堅乃從之，稱受詔居中侍疾。裘，惔之孫也。<span class="jiazhu">柳惔，柳元景之從孫，世隆之子，世仕江南。江陵陷，柳氏入關中，遂臣於周。惔，徒甘翻。</span></p>
<p class="em2 strong">是日，帝殂。<span class="jiazhu">年二十二。殂，祚乎翻。</span>祕不發喪。昉、譯矯詔以堅總知中外兵馬事。<span class="jiazhu">《考異》曰：《周·帝紀》：<span class="yinhao">「乙未，帝不豫，還宮，詔堅入侍疾。丁未，追五王入朝。己酉，大漸，昉、譯矯制以堅受遺輔政。是日，帝崩。」</span>按堅以變起倉猝，故得矯命當國。若自乙未至己酉，凡十五日，事安得不泄！今從《隋·帝紀》。</span>顏之儀知非帝旨，拒而不從。昉等草詔署訖，逼之儀連署，之儀厲聲曰：<span class="yinhao">「主上升遐，<span class="jiazhu">《記·曲禮》：告喪曰天王登假。鄭玄曰：登，上也；假，已也。上已者，言若仙去云耳。登，猶升也。假，與遐同，音霞。</span>嗣子沖幼，<span class="jiazhu">靜帝時年八歲。</span>阿衡之任，<span class="jiazhu">商相伊尹輔太甲，稱阿衡。孔安國《傳》曰：阿，倚；衡，平。</span>宜在宗英。<span class="jiazhu">才過人曰英。宗英，宗室之中其才過人者。</span>方今趙王最長，以親以德，合膺重寄。<span class="jiazhu">趙王，謂趙王招，於靜帝諸大父行中，其年最長。長，知兩翻。膺，當也。</span>公等備受朝恩，<span class="jiazhu">朝，直遙翻。</span>當思盡忠報國，柰何一旦欲以神器假人！<span class="jiazhu">《老子》：天下神器，爲者敗之，執者失之。《註》云：大寶之位，是天地神明之器，故不可以力爲也。又曰：國之利器，不可以授人。</span>之儀有死而已，不能誣罔先帝。」</span>昉等知不可屈，乃代之儀署而行之。諸衞旣受敕，並受堅節度。<span class="jiazhu">周自左·右宮伯至左·右羽林、游擊，皆諸衞官也。</span></p>
<p class="em2 strong">堅恐諸王在外生變，以千金公主將適突厥爲辭，徵趙、陳、越、代、滕五王入朝。<span class="jiazhu">五王就國，見上卷上年。厥，九勿翻。朝，直遙翻。</span>堅索符璽，<span class="jiazhu">符，謂兵符。璽，謂天子六璽。索，山客翻。璽，斯氏翻。</span>顏之儀正色曰：<span class="yinhao">「此天子之物，自有主者，宰相何故索之！」</span><span class="jiazhu">索，山客翻，</span>堅大怒，命引出，將殺之；以其民望，出爲西邊郡守。<span class="jiazhu"><span class="yinhao">「西邊」</span>，恐當作<span class="yinhao">「西疆」</span>。《五代志》：臨洮郡合川縣，後周置，仍立西疆郡。《考異》曰：《北史·鄭譯傳》，<span class="yinhao">「之儀與宦者謀引大將軍宇文仲輔政。仲已至御坐，譯知之，遽率開府楊惠及劉昉、皇甫績、柳裘俱入。仲與之儀見譯等，愕然，逡巡欲出，隋文因執之。於是矯詔復以譯爲內史上大夫。明日，隋文爲丞相，拜譯柱國府長史。」</span>按之儀若爾，豈復得全！今從《之儀傳》。</span></p>
<p class="em2 strong">丁未，發喪。靜帝入居天臺，罷正陽宮。<span class="jiazhu">置正陽宮見上卷上年。</span>大赦，停洛陽宮作。<span class="jiazhu">治洛陽宮見上卷上年二月。</span>庚戌，尊阿史那太后爲太皇太后，李太后爲太帝太后，<span class="jiazhu">靜帝祖母也。</span>楊后爲皇太后，朱后爲帝太后，<span class="jiazhu">靜帝嫡母、生母也。</span>其陳后、元后、尉遲后並爲尼。<span class="jiazhu">皆不以德選，以色進者也。尼，女夷翻。</span>以漢王贊爲上柱國、右大丞相，<span class="jiazhu">贊，靜帝叔父也。周人上右。相，息亮翻。</span>尊以虛名，實無所綜理。以楊堅爲假黃鉞、左大丞相，秦王贄爲上柱國。百官總己以聽於左丞相。<span class="jiazhu">孔子曰：君薨，百官總己以聽於冢宰三年。朱熹曰：各總攝己職以聽也。余謂若此者必有伊、周之臣而後可。</span></p>
<p class="em2 strong">堅初受顧命，<span class="jiazhu">顧命始於周成王。孔安國曰：臨終之命曰顧命。余謂顧命者，言天子登遐，若回顧而有所言也。陸德明曰：顧，工戶翻。</span>使邗國公楊惠<span class="jiazhu">邗，音寒，又古寒翻。</span>謂御正下大夫李德林曰：<span class="yinhao">「朝廷賜令總文武事，經國任重。今欲與公共事，必不得辭。」</span>德林曰：<span class="yinhao">「願以死奉公。」</span>堅大喜。始，劉昉、鄭譯議以堅爲大冢宰，譯自攝大司馬，昉又求小冢宰。<span class="jiazhu">後周置小冢宰，上大夫也，六命。按《爾雅》：冢，大也。鄭玄曰：冢，大之上也。冢宰之上不宜加小字，故《周官》止曰小宰。昉，分罔翻。冢，知隴翻。</span>堅私問德林曰：<span class="yinhao">「欲何以見處？」</span><span class="jiazhu">處，昌呂翻。</span>德林曰：<span class="yinhao">「宜作大丞相、假黃鉞、都督中外諸軍事，不爾，無以壓衆心。」</span><span class="jiazhu">如昉、譯之言，大冢宰雖六官之長，然猶與諸公等夷。德林所言，則宇文泰所以輔魏者也。不爾，猶言不如此也。相，息亮翻。壓，於甲翻。</span>及發喪，卽依此行之。以正陽宮爲丞相府。</p>
<p class="em2 strong">時衆情未壹，<span class="jiazhu">言周之朝臣未盡歸心於堅。</span>堅引司武上士盧賁置左右。<span class="jiazhu">賁，扶分翻。</span>將之東宮，<span class="jiazhu">正陽宮，本東宮也。</span>百官皆不知所從。堅潛令賁部伍仗衞，<span class="jiazhu">仗衞，執仗而宿衞之兵也，盧賁以司武上士統之。楊堅潛令賁，此舉爲如何？</span>因召公卿，謂曰：<span class="yinhao">「欲求富貴者宜相隨。」</span><span class="jiazhu">觀堅此言，則其夙心可知矣。</span>往往偶語，欲有去就，賁嚴兵而至，衆莫敢動。出崇陽門，<span class="jiazhu">崇陽門，周宮城之東門。</span>至東宮，門者拒不納，賁諭之，不去；瞋目叱之，<span class="jiazhu">瞋，昌眞翻。</span>門者遂卻，堅入。賁遂典丞相府宿衞。<span class="jiazhu">盧賁遂爲楊堅私人矣。</span>賁，辯之弟子也。<span class="jiazhu">盧辯，與蘇綽共定後周官制者也。</span>以鄭譯爲丞相府長史，<span class="jiazhu">長，知兩翻。</span>劉昉爲司馬，李德林爲府屬，<span class="jiazhu">丞相府有掾有屬。</span>二人由是怨德林。</p>
<p class="em2 strong">內史下大夫勃海高熲<span class="jiazhu">按《隋書》：高熲自云勃海蓨人。熲，古迥翻。</span>明敏有器局，習兵事，多計略，堅欲引之入府，<span class="jiazhu">引之入丞相府爲官屬。</span>遣楊惠諭意。<span class="jiazhu">楊惠，堅族子也。堅初秉周政，欲引時才，故率使之諭意。堅旣受禪，封觀王，改名雄。</span>熲承旨，欣然曰：<span class="yinhao">「願受驅馳。縱令公事不成，熲亦不辭滅族。」</span>乃以爲相府司錄。<span class="jiazhu">司錄，總錄一府之事。令，力丁翻。相，息亮翻。</span></p>
<p class="em2 strong">時漢王贊居禁中，每與靜帝同帳而坐。劉昉飾美妓進贊，<span class="jiazhu">妓，渠綺翻，女樂也。</span>贊甚悅之。昉因說贊曰：<span class="yinhao">「大王，先帝之弟，時望所歸。孺子幼沖，豈堪大事！<span class="jiazhu">說，輸芮翻。孺子，謂靜帝。</span>今先帝初崩，人情尙擾。王且歸第，待事寧後，入爲天子，此萬全計也。」</span>贊年少，<span class="jiazhu">少，詩照翻。</span>性識庸下，以爲信然，遂從之。</p>
<p class="em2 strong">堅革宣帝苛酷之政，更爲寬大，删略舊律，作《刑書要制》，奏而行之；躬履節儉，中外悅之。<span class="jiazhu">賈誼曰：寒者利裋褐，飢者甘糟糠；天下之嗷嗷，新主之資也。古之得天下，必先有以得天下之心，雖姦雄挾數用術，不能外此也。更，工衡翻。</span></p>
<p class="em2 strong">堅夜召太史大夫庾季才，<span class="jiazhu">太史掌天文曆數。周制：太史中大夫，屬春官，五命。</span>問曰：<span class="yinhao">「吾以庸虛，<span class="jiazhu">庸，言身無所能；虛，言胸中無所有；謙辭也。</span>受茲顧命。天時人事，卿以爲何如？」</span>季才曰：<span class="yinhao">「天道精微，難可意察。竊以人事卜之，符兆已定。<span class="jiazhu">符，讖也，證也，驗也。兆，龜坼文也，又人事之兆朕也。</span>季才縱言不可，公豈復得爲箕、潁之事乎！」</span><span class="jiazhu">司馬貞曰：堯讓天下於許由，由遂逃於箕山，洗耳於潁水。復，扶又翻，又音如字。</span>堅默然久之，曰：<span class="yinhao">「誠如君言。」</span>獨孤夫人亦謂堅曰：<span class="yinhao">「大事已然，騎虎之勢，必不得下，勉之！」</span><span class="jiazhu">獨孤夫人，堅妃也。騎虎而下，必爲所噬。</span></p>
<p class="em2 strong">堅以相州總管尉遲迥位望素重，恐有異圖，<span class="jiazhu">相，息亮翻。尉，紆勿翻。</span>使迥子魏安公惇奉詔書召之會葬。<span class="jiazhu">魏安郡公。《五代志》，武威郡昌松縣有後魏魏安郡。註詳見後。</span>壬子，以上柱國韋孝寬爲相州總管；又以小司徒叱列長义爲相州刺史，<span class="jiazhu">叱列，虜複姓，出於拓跋氏西部，後爲周之戚里。</span>先令赴鄴；孝寬續進。<span class="jiazhu">鄴，相州總管治所。</span></p>
<p class="em2 strong">陳王純時鎭齊州，<span class="jiazhu">純就國於濟南。濟南郡，齊州也。</span>堅使門正上士崔彭徵之。<span class="jiazhu">門正，掌門關啓閉之節及出入門者。</span>彭以兩騎往止傳舍，<span class="jiazhu">騎，奇寄翻。傳，張戀翻。</span>遣人召純。純至，彭請屛左右，密有所道，<span class="jiazhu">屛，必郢翻。道，言也。</span>遂執而鎖之，因大言曰：<span class="yinhao">「陳王有罪，詔徵入朝，左右不得輒動！」</span>其從者愕然而去。<span class="jiazhu">朝，直遙翻。從，才用翻。</span>彭，楷之孫也。<span class="jiazhu">崔楷死職見一百五十一卷梁武帝大通元年。</span></p>
<p class="em2 strong">六月，五王皆至長安。</p>
<p class="em2 strong"><span class="yinwen">12</span>庚申，周復行佛、道二敎，<span class="jiazhu">周禁二敎見一百七十一卷六年。復，扶又翻，又音如字。</span>舊沙門、道士精志者，簡令入道。<span class="jiazhu">簡，分別也。</span></p>
<p class="em2 strong"><span class="yinwen">13</span>周尉遲迥知丞相堅將不利於帝室，謀舉兵討之。<span class="jiazhu">尉，紆勿翻。相，息亮翻。</span>韋孝寬至朝歌，<span class="jiazhu">《五代志》：汲郡衞縣，舊曰朝歌。</span>迥遣其大都督賀蘭貴<span class="jiazhu">《周書》：賀蘭，其先與魏俱起，有紇伏者，爲賀蘭莫何弗，因以爲氏。</span>齎書候韋孝寬。<span class="jiazhu">齎，相稽翻。</span>孝寬留貴與語以審之，疑其有變，遂稱疾徐行；又使人至相州求醫藥，密以伺之。<span class="jiazhu">伺，相吏翻。</span>孝寬兄子藝，爲魏郡守，<span class="jiazhu">守，式又翻。</span>迥遣藝迎孝寬，孝寬問迥所爲，藝黨於迥，不以實對。<span class="jiazhu">魏郡守與相州總管府同治鄴，職事有聯。且迥忠帝於室，宜其黨於所事。守，手又翻。</span>孝寬怒，將斬之，藝懼，悉以迥謀語孝寬。<span class="jiazhu">語，牛倨翻。</span>孝寬攜藝西走，每至亭驛，<span class="jiazhu">亭，郵亭也，卽置驛之所。</span>盡驅其傳馬而去，<span class="jiazhu">傳馬，卽驛馬。傳，張戀翻。</span>謂驛司曰：<span class="jiazhu">驛司，掌驛之吏。</span><span class="yinhao">「蜀公將至，宜速具酒食。」</span><span class="jiazhu">尉遲迥封蜀公，故稱之。</span>迥尋遣儀同大將軍梁子康將數百騎追孝寬，追者至驛，輒逢盛饌，<span class="jiazhu">康將，卽亮翻，又音如字，領也。騎，奇寄翻。饌，雛皖翻，又雛戀翻，食也。</span>又無馬，遂遲留不進。孝寬與藝由是得免。<span class="jiazhu">史言韋孝寬機數過人。</span></p>
<p class="em2 strong">堅又令候正破六韓裒詣迥諭旨，<span class="jiazhu">破六韓，虜三字姓。諭，譬也，告也，曉也。旨，意向也。裒，薄侯翻。</span>密與總管府長史晉昶等書，<span class="jiazhu">《姓苑》：晉本唐叔虞之後，以國爲氏。長，知兩翻。昶，丑兩翻。</span>令爲之備。迥聞之，殺昶及裒，集文武士民，<span class="jiazhu">文武，謂總管府及州郡文官屬也。令，力丁翻。</span>登城北樓，令之曰：<span class="yinhao">「楊堅藉后父之勢，挾幼主以作威福，不臣之迹，暴於行路。<span class="jiazhu">令，力定翻。藉，慈夜翻。暴，步卜翻，顯示也；又如字，顯露也。</span>吾與國舅甥，<span class="jiazhu">尉遲迥，宇文泰之甥。</span>任兼將相；先帝處吾於此，<span class="jiazhu">將，卽亮翻。相，息亮翻。處，昌呂翻。</span>本欲寄以安危。今欲與卿等糾合義勇，<span class="jiazhu">糾，渠黝翻。繩三合爲糾，言糾合者，義取諸此。</span>以匡國庇民，何如？」</span>衆咸從命。迥乃自稱大總管，承制置官司。<span class="jiazhu">稱大總管者，欲以統攝諸州。總管署置官司，而隔於權臣，未得以聞於天子，故曰承制。</span>時趙王招入朝，留少子在國，<span class="jiazhu">趙王招國於襄國，襄國屬相州總管府。朝，直遙翻。少，詩照翻。</span>迥奉以號令。</p>
<p class="em2 strong">甲子，堅發關中兵，以韋孝寬爲行軍元帥，<span class="jiazhu">帥，所類翻。</span>郕公梁士彥、樂安西元諧、化政公宇文忻、濮陽公武川宇文述、武鄕公崔弘度、清河公楊素、隴西公李詢等皆爲行軍總管，以討迥。<span class="jiazhu">梁士彥，國公。郕，古國名。自元諧以下皆郡公。《五代志》：北海郡千乘縣，舊置樂安郡。《地形志》：夏州有化政郡。參考《五代志》，當在夏州巖綠縣界。東平郡鄄城縣，舊置濮陽郡。《述傳》曰：述，代郡武川人。《志》，馬邑郡善陽縣有代郡。上黨郡鄕縣，石勒置武鄕郡。《五代志》：周改馮翊華陰縣爲武鄕郡。清河郡武城縣，舊置清河郡。隴西，古郡也，後魏領襄武、首陽縣。樂，音洛。濮，博木翻。</span>弘度，楷之孫；詢，穆之兄子也。<span class="jiazhu">李穆時爲幷州刺史。</span></p>
<p class="em2 strong">初，宣帝使計部中大夫楊尙希撫慰山東，<span class="jiazhu">後周置計部，蓋主計會之簿書，若《周官》之司書。杜佑曰：計部屬天官。</span>至相州，聞宣帝殂，<span class="jiazhu">殂，祚乎翻。</span>與尉遲迥發喪。<span class="jiazhu">尉，紆勿翻。</span>尙希出，謂左右曰：<span class="yinhao">「蜀公哭不哀而視不安，將有他計。吾不去，懼及於難。」</span><span class="jiazhu">難，乃旦翻。</span>遂夜從捷徑而遁。<span class="jiazhu">捷徑者，不由正路，捷出取徑直而行。</span>遲明，<span class="jiazhu">遲，直利翻，待也。</span>迥覺，追之不及，遂歸長安。堅遣尙希督宗兵三千人鎭潼關。<span class="jiazhu">楊尙希，弘農人。弘農華陰諸楊，自東漢至後魏爲名族。魏分東、西，弘農又爲兵衝，故楊氏有宗兵。</span></p>
<p class="em2 strong">雍州牧畢剌王賢，<span class="jiazhu">雍，於用翻。剌，盧達翻。《諡法》：愎狠遂過曰剌；又，不思忘愛曰剌；暴慢無親曰剌。楊堅加賢以惡諡耳。</span>與五王謀殺堅，事洩，<span class="jiazhu">洩，與泄同。</span>堅殺賢，幷其三子，掩五王之謀不問。<span class="jiazhu">堅豈眞不問哉？山東有變，內復相圖，姑以安反側耳。</span>以秦王贄爲大冢宰，杞公椿爲大司徒。庚子，以柱國梁睿爲益州總管。睿，禦之子也。<span class="jiazhu">梁禦見一百五十六卷梁武帝中大通六年。</span></p>
<p class="em2 strong"><span class="yinwen">14</span>周遣汝南公神慶、司衞上士長孫晟<span class="jiazhu">汝南，古郡名。晟，丞正翻。</span>送千金公主於突厥。<span class="jiazhu">厥，九勿翻。</span>晟，幼之曾孫也。<span class="jiazhu">按《隋·長孫晟傳》及《唐·宰相世系表》，晟，長孫稚之五世孫。稚，字幼卿，生子裕，子裕生紹遠，紹遠生覽，覽生敞，敞生熾，熾生晟，非曾孫也。若書稚字，<span class="yinhao">「幼」</span>下亦闕<span class="yinhao">「卿」</span>字。</span></p>
<p class="em2 strong">又遣建威侯賀若誼<span class="jiazhu">建威縣侯。《五代志》：建威縣屬武都郡。若，人者翻。</span>賂佗鉢可汗，<span class="jiazhu">可，從刊入聲。汗，音寒。</span>且說之以求高紹義。<span class="jiazhu">說，輸芮翻。</span>佗鉢僞與紹義獵於南境，使誼執之。誼，敦之弟也。<span class="jiazhu">賀若敦，弼之父也。</span>秋，七月，甲申，紹義至長安，徙之蜀；久之，病死於蜀。</p>
<p class="em2 strong"><span class="yinwen">15</span>周青州總管尉遲勤，迥之弟子也。<span class="jiazhu">尉，紆勿翻。</span>初得迥書，表送之，尋亦從迥。迥所統相、衞、黎、洺、貝、趙、冀、瀛、滄，<span class="jiazhu">《五代志》：汲郡，東魏置義州，後周爲衞州。黎陽縣，後魏黎陽郡，後置黎州。武安郡，後周置洺州。清河郡，後周置貝州。趙郡大陸縣，舊曰廣阿，置殷州，後改趙州。信都郡，舊置冀州。河間郡河間縣，舊置瀛州。勃海郡饒安縣，舊置滄州。《考異》曰：《周書·迥傳》又有毛州。按迥滅後，隋高祖始置毛州。《迥傳》誤也。</span>勤所統青、齊、膠、光、莒等州<span class="jiazhu">《五代志》：北海郡置青州。齊郡，舊曰齊州。高密郡，舊置膠州。東萊郡，舊置光州。琅邪郡沂水縣，舊置南青州，後周改爲莒州。</span>皆從之，衆數十萬。滎州刺史邵公冑，<span class="jiazhu">《五代志》：滎陽郡汜水縣，古虎牢也，後魏置東中府，東魏置北豫州，後周置滎州。邵公冑，周宗室也，封邵郡公。</span>申州刺史李惠<span class="jiazhu">《五代志》：義陽郡，江左置司州，後魏改曰郢州，後周改曰申州。</span>東楚州刺史費也利進，<span class="jiazhu">《五代志》：琅邪郡，後魏置南徐州，梁改爲東徐州，東魏改東楚州，陳改安州，後周改泗州。豈史家以舊州名書之邪？費也，虜複姓，蓋卽費也頭種。費，扶佛翻。</span>潼州刺史曹孝遠，<span class="jiazhu">按《五代志》，後周亦無潼州，但云下邳郡夏丘縣，梁置潼州，後齊改曰睢州，尋廢。夏丘、宿豫，相去不遠，宿豫舊東楚治所，意此時尙有此二州而《志》逸之也。</span>各據本州，徐州總管司錄席毗羅據兗州，<span class="jiazhu">《五代志》：魯郡瑕丘縣，舊置兗州。《姓苑》：席姓，其先姓籍，避項羽諱，改姓席氏。</span>前東平郡守畢義緒據蘭陵，<span class="jiazhu">《五代志》：蘭陵縣𦾔曰承，置蘭陵郡。守，式又翻。</span>皆應迥；懷縣永橋鎮將紇豆陵惠以城降迥。<span class="jiazhu">《五代志》：懷縣屬河內郡，隋大業初，廢入安昌縣。安昌本州縣。紇豆陵，虜三字姓。魏收《官氏志》：次南諸姓有紇豆陵氏。將，卽亮翻。</span>迥使其所署大將軍石遜攻建州，建州刺史宇文弁以州降之。<span class="jiazhu">《五代志》：長平郡，舊曰建州。降，戶江翻。</span>又遣西道行臺韓長業攻拔潞州，<span class="jiazhu">《五代志》：上黨郡，後周置潞州。</span>執刺史趙威，署城人郭子勝爲刺史。紇豆陵惠襲陷鉅鹿，<span class="jiazhu">鉅鹿，古郡也，隋爲縣，屬襄國郡。</span>遂圍恆州。<span class="jiazhu">《五代志》：恆山郡，後周置恆州。恆，戶登翻。</span>上大將軍宇文威攻汴州，<span class="jiazhu">《五代志》：滎陽郡浚儀縣，東魏置梁州，後周改曰汴州。汴，皮變翻。</span>莒州刺史烏丸尼等帥青、齊之衆圍沂州，<span class="jiazhu">《五代志》：琅邪郡，舊置北徐州，後周改曰沂州。帥，讀曰率。</span>大將軍檀讓攻拔曹、亳二州，<span class="jiazhu">《五代志》：濟陰郡，後魏置西兗州，後周改曰曹州。譙郡，後魏置南兗州，後周改亳州。亳，旁各翻。</span>屯兵梁郡。<span class="jiazhu">梁郡治睢陽。</span>席毗羅衆號八萬，軍於蕃城，攻陷昌慮、下邑。<span class="jiazhu">《五代志》：彭城郡滕縣，舊曰蕃，置蕃郡，隋改曰滕。昌慮，漢古縣，後魏屬蘭陵郡。下邑亦漢古縣，《五代志》屬梁郡。《漢書》：蕃，音皮；慮，音廬。</span>李惠自申州攻永州，拔之。<span class="jiazhu">《五代志》：汝南郡城陽縣，梁置楚州，東魏置西楚州，後齊曰永州。城陽，前漢侯國，其地在義陽東北。</span></p>
<p class="em2 strong">迥遣使招大左輔、幷州刺史李穆，穆鎖其使，封上其書。<span class="jiazhu">使，疏吏翻。上，時掌翻。</span>穆子士榮，以穆所居天下精兵處，<span class="jiazhu">幷州用武之地，士健馬多，故曰天下精兵處。</span>陰勸穆從迥，穆深拒之。堅使內史大夫柳裘詣穆，爲陳利害，<span class="jiazhu">爲，于僞翻。</span>又使穆子左侍上士渾往布腹心。<span class="jiazhu">布腹心者，陳其至誠，非貌言也。</span>穆使渾奉尉斗於堅，曰：<span class="yinhao">「願執威柄以尉安天下。」</span><span class="jiazhu">尉斗，今之熨斗。毛晃曰：火斗，熨器，篆文作<span class="yinhao">「𤈫」</span>，從𡰥，從火，從又。<span class="yinhao">「又」</span>，偏旁手字，持<span class="yinhao">「火」</span>，所以申繒也。今文作<span class="yinhao">「尉」</span>，俗加<span class="yinhao">「火」</span>作<span class="yinhao">「熨」</span>。尉，紆胃翻，又紆勿翻。</span>又以十三鐶金帶遺堅。十三鐶金帶，天子之服也。<span class="jiazhu">《五代志》：革帶，按《禮》，博二寸。《禮圖》曰：璫綴於革帶。阮諶以爲有章印則於革帶佩之。《東觀記》曰：楊賜拜太常，詔賜自所著革帶。故知形制尊卑不別。今博三寸半，加金鏤䚢、螳蜋鉤以相鉤帶，自大裘至于小朝服皆用之。天子以十三鐶金帶爲異，後周制也。鐶，戶關翻。遺，于季翻。</span>堅大悅，遣渾詣韋孝寬述穆意。<span class="jiazhu">使述穆意，以堅孝寬附己之心。</span>穆兄子崇，爲懷州刺史，<span class="jiazhu">《五代志》：河內郡，舊置懷州。</span>初欲應迥；後知穆附堅，慨然太息曰：<span class="yinhao">「闔家富貴者數十人，值國有難，竟不能扶傾繼絕，復何面目處天地間乎！」</span><span class="jiazhu">難，乃旦翻。復，扶又翻。處，昌呂翻。</span>不得已亦附於堅。迥子誼，爲朔州刺史，<span class="jiazhu">按《五代志》：後齊朔州治桑乾，隋併入馬邑郡善陽縣，置總管府。</span>穆執送長安；又遣兵討郭子勝，擒之。</p>
<p class="em2 strong">迥招徐州總管源雄，東郡守于仲文，皆不從。雄，賀之曾孫；仲文，謹之孫也。<span class="jiazhu">東郡治曰馬。源賀本出禿髮氏，歸魏，改姓源。于謹事宇文有大功。守，手又翻。</span>迥遣宇文冑自石濟，宇文威自白馬濟河，<span class="jiazhu">石濟在白馬西。</span>二道攻仲文，仲文棄郡走還長安，迥殺其妻子。迥遣檀讓狥地河南，丞相堅以仲文爲河南道行軍總管，使詣洛陽發兵討讓，命楊素討宇文冑。</p>
<p class="em2 strong">丁未，周以丞相堅都督中外諸軍事。</p>
<p class="em2 strong">鄖州總管司馬消難亦舉兵應迥，<span class="jiazhu">按《五代志》：漢東郡唐城縣，本梁之下溠城，後魏之㵐西縣也。後魏立肆州，尋改唐州，後周省均、款、溳、歸四州入。如此，則鄖州已併省。今有鄖州總管，而《志》逸置總管府之地，此考史之所以難也。春秋鄖子之國，杜預謂在江夏雲杜縣，東南有鄖城。章懷太子賢曰：雲杜故城在復州沔陽縣西北。周蓋因古國名置鄖州於沔陽也。鄖，音云。難，乃旦翻。</span>己酉，周以柱國王誼爲行軍元帥，以討消難。<span class="jiazhu">帥，所類翻。</span></p>
<p class="em2 strong">廣州刺史于顗，仲文之兄也，與總管趙文表不協；詐得心疾，誘文表，手殺之，<span class="jiazhu">誘，音酉。</span>因唱言文表與尉遲迥通謀。堅以迥未平，因勞勉之，卽拜吳州總管。<span class="jiazhu">按《隋書·于顗傳》，顗時爲東廣州刺史。《五代志》：江都郡，梁置南兗州，後齊改爲東廣州，陳復曰南兗，後周改曰吳州。東廣州蓋因廣陵以名州。觀此，則此時東廣州刺史與吳州總管並治廣陵也。<span class="yinhao">「廣」</span>上逸<span class="yinhao">「東」</span>字。顗，魚豈翻。勞，力到翻。</span></p>
<p class="em2 strong">趙僭王招謀殺堅，<span class="jiazhu">楊堅亦以趙王招謀殺己而加惡諡。</span>邀堅過其第，<span class="jiazhu">過，古禾翻。</span>堅齎酒殽就之。<span class="jiazhu">齎，則兮翻。</span>招引入寢室，招子員、貫及妃弟魯封等皆在左右，佩刀而立，又藏刃於帷席之間，伏壯士於室後。堅左右皆不得從，唯從祖弟開府<span class="jiaozhusup">【章：十二行本「府」下有「儀同」二字；乙十一行本同；孔本同。】</span>大將軍弘、大將軍元冑坐於戶側。冑，順之孫也。<span class="jiazhu">元順以伉直得名於孝昌之間。從，才用翻。</span>弘、冑皆有勇力，為堅腹心。酒酣，招以佩刀刺瓜連啗堅，欲因而刺之。<span class="jiazhu">酣，戶甘翻。刺，七賜翻，又七迹翻。啗，徒敢翻，又徒濫翻。</span>元冑進曰：<span class="yinhao">「相府有事，不可久留。」</span>招訶之曰：<span class="yinhao">「我與丞相言，汝何爲者！」</span>叱之使卻。冑瞋目憤氣，扣刀入衞。<span class="jiazhu">訶，虎何翻。瞋，昌眞翻。</span>招賜之酒，曰：<span class="yinhao">「吾豈有不善之意邪！卿何猜警如是？」</span><span class="jiazhu">猜，疑也。警，戒也。猜警，言疑而加戒愼也。邪，音耶。</span>招僞吐，將入後閤，冑恐其爲變，扶令上坐，如此再三。招僞稱喉乾，<span class="jiazhu">吐，土故翻，嘔也。上，時掌翻。坐，徂臥翻；下同。乾，音干。</span>命冑就廚取飲，冑不動。會滕王逌後至，<span class="jiazhu">逌，音由。</span>堅降階迎之。冑耳語曰：<span class="jiazhu">附耳而語。</span><span class="yinhao">「事勢大異，可速去！」</span>堅曰：<span class="yinhao">「彼無兵馬，何能爲！」</span>冑曰：<span class="yinhao">「兵馬皆彼物，彼若先發，大事去矣。冑不辭死，恐死無益。」</span>堅復入坐。<span class="jiazhu">復，扶又翻，又音如字。</span>冑聞室後有被甲聲，遽請曰：<span class="yinhao">「相府事殷，<span class="jiazhu">被，皮義翻。相，息亮翻。殷，衆也。</span>公何得如此！」</span>因扶堅下牀趨去。招將追之，冑以身蔽戶，招不得出；堅及門，冑自後至。招恨不時發，彈指出血。壬子，堅誣招與越野王盛謀反，皆殺之，<span class="jiazhu">野，亦惡諡也。</span>及其諸子。賞賜元冑，不可勝計。<span class="jiazhu">勝，音升。</span></p>
<p class="em2 strong">周室諸王數欲伺隙殺堅，<span class="jiazhu">數，所角翻。伺，相吏翻。</span>堅都督臨涇李圓通常保護之，<span class="jiazhu">按《隋書·李圓通傳》作京兆涇陽人。涇陽縣固屬京兆。若以爲臨涇，則屬安定。圓通少給使堅家。</span>由是得免。</p>
<p class="em2 strong"><span class="yinwen">16</span>癸丑，周主封其弟衍爲葉王，<span class="jiazhu">太建五年，六月，周皇孫衍生，武帝建德二年也。太建九年，周封皇子衍爲道王，武帝建德之六年也。今靜帝又封其弟衍爲葉王。李延壽又謂靜帝本名衍，改名闡。互有背馳，當考。葉，式涉翻。</span>術爲郢王。</p>
<p class="em2 strong"><span class="yinwen">17</span>周豫、荊、襄三州蠻反，<span class="jiazhu">豫州，汝南郡；荊州；南郡；襄州，襄陽郡。此蠻卽所謂山蠻，自荊、襄至于汝、漢皆有之。</span>攻破郡縣。</p>
<p class="em2 strong"><span class="yinwen">18</span>周韋孝寬軍至永橋城，諸將請先攻之，孝寬曰：<span class="yinhao">「城小而固，若攻而不拔，損我兵威。今破其大軍，此何能爲！」</span>於是引軍壁於武陟。<span class="jiazhu">武陟，地名。按《五代志》，在河內郡脩武縣界，至隋析置武陟縣。將，卽亮翻。</span>尉遲迥遣其子魏安公惇帥衆十萬入武德，軍於沁東。<span class="jiazhu">魏安縣公。《五代志》：宕渠郡墊江縣，後周爲魏安縣。又，沔陽郡甑山縣，梁置梁安郡，西魏改曰魏安郡。註又見前。河內郡安昌縣，舊曰州縣，置武德郡。尉，於勿翻。惇，都昆翻。帥，讀曰率。沁，七鴆翻。</span>會沁水漲，孝寬與迥隔水相持不進。<span class="jiazhu">此與迥兵相持耳。</span></p>
<p class="em2 strong">孝寬長史李詢密啓丞相堅云：<span class="yinhao">「梁士彥、宇文忻、崔弘度並受尉遲迥饟金，<span class="jiazhu">長，知兩翻。相，息亮翻。饟，息亮翻，饋也。</span>軍中慅慅，<span class="jiazhu">慅，采早翻。慅慅，憂愁不安也。</span>人情大異。」</span>堅深以爲憂，與內史上大夫鄭譯謀代此三人者，<span class="jiazhu">後周之制，上大夫，六命。</span>李德林曰：<span class="yinhao">「公與諸將，皆國家貴臣，未相服從，今正以挾令之威控御之耳。<span class="jiazhu">將，卽亮翻。挾令，謂挾天子以令諸將也。</span>前所遣者，疑其乖異，後所遣者，又安知其能盡腹心邪！<span class="jiazhu">邪，音耶。</span>又，取金之事，虛實難明，今一旦代之，或懼罪逃逸；若加縻縶，則自鄖公以下，莫不驚疑。<span class="jiazhu">縻，靡爲翻；縶，陟立翻；皆謂繫縛也。韋孝寬封鄖國公。</span>且臨敵易將，此燕、趙之所以敗也。<span class="jiazhu">燕惠王信讒，用騎劫代樂毅而敗於田單。趙惠文王聽間，用趙括代廉頗以敗於白起。臨敵易將之禍也。將，卽亮翻。燕，因肩翻。將，卽亮翻；下同。</span>如愚所見，但遣公一腹心，明於智略，素爲諸將所服者，速至軍所，使觀其情僞。縱有異意，必不敢動，動亦能制之矣。」</span>堅大悟，曰：<span class="yinhao">「公不發此言，幾敗大事。」</span><span class="jiazhu">幾，居依翻。敗，補邁翻。</span>乃命少內史崔仲方往監諸軍，爲之節度。仲方，猷之子也，<span class="jiazhu">以杜佑《通典》考之，<span class="yinhao">「少內史」</span>當作<span class="yinhao">「小內史」</span>。崔猷見一百六十二卷梁武帝太清三年。仲方有文武才幹，與堅少相款密，故欲用之。監，工銜翻。</span>辭以父在山東。又命劉昉、鄭譯，昉辭以未嘗爲將，<span class="jiazhu">將，卽亮翻。</span>譯辭以母老。堅不悅。府司錄高熲請行，堅喜，遣之。熲受命亟發，<span class="jiazhu">亟，紀力翻。</span>遣人辭母而已。自是堅措置軍事，皆與李德林謀之，時軍書日以百數，德林口授數人，文意百端，不加治點。<span class="jiazhu">治，修改也。點，塗點也。不加治點，不加塗改也。治，直之翻。</span></p>
<p class="em2 strong"><span class="yinwen">19</span>司馬消難以鄖、隨、溫、應、土、順、沔、儇、岳九州及魯山等八鎭來降，<span class="jiazhu">《五代志》：漢東郡，西魏置幷州，後改曰隨州。安陸郡京山縣，舊曰新陽，梁置新州，西魏改曰溫州。應山縣，梁置應州。漢東郡土山縣，梁置土州。順義縣，梁置順州。沔陽郡，後周置復州，後改沔州。安陸郡吉陽縣，後周置澴州。孝昌縣，西魏置岳州。魯山在沔陽郡漢陽縣界，臨江，齊、梁以來爲重鎭。<span class="yinhao">「儇」</span>當作<span class="yinhao">「澴」</span>，音戶關翻。難，乃旦翻。</span>遣其子<span class="jiaozhusup">【章：十二行本「子」下有「永」字；乙十一行本同；孔本同；張校同。】</span>爲質以求援。<span class="jiazhu">質，音致。</span>八月，己未，詔以消難爲大都督、總督九州八鎭諸軍事、司空，賜爵隨公。庚申，詔鎭西將軍樊毅進督沔、漢諸軍事。<span class="jiazhu">沔，卽漢也。</span>南豫州刺史任忠帥衆趣歷陽，超武將軍陳慧紀爲前軍都督，趣南兗州。<span class="jiazhu">超武將軍，梁置，與宣猛將軍同班。任，音壬。帥，讀曰率。趣，七喻翻。</span></p>
<p class="em2 strong"><span class="yinwen">20</span>周益州總管王謙<span class="jiazhu">周益州總管府治成都。</span>亦不附丞相堅，起巴、蜀之兵以攻始州。<span class="jiazhu">此巴、蜀謂漢巴郡、蜀郡大界。《五代志》：普安郡，梁置南梁州，後改曰安州，西魏改曰始州。</span>梁睿至漢川，不得進，<span class="jiazhu">堅以梁睿代王謙，謙舉兵，故睿不得進。漢川，卽漢中，隋避諱，改曰漢川。</span>堅卽以睿爲行軍元帥以討謙。<span class="jiazhu">帥，所類翻。</span></p>
<p class="em2 strong"><span class="yinwen">21</span>戊辰，詔以司馬消難爲大都督水陸諸軍事。庚午，通直散騎常侍淳于陵克臨江郡。<span class="jiazhu">《五代志》：歷陽郡烏江縣，梁置江都郡，後齊改爲齊江郡，陳改爲臨江郡。散，悉亶翻。騎，奇寄翻。</span></p>
<p class="em2 strong"><span class="yinwen">22</span>梁世宗使中書舍人柳莊奉書入周。丞相堅執莊手曰：<span class="yinhao">「孤昔開府，從役江陵，深蒙梁主殊眷。今主幼時艱，猥蒙顧託。梁主奕葉委誠朝廷，<span class="jiazhu">奕，累也；奕葉，累世也。朝，直遙翻。</span>當相與共保歲寒。」</span><span class="jiazhu">孔子曰：歲寒然後知松柏之後彫。何晏《註》曰：大寒之歲，衆木皆死，然後知松柏不彫傷。平歲衆木亦有不死者，故須歲寒而後別之。喻凡人處治世亦自能脩整，與君子同，在濁世然後知君子之不茍容。後之言保歲寒者，義取諸此。</span>時諸將競勸梁主舉兵，與尉遲迥連謀，以爲進可以盡節<span class="jiazhu">將，卽亮翻。尉，紆勿翻。</span>周氏，退可以席卷山南。<span class="jiazhu">漢、沔之地，在中南、太華諸山之南。卷，讀曰捲。</span>梁主疑未決。會莊至，具道堅語，且曰：<span class="yinhao">「昔袁紹、劉表、王淩、諸葛誕，皆一時雄傑，據要地，擁強兵，然功業莫就，禍不旋踵者，良由魏、晉挾天子，保京都，仗大順以爲名故也。<span class="jiazhu">袁紹事始六十三卷漢獻帝建安四年，終六十四卷十年。劉表事見六十五卷十二年、十三年。王淩事見七十五卷魏邵陵厲公嘉平元年，終三年。諸葛誕事見七十七卷高貴鄕公甘露二年、三年。</span>今尉遲迥雖曰舊將，昏耄已甚。<span class="jiazhu">將，卽亮翻。耄，莫到翻。</span>司馬消難、王謙，常人之下者，非有匡合之才。<span class="jiazhu">匡合，用管仲相齊桓公九合諸侯、一匡天下事。</span>周朝將相，多爲身計，競效節於楊氏。<span class="jiazhu">朝，直遙翻。將，卽亮翻。相，息亮翻。</span>以臣料之，迥等終當覆滅，隨公必移周祚。<span class="jiazhu">祚，福也，祿也，位也。</span>未若保境息民以觀其變。」</span>梁主深然之，衆議遂止。</p>
<p class="em2 strong">高熲至軍，爲橋於沁水。尉遲惇於上流縱火栰，<span class="jiazhu">大曰栰，小曰桴。縛木爲栰，置火積薪，於上流放之，欲順流而下以焚橋。栰，房越翻。</span>熲豫爲土狗以禦之。<span class="jiazhu">蓋積土於水中，前銳後廣，前高後庳，其狀如坐狗，分居上流以礙火栰，使下得下逼橋邊也。《考異》曰：《隋書》作<span class="yinhao">「木栰」</span>、<span class="yinhao">「木狗」</span>。今從《北史》。</span>惇布陳二十餘里，<span class="jiazhu">陳，讀曰陣；下同。</span>麾兵少卻，<span class="jiazhu">少，詩沼翻。</span>欲待孝寬軍半渡而擊之；孝寬因其卻，鳴鼓齊進。軍旣渡，熲命焚橋，以絕士卒反顧之心。惇兵大敗，單騎走。<span class="jiazhu">騎，奇寄翻。</span>孝寬乘勝進，追至鄴。</p>
<p class="em2 strong">庚午，迥與惇及惇弟西都公祐，<span class="jiazhu">西都縣公。《五代志》：西平郡湟水縣，舊曰西都。</span>悉將其卒十三萬陳於城南，迥別統萬人，皆綠巾、錦襖，號<span class="yinhao">「黃龍兵」</span>。<span class="jiazhu">將，卽亮翻。襖，烏浩翻，袍襖。</span>迥弟勤帥衆五萬，<span class="jiazhu">帥，讀曰率。</span>自青州赴迥，以三千騎先至。迥素習軍旅，老猶被甲臨陳。<span class="jiazhu">被，皮義翻。</span>其麾下皆關中人，爲之力戰，<span class="jiazhu">關中人不顧父母妻子，爲迥力戰，言其得士心。爲，于僞翻。</span>孝寬等軍不利而卻。鄴中士民觀戰者數萬人，行軍總管宇文忻曰：<span class="yinhao">「事急矣！吾當以詭道破之。」</span>乃先射觀者，<span class="jiazhu">《考異》曰：《隋書》云：<span class="yinhao">「高熲與李詢先犯觀者。」</span>今從《北史》。</span>觀者皆走，轉相騰藉，聲如雷霆。<span class="jiazhu">人衆而囂，故其聲如雷霆。射，食亦翻；下同。藉，慈夜翻。</span>忻乃傳呼曰：<span class="yinhao">「賊敗矣！」</span>衆復振，因其擾而乘之。迥軍大敗，走保鄴城。孝寬縱兵圍之，李詢及思安伯代人賀婁子幹先登。<span class="jiazhu">思安縣伯。《五代志》：河池郡河池縣，後魏置思安縣。《魏書·官氏志》：神元皇帝時，諸部內入者有賀樓氏。蓋虜複姓。</span></p>
<p class="em2 strong">崔弘度妹，先適迥子爲妻，及鄴城破，迥窘迫升樓，<span class="jiazhu">窘，巨隕翻。</span>弘度直上龍尾追之。<span class="jiazhu">築道陂陀以上城，其道下附於地，若龍垂尾然，故曰龍尾。上，時掌翻。</span>迥彎弓，將射弘度，弘度脫兜鍪，謂迥曰：<span class="yinhao">「頗相識不？<span class="jiazhu">鍪，莫侯翻。不，讀曰否。</span>今日各圖國事，不得顧私。以親戚之情，謹遏亂兵，不許侵辱。事勢如此，早爲身計，何所待也？」</span>迥擲弓於地，罵左丞相極口而自殺。<span class="jiazhu">楊堅時爲左大丞相。</span>弘度顧其弟弘升曰：<span class="yinhao">「汝可取迥頭。」</span>弘升斬之。軍士在小城中者，孝寬盡阬之。<span class="jiazhu">以其從迥，爲之拒戰也。</span>勤、惇、祐東走青州，<span class="jiazhu">走，音奏，又音如字。</span>未至，開府儀同大將軍郭衍追獲之。丞相堅以勤初有誠款，<span class="jiazhu">以勤初表送迥書也。相，息亮翻。</span>特不之罪。李惠先自縛歸罪，<span class="jiazhu">李惠自申州舉兵應迥，旣而知迥事不成，先自歸。</span>堅復其官爵。</p>
<p class="em2 strong">迥末年衰耄，<span class="jiazhu">《記》，五十始衰；謂精力消耗。八十、九十曰耄。《註》：耄，惛忘也。耄，莫報翻。復，扶又翻，又音如字。</span>及起兵，以小御正崔達拏爲長史。達拏，暹之子也，<span class="jiazhu">崔暹見用於高澄。拏，奴加翻。長，知兩翻。暹，息廉翻。</span>文士，無籌略，舉措多失，凡六十八日而敗。</p>
<p class="em2 strong">于仲文軍至蓼隄，去梁郡七里。<span class="jiazhu">《九域志》：蓼隄，梁孝王築，至睢陽三百里。按此，則《九域志》所謂睢陽，非漢舊城之地。蓼，慮鳥翻；或音六，非。</span>檀讓擁衆數萬，仲文以羸師挑戰而僞北，<span class="jiazhu">羸，倫爲翻。挑，徒了翻。</span>讓不設備；仲文還擊，大破之，生獲五千餘人，斬首七百級。<span class="jiazhu">還，從宣翻，又音如字。</span>進攻梁郡，<span class="jiazhu">梁郡治睢陽。</span>迥守將劉子寬棄城走。<span class="jiazhu">將，卽亮翻；下同。</span>仲文進擊曹州，獲迥所署刺史李仲康。檀讓以餘衆屯成武，仲文襲擊，破之，遂拔成武。<span class="jiazhu">《五代志》：濟陰郡成武縣，時爲永昌郡。</span>迥將席毗羅，衆十萬，屯沛縣，<span class="jiazhu">《五代志》：沛縣屬彭城郡。將，卽亮翻。</span>將攻徐州。<span class="jiazhu">徐州，彭城郡，沛縣在州西北一百四十里。</span>其妻子在金鄕，<span class="jiazhu">《五代志》：金鄕縣屬曹州濟陰郡。</span>仲文遣人詐爲毗羅使者<span class="jiazhu">使，疏吏翻。</span>謂金鄕城主徐善淨曰：<span class="yinhao">「檀讓明日午時至金鄕，宣蜀公令，賞賜將士。」</span>金鄕人皆喜。仲文簡精兵，僞建迥旗幟，倍道而進。<span class="jiazhu">簡，分揀也。幟，昌志翻。</span>善淨望見，以爲檀讓，出迎謁。仲文執之，遂取金鄕。諸將多勸屠其城，仲文曰：<span class="yinhao">「此城乃毗羅起兵之所，當寬其妻子，其兵自歸。如卽屠之，彼望絕矣。」</span>衆皆稱善。於是毗羅恃衆來薄官軍，<span class="jiazhu">薄，迫也。</span>仲文設伏擊之，毗羅衆大潰，爭投洙水死，水爲之不流。<span class="jiazhu">洙水，詳見《辯誤》。爲，于僞翻。</span>獲檀讓，檻送京師；<span class="jiazhu">京師，謂長安。</span>斬毗羅，傳首。<span class="jiazhu">亦傳首於長安。</span></p>
<p class="em2 strong">韋孝寬分兵討關東叛者，悉平之。堅徙相州於安陽，毀鄴城及邑居。<span class="jiazhu">劉昫曰：楊堅令韋孝寬討尉遲迥，平之，焚燒鄴城，徙其居人，南遷四十五里，以安陽城爲相州理所，仍爲鄴縣。隋又改爲安陽縣。漢、魏郡城在縣西北七里，煬帝於鄴故都大慈寺置鄴縣。相，息亮翻。尉，紆勿翻。</span>分相州，置毛州、魏州。<span class="jiazhu">《五代志》：武陽郡，後周置魏州，館陶縣置毛州。顏師古曰：漢武帝時，河北決於館陶，分爲屯氏河。屯，音大門翻。而隨室分析州縣，誤以爲毛氏河，乃置毛州，失之甚矣。</span></p>
<p class="em2 strong">梁主聞迥敗，謂柳莊曰：<span class="yinhao">「若從衆人之言，社稷已不守矣！」</span></p>
<p class="em2 strong">丞相堅之初得政也，待黃公劉昉、沛公鄭譯甚厚，<span class="jiazhu">黃，古國名。沛，本縣名，以漢高祖初爲沛公，故亦爲國。昉，分罔翻。</span>賞賜不可勝計，<span class="jiazhu">勝，音升。</span>委以心膂，<span class="jiaozhusup">【章：十二行本「膂」下有「言無不從」四字；乙十一行本同；孔本同；張校同。】</span><span class="jiazhu">膂，力舉翻。《字林》：膂，脊骨也。人之一身，思慮之所以運者心，腰背之所以強者膂，故以爲喻。</span>朝野傾屬，<span class="jiazhu">朝，直遙翻。屬，之欲翻。</span>稱爲<span class="yinhao">「黃、沛」</span>。二人皆恃功驕恣，<span class="jiazhu">恃其汲引之功也。</span>溺於財利，不親職務。及辭監軍，堅始疏之，恩禮漸薄。<span class="jiazhu">監，工銜翻。</span>高熲自軍所還，<span class="jiazhu">言自鄴還。還，音旋，又如字。</span>寵遇日隆。時王謙、司馬消難未平，<span class="jiazhu">難，乃旦翻。</span>堅憂之，忘寢與食。而昉逸遊縱酒，相府事多遺落。<span class="jiazhu">遺，失也。落，墜也。相，息亮翻。</span>堅乃以高熲代昉爲司馬；不忍廢譯，陰敕官屬不得白事於譯。<span class="jiazhu">敕，戒也。</span>譯猶坐聽事，<span class="jiazhu">聽事，丞相府長史聽事也。聽，讀曰廳。</span>無所關預，<span class="jiazhu">要會之處爲關，又聯絡也。預，參預也，又干也。</span>惶懼頓首，求解職；堅猶以恩禮慰勉之。</p>
<p class="em2 strong"><span class="yinwen">23</span>癸酉，智武將軍魯廣達克周之郭默城。<span class="jiazhu">梁置五德將軍，智武其一也。郭默城當在今蘄、黃二州界。</span>丙子，淳于陵克祐州城。<span class="jiazhu">祐州城地闕。</span></p>
<p class="em2 strong"><span class="yinwen">24</span>周以漢王贊爲太師，申公李穆爲太傅，宋王實爲大前疑，秦王贄爲大右弼，燕公于寔爲大左輔。<span class="jiazhu">燕，因肩翻。</span>寔，仲文之父也。</p>
<p class="em2 strong"><span class="yinwen">25</span>乙卯，周大赦。<span class="jiaozhusup">【據章校增。】</span></p>
<p class="em2 strong"><span class="yinwen">26</span>周王誼帥四總管至鄖州，司馬消難擁其衆以魯山、甑山三鎭來降。<span class="jiazhu">《五代志》：甑山縣，後周置，屬沔陽郡。帥，讀曰率。鄖，音云。難，乃旦翻。甑，子孕翻。降，戶江翻。</span></p>
<p class="em2 strong">初，消難遣上開府儀同大將軍段珣將兵圍順州，<span class="jiazhu">將，卽亮翻，又如字，領也。</span>順州刺史周法尙不能拒，棄城走，消難虜其母弟而南。樊毅救消難，不及，周亳州總管元景山擊之，毅掠居民而去。景山與南徐州刺史宇文㢸追之，<span class="jiazhu">按《隋書·宇文㢸傳》，㢸時爲南司州刺史，與元景山共追樊毅。又《五代志》：安陸郡吉陽縣，梁置義陽郡，西魏改爲南司州。其地近澴、順諸州。<span class="yinhao">「南徐」</span>當作<span class="yinhao">「南司」</span>。㢸，古弼字。</span>與毅戰於漳口，<span class="jiazhu">此漳非《左傳》所謂江、漢、沮、漳之漳。今安陸西五十里有漳水。沈括《筆談》曰：清濁相糅者爲漳。章，文也。別有雲夢之漳，與溳合流，色理如螮蝀，數十里方混。</span>一日三戰三捷。毅退保甑山鎭，城邑爲消難所據者，景山皆復取之。</p>
<p class="em2 strong">鄖州巴蠻多叛，<span class="jiazhu">按《王誼傳》，于時北至商、洛，南拒江、淮，東西二千餘里，巴蠻多叛，是則晉、宋以來所謂山蠻也，南朝諸史所謂荊、雍州蠻者也。以其先出於巴種，故謂之巴蠻。</span>共推渠帥蘭雒州爲主，以附消難。<span class="jiazhu">渠，大也。渠帥者，大帥也。帥，所類翻；下氐帥同。</span>王誼遣諸將分討之，旬月皆平。陳紀、蕭摩訶攻廣陵，<span class="jiazhu">陳紀，卽陳慧紀。</span>周吳州總管于顗擊破之。<span class="jiazhu">顗，魚豈翻。</span>沙州氐帥楊永安聚衆應王謙，大將軍樂寧公達奚儒討之。<span class="jiazhu">按《隋書·達奚長儒傳》：沙氐楊永安扇動利、興、武、文、沙、龍等州以應謙。參考《五代志》，獨不載沙州，蓋沙氐所居之地，就置沙州以授其渠帥也。又，長儒襲父慶爵樂安公。《志》云：北海郡博昌縣，舊曰樂安。<span class="yinhao">「寧」</span>當作<span class="yinhao">「安」</span>，<span class="yinhao">「儒」</span>上逸<span class="yinhao">「長」</span>字。</span>楊素破宇文冑於石濟，斬之。</p>
<p class="em2 strong"><span class="yinwen">27</span>周以神武公竇毅爲大司馬，<span class="jiazhu">竇毅，卽前紇豆陵毅。</span>齊公于智爲大司空；九月，以小宗伯竟陵公楊惠爲大宗伯。<span class="jiazhu">竟陵縣公。《五代志》：沔陽郡竟陵縣，舊曰霄城，置竟陵郡；後周廢郡，改縣曰竟陵。</span></p>
<p class="em2 strong"><span class="yinwen">28</span>丁亥，周將王延貴帥衆援歷陽；任忠擊破之，生擒延貴。<span class="jiazhu">將，卽亮翻；下同。帥，讀曰率；下同。任，音壬。</span></p>
<p class="em2 strong"><span class="yinwen">29</span>壬辰，周廢皇后司馬氏爲庶人。<span class="jiazhu">以司馬后父消難起兵而南叛也。</span>庚戌，以隨世子勇爲洛州總管、東京小冢宰，總統舊齊之地。<span class="jiazhu">自關以東，河、汾以北，皆舊齊之地。東京小冢宰，此洛州所置六府官也。</span>壬子，以左丞相堅爲大丞相，罷左、右丞相之官。</p>
<p class="em2 strong"><span class="yinwen">30</span>冬，十月，甲寅，日有食之。</p>
<p class="em2 strong"><span class="yinwen">31</span>周丞相堅殺陳惑王純及其子。<span class="jiazhu">純，周五王之一也，故楊堅加之惡諡。</span></p>
<p class="em2 strong"><span class="yinwen">32</span>周梁睿將步騎二十萬討王謙，<span class="jiazhu">騎，奇寄翻。</span>謙分命諸將據險拒守，睿奮擊，屢破之，蜀人大駭。謙遣其將達奚惎、高阿那肱、乙弗虔等帥衆十萬攻利州，<span class="jiazhu">《五代志》：義城郡，後魏立益州，世號小益州；梁曰黎州；西魏復曰益州，又改曰利州。惎，渠記翻。</span>堰江水以灌之。<span class="jiazhu">嘉陵江在利州城西。</span>城中戰士不過二千，總管昌黎豆盧勣，晝夜拒守，<span class="jiazhu">《隋書·豆盧勣傳》：勣，昌黎徒河人，本姓慕容，燕北地王精之後也。中山敗，歸魏，北人謂歸義爲豆盧，因氏焉。</span>凡四旬，時出奇兵擊惎等，破之；會梁睿至，惎等遁去。睿自劍閣入，進逼成都。謙令達奚惎、乙弗虔城守，親帥精兵五萬，背城結陳。睿擊之，謙戰敗，將入城，惎、虔以城降。<span class="jiazhu">守，手又翻。帥，讀曰率。背，蒲妹翻。陳，讀曰陣。降，戶江翻。</span>謙將麾下三十騎走新都，<span class="jiazhu">新都縣，屬蜀郡。《九域志》：新都縣在成都北四十五里。將，卽亮翻。騎，奇寄翻。走，音奏。</span>新都令王寶執之。戊寅，睿斬謙及高阿那肱，劍南平。<span class="jiazhu">蜀地在劍閣之南，故曰劍南。</span></p>
<p class="em2 strong"><span class="yinwen">33</span>十一月，甲辰，周達奚儒破楊永安，沙州平。<span class="jiazhu"><span class="yinhao">「奚」</span>下<span class="yinhao">「儒」</span>上脫<span class="yinhao">「長」</span>字。</span></p>
<p class="em2 strong"><span class="yinwen">34</span>丁未，周鄖襄公韋孝寬卒。<span class="jiazhu">《諡法》：辟地有德曰襄；又，甲冑有勞曰襄。卒，子恤翻。</span>孝寬久在邊境，<span class="jiazhu">梁武帝中大同元年，韋孝寬鎭玉壁。宇文與高氏兵爭，倚爲蕃扞，有年數矣。</span>屢抗強敵；所經略布置，人初莫之解，<span class="jiazhu">解，戶買翻，曉也。</span>見其成事，方及驚服。雖在軍中，篤意文史；敦睦宗族，<span class="jiazhu">敦，厚也。</span>所得俸祿，<span class="jiazhu">俸，扶用翻。</span>不入私室。人以此稱之。</p>
<p class="em2 strong"><span class="yinwen">35</span>十二月，庚辰，河東康簡王叔獻卒。<span class="jiazhu">《諡法》：溫柔好樂曰康；一德不懈曰簡。</span></p>
<p class="em2 strong"><span class="yinwen">36</span>癸亥，周詔諸改姓者，宜悉復舊。<span class="jiazhu">宇文泰以諸將補九十九姓，見一百六十五卷梁元帝承聖三年。上書十二月庚辰，此書癸亥，自庚辰至癸亥四十四日，<span class="yinhao">「庚辰」</span>必誤。按《長曆》，周、陳十二月皆壬子朔，恐是<span class="yinhao">「丙辰」</span>。</span></p>
<p class="em2 strong"><span class="yinwen">37</span>甲子，周以大丞相堅爲相國，總百揆，去都督中外、大冢宰之號，<span class="jiazhu">去，羌呂翻。</span>進爵爲王，以安陸等二十郡爲隨國，<span class="jiazhu">按《隋書·帝紀》，時以隋州之崇業、鄖州之安陸·城陽、溫州之宜人、應州之平靖·上明、順州之淮南、土州之永川、昌州之廣昌·安昌、申州之義陽·淮安、息州之新蔡·建安、豫州之汝南·臨潁·廣寧·初安、蔡州之蔡陽、郢州之漢東二十郡爲隨國。</span>贊拜不名，備九錫之禮；<span class="jiazhu">是時九錫之禮：一，大輅、戎輅各一，玄牡二駟；二，袞冕之服，赤舃副焉；三，軒懸之樂，六佾之舞；四，朱戶以居；五，納陛以登；六，虎賁三百人；七，鈇鉞各一；八，彤弓一，彤矢百，盧弓十，盧矢千；九，秬鬯一卣，圭瓚副焉。</span>堅受王爵、十郡而已。</p>
<p class="em2 strong">辛未，殺代奰王達、滕聞王逌及其子。<span class="jiazhu">旣殺二王，亦皆加以惡諡。《諡法》：不醉而怒曰奰；色取行違曰聞。奰，平祕翻。</span></p>
<p class="em2 strong">壬申，以小冢宰元孝規爲大司徒。</p>
<p class="em2 strong"><span class="yinwen">38</span>是歲，周境內有州二百一十一，郡五百八。</p>
</div></body></html>