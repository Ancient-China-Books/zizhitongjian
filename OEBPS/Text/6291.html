<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百四十七・梁紀三・高祖武皇帝三</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="梁紀三">梁紀三</span></span></h1>
<p><span class="jiazhu">起著雍困敦<span class="biaozhusup" data-rel="">（戊子）</span>，盡閼逢敦牂<span class="biaozhusup" data-rel="">（甲午）</span>，凡七年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高祖武皇帝三">高祖武皇帝三</span></span></h5>
<div class="yeartoc" id="year_toc_508"><p class="strong"><span class="section" id="title-3"><span data-head-description="高祖武皇帝三" data-head-level="h4" data-head-title="天監七年">天監七年</span></span><span class="biaozhusup" data-rel="">（戊子、五〇八年）</span></p></div>
<p class="em2 strong"><span class="yinwen">1</span>春，正月，魏潁川太守王神念來奔。<span class="jiazhu">爲後神念子僧辯有功於興復張本。守，式又翻。</span></p>
<p class="em2 strong"><span class="yinwen">2</span>壬子，以衞尉吳平侯昺兼領軍將軍。</p>
<p class="em2 strong"><span class="yinwen">3</span>詔吏部尙書徐勉定百官九品爲十八班，以班多者爲貴。二月，乙丑，增置鎭、衞將軍以下爲十品，凡二十四班；不登十品，別有八班。又置施外國將軍二十四班，凡一百九號。<span class="jiazhu">丞相、太宰、太傅、太保、大司馬、大將軍、太尉、司徒、司空爲十八班。諸將軍開府儀同三司、左·右光祿開府儀同三司爲十七班。尙書令、太子太傅、左·右光祿大夫爲十六班。尙書左僕射、太子少傅、尙書僕射、右僕射、中書監、特進、領·護軍將軍爲十五班。中領·護軍、吏部尙書、太子詹事、金紫光祿大夫、太常卿爲十四班。中書令、列曹尙書、國子祭酒、宗正·太府卿、光祿大夫爲十三班。侍中、散騎常侍、左·右衞將軍、司徒左長史、衞尉卿爲十二班。御史中丞、尙書吏部郎、祕書監、通直散騎常侍、太子左·右二衞率、左·右驍·游、太中大夫、皇弟·皇子師、司農·少府·廷尉卿、太子中庶子、光祿卿爲十一班。給事黃門侍郎、員外散騎常侍、皇弟·皇子府長史、太僕·大匠卿、太子家令·率更令·僕、揚州別駕、中散大夫、司徒右長史、雲騎、游騎、皇弟·皇子府司馬、朱衣直閤將軍爲十班。尙書左丞、鴻臚卿、中書侍郎、國子博士、太子庶子、揚州中從事、皇弟·皇子公府從事中郎、太舟卿、大長秋、皇弟·皇子府諮議、嗣王府長史、前·左·右·後四軍、嗣王府司馬、庶姓公府長史·司馬爲九班。秘書丞、太子中舍人、司徒左西掾、司徒屬、皇弟·皇子友、散騎侍郎、尙書右丞、南徐州別駕、皇弟·皇子·公府掾屬，皇弟·皇子單爲二衞司馬、嗣王·庶姓公府從事中郎、左·右中郎將、嗣王·庶姓公府諮議、皇弟·皇子之庶子府長史·司馬、蕃王府長史·司馬、庶姓持節府長史·司馬爲八班。五校、東宮三校、皇弟·皇子之庶子府中錄事·中記室·中直兵參軍、南徐州中從事、皇弟·皇子之庶子府·蕃王府諮議爲七班。太子洗馬、通直散騎侍郎、司徒主簿、尙書侍郎、著作郎、皇弟·皇子府功曹史、五經博士、皇弟·皇子府錄事·記室·中兵參軍、皇弟·皇子荊·江·雍·郢·南徐五州別駕、領·護軍長史·司馬、嗣王·庶姓公府掾屬、南臺治書侍御史、廷尉三官、謁者僕射、太子門大夫、嗣王·庶姓公府中錄事·中記室·中直兵參軍、庶姓府諮議爲六班。尙書郎中、皇弟·皇子文學及府主簿、太子太傅·少傅丞、皇弟·皇子湘·豫·司·益·廣·青·衡七州別駕、皇弟·皇子荊·江·雍·郢·南兗五州中從事、嗣王·庶姓荊·江等五州別駕、太常丞、皇弟·皇子國郎中令、三將、東宮二將、嗣王府功曹史、庶姓公府錄事·記室·中兵參軍、皇弟·皇子之庶子府·蕃王府中錄事·中記室·中直兵參軍爲五班。給事中、皇弟·皇子府正參軍、中書舍人、建康三官、皇弟·皇子北徐·北兗·梁·交·南梁五州別駕、皇弟·皇子湘·豫·司·益·廣·青·衡七州別駕·中從事、嗣王·庶姓湘·豫等七州別駕、嗣王·庶姓荊·江等五州中從事、宗正·太府·衞尉·司農·少府·廷尉·太子詹事等丞、積射·強弩將軍、太子左·右積弩將軍、皇弟·皇子國大農、嗣王國郎中令、嗣王·庶姓公府主簿、皇弟·皇子之庶子府·蕃王府功曹史·錄事·記室·中兵參軍爲四班。太子舍人、司徒祭酒、皇弟·皇子公府祭酒、員外散騎侍郎、皇弟·皇子府行參軍、太子太傅·少傅五官·功曹·主簿、二衞司馬、公車令、冑子·律博士、皇弟·皇子越·桂·寧·霍四州別駕、皇弟·皇子北徐·北兗·梁·交·南梁五州中從事、庶姓北徐等五州別駕、湘·豫·司·益·廣·青·衡七州中從事、嗣王·庶姓公府正參軍、皇弟·皇子之庶子府·蕃王府曹主簿、武衞將軍、光祿丞、皇弟·皇子國中尉·太僕·大匠丞、嗣王國大農、蕃王國郎中令、庶姓持節府中錄事·中記室·中直兵參軍、北館令爲三班。秘書郎、著作佐郎、揚·南徐州主簿、嗣王·庶姓公府祭酒、皇弟·皇子單爲領·護·詹事、二衞等功曹·五官·主簿、太學博士、皇弟·皇子國常侍、奉朝請、國子助敎、皇弟·皇子越·桂·寧·霍四州中從事、皇弟·皇子荊·江等五州主簿、嗣王·庶姓越·桂等四州別駕、嗣王·庶姓北徐等五州中從事、鴻臚丞、尙書五都令史、武騎常侍、材官將軍、明堂·二廟·帝陵令、嗣王·庶姓公府行參軍、皇弟·皇子之庶子府正參軍、蕃王國大農、庶姓持節府錄事·記室·中直兵參軍、庶姓持節府功曹史爲二班。揚·南徐州西曹·祭酒·從事、皇弟·皇子國侍郎、嗣王國常侍、南徐州議曹從事、東宮通事舍人、南臺侍御史、大舟丞、二衞·殿中將軍·皇弟·皇子之庶子府、蕃王府行參軍、蕃王國中尉、皇弟·皇子湘·豫等七州主簿、皇弟·皇子荊·雍等州西曹祭酒·議曹從事、皇弟·皇子西曹·從事祭酒·（以上四字疑衍。）議曹祭酒·部傳從事、嗣王·庶姓越·桂等四州中從事、嗣王·庶姓荊·江等五州主簿、庶姓持節府主簿、汝陰·巴陵二國郎中令、太官·太樂·太市·太史·太醫·太祝·東西冶·左右尙方·南北武庫·車府等令爲一班。又詔以<span class="yinhao">「將軍之名，高卑舛雜，更加釐定。」</span>於是有司奏置一百二十五號將軍。以鎭、衞、驃騎、車騎爲二十四班，內外通用；征東、征西、征南、征北施外，中軍、中衞、中撫、中護施內，爲二十三班；鎭東、鎭西、鎭南、鎭北施外，鎭左、鎭右、鎭前、鎭後施內，爲二十二班；安東、安西、安南、安北施外，安左、安右、安前、安後施內，爲二十一班；平東、平西、平南、平北施外，翊左、翊右、翊前、翊後施內，爲二十班：是爲重號將軍。忠武、軍師爲十九班；武臣、爪牙、龍騎、雲麾爲十八班，代舊前、後、左、右四將軍；鎭兵、翊師、宣惠、宣毅爲十七班，代舊四中郎將：十號爲一品。智威、仁威、勇威、信威、嚴威爲十六班，代舊征虜；智武、仁武、勇武、信武、嚴武爲十五班，代舊冠軍：十號爲一品，所謂五德將軍者也。輕車、征遠、鎭朔、武旅、貞毅爲十四班，代舊輔國。凡將軍加大者，唯至貞毅而已，通進一階，優者方得比位從公。寧遠、明威、振遠、電耀、威耀爲十三班，代舊寧朔：十號爲一品。武威、武騎、武猛、壯武、飆武爲十二班；電威、馳銳、追鋒、羽騎、突騎爲十一班：十號爲一品。折衝、冠武、和戎、安壘、猛烈爲十班；掃狄、雄信、掃虜、武銳、椎鋒爲九班：十號爲一品。略遠、貞威、决勝、開遠、光野爲八班；厲鋒、輕銳、討狄、蕩虜、蕩夷爲七班：十號爲一品。武毅、鐵騎、樓船、宣猛、樹功爲六班；克狄、平虜、討夷、平狄、威戎爲五班：十號爲一品。伏波、雄戟、長劍、衝冠、雕騎爲四班；佽飛、安夷、克戎、綏狄、威虜爲三班：十號爲一品。前鋒、武義、開邊、招遠、全威爲二班；綏虜、蕩寇、橫野、馳射爲一班：十號爲一品。凡十品，二十四班，亦以班多爲貴。其制，品十，取其盈數，以法十日；班二十四以法氣序。制簿悉以大號居後，以爲選法自小遷大也。其不登十品應須軍號者，有牙門代舊建威，期門代舊建武，爲八班；候騎代舊振威，熊渠代舊振武，爲七班；中堅代舊奮威，典戎代舊奮武，爲六班；戈船代舊揚威，繡衣代舊揚武，爲五班；執訊代舊廣威，行陣代舊廣武，爲四班；鷹揚爲三班；陵江爲二班；偏將軍、裨將軍爲一班：凡十四號，別爲八班，以象八風，所施甚輕。又有武安、鎭遠、雄義擬車騎爲二十四班；撫東、撫西、撫南、撫北擬四征爲二十三班；寧東、寧西、寧南、寧北擬四鎭爲二十二班；威東、威西、威南、威北擬四安爲二十一班；綏東、綏西、綏南、綏北擬四平爲二十班：凡十九號爲一品。安遠、安邊擬忠武、軍師爲十九班；輔義、安沙、衞海、撫河擬武臣等四號爲十八班；平遠、撫朔、寧沙、航海擬鎭兵等四號爲十七班：凡十號爲一品。翊海、朔野、拓遠、威河、龍幕擬智威等五號爲十六班；威隴、安漠、綏邊、寧寇、梯山擬智武等五號爲十五班：凡十號爲一品。寧境、綏河、明信、明義、威漠擬輕車等五號爲十四班；安隴、向義、宣節、振朔、候律擬寧遠等五號爲十三班：凡十號爲一品。平寇、定遠、寧隴、陵海、振漠擬武威等五號爲十二班；馳義、橫朔、明節、執信、懷德擬電威等五號爲十一班：凡十號爲一品。撫邊、定隴、綏關、立信、奉義擬折衝等五號爲十班；綏隴、寧邊、定朔、立節、懷威擬掃狄等五號爲九班：凡十號爲一品。懷關、靜朔、掃寇、寧河、安朔擬略遠等五號爲八班；揚化、超隴、執義、來化、度嶂擬厲鋒等五號爲七班：凡十號爲一品。平河、振隴、雄邊、橫沙、寧關擬武毅等五號爲六班；懷信、宣義、弘節、浮遼、鑿空擬克狄等五號爲五班：凡十號爲一品。扞海、款塞、歸義、陵河、明信擬伏波等五號爲四班；奉忠、守義、弘信、抑化、立義擬佽飛等五號爲三班：凡十號爲一品。綏方、奉正、承化、浮海、渡河擬先鋒等五號爲二班；懷義、奉信、歸誠、懷澤、伏義擬綏虜等五號爲一班：凡十號爲一品。大凡一百九號，亦爲二十四班，施於外國。</span></p>
<p class="em2 strong"><span class="yinwen">4</span>庚午，詔置州望、郡宗、鄕豪各一人，專掌搜薦。<span class="jiazhu">搜，求也；搜才能而薦之於上。</span></p>
<p class="em2 strong"><span class="yinwen">5</span>乙亥，以南兗州刺史呂僧珍爲領軍將軍。領軍掌內外兵要，宋孝建以來，制局用事，與領軍分兵權，典事以上皆得呈奏，領軍拱手而已。及吳平侯昺在職峻切，官曹肅然。制局監皆近倖，頗不堪命，以是不得久留中，丙子，出爲雍州刺史。<span class="jiazhu">先用僧珍，次日出昺。昺，音丙。雍，於用翻。</span></p>
<p class="em2 strong"><span class="yinwen">6</span>三月，戊子，魏皇子昌卒，侍御師王顯失於療治，<span class="jiazhu">醫師侍御左右，因以名官。後魏之制，太醫令屬太常，掌醫藥；而門下省別有尙藥局侍御師，蓋今之御醫也。此又一王顯，非御史中尉之王顯也。治，直之翻。</span> 時人皆以爲承高肇之意也。</p>
<p class="em2 strong"><span class="yinwen">7</span>夏，四月，乙卯，皇太子納妃，大赦。</p>
<p class="em2 strong"><span class="yinwen">8</span>五月，己亥，詔復置宗正、太僕、大匠、鴻臚，又增太府、太舟，仍先爲十二卿。<span class="jiazhu">復，扶又翻。<span class="shu-ming">五代史志</span>曰：是年以太常爲太常卿，加置宗正卿，以大司農爲司農卿，是爲春卿；加置太府卿，以少府爲少府卿，加置太僕卿，是爲夏卿；以衞尉爲衞尉卿，廷尉爲廷尉卿，將作大匠爲大匠卿，是爲秋卿；以光祿勳爲光祿卿，大鴻臚爲鴻臚卿，都水使者爲太舟卿，是爲冬卿。凡十二卿，皆置丞及功曹、主簿。</span></p>
<p class="em2 strong"><span class="yinwen">9</span>癸卯，以安成王秀爲荊州刺史。先是，巴陵馬營蠻緣江爲寇，州郡不能討，<span class="jiazhu">先，悉薦翻。</span> 秀遣防閤文熾帥衆燔其林木，<span class="jiazhu">梁制，上宮、東宮置直閤，王公置防閤。文，姓也。帥，讀曰率。</span> 蠻失其險，州境無寇。<span class="jiazhu">蠻無所依阻，故不敢爲寇。</span></p>
<p class="em2 strong"><span class="yinwen">10</span>秋，七月，甲午，魏立高貴嬪爲皇后。<span class="jiazhu">嬪，毗賓翻。</span> 尙書令高肇益貴重用事。肇多變更先朝舊制，減削封秩，抑黜勳人，由是怨聲盈路。羣臣宗室皆卑下之，<span class="jiazhu">更，工衡翻。朝，直遙翻。下，遐嫁翻。</span> 唯度支尙書元匡與肇抗衡，先自造棺置聽事，欲輿棺詣闕論肇罪惡，自殺以切諫；肇聞而惡之。<span class="jiazhu">度，徒洛翻。惡，烏路翻。</span> 會匡與太常劉芳議權量事，<span class="jiazhu">魏因議樂，併議定權量。量，力讓翻。</span> 肇主芳議，匡遂與肇喧競，<span class="jiazhu">競，爭也。</span> 表肇指鹿爲馬。<span class="jiazhu">以肇比趙高。</span> 御史中尉王顯奏彈匡誣毁宰相，有司處匡死刑；<span class="jiazhu">處，昌呂翻。</span> 詔恕死，降爲光祿大夫。</p>
<p class="em2 strong"><span class="yinwen">11</span>八月，癸丑，竟陵壯公曹景宗卒。</p>
<p class="em2 strong"><span class="yinwen">12</span>初，魏主爲京兆王愉納于后之妹爲妃，<span class="jiazhu">爲，于僞翻。</span> 愉不愛，愛妾李氏，生子寶月。于后召李氏入宮，棰之。<span class="jiazhu">棰，止橤翻。</span> 愉驕奢貪縱，所爲多不法。帝召愉入禁中推按，杖愉五十，出爲冀州刺史。愉自以年長，<span class="jiazhu">長，知兩翻。</span> 而勢位不及二弟，<span class="jiazhu">二弟，清河王懌、廣平王懷。</span> 潛懷愧恨。又，身與妾屢被頓辱，高肇數譖愉兄弟，愉不勝忿；<span class="jiazhu">被，皮義翻。數，所角翻。勝，音升。</span> 癸亥，殺長史羊靈引、司馬李遵，詐稱得清河王懌密疏，云<span class="yinhao">「高肇弒逆」</span>。遂爲壇於信都之南，<span class="jiazhu">魏冀州刺史治信都。</span> 卽皇帝位，大赦，改元建平，立李氏爲皇后。法曹參軍崔伯驥不從，愉殺之。在北州鎭皆疑魏朝有變，<span class="jiazhu">謂州鎭在冀州之北者。朝，直遙翻。</span> 定州刺史安樂王詮具以狀告之，<span class="jiazhu">樂，音洛。詮，且緣翻。</span> 州鎭乃安。乙丑，魏以尙書李平爲都督北討諸軍、行冀州事以討愉。平，崇之從父弟也。<span class="jiazhu">從，才用翻。</span></p>
<p class="em2 strong"><span class="yinwen">13</span>丁卯，魏大赦，改元永平。</p>
<p class="em2 strong"><span class="yinwen">14</span>魏京兆王愉遣使說平原太守清河房亮，亮斬其使；愉遣其將張靈和擊之，爲亮所敗。<span class="jiazhu">說，式芮翻。將，卽亮翻。敗，補邁翻。</span> 李平軍至經縣，<span class="jiazhu">經縣，漢、晉屬安平國，魏收<span class="shu-ming">志</span>屬鉅鹿郡。</span> 諸軍大集，夜，有蠻兵數千斫平營，矢及平帳，平堅臥不動，俄而自定。<span class="jiazhu">蠻兵蓋亦李平所統，欲爲內變，而平不動，故自定。</span> 九月，辛巳朔，愉逆戰於城南草橋，平奮擊，大破之，愉脫身走入城，平進圍之。壬辰，安樂王詮破愉兵於城北。</p>
<p class="em2 strong"><span class="yinwen">15</span>癸巳，立皇子績爲南康王。</p>
<p class="em2 strong"><span class="yinwen">16</span>魏高后之立也，彭城武宣王勰固諫，<span class="jiazhu">勰，音協。</span> 魏主不聽。高肇由是怨之，數譖勰於魏主，<span class="jiazhu">數，所角翻。</span> 魏主不之信。勰薦其舅潘僧固爲長樂太守，京兆王愉之反，脅僧固與之同，<span class="jiazhu">冀州與長樂郡同治信都，故僧固爲愉所脅。樂，音洛。</span> 肇因誣勰北與愉通，南招蠻賊。<span class="jiazhu">伊闕以南，接于淮、汝、江、沔，皆有蠻左。</span> 彭城郎中令魏偃、前防閤高祖珍<span class="jiazhu">高祖珍前嘗爲勰防閤，時已去官，故曰前防閤。</span> 希肇提擢，構成其事。肇令侍中元暉以聞，暉不從，又令左衞元珍言之。帝以問暉，暉明勰不然；又以問肇，肇引魏偃、高祖珍爲證，帝乃信之。戊戌，召勰及高陽王雍、廣陽王嘉、清河王懌、廣平王懷、高肇俱入宴。勰妃李氏方產，固辭不赴。中使相繼召之，<span class="jiazhu">使，疏吏翻。</span> 不得已，與妃訣而登車，入東掖門，度小橋，牛不肯進，擊之良久，<span class="jiazhu">良久，稍久也，或曰甚久也。</span> 更有使者責勰來遲，乃去牛，<span class="jiazhu">去，羌呂翻。</span> 人挽而進。宴於禁中，至夜，皆醉，各就別所消息。<span class="jiazhu">令各就便安之處，消酒毒而息眞氣。</span> 俄而元珍引武士齎毒酒而至，勰曰：<span class="yinhao">「吾無罪，願一見至尊，死無恨！」</span>元珍曰：<span class="yinhao">「至尊何可復見！」</span><span class="jiazhu">復，扶又翻。</span> 勰曰：<span class="yinhao">「至尊聖明，不應無事殺我，乞與告者一對曲直！」</span>武士以刀鐶築之，勰大言曰：<span class="yinhao">「冤哉，皇天！忠而見殺。」</span>武士又築之，勰乃飲毒酒，武士就殺之，向晨，以褥裹尸載歸其第，云王因醉而薨。李妃號哭大言曰：<span class="jiazhu">號，戶刀翻。</span> <span class="yinhao">「高肇枉理殺人，天道有靈，汝安得良死！」</span>魏主舉哀於東堂，贈官、葬禮皆優厚加等。在朝貴賤，莫不喪氣，<span class="jiazhu">朝，直遙翻。喪，息浪翻。</span> 行路士女皆流涕曰：<span class="yinhao">「高令公枉殺賢王。」</span><span class="jiazhu">肇爲尙書令，故稱曰令公。</span> 由是中外惡之益甚。<span class="jiazhu">爲高肇被誅張本。惡，烏路翻。</span></p>
<p class="em2 strong">京兆王愉不能守信都，癸卯，燒門，攜李氏及其四子從百餘騎突走。<span class="jiazhu">騎，奇寄翻。</span> 李平入信都，斬愉所置冀州牧韋超等，遣統軍叔孫頭追執愉，置信都，以聞。羣臣請誅愉，魏主不許，命鎖送洛陽，申以家人之訓。<span class="jiazhu">愉，魏主弟也，故欲訓責之。</span> 行至野王，高肇密使人殺之。<span class="jiazhu"><span class="shu-ming">考異</span>曰：<span class="shu-ming">魏書</span>及<span class="shu-ming">北史·愉傳</span>皆云：<span class="yinhao">「愉每宿止亭傳，必攜李手，盡其私情，雖鏁縶之中，飲賞自若，略無愧懼之色。至野王，愉語人曰：『雖主上慈深，不忍殺我，吾亦何面見至尊！』於是歔欷流涕，絕氣而死。或云高肇令人殺之。」</span>按愉旣敗被執，猶略無愧懼，安能慙見魏主，遽感激絕氣而死！蓋肇潛使人殺愉，因以此言紿魏主耳。</span> 諸子至洛，魏主皆赦之。</p>
<p class="em2 strong">魏主將屠李氏，中書令崔光諫曰：<span class="yinhao">「李氏方姙，刑至刳胎，乃桀、紂所爲，<span class="jiazhu">武王數紂之罪曰：刳剔孕婦。</span> 酷而非法。請俟產畢，然後行刑。」</span>從之。</p>
<p class="em2 strong">李平捕愉餘黨千餘人，將盡殺之，錄事參軍高顥曰：<span class="yinhao">「此皆脅從，前旣許之原免矣，宜爲表陳。」</span><span class="jiazhu">爲，于僞翻；下爲國同。</span> 平從之，皆得免死。顥，祐之孫也。<span class="jiazhu">高祐，允之從祖弟，以文學事魏孝文。</span></p>
<p class="em2 strong">濟州刺史高植帥州軍擊愉，有功當封，<span class="jiazhu">濟，子禮翻。帥，讀曰率。</span> 植不受，曰：<span class="yinhao">「家荷重恩，爲國致效，<span class="jiazhu">致效，言致身而效死也。荷，下可翻。</span> 乃其常節，何敢求賞！」</span>植，肇之子也。</p>
<p class="em2 strong">加李平散騎常侍。<span class="jiazhu">散，悉亶翻。騎，奇寄翻。</span> 高肇及中尉王顯素惡平，顯彈平在冀州隱截官口，<span class="jiazhu">此謂叛黨男女合沒爲官口者。惡，烏路翻。彈，徒丹翻。</span> 肇奏除平名。<span class="jiazhu">除名，不得通籍禁門。</span></p>
<p class="em2 strong">初，顯祖之世，柔然萬餘口<span class="jiaozhusup">【章：十二行本「口」作「戶」；乙十一行本同；孔本同；張校同。】</span>降魏，置之高平、薄骨律二鎭，<span class="jiazhu">魏世祖太延二年置高平鎭，是後肅宗正光五年改置原州。又大延二年置薄骨律鎭，肅宗孝昌中改置靈州。宋白曰：太和十年改薄骨律鎭爲沃野鎭。降，戶江翻。</span> 及太和之末，叛走略盡，唯千餘戶在。太中大夫王通請徙置淮北以絕其叛，詔太僕卿楊椿持節往徙之，椿上言：<span class="yinhao">「先朝處之邊徼，所以招附殊俗，且別異華、戎也。<span class="jiazhu">朝，直遙翻。處，昌呂翻；下河處同。徼，吉弔翻。別，彼列翻。</span> 今新附之戶甚衆，若舊者見徙，新者必不自安，是驅之使叛也。且此屬衣毛食肉，樂冬便寒，<span class="jiazhu">衣，於旣翻。樂，音洛。</span> 南土濕熱，往必殲盡。進失歸附之心，退無藩衞之益，置之中夏，<span class="jiazhu">殲，息廉翻。夏，戶雅翻。</span> 或生後患，非良策也。」</span>不從，遂徙於濟州，緣河處之。及京兆王愉之亂，皆浮河赴愉，所在抄掠，如椿之言。<span class="jiazhu">濟，子禮翻。抄，楚交翻。</span></p>
<p class="em2 strong"><span class="yinwen">17</span>庚子，魏郢州司馬彭珍等叛魏，潛引梁兵趨義陽，三關戍主侯登等以城來降。郢州刺史婁悅嬰城自守，魏以中山王英都督南征諸軍事，將步騎三萬出汝南以救之。<span class="jiazhu">趨，七喻翻。降，戶江翻。將，卽亮翻。騎，奇寄翻。<span class="shu-ming">考異</span>曰：<span class="shu-ming">田益宗傳</span>，詔曰：<span class="yinhao">「英統馬步七萬，邢巒統精騎三萬，」</span>蓋虛聲耳。今從<span class="shu-ming">魏·帝紀</span>。</span></p>
<p class="em2 strong"><span class="yinwen">18</span>冬，十月，魏懸瓠軍主白早生殺豫州刺史司馬悅，<span class="jiazhu">瓠，戶故翻。<span class="shu-ming">考異</span>曰：<span class="shu-ming">梁·帝紀</span>作<span class="yinhao">「白皁生」</span>，<span class="shu-ming">馬仙琕傳</span>作<span class="yinhao">「琅邪王司馬慶會」</span>。今皆從<span class="shu-ming">魏書</span>。</span> 自號平北將軍，求救於司州<span class="jiaozhusup">【章：十二行本「州」下有「刺史」二字；乙十一行本同；孔本同；退齋校同；張校同，云無註本無「刺史」二字。】</span>馬仙琕。<span class="jiazhu">琕，部田翻。</span> 時荊州刺史安成王秀爲都督，<span class="jiazhu">秀以荊州刺史督諸州，司州其所統也。</span> 仙琕籤求應赴。<span class="jiazhu">籤前敍求應赴之事，註見一百二十卷宋文帝元嘉元年。</span> 參佐咸謂宜待臺報，<span class="jiazhu">謂宜奏上天臺而待報。江左率謂朝廷爲臺，亦謂之天臺。</span> 秀曰：<span class="yinhao">「彼待我以自存，<span class="jiazhu">彼，謂白早生。</span> 援之宜速，待敕雖舊，<span class="jiazhu">謂舊制須待臺敕。</span> 非應急也。」</span>卽遣兵赴之。上亦詔仙琕救早生。仙琕進頓楚王城，<span class="jiazhu">楚王城卽楚王戍。</span> 遣副將齊苟兒<span class="jiazhu">將，卽亮翻。<span class="shu-ming">考異</span>曰：<span class="shu-ming">魏書</span>作<span class="yinhao">「苟仁」</span>，今從<span class="shu-ming">梁書</span>、<span class="shu-ming">南</span>·<span class="shu-ming">北史</span>。</span> 以兵二千助守懸瓠。詔以早生爲司州刺史。<span class="jiazhu"><span class="shu-ming">考異</span>曰：<span class="shu-ming">梁·帝紀</span>，十月丙子，<span class="yinhao">「魏陽關主許敬珍以城內附，詔大舉北伐，以始興王憺帥衆入清，王茂帥衆向宿豫。丁丑，白早生與豫州刺史胡遜以城內屬，以早生爲司州、胡遜爲豫州刺史。明年正月壬辰，魏鎭東參軍成景雋斬宿豫城主嚴仲寶，以城內屬。二月丁卯，魏楚王城主李國興以城內附。」</span>姓名年月事迹旣與<span class="shu-ming">魏書</span>參差，又徧檢諸列傳皆無其事。今並從<span class="shu-ming">魏書</span>。</span></p>
<p class="em2 strong"><span class="yinwen">19</span>丙寅，以吳興太守張稷爲尙書左僕射。<span class="jiazhu">守，式又翻。</span></p>
<p class="em2 strong"><span class="yinwen">20</span>魏以尙書邢巒行豫州事，將兵擊白早生。魏主問之曰：<span class="yinhao">「卿言，早生走也，守也？何時可平？」</span>對曰：<span class="yinhao">「早生非有深謀大智，正以司馬悅暴虐，乘衆怒而作亂，民迫於凶威，不得已而從之。縱使梁兵入城，水路不通，糧運不繼，亦成禽耳。早生得梁之援，溺於利欲，必守而不走。若臨以王師，士民必翻然歸順，不出今年，當傳首京師。」</span>魏主悅，命巒先發，使中山王英繼之。</p>
<p class="em2 strong">巒帥騎八百，倍道兼行，五日至鮑口。丙子，早生遣其大將胡孝智將兵七千，離城二百里逆戰，<span class="jiazhu">帥，讀曰率。騎，奇寄翻；下同。將，卽亮翻；下椿將同。離，力智翻。</span> 巒奮擊，大破之，乘勝長驅至懸瓠。早生出城逆戰，又破之，因渡汝水，圍其城。詔加巒都督南討諸軍事。</p>
<p class="em2 strong">丁丑，魏鎭東參軍成景雋殺宿豫戍主嚴仲賢，以城來降。<span class="jiazhu">降，戶江翻。</span> 時魏郢、豫二州，自懸瓠以南至于安陸諸城皆沒，唯義陽一城爲魏堅守。<span class="jiazhu">爲，于僞翻。</span> 蠻帥田益宗帥羣蠻以附魏，<span class="jiazhu">蠻帥，所類翻。宗帥，讀曰率。</span> 魏以爲東豫州刺史，<span class="jiazhu">魏東豫州治新息廣陵城，領汝南、東新蔡、新蔡、弋陽、長陵郡。</span> 上以車騎大將軍、開府儀同三司、五千戶郡公招之，益宗不從。</p>
<p class="em2 strong">十一月，庚寅，魏遣安東將軍楊椿將兵四萬攻宿豫。</p>
<p class="em2 strong">魏主聞邢巒屢捷，命中山王英趣義陽，英以衆少，累表請兵，弗許。<span class="jiazhu">趣，與趨同，七喻翻。少，詩沼翻。</span> 英至懸瓠，輒與巒共攻之。十二月，己未，齊苟兒等開門出降，斬白早生及其黨數十人。英乃引兵前趨義陽。<span class="jiazhu">趨，七喻翻。</span> 寧朔將軍張道凝先屯楚王城，癸亥，棄城走，英追擊，斬之。</p>
<p class="em2 strong">魏義陽太守狄道辛祥與婁悅共守義陽，將軍胡武城、陶平虜攻之，祥夜出襲其營，擒平虜，斬武城，由是州境獲全。論功當賞，婁悅恥功出其下，間之於執政，賞遂不行。<span class="jiazhu">間，古莧翻。史言高肇專魏，賞罰無章。</span></p>
<p class="em2 strong"><span class="yinwen">21</span>壬申，魏東荊州表<span class="yinhao">「桓暉之弟叔興前後招撫太陽蠻，歸附者萬餘戶，請置郡十六，縣五十，」</span><span class="jiazhu">自是之後，蠻左郡縣不可勝紀矣。</span> 詔前鎭東府長史酈道元案行置之。<span class="jiazhu">行，下孟翻。</span> 道元，範之子也。<span class="jiazhu">酈範見一百三十二卷宋明帝泰始三年。</span></p>
<p class="em2 strong"><span class="yinwen">22</span>是歲，柔然佗汗可汗復遣紇奚勿六跋獻貂裘於魏，<span class="jiazhu">佗，徒河翻。汗，音寒。可，從刊入聲。復，扶又翻。</span> 魏主弗受，報之如前。<span class="jiazhu">前事見上卷五年。</span></p>
<p class="em2 strong">初，高車侯倍窮奇爲嚈噠所殺，<span class="jiazhu">嚈噠國，大月氏之種類也，亦曰高車之別種，其原出於塞北，自金山而南，在于闐之西，去長安一萬一百里；其王都拔底城，蓋王舍城也。嚈，益涉翻。噠，當割翻，又陁葛翻，又宅軋翻。</span> 執其子彌俄突而去，其衆分散，或奔魏，或奔柔然。魏主遣羽林監河南孟威撫納降戶，置於高平鎭。<span class="jiazhu">降，戶江翻。</span> 高車王阿伏至羅殘暴，國人殺之，立其宗人跋利延。嚈噠奉彌俄突以伐高車，國人殺跋利延，迎彌俄突而立之。彌俄突與佗汗可汗戰于蒲類海，不勝，西走三百餘里。佗汗軍於伊吾北山。會高昌王麴嘉求內徙於魏，時孟威爲龍驤將軍，<span class="jiazhu">驤，思將翻。</span> 魏主遣威發涼州兵三千人迎之，至伊吾，佗汗見威軍，怖而遁去。<span class="jiazhu">怖，普布翻。</span> 彌俄突聞其離駭，追擊，大破之，殺佗汗於蒲類海北，割其髮送於威，且遣使入貢於魏。<span class="jiazhu">使，疏吏翻。</span> 魏主使東城子于亮報之，賜遺甚厚。<span class="jiazhu">遺，于季翻。</span> 高昌王嘉失期不至，威引兵還。</p>
<p class="em2 strong">佗汗可汗子醜奴立，號豆羅伏跋豆伐可汗，<span class="jiazhu">魏收曰：魏言<span class="yinhao">「彰制」</span>也。</span> 改元建昌。</p>
<p class="em2 strong"><span class="yinwen">23</span>宋、齊舊儀，祀天皆服袞冕，兼著作郎高陽許懋請造大裘，從之。<span class="jiazhu"><span class="shu-ming">周禮·天官</span>：司裘掌爲大裘以供王祀天之服。鄭衆<span class="shu-ming">註</span>云：大裘，黑羔裘，服以祀天，示質。時有司尋大裘之制，唯鄭玄註<span class="shu-ming">司服</span>云：大裘，羔裘也。旣無所出，未可爲據。按六冕之服皆玄上纁下，今宜以玄繒爲之，其制式如裘，其裳以纁，皆無文繡；冕則無旒。制曰：可。</span></p>
<p class="em2 strong"><span class="yinwen">24</span>上將有事太廟，詔以<span class="yinhao">「齋日不樂，自今輿駕始出，鼓吹從而不作，還宮，如常儀。」</span><span class="jiazhu">還宮則鼓吹振作。吹，昌瑞翻。</span></p>
<div class="yeartoc" id="year_toc_509"><p class="strong"><span class="section" id="title-4"><span data-head-description="高祖武皇帝三" data-head-level="h4" data-head-title="天監八年">八年</span></span><span class="biaozhusup" data-rel="">（己丑、五〇九年）</span></p></div>
<p class="em2 strong"><span class="yinwen">1</span>春，正月，辛巳，上祀南郊，大赦。時有請封會稽、禪國山者，<span class="jiazhu">國山在義興國山縣，隋廢義興郡爲義興縣，幷國山入焉。我朝太平興國元年，以太宗藩邸舊諱，改義興爲宜興。會，工外翻。</span> 上命諸儒草封禪儀，欲行之。許懋建議，以爲<span class="yinhao">「舜柴岱宗，是爲巡狩。而鄭引<span class="shu-ming">孝經鉤命決</span>云：『封于太山，考績柴燎；禪乎梁甫，刻石紀號，』此緯書之曲說，非正經之通義也。<span class="jiazhu">緯，于貴翻。</span> 舜五載一巡狩，春夏秋冬周徧四嶽，<span class="jiazhu"><span class="shu-ming">書·舜典</span>，歲二月，東巡狩至于岱宗，柴望秩于山川。五月，南巡狩至于南岳。八月，西巡狩至于西岳。十有一月，北巡狩至于北岳。載，子亥翻。</span> 若爲封禪，何其數也！<span class="jiazhu">數，所角翻。</span> 又如管夷吾所說七十二君，燧人之前，世質民淳，安得泥金檢玉！結繩而治，安得鐫文告成！夷吾又云：『唯受命之君然後得封禪，』周成王非受命之君，云何封太山禪社首！神農卽炎帝也，而夷吾分爲二人，妄亦甚矣。若聖主，不須封禪；若凡主，不應封禪。蓋齊桓公欲行此事，夷吾知其不可，故舉怪物以屈之。<span class="jiazhu">班<span class="shu-ming">志</span>曰：齊桓公旣霸，會諸侯於葵丘，而欲封禪。管仲曰：<span class="yinhao">「古者封太山禪梁父者七十二家，夷吾所記者十有二焉。昔無懷氏封太山，禪云云；伏羲封太山，禪云云；神農氏封太山，禪云云；炎帝封太山，禪云云；黃帝封太山，禪亭亭；顓頊封太山，禪云云；帝嚳封泰山，禪云云；堯封太山，禪云云；舜封太山，禪云云；禹封太山，禪會稽；湯封太山，禪云云；成王封太山，禪於社首：皆受命乃得封禪。」</span>桓公曰：<span class="yinhao">「寡人九合諸侯，一匡天下，昔三代受命何以異此！」</span>管仲睹桓公不可窮以辭，因設之以事曰：<span class="yinhao">「古之封禪，鄗上黍，北里禾，所以爲盛；江、淮以一茅三脊，所以爲藉；東海致比目之魚，西海致比翼之鳥，然後物有不召而自至者十有五焉。今鳳凰、麒麟不至，嘉禾不生，而蓬蒿藜莠茂，鴟鴞羣翔，而欲封禪，無乃不可乎！」</span>桓公乃止。</span> 秦始皇嘗封太山，孫晧嘗遣兼司空董朝至陽羨封禪國山，<span class="jiazhu"><span class="shu-ming">五代志</span>曰：義興，舊曰陽羨。</span> 皆非盛德之事，不足爲法。然則封禪之禮，皆道聽所說，失其本文，由主好名於上，<span class="jiazhu">好，呼到翻。</span> 而臣阿旨於下也。古者祀天祭地，禮有常數，誠敬之道，盡此而備，至於封禪，非所敢聞。」</span>上嘉納之，因推演懋議，稱制旨以答請者，由是遂止。</p>
<p class="em2 strong"><span class="yinwen">2</span>魏中山王英至義陽，將取三關，先策之曰：<span class="yinhao">「三關相須如左右手，若克一關，兩關不待攻而破；攻難不如攻易，宜先攻東關。」</span><span class="jiazhu">東關卽武陽關。易，以豉翻；下勢易同。</span> 又恐其幷力於東，乃使長史李華帥五統向西關，<span class="jiazhu">五統，五統軍之衆。西關卽平靖關。帥，讀曰率。</span> 以分其兵勢，自督諸軍向東關。</p>
<p class="em2 strong">先是，馬仙琕使雲騎將軍馬廣屯長薄，軍主胡文超屯松峴。<span class="jiazhu">先，悉薦翻。騎，奇寄翻。峴，戶典翻。<span class="shu-ming">考異</span>曰：<span class="shu-ming">梁·馬仙琕傳</span>云：<span class="yinhao">「遣馬廣會超守三關。」</span>今從<span class="shu-ming">魏·中山王英傳</span>。</span> 丙申，英至長薄，戊戌，長薄潰，馬廣遁入武陽，英進圍之。上遣冠軍將軍彭甕生、驃騎將軍徐元季將兵援武陽，<span class="jiazhu">冠，古玩翻。驃，匹妙翻。騎，奇寄翻。季將，卽亮翻；下同。<span class="shu-ming">考異</span>曰：<span class="shu-ming">英傳</span>作<span class="yinhao">「徐超秀」</span>，今從<span class="shu-ming">魏·帝紀</span>。</span> 英故縱之使入城，曰：<span class="yinhao">「吾觀此城形勢易取。」</span><span class="jiazhu">易，以豉翻。</span> 甕生等旣入，英促兵攻之，六日而拔，虜三將及士卒七千餘人。進攻廣峴，<span class="jiazhu">廣峴，蓋卽黃峴關。</span> 太子左衞率李元履棄城走；又攻西關，馬仙琕亦棄城走。</p>
<p class="em2 strong">上使南郡太守韋叡將兵救仙琕，<span class="jiazhu">邵陽之捷，叡遷左衞將軍，尋爲安西長史、南郡太守。</span> 叡至安陸，增築城二丈餘，更開大塹，起高樓。<span class="jiazhu">塹，七豔翻。</span> 衆頗譏其示怯，叡曰：<span class="yinhao">「不然，爲將當有怯時，不可專勇。」</span>中山王英急追馬仙琕，將復邵陽之恥，聞叡至，乃退。上亦有詔罷兵。</p>
<p class="em2 strong">初，魏主遣中書舍人鮦陽董紹慰勞叛城，<span class="jiazhu">鮦陽縣，漢屬汝南郡，晉屬汝陰郡，魏屬新蔡郡。孟康曰：鮦，音紂紅翻。隋廢新蔡郡爲縣，屬豫州。鮦陽之地當在新蔡縣界。勞，力到翻。</span> 白早生襲而囚之，送於建康。魏主旣克懸瓠，命於齊苟兒等四將之中分遣二人，敕揚州爲移，<span class="jiazhu">魏揚州治壽陽。移，移文也。</span> 以易紹及司馬悅首。<span class="jiazhu"><span class="shu-ming">考異</span>曰：<span class="shu-ming">紹傳</span>云<span class="yinhao">「歸苟兒等十人」</span>，今從<span class="shu-ming">司馬悅傳</span>。</span> 移書未至，領軍將軍呂僧珍與紹言，愛其文義，言於上，上遣主書霍靈超謂紹曰：<span class="yinhao">「今聽卿還，令卿通兩家之好，<span class="jiazhu">好，呼到翻；下通好同。</span> 彼此息民，豈不善也！」</span>因召見，賜衣物，<span class="jiazhu">見，賢遍翻。</span> 令舍人周捨慰勞之，<span class="jiazhu">舍人，中書通事舍人。勞，力到翻。</span> 且曰：<span class="yinhao">「戰爭多年，民物塗炭，吾是以不恥先言與魏朝通好，比亦有書全無報者，<span class="jiazhu">朝，直遙翻。好，呼到翻；下同。比，毗至翻，近也。</span> 卿宜備申此意。今遣傳詔霍<span class="jiaozhusup">【嚴：「霍」改「周」。】</span>靈秀送卿至國，遲有嘉問。」</span><span class="jiazhu">遲，直利翻，待也。</span> 又謂紹曰：<span class="yinhao">「卿知所以得不死不？<span class="jiazhu">死不，讀曰否。</span> 今者獲卿，乃天意也。夫立君以爲民也，<span class="jiazhu">爲，于僞翻。</span> 凡在民上，豈可以不思此乎！若欲通好，今以宿豫還彼，彼當以漢中見歸。」</span>紹還魏言之，魏主不從。</p>
<p class="em2 strong"><span class="yinwen">3</span>三月，魏荊州刺史元志將兵七萬寇潺溝，<span class="jiazhu">潺溝在漢北，據<span class="shu-ming">梁書·吳平侯昺傳</span>，<span class="yinhao">「破志於潺溝，流尸蓋漢水，」</span>則潺溝之水南注于漢。潺，仕山翻。</span> 驅迫羣蠻，羣蠻悉渡漢水來降，雍州刺史吳平侯昺納之。<span class="jiazhu">降，戶江翻。雍，於用翻。昺，音丙。</span> 綱紀皆以蠻累爲邊患，不如因此除之，<span class="jiazhu">州郡上佐，謂之綱紀，言其綱紀州郡之事也。</span> 昺曰：<span class="yinhao">「窮來歸，我誅之不祥。且魏人來侵，吾得蠻以爲屛蔽，不亦善乎！」</span><span class="jiazhu">屛，必郢翻。</span> 乃開樊城受其降，命司馬朱思遠等擊志於潺溝，大破之，斬首萬餘級。志，齊之孫也。<span class="jiazhu">拓跋齊見一百二十卷宋文帝元嘉四年。</span></p>
<p class="em2 strong"><span class="yinwen">4</span>夏，四月，戊申，以臨川王宏爲司空，加車騎將軍王茂開府儀同三司。<span class="jiazhu">騎，奇寄翻。</span></p>
<p class="em2 strong"><span class="yinwen">5</span>丁卯，魏楚王城主李國興以城降。</p>
<p class="em2 strong"><span class="yinwen">6</span>秋，七月，癸巳，巴陵王蕭寶義卒。</p>
<p class="em2 strong"><span class="yinwen">7</span>九月，辛巳，魏封故北海王詳子顥爲北海王。<span class="jiazhu">詳得罪死事見一百四十五卷天監元年。</span></p>
<p class="em2 strong"><span class="yinwen">8</span>魏公孫崇造樂尺，以十二黍爲寸；劉芳非之，更以十黍爲寸。尙書令高肇等奏：<span class="yinhao">「崇所造八音之器及度量皆與經傳不同，詰其所以然，云『必依經文，聲則不協。』請更令芳依<span class="shu-ming">周禮</span>造樂器，俟成集議並呈，從其善者。」</span>詔從之。<span class="jiazhu">夫作樂者先定律，律起於黃鍾，黃鍾之長以黍審其度，黃鍾之龠以黍審其容。<span class="shu-ming">周禮·典同</span>雖曰掌六律六同之和，以辯天地四方陰陽之聲，以爲樂器，然度之長短，容之多少，未嘗詳言之也。<span class="shu-ming">冬官·考工</span>旣出於漢，而鳧氏爲鍾但言其廣長圓徑深厚，而絫黍之法無聞焉。肇請令芳依<span class="shu-ming">周禮</span>造樂器，未知其何所依也。魏收曰：太和中，詔中書監高閭脩正音律，久未能定。閭表太樂祭酒公孫崇參知律呂鐘磬之事。景明四年，幷州獲古銅權，詔付崇以爲鍾律之準。永平中，崇更造新尺，以一黍之長絫爲寸法。尋太常卿劉芳受詔脩樂，以秬黍中者一黍之廣卽爲一分，而中尉元匡以一黍之廣度黍二縫以取一分，三家紛競，久不能決。太和十九年，高祖詔以一黍之廣用成分體，九十黍之長以定銅尺。有司奏從前詔，而芳尺同高祖所制，故遂典脩金石。更，工衡翻。傳，直戀翻。詰，去吉翻。</span></p>
<p class="em2 strong"><span class="yinwen">9</span>冬，十月，癸丑，魏以司空廣陽王嘉爲司徒。</p>
<p class="em2 strong"><span class="yinwen">10</span>十一月，己丑，魏主於式乾殿爲諸僧及朝臣講<span class="shu-ming">維摩詰經</span>。<span class="jiazhu">爲，于僞翻。朝，直遙翻。</span> 時魏主專尙釋氏，不事經籍，中書侍郎河東裴延雋上疏，以爲<span class="yinhao">「漢光武、魏武帝，雖在戎馬之間，未嘗廢書，先帝遷都行師，手不釋卷，良以學問多益，不可暫輟故也。陛下升法座，親講大覺，凡在瞻聽，塵蔽俱開。然<span class="shu-ming">五經</span>治世之模楷，應務之所先，<span class="jiazhu">治，直之翻。</span> 伏願經書互覽，孔、釋兼存，則內外俱周，眞俗斯暢矣。」</span></p>
<p class="em2 strong">時佛敎盛於洛陽，沙<span class="jiaozhusup">【章：十二行本「沙」上有「中國」二字；乙十一行本同；孔本同。】</span>門之外，自西域來者三千餘人，魏主別爲之立永明寺千餘間以處之。處士南陽馮亮有巧思，<span class="jiazhu">爲，于僞翻。處，昌呂翻。思，相吏翻。</span> 魏主使與河南尹甄琛、沙門統僧暹擇嵩山形勝之地立閒居寺，極巖壑土木之美。由是遠近承風，無不事佛，比及延昌，<span class="jiazhu">甄，之人翻。琛，丑林翻。比，必利翻。</span> 州郡共有一萬三千餘寺。</p>
<p class="em2 strong"><span class="yinwen">11</span>是歲，魏宗正卿元樹來奔，賜爵鄴王。樹，翼之弟也。時翼爲青、冀二州刺史，鎭郁洲<span class="jiazhu"><span class="shu-ming">水經註</span>，朐山東北海中有大洲，謂之郁洲。</span> 久之，翼謀舉州降魏，事泄而死。<span class="jiazhu">元翼來降見上卷五年。降，戶江翻。</span></p>
<div class="yeartoc" id="year_toc_510"><p class="strong"><span class="section" id="title-5"><span data-head-description="高祖武皇帝三" data-head-level="h4" data-head-title="天監九年">九年</span></span><span class="biaozhusup" data-rel="">（庚寅、五一〇年）</span></p></div>
<p class="em2 strong"><span class="yinwen">1</span>春，正月，乙亥，以尙書令沈約爲左光祿大夫，右光祿大夫王瑩爲尙書令。約文學高一時，而貪冒榮利，用事十餘年，政之得失，唯唯而已。<span class="jiazhu">冒，莫北翻；下同。唯，于癸翻。</span> 自以久居端揆，有志台司，論者亦以爲宜，而上終不用；及求外出，又不許。徐勉爲之請三司之儀，<span class="jiazhu">梁官制有開府同三司之儀，在開府儀同三司下。爲，于僞翻。</span> 上不許。</p>
<p class="em2 strong"><span class="yinwen">2</span>庚寅，新作緣淮塘，北岸起石頭迄東冶，南岸起後渚籬門迄三橋。</p>
<p class="em2 strong"><span class="yinwen">3</span>三月，丙戌，魏皇子詡生。<span class="jiaozhusup">【章：十二行本「生」下有「大赦」二字；乙十一行本同；孔本同；張校同。】</span>詡母胡充華，臨涇人，<span class="jiazhu">充華，晉武帝制。宋明帝時以婕妤、充華等五職位亞九嬪，蕭齊之世，位列九嬪。臨涇縣，自漢以來屬安定郡。詡，況羽翻。</span> 父國珍襲武始伯。<span class="jiazhu"><span class="shu-ming">隋志</span>，金城郡狄道縣，後魏置武始郡。</span> 充華初選入掖庭，同列以故事祝之：<span class="jiaozhusup">【章：十二行本「之」下有「曰」字；乙十一行本同；孔本同。】</span><span class="yinhao">「願生諸王、公主，勿生太子。」</span>充華曰：<span class="yinhao">「妾之志異於諸人，柰何畏一身之死而使國家無嗣乎！」</span>及有娠，同列勸去之，<span class="jiazhu">娠，音身。去，羌呂翻。</span> 充華不可，私自誓曰：<span class="yinhao">「若幸而生男，次第當長，<span class="jiazhu">長，丁丈翻，今知兩翻；下漸長同。</span> 男生身死，所不憾也。」</span>旣而生詡。</p>
<p class="em2 strong">先是，魏主頻喪皇子，<span class="jiazhu">先，悉薦翻。喪，直浪翻。</span> 年漸長，深加愼護，擇良家宜子者以爲乳保，<span class="jiazhu">乳母、保母也。</span> 養於別宮，皇后、充華皆不得近。<span class="jiazhu">近，其靳翻。</span></p>
<p class="em2 strong"><span class="yinwen">4</span>己丑，上幸國子學，親臨講肄。乙未，詔皇太子以下及王侯之子年可從師者皆入學。</p>
<p class="em2 strong"><span class="yinwen">5</span>舊制：尙書五都令史皆用寒流。夏，四月，丁巳，詔曰：<span class="yinhao">「尙書五都，職參政要，非但總領衆局，亦乃方軌二丞；<span class="jiazhu">方軌，謂並駕也。二丞，謂左右丞。</span> 可革用士流，秉此羣目。」</span>於是以都令史視奉朝請，<span class="jiazhu">朝，直遙翻。</span> 用太學博士劉納兼殿中都，司空法曹參軍劉顯兼吏部都，太學博士孔虔孫兼金部都，司空法曹參軍蕭軌兼左右戶都，宣毅墨曹參軍王顒兼中兵都，<span class="jiazhu">宣毅將軍府之墨曹參軍。顒，魚容翻。</span> 並以才地兼美，首膺其選。</p>
<p class="em2 strong"><span class="yinwen">6</span>六月，宣城郡吏吳承伯挾妖術聚衆，<span class="jiazhu">妖，於驕翻。</span> 癸丑，攻郡殺太守朱僧勇，轉屠旁縣。閏月，己丑，承伯踰山，奄至吳興。東土人素不習兵，吏民恇擾奔散，或勸太守蔡撙避之，撙不可，<span class="jiazhu">恇，去王翻。撙，慈損翻。</span> 募勇敢閉門拒守。承伯盡銳攻之，撙帥衆出戰，大破之，臨陳，斬承伯。<span class="jiazhu">帥，讀曰率。陳，讀曰陣。</span> 撙，興宗之子也。<span class="jiazhu">蔡興宗仕宋大明、泰始之間，以方正自將。</span> 承伯餘黨入新安，攻陷黟、歙諸縣，<span class="jiazhu">黟，音伊。歙，書涉翻。</span> 太守謝覽遣兵拒之，不勝，逃奔會稽，臺軍討賊，平之。覽，瀹之子也。<span class="jiazhu">謝瀹仕宋、齊之間，位要近，有清望。會，工外翻。</span></p>
<p class="em2 strong"><span class="yinwen">7</span>冬，十月，魏中山獻武王英卒。</p>
<p class="em2 strong"><span class="yinwen">8</span>上卽位之三年，詔定新曆，員外散騎侍郎祖𣈶奏其父沖之考古法爲正，曆不可改。<span class="jiazhu">散，悉亶翻。騎，奇寄翻。𣈶，古鄧翻，又況晚翻。</span> 至八年，詔太史課新舊二曆，新曆密，舊曆疏，是歲，始行沖之<span class="shu-ming">大明曆</span>。<span class="jiazhu">舊曆，何承天曆也。新曆，祖沖之曆也。沖之上曆見一百二十九卷宋孝武帝大明六年。</span></p>
<p class="em2 strong"><span class="yinwen">9</span>魏劉芳奏<span class="yinhao">「所造樂器及敎文·武二舞、登歌、鼓吹曲等已成，<span class="jiazhu">吹，昌瑞翻。</span> 乞如前敕集公卿羣儒議定，與舊樂參呈。若臣等所造形制合古，擊拊會節，請於來年元會用之。」</span>詔：<span class="yinhao">「舞可用新，餘且仍舊。」</span></p>
<div class="yeartoc" id="year_toc_511"><p class="strong"><span class="section" id="title-6"><span data-head-description="高祖武皇帝三" data-head-level="h4" data-head-title="天監十年">十年</span></span><span class="biaozhusup" data-rel="">（辛卯、五一一年）</span></p></div>
<p class="em2 strong"><span class="yinwen">1</span>春，正月，辛丑，上祀南郊，大赦。</p>
<p class="em2 strong"><span class="yinwen">2</span>尙書左僕射張稷，自謂功大賞薄，<span class="jiazhu">稷以殺齊東昏侯爲功。</span> 嘗侍宴樂壽殿，<span class="jiazhu">樂，音洛。</span> 酒酣，怨望形於辭色。上曰：<span class="yinhao">「卿兄殺郡守，<span class="jiazhu">稷兄瓌殺劉遐，事見一百三十四卷宋順帝昇明元年。守，式又翻。</span> 弟殺其君，有何名稱！」</span>稷曰：<span class="yinhao">「臣乃無名稱，<span class="jiazhu">稱，尺證翻。</span> 至於陛下，不得言無勳。東昏暴虐，義師亦來伐之，豈在臣而已！」</span>上捋其須<span class="jiazhu">捋，盧括翻。須，古鬚字通。</span> 曰：<span class="yinhao">「張公可畏人！」</span>稷旣懼且恨，乃求出外，癸卯，以稷爲青、冀二州刺史。</p>
<p class="em2 strong">王珍國亦怨望，<span class="jiazhu">王珍國與稷同殺東昏侯，其怨望之心與稷同。</span> 罷梁、秦二州刺史還，<span class="jiazhu">還，從宣翻，又音如字。<span class="shu-ming">考異</span>曰：<span class="shu-ming">梁書</span>，珍國未嘗爲梁、秦刺史，今從<span class="shu-ming">南史</span>。</span> 酒後於坐啓云：<span class="jiazhu">坐，徂臥翻。</span> <span class="yinhao">「臣近入梁山便哭。」</span>上大驚曰：<span class="yinhao">「卿若哭東昏，則已晚；若哭我，我復未死！」</span>珍國起拜謝，竟不答，坐卽散，<span class="jiazhu">復，扶又翻。坐，徂臥翻。</span> 因此疏退，久之，除都官尙書。</p>
<p class="em2 strong"><span class="yinwen">3</span>丁巳，魏汾州山胡劉龍駒聚衆反，侵擾夏州，詔諫議大夫薛和發東奏、汾、華、夏四州之衆以討之。<span class="jiazhu">魏高祖太和十一年，分秦州置華州，治華陰，領華山、登城、白水郡。又置夏州治統萬，領化政、闡熙、金明、代名郡。夏，戶雅翻。華，戶化翻。</span></p>
<p class="em2 strong"><span class="yinwen">4</span>辛酉，上祀明堂。</p>
<p class="em2 strong"><span class="yinwen">5</span>三月，琅邪民王萬壽殺東莞、琅邪二郡太守劉晣，<span class="jiazhu">邪，音耶。莞，音管。晣，之舌翻。<span class="shu-ming">考異</span>曰：<span class="shu-ming">梁·帝紀</span>云<span class="yinhao">「三月辛丑」</span>，按<span class="shu-ming">長曆</span>是月丁酉朔，而<span class="shu-ming">盧昶傳</span>云<span class="yinhao">「三月二十四夜，萬壽等攻掩朐城」</span>。蓋辛酉也。今不日以闕疑。又<span class="shu-ming">梁·馬仙琕傳</span>及<span class="shu-ming">魏·帝紀</span>、<span class="shu-ming">盧昶傳</span>皆云<span class="yinhao">「劉晣」</span>，而<span class="shu-ming">梁·帝紀</span>云<span class="yinhao">「鄧晣」</span>，蓋字誤也。</span> 據朐山，召魏軍。<span class="jiazhu">朐，音劬。</span></p>
<p class="em2 strong"><span class="yinwen">6</span>壬戌，魏廣陽懿烈王嘉卒。</p>
<p class="em2 strong"><span class="yinwen">7</span>魏徐州刺史盧昶遣郯城戍副張天惠、<span class="jiazhu">秦置郯郡，漢改爲東海郡，魏復置郯郡，屬東徐州。郯，音談。</span> 琅邪戍主傅文驥相繼赴朐山，青、冀二州刺史張稷遣兵拒之，不勝。<span class="jiazhu">梁青、冀二州治鬱洲。</span> 夏，四月，文驥等據朐山，詔振遠將軍馬仙琕擊之。<span class="jiazhu">琕，部田翻。</span> 魏又遣假安南將軍蕭寶寅、假平東將軍天水趙遐將兵據朐山，受盧昶節度。<span class="jiazhu">將，卽亮翻。</span></p>
<p class="em2 strong"><span class="yinwen">8</span>甲戌，魏薛和破劉龍駒，悉平其黨，表置東夏州。<span class="jiazhu">東夏州領偏城、朔方、定陽、上郡。唐之延州，魏之東夏州也。夏，戶雅翻。</span></p>
<p class="em2 strong"><span class="yinwen">9</span>五月，丙辰，魏禁天文學。</p>
<p class="em2 strong"><span class="yinwen">10</span>以國子祭酒張充爲尙書左僕射。充，緒之子也。<span class="jiazhu">張緒，岱之兄子，善談名理。</span></p>
<p class="em2 strong"><span class="yinwen">11</span>馬仙琕圍朐山，張稷權頓六里以督饋運，上數發兵助之。<span class="jiazhu">數，所角翻。</span> 秋，魏盧昶上表請益兵六千，米十萬石，魏主以兵四千給之。冬，十一月，己亥，魏主詔揚州刺史李崇等治兵壽陽，以分朐山之勢。<span class="jiazhu">治，直之翻。</span> 盧昶本儒生，不習軍旅。朐山城中糧樵俱竭，傅文驥以城降；<span class="jiazhu">降，戶江翻。</span> 十二月，庚辰，昶引兵先遁，諸軍相繼皆潰，會大雪，軍士凍死及墮手足者三分之二，仙琕追擊，大破之。二百里間，僵尸相屬，魏兵免者什一二，收其糧畜器械，不可勝數。<span class="jiazhu">屬，之欲翻。勝，音升。<span class="shu-ming">考異</span>曰：<span class="shu-ming">魏·帝紀</span>，盧昶敗在十一月。今從<span class="shu-ming">梁·帝紀</span>。<span class="shu-ming">梁紀</span>云<span class="yinhao">「斬馘十餘萬」</span>，按盧昶表云：<span class="yinhao">「此兵九千，賊衆四萬，求益兵六千，」</span>魏主以四千給之。安得十餘萬衆！蓋梁史爲夸大耳。</span> 昶單騎而走，棄其節傳、儀衞俱盡；<span class="jiazhu">傳，張戀翻。</span> 至郯城，借趙遐節以爲軍威。魏主命黃門侍郎甄琛馳馹鎖昶，窮其敗狀，<span class="jiazhu">甄，之人翻。琛，丑林翻。馹，人質翻，驛傳也。</span> 及趙遐皆免官。唯蕭寶寅全軍而歸。</p>
<p class="em2 strong">盧昶之在朐山也，御史中尉游肇言於魏主曰：<span class="yinhao">「朐山蕞爾，僻在海濱，卑濕難居，<span class="jiazhu">蕞，祖外翻。</span> 於我非急，於賊爲利。爲利，故必致死以爭之；非急，故不得已而戰；以不得已之衆擊必死之師，恐稽延歲月，所費甚大。假令得朐山，徒致交爭，終難全守，所謂無用之田也。<span class="jiazhu"><span class="shu-ming">左傳</span>吳將伐齊，子胥諫曰：<span class="yinhao">「得志於齊，猶獲石田也，無所用之。」</span></span> 聞賊屢以宿豫求易朐山，若必如此，持此無用之地，復彼舊有之疆，兵役時解，其利爲大。」</span>魏主將從之，會昶敗，遷肇侍中。肇，明根之子也。<span class="jiazhu">游明根事魏太武及孝文，以耆宿見重。</span></p>
<p class="em2 strong">馬仙琕爲將，能與士卒同勞逸，所衣不過布帛，所居無幃幕衾屛，飲食與廝養最下者同。<span class="jiazhu">將，卽亮翻。衣，於旣翻。廝，息移翻。養，養馬者，音余亮翻。韋昭曰：析薪爲廝，炊烹爲養。</span> 其在邊境，常單身潛入敵境，伺知壁壘村落險要處，<span class="jiazhu">伺，相吏翻。</span> 所攻戰多捷，士卒亦樂爲之用。<span class="jiazhu">樂，音洛。爲，于僞翻。</span></p>
<p class="em2 strong"><span class="yinwen">12</span>魏以甄琛爲河南尹，琛表曰：<span class="yinhao">「國家居代，患多盜竊，世祖發憤，廣置主司、里宰，皆以下代令長及五等散男有經略者乃得爲之。<span class="jiazhu">長，知兩翻。五等散男，謂爵爲五等男而居散官者。<span class="shu-ming">魏書</span>曰：魏公、侯、伯、子、男，有開國，有散，凡散各降開國一品。非以其居散官而謂之散男也。散，悉亶翻。</span> 又多置吏士爲其羽翼，崇而重之，始得禁止。今遷都已來，天下轉廣，四遠赴會，事過代都，五方雜沓，寇盜公行，里正職輕任碎，多是下材，人懷苟且，不能督察。請取武官八品將軍已下幹用貞濟者，<span class="jiazhu">貞濟，謂堅貞而濟事也。</span> 以本官俸恤領里尉之任，高者領六部尉，中者領經途尉，下者領里正。<span class="jiazhu">魏官旣給俸，又給恤親之祿，故謂之俸恤。魏分洛陽城中爲六部，置六部尉。因張平子<span class="shu-ming">東京賦</span><span class="yinhao">「經途九軌」</span>，置經途尉。經途，城中之大途也。其餘處各置里正。</span> 不爾，請少高里尉之品，<span class="jiazhu">少，詩沼翻。</span> 選下品中應遷者進而爲之，督責有所，輦轂可清。」</span><span class="jiazhu">自漢以來，京師謂之輦轂下。</span> 詔曰：<span class="yinhao">「里正可進至勳品，<span class="jiazhu">勳品，勳官初品也。</span> 經途從九品，六部尉正九品，<span class="jiazhu">洛陽六部尉並置於東漢之時，曹操爲洛陽北部尉，此其證也。從，才用翻。</span> 諸職中簡取，不必武人。」</span>琛又奏以羽林爲游軍，於諸坊巷司察盜賊，於是洛城清靜，後常踵焉。</p>
<p class="em2 strong"><span class="yinwen">13</span>是歲，梁之境內有州二十三，<span class="jiazhu">此據<span class="shu-ming">五代史志</span>。按蕭子顯<span class="shu-ming">齊志</span>，齊有揚、南徐、豫、兗、南兗、北徐、青、冀、江、廣、交、越、荊、巴、郢、司、雍、梁、秦、益、寧、湘、南豫二十三州。時已廢巴州，當以王茂所立宛州足之。</span> 郡三百五十，縣千二十二。是後州名浸多，廢置離合，不可勝記。<span class="jiazhu">勝，音升。</span> 魏朝亦然。<span class="jiazhu">朝，直遙翻；下同。</span></p>
<p class="em2 strong"><span class="yinwen">14</span>上敦睦九族，優借朝士，有犯罪者，皆屈法申之。百姓有罪，則案之如法，其緣坐則老幼不免，一人逃亡，舉家質作，<span class="jiazhu">質，音致，又如字。質作，質其家屬而罰作之。</span> 民旣窮窘，姦宄益深。嘗因郊祀，有秣陵老人<span class="jiazhu">江南以建康、秣陵爲赤縣；隋廢秣陵、建康併爲江寧縣。窘，渠隕翻。宄，音軌。</span> 遮車駕言曰：<span class="yinhao">「陛下爲法，急於庶民，緩於權貴，非長久之道。誠能反是，天下幸甚。」</span>上於是思有以寬之。</p>
<div class="yeartoc" id="year_toc_512"><p class="strong"><span class="section" id="title-7"><span data-head-description="高祖武皇帝三" data-head-level="h4" data-head-title="天監十一年">十一年</span></span><span class="biaozhusup" data-rel="">（壬辰、五一二年）</span></p></div>
<p class="em2 strong"><span class="yinwen">1</span>春，正月，壬辰，詔：<span class="yinhao">「自今逋讁之家及罪應質作，若年有老小，可停將送。」</span><span class="jiazhu">所謂寬庶民者，如此而已。而不能繩權貴以法，君子是以知梁政之亂也。</span></p>
<p class="em2 strong"><span class="yinwen">2</span>以臨川王宏爲太尉，驃騎將軍王茂爲司空、尙書令。<span class="jiazhu">驃，匹妙翻。騎，奇寄翻；下同。</span></p>
<p class="em2 strong"><span class="yinwen">3</span>丙辰，魏以車騎大將軍、尙書令高肇爲司徒，清河王懌爲司空，廣平王懷進號驃騎大將軍，加儀同三司。肇雖登三司，猶自以去要任，怏怏形於言色，<span class="jiazhu">要任，謂尙書令。怏，於兩翻。</span> 見者嗤之。<span class="jiazhu">嗤，丑之翻。</span> 尙書右丞高綽、國子博士封軌，素以方直自業，<span class="jiazhu">業，事也。以方直爲事，所謂強作之也，作之不已，乃成君子。</span> 及肇爲司徒，綽送迎往來，軌竟不詣肇。綽顧不見軌，乃遽歸，歎曰：<span class="yinhao">「吾平生自謂不失規矩，今日舉措，不如封生遠矣。」</span>綽，允之孫；軌，懿之族孫也。<span class="jiazhu">高允事魏世祖以下四朝。封懿去燕歸魏，以疏慢見黜。</span></p>
<p class="em2 strong">清河王懌有才學聞望，懲彭城之禍，<span class="jiazhu">謂彭城王勰無罪見殺也。聞，音問。</span> 因侍宴，謂肇曰：<span class="yinhao">「天子兄弟詎有幾人，而翦之幾盡！<span class="jiazhu">謂又殺京兆王愉也。之幾，居依翻。</span> 昔王莽頭禿，藉渭陽之資，遂篡漢室。<span class="jiazhu">事見<span class="shu-ming">漢紀</span>。</span> 今君身曲，亦恐終成亂階。」</span>會大旱，肇擅錄囚徒，欲以收衆心。懌言於魏主曰：<span class="yinhao">「昔季氏旅於泰山，孔子疾之。<span class="jiazhu">朱元晦曰：旅，祭名也。<span class="shu-ming">禮</span>，諸侯祭封內山川。季氏祭之，僭也。</span> 誠以君臣之分，<span class="jiazhu">分，扶問翻。</span> 宜防微杜漸，不可瀆也。減膳錄囚，乃陛下之事；今司徒行之，豈人臣之義乎！明君失之於上，姦臣竊之於下，禍亂之基，於此在矣。」</span>帝笑而不應。</p>
<p class="em2 strong"><span class="yinwen">4</span>夏，四月，魏詔尙書與羣司鞫理獄訟，令飢民就穀燕、恆二州及六鎭。<span class="jiazhu">燕，因肩翻。恆，戶登翻。</span></p>
<p class="em2 strong"><span class="yinwen">5</span>乙酉，魏大赦，改元延昌。</p>
<p class="em2 strong"><span class="yinwen">6</span>冬，十月，乙亥，魏立皇子詡爲太子，始不殺其母。<span class="jiazhu">爲後胡后亂魏張本。</span> 以尙書右僕射郭祚領太子少師。祚嘗從魏主幸東宮，懷黃㼐以奉太子；<span class="jiazhu">㼐，扶田翻。<span class="shu-ming">博雅</span>，白㼐，瓜屬。此黃㼐，又一種也。</span> 時應詔左右趙桃弓深爲帝所信任，祚私事之，時人謂之<span class="yinhao">「桃弓僕射」</span>、<span class="yinhao">「黃㼐少師。」</span></p>
<p class="em2 strong"><span class="yinwen">7</span>十一月，乙未，以吳郡太守袁昂兼尙書右僕射。</p>
<p class="em2 strong"><span class="yinwen">8</span>初，齊太子步兵校尉平昌伏曼容表求制一代禮樂，世祖詔選學士十人脩五禮，<span class="jiazhu">五禮：吉、凶、軍、賓、嘉。</span> 丹楊尹王儉總之。儉卒，<span class="jiazhu">卒，子恤翻。</span> 以事付國子祭酒何胤。胤還東山，<span class="jiazhu">胤隱會稽東山。</span> 齊明帝敕尙書令徐孝嗣掌之。孝嗣誅，率多散逸，詔驃騎將軍何佟之掌之。<span class="jiazhu">佟，徒冬翻。</span> 經齊末兵火，僅有在者。帝卽位，佟之啓審省置之宜，<span class="jiazhu">啓之於上，審禮局之宜省、宜置也。</span> 敕使外詳。<span class="jiazhu">使外詳議以聞也。</span> 時尙書以爲庶務權輿，<span class="jiazhu">毛萇曰：權輿，始也。此言王業創始也。</span> 宜俟隆平，欲且省禮局，倂還尙書儀曹，詔曰：<span class="yinhao">「禮壞樂缺，實宜以時脩定。但頃之脩撰不得其人，所以歷年不就，有名無實。此旣經國所先，可卽撰次。」</span><span class="jiazhu"><span class="shu-ming">左傳</span>曰：禮，經國家，定社稷，序人民，利後嗣者也。撰，具也，述也。</span> 於是尙書僕射沈約等奏：<span class="yinhao">「請五禮各置<span class="jiazhu">舊學士十人共脩五禮，今請分五禮，各置學士。</span> 舊學士一人，令自舉學古一人相助抄撰，<span class="jiazhu">抄，楚交翻，錄也。</span> 其中疑者，依石渠、白虎故事，請制旨斷決。」</span><span class="jiazhu">石渠事見二十七卷漢宣帝甘露三年。白虎事見四十六卷章帝建初四年。斷，丁亂翻。</span> 乃以右軍記室<span class="jiaozhusup">【章：十二行本「室」下有「參軍」二字；乙十一行本同。】</span>明山賓等分掌五禮，佟之總其事。佟之卒，以鎭北諮議參軍伏𣈶代之。𣈶，曼容之子也。<span class="jiazhu">𣈶，古鄧翻。</span> 至是，五禮成，列上之，合八千一十九條，詔有司遵行。</p>
<p class="em2 strong"><span class="yinwen">9</span>己酉，臨川王宏以公事左遷驃騎大將軍。</p>
<p class="em2 strong"><span class="yinwen">10</span>是歲，魏以桓叔興爲南荊州刺史，治安昌，<span class="jiazhu">漢南陽郡有安昌侯國。晉泰始中，割南陽東鄙之安昌、平林、平氏、義陽四縣，置義陽郡，治安昌城。後義陽移治石城山上，因梁希侵逼，徙治仁順城，而安昌則俗謂之白茅城。</span> 隸東荊州。</p>
<div class="yeartoc" id="year_toc_513"><p class="strong"><span class="section" id="title-8"><span data-head-description="高祖武皇帝三" data-head-level="h4" data-head-title="天監十二年">十二年</span></span><span class="biaozhusup" data-rel="">（癸巳、五一三年）</span></p></div>
<p class="em2 strong"><span class="yinwen">1</span>春，正月，辛卯，上祀南郊，大赦。</p>
<p class="em2 strong"><span class="yinwen">2</span>二月，辛酉，以兼尙書右僕射袁昂爲右僕射。</p>
<p class="em2 strong"><span class="yinwen">3</span>己卯，魏高陽王雍進位太保。</p>
<p class="em2 strong"><span class="yinwen">4</span>鬱洲迫近魏境，<span class="jiazhu">近，其靳翻。</span> 其民多私與魏人交市，朐山之亂，或陰與魏通，朐山平，心不自安。青、冀二州刺史張稷不得志，政令寬弛，僚吏頗多侵漁。庚辰，鬱洲民徐道角等夜襲州城，殺稷，送其首降魏，<span class="jiazhu">朐，音劬。降，戶江翻。<span class="shu-ming">考異</span>曰：<span class="shu-ming">魏·帝紀</span>作<span class="yinhao">「郁州人徐玄明」</span>，今從<span class="shu-ming">梁·康絢傳</span>。又<span class="shu-ming">絢傳</span>，稷死在朐山叛之明年。今從<span class="shu-ming">魏·帝紀</span>。按鬱洲卽郁洲。</span> 魏遣前南兗州刺史樊魯將兵赴之。<span class="jiazhu">將，卽亮翻。</span> 於是魏饑，民餓死者數萬，侍中游肇諫，以爲<span class="yinhao">「朐山濱海，卑濕難居，鬱洲又在海中，得之尤爲無用。其地於賊要近，<span class="jiazhu">要，謂海道之要；近，謂南近江、淮。</span> 去此閒遠，<span class="jiazhu">魏圖東南，其用兵必於淮、漢之間；鬱洲介在海中，又非兵衝，故曰閒遠。</span> 以閒遠之兵攻要近之衆，不可敵也。方今年饑民困，唯宜安靜，而復勞以軍旅，費以饋運，臣見其損，未見其益。」</span>魏主不從，復遣平西將軍奚康生將兵逆之。<span class="jiazhu">復，扶又翻。</span> 未發，北兗州刺史康絢遣司馬霍奉伯討平之。<span class="jiazhu">梁北兗州當治淮陰。絢，許縣翻。</span></p>
<p class="em2 strong"><span class="yinwen">5</span>辛巳，新作太極殿。</p>
<p class="em2 strong"><span class="yinwen">6</span>上嘗與侍中、太子少傅建昌侯沈約各疏栗事，約少上三事，出，謂人曰：<span class="yinhao">「此公護前，不則羞死！」</span><span class="jiazhu">帝每集文學之士策經史事，羣臣多引短推長，帝乃悅，故約退有是言。護前者，自護其所短，不使人在己前。忌前者，忌人在己前也。約少，詩沼翻。不，讀曰否。</span> 上聞之怒，欲治其罪，徐勉固諫而止。<span class="jiazhu">治，直之翻。</span> 上有憾於張稷，<span class="jiazhu">以其怨望，故憾之。</span> 從容與約語及之，<span class="jiazhu">從，千容翻。</span> 約曰：<span class="yinhao">「左僕射出作邊州，<span class="jiazhu">謂爲青、冀二州刺史。</span> 已往之事，何足復論！」</span><span class="jiazhu">復，扶又翻。</span> 上以<span class="jiaozhusup">【章：十二行本「以」下有「爲」字；乙十一行本同。】</span>約與稷昏家相爲，<span class="jiazhu">爲，于僞翻。</span> 怒曰：<span class="yinhao">「卿言如此，是忠臣邪！」</span>乃輦歸內殿。約懼，不覺上起，猶坐如初；及還，未至牀而憑空，頓於戶下，<span class="jiazhu">踣而首先至地爲頓。</span> 因病。夢齊和帝以劍斷其舌，<span class="jiazhu">斷，丁管翻。</span> 乃呼道士奏赤章於天，稱<span class="yinhao">「禪代之事，不由己出。」</span>上遣主書黃穆之視疾，夕還，增損不卽啓聞，懼罪，乃白赤章事。上大怒，中使譴責者數四。<span class="jiazhu">帝本信釋氏報應之說，謂天可欺也，故因赤章之事而怒責約。古人不肯移腹心之疾而置諸股肱，雅異於是。使，疏吏翻。</span> 約益懼，閏月，乙丑，卒。<span class="jiazhu">卒，子恤翻。</span> 有司諡曰<span class="yinhao">「文」</span>，上曰：<span class="yinhao">「情懷不盡曰隱，」</span>改諡隱侯。</p>
<p class="em2 strong"><span class="yinwen">7</span>夏，五月，壽陽久雨，大水入城，廬舍皆沒。魏揚州刺史李崇勒兵泊於城上，水增未已，乃乘船附於女牆，<span class="jiazhu">城上短牆曰女牆，所謂陴也，今人謂之女頭。</span> 城不沒者二板。將佐勸崇棄壽陽保北山，<span class="jiazhu">壽陽北山卽八公山。</span> 崇曰：<span class="yinhao">「吾忝守藩岳，德薄致災，淮南萬里，繫于吾身，一旦動足，百姓瓦解，揚州之地，恐非國物，吾豈愛一身，取愧王尊！<span class="jiazhu">漢王尊爲東郡太守，河水盛溢，泛浸瓠子金隄，老弱奔走。尊止宿隄上，吏民爭叩頭救止，尊不肯去。及水盛隄壞，吏民皆奔走，唯一主簿泣在尊旁立不動，而水波稍卻回還，吏民咸壯尊之勇節。</span> 但憐此士民無辜同死，可結筏隨高，人規自脫，<span class="jiazhu">規，圖也。筏，音伐。</span> 吾必與此城俱沒，幸諸君勿言！」</span></p>
<p class="em2 strong">揚州治中裴絢帥城南民數千家汎舟南走，避水高原，<span class="jiazhu">絢，許縣翻。帥，讀曰率。</span> 謂崇還北，因自稱豫州刺史，<span class="jiazhu">自宋以來，置豫州於壽陽。絢乘水聚民，自稱豫州刺史，以求梁應援。</span> 與別駕鄭祖起等送任子來請降。馬仙琕遣兵赴之。</p>
<p class="em2 strong">崇聞絢叛，未測虛實，遣國侍郎韓方興單舸召之。<span class="jiazhu">崇爵陳留公，故有國侍郎。降，戶江翻。琕，部田翻。舸，古我翻。</span> 絢聞崇在，悵然驚恨，報曰：<span class="yinhao">「比因大水顚狽，爲衆所推。<span class="jiazhu">比，毗至翻。</span> 今大計已爾，勢不可追，恐民非公民，吏非公吏，願公早行，無犯將士。」</span>崇遣從弟寧朔將軍神等將水軍討之，<span class="jiazhu">將，卽亮翻。從，才用翻。</span> 絢戰敗，神追拔其營。絢走，爲村民所執，還，至尉升湖，曰：<span class="yinhao">「吾何面見李公乎！」</span>乃投水死。絢，叔業之兄孫也。<span class="jiazhu">裴叔業降魏見一百四十三卷，齊東昏侯之永元二年。</span> 鄭祖起等皆伏誅。崇上表以水災求解州任，魏主不許。</p>
<p class="em2 strong">崇沈深寬厚，<span class="jiazhu">沈，持林翻。</span> 有方略，得士衆心，在壽春十年，<span class="jiazhu">天監六年魏主命李崇鎭壽春，至是年才七年耳，至十五年乃徵拜尙書左僕射，適十年，史終言之。</span> 常養壯士數千人，寇來無不摧破，鄰敵謂之<span class="yinhao">「臥虎」</span>。上屢設反間以疑之，<span class="jiazhu">間，古莧翻。</span> 又授崇車騎大將軍、開府儀同三司、萬戶郡公，諸子皆爲縣侯；而魏主素知其忠篤，委信不疑。</p>
<p class="em2 strong"><span class="yinwen">8</span>六月，癸巳，新作太廟。</p>
<p class="em2 strong"><span class="yinwen">9</span>秋，八月，戊午，以臨川王宏爲司空。</p>
<p class="em2 strong"><span class="yinwen">10</span>魏恆、肆二州地震、山鳴，<span class="jiazhu">魏世祖眞君七年置肆州，領新興、秀容、鴈門郡，治九原。恆，戶登翻。</span> 踰年不已，民覆壓死傷甚衆。<span class="jiazhu">是後破六韓拔陵等作亂，恆、肆以北悉爲盜區，此其祥歟！</span></p>
<p class="em2 strong"><span class="yinwen">11</span>魏主幸東宮，以中書監崔光爲太子少傅，命太子拜之；光辭不敢當，帝不許。太子南面再拜，詹事王顯啓請從太子拜，於是宮臣皆拜；光北面立，不敢答，唯西面拜謝而出。</p>
<div class="yeartoc" id="year_toc_514"><p class="strong"><span class="section" id="title-9"><span data-head-description="高祖武皇帝三" data-head-level="h4" data-head-title="天監十三年">十三年</span></span><span class="biaozhusup" data-rel="">（甲午、五一四年）</span></p></div>
<p class="em2 strong"><span class="yinwen">1</span>春，二月，丁亥，上耕藉田，大赦。宋、齊藉田皆用正月，至是始用二月，及致齋祀先農。<span class="jiazhu"><span class="shu-ming">漢儀</span>，正月始耕，耕日以太牢祀先農。臣瓚<span class="shu-ming">註</span>曰：先農，卽神農炎帝也。</span></p>
<p class="em2 strong"><span class="yinwen">2</span>魏東豫州刺史田益宗衰老，與諸子孫聚斂無厭，<span class="jiazhu">斂，力贍翻。厭，於鹽翻。</span> 部內苦之，咸言欲叛。魏主遣中書舍人劉桃符慰勞益宗，<span class="jiazhu">勞，力到翻。</span> 桃符還，啓益宗侵擾之狀。魏主賜詔曰：<span class="yinhao">「桃符聞卿息魯生在淮南貪暴，<span class="jiazhu">此淮南大槪謂淮水之南。</span> 爲爾不已，損卿誠效。可令魯生赴闕，當加任使。」</span>魯生久未至，詔徙益宗爲鎭東將軍、濟州刺史；又慮其不受代，遣後將軍李世哲與桃符帥衆襲之，奄入廣陵。<span class="jiazhu">此新息之廣陵也。濟，子禮翻。帥，讀曰率。</span> 魯生與其弟魯賢、超秀皆奔關南，招引梁兵，攻取光城已南諸戍。<span class="jiazhu">宋文帝元嘉十五年，以豫部蠻民立光城等七縣；明帝大明中，立光城左郡。<span class="shu-ming">五代志</span>：弋陽郡光山縣舊置光城郡。</span> 上以魯生爲北司州刺史，魯賢爲北豫州刺史，超秀爲定州刺史。<span class="jiazhu">北司、北豫，因各人所統之地授以刺史。魏收<span class="shu-ming">志</span>，定州治蒙籠城，領弋陽、汝陰、安定、新蔡、北建寧郡，皆蠻郡也。<span class="shu-ming">水經註</span>：舉水出龜頭山西北流，逕蒙籠戍南，梁定州治。</span> 三月，魏李世哲擊魯生等，破之，復置郡戍。<span class="jiazhu">復，扶又翻。</span> 以益宗還洛陽，授征南將軍、金紫光祿大夫。益宗上表稱爲桃符所讒，及言<span class="yinhao">「魯生等爲桃符逼逐使叛，乞攝桃符與臣對辯虛實。」</span>詔不許，曰：<span class="yinhao">「旣經大宥，<span class="jiazhu">謂已宥其謀叛之罪。</span> 不容方更爲獄。」</span></p>
<p class="em2 strong"><span class="yinwen">3</span>秋，七月，乙亥，立皇子綸爲邵陵王，繹爲湘東王，紀爲武陵王。</p>
<p class="em2 strong"><span class="yinwen">4</span>冬，十月，庚辰，魏主遣驍騎將軍馬義舒慰諭柔然。<span class="jiazhu">驍，堅堯翻。騎，奇寄翻；下同。</span></p>
<p class="em2 strong"><span class="yinwen">5</span>魏王足之入寇也，<span class="jiazhu">事見一百四十六卷五年。</span> 上命寧州刺史涪人李略禦之，<span class="jiazhu">涪，音浮。</span> 許事平用爲益州。足退，上不用，略怨望，有異謀，上殺之。其兄子苗奔魏，步兵校尉泰山淳于誕嘗爲益州主簿，自漢中入魏，二人共說魏主以取蜀之策，<span class="jiazhu">說，式芮翻。</span> 魏主信之。辛亥，以司徒高肇爲大將軍、平蜀大都督，將步騎十五萬寇益州；命益州刺史傅豎眼出巴北，<span class="jiazhu">巴北，巴郡以北也。巴西郡，梁置。北巴州閬中縣，梁置北巴郡。將，卽亮翻。豎，而涪翻。</span> 梁州刺史羊祉出庾城，安西將軍奚康生出綿竹，撫軍將軍甄琛出劍閣；<span class="jiazhu">甄，之人翻。琛，丑林翻。</span> 乙卯，以中護軍元遙爲征南將軍，都督鎭遏梁、楚。<span class="jiazhu">此梁、楚，謂古梁、楚大界汴、汝之間也。</span> 游肇諫，以爲<span class="yinhao">「今頻年水旱，百姓不宜勞役。往昔開拓，皆因城主歸款，故有征無戰。<span class="jiazhu">不因薛安都、常珍奇、沈文秀，魏不得淮、汝、青、徐；不因裴叔業，魏不得壽陽。游肇之言，可謂深知當時疆事者。</span> 今之陳計者眞僞難分，或有怨於彼，不可全信。蜀地險隘，鎭戍無隙，豈得虛承浮說而動大軍！舉不愼始，悔將何及！」</span>不從，以淳于誕爲驍騎將軍，假李苗龍驤將軍，皆領鄕導統軍。<span class="jiazhu">以統軍鄕導，因以名官。驍，堅堯翻。騎，奇寄翻。驤，思將翻。鄕，讀曰嚮。</span></p>
<p class="em2 strong"><span class="yinwen">6</span>魏降人王足陳計，<span class="jiazhu">王足來奔見上卷六年。降，下江翻。</span> 求堰淮水以灌壽陽。上以爲然，使水工陳承伯、材官將軍祖𣈶視地形，<span class="jiazhu">𣈶，居鄧翻。</span> 咸謂<span class="yinhao">「淮內沙土漂輕不堅實，功不可就。」</span>上弗聽，發徐、揚民率二十戶取五丁以築之，假太子右衞率康絢都督淮上諸軍事，幷護堰作於鍾離。<span class="jiazhu">康絢護堰作而置司於鍾離。率，所律翻。絢，許縣翻。</span> 役人及戰士合二十萬，南起浮山，北抵巉石，<span class="jiazhu"><span class="shu-ming">水經註</span>，淮水自鍾離縣又東逕浮山，山北對巉石山。巉，助銜翻。杜佑曰：浮山堰在濠州城西一百一十二里。</span> 依岸築土，合脊於中流。</p>
<p class="em2 strong"><span class="yinwen">7</span>魏以前定州刺史楊津爲華州刺史，<span class="jiazhu">華，戶化翻。</span> 津，椿之弟也。先是，官受調絹，尺度特長，任事因緣，共相進退，<span class="jiazhu">先，悉薦翻。調，徒弔翻；下同。任事，謂任調絹之事者也。任，音任。因緣，謂因緣爲姦。進退，謂有賂者則進而爲長，無賂者則退而爲短。</span> 百姓苦之。津令悉依公尺，其輸物尤善者，賜以杯酒；所輸少劣，亦爲受之，<span class="jiazhu">少，詩沼翻。爲，于僞翻。</span> 但無酒以示恥。於是人競相勸，官調更勝舊日。</p>
<p class="em2 strong"><span class="yinwen">8</span>魏太子尙幼，每出入東宮，左右乳母而已，宮臣皆不知之。詹事楊昱上言：<span class="yinhao">「乞自今召太子必降手敕，令臣等翼從。」</span><span class="jiazhu">從，才用翻。</span> 魏主從之，命宮臣在直者從至萬歲門。<span class="jiazhu">萬歲門蓋洛陽宮城之東門。</span></p>
<p class="em2 strong"><span class="yinwen">9</span>魏御史中尉王顯謂治書侍御史陽固曰：<span class="jiazhu">治，直之翻。</span> <span class="yinhao">「吾作太府卿，府庫充實，卿以爲何如？」</span>固曰：<span class="yinhao">「公收百官之祿四分之一，州郡贓贖，悉輸京師，以此充府，未足爲多。且『有聚斂之臣，寧有盜臣，』<span class="jiazhu"><span class="shu-ming">記·大學</span>之言。斂，力贍翻。</span> 可不戒哉！」</span>顯不悅，因事奏免固官。</p>
</div></body></html>