<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百六十八·後梁紀三·太祖神武元聖孝皇帝下·均王上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="後梁紀三">後梁紀三</span></span></h1>
<p><span class="jiazhu">起重光協洽<span class="biaozhusup" data-rel="">（辛未）</span>三月，盡昭陽作噩<span class="biaozhusup" data-rel="">（癸酉）</span>十一月，凡二年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="太祖神武元聖孝皇帝下">太祖神武元聖孝皇帝下</span></span></h5>
<p class="strong"><span class="section" id="title-3"><span data-head-description="太祖神武元聖孝皇帝下" data-head-level="h4" data-head-title="乾化元年">乾化元年</span></span><span class="biaozhusup" data-rel="">（辛未、九一一年）</span></p>
<p class="em2 strong"><span class="yinwen">1</span>三月，乙酉朔，以天雄留後羅周翰爲節度使。</p>
<p class="em2 strong"><span class="yinwen">2</span>清海、靜海節度使兼中書令南平襄王劉隱病亟，<span class="jiazhu">亟，紀力翻。</span>表其弟節度副使巖權知留後；丁亥，卒。<span class="jiazhu">隱年三十八。</span>巖襲位。</p>
<p class="em2 strong"><span class="yinwen">3</span>岐王聚兵臨蜀東鄙，蜀主謂羣臣曰：<span class="yinhao">「自茂貞爲朱溫所困，吾常振其乏絕，<span class="jiazhu">事並見前紀。</span>今乃負恩爲寇，誰爲吾擊之？」</span><span class="jiazhu">誰爲，于僞翻。</span>兼中書令王宗侃請行。蜀主以宗侃爲北路行營都統。司天少監趙溫珪諫曰：<span class="yinhao">「茂貞未犯邊，諸將貪功深入，糧道阻遠，恐非國家之利。」</span>蜀主不聽，<span class="jiazhu">少，詩照翻。將，卽亮翻。</span>以兼侍中王宗祐、太子少師王宗賀、山南節度使唐道襲爲三招討使，<span class="jiazhu">三路進兵以伐岐，各路置一招討使，王宗侃都統三招討之兵。</span>左金吾大將軍王宗紹爲宗祐之副，帥步騎十二萬伐岐。<span class="jiazhu">帥，讀曰率；下同。</span>壬辰，宗侃等發成都，旌旗數百里。</p>
<p class="em2 strong"><span class="yinwen">4</span>岐王募華原賊帥溫韜以爲假子，以華原爲耀州，美原爲鼎州。<span class="jiazhu">宋廢鼎州，復爲美原縣，屬耀州。宋白曰：華原縣本漢祋祤縣地，曹魏以來置北地郡，元魏廢帝三年置通川郡泥陽縣，隋開皇六年改泥陽爲華原。美原縣本秦、漢頻陽縣，苻秦置士門護軍，後周置土門縣，唐咸亨二年改爲美原。《九域志》：耀州在長安北一百六十里。</span>置義勝軍，以韜爲節度使，使帥邠、岐兵寇長安。詔感化節度使康懷貞、忠武節度使牛存節以同華、河中兵討之。己酉，懷貞等奏擊韜於車度，走之。<span class="jiazhu">車度，地名，在長安北同州界。</span></p>
<p class="em2 strong"><span class="yinwen">5</span>夏，四月，乙卯朔，岐兵寇蜀興元，唐道襲擊卻之。</p>
<p class="em2 strong"><span class="yinwen">6</span>上以久疾，五月，甲申朔，大赦。<span class="jiazhu">按歐《史》，此下當有<span class="yinhao">「改元」</span>二字。</span></p>
<p class="em2 strong"><span class="yinwen">7</span>甲辰，以清海留後劉巖爲節度使。<span class="jiazhu">《考異》曰：《十國紀年》：<span class="yinhao">「甲辰，太祖授陟清海節度使；陟復名巖。」</span>按薛《史·僭僞傳》云<span class="yinhao">「前僞漢劉陟」</span>。胡賓王《劉氏興亡錄》：<span class="yinhao">「高祖巖皇考葬段氏，得石版，有篆文曰『隱台巖』，因名其三子。」</span>是先名巖後名陟也。《吳越備史》：<span class="yinhao">「乾化四年，廣帥彭城巖遣陳用拙來使。」</span>《吳錄》：<span class="yinhao">「天祐十四年，南海王劉巖自立爲漢。」</span>《唐烈祖實錄》：<span class="yinhao">「天祐十四年，劉陟僭位，改名巖。」</span>《梁太祖實錄》：<span class="yinhao">「乾化元年五月，以清海節度副使劉陟爲節度使。二年四月，以韋戩爲潭、廣和叶使，云廣守淪謝，其母弟巖爲軍情所戴。七月，友珪加劉巖檢校太傅。」</span>薛《史·梁末帝紀》：<span class="yinhao">「貞明五年九月，削奪廣州節度使劉巖官爵。」</span>《吳越備史》載制詞亦云<span class="yinhao">「彭城巖」</span>。蓋嗣節度使後復名巖也。惟《莊宗實錄》：<span class="yinhao">「同光三年二月，廣南劉陟遣何詞來使。」</span>《莊宗列傳》自嗣立至建號皆云劉陟。衆說不同，未知孰是。今以其首尾名巖，故但稱劉巖云。</span>巖多延中國士人置於幕府，出爲刺史，刺史無武人。</p>
<p class="em2 strong"><span class="yinwen">8</span>蜀主如利州，命太子監國；<span class="jiazhu">監，古銜翻。</span>六月，癸丑朔，至利州。<span class="jiazhu">欲親總兵以繼伐岐之師。</span></p>
<p class="em2 strong"><span class="yinwen">9</span>燕王守光嘗衣赭袍，<span class="jiazhu">衣，於旣翻。赭，音者。赭袍，唐世天子之服。</span>顧謂將吏曰：<span class="yinhao">「今天下大亂，英雄角逐，吾兵強地險，亦欲自帝，何如？」</span>孫鶴曰：<span class="yinhao">「今內難新平，<span class="jiazhu">謂新平滄、德。斯言不當發於孫鶴。難，乃旦翻。</span>公私困竭，太原窺吾西，契丹伺吾北，<span class="jiazhu">伺，相利翻。</span>遽謀自帝，未見其可。大王但養士愛民，訓兵積穀，德政旣脩，四方自服矣。」</span>守光不悅。</p>
<p class="em2 strong">又使人諷鎭、定，求尊己爲尙父，趙王鎔以告晉王。晉王怒，欲伐之，諸將皆曰：<span class="yinhao">「是爲惡極矣，行當族滅，不若陽爲推尊以稔之。」</span><span class="jiazhu">稔其惡也。</span>乃與鎔及義武王處直、昭義李嗣昭、振武周德威、天德宋瑤六節度使<span class="jiazhu">五鎭幷河東爲六；然自昭義以下皆屬河東。</span>共奉册推守光爲尙書令、尙父。</p>
<p class="em2 strong">守光不寤，以爲六鎭實畏己，益驕，乃具表其狀曰：<span class="yinhao">「晉王等推臣，臣荷陛下厚恩，<span class="jiazhu">荷，下可翻。</span>未之敢受。竊思其宜，不若陛下授臣河北都統，則幷、鎭不足平矣。」</span><span class="jiazhu">幷，謂晉王。鎭，謂趙王鎔。</span>上亦知其狂愚，乃以守光爲河北道采訪使，<span class="jiazhu">唐之盛時，置十道采訪使，河北其一也；自安、史亂後不復除授。</span>遣閤門使王瞳、受旨史彥羣册命之。<span class="jiazhu">受旨，蓋崇政院官屬，猶樞密院承旨也。梁避廟諱，改<span class="yinhao">「承」</span>爲<span class="yinhao">「受」</span>。</span></p>
<p class="em2 strong">守光命僚屬草尙父、采訪使受册儀。乙卯，僚屬取唐册太尉儀獻之，守光視之，問何得無郊天、改元之事，對曰：<span class="yinhao">「尙父雖貴，人臣也，安有郊天、改元者乎？」</span>守光怒，投之於地，曰：<span class="yinhao">「我地方二千里，帶甲三十萬，直作河北天子，誰能禁我！尙父何足爲哉！」</span>命趣具卽帝位之儀，<span class="jiazhu">趣，讀曰促。</span>械繫瞳、彥羣及諸道使者於獄，旣而皆釋之。<span class="jiazhu">《考異》曰：《莊宗列傳·劉守光傳》云：<span class="yinhao">「朱溫命僞閤門使王瞳、供奉官史彥章等使燕，册守光爲河北道采訪使。六月，汴使至，守光令所司定尙父、採訪使儀注，取二十四日受册。」</span>《朱溫傳》亦云<span class="yinhao">「史彥章」</span>，《莊宗實錄》作<span class="yinhao">「史彥璋」</span>。《編遺錄》、薛《史》皆作<span class="yinhao">「史彥羣」</span>，今從之。又《莊宗實錄》：<span class="yinhao">「三月己丑，鎭州遣押牙劉光業至，言劉守光凶淫縱毒，欲自尊大，請稔其惡以咎之，推爲尙父。乙未，上至晉陽宮，召張承業諸將等議討燕之謀，諸將亦云宜稔其禍。上令押衙戴漢超持墨制及六鎭書如幽州，其辭曰：『天祐八年三月二十七日，天德軍節度使宋瑤、振武節度使周德威、昭義節度使李嗣昭、易定節度使王處直、鎭州節度使王鎔、河東節度使·尙書令晉王謹奉册進盧龍·橫海等軍節度、澰校太師兼中書令燕王爲尙書令、尙父。』五月，六鎭使至，汴使亦集。六月，守光令有司定尙父、採訪使儀則。」</span>《梁太祖實錄》都不言守光事，惟《編遺錄》云：<span class="yinhao">「三月壬辰，差閤門使王瞳、受旨史彥羣齎國禮賜幽州劉守光。甲午，守光連上表章，率以鎭、定旣與河東結懽，兼同差使請當道卻行天祐年號事。守光尋捉王瞳、史彥羣上下一行並囚禁，數日後放出。」</span>按《莊宗實錄》及《南唐烈祖實錄》皆云<span class="yinhao">「三月辛亥晉王遣戴漢超推守光爲尙父」</span>。辛亥，三月二十七日也。壬辰乃三月初八日，王瞳等安得已在幽州！甲午乃三月十日，守光安得上表云<span class="yinhao">「六鎭推臣爲尙父」</span>！《編遺錄》月日多差錯，今不取。</span></p>
<p class="em2 strong"><span class="yinwen">10</span>帝命楊師厚將兵三萬屯邢州。<span class="jiazhu">欲攻趙也。</span></p>
<p class="em2 strong"><span class="yinwen">11</span>蜀諸將擊岐兵，屢破之。秋，七月，蜀主西還，留御營使昌王宗鐬屯利州。<span class="jiazhu">鐬，火外翻。</span></p>
<p class="em2 strong"><span class="yinwen">12</span>辛丑，帝避暑於張宗奭第，<span class="jiazhu">開平元年張全義賜名宗奭見上卷。按薛《史》，張宗奭私第在洛陽會節坊。</span>亂其婦女殆徧。宗奭子繼祚不勝憤恥，<span class="jiazhu">勝，音升。</span>欲弒之。宗奭止之曰：<span class="yinhao">「吾家頃在河陽，爲李罕之所圍，<span class="jiazhu">見二百五十七卷唐僖宗文德元年。</span>啗木屑以度朝夕，<span class="jiazhu">啗，徒濫翻。</span>賴其救我，得有今日，此恩不可忘也。」</span>乃止。甲辰，還宮。</p>
<p class="em2 strong"><span class="yinwen">13</span>趙王鎔以楊師厚在邢州，甚懼，<span class="jiazhu">《九域志》：邢州北至趙州一百四十四里耳。兵臨其境，故甚懼。</span>會晉王于承天軍。晉王謂鎔父友也，事之甚恭。<span class="jiazhu">鎔先與晉王克用比肩事唐，且通好。</span>鎔以梁寇爲憂，晉王曰：<span class="yinhao">「朱溫之惡極矣，天將誅之，雖有師厚輩不能救也。脫有侵軼，<span class="jiazhu">軼，徒結翻。</span>僕自帥衆當之，<span class="jiazhu">帥，讀曰率。</span>叔父勿以爲憂。」</span>鎔捧巵爲壽，謂晉王爲四十六舅。<span class="jiazhu">晉王第四十六。</span>鎔幼子昭誨從行，晉王斷衿爲盟，許妻以女。<span class="jiazhu">斷，都管翻。衿，音今。妻，七細翻。</span>由是晉、趙之交遂固。</p>
<p class="em2 strong"><span class="yinwen">14</span>八月，庚申，蜀主至成都。<span class="jiazhu">自利州還。</span></p>
<p class="em2 strong"><span class="yinwen">15</span>燕王守光將稱帝，將佐多竊議以爲不可，守光乃置斧質於庭<span class="jiazhu">質，椹也。</span>曰：<span class="yinhao">「敢諫者斬！」</span>孫鶴曰：<span class="yinhao">「滄州之破，鶴分當死，蒙王生全，<span class="jiazhu">事見上卷開平四年。分，扶問翻。劉守光囚父殺兄，幽、滄之人義不與共戴天可也。孫鶴受劉守文委任，不能以死殉之，乃銜守光生全之恩，忠諫而死，是可以死而不能死，可以無死而死也。</span>以至今日，今日<span class="jiaozhusup">【章：十二行本不重「今日」二字；乙十一行本同；孔本同；張校同。】</span>敢愛死而忘恩乎！竊以爲今日之帝未可也。」</span>守光怒，伏諸質上，令軍士冎而噉之。<span class="jiazhu">咼，古瓦翻。噉，徒濫翻。</span>鶴呼曰：<span class="yinhao">「不出百日，大兵當至！」</span><span class="jiaozhusup">【章：十二行本作「百日之外必有急兵」八字；乙十一行本同；張校同，云無註本與吳本同。】</span>守光命以土窒其口，寸斬之。<span class="jiazhu">呼，火故翻。</span></p>
<p class="em2 strong">甲子，守光卽皇帝位，國號大燕，改元應天。以梁使王瞳爲左相，盧龍判官齊涉爲右相，史彥羣爲御史大夫。<span class="jiazhu">《考異》曰：《編遺錄》云御史臺副使。今從《莊宗實錄》。</span>受册之日，契丹陷平州，燕人驚擾。<span class="jiazhu">宋白曰：平州，舜十二州爲營州之境。《周官·職方》在幽州之地，春秋爲山戎孤竹、白狄肥子二國地，漢爲肥如、石城之地。唐武德初置平州於盧龍。</span></p>
<p class="em2 strong"><span class="yinwen">16</span>岐王使劉知俊、李繼崇將兵擊蜀，乙亥，王宗侃、王宗賀、唐道襲、王宗紹與之戰於青泥嶺，<span class="jiazhu">青泥嶺在興州長舉縣西北五十里，懸崖萬仞，上多雲雨，行者多逢泥淖。</span>蜀兵大敗，馬步使王宗浩奔興州，溺死於江，<span class="jiazhu">此江，嘉陵江也。</span>道襲奔興元。先是，步軍都指揮使王宗綰城西縣，號安遠軍，<span class="jiazhu">《九域志》：西縣在興元府西一百里。</span>宗侃、宗賀等收散兵走保之，知俊、繼崇追圍之。衆議欲棄興元，道襲曰：<span class="yinhao">「無興元則無安遠，利州遂爲敵境矣。<span class="jiazhu">《九域志》：興元西至西縣百里，西縣抵利州界四十五里，自界首至利州二百六十四里。</span>吾必以死守之。」</span>蜀主以昌王宗鐬爲應援招討使，定戎團練使王宗播爲四招討馬步都指揮使，<span class="jiazhu">蜀主先已遣三招討使伐岐，今又以王宗鐬爲應援招討使，是爲四招討。</span>將兵救安遠軍，壁於廉、讓之間，<span class="jiazhu">廉水出大巴山北谷中。讓水，其源起於廉水，漑田之餘，東南流至古廉水城之側。二水在南鄭縣東南。杜佑曰：綿州昌明縣有廉水、讓水。宋白《續通典》：縣有清廉鄕、讓水鄕。</span>與唐道襲合擊岐兵，大破之於明珠曲。明日又戰於鳧口，斬其成州刺史李彥琛。</p>
<p class="em2 strong"><span class="yinwen">17</span>九月，帝疾稍愈，聞晉、趙謀入寇，自將拒之。戊戌，以張宗奭爲西都留守。庚子，帝發洛陽。甲辰，至衞州，方食，軍前奏晉軍已出井陘。<span class="jiazhu">陘，音刑。</span>帝遽命輦北趣邢洺，晝夜倍道兼行。丙午，至相州，<span class="jiazhu">《九域志》：衞州北至相州一百二十五里，自相州又北則趣邢洺。趣，七喻翻。</span>聞晉兵不出，乃止。相州刺史李思安不意帝猝至，落然無具，坐削官爵。</p>
<p class="em2 strong"><span class="yinwen">18</span>湖州刺史錢鏢酗酒殺人，<span class="jiazhu">鏢，甫招翻。酗，吁句翻。</span>恐吳越王鏐罪之，冬，十月，辛亥朔，殺都監潘長、推官鍾安德，奔于吳。</p>
<p class="em2 strong"><span class="yinwen">19</span>晉王聞燕主守光稱帝，大笑曰：<span class="yinhao">「俟彼卜年，吾當問其鼎矣。」</span><span class="jiazhu">以周成王卜年、楚子問鼎之事戲笑守光。</span>張承業請遣使致賀以驕之，<span class="jiazhu">使，疏吏翻；下通使之使同。</span>晉王遣太原少尹李承勳往。承勳至幽州，用鄰藩通使之禮。燕之典客者曰：<span class="yinhao">「吾王帝矣，公當稱臣庭見。」</span><span class="jiazhu">見，賢遍翻。</span>承勳曰：<span class="yinhao">「吾受命於唐朝爲太原少尹，<span class="jiazhu">朝，直遙翻。</span>燕王自可臣其境內，豈可臣他國之使乎！」</span>守光怒，囚之數日，出而問之曰：<span class="yinhao">「臣我乎？」</span>承勳曰：<span class="yinhao">「燕王能臣我王，則我請爲臣；不然，有死而已！」</span>守光竟不能屈。</p>
<p class="em2 strong"><span class="yinwen">20</span>蜀主如利州，<span class="jiazhu">聞王宗侃爲岐所敗，故復如利州，以爲繼援。</span>命太子監國。決雲軍虞候王琮敗岐兵，<span class="jiazhu">敗，補邁翻。</span>執其將李彥太，俘斬三千五百級。乙卯，捉生將彭君集破岐二寨，俘斬三千級。王宗侃遣裨將林思諤自中巴間行至泥溪，<span class="jiazhu">巴州在三巴之中，謂之中巴。興元之南有大行路，逕孤雲兩角，過米倉山則至巴州。按後唐伐蜀還，魏王繼岌與李紹琛軍行次舍泥溪，當在劍州北利州界。</span>見蜀主告急，蜀主命開道都指揮使王宗弼將兵救安遠，及劉知俊戰于斜谷，破之。<span class="jiazhu">斜，余遮翻。谷，余玉翻。</span></p>
<p class="em2 strong"><span class="yinwen">21</span>甲寅夜，帝發相州，乙卯，至洹水。是夜，邊吏言晉、趙兵南下，帝卽時進軍，丙辰，至魏縣。<span class="jiazhu">洹水在魏州之西成安縣界。《九域志》：魏州成安縣有洹水鎭。成安縣在州西三十五里。魏縣在魏州西三十五里。</span>或告云：<span class="yinhao">「沙陀至矣！」</span>士卒恟懼，多逃亡，嚴刑不能禁。旣而復告云無寇，上下始定。<span class="jiazhu">敗兵之氣，沒世不復，此之謂也。而復，扶又翻。</span>戊午，貝州奏晉兵寇東武，尋引去。帝以夾寨、柏鄕屢失利，<span class="jiazhu">夾寨之敗見二百六十六卷開平二年，柏鄕之敗見上卷本年。</span>故力疾北巡，思一雪其恥，意鬱鬱，多躁忿，功臣宿將往往以小過被誅，衆心益懼。<span class="jiazhu">薛《史·本紀》：帝至相州，左龍驤都敎練使鄧季筠、魏博馬軍都指揮使何令稠、右廂馬軍都指揮使陳令勳，以部下馬瘦，並腰斬于軍門；次魏縣，先鋒指揮使黃文靖伏誅。</span>旣而晉、趙兵竟不出。<span class="jiazhu">帝以忿兵輕行，求雪再敗之恥，使其果與晉、趙遇，亦必敗矣。</span>十一月，壬午，帝南還。</p>
<p class="em2 strong"><span class="yinwen">22</span>燕主守光集將吏謀攻易定，幽州參軍景城馮道以爲未可；<span class="jiazhu">景城縣屬瀛州，漢舊縣名。</span>守光怒，繫獄，或救之，得免。道亡奔晉，張承業薦於晉王，以爲掌書記。<span class="jiazhu">馮道自此歷事唐、晉、漢、周，位極人臣，不聞諫爭，豈懲諫守光之禍邪。</span>丁亥，王處直告難于晉。<span class="jiazhu">難，乃旦翻。</span></p>
<p class="em2 strong"><span class="yinwen">23</span>懷州刺史開封段明遠妹爲美人。戊子，帝至獲嘉，<span class="jiazhu">《九域志》：獲嘉縣在懷州東北一百五十里。</span>明遠饋獻豐備，帝悅。<span class="jiazhu">段明遠後改名凝，階此寵任，位爲上將，梁遂以亡。</span></p>
<p class="em2 strong"><span class="yinwen">24</span>庚寅，保塞節度使高萬興奏遣都指揮使高萬金將兵攻鹽州，刺史高行存降。<span class="jiazhu">《考異》曰：《實錄》：<span class="yinhao">「開平三年六月丁未，靈武韓遜奏收復鹽州，擒僞刺史李繼直已下六十二人。」</span>至此年降高行存下云：<span class="yinhao">「鹽州與吐蕃、党項犬牙相接，爲二境咽喉之地；又烏池鹽醝之利，戎、羌意未嘗息。唐建中初爲吐蕃所陷，砥其墉而去，由是銀、夏、寧、延洎于靈武，歲以河南、山東、淮南、青、徐、江、浙等道兵士不啻四萬分護其地，謂之防秋。貞元九年，朝政稍暇，乃命副元帥渾瑊總兵三萬復取其地，建百雉焉，自是虜塵乃息，邊患遂止。唐代革命，又復失之。今纔動偏師，遽收襟要，國之右臂，瘡疣其息哉！」</span>李茂貞養子多連<span class="yinhao">「繼」</span>字。開平三年所收，似屬鳳翔。今又收復，云<span class="yinhao">「唐革命失之」</span>，前後必一誤，或者開平旣得又失之也。</span></p>
<p class="em2 strong"><span class="yinwen">25</span>壬辰，帝至洛陽，疾復作。<span class="jiazhu">復，扶又翻。</span></p>
<p class="em2 strong"><span class="yinwen">26</span>蜀王宗弼敗岐兵於金牛，<span class="jiazhu">敗，補邁翻；下同。</span>拔十六寨，俘斬六千餘級，擒其將郭存等。丙甲，王宗鐬、王宗播敗岐兵於黃牛川，擒其將蘇厚等。丁酉，蜀主自利州如興元。援軍旣集，安遠軍望其旗，<span class="jiazhu">旗，謂蜀主之旗也。</span>王宗侃等鼓譟而出，與援軍夾攻岐兵，大破之，拔二十一寨，斬其將李廷志等。己亥，岐兵解圍遁去。<span class="jiazhu">解安遠之圍而遁。</span>唐道襲先伏兵於斜谷邀擊，又破之。庚子，蜀主西還。<span class="jiazhu">岐兵旣敗走，遂還。</span></p>
<p class="em2 strong">岐王左右石簡顒讒劉知俊於岐王，<span class="jiazhu">顒，魚容翻。</span>王奪其兵。李繼崇言於王曰：<span class="yinhao">「知俊壯士，窮來歸我，不宜以讒廢之。」</span>王爲之誅簡顒以安之。<span class="jiazhu">爲，于僞翻。</span>繼崇召知俊舉族居于秦州。<span class="jiazhu">李繼崇時鎭秦州。繼崇尋不能守秦州，劉知俊由此亦降于蜀。</span></p>
<p class="em2 strong"><span class="yinwen">27</span>戊申，燕主守光將兵二萬寇易定，攻容城。<span class="jiazhu">容城，漢縣名，唐屬易州，宋屬雄州。</span>王處直告急于晉。</p>
<p class="em2 strong"><span class="yinwen">28</span>十二月，乙卯，以朗州留後馬賨爲永順節度使、同平章事。<span class="jiazhu">賨，徂宗翻。馬殷之弟也。</span></p>
<p class="em2 strong"><span class="yinwen">29</span>鎭南留後盧延昌遊獵無度，百勝軍指揮使黎球殺之，自立；將殺譚全播，全播稱疾請老，乃免。丙辰，以球爲虔州防禦使。未幾，球卒，<span class="jiazhu">幾，居豈翻。</span>牙將李彥圖代知州事，全播愈稱疾篤。劉巖聞全播病，發兵攻韶州，破之，刺史廖爽奔楚，<span class="jiazhu">唐天復二年，虔人取韶州，至是復爲劉氏。廖，力救翻。</span>楚王殷表爲永州刺史。</p>
<p class="em2 strong"><span class="yinwen">30</span>丁巳，蜀主至成都。<span class="jiazhu">自興元還至成都。</span></p>
<p class="em2 strong"><span class="yinwen">31</span>戊午，以靜海留後曲美爲節度使。</p>
<p class="em2 strong"><span class="yinwen">32</span>癸亥，以靜江行軍司馬姚彥章爲寧遠節度副使，權知容州，從楚王殷之請也。劉巖遣兵攻容州，殷遣都指揮使許德勳以桂州兵救之；彥章不能守，乃遷容州士民及其府藏奔長沙，巖遂取容管及高州。<span class="jiazhu">藏，徂浪翻。開平四年，楚取容管及高州，至是棄之。</span></p>
<p class="em2 strong"><span class="yinwen">33</span>甲子，晉王遣蕃漢馬步總管周德威將兵三萬攻燕，以救易定。</p>
<p class="em2 strong"><span class="yinwen">34</span>是歲，蜀主以內樞密使潘炕爲武泰節度使，<span class="jiazhu">唐置武泰軍於黔州。</span>炕從弟宣徽南院使峭爲內樞密使。<span class="jiazhu">從，才用翻。峭，七肖翻。</span></p>
<p class="strong"><span class="section" id="title-4"><span data-head-description="太祖神武元聖孝皇帝下" data-head-level="h4" data-head-title="乾化二年">二年</span></span><span class="biaozhusup" data-rel="">（壬申、九一二年）</span></p>
<p class="em2 strong"><span class="yinwen">1</span>春，正月，德威東出飛狐，<span class="jiazhu">自代州出飛狐。宋白曰：飛狐縣，漢代郡地。曹魏封樂進於廣昌侯國，後周於五龍城置廣昌縣；隋改飛狐縣，因縣北飛狐口爲名。</span>與趙王將王德明、義武將程巖會于易水。<span class="jiazhu">趙王，王鎔。義武，王處直。</span>丙戌，三鎭兵進攻燕祁溝關，下之；<span class="jiazhu">三鎭，幷、鎭、定。祁溝關在涿州南，易州拒馬河之北。自關而西至易州六十里。拒馬河東至新城縣四十里。</span>戊子，圍涿州。<span class="jiazhu">宋白曰：涿州，古涿鹿地。漢高帝置涿郡，魏改范陽郡，取漢涿縣在范水之陽爲名。唐大曆四年立涿州。南至莫州一百六十里，東北至幽州一百二十里。</span>刺史劉知溫城守，<span class="jiazhu">守，手又翻。</span>劉守奇之客劉去非大呼於城下，<span class="jiazhu">呼，火故翻。</span>謂知溫曰：<span class="yinhao">「河東小劉郎來爲父討賊，<span class="jiazhu">爲，于僞翻。</span>何豫汝事而堅守邪？」</span>守奇免冑勞之，<span class="jiazhu">劉守奇奔晉，見二百六十六卷開平元年。勞，力到翻。</span>知溫拜於城上，遂降。周德威疾守奇之功，譖諸晉王，<span class="jiazhu">此周德威之褊也。降，戶江翻。</span>王召之；守奇恐獲罪，與去非及進士趙鳳來奔，上以守奇爲博州刺史。去非、鳳，皆幽州人也。先是，燕主守光籍境內丁壯，悉文面爲兵，雖士人不免，鳳詐爲僧奔晉，守奇客之。<span class="jiazhu">先，悉薦翻。</span></p>
<p class="em2 strong">丁酉，德威至幽州城下，守光來求救。二月，帝疾小愈，議自將擊鎭、定以救之。</p>
<p class="em2 strong"><span class="yinwen">2</span>帝聞岐、蜀相攻，辛酉，遣光祿卿盧玭等使于蜀，遺蜀主書，<span class="jiazhu">玭，蒲眠翻。遺，唯季翻。</span>呼之爲兄。<span class="jiazhu">帝與蜀主偕起於細微者也。蜀兵強地險，帝自度力不能制，故用敵國禮，呼之爲兄。</span></p>
<p class="em2 strong"><span class="yinwen">3</span>甲子，帝發洛陽。從官以帝誅戮無常，多憚行，帝聞之，益怒。是日，至白馬頓，賜從官食，多未至，遣騎趣之於路。<span class="jiazhu">從，才用翻。趣，讀曰促。</span>左散騎常侍孫騭、右諫議大夫張衍、兵部郎中張儁最後至，帝命撲殺之。<span class="jiazhu">騭，職日翻。撲，弼角翻。《考異》曰：《梁祖實錄》云賜自盡，今從《莊宗實錄》。</span>衍，宗奭之姪也。</p>
<p class="em2 strong">丙寅，帝至武陟。<span class="jiazhu">《九域志》：武陟縣在懷州東八十里。</span>段明遠供饋有加於前。丁卯，至獲嘉，帝追思李思安去歲供饋有闕，貶柳州司戶，告辭稱明遠之能曰：<span class="yinhao">「觀明遠之忠勤如此，見思安之悖慢何如！」</span>尋長流思安於崖州，賜死。<span class="jiazhu">時遠貶者悉賜死。柳州遠踰嶺嶠，崖州再涉鯨波，思安寧得至邪！</span>明遠後更名凝。<span class="jiazhu">更，工衡翻。</span></p>
<p class="em2 strong">乙亥，帝至魏州，命都招討使宣義節度使楊師厚、副使·前河陽節度使李周彝圍棗強，招討應接使·平盧節度使賀德倫、副使·天平留後袁象先圍蓨縣。<span class="jiazhu">《九域志》：棗強縣在鎭州東南五十五里。蓨縣在冀州東北一百五十里。宋白曰：蓨县卽漢條侯國，隋開皇五年改條縣爲蓨縣。蓨，音條。</span>德倫，河西胡人；象先，下邑人也。</p>
<p class="em2 strong">戊寅，帝至貝州。</p>
<p class="em2 strong"><span class="yinwen">4</span>辰州蠻酋宋鄴、昌師益皆帥衆降於楚，<span class="jiazhu">酋，慈由翻。帥，讀曰率。</span>楚王殷以鄴爲辰州刺史，師益爲潊州刺史。<span class="jiazhu">潊，音敍。</span></p>
<p class="em2 strong"><span class="yinwen">5</span>帝晝夜兼行，三月，辛巳，至下博南，登觀津冢。<span class="jiazhu">漢觀津縣古城東南有青山，卽漢文帝竇后父少消冢也。消是縣人，遭秦之亂，漁釣隱身，墜淵而死。景帝立，后遣使者塡以葬父，起大墳於觀津城東南，縣民謂之竇氏青山。</span>趙將符習引數百騎巡邏，不知是帝，遽前逼之。或告曰：<span class="yinhao">「晉兵大至矣！」</span>帝棄行幄，亟引兵趣棗強，與楊師厚軍合。<span class="jiazhu">邏，郎佐翻。自下博至棗強六十餘里。趣，七喻翻。</span>習，趙州人也。</p>
<p class="em2 strong">棗強城小而堅，趙人聚精兵數千人守之，師厚急攻之，數日不下，城壞復脩，死傷者以萬數。<span class="jiazhu">此言攻城之卒死傷者也。</span>城中矢石將竭，謀出降，有一卒奮曰：<span class="yinhao">「賊自柏鄕喪敗已來，視我鎭人裂眥，<span class="jiazhu">喪，息浪翻。眥，疾智翻。</span>今往歸之，如自投虎狼之口耳。困窮如此，何用身爲！我請獨往試之。」</span>夜，縋城出，詣梁軍詐降，<span class="jiazhu">縋，馳僞翻。</span>李周彝召問城中之備，對曰：<span class="yinhao">「非半月未易下也。」</span><span class="jiazhu">易，以豉翻。</span>因謀曰：<span class="jiazhu"><span class="yinhao">「謀」</span>，當作<span class="yinhao">「請」</span>。</span><span class="yinhao">「某旣歸命，願得一劍，效死先登，取守城將首。」</span><span class="jiazhu">將，卽亮翻。</span>周彝不許，使荷擔從軍。卒得間舉擔擊周彝首，踣地，左右救至，得免。<span class="jiazhu">荷，下可翻，又如字。擔，都濫翻。間，古莧翻。踣，蒲北翻。《考異》曰：《莊宗實錄》：<span class="yinhao">「頃之，周彝晝寢，左右未至，其人抽擔擊周彝首，踣於地，求兵仗不獲。周彝大呼，左右救至，獲免。卒睨周彝曰：『吾比欲剚刃於朱溫之腹，非圖爾也，誤矣。』」</span>《編遺錄》云：<span class="yinhao">「時有一百姓來投軍中，李周彝收於部伍間，謂周彝曰：『請賜一劍，願先登以收其牆。』未許間，忽然抽茶擔子揮擊周彝，頭上中擔，幾仆于地。左右擒之，元是棗強邑中遣來詐降，本意欲窺算招討使楊師厚，斯人不能辨，乃誤中周彝。」</span>按此卒從周彝請劍，周彝不許而令負擔，豈不知周彝非溫也。又帝王與將帥居處侍衞不同，豈容不識而誤中之！若本欲殺楊師厚，則似近之。今旣可疑，皆不取。</span>帝聞之，愈怒，命師厚晝夜急攻，丙戌，拔之，無問老幼皆殺之，流血盈城。</p>
<p class="em2 strong">初，帝引兵渡河，聲言五十萬。晉忻州刺史李存審屯趙州，患兵少，裨將趙行實請入土門避之，存審不可。<span class="jiazhu">入土門則退歸晉陽矣。</span>及賀德倫攻蓨縣，存審謂史建瑭、李嗣肱曰：<span class="yinhao">「吾王方有事幽薊，無兵此來，南方之事委吾輩數人。今蓨縣方急，吾輩安得坐而視之！使賊得蓨縣，必西侵深、冀，患益深矣。當與公等以奇計破之。」</span>存審乃引兵扼下博橋，<span class="jiazhu">漳水逕下博縣，蓋跨漳水爲橋也。</span>使建瑭、嗣肱分道擒生。建瑭分其麾下爲五隊，隊各百人，一之衡水，一之南宮，一之信都，<span class="jiazhu">信都，漢古縣，唐帶冀州。蓋其治所雖在郭下，而所管地界則環冀州近郊皆是也。</span>一之阜城，自將一隊深入，與嗣肱遇梁軍之樵芻者皆執之，獲數百人。明日會於下博橋，皆殺之，留數人斷臂縱去，曰：<span class="yinhao">「爲我語朱公：晉王大軍至矣！」</span><span class="jiazhu">斷，音短。爲，于僞翻。語，牛倨翻。</span>時蓨縣未下，帝引楊師厚兵五萬，就賀德倫共攻之。丁亥，始至縣西，未及置營，建瑭、嗣肱各將三百騎，效梁軍旗幟服色，與樵芻者雜行，<span class="jiazhu">幟，昌志翻。</span>日且暮，至德倫營門，殺門者，縱火大譟，弓矢亂發，左右馳突，旣暝，各斬馘執俘而去。營中大擾，不知所爲。斷臂者復來曰：<span class="yinhao">「晉軍大至矣！」</span><span class="jiazhu">復，扶又翻。</span>帝大駭，燒營夜遁，<span class="jiazhu">以朱溫之狡，濟之以楊師厚，使遇他敵，猶在亂而能整。今史建瑭等以奇兵撓之，遂相與狼狽，至於散遁不能復振者，主將上下先有畏晉之心故也。</span>迷失道，委曲行百五十里，戊子旦乃至冀州；蓨之耕者皆荷鉏奮梃逐之，委棄軍資器械不可勝計。<span class="jiazhu">梃，徒鼎翻。勝，音升。</span>旣而復遣騎覘之，<span class="jiazhu">覘，丑廉翻，又丑豔翻。</span>曰：<span class="yinhao">「晉軍實未來，此乃史先鋒遊騎耳。」</span><span class="jiazhu">晉王以史建瑭爲先鋒指揮使，故稱之。</span>帝不勝慙憤，<span class="jiazhu">親御六軍，見敵之遊兵而遁，故慙；師屢出而屢敗，故憤。不能自勝，言其甚也。</span>由是病增劇，不能乘肩輿。留貝州旬餘，諸軍始集。<span class="jiazhu">潰散之甚，久而後集。</span></p>
<p class="em2 strong"><span class="yinwen">6</span>義昌節度使劉繼威年少，淫虐類其父，<span class="jiazhu">劉繼威父守光。</span>淫於都指揮使張萬進家，萬進怒，殺之。詰旦，召大將周知裕，告其故。萬進自稱留後，以知裕爲左都押牙。庚子，遣使奉表請降，亦遣使降于晉；晉王命周德威安撫之。知裕心不自安，<span class="jiaozhusup">【章：十二本「安」下有「求爲景州刺史」六字；乙十一行本同；孔本同；退齋校同。】</span>遂來奔，帝爲之置歸化軍，<span class="jiazhu">爲，于僞翻。</span>以知裕爲指揮使，凡軍士自河朔來者皆隸之。辛丑，以萬進爲義昌留後。甲辰，改義昌爲順化軍，以萬進爲節度使。<span class="jiazhu">爲楊師厚劫徙張萬進張本。</span></p>
<p class="em2 strong"><span class="yinwen">7</span>乙巳，帝發貝州；丁未，至魏州。<span class="jiazhu">貝州南至魏州二百一十里。</span></p>
<p class="em2 strong"><span class="yinwen">8</span>戊申，周德威遣裨將李存暉等攻瓦橋關，<span class="jiazhu">《九域志》：瓦橋關在涿州南一百二十里。</span>其將吏及莫州刺史李嚴皆降。嚴，幽州人也，涉獵書傳，<span class="jiazhu">傳，直戀翻。</span>晉王使傅其子繼岌，嚴固辭。晉王怒，將斬之，敎練使孟知祥徒跣入諫曰：<span class="yinhao">「強敵未滅，大王豈宜以一怒戮嚮義之士乎！」</span><span class="jiazhu">言非所以招懷燕人。</span>乃免之。知祥，遷之弟子，<span class="jiazhu">孟遷以邢州降晉，又背晉以邢州降梁者也。孟知祥始此。</span>李克讓之壻也。<span class="jiazhu">李克讓，晉王克用之弟。</span></p>
<p class="em2 strong"><span class="yinwen">9</span>吳鎭南節度使劉威，歙州觀察使陶雅，宣州觀察使李遇，常州刺史李簡，皆武忠王舊將，有大功，<span class="jiazhu">楊行密諡武忠王。</span>以徐溫自牙將秉政，<span class="jiazhu">徐溫自右牙指揮使秉政，見二百六十六卷開平元年。</span>內不能平；李遇尤甚，常言：<span class="yinhao">「徐溫何人，吾未嘗識面，一旦乃當國邪！」</span></p>
<p class="em2 strong">館驛使徐玠使於吳越，道過宣州，溫使玠說遇入見新王，<span class="jiazhu">說，式芮翻。見，賢遍翻。</span>遇初許之；玠曰：<span class="yinhao">「公不爾，<span class="jiazhu">不爾，猶言不如此也。</span>人謂公反。」</span>遇怒曰：<span class="yinhao">「君言遇反，殺侍中者非反邪！」</span>侍中，謂威王也。<span class="jiazhu">楊渥諡威王。李遇斥言徐溫殺之。</span>溫怒，以淮南節度副使王檀爲宣州制置使，<span class="jiazhu"><span class="yinhao">「王檀」</span>恐當作<span class="yinhao">「王壇」</span>。</span>數遇不入朝之罪，<span class="jiazhu">數，所具翻。朝，直遙翻；下同。</span>遣都指揮使柴再用帥昇、潤、池、歙兵納檀于宣州，<span class="jiazhu">帥，讀曰率。</span>昇州副使徐知誥爲之副。遇不受代，再用攻宣州，踰月不克。</p>
<p class="em2 strong"><span class="yinwen">10</span>夏，四月，癸丑，以楚王殷爲武安、武昌、靜江、寧遠節度使，洪、鄂四面行營都統。<span class="jiazhu">欲使攻楊氏之洪、鄂也。</span></p>
<p class="em2 strong"><span class="yinwen">11</span>乙卯，博王友文來朝，<span class="jiazhu">來朝於魏州行宮。</span>請帝還東都。丁巳，發魏州；己未，至黎陽，以疾淹留；乙丑，至滑州。<span class="jiazhu">黎陽至滑州，隔大河耳。今滑州古城已淪於河。</span></p>
<p class="em2 strong"><span class="yinwen">12</span>維州羌胡董琢反，蜀主遣保鑾軍使趙綽討平之。</p>
<p class="em2 strong"><span class="yinwen">13</span>己巳，帝至大梁。</p>
<p class="em2 strong"><span class="yinwen">14</span>帝聞嶺南與楚相攻，甲戌，以右散騎常侍韋戩等爲潭、廣和叶使，<span class="jiazhu">戩，子踐翻。</span>往解之。</p>
<p class="em2 strong"><span class="yinwen">15</span>戊寅，帝發大梁。</p>
<p class="em2 strong"><span class="yinwen">16</span>周德威白晉王，以兵少不足攻城，<span class="jiazhu">言幽州城大而固，非兵少所能攻。</span>晉王遣李存審將吐谷渾、契苾騎兵會之。<span class="jiazhu">契，欺訖翻。</span>李嗣源攻瀛州，刺史趙敬降。</p>
<p class="em2 strong"><span class="yinwen">17</span>五月，甲申，帝至洛陽，疾甚。</p>
<p class="em2 strong"><span class="yinwen">18</span>司空、門下侍郎、同平章事薛貽矩卒。</p>
<p class="em2 strong"><span class="yinwen">19</span>燕主守光遣其將單廷珪將精兵萬人出戰，與周德威遇於龍頭岡。<span class="jiazhu">龍頭岡在幽州城東南。《考異》曰：《莊宗實錄》作<span class="yinhao">「羊頭岡」</span>，今從《莊宗列傳》。《莊宗實錄》：<span class="yinhao">「四月己卯朔，周德威擒單廷珪，進軍大城莊。」</span>薛《史》及《莊宗列傳·周德威傳》云，<span class="yinhao">「五月七日擒廷珪，十二日次大城莊。」</span>今從之。</span>廷珪曰：<span class="yinhao">「今日必擒周楊五以獻。」</span>楊五者，德威小名也。旣戰，見德威於陳，<span class="jiazhu">陳，讀曰陣。</span>援槍單騎逐之，<span class="jiazhu">援，于元翻。</span>槍及德威背，德威側身避之，奮檛反擊廷珪墜馬，<span class="jiazhu">單廷珪之馬方疾馳，勢不得止。周德威側身避其鋒，馬差過前，則德威已在槍裏，奮檛擊廷珪，廷珪安所避之，此其所以墜馬也。格鬬之勢，刀不如棒，謂此也。</span>生擒，置於軍門。燕兵退走，德威引騎乘之，燕兵大敗，斬首三千級。廷珪，燕驍將也，燕人失之，奪氣。</p>
<p class="em2 strong"><span class="yinwen">20</span>己丑，蜀大赦。</p>
<p class="em2 strong"><span class="yinwen">21</span>李遇少子爲淮南牙將，遇最愛之，徐溫執之，至宣州城下示之，其子啼號求生，<span class="jiazhu">少，詩照翻。號，戶高翻。</span>遇由是不忍戰。<span class="jiazhu">舉大事者不顧家。李遇旣與徐溫爲敵，乃顧一子邪！</span>溫使典客何蕘入城，以吳王命說之<span class="jiazhu">蕘，如招翻。說，式芮翻。</span>曰：<span class="yinhao">「公本志果反，請斬蕘以徇；不然，隨蕘納款。」</span>遇乃開門請降，溫使柴再用斬之，夷其族。於是諸將始畏溫，莫敢違其命。<span class="jiazhu">諸將，謂劉威、陶雅輩。</span></p>
<p class="em2 strong">徐知誥以功遷昇州刺史。知誥事溫甚謹，安於勞辱，或通夕不解帶，溫以是特愛之，每謂諸子曰：<span class="yinhao">「汝輩事我能如知誥乎？」</span><span class="jiazhu">徐溫以善事楊行密而竊吳國之權，徐知誥以善事徐溫而竊徐氏之權，天邪，人邪！</span>時諸州長吏多武夫，專以軍旅爲務，不恤民事；知誥在昇州，獨選用廉吏，脩明政敎，招延四方士大夫，傾家貲無所愛。洪州進士宋齊丘，好縱橫之術，<span class="jiazhu">好，呼到翻。縱，子容翻。</span>謁知誥，知誥奇之，辟爲推官，與判官王令謀、參軍王翃專主謀議，<span class="jiazhu">翃，乎萌翻。</span>以牙吏馬仁裕、周宗、曹悰爲腹心。<span class="jiazhu">悰，徂宗翻。</span>仁裕，彭城人；宗，漣水人也。<span class="jiazhu">爲知誥篡楊氏張本。</span></p>
<p class="em2 strong"><span class="yinwen">22</span>閏月，壬戌，帝疾增甚，謂近臣曰：<span class="yinhao">「我經營天下三十年，<span class="jiazhu">帝以唐僖宗中和三年鎭宣武，創業之始也，至是年三十一年。</span>不意太原餘孼更昌熾如此！<span class="jiazhu">謂晉也。孼，魚列翻。</span>吾觀其志不小，天復奪我年，<span class="jiazhu">復，扶又翻；下同。</span>我死，諸兒非彼敵也，吾無葬地矣！」</span>因哽咽，<span class="jiazhu">哽，古杏翻。</span>絕而復蘇。<span class="jiazhu">氣絕而復息爲蘇。</span></p>
<p class="em2 strong"><span class="yinwen">23</span>高季昌潛有據荊南之志，乃奏築江陵外郭，增廣之。</p>
<p class="em2 strong"><span class="yinwen">24</span>丙寅，蜀門下侍郎、同平章事王鍇罷爲兵部尙書。<span class="jiazhu">鍇，口駭翻。</span></p>
<p class="em2 strong"><span class="yinwen">25</span>帝長子郴王友裕早卒。<span class="jiazhu">郴，丑林翻。</span>次假子博王友文，<span class="jiazhu">友文本姓康，名勤。</span>帝特愛之，常留守東都，兼建昌宮使。<span class="jiazhu">帝以大梁舊第爲建昌宮。</span>次郢王友珪，其母亳州營倡也，<span class="jiazhu">倡，音昌。薛《史》：友珪小字遙喜，母失其姓，本亳州營妓也。唐光啓中，帝徇地亳州，召而侍寢。月餘，將捨之而去，以娠告。是時元貞張后賢而有寵，帝素憚之，由是不果攜歸大梁，因留亳州，以別宅貯之。及期，妓以生男來告，帝喜，故字之曰<span class="yinhao">「遙喜」</span>。後迎歸汴。</span>爲左右控鶴都指揮使。<span class="jiaozhusup">【章：十二行本「使」下有「無寵」二字；乙十一行本同；孔本同；張校同。】</span>次均王友貞，爲東都馬步都指揮使。</p>
<p class="em2 strong">初，元貞張皇后嚴整多智，帝敬憚之。后殂，<span class="jiazhu">張后殂於唐昭宗天祐元年。</span>帝縱意聲色，諸子雖在外，常徵其婦入侍，帝往往亂之。友文婦王氏色美；帝尤寵之，雖未以友文爲太子，帝意常屬之。<span class="jiazhu">屬，之欲翻。</span>友珪心不平。友珪嘗有過，帝撻之，友珪益不自安。帝疾甚，命王氏召友文於東都，欲與之訣，且付以後事。友珪婦張氏亦朝夕侍帝側，知之，密告友珪曰：<span class="yinhao">「大家以傳國寶付王氏懷往東都，吾屬死無日矣。」</span>夫婦相泣。左右或說之曰：<span class="yinhao">「事急計生，何不改圖，時不可失！」</span><span class="jiazhu">古人有言曰：<span class="yinhao">「淫而不父，必有子禍。」</span>說，式芮翻。</span></p>
<p class="em2 strong">六月，丁丑朔，帝命敬翔出友珪爲萊州刺史，卽令之官。已宣旨，未行敕。<span class="jiazhu">敬翔時爲宣政使，故使之行敕。翔佐帝有年矣，軍國大謀無不預，隨事彌縫，轉帝兇暴之氣以成，功亦不爲小。寢疾彌留而出友珪於外，使翔能爲之謀，則必有以處友珪，而帝免剚刃之禍。顚而不扶，焉用彼相哉！</span>時左遷者多追賜死，友珪益恐。</p>
<p class="em2 strong">戊寅，友珪易服微行入左龍虎軍，見統軍韓勍，以情告之。勍亦見功臣宿將多以小過被誅，懼不自保，遂相與合謀。<span class="jiazhu">臣子俱逆，亦上之人有以致之也。被，皮義翻。</span>勍以牙兵五百人從友珪雜控鶴士入，伏於禁中，<span class="jiazhu">梁以侍衞親軍爲控鶴軍。</span>中夜斬關入，至寢殿，侍疾者皆散走。帝驚起，問：<span class="yinhao">「反者爲誰？」</span>友珪曰：<span class="yinhao">「非他人也。」</span>帝曰：<span class="yinhao">「我固疑此賊，恨不早殺之。汝悖逆如此，天地豈容汝乎！」</span><span class="jiazhu">悖，蒲內翻，又蒲沒翻。</span>友珪曰：<span class="yinhao">「老賊萬段！」</span>友珪僕夫馮廷諤刺帝腹，刃出於背。<span class="jiazhu">刺，七亦翻。</span>友珪自以敗氈裹之，瘞於寢殿，<span class="jiazhu">年六十一。瘞，於計翻。</span>祕不發喪。遣供奉官丁昭溥馳詣東都，命均王友貞殺友文。</p>
<p class="em2 strong">己卯，矯詔稱：<span class="yinhao">「博王友文謀逆，遣兵突入殿中，賴郢王友珪忠孝，將兵誅之，保全朕躬。然疾因震驚，彌致危殆，宜令友珪權主軍國之務。」</span>韓勍爲友珪謀，<span class="jiazhu">爲，于僞翻。</span>多出府庫金帛賜諸軍及百官以取悅。</p>
<p class="em2 strong">辛巳，丁昭溥還，<span class="jiazhu">還，從宣翻。</span>聞友文已死，乃發喪，宣遺制，友珪卽皇帝位。</p>
<p class="em2 strong">時朝廷新有內難，中外人情忷忷。<span class="jiazhu">難，乃旦翻。忷，許勇翻。</span>許州軍士更相告變，匡國節度使韓建皆不之省，亦不爲備；<span class="jiazhu">更，工衡翻。省，悉景翻。史言韓建死期將至。</span>丙申，馬步都指揮使張厚作亂，殺建，<span class="jiazhu">《考異》曰：《莊宗實錄》，九月建遇害。今從薛《史》。</span>友珪不敢詰，<span class="jiazhu">詰，去吉翻。</span>甲辰，以厚爲陳州刺史。</p>
<p class="em2 strong"><span class="yinwen">26</span>秋，七月，丁未，大赦。</p>
<p class="em2 strong"><span class="yinwen">27</span>天雄節度使羅周翰幼弱，軍府事皆決於牙內都指揮使潘晏；北面都招討使、宣義節度使楊師厚軍於魏州，久欲圖之，憚太祖威嚴，不敢發。至是，師厚館於銅臺驛，<span class="jiazhu">因銅雀臺以名驛。然銅雀臺在鄴，不在魏州。</span>潘晏入謁，執而殺之，引兵入牙城，據位視事。壬子，制以師厚爲天雄節度使，<span class="jiazhu">《考異》曰：《梁功臣列傳·楊師厚傳》云：<span class="yinhao">「太祖初棄天下，郡府乘間爲亂甚衆。魏之衙內都指揮使潘晏與大將臧延範、趙訓將謀反變；有密告者，師厚布兵擒捕，斬之。七月，除魏博節度使。」</span>薛《史·師厚傳》略同。今從《莊宗列傳·朱友珪傳》及《莊宗實錄》。</span>徙周翰爲宣義節度使。<span class="jiazhu">唐僖宗文德元年，羅弘信得魏博，傳子至孫而亡。</span></p>
<p class="em2 strong"><span class="yinwen">28</span>以侍衞諸軍使韓勍領匡國節度使。<span class="jiazhu">韓勍以同逆領節。</span></p>
<p class="em2 strong"><span class="yinwen">29</span>甲寅，加吳越王鏐尙父。</p>
<p class="em2 strong"><span class="yinwen">30</span>甲子，以均王友貞爲開封尹、東都留守。</p>
<p class="em2 strong"><span class="yinwen">31</span>蜀太子元坦更名元膺。<span class="jiazhu">宗懿更名元坦，見上卷開平四年。按歐《史》，蜀主建時得銅牌子于什仿縣，有文二十餘字，建以爲符讖，因取之以名諸子，故又更名元膺。更，工衡翻。</span></p>
<p class="em2 strong"><span class="yinwen">32</span>丙寅，廢建昌宮使，以河南尹張宗奭爲國計使，凡天下金穀舊隸建昌宮者悉主之。<span class="jiazhu">梁祖受禪，以博王友文領建昌宮使，專領金穀。友珪旣殺友文，故廢之而置國計使。</span></p>
<p class="em2 strong"><span class="yinwen">33</span>八月，龍驤軍三千人戍懷州者，<span class="jiazhu">戍懷州所以備晉人自上黨下太行以窺洛陽。</span>潰亂東走，所過剽掠；<span class="jiazhu">剽，匹妙翻。《考異》曰：《莊宗列傳·友珪傳》云：<span class="yinhao">「重霸據懷州爲亂，壯健者團結於鞏村，將爲朱溫雪恥。」</span>《明宗實錄·杜晏球傳》云：<span class="yinhao">「龍驤軍作亂，欲入京城，已至河陽。」</span>今按《梁祖實錄》，戊子鄴州奏稱懷州屯駐龍驤騎軍潰散，十一日夜至州南十五里鞏村安下，及五鼓分隊逃逸，安得據懷州及至河陽事也！</span>戊子，遣東京馬步軍都指揮使霍彥威、左耀武指揮使杜晏球討之，庚寅，擊破亂軍，執其都將劉重遇於鄢陵，甲午，斬之。<span class="jiazhu">爲友貞以龍驤軍起義誅友珪張本。</span></p>
<p class="em2 strong"><span class="yinwen">34</span>郢王友珪旣篡立，諸宿將多憤怒，雖曲加恩禮，終不悅。告哀使至河中，護國節度使冀王朱友謙泣曰：<span class="yinhao">「先帝數十年開創基業，前日變起宮掖，聲聞甚惡，<span class="jiazhu">聞，音問。</span>吾備位藩鎭，心竊恥之。」</span><span class="jiazhu">朱友謙本陝州牙將朱簡也，唐末附朱溫，賜名友謙，列於諸子，故因此聲友珪弒逆之罪。律以古法，臣弒君，子弒父，凡在官者殺無赦，則友珪之罪，凡爲梁之臣子者皆得而誅之也。</span>友珪加友謙侍中、中書令，以詔書自辨，且徵之。友謙謂使者曰：<span class="yinhao">「所立者爲誰？先帝晏駕不以理，吾且至洛陽問罪，何以徵爲！」</span>戊戌，以侍衞諸軍使韓勍爲西面行營招討使，督諸軍討之。友謙以河中附於晉以求救，九月，丁未，以感化節度使康懷貞爲河中都招討使，更以韓勍副之。</p>
<p class="em2 strong"><span class="yinwen">35</span>友珪以兵部尙書知崇政院事敬翔，太祖腹心，恐其不利於己，欲解其內職，<span class="jiazhu">內職，謂知崇政院事。</span>恐失人望，庚午，以翔爲中書侍郎、同平章事；壬申，以戶部尙書李振充崇政院使。翔多稱疾不預事。<span class="jiazhu">敬翔、李振於此時皆先朝佐命功臣也。李振代敬翔領崇政院使，則振與友珪同惡。敬翔雖稱疾不預事，若律之以古人主在與在主亡與亡之法，亦不免於死。</span></p>
<p class="em2 strong"><span class="yinwen">36</span>康懷貞等與忠武節度使牛存節合兵五萬屯河中城西，攻之甚急。晉王遣其將李存審、李嗣肱、李嗣恩將兵救之，敗梁兵于胡壁。<span class="jiazhu">敗，補邁翻。</span>嗣恩，本駱氏子也。<span class="jiazhu">歐《史·義兒傳》，嗣恩本姓駱，吐谷渾部人。</span></p>
<p class="em2 strong"><span class="yinwen">37</span>吳武忠王之疾病也，周隱請召劉威，<span class="jiazhu">事見二百六十五卷唐天祐二年。</span>威曰<span class="jiaozhusup">【章：十二行本「曰」作「由」；乙十一行本同；孔本同；熊校同。】</span>是爲帥府所忌。<span class="jiazhu">帥府，謂廣陵帥府。帥，所類翻。</span>或譖之於徐溫，溫將討之。威幕客黃訥說威曰：<span class="jiazhu">說，式芮翻。</span><span class="yinhao">「公受謗雖深，反本無狀，若輕舟入覲，則嫌疑皆亡矣。」</span>威從之。陶雅聞李遇敗，亦懼，與威偕詣廣陵，溫待之甚恭，如事武忠王之禮，優加官爵，雅等悅服，由是人皆重溫。訥，蘇州人也。溫與威、雅帥將吏請於李儼，承制加嗣吳王隆演太師、吳王，<span class="jiazhu">隆演之嗣吳王，李茂貞承制所加也。楊行密因李儼來使尊之承制，徐溫等因其舊而請於儼。帥，讀曰率。</span>以溫領鎭海節度使、同平章事，淮南行軍司馬如故。溫遣威、雅還鎭。<span class="jiazhu">劉威鎭洪州，陶雅鎭歙州。徐溫事威、雅如事楊行密，貴而不敢忘舊者，能矯情爲之；至於遣威、雅歸鎭，不特時人服之，威、雅亦心服矣。自古以來，英雄分量固自不同，至於隨其分量以制一時之事則一也。善觀史者毋忽諸！</span></p>
<p class="em2 strong"><span class="yinwen">38</span>辛巳，蜀改劍南東川曰武德軍。</p>
<p class="em2 strong"><span class="yinwen">39</span>朱友謙復告急于晉，<span class="jiazhu">復，扶又翻。</span>冬，十月，晉王自將自澤潞而西，<span class="jiazhu">不自太原南出汾、晉。將，卽亮翻。</span>遇康懷貞於解縣，<span class="jiazhu">宋白曰：解縣，漢舊縣，後魏改爲北解縣。按此前解縣在臨晉縣界，隋開皇十六年於此置解縣，大業二年省，九年自綏化故城移虞鄕縣於廢縣理。唐武德元年改虞鄕縣爲解縣，仍於蒲州界別置虞鄕縣。《九域志》：解在蒲州東九十五里，虞鄕在蒲州東六十里。解，戶買翻。《考異》曰：莊宗同光四年《實錄》、《莊宗列傳》、薛《史》、《唐餘錄·朱友謙傳》皆云<span class="yinhao">「與汴軍遇於平陽，大破之。」</span>今從莊宗天祐九年《實錄》。</span>大破之，斬首千級，追至白徑嶺而還。<span class="jiazhu">白徑嶺在河中安邑縣東。</span>梁兵解圍，退保陝州。<span class="jiazhu">《九域志》：河中南至陝州二百三十八里。陝，失冉翻。</span>友謙身自至猗氏謝晉王，<span class="jiazhu">《九域志》：猗氏縣在河中府東北九十五里。</span>從者數十人，撤武備，詣晉王帳，拜之爲舅。晉王夜置酒張樂，友謙大醉。晉王留宿帳中，友謙安寢，鼾息自如。<span class="jiazhu">朱友謙以此示委心晉王，無所猜間也。鼾，下旦翻。</span>明旦復置酒而罷。</p>
<p class="em2 strong"><span class="yinwen">40</span>楊師厚旣得魏博之衆，又兼都招討使，宿衞勁兵多在麾下，諸鎭兵皆得調發，<span class="jiazhu">調，徒釣翻。</span>威勢甚重，心輕郢王友珪，遇事往往專行不顧。友珪患之，發詔召之，云：<span class="yinhao">「有北邊軍機，欲與卿面議。」</span>師厚將行，其腹心皆諫曰：<span class="yinhao">「往必不測。」</span>師厚曰：<span class="yinhao">「吾知其爲人，雖往，如我何！」</span>乃帥精兵萬餘人，渡河趣洛陽，<span class="jiazhu">帥，讀曰率。趣，七喻翻。</span>友珪大懼。丁亥，至都門，<span class="jiazhu">城外郭門曰都門。</span>留兵於外，與十餘人入見，<span class="jiazhu">見，賢遍翻。</span>友珪喜，甘言遜詞以悅之，賜與巨萬。癸巳，遣還。</p>
<p class="em2 strong"><span class="yinwen">41</span>十一月，趙將王德明將兵三萬掠武城，<span class="jiazhu">武城，漢之東武城縣，唐屬貝州。《九域志》：在州東五十里。</span>至于臨清，攻宗城，下之。癸丑，楊師厚伏兵唐店，邀擊，大破之，斬首五千餘級。</p>
<p class="em2 strong"><span class="yinwen">42</span>甲寅，葬神武元聖孝皇帝于宣陵，<span class="jiazhu">宣陵在河南伊闕縣。</span>廟號太祖。</p>
<p class="em2 strong"><span class="yinwen">43</span>吳淮南節度副使陳璋等將水軍襲楚岳州，執刺史苑玫；<span class="jiazhu">開平元年，楚取岳州；三年，苑玫降楚，至此爲淮南所執。玫自江西降楚，楚使之守岳州也。</span>楚王殷遣水軍都指揮使楊定眞救岳州。璋等進攻荊南，高季昌遣其將倪可福拒之。吳恐楚人救荊南，遣撫州刺史劉信帥江、撫、袁、吉、信五州兵屯吉州，爲璋聲援。<span class="jiazhu">屯吉州以張聲勢，若將進兵攻潭、衡者，以牽制楚兵。</span></p>
<p class="em2 strong"><span class="yinwen">44</span>十二月，戊寅，蜀行營都指揮使王宗汾攻岐文州，拔之，守將李繼夔走。<span class="jiazhu">文州，古陰平之地。將，卽亮翻；下同。</span></p>
<p class="em2 strong"><span class="yinwen">45</span>是歲，隰州都將劉訓殺刺史，以州降晉，晉王以爲瀛州刺史。訓，永和人也。<span class="jiazhu">永和縣屬隰州，漢狐讘縣地，隋爲永和縣。《九域志》：在州西一百里。</span></p>
<p class="em2 strong"><span class="yinwen">46</span>虔州防禦使李彥圖卒，州人奉譚全播知州事，遣使內附，詔以全播爲百勝防禦使、虔·韶二州節度開通使。<span class="jiazhu">虔州先有百勝指揮，今因以爲軍州之號。開通使者，言使之開通道路，南達交、廣也。</span></p>
<p class="em2 strong"><span class="yinwen">47</span>高季昌出兵，聲言助梁伐晉，進攻襄州，山南東道節度使孔勍擊敗之。自是朝貢路絕。<span class="jiazhu">高季昌旣與孔勍交惡，入梁之路遂絕，不復朝貢。敗，補萬翻。</span>勍，兗州人也。</p>
<h5><span class="section" id="title-5"><span data-head-description="" data-head-level="h3" data-head-title="均王上">均王上</span></span></h5>
<p class=""><span class="jiazhu">諱友貞，太祖第三子。王溥《會要》曰：太祖第四子，母曰元貞皇后張氏。卽位，改名瑱，其後又改名鍠。余按王溥云第四子者，併假子博王友文數之也。</span></p>
<p class="strong"><span class="section" id="title-6"><span data-head-description="均王上" data-head-level="h4" data-head-title="乾化三年">乾化三年</span></span><span class="biaozhusup" data-rel="">（癸酉、九一三年）</span></p>
<p class="em2 strong"><span class="yinwen">1</span>春，正月，丁巳，晉周德威拔燕順州。<span class="jiazhu">唐貞觀四年平突厥，以其部落置順、祐、化、長四州，六年，以順州僑治營州南之五柳戍。沈括曰：幽州東北三十里有望京館，東行少北十里餘出古長城，又二十里至中頓，又踰孫侯河行二十里至順州，其北平斥，土厚宜稼。又東北行七十里至檀州。《金人疆域圖》：順州至燕京一百十五里。《匈奴須知》：順州南至燕京九十里。其載道里遠近不同，今並存之。宋白曰：幽州東北至順州八十里。大元順州領懷柔、密雲二縣，屬大同［都］府路。</span></p>
<p class="em2 strong"><span class="yinwen">2</span>癸亥，郢王友珪朝享太廟；<span class="jiazhu">朝，直遙翻。</span>甲子，祀圜丘，改元鳳曆。<span class="jiazhu">《考異》曰：《莊宗列傳》云<span class="yinhao">「七日」</span>，《實錄》云<span class="yinhao">「庚戌，友珪祀圜丘，改元。」</span>今從薛《史》。</span></p>
<p class="em2 strong"><span class="yinwen">3</span>吳陳璋攻荊南，不克而還，荊南兵與楚兵會於江口以邀之；<span class="jiazhu">江口，荊江口也。還，音旋，又如字。</span>璋知之，舟二百艘騈爲一列，夜過，二鎭兵遽出追之，不能及。<span class="jiazhu">艘，蘇遭翻。</span></p>
<p class="em2 strong"><span class="yinwen">4</span>晉周德威拔燕安遠軍，薊州將成行言等降于晉。<span class="jiazhu">將，卽亮翻。宋白曰：薊州治漁陽，本春秋無終子之國，隋開皇初徙玄州於此，煬帝廢州，立漁陽郡。唐初廢郡，其地屬幽州；開元十八年置薊州，取古薊門關以名。州西至幽州二百一十里。</span></p>
<p class="em2 strong"><span class="yinwen">5</span>二月，壬午，蜀大赦。</p>
<p class="em2 strong"><span class="yinwen">6</span>郢王友珪旣得志，遽爲荒淫，內外憤怒，友珪雖啗以金繒，終莫之附。<span class="jiazhu">啗，徒濫翻。繒，慈陵翻。</span>駙馬都尉趙巖，犨之子，<span class="jiazhu">趙犨守陳州，拒黃巢有功，見《唐僖宗紀》。</span>太祖之壻也；<span class="jiazhu">巖尙太祖女長樂公主。</span>左龍虎統軍、侍衞親軍都指揮使袁象先，太祖之甥也。<span class="jiazhu">袁象先父敬初，尙太祖妹萬安大長公主。</span>巖奉使至大梁，<span class="jiazhu">使，疏吏翻。</span>均王友貞密與之謀誅友珪，巖曰：<span class="yinhao">「此事成敗，在招討楊令公耳。<span class="jiazhu">楊師厚官中書令，爲北面都招討使，故稱之。</span>得其一言諭禁軍，吾事立辦。」</span><span class="jiazhu">時梁重兵皆在楊師厚之手，又勳名爲衆所服，故欲得其言諭禁軍。</span>均王乃遣腹心馬愼交之魏州說楊師厚曰：<span class="yinhao">「郢王篡弒，人望屬在大梁，<span class="jiazhu">說，式芮翻。屬，之欲翻。</span>公若因而成之，此不世之功也。」</span>且許事成之日賜犒軍錢五十萬緡。<span class="jiazhu">犒，苦到翻。</span>師厚與將佐謀之，曰：<span class="yinhao">「方郢王弒逆，吾不能卽討；今君臣之分已定，<span class="jiazhu">分，扶問翻。</span>無故改圖，可乎？」</span>或曰：<span class="yinhao">「郢王親弒君父，賊也；均王舉兵復讎，義也。奉義討賊，何君臣之有！彼若一朝破賊，公將何以自處乎？」</span><span class="jiazhu">處，昌呂翻。</span>師厚曰：<span class="yinhao">「吾幾誤計。」</span><span class="jiazhu">幾，居依翻。</span>乃遣其將王舜賢至洛陽，陰與袁象先謀，遣招討馬步都虞候譙人朱漢賓將兵屯滑州爲外應。<span class="jiazhu">譙，漢縣，唐帶亳州。</span>趙巖歸洛陽，亦與象先密定計。</p>
<p class="em2 strong">友珪治龍驤軍潰亂者，<span class="jiazhu">去年懷州龍驤軍亂。治，直之翻。</span>搜捕其黨，獲者族之，經年不已。時龍驤軍有戍大梁者，友珪徵之，均王因使人激怒其衆曰：<span class="yinhao">「天子以懷州屯兵叛，追汝輩欲盡阬之。」</span><span class="jiazhu">《考異》曰：《莊宗列傳·朱友貞傳》及薛《史》、歐陽《史·末帝紀》云：<span class="yinhao">「左、右龍驤都戍汴，友貞僞作友珪詔，追還洛下。」</span>《莊宗實錄》云：<span class="yinhao">「友珪疑而召之。」</span>按《梁太祖實錄》云：<span class="yinhao">「丙戌，東京言龍驤軍准詔追赴西京，軍情不肯進發。」</span>實友珪徵之，非友貞僞作詔，但激怒言阬之耳。</span>其衆皆懼，莫知所爲。丙戌，均王奏龍驤軍疑懼，未肯前發。戊子，龍驤將校見均王，泣請可生之路，<span class="jiazhu">將，卽亮翻。校，戶敎翻。</span>王曰：<span class="yinhao">「先帝與汝輩三十餘年征戰，經營王業。今先帝尙爲人所弒，汝輩安所逃死乎！」</span>因出太祖畫像示之而泣曰：<span class="yinhao">「汝能自趣洛陽雪讎恥，<span class="jiazhu">趣，七喻翻。</span>則轉禍爲福矣。」</span>衆皆踊躍呼萬歲，請兵仗，王給之。</p>
<p class="em2 strong">庚寅旦，袁象先等帥禁兵數千人突入宮中。<span class="jiazhu">帥，讀曰率。</span>友珪聞變，與妻張氏及馮廷諤趨北垣樓下，將踰城，自度不免，<span class="jiazhu">趨，七喻翻。度，徒洛翻。</span>令廷諤先殺妻，後殺己，廷諤亦自剄。<span class="jiazhu">剄，古頂翻，斷首也。</span>諸軍十餘萬大掠都市，<span class="jiazhu">汴兵未至洛陽，禁衞諸軍已殺友珪矣。</span>百司逃散，中書侍郎、同平章事杜曉、侍講學士李珽皆爲亂兵所殺，<span class="jiazhu">珽，他鼎翻。</span>門下侍郎、同平章事于兢、宣政使李振被傷。至晡乃定。</p>
<p class="em2 strong">象先、巖齎傳國寶詣大梁迎均王，王曰：<span class="yinhao">「大梁國家創業之地，<span class="jiazhu">梁祖自宣武節度使幷諸鎭。</span>何必洛陽！」</span>乃卽帝位於大梁，復稱乾化三年，追廢友珪爲庶人，復博王友文官爵。</p>
<p class="em2 strong"><span class="yinwen">7</span>丙申，晉李存暉攻燕檀州，刺史陳確以城降。<span class="jiazhu">《匈奴須知》：檀州南至燕京一百六十里，東南至薊州一百九十里。宋白曰：檀州，古白檀之地。</span></p>
<p class="em2 strong"><span class="yinwen">8</span>蜀唐道襲自興元罷歸，復爲樞密使。太子元膺廷疏道襲過惡，<span class="jiazhu">疏，分列也。於朝會廷中條分列言其過惡，故曰廷疏。</span>以爲不應復典機要，<span class="jiazhu">復，扶又翻。</span>蜀主不悅。庚子，以道襲爲太子太保。</p>
<p class="em2 strong"><span class="yinwen">9</span>三月，甲辰朔，晉周德威拔燕盧<span class="jiazhu">［蘆］</span>臺軍。</p>
<p class="em2 strong"><span class="yinwen">10</span>丁未，帝更名鍠；久之，又名瑱。<span class="jiazhu">更，工衡翻。鍠，戶盲翻。瑱，他甸翻。《考異》曰：薛《史》云，貞明中更名瑱。諸書皆無年月，今因名鍠終言之。</span></p>
<p class="em2 strong"><span class="yinwen">11</span>庚戌，加楊師厚兼中書令，賜爵鄴王，賜詔不名，事無巨細必咨而後行。</p>
<p class="em2 strong"><span class="yinwen">12</span>帝遣使招撫朱友謙；友謙復稱藩，奉梁年號。<span class="jiazhu">去年朱友謙附晉，今雖復稱藩，實陰附于晉。</span></p>
<p class="em2 strong"><span class="yinwen">13</span>丙辰，立皇弟友敬爲康王。</p>
<p class="em2 strong"><span class="yinwen">14</span>乙丑，晉將劉光濬克古北口，<span class="jiazhu">檀州燕樂縣東有東軍、北口二守捉。北口，長城口也。沈括曰：檀州東北五十里有金溝館。自館少東北行，乍原乍隰，三十餘里至中頓。過頓，屈折北行峽中，濟灤水，通三十餘里，鉤折投山隙以度，所謂古北口也。《匈奴須知》：虎北口南至燕京三百里。</span>燕居庸關使胡令圭等奔晉。<span class="jiazhu">幽州昌平縣北十五里有軍都陘，西北三十五里有納款關，卽居庸故關。</span></p>
<p class="em2 strong"><span class="yinwen">15</span>戊辰，以保義留後戴思遠爲節度使，鎭邢州。<span class="jiazhu">唐昭義軍統潞、澤、邢、洺、磁五州。唐末兵爭，晉得潞州，仍以爲昭義軍。自孟方立以至於梁，以邢、洺、磁三州爲昭義軍，遂有兩昭義軍。今梁改邢、洺、磁爲保義軍，而以陝州之保義軍爲鎭國軍。《考異》曰：薛《史·思遠傳》云：<span class="yinhao">「貞明中，爲邢州留後。屬張萬進殺劉繼威，命思遠鎭之。」</span>按萬進殺繼威在前。今從《本紀》。</span></p>
<p class="em2 strong"><span class="yinwen">16</span>燕主守光命大將元行欽將騎七千，牧馬於山北，募山北兵以應契丹；<span class="jiazhu">劉守光求救於契丹，故使元行欽募兵於山北以應之。</span>又以騎將高行珪爲武州刺史，以爲外援。晉李嗣源分兵徇山後八軍，皆下之；晉王以其弟存矩爲新州刺史總之。<span class="jiazhu">爲存矩以驕惰致亂張本。</span>以燕納降軍使盧文進爲裨將。李嗣源進攻武州，高行珪以城降。元行欽聞之，引兵攻行珪；行珪使其弟行周質於晉軍以求救，<span class="jiazhu">質，音致。</span>李嗣源引兵救之，行欽解圍去。嗣源與行周追至廣邊軍，<span class="jiazhu">嬀州懷戎縣北有廣邊軍，故白雲城也。宋白曰：廣邊軍在嬀州北一百三十里。高行周兄弟本貫廣邊軍鵰窠村。</span>凡八戰，行欽力屈而降；嗣源愛其驍勇，養以爲子。<span class="jiazhu">《考異》曰：《莊宗實錄》<span class="yinhao">「行周」</span>作<span class="yinhao">「行溫」</span>。張昭《周太祖實錄》云：<span class="yinhao">「燕城危蹙，甲士亡散，劉守光召元行欽。行欽部下諸將以守光必敗，赴召無益，乃請行欽爲燕帥，稱留後。行欽無如之何，乃謂諸將曰：『我爲帥，亦須歸幽州。』衆然之。行欽以行珪在武州，慮爲後患，乃令人於懷戎掠得其子，縶之自隨。至武州，行欽謂行珪曰：『將士立我爲留後，共汝父子同行，先定軍府，然後降太原；若不從，必殺汝子。』行珪曰：『大王委爾親兵，遂圖叛逆，吾死不能從也。』其子泣告行珪。行珪謂曰：『元公謀逆，何以順從！與爾訣矣。』行珪城守月餘，城中食盡，士有飢色。行珪乃召集居人謂之曰：『非不爲父老惜家屬，不幸軍士乏食，可斬予首出降，卽坐見寧帖。』行珪爲治有恩，衆泣曰：『願出私糧濟軍，以死共守。』乃夜縋其弟行周爲質於晉軍，乞兵救援。周德威命李嗣本、李嗣源、安金全救武州，比至，行欽解圍矣。嗣源與行珪追躡至廣邊軍，行欽帥騎拒戰。行珪呼謂行欽曰：『與公俱事劉家，我爲劉家守城，爾則僭稱留後，誰之過也？今日之事，何勞士衆，與君抗衡以決勝負。』行欽驍猛，騎射絕衆，報曰『可！』行周馬足微蹶，將踣，嗣源躍馬救之，檛擊行欽幾墜。行欽正身引弓射嗣源，中髀貫鞍。嗣源拔矢，凡八戰，控弦七發，矢中行欽，猶沫血酣戰不解。是夜，行欽窮蹙，固守廣邊軍，晉兵圍之。嗣源遣人告之曰：『彼此戰將，不假言諭。事勢可量，亟來相見，必保功名。』翌日，行欽面縛出降。嗣源酌酒飲之，撫其背曰：『吾子壯士也。』養爲假子。臨敵擒生，必有所獲，名聞軍中。」</span>《莊宗實錄》、薛《史·紀》及《元行欽傳》、《明宗實錄》皆云，<span class="yinhao">「行欽聞行珪降晉，帥兵攻之。」</span>惟《周太祖實錄·高行周傳》云，<span class="yinhao">「行欽稱留後，行珪城守，不從。」</span>然恐行周卒時，去燕亡已久，行周名位尊顯，門生故吏虛美其兄弟，故與諸說特異。今從衆書。</span>嗣源進攻儒州，拔之，<span class="jiazhu">唐末於嬀州東置儒州，領晉山一縣。</span>以行珪爲代州刺史。行周留事嗣源，常與嗣源假子從珂分將牙兵以從。<span class="jiazhu">將，卽亮翻。從，才用翻。</span>從珂母魏氏，鎭州人，先適王氏，生從珂，嗣源從晉王克用戰河北，得魏氏，以爲妾，故從珂爲嗣源子，及長，以勇健<span class="jiaozhusup">【章：十二行本「健」下有「善戰」二字；乙十一行本同；孔本同。】</span>知名，嗣源愛之。<span class="jiazhu">李從珂始此。《考異》曰：張昭於國初脩《唐廢帝實錄》云：<span class="yinhao">「廢帝諱從珂，明宗皇帝之元子也。母曰宣憲皇后魏氏，鎭州平山人。中和末，明宗徇地山東，留戍平山，得魏后。帝以光啓元年正月二十三日生於外舍。屬趙人負盟，用兵不息，音問阻絕，帝甫十歲，方得歸宗。時明宗爲裨將，性闊達不能治生，曹后亦疏於畫略，生計所資，惟宣憲而已。曹后未有胎胤，幹家宜室。帝與部曲王建立、皇甫立，代北往來供饋，曹后憐之，不異所生。」</span>薛《史》：<span class="yinhao">「末帝諱從珂，本姓王氏，鎭州人也。母宣憲皇后魏氏，以光啓元年生帝於平山。景福中，明宗爲武皇騎將，略地至平山，遇魏氏，虜之，帝時年十餘歲，明宗養爲己子。」</span>劉恕取《廢帝錄》，以爲明宗卽位後不立從珂而欲立從榮，從榮死，傳位於從厚，故人皆謂從珂爲養子。按張昭仕明宗爲史官，異代脩《廢帝錄》，無所諱避，而不言養子，事似可信。然李克用光啓元年以前未嘗徇地山東，又從珂若果是明宗子，明宗必不捨之而立從榮；從珂亦當不服。今從薛《史》。</span></p>
<p class="em2 strong"><span class="yinwen">17</span>吳行營招討使李濤帥衆二萬出千秋嶺，攻吳越衣錦軍。<span class="jiazhu">自杭州東南度千秋嶺則至杭州臨安縣。薛《史》，梁開平二年改臨安縣廣義鄕爲衣錦鄕。帥，讀曰率。衣，於旣翻。</span>吳越王鏐以其子湖州刺史傳瓘爲北面應援都指揮使以救之，睦州刺史傳璙爲招討收復都指揮使，將水軍攻吳東洲以分其兵勢。<span class="jiazhu">東洲，卽常州東洲也。璙，力弔翻，又力小翻。</span></p>
<p class="em2 strong"><span class="yinwen">18</span>夏，四月，癸未，以袁象先領鎭南節度使、<span class="jiazhu">鎭南軍，洪州，時屬吳。此所謂名號節度使也，五代及十國皆有之。</span>同平章事。</p>
<p class="em2 strong"><span class="yinwen">19</span>晉周德威進軍逼幽州南門，壬辰，燕主守光遣使致書於德威以請和，語甚卑而哀。德威曰：<span class="yinhao">「大燕皇帝尙未郊天，何雌伏如是邪！<span class="jiazhu">漢趙溫曰：大丈夫當雄飛，安能雌伏。</span>予受命討有罪者，結盟繼好，<span class="jiazhu">好，呼到翻。</span>非所聞也。」</span>不答書。守光懼，復遣人祈哀，<span class="jiazhu">復，扶又翻。</span>德威乃以聞於晉王。</p>
<p class="em2 strong"><span class="yinwen">20</span>千秋嶺道險狹，錢傳瓘使人伐木以斷吳軍之後而擊之，<span class="jiazhu">斷，音短。</span>吳軍大敗，虜李濤及士卒三千餘人以歸。</p>
<p class="em2 strong"><span class="yinwen">21</span>己亥，晉劉光濬拔燕平州，執刺史張在吉。五月，光濬攻營州，刺史楊靖降。<span class="jiazhu">宋白曰：平州東北至營州六百九十里。</span></p>
<p class="em2 strong"><span class="yinwen">22</span>乙巳，蜀主以兵部尙書王鍇爲中書侍郎、同平章事。<span class="jiazhu">鍇，口駭翻。</span></p>
<p class="em2 strong"><span class="yinwen">23</span>楊師厚與劉守奇將汴、滑、徐、兗、魏、博、邢、洺之兵十萬大掠趙境，<span class="jiazhu">楊師厚以燕、晉交兵，乘虛掠趙。</span>師厚自柏鄕入攻土門，趣趙州，守奇自貝州入趣冀州，<span class="jiazhu">《九域志》：柏鄕北至趙州七十餘里；貝州北至冀州一百二十餘里。趣，七喻翻。</span>所過焚掠。庚戌，師厚至鎭州，<span class="jiazhu">《九域志》：趙州北至鎭州九十五里。</span>營於南門外，燔其關城。壬子，師厚自九門退軍下博，守奇引兵與師厚會攻下博，拔之。晉將李存審、史建瑭戍趙州，兵少，趙王告急於周德威。德威遣騎將李紹衡會趙將王德明同拒梁軍。師厚、守奇自弓高渡御河而東，<span class="jiazhu">隋煬帝大業四年穿永濟渠，引沁水南達于河，北通涿郡，後人因謂之御河。</span>逼滄州，張萬進懼，請遷于河南；師厚表徙萬進鎭青州，以守奇爲順化節度使。<span class="jiazhu">去年改滄州義昌軍爲順化軍。</span></p>
<p class="em2 strong"><span class="yinwen">24</span>吳遣宣州副指揮使花虔將兵會廣德鎭遏使渦信屯廣德，<span class="jiazhu">渦，古禾翻，姓也。</span>將復寇衣錦軍。<span class="jiazhu">復，扶又翻。</span>吳越錢傳瓘就攻之。</p>
<p class="em2 strong"><span class="yinwen">25</span>六月，壬申朔，晉王遣張承業詣幽州，與周德威議軍事。</p>
<p class="em2 strong"><span class="yinwen">26</span>丙子，蜀主以道士杜光庭爲金紫光祿大夫、左諫議大夫，封蔡國公，進號廣成先生。光庭博學善屬文，<span class="jiazhu">屬，之欲翻。</span>蜀主重之，頗與議政事。</p>
<p class="em2 strong"><span class="yinwen">27</span>吳越錢傳瓘拔廣德，虜花虔、渦信以歸。</p>
<p class="em2 strong"><span class="yinwen">28</span>戊子，以張萬進爲平盧節度使。</p>
<p class="em2 strong"><span class="yinwen">29</span>辛卯，燕主守光遣使詣張承業，請以城降；承業以其無信，不許。</p>
<p class="em2 strong"><span class="yinwen">30</span>蜀太子元膺，豭喙齙齒，<span class="jiazhu">豭，古牙翻，牡豕也。喙，許穢翻。齙，步交翻，露齒也。</span>目視不正，而警敏知書，善騎射，性狷急猜忍。<span class="jiazhu">狷，吉掾翻。</span>蜀主命杜光庭選純靜有德者使侍東宮，光庭薦儒者許寂、徐簡夫，太子未嘗與之交言，日與樂工羣小嬉戲無度，僚屬莫敢諫。</p>
<p class="em2 strong">秋，七月，蜀主將以七夕出遊。丙午，太子召諸王大臣宴飲，集王宗翰、內樞密使潘峭、翰林學士承旨高陽毛文錫不至，太子怒曰：<span class="yinhao">「集王不來，必峭與文錫離間也。」</span><span class="jiazhu">峭，七肖翻。間，古莧翻。</span>大昌軍使徐瑤、常謙，素爲太子所親信，酒行，屢目少保唐道襲，道襲懼而起。丁未旦，太子入白蜀主曰：<span class="yinhao">「潘峭、毛文錫離間兄弟。」</span>蜀主怒，命貶逐峭、文錫，以前武泰節度使兼侍中潘炕爲內樞密使。<span class="jiazhu">炕，苦浪翻。</span></p>
<p class="em2 strong">太子出，道襲入，蜀主以其事告之，道襲曰：<span class="yinhao">「太子謀作亂，欲召諸將、諸王，以兵錮之，<span class="jiazhu">曰錮者，以禁錮爲義。</span>然後舉事耳。」</span>蜀主疑焉，遂不出；<span class="jiazhu">遂不以七夕出遊。</span>道襲請召屯營兵入宿衞，許之。內外戒嚴。</p>
<p class="em2 strong">太子初不爲備，聞道襲召兵，乃以天武甲士自衞，捕潘峭、毛文錫至，檛之幾死，<span class="jiazhu">檛，則瓜翻。</span>囚諸東宮；又捕成都尹潘嶠，囚諸得賢門。戊申，徐瑤、常謙與懷勝軍使嚴璘等各帥所部兵奉太子攻道襲。<span class="jiazhu">帥，讀曰率。</span>至清風樓，道襲引屯營兵出拒戰；道襲中流矢，<span class="jiazhu">中，竹仲翻。</span>逐至城西，斬之。<span class="jiazhu">《考異》曰：《九國志》：<span class="yinhao">「建將七夕出遊，先一日，元膺召諸軍使及諸王宴飲邸第中，且議七夕從行之禮，而集王宗翰等不至。」</span>又曰：<span class="yinhao">「詰朝，元膺入白建曰：『潘峭、毛文錫離間兄弟，將圖不軌。』」</span>又曰：<span class="yinhao">「及聞唐襲徵兵，乃遣伶官安悉香諭軍使全殊率天武甲士以自衞。」</span>又曰：<span class="yinhao">「明日，徐瑤、常謙與懷勝軍使嚴璘等協謀，以所部兵挾元膺以逐唐襲。元膺介馬率卒過其兄宗賀之門，召與同進。宗賀曰：『兵起無名，不敢聞命。』」</span>又曰：<span class="yinhao">「建急召宗侃、宗賀及諸軍使，令以兵討寇。乃逐唐襲至城西斬之，盡殺屯營兵；又自大安門登陴以入，攻瑤、謙等。」</span>歐陽《史》曰：<span class="yinhao">「元膺與伶人安悉香、軍將喻全殊率天武兵自衞，召大將徐瑤、常謙率兵出拒襲，與襲戰神武門，襲中流矢墜馬死。」</span>《十國紀年》：<span class="yinhao">「丁未，元膺令軍使喻全殊帥天武兵自衞。戊申，徐瑤、常謙及左大昌軍使王承燧等各帥所部兵奉元膺攻唐道襲。道襲自私第被甲乘馬，過王宗賀門邀之，宗賀曰：『兵起無名，且不奉詔，公宜緩行。』元膺遣天武將唐據帥親兵逐道襲至城西斬之。」</span>據《九國志》，云<span class="yinhao">「徐瑤等挾元膺以逐唐襲」</span>，似襲在宮中，欲逐出之也。歐陽《史》云<span class="yinhao">「元膺召瑤等帥兵出拒襲，攻東宮而元膺拒之」</span>，《紀年》云<span class="yinhao">「瑤等奉元膺攻唐道襲，道襲自私第被甲乘馬」</span>，似道襲出在外第，元膺就攻之也。按道襲止以挾君自重，旣勸蜀主發兵自衞，豈肯更出在外第，必止於禁中也。蓋瑤等引兵攻宮禁以求道襲，道襲以屯營兵出拒戰，兵敗走至城西，爲唐據所殺耳。《九國志》又云<span class="yinhao">「元膺介馬帥卒過其兄宗賀之門，召與同進」</span>，是元膺邀宗賀也。《紀年》云<span class="yinhao">「道襲自私第被甲乘馬過宗賀門要之」</span>，是道襲邀宗賀也。按道襲私第安得有兵！觀宗賀所答之辭，似語太子，非語道襲也。宜勸之速入宿衞，豈得云<span class="yinhao">「公宜緩行」</span>也！潘炕言<span class="yinhao">「太子非有他志，陛下宜面諭大臣以安社稷」</span>，蓋當時蜀主聞亂，旣信道襲之言，又不忍討太子，無決然號令，故炕言太子無他志，當召大臣討徐瑤等爲亂者耳。《九國志》云<span class="yinhao">「令宗侃等出兵討寇，乃逐唐襲至城西斬之」</span>，是官軍斬襲也，若然，何故明日亟加襲贈諡乎！此必誤也。</span>殺屯營兵甚衆，中外驚擾。</p>
<p class="em2 strong">潘炕言於蜀主曰：<span class="yinhao">「太子與唐道襲爭權耳，無他志也。陛下宜面諭大臣以安社稷。」</span>蜀主乃召兼中書令王宗侃、王宗賀、前利州團練使王宗魯，使發兵討爲亂者徐瑤、常謙等。宗侃等陳於西毬場門，<span class="jiazhu">陳，讀曰陣。</span>兼侍中王宗黯自大安門梯城而入，與瑤、謙戰於會同殿前，殺數十人。<span class="jiaozhusup">【章：十二行本「人」下有「餘衆皆潰」四字；乙十一行本同；張校同。】</span>瑤死，謙與太子奔龍躍池，<span class="jiazhu">龍躍池卽摩訶池。</span>匿於艦中。<span class="jiaozhusup">【章：十二行本「中」下有「及暮稍定」四字；乙十一行本同；孔本同；退齋校同。】</span><span class="jiazhu">艦，戶黯翻。</span>己酉，<span class="jiaozhusup">【章：十二行本「酉」下有「旦」字；乙十一行本同；孔本同；張校同。】</span>太子出就舟人匄食，<span class="jiazhu">匄，古太翻，乞也。</span>舟人以告蜀主，亟遣集王宗翰往慰撫之；比至，<span class="jiazhu">比，必利翻。</span>太子已爲衞士所殺。蜀主疑宗翰殺之，大慟不已。左右恐事變，會張格呈慰諭軍民牓，讀至<span class="yinhao">「不行斧鉞之誅，將誤社稷之計」</span>，蜀主收涕曰：<span class="yinhao">「朕何敢以私害公！」</span>於是下詔廢太子元膺爲庶人。宗翰奏誅手刃太子者，元膺左右坐誅死者數十人，貶竄者甚衆。</p>
<p class="em2 strong">庚戌，贈唐道襲太師，諡忠壯；復以潘峭爲樞密使。</p>
<p class="em2 strong"><span class="yinwen">31</span>甲子，晉五院軍使拔<span class="jiaozhusup">【章：十二行本「拔」上有「李信」二字；乙十一行本同；孔本同；張校同。】</span>莫州，擒燕將畢元福。八月，乙亥，李信拔瀛州。</p>
<p class="em2 strong"><span class="yinwen">32</span>賜高季昌爵勃海王。</p>
<p class="em2 strong"><span class="yinwen">33</span>晉王與趙王鎔會于天長。<span class="jiazhu">卽鎭州之天長鎭也。</span></p>
<p class="em2 strong"><span class="yinwen">34</span>楚寧遠節度使姚彥章將水軍侵吳鄂州，吳以池州團練使呂師造爲水陸行營應援使，未至，楚兵引去。</p>
<p class="em2 strong"><span class="yinwen">35</span>九月，甲辰，以御史大夫姚洎爲中書侍郎、同平章事。</p>
<p class="em2 strong"><span class="yinwen">36</span>燕主守光引兵夜出，復取順州。<span class="jiazhu">是年春正月，晉周德威拔燕順州。</span></p>
<p class="em2 strong"><span class="yinwen">37</span>吳越王鏐遣其子傳瓘、傳璙<span class="jiazhu">璙，力彫翻，又力弔、力小二翻。</span>及大同節度使傳瑛攻吳常州，營於潘葑。<span class="jiazhu">今常州無錫縣有潘葑酒庫。葑，音封。</span>徐溫曰：<span class="yinhao">「浙人輕而怯，」</span><span class="jiazhu">輕，墟正翻。</span>帥諸將倍道赴之。<span class="jiazhu">帥，讀曰率；下同。</span>至無錫，黑雲都將陳祐言於溫曰：<span class="yinhao">「彼謂吾遠來罷倦，未能決戰，<span class="jiazhu">罷，讀曰疲。</span>請以所部乘其無備擊之。」</span>乃自他道出敵後，溫以大軍當其前，夾攻之，吳越大敗，斬獲甚衆。</p>
<p class="em2 strong"><span class="yinwen">38</span>高季昌造戰艦五百艘，治城塹，繕器械，爲攻守之具，<span class="jiazhu">治，直之翻。塹，七艷翻。</span>招聚亡命，交通吳、蜀，<span class="jiazhu">東通吳，西通蜀。</span>朝廷浸不能制。</p>
<p class="em2 strong"><span class="yinwen">39</span>冬，十月，己巳朔，燕主守光帥衆五千夜出，將入檀州；庚午，周德威自涿州引兵邀擊，大破之。守光以百餘騎逃歸幽州，其將卒降者相繼。</p>
<p class="em2 strong"><span class="yinwen">40</span>蜀潘炕屢請立太子，蜀主以雅王宗輅類己，信王宗傑才敏，欲擇一人立之。鄭王宗衍最幼，其母徐賢妃有寵，欲立其子，使飛龍使唐文扆諷張格上表請立宗衍。<span class="jiazhu">扆，隱豈翻。上，時掌翻。</span>格夜以表示功臣王宗侃等，詐云受密旨，衆皆署名。蜀主令相者視諸子，亦希旨言鄭王相最貴。<span class="jiazhu">相，息亮翻。</span>蜀主以爲衆人實欲立宗衍，不得已許之，曰：<span class="yinhao">「宗衍幼懦，能堪其任乎？」</span>甲午，立宗衍爲太子。<span class="jiazhu">爲宗衍亡蜀張本。</span>受册畢，潘炕以朝廷無事，稱疾請老，蜀主不許；涕泣固請，乃許之。國有大疑，常遣使就第問之。</p>
<p class="em2 strong"><span class="yinwen">41</span>嶺南節度使劉巖求婚於楚，楚王許以女妻之。<span class="jiazhu">妻，七細翻。</span></p>
<p class="em2 strong"><span class="yinwen">42</span>盧龍巡屬皆入于晉，燕主守光獨守幽州城，求援於契丹；契丹以其無信，竟不救。守光屢請降於晉，晉人疑其詐，終不許。至是，守光登城謂周德威曰：<span class="yinhao">「俟晉王至，吾則開門泥首聽命。」</span>德威使白晉王。十一月，甲辰，晉王以監軍張承業權知軍府事，自詣幽州，辛酉，單騎抵城下，謂守光曰：<span class="yinhao">「朱溫篡逆，余本與公合河朔五鎭之兵興復唐祚。<span class="jiazhu">五鎭，潞、鎭、定、幽、滄。<span class="yinhao">「本」</span>字下當有<span class="yinhao">「欲」</span>字。<span class="jiaozhusup">【章：十二行本正有「欲」字；孔本同。】</span></span>公謀之不臧，乃效彼狂僭。鎭、定二帥皆俛首事公，<span class="jiazhu">鎭帥，王鎔；定帥，王處直。俛，音免。</span>而公曾不之恤，是以有今日之役。<span class="jiazhu">守光攻易定，晉王救之，遂伐守光，事見上年。</span>丈夫成敗須決所向，公將何如？」</span>守光曰：<span class="yinhao">「今日俎上肉耳，惟王所裁。」</span>王憫之，與折弓矢爲誓，<span class="jiazhu">折，而設翻。</span>曰：<span class="yinhao">「但出相見，保無他也。」</span><span class="jiazhu">言不殺之。</span>守光辭以他日。</p>
<p class="em2 strong">先是，守光愛將李小喜多贊成守光之惡，言聽計從，權傾境內。<span class="jiazhu">先，悉薦翻。</span>至是，守光將出降，小喜止之。是夕，小喜踰城詣晉軍，<span class="jiaozhusup">【章：十二行本「軍」下有「降」字；孔本同；張校同。】</span>且言城中力竭。壬戌，晉王督諸軍四面攻城，克之，擒劉仁恭及其妻妾，守光帥妻子亡去。癸亥，晉王入幽州。<span class="jiazhu">唐昭宗乾寧二年劉仁恭據幽州，至是父子俱敗亡。帥，讀曰率。</span></p>
<p class="em2 strong"><span class="yinwen">43</span>以寧國節度使王景仁爲淮南西北行營招討應接使，<span class="jiazhu">梁攻淮南，攻其西北。</span>將兵萬餘侵廬、壽。<span class="jiazhu">廬、壽，二州名。爲王景仁爲吳所敗張本。</span></p>
</div></body></html>