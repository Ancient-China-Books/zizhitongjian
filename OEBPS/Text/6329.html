<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百八十五·唐紀一·高祖神堯大聖光孝皇帝上之上</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="唐紀一">唐紀一</span></span></h1>
<p><span class="jiazhu">起著雍攝提格正月，盡七月，不滿一年。</span></p>
<p><span class="jiazhu">唐，古國名。陸德明曰：周成王母弟叔虞封於唐，其地帝堯、夏禹所都之墟。漢曰太原郡，在古冀州太行、恆山之西，太原、太岳之野。李唐之先，李虎與李弼等八人佐周伐魏有功，皆爲柱國，號八柱國家。周閔帝受魏禪，虎已卒，乃追錄其功，封唐國公，生子昞，襲封。昞生淵，襲封，起兵克長安，進封唐王，遂受隋禪，國因號曰唐。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高祖神堯大聖光孝皇帝上之上">高祖神堯大聖光孝皇帝上之上</span></span></h5>
<p class=""><span class="jiazhu">諱淵，字叔德，本隴西成紀人。七世祖暠王西涼，是爲涼武昭王。至曾孫熙家于武川；熙孫虎，從周文帝，始家長安。</span></p>
<p class="strong"><span class="section" id="title-3"><span data-head-description="" data-head-level="h4" data-head-title="武德元年">武德元年</span></span><span class="biaozhusup" data-rel="（戊寅、西元六一八年）"></span><span class="jiazhu">是年五月受隋禪，始改元。</span></p>
<p class="em2 strong"><span class="yinwen">1</span>春，正月，丁未朔，隋恭帝詔唐王劍履上殿，贊拜不名。<span class="jiazhu">《隋志》：按漢自天子至于百官無不佩刀。蔡謨議云：大臣優禮者皆劍履上殿，非侍臣解之，蓋防刃也。近代以木，未詳所起；東齊著令，謂爲象劍，言象於劍。周武帝時，百官燕會，並帶刀升座。至開皇初，因襲舊式，朝服升殿，亦不解焉。十二年，因蔡徵上事，始制凡朝會應登殿坐者，劍履俱脫；其不坐者，敕召奏事，及須升殿，亦就席解劍乃登。納言、黃門、內史令、侍郎、舍人旣夾侍之官則不脫，其劍皆眞刃非假。又，準晉咸康元年定令，故事自天子以下皆衣冠帶劍，今天子則玉具火珠鏢首，惟侍臣帶劍上殿；自王公已下，非殊禮，引升殿，皆就席，解而後升。複下曰舃，單下曰履。諸非侍臣，皆脫履升殿。舃唯冕服及具服著之；履則諸服皆用。凡朝會贊拜，則曰某官某；不名，亦殊禮也。上，時掌翻。鏢，紕招翻。</span></p>
<p class="em2 strong">唐王旣克長安，以書諭諸郡縣，於是東自商洛，<span class="jiazhu">《隋志》：商洛縣屬上洛郡，取商山、洛水以名縣也。</span>南盡巴、蜀，郡縣長吏及盜賊渠帥、氐羌酋長，爭遣子弟入見請降，有司復書，日以百數。<span class="jiazhu">長，知兩翻。帥，所類翻。酋，才由翻。見，賢遍翻。降，戶江翻。</span></p>
<p class="em2 strong"><span class="yinwen">2</span>王世充旣得東都兵，進擊李密於洛北，敗之，<span class="jiazhu">敗，補邁翻。</span>遂屯鞏北。<span class="jiazhu">鞏縣之北。</span>辛酉，世充命諸軍各造浮橋渡洛擊密，橋先成者先進，前後不一。虎賁郎將王辯破密外栅，<span class="jiazhu">賁，音奔。將，卽亮翻。</span>密營中驚擾，將潰；世充不知，鳴角收衆，密因帥敢死士乘之，<span class="jiazhu">帥，讀曰率。</span>世充大敗，爭橋溺死者萬餘人。<span class="jiazhu">溺，奴狄翻。</span>王辯死，世充僅自免，洛北諸軍皆潰。世充不敢入東都，北趣河陽，<span class="jiazhu">趣，七喻翻，又逡須翻。</span>是夜，疾風寒雨，軍士涉水沾濕，道路凍死者又以萬數。世充獨與數千人至河陽，<span class="jiazhu">《考異》曰：《隋書》、《北史·李密傳》曰：「世充復移營洛北，南對鞏縣，其後遂於洛水造橋，悉衆以擊密。密出擊之，官軍稍卻，自相陷溺者數萬人；世充僅而獲免，不敢還東都，遂走河陽。其夜，雨雪尺餘，衆隨之者死亡殆盡。」《王世充傳》曰：「充敗績，赴水溺死者萬餘人。時天寒大雪，兵士旣渡水，衣皆霑濕，在道凍死者又數萬人。」《蒲山公傳》曰：「世充移營就洛水之北，與密隔洛水以相望；密乃築長城，掘深塹，周迴七十里以自固。十五日，世充與密戰於石窟寺東，密軍退敗，世充渡洛水以乘之，逼倉城爲營塹，密縱兵疾戰，世充兵馬棄仗奔亡，沉溺死者不可勝數。密又令露布上府曰：『世充以今月十一日平旦屯兵洛北，偷入月城。其月十五日，世充及王辯才等又於倉城北偷渡水南，敢逼城堞。』」《河洛記》曰：「十六日，充與密戰於石窟寺東。」又曰：「其夜，遇風寒疾雨，士卒凍死，十不存一，充脫身宵遁，直向河陽。」餘如《蒲山公傳》。《略記》曰：「辛酉，王世充等移兵洛北，仍令諸軍臨岸布兵，軍別造浮橋，橋先成者輒渡。旣前後不一，而李密伏發，我師敗績，爭橋赴水溺死者十五六。」《雜記》曰：「十二月，越王遣太常少卿韋霽等率留守兵三萬並受世充節度；」又曰：「王辯縱等敗，衆軍亦潰，爭橋赴水，死者太半，王辯縱等皆沒，唯世充敗免，與數百騎奔大通城，敗兵得還者，於道遭大雨，凍死者六七千人。世充停留大通十餘日，懼罪不還。十四年，正月，越王遣世充兄世惲往大通慰諭，赦世充喪師之罪。」按李道玄勸進於李密表云：「于時律始太蔟，未宜霢霂，而澍雨忽降，凍殕將盡。」今參取衆書，日從《蒲山公傳》，雨從《河洛記》。</span>自繫獄請罪，越王侗遣使赦之，<span class="jiazhu">侗，他紅翻。使，疏吏翻。</span>召還東都，賜金帛、美女以安其意。世充收合亡散，得萬餘人，屯含嘉城，<span class="jiazhu">含嘉城，蓋在都城之北。按《舊書·王世充傳》，含嘉，倉城也。</span>不敢復出。<span class="jiazhu">復，扶又翻。</span></p>
<p class="em2 strong">密乘勝進據金墉城，脩其門堞、廬舍而居之，<span class="jiazhu">堞，達協翻。</span>鉦鼓之聲，聞於東都；<span class="jiazhu">聞，音問。</span>未幾，擁兵三十萬，陳於北邙，<span class="jiazhu">陳，讀曰陣。</span>南逼上春門。乙丑，金紫光祿大夫段達、民部尙書韋津出兵拒之；達望見密兵盛，懼而先還，密縱兵乘之，軍遂潰，韋津死。<span class="jiazhu">《考異》曰：《隋書·列傳》不言戰日。《蒲山公傳》此戰在四月九日。《略記》亦云：「四月，乙未，李密率衆北據邙山，南接上春門。段達、韋津等出兵拒之，兵未交而達懼，先還入城，軍遂潰亂。」乙未，二十一日也。今據《河洛記》，「正月十九日，世充又與密戰於上春門，韋津沒焉。」又，二月，房彥藻《與竇建德書》亦云「幕府以去月十九日親董貔虎，西取洛邑。」其《蒲山公傳》四月已後月日，與事多差互不合。今日從《河洛記》，事從《略記》及《隋·段達傳》。</span>於是偃師、柏谷及河陽都尉獨孤武都、檢校河內郡丞柳燮、職方郎柳續等<span class="jiazhu">隋制：職方郎，屬兵部尙書。</span>各舉所部降於密。竇建德、朱粲、孟海公、徐圓朗等並遣使奉表勸進，<span class="jiazhu">降，戶江翻。使，疏吏翻。《考異》曰：《河洛記》云：「盧祖尙亦通表於密。」按祖尙本起兵爲隋，事恐不爾。今不取。</span>密官屬裴仁基等亦上表請正位號，<span class="jiazhu">上，時掌翻。</span>密曰：<span class="yinhao">「東都未平，不可議此。」</span></p>
<p class="em2 strong"><span class="yinwen">3</span>戊辰，唐王以世子建成爲左元帥，秦公世民爲右元帥，<span class="jiazhu">帥，所類翻。</span>督諸軍十餘萬人救東都。</p>
<p class="em2 strong"><span class="yinwen">4</span>東都乏食，太府卿元文都等募守城不食公糧者進散官二品；於是商賈執象而朝者，不可勝數。<span class="jiazhu">象者，象笏也；西魏以來，五品已上通用象牙。賈，音古。朝，直遙翻。勝，音升。</span></p>
<p class="em2 strong"><span class="yinwen">5</span>二月，己卯，唐王遣太常卿鄭元璹將兵出商洛，徇南陽，<span class="jiazhu">煬帝改鄧州爲南陽郡。璹，殊玉翻。將，卽亮翻。</span>左領軍府司馬安陸馬元規徇安陸及荊、襄。<span class="jiazhu">隋十二衞府各有長史、司馬。煬帝改安州爲安陸郡；荊州，南郡；襄州，襄陽郡。</span></p>
<p class="em2 strong"><span class="yinwen">6</span>李密遣房彥藻、鄭頲等<span class="jiazhu">頲，他鼎翻。</span>東出黎陽，分道招慰州縣。以梁郡太守楊汪爲上柱國、宋州總管，<span class="jiazhu">煬帝改宋州爲梁郡。守，式又翻。</span>又以手書與之曰：<span class="yinhao">「昔在雍丘，曾相追捕，<span class="jiazhu">事見一百八十三卷大業十二年。</span>射鉤斬袂，不敢庶幾。」</span><span class="jiazhu">管仲射齊桓公中帶鉤，桓公用之以相。寺人披伐公子重耳，斬其袪，文公不怨。今以袪爲袂。射，而亦翻。幾，居希翻。</span>汪遣使往來通意，密亦羈縻待之。<span class="jiazhu">使，疏吏翻。</span>彥藻以書招竇建德，使來見密。建德復書，卑辭厚禮，託以羅藝南侵，請捍禦北垂。彥藻還，至衞州，賊帥王德仁邀殺之。<span class="jiazhu">帥，所類翻；下同。</span>德仁有衆數萬，據林慮山，<span class="jiazhu">衞州，隋爲汲郡。林慮山，在魏郡林慮縣。慮，音廬。</span>四出抄掠，爲數州之患。<span class="jiazhu">抄，楚交翻。</span></p>
<p class="em2 strong"><span class="yinwen">7</span>三月，己酉，以齊西元吉爲鎭北將軍、<span class="jiazhu">《考異》曰：《創業注》，改太原留守爲鎭北府，在去年十二月己巳。蓋因元吉進封齊公言之耳。今從《實錄》。</span>太原道行軍元帥、都督十五郡諸軍事，聽以便宜從事。</p>
<p class="em2 strong"><span class="yinwen">8</span>隋煬帝至江都，<span class="jiazhu">大業十二年，煬帝至江都。</span>荒淫益甚，宮中爲百餘房，各盛供張，<span class="jiazhu">張，竹亮翻。</span>實以美人，日令一房爲主人。江都郡丞趙元楷掌供酒饌，<span class="jiazhu">饌，雛戀翻，又雛皖翻。</span>帝與蕭后及幸姬歷就宴飲，酒卮不離口，從姬千餘人亦常醉。<span class="jiazhu">離，力智翻。從，才用翻。</span>然帝見天下危亂，意亦擾擾不自安，退朝則幅巾短衣，策杖步遊，徧歷臺館，非夜不止，汲汲顧景，唯恐不足。</p>
<p class="em2 strong">帝自曉占候卜相，好爲吳語；<span class="jiazhu">朝，直遙翻。相，息亮翻。好，呼到翻。</span>常夜置酒，仰視天文，謂蕭后曰：<span class="yinhao">「外間大有人圖儂，<span class="jiazhu">吳人率自稱曰儂。</span>然儂不失爲長城公，卿不失爲沈后，<span class="jiazhu">長城公，陳叔寶。叔寶后沈氏。</span>且共樂飲耳！」</span><span class="jiazhu">樂，音洛。</span>因引滿沈醉。<span class="jiazhu">沈，持林翻。</span>又嘗引鏡自照，顧謂蕭后曰：<span class="yinhao">「好頭頸，誰當斫之！」</span>后驚問故，帝笑曰：<span class="yinhao">「貴賤苦樂，更迭爲之，<span class="jiazhu">樂，音洛。更，工衡翻。</span>亦復何傷！」</span><span class="jiazhu">復，扶又翻。</span></p>
<p class="em2 strong">帝見中原已亂，無心北歸，欲都丹陽，<span class="jiazhu">帝改蔣州爲丹陽郡，蓋欲都建康也。《考異》曰：《大業記》：「帝欲南巡會稽。」今從《隋書》。</span>保據江東，命羣臣廷議之，內史侍郎虞世基等皆以爲善；右候衞大將軍李才極陳不可，請車駕還長安，與世基忿爭而出。門下錄事衡水李桐客曰：<span class="jiazhu">隋制，門下省置錄事、通事、令史各六人。衡水縣屬信都郡，開皇十六年分信都北界、武邑西界、下博南界置。宋白曰：衡水縣，本漢桃縣。</span><span class="yinhao">「江東卑濕，土地險狹，內奉萬乘，外給三軍，民不堪命，亦恐終散亂耳。」</span>御史劾桐客謗毀朝政。<span class="jiazhu">乘，繩證翻。劾，戶槪翻，又戶得翻。朝，直遙翻。</span>於是公卿皆阿意言：<span class="yinhao">「江東之民望幸已久，陛下過江，撫而臨之，此大禹之事也。」</span><span class="jiazhu">禹南巡狩，會諸侯於會稽。</span>乃命治丹陽宮，將徙都之。<span class="jiazhu">治，直之翻。</span></p>
<p class="em2 strong">時江都糧盡，從駕驍果多關中人，<span class="jiazhu">從，才用翻。驍，堅堯翻。</span>久客思鄕里，見帝無西意，多謀叛歸，郎將竇賢遂帥所部西走，<span class="jiazhu">將，卽亮翻；下同。帥，讀曰率。</span>帝遣騎追斬之，<span class="jiazhu">騎，奇寄翻。</span>而亡者猶不止，帝患之。虎賁郎將扶風司馬德戡素有寵於帝，<span class="jiazhu">賁，音奔。戡，音堪。</span>帝使領驍果屯於東城，德戡與所善虎賁郎將元禮、直閤裴虔通謀曰：<span class="jiazhu">煬帝制左、右監門府有直閤各六人，正五品。</span><span class="yinhao">「今驍果人人欲亡，我欲言之，恐先事受誅；<span class="jiazhu">先，悉薦翻。</span>不言，於後事發，亦不免族滅，柰何？又聞關內淪沒，李孝常以華陰叛，<span class="jiazhu">事見上卷上年。華，戶化翻。</span>上囚其二弟，欲殺之。我輩家屬皆在西，能無此慮乎！」</span>二人皆懼，曰：<span class="yinhao">「然則計將安出？」</span>德戡曰：<span class="yinhao">「驍果若亡，不若與之俱去。」</span>二人皆曰：<span class="yinhao">「善！」</span>因轉相招引，內史舍人元敏、虎牙郎將趙行樞、鷹揚郎將孟秉、符璽郎牛<span class="jiaozhusup">〖章：十二行本「牛」上有「李覆」二字；乙十一行本同；孔本同；張校同。〗</span>方裕、直長許弘仁、薛世良、城門郎唐奉義、醫正張愷、勳侍楊士覽等<span class="jiazhu">隋初，門下省統城門、尙食、尙藥、符璽、御府、殿內等六局，各有直長。煬帝以城門、尙食、尙藥、御府等五局隸殿內省；改符璽監爲郎；城門置校尉，後又改校尉爲城門郎；又置司醫、醫佐等官。意者醫正卽司醫也。勳侍，三侍之一也。璽，斯氏翻。長，知兩翻。</span>皆與之同謀，日夜相結約，於廣座明論叛計，無所畏避。有宮人白蕭后曰：<span class="yinhao">「外間人人欲反。」</span>后曰：<span class="yinhao">「任汝奏之。」</span>宮人言於帝，帝大怒，以爲非所宜言，斬之。其後宮人復白后，<span class="jiazhu">復，扶又翻。</span>后曰：<span class="yinhao">「天下事一朝至此，無可救者，何用言之，徒令帝憂耳！」</span><span class="jiazhu">令，力丁翻。</span>自是無復言者。</p>
<p class="em2 strong">趙行樞與將作少監宇文智及素厚，<span class="jiazhu">少，始照翻。</span>楊士覽，智及之甥也，二人以謀告智及；智及大喜。德戡等期以三月望日結黨西遁，智及曰：<span class="yinhao">「主上雖無道，威令尙行，卿等亡去，正如竇賢取死耳。今天實喪隋，<span class="jiazhu">喪，息浪翻。</span>英雄並起，同心叛者已數萬人，因行大事，此帝王之業也。」</span>德戡等然之。行樞、薛世良請以智及兄右屯衞將軍許公化及爲主，結約旣定，乃告化及。化及性駑怯，聞之，變色流汗，旣而從之。<span class="jiazhu">《考異》曰：《蒲山公傳》曰：「趙行樞、楊士覽以司馬德戡謀告化及，化及兄弟聞之大喜，因引德戡等相見。士及說德戡等曰：『足下等因百姓之心，謀非常之事，直欲走逃，故非長策。』德戡曰：『爲之柰何？』士及曰：『官家雖言無道，臣下尙畏服之，聞公叛亡，必急相追捕，竇賢之事，殷鑒在近。不如嚴勒士馬，攻其宮闕，因人之欲，稱廢昏凶，事必克成；然後詳立明哲，天下可安，吾徒無患矣。勳庸一集，公等坐延榮祿。縱事不成，威聲大振，足得官家膽懾，不敢輕相追討，遲疑之間，自延數日，比其議定，公等行亦已遠。如此，則去住之計，俱保萬全，不亦可乎！』德戡等大悅曰：『明哲之望，豈惟楊家，衆心實在許公，故是人天協契。』士及佯驚曰：『此非意所及，但與公等思救命耳。』」《革命記》曰：「帝知曆數將窮，意欲南渡江水；咸言不可。帝知朝士不欲渡，乃將毒藥醞酒二十石，擬三月十六日爲宴會而酖殺百官。南陽公主恐其夫死，乃陰告之，而事泄，爲此，始謀害帝以免禍。並是兇逆之旅妄搆此詞。于時上下離心，人懷異志，帝深猜忌，情不與人，醞若不虛，藥須分付，有處遣何人！併醞二十石藥酒，必其酒有酖毒，一石堪殺千人。審欲擬殺羣寮，謀之者必有三五，衆謀自然早泄，豈得獨在南陽！只是虔通等恥有殺害之名，推過惡於人主耳！」《隋書·化及傳》云：「化及弒逆，士及在公主第，弗之知也。智及遣家僮莊桃樹就第殺之，桃樹不忍，執詣智及。久之，乃見釋。」《南陽公主傳》責士及云：「但謀逆之日，察君不預知耳。」《舊唐書·士及傳》云：「化及謀逆，以其主壻，深忌之而不告。」按士及仕唐爲宰相，《隋書》亦唐初所脩，或者史官爲士及隱惡。賈、杜二書之言亦似可信，但杜儒童自知醞藥酒爲虛，則南陽陰告之事亦非其實。如賈潤甫之說，則弒君之謀皆出士及，而智及爲良人矣。今且從《隋書》而删去莊桃樹事及南陽之語，庶幾疑以傳疑。</span></p>
<p class="em2 strong">德戡使許弘仁、張愷入備身府，<span class="jiazhu">帝改左、右領左右府爲左、右備身府。</span>告所識者云：<span class="yinhao">「陛下聞驍果欲叛，多醞毒酒，欲因享會，盡鴆殺之，獨與南人留此。」</span>驍果皆懼，轉相告語，<span class="jiazhu">語，牛倨翻。</span>反謀益急。乙卯，德戡悉召驍果軍吏，諭以所爲，皆曰：<span class="yinhao">「唯將軍命！」</span>是日，風霾晝昏。<span class="jiazhu">霾，亡皆翻，雨土也。</span>晡後，德戡盜御廐馬，潛厲兵刃。是夕，元禮、裴虔通直閤下，專主殿內；唐奉義主閉城門，與虔通相知，諸門皆不下鍵。<span class="jiazhu">鍵，戶偃翻。陳楚謂戶鑰牡爲鍵。</span>至三更，<span class="jiazhu">更，工衡翻。</span>德戡於東城集兵得數萬人，舉火與城外相應。帝望見火，且聞外諠囂，問何事。虔通對曰：<span class="yinhao">「草坊失火，外人共救之耳。」</span>時內外隔絕，帝以爲然。智及與孟秉於城外集千餘人，<span class="jiazhu">此城外，謂江都宮城之外。</span>劫候衞虎賁馮普樂布兵分守衢巷。<span class="jiazhu">左、右候衞，主晝夜巡察，故劫之。普樂，蓋虎賁郎將。賁，音奔。樂，音洛。</span>燕王倓覺有變，<span class="jiazhu">倓，元德太子昭之子，代王侑之弟。倓，徒甘翻。</span>夜，穿芳林門側水竇而入，至玄武門，詭奏曰：<span class="yinhao">「臣猝中風，<span class="jiazhu">中，竹仲翻。</span>命懸俄頃，請得面辭。」</span>裴虔通等不以聞，執囚之。丙辰，天未明，德戡授虔通兵，以代諸門衞士。虔通自門將數百騎至成象殿，<span class="jiazhu">將，卽亮翻。騎，奇寄翻。</span>宿衞者傳呼有賊，虔通乃還，閉諸門，獨開東門，驅殿內宿衞者令出，皆投仗而走。右屯衞將軍獨孤盛謂虔通曰：<span class="yinhao">「何物兵勢太異！」</span>虔通曰：<span class="yinhao">「事勢已然，不預將軍事；將軍愼毋動！」</span>盛大罵曰：<span class="yinhao">「老賊，是何物語！」</span>不及被甲，與左右十餘人拒戰，爲亂兵所殺。<span class="jiazhu">被，皮義翻。《考異》曰：《蒲山公傳》：「裴虔通於成象殿前遇將軍獨孤盛，時內直宿，陳兵廊下以拒之。詬曰：『天子在此，爾等何敢兇逆！』叱兵接戰，兵皆倒戈。虔通謂盛曰：『公何暗於機會，恐他人以公爲勳耳。』盛叱之曰：『國家榮寵盛者，正擬今日；且宿衞天居，唯當效之以死！』注弦不動。俄爲亂兵所擊，斃於階下。」《略記》：「詰旦，諸門已開，而外傳叫有賊。虔通乃還閉諸門，唯開正東一門，而驅殿內執仗者出，莫不投仗亂走。屯衞大將軍獨孤盛揮刀叱之曰：『天子在此，爾等走欲何之！』然亂兵交萃，俄而斃於階下。」今從《隋書》，亦采《略記》。</span>盛，楷之弟也。<span class="jiazhu">獨孤楷，見一百七十九卷文帝仁壽二年。</span>千牛獨孤開遠<span class="jiazhu">煬帝制千牛十六人，掌執千牛刀，屬領左右府。開遠，獨孤后之兄子。</span>帥殿內兵數百人詣玄覽門，叩閤請曰：<span class="yinhao">「兵仗尙全，猶堪破賊。陛下若出臨戰，人情自定；不然，禍今至矣。」</span>竟無應者，軍士稍散。賊執開遠，義而釋之。先是，帝選驍健官奴數百人置玄武門，<span class="jiazhu">先，悉薦翻。</span>謂之給使，以備非常，待遇優厚，至以宮人賜之。司宮魏氏爲帝所信，<span class="jiazhu">司宮，蓋卽尙宮之職。</span>化及等結之使爲內應。是日，魏氏矯詔悉聽給使出外，倉猝際制無一人在者。</p>
<p class="em2 strong">德戡等引兵自玄武門入，帝聞亂，易服逃於西閤。虔通與元禮進兵排左閤，魏氏啓之，遂入永巷，問：<span class="yinhao">「陛下安在？」</span>有美人出，指之。校尉令狐行達拔刀直進，<span class="jiazhu">校，戶敎翻。令，音鈴。</span>帝映窗扉謂行達曰：<span class="yinhao">「汝欲殺我邪？」</span><span class="jiazhu">邪，音耶。</span>對曰：<span class="yinhao">「臣不敢，但欲奉陛下西還耳。」</span>因扶帝下閤。<span class="jiazhu">還，從宣翻，又音如字。</span>虔通，本帝爲晉王時親信左右也，帝見之，謂曰：<span class="yinhao">「卿非我故人乎！何恨而反？」</span>對曰：<span class="yinhao">「臣不敢反，但將士思歸，欲奉陛下還京師耳。」</span><span class="jiazhu">將，卽亮翻。</span>帝曰：<span class="yinhao">「朕方欲歸，正爲上江米船未至，<span class="jiazhu">夏口以上爲上江。爲，于僞翻。</span>今與汝歸耳！」</span>虔通因勒兵守之。</p>
<p class="em2 strong">至旦，孟秉以甲騎迎化及，<span class="jiazhu">騎，奇寄翻；下同。</span>化及戰栗不能言，人有來謁之者，但俛首據鞍稱罪過。<span class="jiazhu">罪過，今世俗謙謝之辭。俛，音免。</span>化及至城門，<span class="jiazhu">宮城門也。</span>德戡迎謁，引入朝堂，號爲丞相。<span class="jiazhu">朝，直遙翻；下同。號，戶刀翻，呼也。</span>裴虔通謂帝曰：<span class="yinhao">「百官悉在朝堂，陛下須親出慰勞。」</span><span class="jiazhu">勞，力到翻。</span>進其從騎，逼帝乘之；<span class="jiazhu">從，才用翻。</span>帝嫌其鞍勒弊，更易新者，乃乘之。虔通執轡挾刀出宮門，賊徒喜譟動地。化及揚言曰：<span class="yinhao">「何用持此物出，亟還與手。」</span><span class="jiazhu">與手，魏、齊間人率有是言，言與之毒手而殺之也。宋孝建初，薛安都助順有大功，從弟道生亦以軍功爲大司馬參軍；犯罪，爲秣陵令薛淑之所鞭。安都大怒，乘馬執矟，從數十人，欲往殺淑之。行至朱雀航，逢柳元景問何之，安都曰：「薛淑之鞭我從弟，指往刺殺之。」元景曰：「小子無宜適，卿往與手甚快！」安都旣回馬，元景復呼使入車，讓止之。此與手之徵也。亟，紀力翻。</span>帝問：<span class="yinhao">「世基何在？」</span>賊黨馬文舉曰：<span class="yinhao">「已梟首矣！」</span>於是引帝還至寢殿，虔通、德戡等拔白刃侍立。帝歎曰：<span class="yinhao">「我何罪至此？」</span>文舉曰：<span class="yinhao">「陛下違棄宗廟，巡遊不息，外勤征討，內極奢淫，使丁壯盡於矢刃，女弱塡於溝壑，四民喪業，<span class="jiazhu">喪，息浪翻。</span>盜賊蠭起；專任佞諛，飾非拒諫：何謂無罪！」</span>帝曰：<span class="yinhao">「我實負百姓；至於爾輩，榮祿兼極，何乃如是！今日之事，孰爲首邪？」</span><span class="jiazhu">邪，音耶。</span>德戡曰：<span class="yinhao">「溥天同怨，何止一人！」</span>化及又使封德彝數帝罪，<span class="jiazhu">數，所具翻，又所主翻。</span>帝曰：<span class="yinhao">「卿乃士人，何爲亦爾？」</span>德彝赧然而退。帝愛子趙王杲，年十二，在帝側，號慟不已，虔通斬之，血濺御服。<span class="jiazhu">赧，奴板翻，慙而面赤也。號，戶刀翻。濺，子賤翻。</span>賊欲弒帝，帝曰：<span class="yinhao">「天子死自有法，何得加以鋒刃！取鴆酒來！」</span>文舉等不許，使令狐行達頓帝令坐。帝自解練巾授行達，縊殺之。<span class="jiazhu">令，力丁翻。縊，於賜翻，又於計翻，絞也。《考異》曰：《蒲山公傳》、《河洛記》皆云「于洪達縊帝。」今從《隋書》及《略記》。</span>初，帝自知必及於難，常以甖貯毒藥自隨，<span class="jiazhu">難，乃旦翻。甖，於耕翻。貯，丁呂翻。</span>謂所幸諸姬曰：<span class="yinhao">「若賊至，汝曹當先飲之，然後我飲。」</span>及亂，顧索藥，<span class="jiazhu">索，山客翻。</span>左右皆逃散，竟不能得。蕭后與宮人撤漆牀板爲小棺，與趙王杲同殯於西院流珠堂。</p>
<p class="em2 strong">帝每巡幸，常以蜀王秀自隨，囚於驍果營。化及弒帝，欲奉秀立之，衆議不可，乃殺秀及其七男。又殺齊王暕及其二子幷燕王倓，隋氏宗室、外戚，無少長皆死。<span class="jiazhu">暕，古限翻。驍，堅堯翻。少，詩沼翻。長，知兩翻。</span>唯秦王浩素與智及往來，且以計全之。<span class="jiazhu">浩，秦王俊之子。</span>齊王暕素失愛於帝，<span class="jiazhu">暕失愛事始一百八十一卷大業四年。</span>恆相猜忌，帝聞亂，顧蕭后曰：<span class="yinhao">「得非阿孩邪？」</span><span class="jiazhu">暕，小字阿孩。恆，戶登翻。</span>化及使人就第誅暕，暕謂帝使收之，曰：<span class="yinhao">「詔使且緩兒，<span class="jiazhu">使，疏吏翻。</span>兒不負國家！」</span>賊曳至街中，斬之，暕竟不知殺者爲誰，父子至死不相明。又殺內史侍郎虞世基、御史大夫裴蘊、左翊衞大將軍來護兒、祕書監袁充、右翊衞將軍宇文協、千牛宇文皛、<span class="jiazhu">皛，戶了翻。</span>梁公蕭鉅等及其子。鉅，琮之弟子也。<span class="jiazhu">蕭琮，故梁主。琮，藏宗翻。</span></p>
<p class="em2 strong">難將作，江陽長張惠紹馳告裴蘊，<span class="jiazhu">江陽縣，帶江都郡，舊廣陵也，大業初更名。長，知兩翻。</span>與惠紹謀矯詔發郭下兵收化及等，扣門援帝。<span class="jiazhu">「與」上更有「蘊」字，文意乃明。</span>議定，遣報虞世基；世基疑告反者不實，抑而不許。須臾，難作，<span class="jiazhu">難，乃旦翻。</span>蘊歎曰：<span class="yinhao">「謀及播郎，竟誤人事！」</span><span class="jiazhu">播郎，虞世基小字。</span>虞世基宗人伋謂世基子符璽郎熙曰：<span class="yinhao">「事勢已然，吾將濟卿南渡，同死何益！」</span>熙曰：<span class="yinhao">「棄父背君，<span class="jiazhu">璽，斯氏翻。背，蒲妹翻。</span>求生何地！感尊之懷，<span class="jiazhu">尊，謂伋也。</span>自此決矣！」</span>世基弟世南抱世基號泣請<span class="jiaozhusup">〖章：十二行本「請」下有「以身」二字；乙十一行本同；孔本同；張校同。〗</span>代，化及不許。<span class="jiazhu">號，戶刀翻。</span>黃門侍郎裴矩知必將有亂，雖廝役皆厚遇之，<span class="jiazhu">廝，音斯。今人讀如瑟。</span>又建策爲驍果娶婦；<span class="jiazhu">事見上卷上年。爲，于僞翻。</span>及亂作，賊皆曰：<span class="yinhao">「非裴黃門之罪。」</span>旣而化及至，矩迎拜馬首，故得免。化及以蘇威不預朝政，亦免之。<span class="jiazhu">朝，直遙翻。</span>威名位素重，往參化及；化及集衆而見之，曲加殊禮。百官悉詣朝堂賀，給事郎許善心獨不至。許弘仁馳告之曰：<span class="yinhao">「天子已崩，宇文將軍攝政，闔朝文武咸集，<span class="jiazhu">朝，直遙翻。</span>天道人事自有代終，何預於叔而低回若此！」</span>善心怒，不肯行。弘仁反走上馬，泣而去。化及遣人就家擒至朝堂，旣而釋之。善心不舞蹈而出，化及怒曰：<span class="yinhao">「此人大負氣！」</span>復命擒還，殺之。其母范氏，年九十二，撫柩不哭，曰：<span class="yinhao">「能死國難，吾有子矣！」</span>因臥不食，十餘日而卒。<span class="jiazhu">上，時掌翻。復，扶又翻。柩，音舊。難，乃旦翻。卒，子恤翻。</span>唐王之入關也，張季珣之弟仲琰爲上洛令，<span class="jiazhu">張季珣死節，見上卷上年。上洛縣，隋帶上洛郡。</span>帥吏民拒守，部下殺之以降。<span class="jiazhu">帥，讀曰率。降，戶江翻。</span>宇文化及之亂，仲琰弟琮爲千牛左右，<span class="jiazhu">隋制，領左右府有千牛左右，司射左右。</span>化及殺之，兄弟三人皆死國難，時人愧之。</p>
<p class="em2 strong">化及自稱大丞相，總百揆。以皇后令立秦王浩爲帝，居別宮，令發詔畫敕書而已，仍以兵監守之。<span class="jiazhu">令，力丁翻。監，古銜翻。</span>化及以弟智及爲左僕射，士及爲內史令，裴矩爲右僕射。</p>
<p class="em2 strong"><span class="yinwen">9</span>乙卯，徙秦公世民爲趙公。</p>
<p class="em2 strong"><span class="yinwen">10</span>戊辰，隋恭帝詔以十郡益唐國，仍以唐王爲相國，總百揆，唐國置丞相以下官，又加九錫。王謂僚屬曰：<span class="yinhao">「此諂諛者所爲耳。孤秉大政而自加寵錫，可乎！必若循魏、晉之迹，彼皆繁文僞飾，欺天罔人；考其實不及五霸，而求名欲過三王，此孤常所非笑，竊亦恥之。」</span>或曰：<span class="yinhao">「歷代所行，亦何可廢！」</span>王曰：<span class="yinhao">「堯、舜、湯、武，各因其時，取與異道，皆推其至誠以應天順人，未聞夏、商之末必效唐、虞之禪也。若使少帝有知，必不肯爲；<span class="jiazhu">少，詩照翻。</span>若其無知，孤自尊而飾讓，平生素心所不爲也。」</span>但改丞相爲相國府，其九錫殊禮，皆歸之有司。</p>
<p class="em2 strong"><span class="yinwen">11</span>宇文化及以左武衞將軍陳稜爲江都太守，綜領留事。<span class="jiazhu">守，式又翻。</span>壬申，令內外戒嚴，云欲還長安。皇后六宮皆依舊式爲御營，營前別立帳，化及視事其中，仗衞部伍，皆擬乘輿。<span class="jiazhu">乘，繩證翻。</span>奪江都人舟檝，取彭城水路西歸。<span class="jiazhu">煬帝改徐州爲彭城郡。檝，與楫同。</span>以折衝郎將沈光驍勇，<span class="jiazhu">煬帝置折衝郎將，正四品，掌領驍果，屬領左右府。將，卽亮翻；下同。驍，堅堯翻。</span>使將給使營於禁內。<span class="jiazhu">旣立御營，以御營之內爲禁內。</span>行至顯福宮，虎賁郎將麥孟才、虎牙郎錢傑<span class="jiazhu">煬帝制十二衞府，每衞置護軍四人，掌副貳將軍；尋改護軍爲虎賁郎將，而置虎牙郎將副焉。「虎牙郎」下當有「將」字。</span>與光謀曰：<span class="yinhao">「吾儕受先帝厚恩，今俛首事讎，受其驅帥，<span class="jiazhu">儕，士皆翻。俛，音免。帥，讀曰率；下同。</span>何面目視息世間哉！吾必欲殺之，死無所恨！」</span>光泣曰：<span class="yinhao">「是所望於將軍也。」</span>孟才乃糾合恩舊，<span class="jiazhu">恩舊，與之有舊恩者。</span>帥所將數千人，期以晨起將發時襲化及。語洩，<span class="jiazhu">帥，讀曰率。洩，息列翻。</span>化及夜與腹心走出營外，留人告司馬德戡等，使討之。光聞營內諠，知事覺，卽襲化及營，空無所獲，值內史侍郎元敏，數而斬之。<span class="jiazhu">數，所具翻，又所主翻。</span>德戡引兵入圍之，殺光，其麾下數百人皆鬬死，一無降者，<span class="jiazhu">降，戶江翻。</span>孟才亦死。孟才，鐵杖之子也。<span class="jiazhu">鐵杖死於度遼之役。</span></p>
<p class="em2 strong"><span class="yinwen">12</span>武康沈法興，<span class="jiazhu">《隋志》，武康縣屬餘杭郡。劉昫曰：吳分烏程、餘杭二縣立永安縣，晉改爲永康，又改爲武康；唐分屬湖州。</span>世爲郡著姓，宗族數千家。法興爲吳興太守，<span class="jiazhu">守，式又翻。</span>聞宇文化及弒逆，舉兵以討化及爲名，<span class="jiazhu">《考異》曰：《太宗實錄》、《舊唐·帝紀》：「二月，法興據丹陽起兵。」按法興起兵討化及，當在弒逆後。</span>比至烏程，得精卒六萬，遂攻餘杭、毗陵、丹陽，皆下之；<span class="jiazhu">按烏程縣帶吳興郡。沈法興旣爲吳興守，而云舉兵至烏程者，《法興傳》云：大業末，法興爲吳興郡守，東陽賊樓世幹略其郡，煬帝詔法興與太僕丞元祐討之。義寧二年，江都亂，法興執祐舉兵，名討宇文化及。三月，發東陽，行收兵，趨江都，下餘杭，比至烏程，衆六萬。如此，則自東陽至烏程也。比，必寐翻。</span>據江表十餘郡，自稱江南道大總管，承制置百官。</p>
<p class="em2 strong"><span class="yinwen">13</span>陳國公竇抗，唐王之妃兄也，煬帝使行長城於靈武；<span class="jiazhu">行，循行也，音下孟翻。</span>聞唐王定關中，癸酉，帥靈武、鹽川等數郡來降。<span class="jiazhu">煬帝改靈州爲靈武郡，鹽州爲鹽川郡。帥，讀曰率。</span></p>
<p class="em2 strong"><span class="yinwen">14</span>夏，四月，稽胡寇富平，<span class="jiazhu">《隋志》，富平縣屬京兆郡。杜佑曰：稽胡，一名步落稽，蓋匈奴別種，自離石以西，安定以東，方七、八百里。</span>將軍王師仁擊破之。又五萬餘人寇宜春，相國府諮議參軍竇軌將兵討之，戰於黃欽山。<span class="jiazhu">「宜春」，當作「宜君」。《隋志》，宜君縣屬京兆郡，有清水。《水經註》：清水出雲陽縣之石門山，東南流逕黃嶔山西。將，卽亮翻；下同。</span>稽胡乘高縱火，官軍小卻；軌斬其部將十四人，拔隊中小校代之，勒兵復戰。<span class="jiazhu">校，戶敎翻。復，扶又翻。</span>軌自將數百騎居軍後，令之曰：<span class="yinhao">「聞鼓聲有不進者，自後斬之！」</span>旣而鼓之，將士爭先赴敵，稽胡射之不能止，<span class="jiazhu">騎，奇寄翻。射，而亦翻。</span>遂大破之，虜男女二萬口。</p>
<p class="em2 strong"><span class="yinwen">15</span>世子建成等至東都，軍於芳華苑；東都閉門不出，遣人招諭，不應。李密出軍爭之，小戰，各引去。城中多欲爲內應者，趙公世民曰：<span class="yinhao">「吾新定關中，根本未固，<span class="jiaozhusup">〖章：十二行本「固」下有「懸軍遠來」四字；乙十一行本同；孔本同；張校同；退齋校同。〗</span>雖得東都，不能守也。」</span>遂不受。戊寅，引軍還。<span class="jiazhu">還，從宣翻，又音如字。</span>世民曰：<span class="yinhao">「城中見吾退，必來追躡。」</span>乃設三伏於三王陵以待之；<span class="jiazhu">《水經註》：三王陵在河南縣西南柏亭東北。三王，或言周景王、悼王、定王也。崔浩曰：「定」，當爲「敬」。子朝作亂，西周政弱人荒，悼、敬二王與景王俱葬於此，故世以三王名陵。</span>段達果將萬餘人追之，遇伏而敗。世民逐北，抵其城下，<span class="jiazhu">東都城下。</span>斬四千餘級。遂置新安、宜陽二郡，<span class="jiazhu">新安，後周置中州及東垣縣，隋廢州，改縣名。宜陽，後魏置郡，隋開皇初廢爲縣，與新安皆屬河南郡。今並置郡。</span>使行軍總管史萬寶、盛彥師<span class="jiaozhusup">〖章：十二行本「師」下有「將兵」二字；乙十一行本同；孔本同。〗</span>鎭宜陽，<span class="jiazhu">《姓苑》：《後漢·西羌傳》有北海太守盛苞，其先姓奭，避元帝諱改姓盛。余按《戰國策》秦有盛橋，則盛姓尙矣。</span>呂紹宗、任瓌將兵鎭新安而還。<span class="jiazhu">任，音壬。瓌，古回翻。置二郡，內以蔽關輔，外以圖東都。還，從宣翻，又如字。</span></p>
<p class="em2 strong"><span class="yinwen">16</span>初，五原通守櫟陽張長遜<span class="jiazhu">煬帝改豐州爲五原郡。《新唐書》：張長遜，京兆櫟陽人。《隋志》，京兆無櫟陽縣。櫟，音藥。守，式又翻。</span>以中原大亂，舉郡附突厥，突厥以爲割利特勒。郝瑗說薛舉，<span class="jiazhu">厥，九勿翻。郝，呼各翻。瑗，子眷翻。說，輸芮翻；下同。</span>與梁師都及突厥連兵以取長安，舉從之。時啓民可汗之子咄苾<span class="jiazhu">可，從刊入聲。汗，音寒。咄，當沒翻。苾，毗必翻。</span>號莫賀咄設，建牙直五原之北，舉遣使與莫賀咄設謀入寇；<span class="jiazhu">咄，當沒翻。使，疏吏翻；下同。</span>莫賀咄設許之。唐王使都水監宇文歆賂莫賀咄設，<span class="jiazhu">開皇初，立都水臺，置使者；大業改爲都水監，改使者爲監。</span>且爲陳利害，止其出兵，又說莫賀咄設遣張長遜入朝，以五原之地歸之中國，莫賀咄設並從之。<span class="jiazhu">爲，于僞翻。咄，當沒翻。朝，直遙翻；下同。</span>己卯，武都、宕渠、五原等郡皆降，<span class="jiazhu">武都，漢郡，西魏置武州，煬帝復爲郡。宕渠，漢縣，梁置渠州，煬帝改爲宕渠郡。此二郡與五原同日來降，故連書之。宕，徒浪翻。</span>王卽以長遜爲五原太守。<span class="jiazhu">守，式又翻。</span>長遜又詐爲詔書與莫賀咄設，示知其謀。莫賀咄設乃拒舉、師都等，不納其使。<span class="jiazhu">使，疏吏翻。</span></p>
<p class="em2 strong"><span class="yinwen">17</span>戊戌，世子建成等還長安。<span class="jiazhu">《考異》曰：《創業注》在三月。今從《太宗實錄》。</span></p>
<p class="em2 strong"><span class="yinwen">18</span>東都號令不出四門，人無固志，朝議郎段世弘等謀應西師。會西師已還，<span class="jiazhu">西師，謂建成等之師。還，從宣翻，又音如字。</span>乃遣人招李密，期以己亥夜納之。事覺，越王命王世充討誅之。密聞城中已定，乃還。</p>
<p class="em2 strong"><span class="yinwen">19</span>宇文化及擁衆十餘萬，據有六宮，自奉養一如煬帝。每於帳中南面坐，人有白事者，嘿然不對；下牙，方取啓狀與唐奉義、牛方裕、薛世良、張愷等參決之。<span class="jiazhu">劉馮《事始》曰：兵書曰：牙旗者，將軍之精，凡始建牙，必以制日。制日者，其辰在五行以上剋下之日也。又《尙書［緯］》曰：門旗二口，色紅，八幅。大將牙門之旗，出引將軍前列。又《黃帝出軍決》曰：牙旗者，將軍之精；金鼓者，將軍之氣。《周禮》司常職云：軍旅會同置旌門。夫以旌爲門，卽旗門也，後世軍中遂置牙門將，又有牙兵，典總此名者以押牙爲名。至於官府，早晚軍吏兩謁，亦名爲衙。呼謂旣熟，雖天子正殿受朝謁，亦名正衙。</span>以少主浩付尙書省，令衞士十餘人守之，<span class="jiazhu">少，始照翻。</span>遣令史取其畫敕，<span class="jiazhu">隋門下省，有錄事、令史各六人。</span>百官不復朝參。至彭城，水路不通，復奪民車牛得二千兩，<span class="jiazhu">復，扶又翻。朝，直遙翻。兩，力讓翻。</span>並載宮人珍寶；其戈甲戎器，悉令軍士負之，道遠疲劇，軍士始怨。司馬德戡竊謂趙行樞曰：<span class="yinhao">「君大謬誤我！<span class="jiazhu">行樞建言以化及爲主。</span>當今撥亂，必藉英賢；化及庸暗，羣小在側，事將必敗，若之何？」</span>行樞曰：<span class="yinhao">「在我等耳，廢之何難！」</span>初，化及旣得政，賜司馬德戡爵溫國公，加光祿大夫；以其專統驍果，心忌之。後數日，化及署諸將分部士卒，<span class="jiazhu">驍，堅堯翻。將，卽亮翻。</span>以德戡爲禮部尙書，外示美遷，實奪其兵柄。德戡由是憤怨，所獲賞賜，皆以賂智及；智及爲之言，乃使之將後軍萬餘人以從。<span class="jiazhu">及爲，于僞翻。將，卽亮翻。從，才用翻。</span>於是德戡、行樞與諸將李本、尹正卿、宇文導師等謀，以後軍襲殺化及，更立德戡爲主；遣人詣孟海公，結爲外助，<span class="jiazhu">孟海公據曹州。</span>遷延未發，待海公報。許弘仁、張愷知之，以告化及，化及遣宇文士及陽爲遊獵，至後軍，德戡不知事露，出營迎謁，因執之。化及讓之曰：<span class="yinhao">「與公戮力共定海內，出於萬死。今始事成，方願共守富貴，公又何反也？」</span>德戡曰：<span class="yinhao">「本殺昏主，苦其淫虐；推立足下，而又甚之；逼於物情，不得已也。」</span>化及縊殺之，幷殺其支黨十餘人。孟海公畏化及之強，帥衆具牛酒迎之。<span class="jiazhu">帥，讀曰率；下同。</span>李密據鞏洛以拒化及，<span class="jiazhu">洛水至鞏入河，故曰鞏洛。</span>化及不得西，引兵向東郡，東郡通守王軌以城降之。<span class="jiazhu">守，式又翻。降，戶江翻；下同。</span></p>
<p class="em2 strong"><span class="yinwen">20</span>辛丑，李密將井陘王君廓帥衆來降。<span class="jiazhu">《隋志》，井陘縣屬恆山郡。將，卽亮翻；下同。陘，音刑。帥，讀曰率。《考異》曰：《太宗實錄》曰：「王君愕，邯鄲人。君廓寇略邯鄲，君愕往投之，因爲君廓陳井陘之險，勸先往據之。君廓從其言，屯井陘山歲餘。會義師入定關中，乃與君廓率所部萬餘人歸順，拜大將軍。」與君廓事皆出《太宗實錄》而不同如此。今據《高祖實錄》。稱李密將王君廓降，從《君廓傳》。</span>君廓本羣盜，有衆數千人，與賊帥韋寶、鄧豹合軍虞鄕，<span class="jiazhu">劉昫曰：虞鄕縣，漢解縣地，後魏分置虞鄕縣，《隋志》屬河東郡。帥，所類翻。</span>唐王與李密俱遣使招之。<span class="jiazhu">使，疏吏翻。</span>寶、豹欲從唐王，君廓僞與之同，乘其無備，襲擊，破之，奪其輜重，<span class="jiazhu">重，直用翻。</span>奔李密；密不禮之，復來降，<span class="jiazhu">復，扶又翻。</span>拜上柱國，假河內太守。</p>
<p class="em2 strong"><span class="yinwen">21</span>蕭銑卽皇帝位，置百官，準梁室故事。諡其從父琮爲孝靖皇帝，<span class="jiazhu">諡，神至翻。從，才用翻。</span>祖巖爲河間忠烈王，父璿爲文憲王，<span class="jiazhu">璿，音旋。</span>封董景珍等功臣七人皆爲王。遣宋王楊道生擊南郡，下之，徙都江陵，<span class="jiazhu">煬帝改荊州爲南郡，江陵帶郡。</span>脩復園廟。引岑文本爲中書侍郎，使典文翰，委以機密。又使魯王張繡徇嶺南，隋將張鎭周、王仁壽等拒之；旣而聞煬帝遇弒，皆降於銑。欽州刺史甯長眞亦以鬱林、始安之地附於銑。<span class="jiazhu">煬帝改欽州爲寧越郡。長眞刺史，文帝所命也。鬱林郡，梁定州也，後改爲南定州；平陳，改爲尹州；大業初，改爲鬱州，尋改爲郡；又改桂州爲始安郡。</span>漢陽太守馮盎以蒼梧、高涼、珠崖、番禺之地附於林士弘。<span class="jiazhu">《新唐書·馮盎傳》曰：隋仁壽初，盎平潮、成叛獠，拜漢陽太守；隋亡，奔還嶺表，據有諸郡。蒼梧郡，梁置成州，開皇初改爲封州，煬帝改爲郡，改高州爲高涼郡；崖州爲珠崖郡。番禺，南海郡治。番，音潘。禺，音愚。</span>銑、士弘各遣人招交趾太守丘和，<span class="jiazhu">煬帝改交州爲交趾郡。</span>和不從。銑遣甯長眞帥嶺南之兵自海道攻和，<span class="jiazhu">帥，讀曰率；下同。</span>和欲出迎之，司法書佐高士廉<span class="jiazhu">煬帝改郡諸司參軍爲書佐。</span>說和曰：<span class="yinhao">「長眞兵數雖多，懸軍遠至，不能持久，城中勝兵足以當之，<span class="jiazhu">說，輸芮翻；下同。勝，音升。</span>柰何望風受制於人！」</span>和從之，以士廉爲軍司馬，將水陸諸軍逆擊，破之，<span class="jiazhu">將，卽亮翻。</span>長眞僅以身免，盡俘其衆。旣而有驍果自江都至，<span class="jiazhu">驍，堅堯翻。</span>得煬帝凶問，亦以郡附於銑。士廉，勱之子也。<span class="jiazhu">高勱，北齊清河王岳之子。勱，音邁。</span></p>
<p class="em2 strong">始安郡丞李襲志，遷哲之孫也，<span class="jiazhu">李遷哲見一百七十七卷太建二年。</span>隋末，散家財，募士得三千人，以保郡城；蕭銑、林士弘、曹武徹迭來攻之，皆不克。聞煬帝遇弒，帥吏民臨三日。<span class="jiazhu">臨，力鴆翻。</span>或說襲志曰：<span class="yinhao">「公中州貴族，<span class="jiazhu">按李襲志之先，隴西狄道人，後爲金州安康人。此必出其家傳，以門地自高耳。</span>久臨鄙郡，華、夷悅服。今隋室無主，海內鼎沸，以公威惠，號令嶺表，尉佗之業可坐致也。」</span><span class="jiazhu">尉佗事見《漢高帝紀》。佗，徒何翻。</span>襲志怒曰：<span class="yinhao">「吾世繼忠貞，今江都雖覆，宗社尙存，尉佗狂僭，何足慕也！」</span>欲斬說者，衆乃不敢言。堅守二年，外無聲援，城陷，爲銑所虜，銑以爲工部尙書，檢校桂州總管。於是東自九江，<span class="jiazhu">煬帝改江州爲九江郡。</span>西抵三峽，南盡交趾，北距漢川，<span class="jiazhu">此漢川謂漢水以南之地，非漢中之漢川郡。</span>銑皆有之，勝兵四十餘萬。<span class="jiazhu">勝，音升。</span></p>
<p class="em2 strong"><span class="yinwen">22</span>煬帝凶問至長安，唐王哭之慟，曰：<span class="yinhao">「吾北面事人，失道不能救，敢忘哀乎！」</span></p>
<p class="em2 strong"><span class="yinwen">23</span>五月，山南撫慰使馬元規擊朱粲於冠軍，破之。<span class="jiazhu">冠軍縣，屬南陽郡。使，疏吏翻。冠，古玩翻。</span></p>
<p class="em2 strong"><span class="yinwen">24</span>王德仁旣殺房彥藻，<span class="jiazhu">事見上二月。</span>李密遣徐世勣討之。德仁兵敗，甲寅，與武安通守袁子幹皆來降，詔以德仁爲鄴郡太守。<span class="jiazhu">煬帝改洺州爲武安郡，相州爲魏郡；此又改魏郡爲鄴郡也。守，式又翻。</span></p>
<p class="em2 strong"><span class="yinwen">25</span>戊午，隋恭帝禪位于唐，遜居代邸。<span class="jiazhu">隋開皇元年受禪，歲在辛丑，三主，三十八年而亡。《考異》曰：《創業注》此詔在四月，今從《實錄》。</span>甲子，唐王卽皇帝位于太極殿，<span class="jiazhu">卽隋大興殿也；唐旣受禪，改爲太極殿。</span>遣刑部尙書蕭造告天於南郊，大赦，改元。<span class="jiazhu">改元武德。</span>罷郡，置州，以太守爲刺史。<span class="jiazhu">大業三年，改州爲郡。</span>推五運爲土德，色尙黃。</p>
<p class="em2 strong"><span class="yinwen">26</span>隋煬帝凶問至東都，戊辰，留守官奉越王卽皇帝位，<span class="jiazhu">越王侗，亦元德太子昭子。</span>大赦，改元皇泰。是時於朝堂宣旨，以時鍾金革，<span class="jiazhu">朝，直遙翻。《說文》曰：鍾，當也。</span>公私皆卽日大祥。<span class="jiazhu">大祥而禫。</span>追諡大行曰明皇帝，廟號世祖；追尊元德太子曰成皇帝，廟號世宗。尊母劉良娣爲皇太后。以段達爲納言、陳國公，王世充爲納言、鄭國公，<span class="jiazhu">隋制，門下省納言二人。</span>元文都爲內史令、魯國公，皇甫無逸爲兵部尙書、𣏌國公；又以盧楚爲內史令，<span class="jiazhu">隋初，內史省置監、令各一人，尋廢監，置令二人。</span>郭文懿爲內史侍郎，趙長文爲黃門侍郎，共掌朝政。<span class="jiazhu">長，知兩翻。朝，直遙翻。</span>時人號<span class="yinhao">「七貴」</span>。皇泰主眉目如畫，溫厚仁愛，風格儼然。</p>
<p class="em2 strong"><span class="yinwen">27</span>辛未，突厥始畢可汗遣骨咄祿特勒來，<span class="jiazhu">厥，九勿翻。可，從刊入聲。汗，音寒。突厥官子弟曰特勒。咄，當沒翻。</span>宴之於太極殿，奏九部樂。<span class="jiazhu">杜佑曰：武德初，因隋舊制，九部樂：一讌樂，二清商，三西涼，四扶南，五高麗，六龜茲，七安國，八疎勒，九康國。前一百八十卷隋大業四年引杜佑《註》，九部樂與此不同。又考宋祁《新唐志》：唐有十部樂，有十四國技，以八國入十部；而不明指八國爲何國，此亦異同而難考者也。</span>時中國人避亂者多入突厥，突厥強盛，東自契丹、室韋，西盡吐谷渾、高昌諸國，皆臣之，<span class="jiazhu">契，欺訖翻，又音喫。吐，從暾入聲。谷，音浴。</span>控弦百餘萬。帝以初起資其兵馬，前後餉遺，不可勝紀。<span class="jiazhu">遺，于季翻。勝，音升。</span>突厥恃功驕倨，每遣使者至長安，多暴橫，<span class="jiazhu">使，疏吏翻。橫，戶孟翻。</span>帝優容之。</p>
<p class="em2 strong"><span class="yinwen">28</span>壬申，命裴寂、劉文靜等修定律令。置國子、太學、四門生，合三百餘員，<span class="jiazhu">《唐六典》：國子生，文武官三品已上及國公子孫、從二品已上曾孫。太學生，文武官五品已上及郡·縣公子孫、從三品曾孫。四門生，文武官七品已上及侯、伯、子、男子若庶人子爲俊士生者。後魏劉芳表云：「太和二十年，立四門博士，於四門置學。按《禮記》云：天子設四學。鄭玄《註》，周四郊之虞庠也。今以其遼遠，故置於四門，請移與太學同處。」從之。</span>郡縣學亦各置生員。</p>
<p class="em2 strong"><span class="yinwen">29</span>六月，甲戌朔，以趙公世民爲尙書令，黃臺公瑗爲刑部侍郎，<span class="jiazhu">黃臺縣公。東魏置黃臺縣於潁川，大業初廢。瑗，于眷翻。</span>相國府長史裴寂爲右僕射、知政事，司馬劉文靜爲納言，司錄竇威爲內史令，李綱爲禮部尙書、參掌選事，<span class="jiazhu">長，知兩翻。選，宣絹翻。</span>掾殷開山爲吏部侍郎，<span class="jiazhu">掾，于絹翻。</span>屬趙慈景爲兵部侍郎，韋義節爲禮部侍郎，主簿陳叔達、博陵崔民幹並爲黃門侍郎，<span class="jiazhu">煬帝改定州爲博陵郡。</span>唐儉爲內史侍郎，錄事參軍裴晞爲尙書左丞；以隋民部尙書蕭瑀爲內史令，禮部尙書竇璡爲戶部尙書，<span class="jiazhu">按《六典》，貞觀二十三年避太宗諱，始改民部尙書爲戶部尙書；史家以後來官名書之也。瑀，音禹。璡，則鄰翻。</span>蔣公屈突通爲兵部尙書，<span class="jiazhu">屈，居勿翻。</span>長安令獨孤懷恩爲工部尙書。瑗，上之從子；懷恩，舅子也。<span class="jiazhu">從，才用翻。</span></p>
<p class="em2 strong">上待裴寂特厚，羣臣無與爲比，賞賜服玩，不可勝紀；<span class="jiazhu">勝，音升。</span>命尙書奉御日以御膳賜寂，<span class="jiazhu">「尙書」當作「尙食」，《六典》：尙食奉御二人，屬殿中省。</span>視朝必引與同坐，入閤則延之臥內；言無不從，稱爲裴監而不名。<span class="jiazhu">寂仕隋爲晉陽宮監；親之，以舊官稱之。朝，直遙翻。</span>委蕭瑀以庶政，事無大小，無不關掌。瑀亦孜孜盡力，繩違舉過，人皆憚之，毀之者衆，終不自理。上嘗有敕而內史不時宣行，<span class="jiazhu">隋、唐之制，凡王言下內史省，皆宣署申覆而施行之。</span>上責其遲，瑀對曰：<span class="yinhao">「大業之世，內史宣敕，或前後相違，有司不知所從，其易在前，其難在後；臣在省日久，<span class="jiazhu">瑀在隋朝爲內史侍郎，故云然。易，以豉翻。</span>備見其事。今王業經始，事繫安危，遠方有疑，恐失機會，故臣每受一敕必勘審，使與前敕不違，始敢宣行，稽緩之愆，實由於此。」</span>上曰：<span class="yinhao">「卿用心如是，吾復何憂！」</span><span class="jiazhu">復，扶又翻。</span></p>
<p class="em2 strong"><span class="yinwen">30</span>初，帝遣馬元規慰撫山南，南陽郡丞河東呂子臧獨據郡不從；<span class="jiazhu">是年二月遣馬元規。</span>元規遣使數輩諭之，<span class="jiazhu">使，疏吏翻。</span>皆爲子臧所殺。及煬帝遇弒，子臧發喪成禮，然後請降；拜鄧州刺史，<span class="jiazhu">南陽郡復爲鄧州。降，戶江翻；下同。</span>封南郡公。</p>
<p class="em2 strong"><span class="yinwen">31</span>廢大業律令，頒新格。</p>
<p class="em2 strong"><span class="yinwen">32</span>上每視事，自稱名，引貴臣同榻而坐。劉文靜諫曰：<span class="yinhao">「昔王導有言：『若太陽俯同萬物，使羣生何以仰照！』<span class="jiazhu">事見九十卷晉元帝太興元年。</span>今貴賤失位，非常久之道。」</span>上曰：<span class="yinhao">「昔漢光武與嚴子陵共寢，子陵加足於帝腹。<span class="jiazhu">事見《後漢書·嚴光傳》。</span>今諸公皆名德舊齒，平生親友，宿昔之歡，何可忘也。公勿以爲嫌！」</span></p>
<p class="em2 strong"><span class="yinwen">33</span>戊寅，隋安陽令呂珉以相州來降，<span class="jiazhu">隋安陽縣帶相州。相，息亮翻。</span>以爲相州刺史。</p>
<p class="em2 strong"><span class="yinwen">34</span>己卯，祔四親廟主。追尊皇高祖瀛州府君曰宣簡公；皇曾祖司空曰懿王；皇祖景王曰景皇帝，廟號太祖，祖妣曰景烈皇后；皇考元王曰元皇帝，廟號世祖，妣獨孤氏曰元貞皇后；追諡妃竇氏曰穆皇后。<span class="jiazhu">瀛州府君熙，司空天賜，景王虎，元王昞。</span>每歲祀昊天上帝、皇地祇、神州地祇，以景帝配，<span class="jiazhu">神州地祇，神州、迎州、冀州、戎州、拾州、柱州、營州、咸州、陽州、九州之祇也。祇，翹移翻。</span>感生帝、明堂，以元帝配。<span class="jiazhu">古者帝王之興，必感五精之氣以生。隋以火德王，祀赤熛怒爲感帝。唐以土德王，祀含樞紐爲感帝。</span>庚辰，立世子建成爲皇太子，趙公世民爲秦王，齊西元吉爲齊王，宗室黃瓜公白駒爲平原王，<span class="jiazhu">按白駒蓋先封黃瓜縣公。黃瓜縣蓋拓跋魏所置，在上邽界。《水經註》：黃瓜水發源黃瓜谷西，東流逕黃瓜縣北，又東北歸于籍水。藉水旣與黃瓜水合，又東逕上邽城南。</span>蜀公孝基爲永安王，柱國道玄爲淮陽王，長平公叔良爲長平王，鄭公神通爲永康王，安吉公神符爲襄邑王，柱國德良爲新興王，上柱國博义爲隴西王，上柱國奉慈爲勃海王。孝基、叔良、神符、德良，帝之從父弟；博义、奉慈，弟子；道玄，從父兄子也。<span class="jiazhu">從，才用翻。</span></p>
<p class="em2 strong"><span class="yinwen">35</span>癸未，薛舉寇涇州，<span class="jiazhu">復以安定郡爲涇州。後魏置涇州，治高平，因涇水爲名。</span>以秦王世民爲元帥，將八總管兵以拒之。<span class="jiazhu">帥，所類翻。將，卽亮翻。</span></p>
<p class="em2 strong"><span class="yinwen">36</span>遣太僕卿宇文明達招慰山東，以永安王孝基爲陝州總管。<span class="jiazhu">義寧初，以河南陝縣爲弘農郡，今爲陝州。陝，失冉翻。</span>時天下未定，凡邊要之州，皆置總管府，以統數州之兵。</p>
<p class="em2 strong"><span class="yinwen">37</span>乙酉，奉隋帝爲酅國公。<span class="jiazhu">酅，戶圭翻。</span>詔曰：<span class="yinhao">「近世以來，時運遷革，前代親族，莫不誅夷。興亡之效，豈伊人力！其隋蔡王智積等子孫，並付所司，量才選用。」</span><span class="jiazhu">量，音良。</span></p>
<p class="em2 strong"><span class="yinwen">38</span>東都聞宇文化及西來，上下震懼。有蓋琮者，<span class="jiazhu">蓋，古盍翻，姓也。</span>上疏請說李密與之合勢拒化及。<span class="jiazhu">說，輸芮翻。</span>元文都謂盧楚等曰：<span class="yinhao">「今讎恥未雪而兵力不足，若赦密罪使擊化及，兩賊自鬬，吾徐承其弊。化及旣破，密兵亦疲；又其將士利吾官賞，易可離間，<span class="jiazhu">易，以豉翻。間，古莧翻。</span>幷密亦可擒也。」</span>楚等皆以爲然，卽以琮爲通直散騎常侍，<span class="jiazhu">散，悉亶翻。騎，奇寄翻。</span>齎敕書賜密。</p>
<p class="em2 strong"><span class="yinwen">39</span>丙申，隋信都郡丞東萊麴稜來降，拜冀州刺史。<span class="jiazhu">隋信都郡，入唐爲冀州。東萊郡爲萊州。宋白曰：萊州，古萊夷地，春秋萊子之國。齊滅萊，以在國之東，故曰東萊。降，戶江翻。</span></p>
<p class="em2 strong"><span class="yinwen">40</span>萬<span class="jiaozhusup">〖章：十二行本「萬」上有「丁酉」二字；乙十一行本同；孔本同；張校同；退齋校同。〗</span>年縣法曹武城孫伏伽上表，<span class="jiazhu">周明帝二年，分長安爲萬年縣，與長安並居京城，隋改爲大興縣。唐受禪，復爲萬年，與長安並爲赤縣。萬年縣治宣揚坊，領朱雀街東五十四坊。長安縣治長壽坊，領街西五十四坊。隋煬帝改縣尉爲縣正，尋改正爲戶曹、法曹分司，以丞郡之六司，唐復爲縣尉，而六司各置佐史。孫伏伽，萬年法曹，蓋隋官也。武城縣，漢之東武城也，《唐志》屬貝州。伽，求加翻。</span>以爲：<span class="yinhao">「隋以惡聞其過亡天下。陛下龍飛晉陽，遠近響應，未期年而登帝位；徒知得之之易，不知隋失之之不難也。<span class="jiazhu">惡，烏路翻。易，以豉翻；下同。</span>臣謂宜易其覆轍，務盡下情。凡人君言動，不可不愼。竊見陛下今日卽位而明日有獻鷂雛者，此乃少年之事，豈聖主所須哉！<span class="jiazhu">鷂，弋召翻。少，詩詔翻。</span>又，百戲散樂，亡國淫聲。<span class="jiazhu">百戲散樂，齊、周、隋所以亡國。散，悉亶翻。</span>近太常於民間借婦女裙襦五百餘襲<span class="jiazhu">襦，人朱翻。</span>以充妓衣，<span class="jiazhu">妓，渠綺翻。</span>擬五月五日玄武門遊戲，此亦非所以爲子孫法也。凡如此類，悉宜廢罷。善惡之習，朝夕漸染，<span class="jiazhu">漸，子廉翻。</span>易以移人。皇太子、諸王參僚左右，宜謹擇其人；其有門風不能雍睦，爲人素無行義，專好奢靡，以聲色遊獵爲事者，皆不可使之親近也。<span class="jiazhu">行，下孟翻。好，呼到翻。近，其靳翻。</span>自古及今，骨肉乖離，以至敗國亡家，未有不因左右離間而然也。<span class="jiazhu">間，古莧翻。</span>願陛下愼之。」</span>上省表大悅，<span class="jiazhu">省，悉景翻。</span>下詔褒稱，擢爲治書侍御史，<span class="jiazhu">治，直之翻。</span>賜帛三百匹，仍頒示遠近。</p>
<p class="em2 strong"><span class="yinwen">41</span>辛丑，內史令延安靖公竇威薨。以將作大匠竇抗兼納言，黃門侍郎陳叔達判納言。<span class="jiazhu">兼、判皆非正官。</span></p>
<p class="em2 strong"><span class="yinwen">42</span>宇文化及留輜重於滑臺，<span class="jiazhu">滑臺，滑州治所。重，直用翻。</span>以王軌爲刑部尙書，使守之，引兵北趣黎陽。<span class="jiazhu">趣，七喻翻，又逡須翻。</span>李密將徐世勣據黎陽，畏其軍鋒，以兵西保倉城。<span class="jiazhu">將，卽亮翻。</span>化及渡河，保黎陽，分兵圍世勣。密帥步騎二萬，壁於清淇，<span class="jiazhu">汲郡之衞縣，古朝歌也。隋開皇十六年，分置清淇縣，大業初廢入衞縣。李密蓋壁於故縣也。</span>與世勣以烽火相應，深溝高壘，不與化及戰。化及每攻倉城，密輒引兵以掎其後。<span class="jiazhu">掎，居豈翻。</span>密與化及隔水而語，<span class="jiazhu">隔淇水也。</span>密數之曰：<span class="yinhao">「卿本匈奴皁隸破野頭耳；<span class="jiazhu">《隋書·宇文述傳》：本姓破野頭，役屬鮮卑俟豆歸，從其主爲宇文氏。數，所具翻。</span>父兄子弟，並受隋恩，富貴累世，舉朝莫二。<span class="jiazhu">朝，直遙翻。</span>主上失德，不能死諫，反行弒逆，欲規篡奪。不追諸葛瞻之忠誠，<span class="jiazhu">諸葛瞻，亮之子。蜀之亡也，瞻死之。</span>乃爲霍禹之惡逆，<span class="jiazhu">霍禹，光之子，漢宣親政，禹謀爲大逆，遂以滅族。</span>天地所不容，將欲何之！若速來歸我，尙可得全後嗣。」</span>化及默然，俯視良久，瞋目大言曰：<span class="yinhao">「與爾論相殺事，何須作書語邪！」</span><span class="jiazhu">嗣，祥吏翻。瞋，昌眞翻。邪，音耶。</span>密謂從者曰：<span class="jiazhu">從，才用翻</span><span class="yinhao">「化及庸愚如此，忽欲圖爲帝王，吾當折杖驅之耳！」</span>化及盛脩攻具以逼倉城，世勣於城外掘深溝以固守，化及阻塹，不得至城下。世勣於塹中爲地道，出兵擊之，<span class="jiazhu">塹，七豔翻。</span>化及大敗，焚其攻具。</p>
<p class="em2 strong">時與東都相持日久，又東拒化及，常畏東都議其後，見蓋琮至，大喜，遂上表乞降，<span class="jiazhu">蓋，古盍翻。上，時掌翻。降，戶江翻。</span>請討滅化及以贖罪，送所獲<span class="jiaozhusup">〖章：十二行本「獲」下有「凶黨」二字；乙十一行本同；孔本同；張校同；退齋校同。〗</span>雄武郎將于洪建，<span class="jiazhu">煬帝募驍果，置左、右雄武府，雄武郎將以領之。將，卽亮翻。</span>遣元帥府記室參軍李儉、上開府徐師譽等入見。皇泰主命戮洪建於左掖門外，如斛斯政之法。<span class="jiazhu">戮斛斯政見一百八十二卷大業十年。帥，所類翻；下同。見，賢遍翻；下同。</span>元文都等以密降爲誠實，盛飾賓館於宣仁門東。<span class="jiazhu">《六典》：東都東城在皇城之東，東曰宣仁門。</span>皇泰主引見儉等，以儉爲司農卿，師譽爲尙書右丞，使具導從，列鐃吹，<span class="jiazhu">從，才用翻。鐃，女交翻，似鈴無舌。吹，昌瑞翻。</span>還館，玉帛酒饌，中使相望。<span class="jiazhu">饌，雛戀翻，又士免翻。</span>册拜密太尉、尙書令、東南道大行臺行軍元帥、魏國公，令先平化及，然後入朝輔政。<span class="jiazhu">朝，直遙翻。</span>以徐世勣爲右武候大將軍。仍下詔稱密忠款，且曰：<span class="yinhao">「其用兵機略，一稟魏公節度。」</span></p>
<p class="em2 strong">元文都喜於和解，謂天下可定，於上東門置酒作樂，<span class="jiazhu">《六典》：東都城東面三門，中曰建春，南曰永通，北曰上東。</span>自段達已下皆起舞。王世充作色謂起居侍郎崔長文曰：<span class="jiazhu">《六典》：起居郎，因起居注以爲名。起居注者，記錄人君動止之事。漢獻帝及西晉已後諸帝皆有起居注，皆史官所錄，自隋置爲職員，列爲侍臣，專掌其事，每季爲卷，送付史官。按《隋志》，煬帝減內史舍人員，加置起居舍人員，然未有侍郎。起居侍郎始見於此。長，知兩翻。</span><span class="yinhao">「朝廷官爵，乃以與賊，其志欲何爲邪！」</span><span class="jiazhu">邪，音耶。</span>文都等亦疑世充欲以城應化及，由是有隙，然猶外相彌縫，陽爲親善。</p>
<p class="em2 strong">秋，七月，皇泰主遣大理卿張權、鴻臚卿崔善福賜李密書曰：<span class="yinhao">「今日以前，咸共刷蕩，<span class="jiazhu">臚，陵如翻。</span>使至以後，<span class="jiazhu">使，疏吏翻。</span>彼此通懷。七政之重，佇公匡弼，<span class="jiazhu">日月五星謂之七政。佇，待也。</span>九伐之利，委公指揮。」</span><span class="jiazhu">《周官》：大司馬以九伐之法正邦國。</span>權等旣至，密北面拜受詔書。旣無西慮，<span class="jiazhu">密軍在鞏洛，東都城在西。</span>悉以精兵東擊化及。密知化及軍糧且盡，因僞與和；化及大喜，恣其兵食，冀密饋之。會密下有人獲罪，亡抵化及，具言其情，化及大怒，其食又盡，乃渡永濟渠，與密戰于童山之下，<span class="jiazhu">《隋志》：汲郡衞縣有同山。</span>自辰達酉；密爲流矢所中，墮馬悶絕，左右奔散，追兵且至，唯秦叔寶獨捍衞之，密由是獲免。叔寶復收兵與之力戰，化及乃退。<span class="jiazhu">中，竹仲翻。復，扶又翻。</span>化及入汲郡求軍糧，又遣使拷掠東郡吏民以責米粟。<span class="jiazhu">使，疏吏翻。拷，音考。掠，音亮。</span>王軌等不堪其弊，遣通事舍人許敬宗詣密請降；<span class="jiazhu">隋內史省有通事舍人十六人。降，戶江翻。</span>以<span class="jiaozhusup">〖章：十二行本「以」上有「密」字；乙十一行本同；孔本同；張校同；退齋校同。〗</span>軌爲滑州總管，<span class="jiazhu">改東郡爲滑州。滑州治白馬，春秋衞之漕邑。宋、魏兵爭，以滑臺爲重鎭。隋開皇三年置滑州，取滑臺爲名也。</span>以敬宗爲元帥府記室，與魏徵共掌文翰。敬宗，善心之子也。<span class="jiazhu">善心死於江都之難。</span>房公蘇威在東郡，隨衆降密，密以其隋氏大臣，虛心禮之。威見密，初不言帝室艱危，唯再三舞蹈，稱<span class="yinhao">「不圖今日復覩聖明！」</span>時人鄙之。化及聞王軌叛，大懼，自汲郡引兵欲取以北諸郡，其將陳智略帥嶺南驍果萬餘人，樊文超帥江淮排䂎，<span class="jiazhu">將，卽亮翻。帥，讀曰率。䂎，作管翻。</span>張童兒帥江東驍果數千人，皆降於密。文超，子蓋之子也。<span class="jiazhu">樊子蓋事煬帝，有守東都之功。</span>化及猶有衆二萬，北趣魏縣；<span class="jiazhu">《隋志》，魏縣屬武陽郡。時李密改武陽郡爲魏州。趣，七喻翻，又逡須翻。</span>密知其無能爲，西還鞏洛，留徐世勣以備之。</p>
<p class="em2 strong"><span class="yinwen">43</span>乙巳，宣州刺史周超擊朱粲，敗之。<span class="jiazhu">宣州「宣」，當作宜州。敗，補邁翻；下同。</span></p>
<p class="em2 strong"><span class="yinwen">44</span>丁未，梁師都寇靈州，<span class="jiazhu">復以靈武郡爲靈州。宋白曰：靈州，漢富平縣地，後魏孝昌二年置靈州。</span>驃騎將軍藺興粲擊破之。<span class="jiazhu">義師初起，改隋鷹揚郎將曰軍頭，尋改軍頭曰驃騎將軍。驃，匹妙翻。騎，奇寄翻。</span></p>
<p class="em2 strong"><span class="yinwen">45</span>突厥闕可汗遣使內附。<span class="jiazhu">西突厥闕度設處於會寧，隋亂，自稱可汗。使，疏吏翻。可，從刊入聲。汗，音寒。</span>初，闕可汗附於李軌；隋西戎使者曹瓊據甘州誘之，<span class="jiazhu">西戎使者，蓋隋煬帝所置。宋白曰：西魏廢帝二年，以張掖爲甘州，隋大業以爲張掖郡，唐復以張掖郡爲甘州。誘，音酉。</span>乃更附瓊，與之拒軌；爲軌所敗，竄於達斗拔谷，與吐谷渾相表裏，<span class="jiazhu">敗，補邁翻。吐，從暾入聲。谷，音浴。</span>至是內附。<span class="jiaozhusup">〖章：十二行本「附」下有「上厚加撫慰」五字；乙十一行本同；孔本同；退齋校同。〗</span>尋爲李軌所滅。</p>
<p class="em2 strong"><span class="yinwen">46</span>薛舉進逼高墌，<span class="jiazhu">《新志》：寧州定平縣有高墌城。墌，章恕翻。</span>遊兵至于豳、岐，<span class="jiazhu">唐復以北地郡爲豳州，扶風郡爲岐州。詳見下卷。</span>秦王世民深溝高壘不與戰。會世民得瘧疾，<span class="jiazhu">瘧，魚約翻。</span>委軍事於長史·納言劉文靜、<span class="jiazhu">劉文靜以納言爲秦王行軍長史。長，知兩翻。</span>司馬殷開山，<span class="jiazhu">殷開山以吏部侍郎爲行軍司馬。</span>且戒之曰：<span class="yinhao">「薛舉懸軍深入，食少兵疲，若來挑戰，<span class="jiazhu">少，始紹翻。挑，徒了翻。</span>愼勿應也。俟吾疾愈，爲君等破之。」</span><span class="jiazhu">爲，于僞翻。</span>開山退，謂文靜曰：<span class="yinhao">「王慮公不能辦，故有此言耳。且賊聞王有疾，必輕我，宜曜武以威之。」</span>乃陳於高墌西南，<span class="jiazhu">陳，讀曰陣。</span>恃衆而不設備。舉潛師掩其後，壬子，戰於淺水原，<span class="jiazhu">《新志》：豳州宜祿縣有淺水原。</span>八總管皆敗，士卒死者什五六，大將軍慕容羅㬋、李安遠、劉弘基皆沒。世民引兵還長安，舉遂拔高墌，收唐兵死者爲京觀；<span class="jiazhu">觀，古玩翻。</span>文靜等皆坐除名。</p>
<p class="em2 strong"><span class="yinwen">47</span>乙卯，榆林賊帥郭子和遣使來降，<span class="jiazhu">帥，所類翻。使，疏吏翻；下同。降，戶江翻。</span>以爲靈州總管。</p>
<p class="em2 strong"><span class="yinwen">48</span>李密每戰勝，必遣使告捷於皇泰主，隋人皆喜，王世充獨謂其麾下曰：<span class="yinhao">「元文都輩，刀筆吏耳，吾觀其勢，必爲李密所擒。且吾軍士屢與密戰，沒其父兄子弟，前後已多，一旦爲之下，吾屬無類矣！」</span>欲以激怒其衆。文都聞之，大懼，與盧楚等謀因世充入朝，伏甲誅之。<span class="jiazhu">朝，直遙翻。</span>段達性庸懦，<span class="jiazhu">懦，奴過翻，又奴亂翻。</span>恐其事不就，遣其壻張志以楚等謀告世充。戊午夜三鼓，世充勒兵襲含嘉門。<span class="jiazhu">含嘉門，蓋以通含嘉城而名。《考異》曰：《河洛記》：「初，元文都欲自爲御史，盧楚已爲宣詔；王世充固執以爲不可，乃止。文都大恨。盧楚私謂文都曰：『王世充是外軍一將，非留守達官。比者領軍，屢爲奔徙。吾方卹外姦，且從捨過，翻更宰制人事，跋扈縱橫，此而不除，恐爲國患。』文都曰：『未可卽殺，且欲當朝上秦，御前縛之，鏁繫於獄。』楚曰：『善。』文都懷奏入殿，臨欲施行，趙季卿私告之，世充遂奔含嘉以作亂。是時宮中亦遣使傳報世充，爲皇姨故也。初，世充妻蕭氏早亡，後有胡氏者，復在江都，皇泰主乃以皇姨嫁之。至是爭權，遂起兵馬。文都等令趙方海前後追世充，世充乃託疾不受召。」按世充正爲與文都爭李密事相誅耳，恐事不因此。今不取。</span>元文都聞變，入奉皇泰主御乾陽殿，<span class="jiazhu">乾陽殿，隋東都宮正殿。</span>陳兵自衞，命諸將閉門拒守。<span class="jiazhu">將，卽亮翻。</span>將軍跋野綱將兵出，遇世充，下馬降之。<span class="jiazhu">跋野，虜複姓。</span>將軍費曜、田闍戰於門外，不利。<span class="jiazhu">費，父沸翻。闍，視遮翻，又音都。</span>文都自將宿衞兵欲出玄武門以襲其後，<span class="jiazhu">玄武門，宮城北門。</span>長秋監段瑜<span class="jiazhu">煬帝大業三年，改內侍省爲長秋監。</span>稱求門鑰不獲，稽留遂久。天且曙，文都復欲引兵出太陽門逆戰，還至乾陽殿，世充已攻太陽門得入。<span class="jiazhu">按《舊書·王世充傳》，太陽門宮城東門。</span>皇甫無逸棄母及妻子，斫右掖門，西奔長安。<span class="jiazhu">《六典》：皇城在都城西北隅，南面三門：中曰端門，左曰左掖，右曰右掖。</span>盧楚匿於太官署，<span class="jiazhu">太官署，在光祿寺。百僚廨署皆在皇城之內。</span>世充之黨擒之，至興敎門，見世充，<span class="jiazhu">皇宮南面三門，左曰興敎。</span>世充令亂斬殺之；進攻紫微宮門。皇泰主使人登紫微觀，<span class="jiazhu">觀，門闕也，音古玩翻。</span>問：<span class="yinhao">「稱兵欲何爲？」</span>世充下馬謝曰：<span class="yinhao">「元文都、盧楚等橫見規圖；<span class="jiazhu">橫，戶孟翻。</span>請殺文都，甘從刑典。」</span>段達乃令將軍黃桃樹執送文都。文都顧謂皇泰主曰：<span class="yinhao">「臣今朝死，陛下夕及矣！」</span>皇泰主慟哭遣之，出興敎門，亂斬如盧楚，幷殺盧、元諸子。段達又以皇泰主命開門納世充，世充悉遣人代宿衞者，然後入見皇泰主於乾陽殿。<span class="jiazhu">見，賢遍翻；下同。</span>皇泰主謂世充曰：<span class="yinhao">「擅相誅殺，曾不聞奏，豈爲臣之道乎？公欲肆其強力，敢及我邪！」</span><span class="jiazhu">邪，音耶。</span>世充拜伏流涕謝曰：<span class="yinhao">「臣蒙先皇采拔，粉骨非報。文都等苞藏禍心，欲召李密以危社稷，疾臣違異，深積猜嫌；臣迫於救死，不暇聞奏。若內懷不臧，違負陛下，天地日月，實所照臨，使臣闔門殄滅，無復遺類。」</span><span class="jiazhu">復，扶又翻。</span>詞淚俱發。皇泰主以爲誠，引令升殿，與語久之，因與俱入見皇太后；<span class="jiazhu">皇泰主之母劉良娣。</span>世充被髮爲誓，稱不敢有貳心。<span class="jiazhu">被，皮義翻。</span>乃以世充爲左僕射、總督內外諸軍事。比及日中，<span class="jiazhu">比，必寐翻。</span>捕獲趙長文、郭文懿，殺之。<span class="jiazhu">二人蓋盧、元之黨。長，知兩翻。</span>然後巡城，告諭以誅元、盧之意。世充自含嘉城移居尙書省，漸結黨援，恣行威福。用兄世惲爲內史令，<span class="jiazhu">惲，於粉翻。</span>入居禁中，子弟咸典兵馬，分政事爲十頭，悉以其黨主之，勢震內外，莫不趨附，皇泰主拱手而已。</p>
<p class="em2 strong"><span class="yinwen">49</span>李密將入朝，<span class="jiazhu">朝，直遙翻。</span>至溫，<span class="jiazhu">《隋志》，溫縣屬河內郡。</span>聞元文都等死，乃還金墉。東都大饑，私錢濫惡，太半雜以錫鐶，<span class="jiazhu">隋開皇初，見用之錢，皆須和以錫鑞。錫鑞旣賤，求利者多，私鑄之錢，不可禁約，乃詔禁出錫鑞之處不得私採，立榜置樣錢，不中樣者不入於市。大業之季，王綱弛紊，私鑄益多，錢轉薄惡，初焉每千猶重二斤，漸輕至一斤，或剪鐵鍱，裁皮糊紙以爲錢，相雜用之，錫鐶固宜多矣。鐶，戶關翻。</span>其細如線，米斛直錢八九萬。</p>
<p class="em2 strong"><span class="yinwen">50</span>初，李密嘗受業於儒生徐文遠。文遠爲皇泰主國子祭酒，自出樵采，爲密軍所執；密令文遠南面坐，備弟子禮，北面拜之。文遠曰：<span class="yinhao">「老夫旣荷厚禮，<span class="jiazhu">荷，下可翻。</span>敢不盡言！未審將軍之志欲爲伊、霍以繼絕扶傾乎？則老夫雖遲暮，猶願盡力；若爲莽、卓，乘危邀利，則無所用老夫矣！」</span>密頓首曰：<span class="yinhao">「昨奉朝命，備位上公，<span class="jiazhu">朝，直遙翻；下同。</span>冀竭庸虛，匡濟國難，<span class="jiazhu">難，乃旦翻。</span>此密之本志也。」</span>文遠曰：<span class="yinhao">「將軍名臣之子，<span class="jiazhu">李密，寬之子；寬爲周將，以驍勇著名。</span>失塗至此，若能不遠而復，猶不失爲忠義之臣！」</span>及王世充殺元文都等，密復問計於文遠。<span class="jiazhu">復，扶又翻。</span>文遠曰：<span class="yinhao">「世充亦門人也，其爲人殘忍褊隘，旣乘此勢，必有異圖，將軍前計爲不諧矣。非破世充，不可入朝也。」</span><span class="jiazhu">朝，直遙翻。</span>密曰：<span class="yinhao">「始謂先生儒者，不達時事，今乃坐決大計，何其明也！」</span>文遠，孝嗣之玄孫也。<span class="jiazhu">徐孝嗣，相蕭齊。</span></p>
<p class="em2 strong"><span class="yinwen">51</span>庚申，詔隋氏離宮遊幸之所並廢之。</p>
<p class="em2 strong"><span class="yinwen">52</span>戊辰，遣黃臺公瑗安撫山南。<span class="jiazhu">瑗，于眷翻。</span></p>
<p class="em2 strong"><span class="yinwen">53</span>己巳，以隋右武衞將軍皇甫無逸爲刑部尙書。</p>
<p class="em2 strong"><span class="yinwen">54</span>隋河間郡丞王琮守郡城以拒羣盜，<span class="jiazhu">琮，祖宗翻。</span>竇建德攻之，歲餘不下；聞煬帝凶問，帥吏士發喪，乘城者皆哭。建德遣使弔之，琮因使者請降，<span class="jiazhu">帥，讀曰率。使，疏吏翻。降，戶江翻；下同。</span>建德退舍具饌以待之。琮言及隋亡，俯伏流涕，建德亦爲之泣。<span class="jiazhu">饌，雛戀翻，又雛皖翻。爲，于僞翻。</span>諸將曰：<span class="yinhao">「琮久拒我軍，殺傷甚衆，力盡乃降，請烹之。」</span>建德曰：<span class="yinhao">「琮，忠臣也，吾方賞之以勸事君，柰何殺之！往在高雞泊爲盜，容可妄殺人；今欲安百姓，定天下，豈得害忠良乎！」</span>乃徇軍中曰：<span class="yinhao">「先與王琮有怨敢妄動者，夷三族！」</span>以琮爲瀛州刺史。<span class="jiazhu">復以河間郡爲瀛州。宋白曰：瀛州，漢爲河間國，後漢爲樂成國；後魏於樂成縣立瀛州，取瀛海爲名。</span>於是河北郡縣聞之，爭附於建德。<span class="jiazhu">盜亦有道，豈欺我哉！</span></p>
<p class="em2 strong">先是，建德陷景城，執戶曹河東張玄素，將殺之，<span class="jiazhu">景城縣，《隋志》屬河間郡，舊曰成平，閏皇十八年改名。張玄素爲縣戶曹也。先，悉薦翻。</span>縣民千餘人號泣，請代其死，<span class="jiazhu">號，戶刀翻。</span>曰：<span class="yinhao">「戶曹清愼無比，大王殺之，何以勸善！」</span>建德乃釋之，以爲治書侍御史，固辭；及江都敗，復以爲黃門侍郎，玄素乃起。<span class="jiazhu">史言隋之故官，漸就仕於他姓。治，直之翻。復，扶又翻。</span>饒陽令宋正本，<span class="jiazhu">《隋志》，饒陽縣屬河間郡。</span>博學有才氣，說建德以定河北之策，<span class="jiazhu">說，輸芮翻。</span>建德引爲謀主。建德定都樂壽，<span class="jiazhu">《隋志》，樂壽縣屬河間郡，舊曰樂城，開皇十八年，改爲廣城，仁壽初改今名。劉昫曰：後魏移縣東北，近古樂縣［壽］亭，因改爲樂壽焉。按瀛州河間郡，時治樂壽。宋白曰：太和十一年，河間郡自樂城移理於今樂壽縣西一里樂壽亭城。隋開皇廢郡，置瀛州，大業廢州爲河間郡。樂，音洛。</span>命所居曰金城宮，備置百官。</p> 



</div></body></html>