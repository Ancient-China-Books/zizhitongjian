<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百一十八·晉紀四十·安皇帝癸·恭皇帝</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="晉紀四十">晉紀四十</span></span></h1>
<p><span class="jiazhu">起強圉大荒落<span class="biaozhusup" data-rel="（丁巳）"></span>，盡屠維協洽<span class="biaozhusup" data-rel="（己末）"></span>，凡三年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="安皇帝癸">安皇帝癸</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="義熙十三年">義熙十三年</span></span><span class="biaozhusup" data-rel="（丁巳、西元四一七年）"></span></p>
<p class="em2 strong"><span class="yinwen">1</span>春，正月，甲戌朔，日有食之。</p>
<p class="em2 strong"><span class="yinwen">2</span>秦主泓朝會百官於前殿，<span class="jiazhu">朝，直遙翻。</span>以內外危迫，君臣相泣。<span class="jiazhu">以內則兄弟搆難，外爲晉、夏所迫也。</span>征北將軍齊公恢帥安定鎭戶三萬八千，焚廬舍，自北雍州趨長安，<span class="jiazhu">秦分嶺北五郡爲北雍州，鎭安定。泓不用東平公紹、懿橫之言以召亂。帥，讀曰率。雍，於用翻。趨，七喻翻。</span>自稱大都督、建義大將軍，移檄州郡，欲除君側之惡；揚威將軍姜紀帥衆歸之，建節將軍彭完都棄陰密奔還長安。恢至新支，姜紀說恢曰：<span class="yinhao">「國家重將、大兵皆在東方，京師空虛，公亟引輕兵襲之，必克。」</span>恢不從，南攻郿城；鎭西將軍姚諶爲恢所敗，<span class="jiazhu">說，輸芮翻。敗，補邁翻。將，卽亮翻。郿，音眉，又音媚。諶，氏壬翻。姚諶去年棄雍東奔，遂屯于郿。</span>長安大震。泓馳使徵東平公紹，遣姚裕及輔國將軍胡翼度屯澧西。<span class="jiazhu">關中無澧水，<span class="yinhao">「澧」</span>當作<span class="yinhao">「灃」</span>。灃水出鄠南灃谷，北過上林苑入渭。使，疏吏翻。</span>扶風太守姚儁等皆降於恢。<span class="jiazhu">降，戶江翻。</span>東平公紹引諸軍西還，與恢相持於靈臺，<span class="jiazhu">《水經註》：漢靈臺在秦阿房宮南，鎬水逕其北。</span>姚讚留寧朔將軍尹雅爲弘農太守，守潼關，<span class="jiazhu">太守，式又翻。</span>亦引兵還。恢衆見諸軍四集，皆有懼心；其將齊黃等詣大軍降。恢進兵逼紹，讚自後擊之，恢兵大敗，殺恢及其三弟。泓哭之慟，葬以公禮。</p>
<p class="em2 strong"><span class="yinwen">3</span>太尉裕引水軍發彭城，留其子彭城公義隆鎭彭城。詔以義隆爲監徐·兗·青·冀四州諸軍事、徐州刺史。<span class="jiazhu">監，工銜翻。</span></p>
<p class="em2 strong"><span class="yinwen">4</span>涼公暠寢疾，<span class="jiazhu">暠，古老翻。</span>遺命長史宋繇曰：<span class="yinhao">「吾死之後，世子猶卿子也，善訓導之。」</span>二月，暠卒。<span class="jiazhu">卒，子恤翻；下將卒同。</span>官屬奉世子歆爲大都督、大將軍、涼公、領涼州牧。大赦，改元嘉興。尊歆母天水尹氏爲太后；以宋繇錄三府事。<span class="jiazhu">三府，大都督、大將軍府，涼公府，州牧府也。</span>諡暠曰武昭王，廟號太祖。</p>
<p class="em2 strong"><span class="yinwen">5</span>西秦安東將軍木弈干擊吐谷渾樹洛干，破其弟阿柴於堯杆川，<span class="jiazhu">堯杆川在塞外。杆，居寒翻，又居案翻。</span>俘五千餘口而還。<span class="jiazhu">還，從宣翻，又如字。</span>樹洛干走保白蘭山，慙憤發疾，將卒，謂阿柴曰：<span class="yinhao">「吾子拾虔幼弱，今以大事付汝。」</span>樹洛干卒，<span class="jiazhu">卒，子恤翻。</span>阿柴立，自稱驃騎將軍、沙州刺史。<span class="jiazhu">驃，匹妙翻。騎，奇寄翻。</span>諡樹洛干曰武王。阿柴稍用兵侵倂其傍小種，<span class="jiazhu">種，章勇翻。</span>地方數千里，遂爲強國。</p>
<p class="em2 strong"><span class="yinwen">6</span>河西王蒙遜遣其將襲烏啼部，大破之；<span class="jiazhu">烏啼虜居張掖删丹縣金山之西。將，卽亮翻。</span>又擊卑和部，降之。<span class="jiazhu">卑和羌居西海。降，戶江翻。</span></p>
<p class="em2 strong"><span class="yinwen">7</span>王鎭惡進軍澠池，<span class="jiazhu">澠，彌兗翻。</span>遣毛德祖襲尹雅於蠡吾城，禽之；<span class="jiazhu">秦以雅爲弘農太守，屯蠡吾城。據《載記》，蠡吾城當在宜陽之西。宋白曰：蠡吾城，後魏初猶屬弘農，唐以來爲澠池縣理所。余按蠡吾自是漢清河國界亭名，此乃蠡城，非蠡吾城也。《通鑑》蓋承《晉書》之誤。</span>雅殺守者而逃。鎭惡引兵徑前，抵潼關。</p>
<p class="em2 strong">檀道濟、沈林子自陝北渡河，拔襄邑堡，<span class="jiazhu">陝，式冉翻。</span>秦河北太守薛帛奔河東。<span class="jiazhu">襄邑堡在河北郡河北縣，漢、晉屬河東郡，秦分立河北郡。</span>又攻秦幷州刺史尹昭於蒲阪，不克。<span class="jiazhu">阪，音反。</span>別將攻匈奴堡，爲姚成都所敗。<span class="jiazhu">將，卽亮翻；下同。敗，蒲邁翻。</span></p>
<p class="em2 strong">辛酉，滎陽守將傅洪以虎牢降魏。</p>
<p class="em2 strong">秦主泓以東平公紹爲太宰、大將軍、都督中外諸軍事，假黃鉞，改封魯公，使督武衞將軍姚鸞等步騎五萬守潼關，又遣別將姚驢救蒲阪。</p>
<p class="em2 strong">沈林子謂檀道濟曰：<span class="yinhao">「蒲阪城堅兵多，不可猝拔，攻之傷衆，守之引日。王鎭惡在潼關，勢孤力弱，不如與鎭惡合勢幷力以爭潼關；若得之，尹昭不攻自潰矣。」</span>道濟從之。</p>
<p class="em2 strong">三月，道濟、林子至潼關。秦魯公紹引兵出戰，道濟、林子奮擊，大破之，斬獲以千數。紹退屯定城，<span class="jiazhu">郭緣生《述征記》曰：定城去潼關三十里，夾道各一城，渭水逕其北。</span>據險拒守，謂諸將曰：<span class="yinhao">「道濟等兵力不多，懸軍深入，不過堅壁以待繼援。吾分軍絕其糧道，可坐禽也。」</span>乃遣姚鸞屯大路以絕道濟糧道。<span class="jiazhu">自澠池西入關，有兩路。南路由回谿阪，自漢以前皆由之。曹公惡南路之險，更開北路，遂以北路爲大路。《載記》曰：紹留鸞守險以絕道濟糧道。蓋鸞雖屯大路，亦據險而邀絕糧道也。紹初遣胡翼度據東原，蓋與大路相爲脣齒，所謂據險也。及沈林子襲鸞營，翼度不能救，何也？人心危駭，面面受敵故也。</span></p>
<p class="em2 strong">鸞遣尹雅將兵與晉戰於關南，<span class="jiazhu">關南，潼關之南也。</span>爲晉兵所獲，將殺之。雅曰：<span class="yinhao">「雅前日已當死，幸得脫至今，死固甘心。然夷、夏雖殊，<span class="jiazhu">夏，戶雅翻。</span>君臣之義一也。晉以大義行師，獨不使秦有守節之臣乎！」</span>乃免之。</p>
<p class="em2 strong">丙子夜，沈林子將銳卒襲鸞營，斬鸞，殺其士卒數千人。紹又遣東平公讚屯河上以斷水道；<span class="jiazhu">斷，丁管翻；下兵斷同。</span>沈林子擊之，讚敗走，還定城。薛帛據河曲來降。<span class="jiazhu">河水自蒲阪南至潼關，激而東流，蒲阪、河北之間，謂之河曲。</span></p>
<p class="em2 strong">太尉裕將水軍自淮、泗入清河，將泝河西上，<span class="jiazhu">上，時掌翻；下必上、北上同。</span>先遣使假道於魏；<span class="jiazhu">使，疏吏翻。</span>秦主泓亦遣使請救於魏。魏主嗣使羣臣議之，皆曰：<span class="yinhao">「潼關天險，劉裕以水軍攻之甚難；若登岸北侵，其勢便易。<span class="jiazhu">易，以豉翻。</span>裕聲言伐秦，其志難測。且秦，婚姻之國，不可不救也。<span class="jiazhu">秦女歸魏，見上卷十一年。</span>宜發兵斷河上流，勿使得西。」</span>博士祭酒崔浩曰：<span class="yinhao">「裕圖秦久矣。今姚興死，子泓懦劣，國多內難。<span class="jiazhu">難，乃旦翻。</span>裕乘其危而伐之，其志必取。若遏其上流，裕心忿戾，必上岸北侵，是我代秦受敵也。今柔然寇邊，民食又乏，若復與裕爲敵，發兵南赴則北寇愈深，救北則南州復危，<span class="jiazhu">南州，謂魏之南境相州瀕河諸郡。復，扶又翻。</span>非良計也。不若假之水道，聽裕西上，然後屯兵以塞其東。<span class="jiazhu">塞，悉則翻。</span>使裕克捷，必德我之假道；不捷，吾不失救秦之名；此策之得者也。且南北異俗，借使國家棄恆山以南，<span class="jiazhu">恆，戶登翻。</span>裕必不能以吳、越之兵與吾爭守河北之地，安能爲吾患乎！夫爲國計者，惟社稷是利，豈顧一女子乎！」</span>議者猶曰：<span class="yinhao">「裕西入關，則恐吾斷其後，腹背受敵；北上，則姚氏必不出關助我，其勢必聲西而實北也。」</span>嗣乃以司徒長孫嵩督山東諸軍事，<span class="jiazhu">長，知兩翻。</span>又遣振威將軍娥清、<span class="jiazhu">孫愐曰：娥，姓也。</span>冀州刺史阿薄干<span class="jiazhu">《魏書·官氏志》，內入諸姓，阿伏干氏後爲阿氏。</span>將步騎十萬屯河北岸。</p>
<p class="em2 strong">庚辰，裕引軍入河，以左將軍向彌爲北青州刺史，留戍碻磝。<span class="jiazhu">晉氏南渡，僑置青州於江北；裕平廣固，置北青州於東陽，而江北之青州如故。今向彌以北青州刺史戍碻磝，東陽之青州亦如故。向，式亮翻。</span></p>
<p class="em2 strong">初，裕命王鎭惡等：<span class="yinhao">「若克洛陽，須大軍到俱進。」</span>鎭惡等乘利徑趨潼關，<span class="jiazhu">趨，七喻翻。</span>爲秦兵所拒，不得前。久之，乏食，衆心疑懼，或欲棄輜重還赴大軍。<span class="jiazhu">重，直用翻。</span>沈林子按劍怒曰：<span class="yinhao">「相公志清六合，今許、洛已定，關右將平，事之濟否，繫於前鋒。柰何沮乘勝之氣，棄垂成之功乎！<span class="jiazhu">沮，在呂翻。</span>且大軍尙遠，賊衆方盛，雖欲求還，豈可得乎！下官授命不顧，<span class="jiazhu">《論語》：子張曰：<span class="yinhao">「士見危授命。」</span></span>今日之事，當自爲將軍辦之，<span class="jiazhu">爲，于僞翻。</span>未知二三君子將何面以見相公之旗鼓邪！」</span><span class="jiazhu">相公，謂裕也。</span>鎭惡等遣使馳告裕，求遣糧援。裕呼使者，開舫北戶，<span class="jiazhu">使，疏吏翻。舫，甫妄翻，方舟也，大舟也。</span>指河上魏軍以示之曰：<span class="yinhao">「我語令勿進，今輕佻深入。<span class="jiazhu">語，牛倨翻。佻，他雕翻。</span>岸上如此，何由得遣軍！」</span>鎭惡乃親至弘農，說諭百姓，<span class="jiazhu">說，輸芮翻。</span>百姓競送義租，軍食復振。<span class="jiazhu">復，扶又翻；下則復、子復同。</span></p>
<p class="em2 strong">魏人以數千騎緣河隨裕軍西行；軍人於南岸牽百丈，<span class="jiazhu">百丈者，所以挽船。今南人用麻繩，北人以竹爲之。陸游曰：蜀人百丈，以巨竹四破爲之，大如人臂。</span>風水迅急，有漂渡北岸者，<span class="jiazhu">漂，匹招翻。</span>輒爲魏人所殺略。裕遣軍擊之，裁登岸則走，退則復來。夏，四月，裕遣白直隊主丁旿<span class="jiazhu">裕選白丁之壯勇者入直左右，使旿領之。杜佑曰：白直無月給之數。旿，阮古翻。</span>帥仗士七百人、車百乘，<span class="jiazhu">帥，讀曰率。乘，繩證翻。</span>渡北岸，去水百餘步，爲卻月陣，兩端抱河，車置七仗士，事畢，使豎一白毦；<span class="jiazhu">豎，上主翻。《說文》曰：豎，立也。毦，仍吏翻，績羽爲之。</span>魏人不解其意，<span class="jiazhu">解，戶買翻，曉也。</span>皆未動。裕先命寧朔將軍朱超石戒嚴，白毦旣舉，超石帥二千人馳往赴之，齎大弩百張，一車益二十人，設彭排於轅上。魏人見營陣旣立，乃進圍之；長孫嵩帥三萬騎助之，四面肉薄攻營，<span class="jiazhu">薄，普各翻。肉薄者，以身迫營血戰。</span>弩不能制。時超石別齎大鎚及矟千餘張，<span class="jiazhu">鎚，傳爲翻。</span>乃斷矟長三四尺，以鎚鎚之，一矟輒洞貫三四人。魏兵不能當，一時奔潰，死者相積；臨陳斬阿薄干，魏人退還畔城。<span class="jiazhu">斷，丁管翻。長，直亮翻。陳，與陣同。魏收《地形志》：平原郡聊城縣有畔城。</span>超石帥寧朔將軍胡藩、寧遠將軍劉榮祖追擊，又破之，殺獲千計。魏主嗣聞之，乃恨不用崔浩之言。</p>
<p class="em2 strong">秦魯公紹遣長史姚洽、寧朔將軍安鸞、護軍姚墨蠡、<span class="jiazhu">蠡，魯戈翻。</span>河東太守唐小方帥衆二千屯河北之九原，阻河爲固，欲以絕檀道濟糧援。<span class="jiazhu">《載記》曰：紹欲以絕弘農諸縣糧援。</span>沈林子邀擊，破之，斬洽、墨蠡、小方，殺獲殆盡。林子因啓太尉裕曰：<span class="yinhao">「紹氣蓋關中，今兵屈於外，國危於內，恐其凶命先盡，不得以膏齊斧耳。」</span><span class="jiazhu">齊，讀曰資。應劭曰：齊，利也。張晏曰：齊，如字，征伐斧也，以整齊天下也。一說：<span class="yinhao">「齊」</span>作<span class="yinhao">「齋」</span>，凡師出入，齋戒入廟而受斧鉞也。</span>紹聞洽等敗死，憤恚，發病嘔血，以兵屬東平公讚而卒。<span class="jiazhu">恚，於避翻。屬，之欲翻。卒，子恤翻。</span>讚旣代紹，衆力猶盛，引兵襲林子，林子復擊破之。<span class="jiazhu">復，扶又翻。</span></p>
<p class="em2 strong">太尉裕至洛陽，行視城塹，<span class="jiazhu">行，下孟翻。</span>嘉毛脩之完葺之功，賜衣服玩好，直二千萬。<span class="jiazhu">好，呼到翻。</span></p>
<p class="em2 strong"><span class="yinwen">8</span>丁巳，魏主嗣如高柳；壬戌，還平城。</p>
<p class="em2 strong"><span class="yinwen">9</span>河西王蒙遜大赦。遣張掖太守沮渠廣宗詐降以誘涼公歆，<span class="jiazhu">沮，子余翻。降，戶江翻；下同。</span>歆發兵應之。蒙遜將兵三萬伏於蓼泉，<span class="jiazhu">《新唐書·地理志》，甘州張掖郡西北百九十里有祁連山，山北有建康軍，軍西百二十里有蓼泉守捉城。</span>歆覺之，引兵還。蒙遜追之，歆與戰於解支澗，<span class="jiazhu"><span class="yinhao">「解支澗」</span>，《晉書》作<span class="yinhao">「鮮支澗」</span>，當從之。</span>大破之，斬首七千餘級。蒙遜城建康，置戍而還。</p>
<p class="em2 strong"><span class="yinwen">10</span>五月，乙未，齊郡太守王懿降於魏，上書言：<span class="yinhao">「劉裕在洛，宜發兵絕其歸路，可不戰而克。」</span>魏主嗣善之。</p>
<p class="em2 strong">崔浩侍講在前，嗣問之曰：<span class="yinhao">「劉裕伐姚泓，果能克乎？」</span>對曰：<span class="yinhao">「克之。」</span>嗣曰：<span class="yinhao">「何故？」</span>對曰：<span class="yinhao">「昔姚興好事虛名而少實用，子泓懦而多病，兄弟乖爭。<span class="jiazhu">好，呼到翻。少，詩沼翻。謂弼、懿、恢皆與泓爭國。</span>裕乘其危，兵精將勇，何故不克！」</span><span class="jiazhu">將，卽亮翻。</span>嗣曰：<span class="yinhao">「裕才何如慕容垂？」</span>對曰：<span class="yinhao">「勝之。垂藉父兄之資，修復舊業，國人歸之，若夜蟲之就火，少加倚仗，易以立功。<span class="jiazhu">少，詩沼翻。易，以豉翻。</span>劉裕奮起寒微，不階尺土，討滅桓玄，興復晉室，<span class="jiazhu">事見一百一十三卷元興三年。</span>北禽慕容超，<span class="jiazhu">事見一百一十五卷五年、六年。</span>南梟盧循，<span class="jiazhu">事見六年、七年。梟，堅堯翻。</span>所向無前，非其才之過人，安能如是乎！」</span>嗣曰：<span class="yinhao">「裕旣入關，不能進退，我以精騎直擣彭城、壽春，<span class="jiazhu">騎，奇寄翻。</span>裕將若之何？」</span>對曰：<span class="yinhao">「今西有屈丐，<span class="jiazhu">《北史》曰：明元改赫連勃勃名曰屈丐。北方言屈丐者，卑下也。</span>北有柔然，窺伺國隙。<span class="jiazhu">伺，相吏翻。</span>陛下旣不可親御六師，雖有精兵，未睹良將。<span class="jiazhu">將，卽亮翻。</span>長孫嵩長於治國，短於用兵，非劉裕敵也。<span class="jiazhu">治，直之翻；下同。</span>興兵遠攻，未見其利；不如且安靜以待之。<span class="jiazhu">凡兵之動，知敵之主，知敵之將，此之謂也。</span>裕克秦而歸，必篡其主。關中華、戎雜錯，風俗勁悍；<span class="jiazhu">悍，侯旰翻，又下罕翻。</span>裕欲以荊、揚之化施之函、秦，此無異解衣包火，張羅捕虎；雖留兵守之，人情未洽，趨尙不同，適足爲寇敵之資耳。<span class="jiazhu">赫連之得關中，崔浩固料之矣。</span>願陛下按兵息民以觀其變，秦地終爲國家之有，可坐而守也。」</span>嗣笑曰：<span class="yinhao">「卿料之審矣。」</span>浩曰：<span class="yinhao">「臣嘗私論近世將相之臣：若王猛之治國，苻堅之管仲也；<span class="jiazhu">治，直之翻。</span>慕容恪之輔幼主，慕容暐之霍光也；劉裕之平禍亂，司馬德宗之曹操也。」</span>嗣曰：<span class="yinhao">「屈丐何如？」</span>浩曰：<span class="yinhao">「屈丐國破家覆，孤孑一身，<span class="jiazhu">孑，居列翻，單也。</span>寄食姚氏，受其封殖。不思醻恩報義，而乘時徼利，盜有一方，<span class="jiazhu">事見一百一十四卷三年。徼，一遙翻。</span>結怨四鄰；<span class="jiazhu">謂與魏、秦、涼構怨也。</span>撅豎小人，<span class="jiazhu">撅，與掘同，其月翻。撅豎，言撅起自豎立也。</span>雖能縱暴一時，終當爲人所吞食耳。」</span>嗣大悅，語至夜半，賜浩御縹醪十觚，<span class="jiazhu">縹，匹紹翻。青白色曰縹。醅酒曰醪。觚，飲器，受三升。此魏主所自御者，故曰御縹醪。</span>水精鹽一兩，<span class="jiazhu">鹽透明如水精，故謂之水精鹽。</span>曰：<span class="yinhao">「朕味卿言，如此鹽、酒，故欲與卿共饗其美。」</span>然猶命長孫嵩、叔孫建各簡精兵伺裕西過，自成皋濟河，南侵彭、沛；若不時過，則引兵隨之。<span class="jiazhu">彭、沛，謂彭城、沛郡也。</span></p>
<p class="em2 strong"><span class="yinwen">11</span>魏主嗣西巡至雲中，遂濟河，畋于大漠。</p>
<p class="em2 strong"><span class="yinwen">12</span>魏置天地四方六部大人，以諸公爲之。<span class="jiazhu">諸公，謂時居公位及位從公者。</span></p>
<p class="em2 strong"><span class="yinwen">13</span>秋，七月，太尉裕至陝。<span class="jiazhu">陝，式冉翻。</span>沈田子、傅弘之入武關，秦戍將皆委城走。<span class="jiazhu">將，卽亮翻。</span>田子等進屯青泥，秦主泓使給事黃門侍郎姚和都屯嶢柳以拒之。<span class="jiazhu">嶢，音堯。</span></p>
<p class="em2 strong"><span class="yinwen">14</span>西秦相國翟勍卒；<span class="jiazhu">勍，渠京翻。</span>八月，以尙書令曇達爲左丞相，左僕射元基爲右丞相，御史大夫麴景爲尙書令，侍中翟紹爲左僕射。<span class="jiazhu">翟勍旣卒，曇達皆序遷，《通鑑》卽西秦舊史書之。曇，徒含翻。</span></p>
<p class="em2 strong"><span class="yinwen">15</span>太尉裕至閺鄕。<span class="jiazhu">閺，音旻。</span>沈田子等將攻嶢柳，秦主泓欲自將以禦裕軍，<span class="jiazhu">將，卽亮翻。</span>恐田子等襲其後，欲先擊滅田子等，然後傾國東出；乃帥步騎數萬，奄至青泥。<span class="jiazhu">帥，讀曰率。騎，奇寄翻。</span>田子本爲疑兵，所領裁千餘人，聞泓至，欲擊之；傅弘之以衆寡不敵止之，田子曰：<span class="yinhao">「兵貴用奇，不必在衆。且今衆寡相懸，勢不兩立，若彼結圍旣固，則我無所逃矣。不如乘其始至，營陳未立，先薄之，可以有功。」</span>遂帥所領先進，弘之繼之。秦兵合圍數重。<span class="jiazhu">陳，讀曰陣。重，直龍翻。</span>田子撫慰士卒曰：<span class="yinhao">「諸君冒險遠來，止求今日之戰，死生一決，封侯之業於此在矣！」</span>士卒皆踴躍鼓譟，執短兵奮擊，秦兵大敗，<span class="jiazhu">沈田子以千餘人敗姚泓數萬之衆者，置兵死地，人自爲戰也。</span>斬馘萬餘級，得其乘輿服御物，<span class="jiazhu">乘，繩證翻。</span>秦主泓奔還灞上。</p>
<p class="em2 strong">初，裕以田子等衆少，<span class="jiazhu">少，詩沼翻。</span>遣沈林子將兵自秦嶺往助之，<span class="jiazhu">秦嶺在長安南，班固《西都賦》所謂<span class="yinhao">「前乘秦嶺」</span>。自此出藍田關。裕蓋遣林子自陽華循山西南至秦嶺。</span>至則秦兵已敗，乃相與追之，關中郡縣多潛送款於田子。</p>
<p class="em2 strong">辛丑，太尉裕至潼關，以朱超石爲河東太守，使與振武將軍徐猗之會薛帛於河北，共攻蒲阪。秦平原公璞與姚和都共擊之，<span class="jiazhu">姚和都，蓋青泥旣敗而奔蒲阪也。或曰：<span class="yinhao">「和都」</span>，當作<span class="yinhao">「成都」</span>。</span>猗之敗死，超石奔還潼關。東平公讚遣司馬國璠引魏兵以躡裕後。<span class="jiazhu">璠，孚袁翻。躡，尼輒翻。</span></p>
<p class="em2 strong">王鎭惡請帥水軍自河入渭以趨長安，<span class="jiazhu">帥，讀曰率。《水經》：河水歷船司空與渭水會，春秋之渭汭卽其地也。趨，七喻翻。</span>裕許之。秦恢武將軍姚難自香城引兵而西，<span class="jiazhu">香城在渭水之北，薄津之口。恢武將軍蓋姚秦創置。</span>鎭惡追之；秦主泓自灞上引兵還屯石橋以爲之援，<span class="jiazhu">石橋，在長安城洛門東北，有石橋。《水經註》曰：石橋水南出馬嶺山，積石據其東，驪山距其西，其水北逕鄭城西，水上有橋，東去鄭城十里，故世以橋名水。《三輔黃圖》曰：洛門，長安城北出東頭第一門。</span>鎭北將軍姚彊與難合兵屯涇上以拒鎭惡。<span class="jiazhu">涇水出安定涇陽縣幵頭山，東南至陽陵入渭。此涇上在漢京兆陽陵界。</span>鎭惡使毛德祖進擊，破之，彊死，難奔長安。</p>
<p class="em2 strong">東平公讚退屯鄭城，太尉裕進軍逼之。泓使姚丕守渭橋，胡翼度屯石積，東平公讚屯灞東，泓屯逍遙園。<span class="jiazhu">《水經註》：沈水上承樊川皇子陂，北逕長安城西，與昆明池水合。其枝津東北流，逕鄧艾祠南，又東分爲二水，一水入逍遙園。</span></p>
<p class="em2 strong">鎭惡泝渭而上，<span class="jiazhu">上，時掌翻。</span>乘蒙衝小艦，行船者皆在艦內；秦人見艦進而無行船者，皆驚以爲神。<span class="jiazhu">艦，戶黯翻。</span>壬戌旦，鎭惡至渭橋，令軍士食畢，皆持仗登岸，後登者斬。衆旣登，渭水迅急，艦皆隨流，倐忽不知所在。時泓所將尙數萬人。<span class="jiazhu">將，卽亮翻。</span>鎭惡諭士卒曰：<span class="yinhao">「吾屬並家在江南，此爲長安北門，去家萬里，舟楫、衣糧皆已隨流。今進戰而勝，則功名俱顯；不勝，則骸骨不返，無他岐矣。<span class="jiazhu">岐，旁出之道。</span>卿等勉之！」</span>乃身先士卒，<span class="jiazhu">先，悉薦翻。</span>衆騰踊爭進，大破姚丕於渭橋。泓引兵救之，爲丕敗卒所蹂踐，不戰而潰；姚諶等皆死，<span class="jiazhu">蹂，人九翻。踐，慈演翻。諶，氏壬翻。</span>泓單馬還宮。鎭惡入自平朔門，<span class="jiazhu">漢無平朔門，蓋長安城北門也，後人改其名耳。</span>泓與姚裕等數百騎逃奔石橋。東平公讚聞泓敗，引兵赴之，衆潰去；胡翼度降於太尉裕。</p>
<p class="em2 strong">泓將出降，其子佛念，年十一，言於泓曰：<span class="yinhao">「晉人將逞其欲，雖降必不免，不如引決。」</span><span class="jiazhu">降，戶江翻。引決，謂自裁也。</span>泓憮然不應。<span class="jiazhu">憮，音武，悵也，失意貌。</span>佛念登宮牆自投而死。<span class="jiazhu">姚佛念雖不及劉諶，然以童稚之年，氣烈如此，亦可尙也。</span>癸亥，泓將妻子、羣臣詣鎭惡壘門請降，鎭惡以屬吏。<span class="jiazhu">屬，之欲翻。</span>城中夷、晉六萬餘戶，鎭惡以國恩撫慰，號令嚴肅，百姓安堵。</p>
<p class="em2 strong">九月，太尉裕至長安，鎭惡迎於灞上。裕勞之曰：<span class="yinhao">「成吾霸業者卿也！」</span>鎭惡再拜謝曰：<span class="yinhao">「明公之威，諸將之力，鎭惡何功之有！」</span>裕笑曰：<span class="yinhao">「卿欲學馮異邪？」</span><span class="jiazhu">謂馮異謙退不伐，而能定關中。</span>鎭惡性貪，秦府庫盈積，鎭惡盜取，不可勝紀；<span class="jiazhu">勝，音升。</span>裕以其功大，不問。或譖諸裕曰：<span class="yinhao">「鎭惡藏姚泓僞輦，將有異志。」</span>裕使人覘之，<span class="jiazhu">覘，丑廉翻，又丑豔翻。</span>鎭惡剔取其金銀，棄輦於垣側，裕意乃安。</p>
<p class="em2 strong">裕收秦彝器、渾儀、土圭、記里鼓、指南車送詣建康。<span class="jiazhu">《左傳》：祝佗曰：成王分魯公以官司、彝器。杜預《註》：彝器，常用之器。漢武帝時，洛下閎、鮮于妄人、耿壽昌造員儀以考曆度。和帝時，賈逵又加黃道。順帝時，張衡又制渾象，具內外規、黃赤道、南北極，列二十四氣、二十八宿、中外星官及日月、五緯，以漏水轉之於殿上室內，星中出沒，與天相應。其後，吳陸績造渾象，王蕃制渾儀。舊渾象以二分爲一度，凡周七尺三寸半分。張衡更制，以四分爲一度，凡周一丈四尺六寸。王蕃以古制局小，星辰稠穊，衡器傷大，難可轉移，更制渾象，以三分爲一度，凡周天一丈九寸五分分之三。《周禮》：大司徒以土圭之法測土深，正日景，以求地中。日南則景短多暑，日北則景長多寒，日東則景夕多風，日西則景朝多陰。日至之景，尺有五寸，謂之地中。《註》云：土圭所以致四時、日月之景也。鄭司農云：測土深，謂南北東西之深也。日南，立表處太南，近日也。日北，謂立表處太北，遠日也。景夕，謂日昳景乃中，立表處太東，近日也。景朝，謂日未中而景中，立表處太西，遠日也。玄謂晝漏半而置土圭，表陰陽，審其南北。景短於土圭，謂之日南，是地於日爲近南也。景長於土圭，謂之日北，是地於日爲近北也。東於土圭謂之日東，是地於日爲近東也。西於土圭謂之日西，是地於日爲近西也。如是，則寒暑陰風偏而不和，是未得其所求。凡日景於地千里而差一寸。鄭司農又云：土圭之長尺有五寸，以夏至之日立八尺之表，其景適與土圭等，謂之地中。今潁川陽城地爲然。《晉·輿服志》：記里鼓車，駕四馬，制如司南車。崔豹《古今註》曰：大章車所以識道里也，起於西京，亦曰記里車。車上有二層，皆有木人，行一里，下層擊鼓；行十里，上層擊鐲。黃帝作指南車。《晉·輿服志》：司南車，一名指南車，駕四馬。其下制如樓，三級四角，金龍銜羽葆。刻木爲仙人，衣羽衣，立車上，車雖回轉，手常南指。大駕出行，爲先啓之乘。蕭子顯曰：指南車，四周廂上施屋，指南人衣裙襦天衣在廂中，上四角皆施龍子竿，緣雜色眞孔雀毦，烏布皁複幔，漆畫輪，駕牛，皆銅校飾。記里鼓車制如指南，上施華蓋子，䌝衣漆畫，鼓機皆在內。渾，戶本翻。</span>其餘金玉、繒帛、珍寶，皆以頒賜將士。<span class="jiazhu">繒，慈陵翻。</span>秦平原公璞、幷州刺史尹昭以蒲阪降，東平公讚帥宗族百餘人詣裕降，<span class="jiazhu">降，戶江翻。帥，讀曰率。</span>裕皆殺之。送姚泓至建康，斬於市。<span class="jiazhu">孝武太元九年，姚萇建國，改元白雀，歲在甲申，傳三主，三十四年而亡。</span></p>
<p class="em2 strong">裕以薛辯爲平陽太守，使鎭捍北道。</p>
<p class="em2 strong">裕議遷都洛陽。諮議參軍王仲德曰：<span class="yinhao">「非常之事，固非常人所及，必致駭動。今暴師日久，士卒思歸，遷都之計，未可議也。」</span>裕乃止。</p>
<p class="em2 strong">羌衆十餘萬口西奔隴上，沈林子追擊至槐里，俘虜萬計。<span class="jiazhu">姚氏，羌也；姚氏旣滅，故羌衆西奔。</span></p>
<p class="em2 strong">河西王蒙遜聞太尉裕滅秦，怒甚。門下校郎劉祥入言事，<span class="jiazhu">自曹操、孫權置校事司察羣臣，謂之校郎，後遂因之。蒙遜置諸曹校郎，如門下校郎、中兵校郎是也。</span>蒙遜曰：<span class="yinhao">「汝聞劉裕入關，敢硏硏然也！」</span>遂斬之。<span class="jiazhu">楊正衡曰：硏，五見翻；然有其音而無其義。河西士民乃心晉室。蒙遜胡人，竊據其上，聞裕入關，慮其響應，故斬祥以威衆，以鎭服其心也。姦雄之喜怒，豈苟然哉！《魏書·沮渠傳》作<span class="yinhao">「姸姸」</span>，華人服飾姸靡自喜，故蒙遜云然。姸，讀如字，音義皆通，當從《魏書》。</span></p>
<p class="em2 strong">初，夏王勃勃聞太尉裕伐秦，謂羣臣曰：<span class="yinhao">「姚泓非裕敵也。且其兄弟內叛，安能拒人！裕取關中必矣。然裕不能久留，必將南歸；留子弟及諸將守之，<span class="jiazhu">將，卽亮翻；下鎭將同。</span>吾取之如拾芥耳。」</span>乃秣馬礪兵，訓養士卒，進據安定，秦嶺北郡縣鎭戍皆降之。裕遣使遺勃勃書，<span class="jiazhu">降，戶江翻。使，疏吏翻。遺，于季翻。</span>約爲兄弟；勃勃使中書侍郎皇甫徽爲報書而陰誦之，對裕使者，口授舍人使書之。裕讀其文，歎曰：<span class="yinhao">「吾不如也！」</span><span class="jiazhu">史言夷豪多權數。</span></p>
<p class="em2 strong"><span class="yinwen">16</span>廣州刺史謝欣卒；東海人徐道期聚衆攻陷州城，進攻始興，始興相彭城劉謙之討誅之。詔以謙之爲廣州刺史。</p>
<p class="em2 strong"><span class="yinwen">17</span>癸酉，司馬休之、司馬文思、司馬國璠、司馬道賜、魯軌、韓延之、刁雍、王慧龍及桓溫之孫道度、道子、族人桓謐、桓璲、陳郡袁式等皆詣魏長孫嵩降。<span class="jiazhu">姚秦旣滅，司馬休之等懼爲裕所誅，故皆降魏。璠，孚袁翻。雍，於容翻。璲，音遂。降，戶江翻。</span>秦匈奴鎭將姚成都及弟和都舉鎭降魏。魏主嗣詔民間得姚氏子弟送平城者賞之。冬，十月，己酉，嗣召長孫嵩等還。司馬休之尋卒於魏。<span class="jiazhu">卒，子恤翻。</span>魏賜國璠爵淮南公、道賜爵池陽子、魯軌爵襄陽公。刁雍表求南鄙自效，嗣以雍爲建義將軍。<span class="jiazhu">建義將軍，魏以是號寵刁雍，言使之建義以復父兄之讎。</span>雍聚衆於河、濟之間，<span class="jiazhu">濟，子禮翻。</span>擾動徐、兗；太尉裕遣兵討之，不克。雍進屯固山，衆至二萬。</p>
<p class="em2 strong"><span class="yinwen">18</span>詔進宋公爵爲王，增封十郡；辭不受。</p>
<p class="em2 strong"><span class="yinwen">19</span>西秦王熾磐遣左丞相曇達等擊秦故將姚艾，<span class="jiazhu">艾，秦上邽之鎭將。將，卽亮翻。</span>艾遣使稱藩，<span class="jiazhu">使，疏吏翻。</span>熾磐以艾爲征東大將軍、秦州牧。徵王松壽爲尙書左僕射。<span class="jiazhu">十二年，熾磐遣松壽屯馬頭以逼秦之上邽；上邽降，故徵還。</span></p>
<p class="em2 strong"><span class="yinwen">20</span>十一月，魏叔孫建等討西山丁零翟蜀洛支等，平之。<span class="jiazhu">西山，魏安州之西山。</span></p>
<p class="em2 strong"><span class="yinwen">21</span>辛未，劉穆之卒，太尉裕聞之，驚慟哀惋者累日。<span class="jiazhu">卒，子恤翻。惋，烏貫翻。</span>始，裕欲留長安經略西北，而諸將佐皆久役思歸，多不欲留。<span class="jiazhu">將，卽亮翻。</span>會穆之卒，裕以根本無託，遂決意東還。<span class="jiazhu">還，從宣翻，又如字。</span></p>
<p class="em2 strong">穆之之卒也，朝廷恇懼，<span class="jiazhu">恇，音匡，怯也。</span>欲發詔，以太尉左司馬徐羨之代之。中軍諮議參軍張卲曰：<span class="yinhao">「今誠急病，任終在徐；然世子無專命，宜須諮之。」</span>裕欲以王弘代穆之。從事中郎謝晦曰：<span class="yinhao">「休元輕易，不若羨之。」</span><span class="jiazhu">王弘，字休元。易，以豉翻。</span>乃以羨之爲吏部尙書、建威將軍、丹楊尹，代管留任。於是朝廷大事常決於穆之者，並悉北諮。</p>
<p class="em2 strong">裕以次子桂陽公義眞爲都督雍·梁·秦三州諸軍事、安西將軍、領雍·東秦二州刺史。<span class="jiazhu">雍，於用翻。</span>義眞時年十二。以太尉諮議參軍京兆王脩爲長史，王鎭惡爲司馬、領馮翊太守，沈田子、毛德祖皆爲中兵參軍，仍以田子領始平太守，德祖領秦州刺史、天水太守，傅弘之爲雍州治中從事史。</p>
<p class="em2 strong">先是，隴上流戶寓關中者，望因兵威得復本土；及置東秦州，<span class="jiazhu">時裕未得天水，東秦州卽毛德祖所領。或曰，裕置東秦州，使義眞兼領。先，悉薦翻。</span>知裕無復西略之意，<span class="jiazhu">復，扶又翻；下同。</span>皆歎息失望。</p>
<p class="em2 strong">關中人素重王猛，裕之克長安，王鎭惡功爲多，由是南人皆忌之。沈田子自以嶢柳之捷，與鎭惡爭功不平。裕將還，田子及傅弘之屢言於裕曰：<span class="yinhao">「鎭惡家在關中，不可保信。」</span>裕曰：<span class="yinhao">「今留卿文武將士精兵萬人，彼若欲爲不善，正足自滅耳。勿復多言。」</span>裕私謂田子曰：<span class="yinhao">「鍾會不得遂其亂者，以有衞瓘故也。<span class="jiazhu">會、瓘事見七十八卷魏元帝咸熙元年。</span>語曰：『猛獸不如羣狐，』卿等十餘人，何懼王鎭惡！」</span><span class="jiazhu">爲沈田子殺王鎭惡張本。</span></p>
<p class="margin2">臣光曰：古人有言：<span class="yinhao">「疑則勿任，任則勿疑。」</span>裕旣委鎭惡以關中，而復與田子有後言，是鬬之使爲亂也。惜乎，百年之寇，千里之土，得之艱難，失之造次，<span class="jiazhu">造，七到翻。</span>使豐、鄗之都復輸寇手。<span class="jiazhu">鄗，音浩。</span>荀子曰：<span class="yinhao">「兼幷易能也，堅凝之難。」</span>信哉！</p>
<p class="em2 strong"><span class="yinwen">22</span>三秦父老聞裕將還，詣門流涕訴曰：<span class="yinhao">「殘民不霑王化，於今百年，始覩衣冠，人人相賀。長安十陵是公家墳墓，咸陽宮殿是公家室宅，<span class="jiazhu">漢高帝長陵、惠帝安陵、文帝霸陵、景帝陽陵、武帝茂陵、昭帝平陵、宣帝杜陵、元帝渭陵、成帝延陵、哀帝義陵、平帝康陵，皆在關中，凡十一陵；言十者，舉大數也。長安、咸陽宮殿皆漢故跡。裕，劉氏子孫，故父老以是爲言而留之。</span>捨此欲何之乎！」</span>裕爲之愍然，<span class="jiazhu">爲，于僞翻。</span>慰諭之曰：<span class="yinhao">「受命朝廷，不得擅留。誠多諸君懷本之志，今以次息<span class="jiazhu">次息，猶言次子也。</span>與文武賢才共鎭此境，勉與之居。」</span>十二月，庚子，裕發長安，自洛入河，開汴渠而歸。<span class="jiazhu">汴，音卞。</span></p>
<p class="em2 strong"><span class="yinwen">23</span>氐豪徐駭奴、齊元子等擁部落三萬在雍，遣使請降於魏。<span class="jiazhu">雍，於用翻。使，疏吏翻。降，戶江翻。</span>魏主嗣遣將軍王洛生、河內太守楊聲等西行以應之。</p>
<p class="em2 strong"><span class="yinwen">24</span>閏月，壬申，魏主嗣如大甯長川。</p>
<p class="em2 strong"><span class="yinwen">25</span>秦、雍人千餘家推襄邑令上谷寇讚爲主以降於魏，<span class="jiazhu">讚，秦之襄邑令也。</span>魏主嗣拜讚魏郡太守。久之，秦、雍人流入魏之河南、滎陽、河內者，戶以萬數，嗣乃置南雍州，以讚爲刺史，封河南公，治洛陽；<span class="jiazhu">治，直之翻。</span>立雍州郡縣以撫之。讚善於招懷，流民歸之者，三倍其初。</p>
<p class="em2 strong"><span class="yinwen">26</span>夏王勃勃聞太尉裕東還，大喜，<span class="jiazhu">善用兵者觀釁而動。</span>問於王買德曰：<span class="yinhao">「朕欲取關中，卿試言其方略。」</span>買德曰：<span class="yinhao">「關中形勝之地，而裕以幼子守之，狼狽而歸，正欲急成篡事耳，不暇復以中原爲意。<span class="jiazhu">劉裕之心事，崔浩、王買德皆知之。復，扶又翻。</span>此天以關中賜我，不可失也。青泥、上洛，南北之險要，宜先遣遊軍斷之；東塞潼關，<span class="jiazhu">斷，丁管翻。塞，悉則翻。</span>絕其水陸之路；然後傳檄三輔，施以威德，則義眞在網罟之中，不足取也。」</span><span class="jiazhu">勃勃敗義眞取關中，卒如買德之計。罟，音古。</span>勃勃乃以其子撫軍大將軍璝都督前鋒諸軍事，帥騎二萬向長安，<span class="jiazhu">璝，古回翻。帥，讀曰率。騎，奇寄翻。</span>前將軍昌屯潼關，以買德爲撫軍右長史，屯青泥，<span class="jiazhu">劉裕得洛陽而不能禁寇讚窺伺於其側，使義眞守關中而不能禁夏兵之斷潼關、青泥，南歸彭城，席未煖而義眞敗。旣棄天下，肉未寒而四鎭失，宜也。</span>勃勃將大軍爲後繼。<span class="jiazhu">將，卽亮翻；下同。</span></p>
<p class="em2 strong"><span class="yinwen">27</span>是歲，魏都坐大官章安侯封懿卒。<span class="jiazhu">坐，徂臥翻。</span></p>
<p class="strong"><span class="section" id="title-4"><span data-head-description="" data-head-level="h4" data-head-title="義熙十四年">十四年</span></span><span class="biaozhusup" data-rel="（戊午、西元四一八年）"></span></p>
<p class="em2 strong"><span class="yinwen">1</span>春，正月，丁酉朔，魏主嗣至平城，命護高車中郎將薛繁帥高車、丁零北略，至弱水而還。<span class="jiazhu">魏倣漢置匈奴中郎將之官置護高車中郎將。帥，讀曰率。</span></p>
<p class="em2 strong"><span class="yinwen">2</span>辛巳，大赦。</p>
<p class="em2 strong"><span class="yinwen">3</span>夏赫連璝至渭陽，關中民降之者屬路。<span class="jiazhu">降，戶江翻。屬，之欲翻。</span>龍驤將軍沈田子將兵拒之，<span class="jiazhu">驤，思將翻。</span>畏其衆盛，退屯劉迴堡，遣使還報王鎭惡。鎭惡謂王脩曰：<span class="yinhao">「公以十歲兒付吾屬，當共思竭力；而擁兵不進，虜何由得平！」</span>使者還，以告田子。田子與鎭惡素有相圖之志，由是益忿懼。未幾，鎭惡與田子俱出北地以拒夏兵，<span class="jiazhu">赫連璝已至渭陽，王、沈烏能出北地乎？此言北地者，謂長安以北之地耳。幾，居豈翻。</span>軍中訛言：<span class="yinhao">「鎭惡欲盡殺南人，以數十人送義眞南還，因據關中反。」</span>辛亥，田子請鎭惡至傅弘之營計事；田子求屛人語，<span class="jiazhu">屛，必郢翻。</span>使其宗人沈敬仁斬之幕下，矯稱受太尉令誅之。弘之奔告劉義眞，義眞與王脩被甲登橫門以察其變。<span class="jiazhu">橫門，長安城北出東頭第一門。被，皮義翻。橫，音光。</span>俄而田子帥數十人來，言鎭惡反，脩執田子，數以專戮，斬之；<span class="jiazhu">數，所具翻。</span>以冠軍將軍毛脩之代鎭惡爲安西司馬。<span class="jiazhu">冠，古玩翻。</span>傅弘之大破赫連璝於池陽，又破之於寡婦渡，<span class="jiazhu">按宋白《續通典》，今慶州北十五里有寡婦山，蓋水發源是山，其下流爲寡婦渡。</span>斬獲甚衆，夏兵乃退。</p>
<p class="em2 strong">壬戌，太尉裕至彭城，解嚴。琅邪王德文先歸建康。</p>
<p class="em2 strong">裕聞王鎭惡死，表言<span class="yinhao">「沈田子忽發狂易，奄害忠勳，」</span><span class="jiazhu">狂易，謂病狂而變易其常心。易，如字。</span>追贈鎭惡左將軍、青州刺史。</p>
<p class="em2 strong">以彭城內史劉遵考爲幷州刺史、領河東太守，鎭蒲阪；徵荊州刺史劉道憐爲徐、兗二州刺史。</p>
<p class="em2 strong">裕欲以世子義符鎭荊州，以徐州刺史劉義隆爲司州刺史，鎭洛陽。中軍諮議張卲諫曰：<span class="jiazhu">諮議參軍也。</span><span class="yinhao">「儲貳之重，四海所繫，不宜處外。」</span><span class="jiazhu">處，昌呂翻。</span>乃更以義隆爲都督荊·益·寧·雍·梁·秦六州諸軍事、西中郎將、荊州刺史，<span class="jiazhu">更，工衡翻。雍，於用翻。</span>以南郡太守到彥之爲南蠻校尉，張卲爲司馬、領南郡相，冠軍功曹王曇首爲長史，<span class="jiazhu">冠，古玩翻。曇，徒含翻。</span>北徐州從事王華爲西中郎主簿，<span class="jiazhu">晉置南徐州於京口，北徐州仍治彭城。到彥之、王曇首、王華輔義隆入立，遂居將相之任。</span>沈林子爲西中郎參軍。義隆尙幼，府事皆決於卲。曇首，弘之弟也。裕謂義隆曰：<span class="yinhao">「王曇首沈毅有器度，宰相才也，汝每事諮之。」</span><span class="jiazhu">沈，持林翻。</span></p>
<p class="em2 strong">以南郡公劉義慶爲豫州刺史。義慶，道憐之子也。</p>
<p class="em2 strong">裕解司州，領徐、冀二州刺史。</p>
<p class="em2 strong"><span class="yinwen">4</span>秦王熾磐以乞伏木弈干爲沙州刺史，鎭樂都。<span class="jiazhu">樂，音洛。</span></p>
<p class="em2 strong"><span class="yinwen">5</span>二月，乙弗烏地延帥戶二萬降秦。</p>
<p class="em2 strong"><span class="yinwen">6</span>三月，遣使聘魏。<span class="jiazhu">使，疏吏翻。</span></p>
<p class="em2 strong"><span class="yinwen">7</span>夏，四月，己巳，魏徙冀、定、幽三州徒河於代都。<span class="jiazhu">魏主珪皇始二年克中山，置安州，又立行臺以鎭撫其民。天興三年，改曰定州，領中山、常山、鉅鹿、博陵、北平、河間、高陽、趙郡。宋白曰：初置安州，尋改定州，以安定天下爲名。徒河，蓋徒河之民從慕容入中國留居三州者，魏人因謂之徒河。</span></p>
<p class="em2 strong"><span class="yinwen">8</span>初，和龍有赤氣四塞蔽日，<span class="jiazhu">塞，悉則翻。</span>自寅至申，燕太史令張穆言於燕王跋曰：<span class="yinhao">「此兵氣也。今魏方強盛，而執其使者，<span class="jiazhu">謂留于什門也，事見一百十六卷義熙十年。</span>好命不通，臣竊懼焉。」</span><span class="jiazhu">好，呼到翻。</span>跋曰：<span class="yinhao">「吾方思之。」</span>五月，魏主嗣東巡，至濡源及甘松，<span class="jiazhu">濡，乃官翻。</span>遣征東將軍長孫道生、安東將軍李先、給事黃門侍郎奚觀帥精騎二萬襲燕，<span class="jiazhu">觀，古玩翻。帥，讀曰率。騎，奇寄翻。</span>又命驍騎將軍延普、幽州刺史尉諾自幽州引兵趨遼西，爲之聲勢，<span class="jiazhu">《魏書·官氏志》，內入諸姓可地延氏爲延氏。驍，堅堯翻。西方尉遲氏，後改爲尉氏。尉，音鬱。</span>嗣屯突門嶺以待之。道生等拔乙連城，進攻和龍，與燕單于右輔古泥戰，破之，<span class="jiazhu">義熙七年，跋置單于四輔。單，音蟬。</span>殺其將皇甫軌。<span class="jiazhu">將，卽亮翻。</span>燕王跋嬰城自守，魏人攻之，不克，掠其民萬餘家而還。<span class="jiazhu">還，從宣翻，又如字。</span></p>
<p class="em2 strong"><span class="yinwen">9</span>六月，太尉裕始受相國、宋公、九錫之命，<span class="jiazhu">十二年命下，至是乃受。</span>赦國中殊死以下，崇繼母蘭陵蕭氏爲太妃，以太尉軍諮祭酒孔靖爲宋國尙書令，左長史王弘爲僕射，領選，<span class="jiazhu">選，須絹翻。</span>從事中郎傅亮、蔡廓皆爲侍中，謝晦爲右衞將軍，右長史鄭鮮之爲奉常，行參軍殷景仁爲祕書郎，其餘百官，悉依天朝之制。<span class="jiazhu">朝，直遙翻；下同。</span>靖辭不受。亮，咸之孫；<span class="jiazhu">傅咸仕於武、惠之間，以直顯。</span>廓，謨之曾孫；<span class="jiazhu">蔡謨歷事成、康、穆三朝，出蕃入輔，皆有聲績。</span>鮮之，渾之玄孫；<span class="jiazhu">鄭渾見六十六卷漢獻帝建安十七年。</span>景仁，融之曾孫也。<span class="jiazhu">殷融見九十四卷成帝咸和三年。</span>景仁學不爲文，敏有思致；<span class="jiazhu">思，相吏翻。</span>口不談義，深達理體；至於國典、朝儀、舊章、記注，莫不撰錄，<span class="jiazhu">撰，士免翻。</span>識者知其有當世之志。</p>
<p class="em2 strong"><span class="yinwen">10</span>魏天部大人白馬文貞公崔宏疾篤，<span class="jiazhu">去年，魏置天地四方六部大人。</span>魏主遣侍臣問病，一夜數返。及卒，詔羣臣及附國渠帥皆會葬。<span class="jiazhu">渠，大也。卒，子恤翻。帥，所類翻。</span></p>
<p class="em2 strong"><span class="yinwen">11</span>秋，七月，戊午，魏主嗣至平城。</p>
<p class="em2 strong"><span class="yinwen">12</span>九月，甲寅，魏人命諸州調民租，戶五十石，積於定、相、冀三州。<span class="jiazhu">魏主珪天興四年，置相州於鄴，領魏、陽平、廣平、汲郡、東郡、頓丘、濮陽、清河等郡，冀州所領止長樂、勃海、武邑、章武、樂陵而已。調，徒弔翻。相，息亮翻。</span></p>
<p class="em2 strong"><span class="yinwen">13</span>河西王蒙遜復引兵伐涼，<span class="jiazhu">復，扶又翻；下復歸同。</span>涼公歆將拒之，左長史張體順固諫，乃止。蒙遜芟其秋稼而還。<span class="jiazhu">芟，所銜翻。</span></p>
<p class="em2 strong">歆遣使來告襲位。冬，十月，以歆爲都督七郡諸軍事、鎭西大將軍、酒泉公。<span class="jiazhu">都督敦煌、酒泉、晉興、建康、涼興及歆父暠所置會稽、廣夏，凡七郡。</span></p>
<p class="em2 strong"><span class="yinwen">14</span>姚艾叛秦，降河西王蒙遜，<span class="jiazhu">姚艾稱藩於乞伏，事見上年。降，戶江翻。</span>蒙遜引兵迎之。艾叔父雋言於衆曰：<span class="yinhao">「秦王寬仁有雅度，自可安居事之，何爲從河西王西遷！」</span>衆咸以爲然，乃相與逐艾，推雋爲主，復歸於秦。秦王熾磐徵雋爲侍中、中書監，賜<span class="jiaozhusup">章：甲十一行本「賜」上有「征南將軍」四字；乙十一行本同；孔本同；退齋校同。</span>爵隴西公，以左丞相曇遠爲都督洮·罕以東諸軍事、征東大將軍、秦州牧，鎭南安。<span class="jiazhu">洮、罕，謂臨洮、枹罕也。曇，徒含翻。洮，土刀翻。</span></p>
<p class="em2 strong"><span class="yinwen">15</span>劉義眞年少，<span class="jiazhu">少，詩照翻。</span>賜與左右無節，王脩每裁抑之。左右皆怨，譖脩於義眞曰：<span class="yinhao">「王鎭惡欲反，故沈田子殺之。脩殺田子，是亦欲反也。」</span>義眞信之，使左右劉乞等殺脩。</p>
<p class="em2 strong">脩旣死，人情離駭，莫相統壹。義眞悉召外軍入長安，<span class="jiazhu">外軍，謂屯蒲阪以捍魏、屯渭北以捍夏之軍也。</span>閉門拒守。關中郡縣悉降於夏。赫連璝夜襲長安，不克。<span class="jiazhu">降，戶江翻。璝，古回翻。</span>夏王勃勃進據咸陽，長安樵采路絕。</p>
<p class="em2 strong">宋公裕聞之，使輔國將軍蒯恩如長安，召義眞東歸；<span class="jiazhu">蒯，苦怪翻。</span>以相國右司馬朱齡石爲都督關中諸軍事、右將軍、雍州刺史，代鎭長安。<span class="jiazhu">晉先置雍州於襄陽；此爲北雍州。雍，於用翻。</span>裕謂齡石曰：<span class="yinhao">「卿至，可敕義眞輕裝速發，旣出關，然可徐行。<span class="jiazhu"><span class="yinhao">「然」</span>下當有<span class="yinhao">「後」</span>字。</span>若關右必不可守，可與義眞俱歸。」</span>又命中書侍郎朱超石慰勞河、洛。<span class="jiazhu">勞，力到翻。</span></p>
<p class="em2 strong">十一月，齡石至長安。義眞將士貪縱，大掠而東，<span class="jiazhu">將，卽亮翻。</span>多載寶貨、子女，方軌徐行。雍州別駕韋華奔夏。<span class="jiazhu">韋華本姚氏臣也，裕用爲雍州別駕。</span>赫連璝帥衆三萬追義眞；建威將軍傅弘之曰：<span class="yinhao">「公處分亟進；今多將輜重，<span class="jiazhu">帥，讀曰率。處，昌呂翻。分，扶問翻。重，直用翻。</span>一日行不過十里，虜追騎且至，<span class="jiazhu">騎，奇寄翻；下同。</span>何以待之！宜棄車輕行，乃可以免。」</span>義眞不從。俄而夏兵大至，傅弘之、蒯恩斷後，<span class="jiazhu">斷，丁管翻。</span>力戰連日。至青泥，晉兵大敗，弘之、恩皆爲王買德所禽；<span class="jiazhu">買德先屯青泥，故二將爲所邀而見禽。</span>司馬毛脩之與義眞相失，亦爲夏兵所禽。義眞行在前，會日暮，夏兵不窮追，故得免；左右盡散，獨逃草中。中兵參軍段宏單騎追尋，緣道呼之，義眞識其聲，出就之，曰：<span class="yinhao">「君非段中兵邪？身在此，行矣！<span class="jiazhu">晉人多自稱爲身。</span>必不兩全，可刎身頭以南，使家公望絕。」</span><span class="jiazhu">魏、晉之間，凡人子者稱其父曰家公，人稱之曰尊公。刎，扶粉翻。</span>宏泣曰：<span class="yinhao">「死生共之，下官不忍。」</span>乃束義眞於背，單馬而歸。義眞謂宏曰：<span class="yinhao">「今日之事，誠無算略；然丈夫不經此，何以知艱難！」</span></p>
<p class="em2 strong">夏王勃勃欲降傅弘之，<span class="jiazhu">降，戶江翻。</span>弘之不屈，<span class="jiaozhusup">章：甲十一行本「屈」下有「時天寒」三字；乙十一行本同；孔本同；張校同。</span>勃勃裸之，弘之叫罵而死。<span class="jiazhu">裸，郎果翻。</span>勃勃積人頭爲京觀，號曰髑髏臺。<span class="jiazhu">觀，古玩翻。髑，徒谷翻。髏，洛侯翻。</span>長安百姓逐朱齡石，齡石焚其宮殿，奔潼關。<span class="jiazhu">義眞旣大掠長安而歸，長安之人固仇視晉人矣。齡石奉宋公之命與義眞俱歸可也，癡坐長安以待逐，何歟？</span>勃勃入長安，大饗將士，舉觴謂王買德曰：<span class="yinhao">「卿往日之言，一期而驗，可謂算無遺策。此觴所集，非卿而誰！」</span>以買德爲都官尙書，封河陽侯。</p>
<p class="em2 strong">龍驤將軍王敬先戍曹公壘，<span class="jiazhu">曹公壘在潼關，曹操伐韓、馬所築也。驤，思將翻。</span>齡石往從之。朱超石至蒲阪，聞齡石所在，亦往從之。赫連昌攻敬先壘，斷其水道；<span class="jiazhu">斷，丁管翻。</span>衆渴，不能戰。城且陷，齡石謂超石曰：<span class="yinhao">「弟兄俱死異域，使老親何以爲心！爾求間道亡歸，<span class="jiazhu">間，古莧翻。</span>我死此，無恨矣。」</span>超石持兄泣曰：<span class="yinhao">「人誰不死，寧忍今日辭兄去乎！」</span>遂與敬先及右軍參軍劉欽之皆被執送長安，勃勃殺之；<span class="jiazhu">被，皮義翻。</span>欽之弟秀之悲泣不歡燕者十年。欽之，穆之之從兄子也。<span class="jiazhu">從，才用翻。</span></p>
<p class="em2 strong">宋公裕聞青泥敗，未知義眞存亡，<span class="jiaozhusup">章：甲十一行本「亡」下有「怒甚」二字；乙十一行本同；孔本同；退齋校同。</span>刻日北伐。<span class="jiazhu">使裕能復北伐，則聞青泥之敗，當投袂而起矣，何待刻日乎！英雄所爲，固非常人所測識也。</span>侍中謝晦諫以<span class="yinhao">「士卒疲弊，請俟他年」</span>；不從。<span class="jiazhu">晦請俟他年，亦裕所謂識機變者也。鄭鮮之之言則異於是。</span>鄭鮮之上表，以爲：<span class="yinhao">「虜聞殿下親征，必倂力守潼關。徑往攻之，恐未易可克；<span class="jiazhu">易，以豉翻。</span>若輿駕頓洛，則不足上勞聖躬。且虜雖得志，不敢乘勝過陝者，猶攝服大威，<span class="jiazhu">陝，失冉翻。攝，讀曰懾。</span>爲將來之慮故也。若造洛而反，虜必更有揣量之心，或益生邊患。<span class="jiazhu">造，七到翻。揣，初委翻。量，音良。</span>況大軍遠出，後患甚多。昔歲西征，劉、鍾狼狽；<span class="jiazhu">謂十一年盜襲冶亭時也。</span>去年北討，廣州傾覆；<span class="jiazhu">謂徐道期陷廣州也。</span>旣往之效，後來之鑒也。今諸州大水，民食寡乏，三吳羣盜攻沒諸縣，皆由困於征役故也。江南士庶，引領顒顒<span class="jiazhu">顒，魚容翻。</span>以望殿下之返旆，聞更北出，不測淺深之謀，往還之期，臣恐返顧之憂更在腹心也。若慮西虜更爲河、洛之患者，宜結好北虜；北虜親則河南安，<span class="jiazhu">北虜，魏也。好，呼到翻。</span>河南安則濟、泗靜矣。」</span><span class="jiazhu">濟，子禮翻。</span>會得段宏啓，知義眞得免，裕乃止，但登城北望，慨然流涕而已。降義眞爲建威將軍、司州刺史；以段宏爲宋臺黃門郎、領太子右衞率。<span class="jiazhu">率，所律翻。</span>裕以天水太守毛德祖爲河東太守，代劉遵考守蒲阪。<span class="jiazhu">裕雖知德祖善守而用之，然人心已搖，宜其不能固也。爲下德祖棄蒲阪張本。</span></p>
<p class="em2 strong"><span class="yinwen">16</span>夏王勃勃築壇於灞上，卽皇帝位，改元昌武。</p>
<p class="em2 strong"><span class="yinwen">17</span>西秦王熾磐東巡；十二月，徙上邽民五千餘戶于枹罕。<span class="jiazhu">枹，音膚。</span></p>
<p class="em2 strong"><span class="yinwen">18</span>彗星出天津，入太微，經北斗，絡紫微，<span class="jiazhu">《晉書·天文志》曰：箕四星，一曰天津，又曰天漢，經尾、箕之間，謂之漢津。太微，天子庭也，在北斗南。紫微十五星，在北斗北。彗，祥歲翻。</span>八十餘日而滅。魏主嗣復召諸儒、<span class="jiazhu">復，扶又翻。</span>術士問之曰：<span class="yinhao">「今四海分裂，災咎之應，果在何國？朕甚畏之。卿輩盡言，勿有所隱！」</span>衆推崔浩使對，浩曰：<span class="yinhao">「夫災異之興，皆象人事，人苟無釁，又何畏焉？<span class="jiazhu">釁，許覲翻。</span>昔王莽將篡漢，彗星出入，正與今同。<span class="jiazhu">《漢書·天文志》曰：哀帝建平二年，彗星出牽牛七十餘日。《傳》曰：彗者，所以除舊布新。牽牛，日、月、五星所從起，三正之始；彗而出之，改更之象也。其後卒有王莽篡國之禍。</span>國家主尊臣卑，民無異望。晉室陵夷，危亡不遠；彗之爲異，其劉裕將篡之應乎！」</span>衆無以易其言。</p>
<p class="em2 strong"><span class="yinwen">19</span>宋公裕以《讖》云<span class="yinhao">「昌明之後尙有二帝」</span>，<span class="jiazhu">《晉書·帝紀》曰：初，簡文帝見《讖》云：<span class="yinhao">「晉祚盡昌明。」</span>及孝武帝之在孕也，李太后夢神人，謂之曰：<span class="yinhao">「汝生男，以昌明爲字。」</span>及產，東方始明，因以爲名。簡文後悟，乃流涕。又曰：《讖》云：<span class="yinhao">「昌明之後有二帝。」</span>裕乃使縊帝而立恭帝，以應二帝云。讖，楚譖翻。</span>乃使中書侍郎王韶之與帝左右密謀酖帝而立琅邪王德文。德文常在帝左右，飲食寢處，未嘗暫離；<span class="jiazhu">處，昌呂翻。離，力智翻。</span>韶之伺之經時，不得間。會德文有疾，出居於外。戊寅，韶之以散衣縊帝於東堂。<span class="jiazhu">年三十七。伺，相吏翻。間，古莧翻。散，悉亶翻。縊，於賜翻，又於計翻。</span>韶之，廙之曾孫也。<span class="jiazhu">廙，王敦之從弟。廙，羊至翻，又逸職翻。</span>裕因稱遺詔，奉德文卽皇帝位，大赦。</p>
<p class="em2 strong"><span class="yinwen">20</span>是歲，河西王蒙遜奉表稱藩，拜涼州刺史。</p>
<p class="em2 strong"><span class="yinwen">21</span>尙書右僕射袁湛卒。</p>
<h5><span class="section" id="title-5"><span data-head-description="" data-head-level="h3" data-head-title="恭皇帝">恭皇帝</span></span></h5>
<p><span class="jiazhu">諱德文，字德文，安帝母弟也。《諡法》：<span class="yinhao">「尊賢貴義」</span>、<span class="yinhao">「敬事供上」</span>、<span class="yinhao">「尊賢敬讓」</span>、<span class="yinhao">「愛民長弟」</span>、<span class="yinhao">「執禮御賓」</span>、<span class="yinhao">「芘親之闕」</span>皆曰恭。長弟，謂順長接弟；御賓，迎待賓也。</span></p>
<p class="strong"><span class="section" id="title-6"><span data-head-description="" data-head-level="h4" data-head-title="元熙元年">元熙元年</span></span><span class="biaozhusup" data-rel="（己未、西元四一九年）"></span></p>
<p class="em2 strong"><span class="yinwen">1</span>春，正月，壬辰朔，改元。</p>
<p class="em2 strong"><span class="yinwen">2</span>立琅邪王妃褚氏爲皇后；后，裒之曾孫也。<span class="jiazhu">褚裒，崇德太后之父。裒，蒲侯翻。</span></p>
<p class="em2 strong"><span class="yinwen">3</span>魏主嗣畋于犢渚。<span class="jiazhu">據《北史》，犢渚，在柞山，西臨河。</span></p>
<p class="em2 strong"><span class="yinwen">4</span>甲午，徵宋公裕入朝，<span class="jiazhu">朝，直遙翻。</span>進爵爲王；裕辭。</p>
<p class="em2 strong"><span class="yinwen">5</span>癸卯，魏主嗣還平城。</p>
<p class="em2 strong"><span class="yinwen">6</span>庚申，葬安皇帝于休平陵。</p>
<p class="em2 strong"><span class="yinwen">7</span>剌劉道憐司空出鎭京口。<span class="jiazhu"><span class="yinhao">「剌」</span>者，<span class="yinhao">「敕」</span>字之誤也。<span class="jiaozhusup">章：乙十一行本正作「敕」；張校同；甲十一行本作空格。</span><span class="yinhao">「司空」</span>之上又當逸<span class="yinhao">「以」</span>字。</span></p>
<p class="em2 strong"><span class="yinwen">8</span>夏將叱奴侯提帥步騎二萬攻毛德祖於蒲阪，<span class="jiazhu">將，卽亮翻。帥，讀曰率。騎，奇寄翻。阪，音反。</span>德祖不能禦，全軍歸彭城。二月，宋公裕以德祖爲滎陽太守，戍虎牢。<span class="jiazhu">宋白曰：虎牢，古東虢國，春秋爲鄭之制邑，漢爲成皋縣。《穆天子傳》：天子獵于鄭，有虎在葭中，七萃之士禽之以獻，命畜之東虢，號曰虎牢。後爲成皋縣，北臨黃河。後漢爲成皋關，後魏爲東中郎將府，唐爲汜水縣。</span></p>
<p class="em2 strong"><span class="yinwen">9</span>夏主勃勃徵隱士京兆韋祖思。祖思旣至，恭懼過甚，勃勃怒曰：<span class="yinhao">「我以國士徵汝，汝乃以非類遇我！汝昔不拜姚興，今何獨拜我？我在，汝猶不以我爲帝王；我死，汝曹弄筆，當置我於何地邪！」</span>遂殺之。<span class="jiazhu">勃勃之殺祖思，虐矣。然祖思之恭懼過甚，勃勃以爲薄己而殺之，則勃勃爲有見，而祖思爲無所守也。</span></p>
<p class="em2 strong">羣臣請都長安。勃勃曰：<span class="yinhao">「朕豈不知長安歷世帝王之都，沃饒險固！然晉人僻遠，終不能爲吾患。魏與我風俗略同，土壤鄰接，自統萬距魏境裁百餘里，朕在長安，統萬必危；若在統萬，魏必不敢濟河而西。諸卿適未見此耳。」</span>皆曰：<span class="yinhao">「非所及也。」</span><span class="jiazhu">使勃勃常在，猶云可也；勃勃死，則統萬爲魏有。古人所以貽厥子孫者，固有道也。</span>乃於長安置南臺，以赫連璝領大將軍、雍州牧、錄南臺尙書事；<span class="jiazhu">璝，工回翻。雍，於用翻。</span>勃勃還統萬，大赦，改元眞興。</p>
<p class="em2 strong">勃勃性驕虐，視民如草芥。常居城上，置弓劍於側，有所嫌忿，手自殺之。羣臣迕視者鑿其目，<span class="jiazhu">《索隱》曰：迕者，逆也。迕，五故翻。</span>笑者決其脣，諫者先截其舌而後斬之。</p>
<p class="em2 strong"><span class="yinwen">10</span>初，司馬楚之奉其父榮期之喪歸建康，<span class="jiazhu">榮期死見一百一十四卷安帝義熙二年。</span>會宋公稱<span class="jiaozhusup">章：甲十一行本「稱」作「裕」；乙十一行本同；孔本同。</span>誅翦宗室之有才望者，楚之叔父宣期、兄貞之皆死，楚之亡匿竟陵蠻中。及從祖休之自江陵奔秦，<span class="jiazhu">休之，宣帝弟魏中郎進之六世孫，楚之，宣帝弟太常馗之八世孫，故休之於楚之爲從祖。休之奔秦見上卷義熙十一年。從，才用翻。</span>楚之亡之汝、潁間，聚衆以謀復讎。楚之少有英氣，能折節下士，<span class="jiazhu">少，詩照翻。折，而設翻。下，遐稼翻。</span>有衆萬餘，屯據長社。裕使刺客沐謙往刺之。<span class="jiazhu">沐，莫卜翻，姓也。《風俗通》：漢有東平太守沐寵，蜀本作<span class="yinhao">「沭」</span>，音述，非也。</span>楚之待謙甚厚。謙欲發，未間，乃夜稱疾，知楚之必往問疾，因欲刺之。<span class="jiazhu">間，古莧翻。刺，七亦翻。</span>楚之果自齎湯藥往視疾，情意勤篤，謙不忍發，乃出匕道於席下，以狀告之曰：<span class="yinhao">「將軍深爲劉裕所忌，願勿輕率以自保全。」</span>遂委身事之，爲之防衞。</p>
<p class="em2 strong">王鎭惡之死也，沈田子殺其兄弟七人，唯弟康得免，逃就宋公裕於彭城，裕以爲相國行參軍。<span class="jiazhu">晉制：諸公府置諸曹參軍，又有正參軍、行參軍、長兼行參軍等員。</span>康求還洛陽視母；會長安不守，康糾合關中徙民，得百許人，驅帥僑戶七百餘家，共保金墉城。<span class="jiazhu">帥，讀曰率；下同。</span>時宗室多逃亡在河南，有司馬文榮者，帥乞活千餘戶屯金墉城南；<span class="jiazhu">惠帝時，幷州饑荒，其吏民隨東燕王騰東下，號曰<span class="yinhao">「乞活」</span>。是後流徙逐糧者亦曰乞活。</span>又有司馬道恭，自東垣帥三千人屯城西，<span class="jiazhu">按魏收《地形志》，洛州新安郡有東垣縣。《註》云：二漢、晉屬河東；後屬（按：此下當有佚文）。參考《漢》《晉志》，河東郡有垣縣，無東垣。孝武太元十一年，馮該擊斬苻丕於東垣，此時已有東垣之名。宋白曰：宋武入洛，更置東垣、西垣二縣。《新唐書·地理志》：河南府新安縣，高祖武德初析置東垣縣。則知東垣在新安界。</span>司馬順明帥五千人屯陵雲臺，司馬楚之屯柏谷塢。魏河內鎭將于栗磾遊騎在芒山上，<span class="jiazhu">將，卽亮翻。磾，丁奚翻。騎，奇寄翻。</span>攻逼交至，康堅守六旬。裕以康爲河東太守，遣兵救之，平等皆散走。<span class="jiazhu">詳考上文，未知平等爲何人。</span>康勸課農桑，百姓甚親賴之。</p>
<p class="em2 strong">司馬順明、司馬道恭及平陽太守薛辯皆降於魏，<span class="jiazhu">降，戶江翻；下同。</span>魏以辯爲河東太守以拒夏人。</p>
<p class="em2 strong"><span class="yinwen">11</span>夏，四月，秦征西將軍孔子帥騎五千討吐谷渾覓地於弱水南，<span class="jiazhu">孔子，亦乞伏氏也。《禹貢》：導弱水至于合黎，餘波入于流沙。《地志》云：弱水出删丹縣，亦謂之張掖河。合黎在酒泉會水縣東北。流沙，張掖居延縣東北之居延澤是也。曾氏曰：弱水出窮谷。</span>大破之，覓地帥其衆六千降於秦，拜弱水護軍。</p>
<p class="em2 strong"><span class="yinwen">12</span>庚辰，魏主嗣有事于東廟，<span class="jiazhu">古制，左祖，右社。魏建宗廟於平城宮之東，因曰東廟。杜佑曰：明元永興四年，立太祖道武廟於白登山，歲一祭，無常月；又於白登西太祖舊遊之處立昭成、獻明、太祖廟，常以九月、十月之交親祀焉。則東廟者，白登山廟也；以山西又有廟，故以此爲東廟。</span>助祭者數百國；辛巳，南巡至鴈門。五月，庚寅朔，魏主嗣觀漁於灅水；己亥，還平城。<span class="jiazhu">灅，力水翻。</span></p>
<p class="em2 strong"><span class="yinwen">13</span>涼公歆用刑過嚴，又好治宮室，<span class="jiazhu">好，呼到翻。治，直之翻。</span>從事中郎張顯上疏，以爲：<span class="yinhao">「涼土三分，<span class="jiazhu">謂李氏、沮渠、乞伏也。</span>勢不支久。兼幷之本，在於務農；懷遠之略，莫如寬簡。今入歲已來，陰陽失序，風雨乖和；是宜減膳徹懸，<span class="jiazhu">古者，天子膳用六牲，具馬、牛、羊、犬、豕、雞。諸侯膳用三牲。懸，樂懸也，天子宮懸，諸侯軒懸。大荒，大札，天地有烖，國有大故，則減膳徹樂。《穀梁傳》曰：五穀不升爲天饑。一穀不升謂之嗛，二穀不升謂之饑，三穀不升謂之饉，四穀不升謂之康，五穀不升謂之大侵。大侵之禮，君食不兼味，臺榭不塗，弛侯廷道不除，百官布而不祭，鬼神禱而不祀。《白虎通》曰：一穀不升徹鶉、鷃，二穀不升徹鳧、鴈，三穀不升徹雉、兔，四穀不升損囿獸，五穀不升不備三牲。</span>側身脩道，而更繁刑峻法，繕築不止，殆非所以致興隆也。昔文王以百里而興，二世以四海而滅，<span class="jiazhu">周文王興於岐周，地方百里。秦二世承始皇之後，奄有四海，卒以滅亡。</span>前車之軌，得失昭然。太祖以神聖之姿，爲西夏所推，左取酒泉，右開西域。<span class="jiazhu">李暠廟號太祖。爲西夏所推，事見一百一十二卷安帝隆安四年；取酒泉，見五年；開西域，亦見四年。夏，戶雅翻。</span>殿下不能奉承遺志，混壹涼土，侔蹤張后，<span class="jiazhu">張后，謂張軌及其子若孫也。</span>將何以下見先王乎！沮渠蒙遜，胡夷之傑，內脩政事，外禮英賢，攻戰之際，身均士卒；百姓懷之，樂爲之用。<span class="jiazhu">沮，子余翻。樂，音洛。</span>臣謂殿下非但不能平殄蒙遜，亦懼蒙遜方爲社稷之憂。」</span>歆覽之，不悅。</p>
<p class="em2 strong">主簿氾稱上疏諫曰：<span class="jiazhu">氾，音凡。</span><span class="yinhao">「天之子愛人主，殷勤至矣；故政之不脩，下災異以戒告之，改者雖危必昌，不改者雖安必亡。元年，三月，癸卯，敦煌謙德堂陷；<span class="jiazhu">張駿據河西，起謙光殿於姑臧。自謂專制一方，而事晉不改臣節，雖謙而光也。李暠得敦煌，亦稱藩於晉，起謙德堂，其志猶張氏也。敦煌，徒門翻。</span>八月，效穀地裂；二年，元日，昏霧四塞；四月，日赤無光，二旬乃復；十一月，狐上南門；今茲春、夏，地頻五震；六月，隕星于建康。臣雖學不稽古，行年五十有九，請爲殿下略言耳目之所聞見，不復能遠論書傳之事也。<span class="jiazhu">塞，悉則翻。上，時掌翻。爲，于僞翻。不復，扶又翻。傳，直戀翻。</span>乃者咸安之初，西平地裂，狐入謙光殿前；俄而秦師奄至，都城不守。<span class="jiazhu">咸安，簡文帝年號。涼土以姑臧爲都城。孝武太元元年，秦入姑臧，蓋地裂、狐入在咸安之初，而其應在太元之初也。</span>梁熙旣爲涼州，不撫百姓，專爲聚斂，<span class="jiazhu">斂，力贍翻。</span>建元十九年，姑臧南門崩，隕石於閑豫堂；明年爲呂光所殺。<span class="jiazhu">太元元年，秦主堅建元之十二年也。堅以梁熙鎭涼州。建元十九年，堅敗於淮南，晉太元之八年也。明年，呂光殺梁熙。</span>段業稱制此方，三年之中，地震五十餘所；旣而先王龍興於瓜州，<span class="jiazhu">瓜州，敦煌郡也。考之《晉志》，張氏置沙州於敦煌，未嘗置瓜州。又考之《唐志》，沙洲敦煌郡，本瓜州，武德五年曰西沙州，貞觀七年曰沙州。瓜州晉昌郡，武德五年析沙州之常樂置。蓋李暠興於敦煌，自稱秦、涼二州牧，其後遷于酒泉，以敦煌爲瓜州；至唐復以敦煌爲沙州，以晉昌爲瓜州，而瓜州分爲二州矣。</span>蒙遜篡弒於張掖。此皆目前之成事，殿下所明知也。效穀，先王鴻漸之地；<span class="jiazhu">暠自效穀令得敦煌，遂有七郡，故云然。《易》所謂鴻漸者，鴻，水鳥也，自水而漸于干，又漸于磐，又漸于陸，又漸于木：自下而進，漸升而上也。</span>謙德，卽尊之室；基陷地裂，大凶之徵也。日者，太陽之精，中國之象；赤而無光，中國將衰。諺曰：<span class="jiazhu">諺，音彥。</span>『野獸入家，主人將去。』狐上南門，亦變異之大者也。今蠻夷益盛，中國益微。願殿下亟罷宮室之役，止遊畋之娛，延禮英俊，愛養百姓，以應天變、防未然。」</span>歆不從。</p>
<p class="em2 strong"><span class="yinwen">14</span>秋，七月，宋公裕始受進爵之命。八月，移鎭壽陽，以度支尙書劉懷愼爲督淮北諸軍事、徐州刺史，鎭彭城。<span class="jiazhu">曹魏文帝置度支尙書，掌軍國支計；晉因之。度，徒洛翻。</span></p>
<p class="em2 strong"><span class="yinwen">15</span>辛未，魏主嗣東巡；甲申，還平城。</p>
<p class="em2 strong"><span class="yinwen">16</span>九月，宋王裕自解揚州牧。</p>
<p class="em2 strong"><span class="yinwen">17</span>秦左衞將軍匹達等將兵討彭利和于漒川，大破之，利和單騎奔仇池；獲其妻子，徙羌豪三千戶于枹罕，漒川羌三萬餘戶皆安堵如故。冬，十月，以尙書右僕射王松壽爲益州刺史，鎭漒川。<span class="jiazhu">漒，其良翻。騎，奇寄翻。枹，音膚。</span></p>
<p class="em2 strong"><span class="yinwen">18</span>宋王裕以河南蕭條，乙酉，徙司州刺史義眞爲揚州刺史，鎭石頭。蕭太妃謂裕曰：<span class="yinhao">「道憐汝布衣兄弟，宜用爲揚州。」</span>裕曰：<span class="yinhao">「寄奴於道憐，豈有所惜！<span class="jiazhu">裕，小字寄奴。道憐，蕭太妃所生也。</span>揚州根本所寄，事務至多，非道憐所了。」</span>太妃曰：<span class="yinhao">「道憐年出五十，豈不如汝十歲兒邪？」</span>裕曰：<span class="yinhao">「義眞雖爲刺史，事無大小，悉由寄奴。道憐年長，不親其事，於聽望不足。」</span><span class="jiazhu">聽望，猶言觀聽也。長，知兩翻。</span>太妃乃無言。道憐性愚鄙而貪縱，故裕不肯用。</p>
<p class="em2 strong"><span class="yinwen">19</span>十一月，丁亥朔，日有食之。</p>
<p class="em2 strong"><span class="yinwen">20</span>十二月，癸亥，魏主嗣西巡至雲中，從君子津西渡河，大獵於薛林山。<span class="jiazhu">按《魏書·帝紀》：薛林山在屋竇城西。</span></p>
<p class="em2 strong"><span class="yinwen">21</span>辛卯，宋王裕加殊禮，進王太妃爲太后，世子爲太子。</p> 



</div></body></html>