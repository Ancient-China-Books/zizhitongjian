<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百四十五·梁紀一·高祖武皇帝</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="梁紀一">梁紀一</span></span></h1>
<p><span class="jiazhu">起玄黓敦牂<span class="biaozhusup" data-rel="（壬午）"></span>，盡閼逢涒灘<span class="biaozhusup" data-rel="（甲申）"></span>，凡三年。</span></p>
<p class=""><span class="jiazhu">齊宣德太后詔蕭衍自建安郡公進爵梁公，衍志也。尋進爵爲王，尋受齊禪，國因號曰梁。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高祖武皇帝">高祖武皇帝</span></span></h5>
<p class=""><span class="jiazhu">諱衍，字叔達，小字練兒，南蘭陵中都里人，姓蕭氏。與齊同出淮陰令整，三世至順之，順之於齊高帝爲族弟，帝，順之之子也。按《通鑑·武皇帝紀》凡十八卷，以一二爲次，此卷<span class="yinhao">「武皇帝」</span>之下合有<span class="yinhao">「一」</span>字。</span></p>
<p class="strong"><span class="section" id="title-3"><span data-head-description="" data-head-level="h4" data-head-title="天監元年">天監元年</span></span><span class="biaozhusup" data-rel="（壬午、五〇二年）"></span><span class="jiazhu">自是年三月以前，猶是齊和帝中興二年。</span></p>
<p class="em2 strong"><span class="yinwen">1</span>春，正月，齊和帝遣兼侍中席闡文等慰勞建康。<span class="jiazhu">勞，力到翻。</span></p>
<p class="em2 strong"><span class="yinwen">2</span>大司馬衍下令：<span class="yinhao">「凡東昏時浮費，自非可以習禮樂之容，繕甲兵之備者，餘皆禁絕。」</span></p>
<p class="em2 strong"><span class="yinwen">3</span>戊戌，迎宣德太后入宮，臨朝稱制；衍解承制。<span class="jiazhu">衍承制見上卷上年。蹔解之以覘人心。朝，直遙翻。</span></p>
<p class="em2 strong"><span class="yinwen">4</span>己亥，以寧朔將軍蕭昺監南兗州諸軍事。昺，衍之從父弟也。<span class="jiazhu">昺，兵永翻。昺與帝同祖治書侍御史道賜。監，工銜翻。從，才用翻。</span></p>
<p class="em2 strong"><span class="yinwen">5</span>壬寅，進大司馬衍都督中外諸軍事，劍履上殿，贊拜不名。<span class="jiazhu">上，時掌翻。</span></p>
<p class="em2 strong"><span class="yinwen">6</span>己酉，以大司馬長史王亮爲中書監、尙書令。</p>
<p class="em2 strong"><span class="yinwen">7</span>初，大司馬與黃門侍郎范雲、南清河太守沈約、司徒右長史任昉同在竟陵王西邸，<span class="jiazhu">事見一百三十六卷齊武帝永明二年。守，式又翻。任，音壬。昉，分兩翻。</span>意好敦密，<span class="jiazhu">敦，厚也。好，呼到翻。</span>至是，引雲爲大司馬諮議參軍、領錄事，<span class="jiazhu">衍錄尙書，其錄府事使雲領之。</span>約爲驃騎司馬，<span class="jiazhu">爲衍驃騎大將軍府司馬。驃，匹妙翻。騎，奇寄翻。</span>昉爲記室參軍，與參謀議。前吳興太守謝朏、國子祭酒何胤先皆棄官家居，<span class="jiazhu">齊明帝建武初，朏、胤皆棄官去。朏，敷尾翻。先，悉薦翻。</span>衍奏徵爲軍諮祭酒，朏、胤皆不至。</p>
<p class="em2 strong">大司馬內有受禪之志，沈約微扣其端，大司馬不應；他日，又進曰：<span class="yinhao">「今與古異，不可以淳風期物。<span class="jiazhu">淳風，謂淳古之風也。</span>士大夫攀龍附鳳，皆望有尺寸之功。今童兒牧豎皆知齊祚已終，明公當承其運，天文讖記又復炳然；<span class="jiazhu">讖，楚譖翻。</span>天心不可違，人情不可失。苟曆數所在，雖欲謙光，亦不可得已。」</span><span class="jiazhu">《易》曰：謙尊而光。</span>大司馬曰：<span class="yinhao">「吾方思之。」</span>約曰：<span class="yinhao">「公初建牙樊、沔，此時應思；<span class="jiazhu">沔，彌兗翻。</span>今王業已成，何所復思！若不早定大業，脫有一人立異，卽損威德。且人非金石，時事難保，豈可以建安之封遺之子孫！<span class="jiazhu">復，扶又翻；下無復、豈復同。遺，唯季翻。</span>若天下還都，公卿在位，則君臣分定，<span class="jiazhu">分，扶問翻。</span>無復異心，君明於上，臣忠於下，豈復有人方更同公作賊！」</span>大司馬然之。約出，大司馬召范雲告之，雲對略同約旨，大司馬曰：<span class="yinhao">「智者乃爾暗同。卿明早將休文更來！」</span><span class="jiazhu">將，攜也，挾也，領也。休文，沈約字也。</span>雲出，語約，約曰：<span class="yinhao">「卿必待我！」</span>雲許諾，而約先期入。<span class="jiazhu">語，牛倨翻。先，悉薦翻。</span>大司馬命草具其事，約乃出懷中詔書幷諸選置，大司馬初無所改。俄而雲自外來，至殿門，不得入，徘徊壽光閤外，但云<span class="yinhao">「咄咄！」</span><span class="jiazhu">江南禁中有壽光省。咄，當沒翻。毛晃曰：咄咄，咨嗟語也。</span>約出，問曰：<span class="yinhao">「何以見處？」</span>約舉手向左，<span class="jiazhu">謂處之以尙書左僕射也。處，昌呂翻。</span>雲笑曰：<span class="yinhao">「不乖所望。」</span>有頃，大司馬召雲入，嘆約才智縱橫，<span class="jiazhu">縱，子容翻。</span>且曰：<span class="yinhao">「我起兵於今三年矣，<span class="jiazhu">東昏侯永元二年十一月，衍起兵，至是首尾三年。</span>功臣諸將實有其勞，<span class="jiazhu">將，卽亮翻。</span>然成帝業者，卿二人也。」</span></p>
<p class="em2 strong">甲寅，詔進大司馬位相國，總百揆，揚州牧，封十郡爲梁公，<span class="jiazhu">時以豫州之梁郡、歷陽、南徐州之義興、揚州之淮南、宣城、吳興、會稽、新安、東陽凡十郡爲梁公國。相，息亮翻。</span>備九錫之禮，置梁百司，去錄尙書之號，<span class="jiazhu">去，羌呂翻。</span>驃騎大將軍如故。二月，辛酉，梁公始受命。</p>
<p class="em2 strong">齊湘東王寶晊，<span class="jiazhu">晊，之日翻。</span>安陸昭王緬之子也，<span class="jiazhu">緬，齊明帝之弟。緬，彌兗翻。</span>頗好文學。<span class="jiazhu">好，呼到翻。</span>東昏侯死，寶晊望物情歸己，坐待法駕，旣而王珍國等送首梁公，梁公以寶晊爲太常，寶晊心不自安。壬戌，梁公稱寶晊謀反，幷其弟江陵公寶覽、汝南公寶宏皆殺之。</p>
<p class="em2 strong"><span class="yinwen">8</span>丙寅，詔梁國選諸要職，悉依天朝之制。<span class="jiazhu">朝，直遙翻。</span>於是以沈約爲吏部尙書兼右僕射，范雲爲侍中。</p>
<p class="em2 strong">梁公納東昏余妃，頗妨政事，范雲以爲言，梁公未之從。雲與侍中、領軍將軍王茂同入見，<span class="jiazhu">自沈約至王茂，皆梁國官也。見，賢遍翻。</span>雲曰：<span class="yinhao">「昔沛公入關，婦女無所幸，此范增所以畏其志大也。<span class="jiazhu">事見九卷漢高帝元年。</span>今明公始定建康，海內想望風聲，柰何襲亂亡之迹，以女德爲累乎！」</span><span class="jiazhu">《左傳》：富辰曰：女德無極。杜預《註》云：婦女之志，近之則不知止足。累，力瑞翻。</span>王茂起拜曰：<span class="yinhao">「范雲言是也。公必以天下爲念，無宜留此。」</span>梁公默然。雲卽請以余氏賚王茂，<span class="jiazhu">賚，洛代翻。</span>梁公賢其意而許之。明日，賜雲、茂錢各百萬。</p>
<p class="em2 strong">丙戌，詔梁公增封十郡，進爵爲王。<span class="jiazhu">時以豫州之南譙、廬江，江州之尋陽，郢州之武昌、西陽，南徐州之南琅邪、南東海、晉陵，揚州之臨海、永嘉十郡益梁國。</span>癸巳，受命，赦國內及府州<span class="jiaozhusup">【章：十二行本「州」下有「所統」二字；乙十一行本同；孔本同；退齋校同。】</span>殊死以下。<span class="jiazhu">自進爵爲王已上，凡詔皆以宣德太后稱制行之。</span></p>
<p class="em2 strong"><span class="yinwen">9</span>辛丑，殺齊邵陵王寶攸、晉熙王寶嵩、桂陽王寶貞。<span class="jiazhu">《南史·齊紀》作<span class="yinhao">「寶攸」</span>，《本傳》作<span class="yinhao">「寶脩」</span>。三王皆明帝之子。</span></p>
<p class="em2 strong">梁王將殺齊諸王，防守猶未急。鄱陽王寶寅家閹人顏文智與左右麻拱等密謀，穿牆夜出寶寅，具小船於江岸，著烏布襦，<span class="jiazhu">著，則略翻。襦，汝朱翻，短衣也。</span>腰繫千餘錢，潛赴江側，躡屩徒步，足無完膚。<span class="jiazhu">屩，居勺翻，草履也。</span>防守者至明追之，寶寅詐爲釣者，隨流上下十餘里，追者不疑。待散，乃渡西岸投民華文榮家，<span class="jiazhu">待散，待追者散也。華，戶化翻。</span>文榮與其族人天龍、惠連棄家將寶寅遁匿山澗，賃驢乘之，晝伏夜行，抵壽陽之東城。魏戍主杜元倫馳告揚州刺史任城王澄，以車馬侍衞迎之。<span class="jiazhu">任，音壬。</span>寶寅時年十六，徒步憔悴，<span class="jiazhu">悴，秦醉翻。</span>見者以爲掠賣生口。澄待以客禮，寶寅請喪君斬衰之服，澄遣人曉示情禮，以喪兄齊衰之服給之。<span class="jiazhu">喪，息浪翻。衰，倉回翻。齊，音咨。</span>澄帥官僚赴弔，寶寅居處有禮，一同極哀之節。<span class="jiazhu">禮，居君父之喪極哀。帥，讀曰率。處，昌呂翻。</span>壽陽多其義故，皆受慰喭；<span class="jiazhu">撫而安之曰慰，引生曰唁，唁，與喭同，魚戰翻。</span>唯不見夏侯一族，<span class="jiazhu">夏侯之族本譙郡譙人，居于壽陽。夏，戶雅翻。</span>以夏侯詳從梁王故也。澄深器重之。<span class="jiazhu">爲蕭寶寅貴顯於魏而不終張本。</span></p>
<p class="em2 strong"><span class="yinwen">10</span>齊和帝東歸，<span class="jiazhu">將東歸建康也。</span>以蕭憺爲都督荊、湘等六州諸軍事、荊州刺史。<span class="jiazhu">憺，徒敢翻，又徒濫翻。</span>荊州軍旅之後，公私空乏，憺厲精爲治，<span class="jiazhu">治，直吏翻。</span>廣屯田，省力役，存問兵死之家，供其乏困。自以少年居重任，<span class="jiazhu">少，詩照翻。</span>謂佐吏曰：<span class="yinhao">「政之不臧，士君子所宜共惜。吾今開懷，卿其無隱！」</span>於是人人得盡意，民有訟者皆立前待符敎，決於俄頃，曹無留事。荊人大悅。</p>
<p class="em2 strong"><span class="yinwen">11</span>齊和帝至姑孰，丙辰，下詔禪位于梁。</p>
<p class="em2 strong"><span class="yinwen">12</span>丁巳，廬陵王寶源卒。<span class="jiazhu">非疾也。寶源者，齊明帝第五子。</span></p>
<p class="em2 strong"><span class="yinwen">13</span>魯陽蠻魯北鷰等起兵攻魏潁州。<span class="jiazhu">魏置潁州於汝陰，又，潁州郡舊置潁州。</span></p>
<p class="em2 strong"><span class="yinwen">14</span>夏，四月，辛酉，宣德太后令曰：<span class="yinhao">「西詔至，<span class="jiazhu">齊和帝雖已至姑孰，其地猶在建康之西，故曰西詔。</span>帝憲章前代，<span class="jiazhu">憲章前代者，以前代爲法度也。</span>敬禪神器于梁，明可臨軒<span class="jiazhu">明，謂明旦也。</span>遣使恭授璽紱，未亡人歸于別宮。」</span><span class="jiazhu">古者君薨，其夫人在者自稱未亡人。使，疏吏翻。璽，斯氏翻。紱，音弗。</span>壬戌，發策，遣兼太保、尙書令亮等奉皇帝璽紱詣梁宮。<span class="jiazhu">亮，王亮也。</span>丙寅，梁王卽皇帝位于南郊，大赦，改元。<span class="jiazhu">始改元天監。</span>是日，追贈兄懿爲丞相，封長沙王，諡曰宣武，葬禮依晉安平獻王故事。<span class="jiazhu">懿爲東昏侯所殺，葬不成禮，今依晉葬安平王孚禮葬之。</span></p>
<p class="em2 strong">丁卯，奉和帝爲巴陵王，宮于姑孰，優崇之禮，皆倣齊初。<span class="jiazhu">倣齊奉汝陰王之禮。</span>奉宣德太后爲齊文帝妃，王皇后爲巴陵王妃。齊世王、侯封爵，悉從降省，<span class="jiazhu">降者，王降公，公降侯。省者，除其封國。省，所梗翻。</span>唯宋汝陰王不在除例。<span class="jiazhu">備三恪也。</span></p>
<p class="em2 strong">追遵皇考爲文皇帝，廟號太祖；皇妣爲獻皇后。<span class="jiazhu">《考異》曰：《南史》云五月追尊。今從《梁書》。</span>追諡妃郗氏曰德皇后。<span class="jiazhu">東昏侯永元元年，郗氏卒于襄陽。郗，丑之翻。</span>封文武功臣車騎將軍夏侯詳等十五人爲公、侯。<span class="jiazhu">騎，奇寄翻。</span>立皇弟中護軍宏爲臨川王，南徐州刺史秀爲安成王，雍州刺史偉爲建安王，<span class="jiazhu">雍，於用翻。</span>左衞將軍恢爲鄱陽王，荊州刺史憺爲始興王；以宏爲揚州刺史。</p>
<p class="em2 strong">丁卯，以中書監王亮爲尙書令，相國左長史王瑩爲中書監，吏部尙書沈約爲尙書僕射，長兼侍中范雲爲散騎常侍、吏部尙書。</p>
<p class="em2 strong"><span class="yinwen">15</span>詔凡後宮、樂府、西解、暴室諸婦女一皆放遣。<span class="jiazhu">解，讀曰廨。一皆放遣，一切盡放遣之也。</span></p>
<p class="em2 strong"><span class="yinwen">16</span>戊辰，巴陵王卒。時上欲以南海郡爲巴陵國，徙王居之。沈約曰：<span class="yinhao">「古今殊事，魏武所云『不可慕虛名而受實禍。』」</span><span class="jiazhu">沈約夢齊和帝劍斷其舌，天之報應固不爽也。</span>上頷之，乃遣所親鄭伯禽詣姑孰，以生金進王，王曰：<span class="yinhao">「我死不須金，醇酒足矣。」</span>乃飲沈醉；<span class="jiazhu">沈，持林翻。</span>伯禽就摺殺之。<span class="jiazhu">時年十五。摺，落合翻。</span></p>
<p class="em2 strong">王之鎭荊州也，琅邪顏見遠爲錄事參軍，及卽位，爲治書侍御史兼中丞，<span class="jiazhu">治，直之翻。</span>旣禪位，見遠不食數日而卒。<span class="jiazhu">史言齊臣以死殉和帝者僅一顏見遠。</span>上聞之曰：<span class="yinhao">「我自應天從人，<span class="jiazhu">曰從人者，避皇考順之諱也。</span>何預天下士大夫事，而顏見遠乃至於此！」</span><span class="jiazhu">此言不可以訓。</span></p>
<p class="em2 strong"><span class="yinwen">17</span>庚午，詔：<span class="yinhao">「有司依周、漢故事，議贖刑條格，<span class="jiazhu">《舜典》曰：金作贖刑。《註》曰：誤入而刑，出金以贖罪。周穆王訓夏贖刑，亦以五刑之辟，疑者罰贖。至漢文帝令民入粟以贖罪；武帝令死罪入贖，錢五十萬減死一等。蓋自虞及周疑誤者贖，漢則凡犯罪者皆可得而入贖。</span>凡在官身犯鞭杖之罪，悉入贖停罰，其臺省令史、士卒欲贖者聽之。」</span></p>
<p class="em2 strong"><span class="yinwen">18</span>以謝沭縣公寶義爲巴陵王，奉齊祀。<span class="jiazhu">上之受禪也，寶義以晉安王降封謝沭縣公。《晉志》謝沭縣屬臨賀郡。沭，食聿翻。</span>寶義幼有廢疾，不能言，故獨得全。</p>
<p class="em2 strong">齊南康侯子恪及弟祁陽侯子範嘗因事入見，<span class="jiazhu">子恪、子範，齊豫章王嶷子也。祁陽縣，吳立，宋屬零陵郡。見，賢遍翻。</span>上從容謂曰：<span class="jiazhu">從，千容翻。</span><span class="yinhao">「天下公器，非可力取，苟無期運，雖項籍之力終亦敗亡。宋孝武性猜忌，兄弟粗有令名者皆鴆之，<span class="jiazhu">謂南平王鑠也。粗，坐五翻。</span>朝臣以疑似枉死者相繼。<span class="jiazhu">謂顏竣、王僧達、周朗、沈懷文等。朝，直遙翻。</span>然或疑而不能去，<span class="jiazhu">去，羌呂翻；下同。</span>或不疑而卒爲患，如卿祖以材略見疑，而無如之何。<span class="jiazhu">此正指疑而不能去者，謂齊高帝也。卒，子恤翻。</span>湘東以庸愚不疑，而子孫皆死其手。<span class="jiazhu">此正指不疑而卒爲患者，謂明帝盡殺孝武帝子孫也。</span>我於時已生，彼豈知我應有今日！固知有天命者非人所害。我初平建康，人皆勸我除去卿輩以壹物心，我於時依而行之，誰謂不可！正以江左以來，代謝之際，必相屠滅，感傷和氣，所以固祚不長。又，齊、梁雖云革命，事異前世，我與卿兄弟雖復絕服，<span class="jiazhu">五服之親，至於袒免則無服矣。去，羌呂翻。復，扶又翻；下可復、無復同。</span>宗屬未遠，齊業之初亦共甘苦，<span class="jiazhu">齊、宋禪代之際，帝父順之參預佐命。</span>情同一家，豈可遽如行路之人！卿兄弟果有天命，非我所殺；若無天命，何忽行此！當足示無度量耳。且建武塗炭卿門，<span class="jiazhu">謂齊明帝建武中誅高、武子孫。</span>我起義兵，非唯自雪門恥，亦爲卿兄弟報仇。<span class="jiazhu">爲，于僞翻。</span>卿若能在建武、永元之世<span class="jiazhu">永元，齊東昏侯年號。</span>撥亂反正，<span class="jiazhu">謂齊明帝父子爲亂，高、武子孫爲正。</span>我豈得不釋戈推奉邪！我自取天下於明帝家，非取之於卿家也。昔劉子輿自稱成帝子，光武言：『假使成帝更生，天下亦不可復得，況子輿乎！』<span class="jiazhu">事見三十九卷漢更始元年。</span>曹志，魏武帝之孫，爲晉忠臣。<span class="jiazhu">事見八十一卷晉武帝太康四年。</span>況卿今日猶是宗室，我方坦然相期，卿無復懷自外之意！<span class="jiazhu"><span class="yinhao">「無」</span>，當作<span class="yinhao">「毋」</span>。</span>小待，當自知我寸心。」</span>子恪兄弟凡十六人，皆仕梁，子恪、子範、子質、子顯、子雲、子暉並以才能知名，歷官清顯，各以壽終。<span class="jiazhu">史言帝所誅夷者齊明帝之後，高帝之後固無恙也。</span></p>
<p class="em2 strong"><span class="yinwen">19</span>詔徵謝朏爲左光祿大夫、開府儀同三司，<span class="jiazhu">朏，敷尾翻。</span>何胤爲右光祿大夫，何點爲侍中；胤、點終不就。</p>
<p class="em2 strong"><span class="yinwen">20</span>癸酉，詔<span class="yinhao">「公車府謗木、肺石傍各置一函，<span class="jiazhu">《周禮》大司寇以肺石達窮民，《註》云：肺石，赤石也。肺，芳廢翻。</span>若肉食莫言，欲有橫議，投謗木函；<span class="jiazhu">杜預曰：肉食，在位者。布衣處士而議朝政，謂之橫議。橫，戶孟翻。</span>若以功勞才器冤沈莫達，投肺石函。」</span><span class="jiazhu">沈，持林翻。</span></p>
<p class="em2 strong">上身服浣濯之衣，常膳唯以菜蔬。每簡長吏，務選廉平，皆召見於前，勗以政道。<span class="jiazhu">見，賢遍翻。勗，許玉翻，勉也。</span>擢尙書殿中郎到漑爲建安內史，左戶侍郎劉鬷爲晉安太守，<span class="jiazhu">杜佑曰：宋、齊度支尙書統度支、左戶、右戶、金部、庫部六曹。鬷，子公翻。沈約曰：建安本閩越，秦立爲閩中郡，漢武帝滅閩越，徙其民於江、淮間，虛其地，後有遁逃山谷間者頗出，立爲冶縣，屬會稽。司馬彪云：章安是故冶。然則臨海亦冶地也。後分冶地爲會稽東、南二部都尉；東部，臨海是也；南部，建安是也。吳孫休永安三年，分南部立爲建安郡，晉武帝太康三年分建安立晉安郡。詳考沈《志》，建安郡則今南劍、邵武、建寧之地，晉安郡則今福州之地，沈《志》，洪氏《隸釋》辯之甚詳，註已見前。</span>二人皆以廉潔著稱。漑，彥之曾孫也。<span class="jiazhu">到彥之，宋文帝將。</span>又著令：<span class="yinhao">「小縣令有能，遷大縣，大縣有能，遷二千石。」</span>以山陰令丘仲孚爲長沙內史，武康令東海何遠爲宣城太守，由是廉能莫不知勸。</p>
<p class="em2 strong"><span class="yinwen">21</span>魯陽蠻圍魏湖陽，<span class="jiazhu">湖陽縣，漢屬南陽郡，晉省，元魏後於此置西淮南郡及南襄州，隋爲湖陽縣，唐幷湖陽，入棗陽縣。</span>撫軍將軍李崇將兵擊破之，<span class="jiazhu">將，卽亮翻。</span>斬魯北鷰；徙萬餘戶於幽、幷諸州及六鎭，尋叛南走，所在追討，比及河，殺之皆盡。<span class="jiazhu">比，必利翻。</span></p>
<p class="em2 strong"><span class="yinwen">22</span>閏月，丁巳，魏頓丘匡公穆亮卒。<span class="jiazhu">《諡法》：貞心大度曰匡。</span></p>
<p class="em2 strong"><span class="yinwen">23</span>齊東昏侯嬖臣孫文明等，雖經赦令，猶不自安，五月，乙亥夜，帥其徒數百人，因運荻炬，束仗入南、北掖門作亂，<span class="jiazhu">荻炬者，束荻爲火炬用也。因運此，遂束兵仗於荻中以入。嬖，卑義翻，又傳計翻。帥，讀曰率。</span>燒神虎門、總章觀，入衞尉府，殺衞尉洮陽愍侯張弘策。<span class="jiazhu">觀，古玩翻。洮陽縣屬零陵郡。洮，音兆。</span>前軍司馬呂僧珍直殿內，以宿衞兵拒之，不能卻。上戎服御前殿，曰：<span class="yinhao">「賊夜來，是其衆少，曉則走矣。」</span><span class="jiazhu">少，詩沼翻。</span>命擊五鼓，領軍將軍王茂、驍騎將軍張惠紹聞難，引兵赴救，盜乃散走，討捕，悉誅之。<span class="jiazhu">擊五鼓，晉檀祗破司馬國璠之故智也。驍，堅堯翻。騎，奇寄翻。難，乃旦翻。</span></p>
<p class="em2 strong"><span class="yinwen">24</span>江州刺史陳伯之，目不識書，得文牒辭訟，唯作大諾而已，有事，典籤傳口語，與奪決於主者。<span class="jiazhu">伯之手不能書，典籤傳其口之所言。</span>豫章人鄧繕、永興人戴永忠<span class="jiazhu">漢會稽諸曁縣，吳更名永興。</span>有舊恩於伯之，伯之以繕爲別駕，永忠爲記室參軍。河南褚緭居建康，<span class="jiazhu">緭，于貴翻。《考異》曰：《魏書·蕭寶寅傳》作<span class="yinhao">「褚胃」</span>，今從《梁書》。</span>素薄行，仕宦不得志，頻造尙書范雲，雲不禮之。<span class="jiazhu">行，下孟翻。造，七到翻。范雲時爲吏部尙書。</span>緭怒，私謂所親曰：<span class="yinhao">「建武以後，草澤下族悉化成貴人，吾何罪而見棄！今天下草創，饑饉不已，喪亂未可知。<span class="jiazhu">喪，息浪翻。</span>陳伯之擁強兵在江州，非主上舊臣，有自疑之意；且熒惑守南斗，詎非爲我出邪！<span class="jiazhu">《晉·天文志》：將有天子之事，占於南斗。南斗六星，天廟也，主兵。爲，于僞翻。</span>今者一行事若無成，入魏不失作河南郡守。」</span><span class="jiazhu">守，式又翻。</span>遂投伯之，大見親狎。伯之又以鄕人朱龍符爲長流參軍，<span class="jiazhu">陳伯之，濟陰人。《職官分紀》：長流參軍主禁防。晉從公府有長流參軍；小府無長流參軍，置禁防參軍。《顏氏家訓》：或問：何故名治獄參軍爲長流？答曰：《帝王世紀》云，帝少昊崩，其神降于長流之山。此事本出《山海經》，於祀主秋。按《周禮》秋官司寇主刑罰。長流之職，漢、魏捕賊掾耳；晉、宋以來，始爲參軍，上屬司寇，故取秋帝所居爲嘉名焉。</span>並乘伯之愚闇，恣爲姦利。</p>
<p class="em2 strong">上聞之，使陳虎牙私戒伯之，又遣人代鄧繕爲別駕，伯之不受命，表云：<span class="yinhao">「龍符驍勇，<span class="jiazhu">驍，堅堯翻。</span>鄧繕有績效；臺所遣別駕，請以爲治中。」</span>繕於是日夜說伯之云：<span class="yinhao">「臺家府藏空竭，復無器仗，三倉無米，東境飢流，<span class="jiazhu">三倉，太倉、石頭倉及常平倉。又按《五代史志》，梁司農卿主農功倉廩，統太倉等令，又管左、右、中部三倉丞。東境，三吳、會稽之地。說，式芮翻。復，扶又翻；下若復同。</span>此萬世一時也。機不可失！」</span>緭、永忠共贊成之。伯之謂繕：<span class="yinhao">「今啓卿，若復不得，卽與卿共反。」</span>上敕伯之以部內一郡處繕，<span class="jiazhu">處，昌呂翻。</span>於是伯之集府州僚佐謂曰：<span class="yinhao">「奉齊建安王敎，帥江北義勇十萬，已次六合，<span class="jiazhu">齊建安王，蕭寶寅也，時奔魏。據《宋史［書］》，六合山在烏江縣界。《五代志》：江都郡六合縣，宋、齊之秦郡尉氏縣也。帥，讀曰率；下同。</span>見使以江州見力運糧速下。<span class="jiazhu">見力之見，賢遍翻。</span>我荷明帝厚恩，誓死以報。」</span>卽命纂嚴，使緭詐爲蕭寶寅書以示僚佐，於聽事前爲壇，歃血共盟。</p>
<p class="em2 strong">緭說伯之曰：<span class="jiazhu">荷，下可翻。聽，讀曰廳。歃，色甲翻。說，式芮翻。</span><span class="yinhao">「今舉大事，宜引衆望。長史程元沖，不與人同心；臨川內史王觀，僧虔之孫，人身不惡，可召爲長史以代元沖。」</span><span class="jiazhu">觀，古玩翻。</span>伯之從之，仍以緭爲尋陽太守，永忠爲輔義將軍，龍符爲豫州刺史。觀不應命。豫章太守鄭伯倫起郡兵拒守。程元沖旣失職於家，合帥數百人，<span class="jiazhu">合衆而帥之以攻伯之。</span>乘伯之無備，突入至聽事前；<span class="jiazhu">聽，讀與廳同。</span>伯之自出格鬬，元沖不勝，逃入廬山。<span class="jiazhu">廬山在江州南。</span>伯之密遣信報虎牙兄弟，皆逃奔盱眙。<span class="jiazhu">盱眙，音吁怡。</span></p>
<p class="em2 strong">戊子，詔以領軍將軍王茂爲征南將軍、江州刺史，帥衆討之。</p>
<p class="em2 strong"><span class="yinwen">25</span>魏揚州小峴戍主党法宗<span class="jiazhu">党，底朗翻，姓也。杜佑《通典》德浪翻。峴，戶典翻；下同。</span>襲大峴戍，破之，虜龍驤將軍邾菩薩。<span class="jiazhu">驤，思將翻。菩，薄乎翻。薩，桑葛翻。</span></p>
<p class="em2 strong"><span class="yinwen">26</span>陳伯之聞王茂來，謂褚緭等曰：<span class="yinhao">「王觀旣不就命，鄭伯倫又不肯從，便應空手受困。今先平豫章，開通南路，多發丁力，益運資糧，然後席卷北向，以撲飢疲之衆，不憂不濟。」</span><span class="jiazhu">卷，讀曰捲。北向，謂北下攻建康也。撲，普木翻。</span>六月，留鄕人唐蓋人守城，<span class="jiazhu">守尋陽城。</span>引兵趣豫章，攻伯倫，不能下。<span class="jiazhu">趣，七喻翻。</span>王茂軍至，伯之表裏受敵，遂敗走，間道渡江，與虎牙等及褚緭俱奔魏。<span class="jiazhu">間，古莧翻。</span></p>
<p class="em2 strong"><span class="yinwen">27</span>上遣左右陳建孫送劉季連子弟三人入蜀，使諭旨慰勞。<span class="jiazhu">勞，力到翻。</span>季連受命，飭還裝，益州刺史鄧元起始得之官。</p>
<p class="em2 strong">初，季連爲南郡太守，不禮於元起。<span class="jiazhu">鄧元起，南郡當陽人。</span>都錄朱道琛有罪，<span class="jiazhu">都錄，蓋郡之首吏，總錄諸吏者也。琛，丑林翻。</span>季連欲殺之，逃匿得免。至是，道琛爲元起典籤，說元起曰：<span class="jiazhu">說，式芮翻；下或說同。</span><span class="yinhao">「益州亂離已久，公私虛耗。劉益州臨歸，豈辦遠遣迎候！道琛請先使檢校，<span class="jiazhu">使，疏吏翻。</span>緣路奉迎，不然，萬里資糧，未易可得。」</span>元起許之。道琛旣至，言語不恭，又歷造府州人士，見器物，輒奪之，有不獲者，語曰：<span class="jiazhu">易，以豉翻。造，七到翻。語，牛倨翻。</span><span class="yinhao">「會當屬人，何須苦惜！」</span>於是軍府大懼，謂元起必誅季連，禍及黨與，競言之於季連。季連亦以爲然，且懼昔之不禮於元起，乃召兵算之，有精甲十萬，歎曰：<span class="yinhao">「據天險之地，握此強兵，進可以匡社稷，退不失作劉備，捨此安之！」</span>遂召佐史，矯稱齊宣德太后令，聚兵復反，收朱道琛，殺之。<span class="jiazhu">史言劉季連阻兵，釁起於朱道琛。</span>召巴西太守朱士略及涪令李膺，並不受命。<span class="jiazhu">涪，音浮。</span>是月，元起至巴西，士略開門納之。</p>
<p class="em2 strong">先是，蜀民多逃亡，聞元起至，爭出投附，皆稱起義兵應朝廷，軍士新故三萬餘人。<span class="jiazhu">新，謂蜀民新附者；故，謂元起從行者。先，式薦翻。</span>元起在道久，糧食乏絕，或說之曰：<span class="yinhao">「蜀土政慢，民多詐疾，若檢巴西一郡籍注，因而罰之，所獲必厚。」</span><span class="jiazhu">謂民多詐疾，注之於籍，以避征役。說，輸芮翻。</span>元起然之。李膺諫曰：<span class="yinhao">「使君前有嚴敵，後無繼援，山民始附，於我觀德。<span class="jiazhu">言山民觀望，我德則附，否則攜貳。使，疏吏翻。</span>若糾以刻薄，民必不堪，衆心一離，雖悔無及。何必起疾可以濟師！<span class="jiazhu">起疾，謂糾之以刻薄，民所不堪，則是興長病端。一曰：起疾，謂起詐疾者。杜預曰：濟，益也。</span>膺請出圖之，不患資糧不足也。」</span>元起曰：<span class="yinhao">「善。一以委卿！」</span>膺退，帥富民上軍資米，<span class="jiazhu">帥，讀曰率。上，時掌翻。</span>得三萬斛。</p>
<p class="em2 strong"><span class="yinwen">28</span>秋，八月，丁未，命尙書删定郎濟陽蔡法度損益王植之集註舊律，<span class="jiazhu">王植之集定張、杜律見一百三十七卷齊武帝永明九年。濟，子禮翻。</span>爲《梁律》，仍命與尙書令王亮、侍中王瑩、尙書僕射沈約、吏部尙書范雲等九人同議定。</p>
<p class="em2 strong"><span class="yinwen">29</span>上素善鍾律，欲釐正雅樂，乃自制四器，名之爲<span class="yinhao">「通」</span>。<span class="jiazhu">《五代史志》：通，受聲廣九寸，宣聲長九尺，臨岳高一寸二分。每通皆施三絃。一曰玄英通，二曰青陽通，三曰朱明通，四曰白藏通。</span>每通施三絃，黃鍾絃用二百七十絲，長九尺，應鍾絃用一百四十二絲，長四尺七寸四分差強，中間十律，以是爲差。<span class="jiazhu">黃鍾律長九寸，引而伸之爲九尺。應鍾律長四寸二十七分寸之二十，引而伸之爲四尺七寸四分差強。中間十律以是爲差者，卽上生、下生，三分益一、三分去一之數也。長，直亮翻；下同。</span>因以通聲轉推月氣，悉無差違，而還得相中。又制十二笛，黃鍾笛長三尺八寸，應鍾笛長二尺三寸，中間十律以是爲差，以寫通聲，飲古鍾玉律，並皆不差。<span class="jiazhu">樂有飲聲，飲者隨其聲而酌其清濁高下也。鄭譯因琵琶七調，以其所捻琵琶絃柱相飲爲七均，合成十二，以應十二律是也。</span>於是被以八音，<span class="jiazhu">八音，金、石、絲、竹、匏、土、革、木。被，皮義翻。</span>施以七聲，<span class="jiazhu">七聲，宮、商、角、徵、羽及變宮、變徵。</span>莫不和韻。先是，宮懸止有四鎛鍾，雜以編鍾、編磬、衡鍾凡十六虡。<span class="jiazhu">古者天子宮懸。《周禮註》云：宮懸。四面。四面象宮室有牆，故謂之宮懸。凡鍾十六枚同在于虡，謂之編鍾。特懸者謂之鎛鍾。《爾雅》曰：大鍾謂之鎛。編磬亦十六枚而同虡。先，悉薦翻。鎛，補各翻。虡，其呂翻。</span>上始命設十二鎛鍾，各有編鍾、編磬，凡三十六虡，而去衡鍾，四隅植建鼓。<span class="jiazhu">建鼓，大鼓也，少昊氏作之爲建鼓之節。去，羌呂翻。</span></p>
<p class="em2 strong"><span class="yinwen">30</span>魏高祖之喪，前太傅平陽公丕自晉陽來赴，<span class="jiazhu">此太和二十三年事。</span>遂留洛陽。丕年八十餘，歷事六世，<span class="jiazhu">丕，拓跋翳槐之曾孫，從世祖臨江，歷景、穆、文成、獻文、孝文及今主凡六世。</span>位極公輔，而還爲庶人。<span class="jiazhu">丕得罪見一百四十一卷齊明帝建武四年。</span>魏主以其宗室耆舊，矜而禮之。乙卯，以丕爲三老。</p>
<p class="em2 strong"><span class="yinwen">31</span>魏揚州刺史任城王澄表請攻鍾離，魏主使羽林監敦煌范紹詣壽陽，並量進止。澄曰：<span class="yinhao">「當用兵十萬，往來百日，乞朝廷速辦糧仗。」</span>紹曰：<span class="yinhao">「今秋已向末，方欲調發，<span class="jiazhu">任，音壬。敦，徒門翻。量，音良。調，徒弔翻。</span>兵仗可集，糧何由致！有兵無糧，何以克敵！」</span>澄沈思良久曰：<span class="yinhao">「實如卿言。」</span>乃止。<span class="jiazhu">沈，持林翻。</span></p>
<p class="em2 strong"><span class="yinwen">32</span>九月，丁巳，魏主如鄴。冬，十月，庚子，還至懷，與宗室近侍射遠，帝射三百五十餘步，羣臣刻銘以美之。甲辰，還洛陽。</p>
<p class="em2 strong"><span class="yinwen">33</span>十一月，己未，立小廟以祭太祖之母，<span class="jiazhu">太祖之母，帝祖母也。</span>每祭太廟畢，以一太牢祭之。</p>
<p class="em2 strong"><span class="yinwen">34</span>甲子，立皇子統爲太子。</p>
<p class="em2 strong"><span class="yinwen">35</span>魏洛陽宮室始成。<span class="jiazhu">齊武帝永明十一年魏始營洛陽，至是宮室乃成。</span></p>
<p class="em2 strong"><span class="yinwen">36</span>十二月，將軍張囂之侵魏淮南，取木陵戍；魏任城王澄遣輔國將軍成興擊之，<span class="jiaozhusup">【章：十二行本「之」下有「甲辰」二字；乙十一行本同；孔本同；張校同。】</span>囂之敗走，魏復取木陵。<span class="jiazhu">《水經註》，木陵山在黃水西南，有木陵關。黃水東逕晉西陽城南，又東逕南光城南，又東逕弋陽郡東，又東北入于淮，謂之黃口。《唐志》，木陵關在光州光山縣南、黃州麻城縣東北。復，扶又翻。</span></p>
<p class="em2 strong"><span class="yinwen">37</span>劉季連遣其將李奉伯等拒鄧元起，<span class="jiazhu">將，卽亮翻。</span>元起與戰，互有勝負。久之，奉伯等敗，還成都，元起進屯西平。<span class="jiazhu">晉安帝以秦、雍流民立懷寧郡，宋文帝元嘉十六年寄治成都，其屬縣有西平，蓋亦寄治成都城外，遂爲實土。</span>季連驅略居民，閉城固守。元起進屯蔣橋，去成都二十里，留輜重於琕。奉伯等間道襲琕，陷之，<span class="jiazhu">重，直用翻。郫，音疲。間，古莧翻。</span>軍備盡沒。元起捨琕，徑圍州城；城局參軍江希之謀以城降，不克而死。<span class="jiazhu">宋有十八曹參軍，城局其一也。降，戶江翻。</span></p>
<p class="em2 strong"><span class="yinwen">38</span>魏陳留公主寡居，僕射高肇、秦州刺史張彝皆欲尙之，公主許彝而不許肇。肇怒，譖彝於魏主，<span class="jiaozhusup">【章：十二行本「主」下有「彝」字；乙十一行本同；孔本作「尋」字；張校與孔本同。】</span>坐沈廢累年。<span class="jiazhu">沈，持林翻。</span></p>
<p class="em2 strong"><span class="yinwen">39</span>是歲，江東大旱，米斗五千，民多餓死。</p>
<p class="strong"><span class="section" id="title-4"><span data-head-description="" data-head-level="h4" data-head-title="天監二年">二年</span></span><span class="biaozhusup" data-rel="（癸未、五〇三年）"></span></p>
<p class="em2 strong"><span class="yinwen">1</span>春，正月，乙卯，以尙書僕射沈約爲左僕射，吏部尙書范雲爲右僕射，尙書令王亮爲左光祿大夫。丙辰，亮坐正旦詐疾不登殿，削爵，廢爲庶人。</p>
<p class="em2 strong"><span class="yinwen">2</span>乙亥，魏主耕籍田。</p>
<p class="em2 strong"><span class="yinwen">3</span>魏梁州氐楊會叛，行梁州事楊椿等討之。<span class="jiazhu">齊東昏永元二年書魏梁州刺史楊椿招降氐王楊集始，今乃爲行梁州事，當考。</span></p>
<p class="em2 strong"><span class="yinwen">4</span>成都城中食盡，升米三千，人相食。劉季連食粥累月，計無所出。上遣主書趙景悅宣詔受季連降，<span class="jiazhu">降，戶江翻；下同。</span>季連肉袒請罪。鄧元起遷季連于城外，俄而造焉，待之以禮。<span class="jiazhu">造，七到翻。</span>季連謝曰：<span class="yinhao">「早知如此，豈有前日之事！」</span><span class="jiazhu">蓋言前日所以阻兵拒命，實爲朱道琛搆間也。</span>琕城亦降。元起誅李奉伯等，送季連詣建康。初，元起在道，懼事不集，無以爲賞，士之至者皆許以辟命，於是受別駕、治中檄者將二千人。</p>
<p class="em2 strong">季連至建康，入東掖門，數步一稽顙，以至上前。<span class="jiazhu">稽，音啓。</span>上笑曰：<span class="yinhao">「卿欲慕劉備，而曾不及公孫述，<span class="jiazhu">謂公孫述不肯降漢也。</span>豈無臥龍之臣邪！」</span><span class="jiazhu">臥龍，謂諸葛孔明。</span>赦爲庶人。</p>
<p class="em2 strong"><span class="yinwen">5</span>三月，己巳，魏皇后蠶於北郊。</p>
<p class="em2 strong"><span class="yinwen">6</span>庚辰，魏揚州刺史任城王澄遣長風戍<span class="jiaozhusup">【戍　中華標點本随胡刻本作城。〇郭立暄：元刻初印本、早印乙本、明弘治修補印本如此，嘉靖元年修補印本“戍”作“成”（明補版）。清胡克家本作“城”。〇章：十二行本「城」作「戍」；乙十一行本同；孔本同；退齋校同；熊校同。】</span>主奇道顯入寇，<span class="jiazhu">《姓譜》，奇姓，伯奇之後。</span>取陰山、白藳二戍。<span class="jiazhu">據《水經註》，陰山關在弋陽縣西南；《唐志》，黃州麻城縣東北有陰山關。</span></p>
<p class="em2 strong"><span class="yinwen">7</span>蕭寶寅伏於魏闕之下，<span class="jiazhu">此魏朝之闕門也。闕卽古之象魏。</span>請兵伐梁，雖暴風大雨，終不蹔移；會陳伯之降魏，亦請兵自效。魏主乃引八坐、門下入定議。<span class="jiazhu">八坐，謂令、僕及諸曹尙書。門下，謂侍中、散騎常侍等官。蹔，與暫同。降，戶江翻。坐，徂臥翻。</span>夏，四月，癸未朔，以寶寅爲都督東揚等三州諸軍事、鎭東將軍、揚州刺史、丹楊公、齊王，禮賜甚厚，配兵一萬，令屯東城；<span class="jiazhu">此蓋漢、晉之東城縣地，以其地在壽陽之東，故置東揚州。</span>以伯之爲都督淮南諸軍事、平南將軍、江州刺史，屯陽石，<span class="jiazhu">卽羊石城也，在廬江西北，霍丘東南。</span>俟秋冬大舉。寶寅明當拜命，<span class="jiazhu">明，謂明旦也。</span>自夜慟哭至晨。魏人又聽寶寅募四方壯勇，得數千人，以顏文智、華文榮等六人皆爲將軍、軍主。<span class="jiazhu">顏文智將寶寅投華文榮，文榮等將寶寅投北。華，戶花翻。</span>寶寅志性雅重，過期猶絕酒肉，<span class="jiazhu">禮，爲兄弟服期喪。</span>慘形悴色，蔬食粗衣，未嘗嬉笑。<span class="jiazhu">悴，秦醉翻。</span></p>
<p class="em2 strong"><span class="yinwen">8</span>癸卯，蔡法度上《梁律》二十卷，<span class="jiazhu">上，時掌翻。</span>《令》三十卷，《科》四十卷。詔班行之。</p>
<p class="em2 strong"><span class="yinwen">9</span>五月，丁巳，霄城文侯范雲卒。<span class="jiazhu">霄城縣侯也。《五代志》：沔陽郡竟陵縣，舊曰霄城。卒，子恤翻；下同。</span></p>
<p class="em2 strong">雲盡心事上，知無不爲，臨繁處劇，<span class="jiazhu">處，昌呂翻。</span>精力過人。及卒，衆謂沈約宜當樞管，<span class="jiazhu">樞管，謂管樞機也。今人猶謂樞密院爲樞管。以此觀之，沈約位雖在范雲之右，而親任不及雲遠矣。</span>上以約輕易，<span class="jiazhu">易，以豉翻。</span>不如尙書左丞徐勉，乃以勉及右衞將軍<span class="jiaozhusup">【章：十二行本「軍」下有「汝南」二字；乙十一行本同；孔本同；退齋校同。】</span>周捨同參國政。捨雅量不及勉，而清簡過之，兩人俱稱賢相，常留省內，罕得休下。<span class="jiazhu">休下，謂休假下直也。</span>勉或時還宅，羣犬驚吠；每有表奏，輒焚其藳。捨豫機密二十餘年，未嘗離左右，<span class="jiazhu">離，力智翻。</span>國史、詔誥、儀體、法律、軍旅謀謨皆掌之，與人言謔，終日不絕，<span class="jiazhu">謔，迄却翻，戲言也。</span>而竟不漏泄機事，衆尤服之。<span class="jiazhu">史究言二人終身大槪。</span></p>
<p class="em2 strong"><span class="yinwen">10</span>壬申，斷諸郡縣獻奉二宮，惟諸州及會稽許貢任土，若非地產，亦不得貢。<span class="jiazhu">斷，音短；下頻斷同。二宮，上宮及東宮也。會稽，東土大郡也，故使之同於諸州。</span></p>
<p class="em2 strong"><span class="yinwen">11</span>甲戌，魏楊椿等大破叛氐，斬首數千級。<span class="jiazhu">是年春，氐楊會叛。</span></p>
<p class="em2 strong"><span class="yinwen">12</span>六月，壬午朔，魏立皇弟悅爲汝南王。</p>
<p class="em2 strong"><span class="yinwen">13</span>魏揚州刺史任城王澄表稱：<span class="yinhao">「蕭衍頻斷東關，<span class="jiazhu">斷，音短。</span>欲令漅湖汎溢以灌淮南諸戍。吳、楚便水，且灌且掠，淮南之地將非國有。壽陽去江五百餘里，衆庶惶惶，並懼水害。脫乘民之願，攻敵之虛，豫勒諸州，纂集士馬，有<span class="jiaozhusup">【章：十二行本「有」作「首」；乙十一行本同；孔本同；退齋校同。】</span>秋大集，應機經略，雖混壹不能必果，江西自是無虞矣。」</span>丙戌，魏發冀、定、瀛、相、幷、濟六州二萬人，馬一千五百匹，<span class="jiazhu">相，息亮翻。濟，子禮翻。</span>令仲秋之中畢會淮南，幷壽陽先兵三萬，<span class="jiazhu">先兵，先屯壽陽之兵。</span>委澄經略；蕭寶寅、陳伯之皆受澄節度。</p>
<p class="em2 strong"><span class="yinwen">14</span>謝朏輕舟出詣闕，<span class="jiazhu">朏，敷尾翻。</span>詔以爲侍中、司徒、尙書令。朏辭腳疾不堪拜謁，角巾自輿詣雲龍門謝。詔見於華林園，<span class="jiazhu">見，賢遍翻。</span>乘小車就席。明旦，上幸朏宅，<span class="jiazhu">謝朏仕宋及齊，有宅在建康。</span>宴語盡懽。朏固陳本志，不許；因請自還東迎母，許之。臨發，上復臨幸，<span class="jiazhu">復，扶又翻。</span>賦詩餞別；王人送迎，相望於道。<span class="jiazhu">凡將上命者皆謂之王人。</span>及還，詔起府於舊宅，禮遇優異。朏素憚煩，不省職事，衆頗失望。<span class="jiazhu">謝朏之於樊英又不及遠甚。省，悉景翻。</span></p>
<p class="em2 strong"><span class="yinwen">15</span>甲午，以中書監王瑩爲尙書右僕射。</p>
<p class="em2 strong"><span class="yinwen">16</span>秋，七月，乙卯，魏平陽平公丕卒。</p>
<p class="em2 strong"><span class="yinwen">17</span>魏旣罷鹽池之禁，<span class="jiazhu">魏主踐阼之初，中尉甄琛表弛鹽禁，彭城王勰與邢巒以爲不可，魏主詔從琛請。《通鑑目錄》已提其要，此事合載於一百四十三卷齊東昏永元二年，而《通鑑》正文逸其事，錯簡置於百四十六卷天監五年。</span>而其利皆爲富強所專。庚午，復收鹽池利入公。<span class="jiazhu">復，扶又翻。</span></p>
<p class="em2 strong"><span class="yinwen">18</span>辛未，魏以彭城王勰爲太師，<span class="jiazhu">勰，音協。</span>勰固辭。魏主賜詔敦諭，又爲家人書，祈請懇至；<span class="jiazhu">爲家人書，用家人叔姪之禮也。</span>勰不得已，受命。</p>
<p class="em2 strong"><span class="yinwen">19</span>八月，庚子，魏以鎭南將軍元英都督征義陽諸軍事。司州刺史蔡道恭聞魏軍將至，遣驍騎將軍楊由帥城外居民三千餘家保賢首山，爲三栅。<span class="jiazhu">驍，堅堯翻。騎，奇寄翻。帥，讀曰率。</span>冬，十月，元英勒諸軍圍賢首栅，栅民任馬駒斬由降魏。<span class="jiazhu">任，音壬。降，戶江翻。</span></p>
<p class="em2 strong">任城王澄命統軍党法宗、傅豎眼、太原王神念等分兵寇東關、大峴、淮陵、九山，<span class="jiazhu"><span class="yinhao">「淮陵」</span>，恐當作<span class="yinhao">「睢陵」</span>。齊置徐州於鍾離，又僑置濟陰郡睢陵縣於郡界。《五代志》：鍾離郡化明縣，舊曰睢陵，置濟陰郡。化明，唐濠州之招義縣也。或曰：《宋志》，南徐州領淮陵郡，睢陵、淮陵皆屬漢徐部，是時旣置徐州於鍾離，則亦置淮陵於鍾離界，未可知也。魏收《志》，陳留、鍾離二郡有朝歌縣，縣有九山城、黃溪水。按《水經註》，黃水出黃武山，東北流，逕南光城、弋陽等郡。今按今招信軍盱眙縣西南一十五里有三城，又西十五里至淮陵，城臨池河，池河過淮陵城西而北，入于淮，謂之池河口。九山店在淮北，南直淮陵。九山店之東則陷堈湖，南則馬城。淮流至此，謂之九山灣。其東則鳳凰州，在淮水中，約長十里。今土人亦呼九山灣爲獅子渡，北兵渡淮之津要也。峴，戶典翻。</span>高祖珍將三千騎爲遊軍，澄以大軍繼其後。豎眼，靈越之子也。<span class="jiazhu">傅靈越從薛安都起兵，攻張永以應義嘉，兵潰而死。豎，而主翻。</span>魏人拔關要，潁川、大峴三城，<span class="jiazhu">魏收《志》，霍州有北潁川郡，領潁川等三縣。《水經註》：梁立霍州，治灊縣天柱山。</span>白塔、牽城、清溪皆潰。徐州刺史司馬明素將兵三千救九山，<span class="jiazhu">將，卽亮翻；下同。</span>徐州長史潘伯鄰救淮陵，寧朔將軍王燮保焦城。党法宗等進拔焦城，破淮陵，十一月，壬午，擒明素，斬伯鄰。</p>
<p class="em2 strong">先是，南梁太守馮道根戍阜陵，<span class="jiazhu">《馮道根傳》，以南梁太守領阜陵戍。先，悉薦翻。</span>初到，修城隍，遠斥候，如敵將至，衆頗笑之。道根曰：<span class="yinhao">「怯防勇戰，此之謂也。」</span><span class="jiazhu">其周防若怯，而臨戰則勇。</span>城未畢，党法宗等衆二萬奄至城下，衆皆失色。道根命大開門，緩服登城，選精銳二百人出與魏兵戰，破之。魏人見其意思閒暇，<span class="jiazhu">思，相吏翻。</span>戰又不利，遂引去。道根將百騎擊高祖珍，破之。<span class="jiazhu">騎，奇寄翻。</span>魏諸軍糧運絕，引退。以道根爲豫州刺史。<span class="jiazhu">此時梁豫州治晉熙，道根蓋猶戍阜陵，特帶刺史耳。</span></p>
<p class="em2 strong"><span class="yinwen">20</span>武興安王楊集始卒。己未，魏立其世子紹先爲武興王；紹先幼，國事決於二叔父集起、集義。</p>
<p class="em2 strong"><span class="yinwen">21</span>乙亥，尙書左僕射沈約以母憂去職。</p>
<p class="em2 strong"><span class="yinwen">22</span>魏旣遷洛陽，北邊荒遠，因以饑饉，百姓困弊。魏主加尙書左僕射源懷侍中、行臺，<span class="jiazhu">魏道武置行臺之官於鄴中山，今置於北邊。杜佑曰：魏末司馬師討諸葛誕，散騎常侍裴秀、尙書僕射陳泰、黃門侍郎鍾會等以行臺從。北齊行臺兼統民事自辛術始，隋謂之行臺省。</span>使持節巡行北邊六鎭、恆·燕·朔三州，<span class="jiazhu">六鎭，列置於三州塞下。使，疏吏翻；下同。行，下孟翻。恆，戶登翻。燕，因肩翻。</span>賑給貧乏，考論殿最，<span class="jiazhu">旣使之賑恤貧民，又使之按察官吏。殿，丁練翻。</span>事之得失皆先決後聞。懷通濟有無，飢民賴之。沃野鎭將于祚，<span class="jiazhu">沃野，漢朔方郡之屬縣也。魏平赫連，與統萬同置鎭，不在六鎭之數。將，卽亮翻；下同。</span>皇后之世父，<span class="jiazhu">世父，伯父承世嫡者。</span>與懷通婚。時于勁方用事，勢傾朝野，<span class="jiazhu">朝，直遙翻。</span>祚頗有受納。懷將入鎭，祚郊迎道左，懷不與語，卽劾奏免官。<span class="jiazhu">劾，戶槪翻，又戶得翻；下同。</span>懷朔鎭將元尼須與懷舊交，貪穢狼籍，<span class="jiazhu">蘇鶚《演義》曰：狼籍者，物雜亂之貌；狼所臥籍之草皆穢亂。</span>置酒請懷，謂懷曰：<span class="yinhao">「命之長短，繫卿之口，豈可不相寬貸！」</span>懷曰：<span class="yinhao">「今日源懷與故人飲酒之坐，<span class="jiazhu">坐，徂臥翻。</span>非鞫獄之所也。明日，公庭始爲使者檢鎭將罪狀之處耳。」</span>尼須揮淚無以對，竟按劾抵罪。懷又奏：<span class="yinhao">「邊鎭事少而置官猥多，<span class="jiazhu">少，詩沼翻。</span>沃野一鎭自將以下八百餘人，<span class="jiazhu">將，謂鎭將也。將，卽亮翻。</span>請一切五分損二。」</span>魏主從之。</p>
<p class="em2 strong"><span class="yinwen">23</span>乙酉，將軍吳子陽與魏元英戰於白沙，子陽敗績。<span class="jiazhu">白沙在齊安郡界。魏收《志》，有沙州，治白沙關城，《註》云梁置。《唐志》，黃州黃陂縣有白沙關。</span></p>
<p class="em2 strong"><span class="yinwen">24</span>魏東荊州蠻樊素安作亂，乙酉，以左衞將軍李崇爲鎭南將軍、都督征蠻諸軍事，將步騎討之。<span class="jiazhu">將，卽亮翻。騎，奇寄翻。</span></p>
<p class="em2 strong"><span class="yinwen">25</span>馮翊吉翂父爲原鄕令，<span class="jiazhu">翂，撫文翻。漢雲帝中平二年分故鄣立原鄕縣，屬吳興郡。</span>爲姦吏所誣，逮詣廷尉，罪當死。翂年十五，檛登聞鼓，乞代父命。<span class="jiazhu">檛，則瓜翻。</span>上以其幼，疑人敎之，使廷尉卿蔡法度嚴加誘脅，取其款實。<span class="jiazhu">誘者，開之以生路；脅者，威之以纆索杻械，示將拷訊之。款，誠也。誘，音酉。</span>法度盛陳拷訊之具，詰翂曰：<span class="yinhao">「爾求代父，敕已相許，審能死不？<span class="jiazhu">所謂脅之也。拷，音考。詰，去吉翻。不，讀曰否。</span>且爾童騃，若爲人所敎，亦聽悔異。」</span><span class="jiazhu">騃，五駭翻。所謂誘之也。悔異，猶律文所謂飜異。</span>翂曰：<span class="yinhao">「囚雖愚幼，豈不知死之可憚！顧不忍見父極刑，故求代之。此非細故，柰何受人敎邪！明詔聽代，不異登仙，豈有回貳！」</span><span class="jiazhu">反前說爲回，異前說爲貳。</span>法度乃更和顏誘之曰：<span class="yinhao">「主上知尊侯無罪，行當得釋，觀君足爲佳童，今若轉辭，幸可父子同濟。」</span>翂曰：<span class="yinhao">「父掛深劾，必正刑書；囚瞑目引領，唯聽大戮，<span class="jiazhu">劾，戶槪翻，又戶得翻。瞑，莫定翻。</span>無言復對。」</span>時翂備加杻械，法度愍之，命更著小者，<span class="jiazhu">復，扶又翻。杻，女九翻。更，工衡翻。著，陟略翻。</span>翂不聽，曰：<span class="yinhao">「死罪之囚，唯宜益械，豈可減乎！」</span>竟不脫。法度具以聞，上乃宥其父罪。</p>
<p class="em2 strong">丹楊尹王志求其在廷尉事，幷問鄕里，欲於歲首舉充純孝。<span class="jiazhu">魏、晉以來舉士皆由州鄕，故問其鄕里。</span>翂曰：<span class="yinhao">「異哉王尹，何量翂之薄乎！父辱子死，道固當然；若翂當此舉乃是因父取名，何辱如之！」</span>固拒而止。<span class="jiazhu">量，音良。翂之拒王志是也；梁武帝知翂之孝節而不能敍用以厲流俗，非也。</span></p>
<p class="em2 strong"><span class="yinwen">26</span>魏主納高肇兄偃之女爲貴嬪。<span class="jiazhu">嬪，毗賓翻。</span></p>
<p class="em2 strong"><span class="yinwen">27</span>魏散騎常侍趙脩，寒賤暴貴，恃寵驕恣，陵轢王公，爲衆所疾。<span class="jiazhu">散，悉亶翻。騎，奇寄翻。轢，郎擊翻。</span>魏主爲脩治第舍，擬於諸王，<span class="jiazhu">爲，于僞翻。治，直之翻。</span>鄰居獻地者或超補大郡。脩請告歸葬其父，凡財役所須，並從官給。脩在道淫縱，<span class="jiazhu">脩自洛歸趙郡，在道淫縱。</span>左右乘其出外，頗發其罪惡；及還，舊寵小衰。高肇密構成其罪，侍中、領御史中尉甄琛、黃門郎李憑、廷尉卿陽平王顯，素皆諂附於脩，至是懼相連及，<span class="jiazhu">懼以黨附連坐及禍。甄，之人翻。琛，丑林翻。</span>爭助肇攻之。帝命尙書元紹檢訊，下詔暴其姦惡，免死，鞭一百，徙敦煌爲兵。<span class="jiazhu">敦，徒門翻。</span>而脩愚疏，初不之知，方在領軍于勁第樗蒲，羽林數人稱詔呼之，送詣領軍府。甄琛、王顯監罰，先具問事有力者五人，迭鞭之，<span class="jiazhu">監，工銜翻。問事，行杖者也。</span>欲令必死。脩素肥壯，堪忍楚毒，密加鞭至三百不死。卽召驛馬，促之上道，出城不自勝，<span class="jiazhu">上，時掌翻。勝，音升。</span>舉縛置鞍中，<span class="jiazhu">舉，擎也。脩困極不能自勝乘騎，兩人對舉而置之馬上，縛著鞍中。</span>急驅之，行八十里，乃死。帝聞之，責元紹不重聞，<span class="jiazhu">重，直用翻。聞，奏也。</span>紹曰：<span class="yinhao">「脩之佞幸，爲國深蠹，臣不因釁除之，<span class="jiazhu">釁，隙也。釁，許覲翻。</span>恐陛下受萬世之謗。」</span>帝以其言正，不罪也。紹出，廣平王懷拜之曰：<span class="yinhao">「翁之直過於汲黯。」</span>紹曰：<span class="yinhao">「但恨戮之稍晚，以爲愧耳。」</span>紹，素之孫也。<span class="jiazhu">常山王素見一百二十二卷宋文帝元嘉十一年。廣平王懷，孝文之子，以族屬長幼之次，呼紹爲翁。</span>明日，甄琛、李憑以脩黨皆坐免官，左右與脩連坐死黜者二十餘人。散騎常侍高聰與脩素親狎，而又以宗人諂事高肇，故獨得免。</p>
<p class="strong"><span class="section" id="title-5"><span data-head-description="" data-head-level="h4" data-head-title="天監三年">三年</span></span><span class="biaozhusup" data-rel="（甲申、五〇四年）"></span></p>
<p class="em2 strong"><span class="yinwen">1</span>春，正月，庚戌，征虜將軍趙祖悅與魏江州刺史陳伯之戰於東關，祖悅敗績。</p>
<p class="em2 strong"><span class="yinwen">2</span>癸丑，以尙書右僕射王瑩爲左僕射，太子詹事柳惔爲右僕射。<span class="jiazhu">惔，徒甘翻。</span></p>
<p class="em2 strong"><span class="yinwen">3</span>丙辰，魏東荊州刺史楊大眼擊叛蠻樊季安等，大破之。季安，素安之弟也。</p>
<p class="em2 strong"><span class="yinwen">4</span>丙寅，魏大赦，改元正始。</p>
<p class="em2 strong"><span class="yinwen">5</span>蕭寶寅行及汝陰，東城已爲梁所取，乃屯壽陽棲賢寺。二月，戊子，將軍姜慶眞乘魏任城王澄在外，<span class="jiazhu">去年魏遣澄入寇，宿師於外。</span>襲壽陽，據其外郭。長史韋纘倉猝失圖；任城太妃孟氏勒兵登陴，先守要便，<span class="jiazhu">敵所必攻，我所必守曰要。便者，形勝可據，便於制敵之處。陴，頻彌翻。</span>激厲文武，安慰新舊，<span class="jiazhu">新者，壽陽兵民；舊者，北來將士。或曰：新者，新附；舊者，舊民。</span>將<span class="jiaozhusup">【章：十二行本「將」上有「勸以賞罰」四字；乙十一行本同；孔本同；張校同。】</span>士咸有奮志。太妃親巡城守，<span class="jiazhu">守，手又翻。</span>不避矢石。蕭寶寅引兵至，與州軍合擊之，自四鼓戰至下晡，<span class="jiazhu">日未入之前，爲下晡。</span>慶眞敗走。韋纘坐免官。</p>
<p class="em2 strong">任城王澄攻鍾離，上遣冠軍張惠紹等將兵五千送糧詣鍾離，<span class="jiazhu">冠，古玩翻。將，卽亮翻。</span>澄遣平遠將軍劉思祖等邀之。丁酉，戰于邵陽；<span class="jiazhu">卽邵陽州也。</span>大敗梁兵，俘惠等十將，殺虜士卒殆盡。思祖，芳之從子也。<span class="jiazhu">劉芳以儒學親重於太和之間。敗，補邁翻。將，卽亮翻。從，才用翻。</span>尙書論思祖功，應封千戶侯；侍中、領右衞將軍元暉求二婢於思祖，不得，事遂寢。<span class="jiazhu">史言魏賞罰失當。</span>暉，素之孫也。</p>
<p class="em2 strong">上遣平西將軍曹景宗、後軍王僧炳等帥步騎三萬救義陽。<span class="jiazhu">後軍者，後軍將軍也。帥，讀曰率。</span>僧炳將二萬人據鑿峴，<span class="jiazhu">鑿峴在關南。今信陽軍南三十五里有曹店，卽景宗屯鑿峴口所築。峴，戶典翻。</span>景宗將萬人爲後繼，元英遣冠軍將軍元逞等據樊城以拒之。三月，壬申，大破僧炳於樊城，俘斬四千餘人。<span class="jiazhu">僧炳敗於樊城，未得至鑿峴也。否則此非襄陽之樊城，自別是一處。</span></p>
<p class="em2 strong">魏詔任城王澄，以<span class="yinhao">「四月淮水將漲，舟行無礙，南軍得時，勿昧利以取後悔。」</span>會大雨，淮水暴漲，澄引兵還壽陽。魏軍還旣狼狽，失亡四千餘人。中書侍郎齊郡賈思伯爲澄軍司，居後爲殿，<span class="jiazhu">殿，丁練翻。</span>澄以其儒者，謂之必死，及至，大喜曰：<span class="yinhao">「『仁者必有勇』，<span class="jiazhu">《論語》孔子之言。</span>於軍司見之矣。」</span>思伯託以失道，不伐其功。有司奏奪澄開府，仍降三階。上以所獲魏將士請易張惠紹于魏，魏人歸之。<span class="jiazhu">《考異》曰：《惠紹傳》無被獲及復還事。今從《魏書》。</span></p>
<p class="em2 strong"><span class="yinwen">6</span>魏太傅、領司徒、錄尙書北海王詳，驕奢好聲色，貪冒無厭，<span class="jiazhu">好，呼到翻。冒，莫北翻。厭，於鹽翻。</span>廣營第舍，奪人居室，嬖昵左右，所在請託，中外嗟怨。<span class="jiazhu">嬖，卑義翻，又博計翻。昵，尼質翻。</span>魏主以其尊親，恩禮無替，軍國大事皆與參決，所奏請無不開允。魏主之初親政也，以兵召諸叔，<span class="jiazhu">事見上卷齊和帝中興元年。</span>詳與咸陽、彭城王共車而入，防衞嚴固。高太妃大懼，乘車隨而哭之。旣得免，謂詳曰：<span class="yinhao">「自今不願富貴，但使母子相保，與汝掃市爲生耳。」</span>及詳再執政，<span class="jiazhu">齊和帝中興元年正月，魏主親政，十一月，詳爲司徒。</span>太妃不復念前事，<span class="jiazhu">復，扶又翻。</span>專助詳爲貪虐。冠軍將軍茹皓，以巧思有寵於帝，<span class="jiazhu">茹，音如。思，相吏翻。</span>常在左右，傳可門下奏事，弄權納賄，朝野憚之，詳亦附焉。皓娶尙書令高肇從妹，皓妻之姊爲詳從父安定王燮之妃；詳烝於燮妃，由是與皓益相昵狎。<span class="jiazhu">朝，直遙翻；下同。從，才用翻。昵，尼質翻。</span>直閤將軍劉冑，本詳所引薦，殿中將軍常季賢以善養馬，陳掃靜掌櫛，<span class="jiazhu">櫛，側瑟翻，梳也。</span>皆得幸於帝，與皓相表裏，賣權勢。</p>
<p class="em2 strong">高肇本出高麗，時望輕之。<span class="jiazhu">麗，力知翻。</span>帝旣黜六輔，<span class="jiazhu">魏高祖殂，使六人受遺輔幼主，事見一百四十二卷齊東昏侯永元元年。</span>誅咸陽王禧，<span class="jiazhu">事見上卷齊和帝中興元年。</span>專委事於肇。肇以在朝親族至少，<span class="jiazhu">少，詩沼翻。</span>乃邀結朋援，附之者旬月超擢，不附者陷以大罪。尤忌諸王，以詳位居其上，欲去之，獨執朝政，<span class="jiazhu">去，羌呂翻。</span>乃譖之於帝，云<span class="yinhao">「詳與皓、冑、季賢、掃靜謀爲逆亂。」</span>夏，四月，帝夜召中尉崔亮入禁中，使彈奏詳貪淫奢縱，及皓等四人怙權貪橫，收皓等繫南臺，<span class="jiazhu">橫，戶孟翻。南臺，御史臺也。</span>遣虎賁百人圍守詳第。<span class="jiazhu">賁，音奔。</span>又慮詳驚懼逃逸，遣左右郭翼開金墉門馳出諭旨，示以中尉彈狀，詳曰：<span class="yinhao">「審如中尉所糾，何憂也！正恐更有大罪橫至耳。<span class="jiazhu">橫，戶孟翻。</span>人與我物，我實受之。」</span>詰朝，有司奏處皓等罪，皆賜死。<span class="jiazhu">詰，去吉翻。處，昌呂翻。</span></p>
<p class="em2 strong">帝引高陽王雍等五王入議詳罪。詳單車防衞，送華林園，母妻隨入，給小奴弱婢數人，圍守甚嚴，內外不通。五月，丁未朔，下詔宥詳死，免爲庶人。頃之，徙詳於太府寺，圍禁彌急，母妻皆還南第，五日一來視之。</p>
<p class="em2 strong">初，詳娶宋王劉昶女，待之疏薄。<span class="jiazhu">昶，丑兩翻。</span>詳旣被禁，高太妃乃知安定高妃事，大怒曰：<span class="yinhao">「汝妻妾盛多如此，安用彼高麗婢，陷罪至此！」</span><span class="jiazhu">麗，力知翻。</span>杖之百餘，被創膿潰，旬餘乃能立。<span class="jiazhu">被，皮義翻。創，初良翻。</span>又杖劉妃數十，曰：<span class="yinhao">「婦人皆妬，何獨不妬！」</span>劉妃笑而受罰，卒無所言。<span class="jiazhu">卒，子恤翻；下同。</span></p>
<p class="em2 strong">詳家奴數人陰結黨輩，欲劫出詳，密書姓名，託侍婢通於詳。詳始得執省，<span class="jiazhu">省，悉景翻。省，猶視也。</span>而門防主司遙見，突入就詳手中攬得，奏之，詳慟哭數聲，暴卒。詔有司以禮殯葬。<span class="jiazhu">門防主司，主門衞之兵以防守詳者。</span></p>
<p class="em2 strong">先是，典事史元顯獻雞雛，四翼四足，<span class="jiazhu">典事，猶今尙書六部主事，吏職也。江南制局監有典事。先，悉薦翻。</span>詔以問侍中崔光。光上表曰：<span class="yinhao">「漢元帝初元中，丞相府史家雌雞伏子，漸化爲雄，<span class="jiazhu">師古曰：初尙伏子，後乃稍稍化爲雄也。伏，音房富翻。</span>冠距鳴將。<span class="jiazhu">師古曰：距，雞附足骨，鬬時所用刺之。將，謂帥領其羣也。</span>永光中，有獻雄雞生角，劉向以爲『雞者小畜，主司時起居人，<span class="jiazhu">畜，許又翻。師古曰：至時而鳴，以爲人起居之節。</span>小臣執事爲政之象也。<span class="jiazhu">事見《西漢書·五行志》。</span>竟寧元年，石顯伏辜，此其效也。』靈帝光和元年，南宮寺雌雞欲化爲雄，但頭冠未變，詔以問議郎蔡邕，對曰：『頭爲元首，人君之象也。今雞一身已變，未至於頭，而上知之，是將有其事而不遂成之象也。若應之不精，政無所改，頭冠或成，爲患滋大。』<span class="jiazhu">事見《後漢書·蔡邕傳》。</span>是後黃巾破壞四方，天下遂大亂。今之雞狀雖與漢不同，而其應頗相類，誠可畏也。臣以向、邕言推之，翼足衆多，亦羣下相扇助之象；雛而未大，足羽差小，亦其勢尙微，易制御也。<span class="jiazhu">易，以豉翻。</span>臣聞災異之見，皆所以示吉凶，<span class="jiazhu">見，賢遍翻。</span>明君覩之而懼，乃能致福，闇主覩之而慢，所以致禍。或者今亦有自賤而貴，關預政事，如前世石顯之比者邪！願陛下進賢黜佞，則妖弭慶集矣。」</span><span class="jiazhu">妖，於遙翻。</span>後數日，皓等伏誅，帝愈重光。<span class="jiazhu">魏主以茹皓伏誅爲光言之驗，高肇獨非自賤而貴，關預政事者邪！</span></p>
<p class="em2 strong">高肇說帝，使宿衞隊主帥羽林虎賁守諸王第，殆同幽禁，彭城王勰切諫，不聽。勰志尙高邁，不樂榮勢，避事家居，而出無山水之適，處無知己之遊，獨對妻子，常鬱鬱不樂。<span class="jiazhu">說，式芮翻。帥，所類翻。樂，音洛。處，昌呂翻。</span></p>
<p class="em2 strong"><span class="yinwen">7</span>魏人圍義陽，城中兵不滿五千人，食纔支半歲。魏軍攻之，晝夜不息，刺史蔡道恭隨方抗禦，皆應手摧卻，相持百餘日，前後斬獲不可勝計。<span class="jiazhu">魏自去年十月圍義陽，蔡道恭卒於今年五月，自此以上，謂道恭疾未甚之前。勝，音升。</span>魏軍憚之，將退。會道恭疾篤，乃呼從弟驍騎將軍靈恩，<span class="jiazhu">從，才用翻。</span>兄子尙書郎僧勰及諸將佐，謂曰：<span class="yinhao">「吾受國厚恩，不能攘滅寇賊，今所苦轉篤，勢不支久；汝等當以死固節，無令吾沒有遺恨！」</span>衆皆流涕。道恭卒，靈恩攝行州事，代之城守。<span class="jiazhu">守，式又翻。</span></p>
<p class="em2 strong"><span class="yinwen">8</span>六月，癸未，大赦。</p>
<p class="em2 strong"><span class="yinwen">9</span>魏大旱，散騎常侍兼尙書邢巒奏稱：<span class="yinhao">「昔者明王重粟帛，輕金玉，何則？粟帛養民而安國，金玉無用而敗德故也。<span class="jiazhu">散，悉亶翻。騎，奇寄翻。敗，補邁翻。</span>先帝深鑒奢泰，務崇節儉，至以紙絹爲帳扆，<span class="jiazhu">扆，於豈翻，《禮疏》曰：扆，屏風。</span>銅鐵爲轡勒，府藏之金，裁給而已，<span class="jiazhu">藏，徂浪翻。</span>不復買積以費國資。<span class="jiazhu">復，扶又翻。</span>逮景明之初，承升平之業，四境清晏，遠邇來同，於是貢篚相繼，<span class="jiazhu">貢篚二語本之《禹貢》，謂貴細之物，盛之以篚筐而入貢也。</span>商估交入，諸所獻納，倍多於常，金玉恆有餘，國用恆不足。<span class="jiazhu">估，音古。恆，戶登翻。</span>苟非爲之分限，<span class="jiazhu">分，扶問翻。</span>但恐歲計不充，自今請非要須者一切不受。」</span>魏主納之。</p>
<p class="em2 strong"><span class="yinwen">10</span>秋，七月，癸丑，角城戍主柴慶宗以城降魏，<span class="jiazhu">降，戶江翻。</span>魏徐州刺史元鑒遣淮陽太守吳秦生將千餘人赴之。淮陰援軍斷其路，<span class="jiazhu">守，式又翻。將，卽亮翻。淮陰，梁重鎭也。以角城叛，遣軍援其不從叛者。斷，音短。</span>秦生屢戰，破之，遂取角城。</p>
<p class="em2 strong"><span class="yinwen">11</span>甲子，立皇子綜爲豫章王。</p>
<p class="em2 strong"><span class="yinwen">12</span>魏李崇破東荊叛蠻，生擒樊素安，進討西荊諸蠻，悉降之。<span class="jiazhu">西荊，正指荊州也。魏太和中，徙荊州治穰城，領南陽、順陽、新野、東恆農、漢廣、襄城、北清、恆農等郡，其地正在東荊州之西。</span></p>
<p class="em2 strong"><span class="yinwen">13</span>魏人聞蔡道恭卒，攻義陽益急，短兵日接。曹景宗頓鑿峴不進，但耀兵遊獵而已。上復遣寧朔將軍馬仙琕救義陽，<span class="jiazhu">復，扶又翻；下箭復、琕復、乃復同。琕，部田翻。</span>仙琕轉戰而前，兵勢甚銳。元英結壘於上雅山，<span class="jiazhu"><span class="yinhao">「上雅山」</span>當作<span class="yinhao">「士雅山」</span>。<span class="jiaozhusup">【章：十二行本「上」正作「士」；乙十一行本同；孔本同，惟「雅」作「稚」；張校同；熊校同。】</span>據《水經註》，義陽之東有大木山，卽晉祖逖將家避難所居也。逖字士雅，後人因以之名山。杜佑曰：唐州桐柏縣有大木山，晉祖逖爲豫州刺史，藏家屬於此山。</span>分命諸將伏於四山，示之以弱。仙琕乘勝直抵長圍，掩英營；英僞北以誘之，<span class="jiazhu">誘，音酉。</span>至平地，縱兵擊之。統軍傅永擐甲執槊，單騎先入，<span class="jiazhu">將，卽亮翻；下同。擐，音宦。槊，色角翻。</span>唯軍主蔡三虎副之，突陳橫過。梁兵射永，洞其左股，<span class="jiazhu">陳，讀曰陣。射，而亦翻。</span>永拔箭復入。仙琕大敗，一子戰死，仙琕退走。英謂永曰：<span class="yinhao">「公傷矣，且還營。」</span>永曰：<span class="yinhao">「昔漢高捫足不欲人知，<span class="jiazhu">事見十卷漢高祖四年。</span>下官雖微，國家一將，柰何使賊有傷將之名！」</span><span class="jiazhu">將，卽亮翻。</span>遂與諸軍追之，盡夜而返；時年七十餘矣，軍中莫不壯之。仙琕復帥萬餘人進擊英，<span class="jiazhu">帥，讀曰率。</span>英又破之，殺將軍陳秀之。仙琕知義陽危急，盡銳決戰，一日三交，皆大敗而返。<span class="jiazhu">馬仙琕力戰，使曹景宗以大軍繼之，魏必敗退，義陽全矣。</span>蔡靈恩勢窮，八月，乙酉，降於魏。<span class="jiazhu">降，戶江翻。</span>三關戍將聞之，辛酉，亦棄城走。<span class="jiazhu">乙酉距辛酉三十六日，太遠，或者其辛卯歟！</span></p>
<p class="em2 strong">英使司馬陸希道爲露版，嫌其不精，命傅永改之；永不增文彩，直爲之陳列軍事處置形要而已，<span class="jiazhu">爲，于僞翻。處，昌呂翻。</span>英深賞之，曰：<span class="yinhao">「觀此經算，雖有金城湯池，不能失矣。」</span><span class="jiazhu">史言英伐其功，故深賞傅永能爲之陳列。</span>初，南安惠王以預穆泰之謀，追奪爵邑，<span class="jiazhu">穆泰事見一百四十卷齊明帝建武三年。</span>及英克義陽，乃復立英爲中山王。</p>
<p class="em2 strong">御史中丞任昉奏彈曹景宗，上以其功臣，寢而不治。<span class="jiazhu">任，音壬。昉，甫兩翻。彈，徒丹翻。治，直之翻。</span></p>
<p class="em2 strong"><span class="yinwen">14</span>衞尉鄭紹叔忠於事上，外所聞知，纖豪無隱。每爲上言事，<span class="jiazhu">爲，于僞翻。</span>善則推功於上，不善則引咎歸己，上以是親之。詔於南義陽置司州，移鎭關南，以紹叔爲刺史。<span class="jiazhu">南義陽治鹿城關，隋爲黃州木蘭縣，唐併木蘭入黃岡縣。</span>紹叔立城隍，繕器械，廣田積穀，招集流散，百姓安之。</p>
<p class="em2 strong">魏置郢州於義陽，以司馬悅爲刺史。<span class="jiazhu">魏收《地形志》，郢州領安陽、城陽、汝南郡。</span>上遣馬仙琕築竹敦、麻陽二城於三關南、<span class="jiazhu">麻陽卽今黃州麻城縣地。《考異》曰：《司馬悅傳》作<span class="yinhao">「豫州刺史馬仙琕」</span>，按仙琕於時未爲豫州也。</span>司馬悅遣兵攻竹敦，拔之。</p>
<p class="em2 strong"><span class="yinwen">15</span>九月，壬子，以吐谷渾王伏連爲西秦、河二州刺史、河南王。<span class="jiazhu">吐，從暾入聲。谷，音浴。</span></p>
<p class="em2 strong"><span class="yinwen">16</span>柔然侵魏之沃野及懷朔鎭，<span class="jiazhu">漢沃野縣屬朔方郡，後魏爲鎭。魏收《志》，太和元年置偏城郡，沃野縣屬焉。此時鎭猶未廢也，註已見前。</span>詔車騎大將軍源懷出行北邊，<span class="jiazhu">騎，奇寄翻。行，下孟翻。</span>指授方略，隨須徵發，皆以便宜從事。<span class="jiazhu">隨須者，隨軍行之所須以爲用者也。</span>懷至雲中，柔然遁去。懷以爲用夏制夷，莫如城郭，還，至恆、代，按視諸鎭左右要害之地，可以築城置戍之處，欲東西爲九城，及儲糧積仗之宜，犬牙相救之勢，凡五十八條，表上之，曰：<span class="yinhao">「今定鼎成周，去北遙遠，代表諸國頗或外叛，<span class="jiazhu">代表，謂魏代都之塞外也。諸國，謂高車諸部。夏，戶雅翻。恆，戶登翻。上，時掌翻。</span>仍遭旱饑，戎馬甲兵十分闕八。謂宜準舊鎭，東西相望，令形勢相接，築城置戍，分兵要害，勸農積粟，警急之日，隨便翦討。彼遊騎之寇，<span class="jiazhu">騎，奇寄翻。</span>終不敢攻城，亦不敢越城南出。如此，北方無憂矣。」</span>魏主從之。</p>
<p class="em2 strong"><span class="yinwen">17</span>魏太和之十六年，高祖詔中書監高閭與給事中公孫崇考定雅樂，<span class="jiazhu">見一百三十七卷齊武帝永明十一年。</span>久之，未就。會高祖殂，高閭卒。景明中，崇爲太樂令，上所調金石及書。<span class="jiazhu">卒，子恤翻。上，時掌翻。</span>至是，世宗始命八座已下議之。</p>
<p class="em2 strong"><span class="yinwen">18</span>冬，十一月，戊午，魏詔營繕國學。<span class="jiazhu">據《目錄》，是年置四門小學。袁翻曰：太和二十年敕立四門博士，於四門置學。按自周以上，學惟以二，或尙東，或尙西；或貴在國，或貴在郊。爰曁周室，學蓋有六，師氏居內，大學在國，四小在郊。《大戴·保傅篇》云：帝入東學，尙親而貴仁；帝入南學，尙齒而貴信；帝入西學，尙賢而貴德；帝入北學，尙貴而尊爵；帝入太學，承師而問道：周之五學於此彌彰。</span>時魏平寧日久，學業大盛，燕、齊、趙、魏之間，敎授者不可勝數，<span class="jiazhu">燕，因肩翻。勝，音升。</span>弟子著錄多者千餘人，少者猶數百，<span class="jiazhu">少，詩沼翻。</span>州舉茂異，郡貢孝廉，每年逾衆。</p>
<p class="em2 strong"><span class="yinwen">19</span>甲子，除以金贖罪之科。<span class="jiazhu">聽贖事見上元年。</span></p>
<p class="em2 strong"><span class="yinwen">20</span>十二月，丙子，魏詔殿中郎陳郡袁翻等議立律令，彭城王勰等監之。<span class="jiazhu">勰，音協。監，工銜翻。</span></p>
<p class="em2 strong"><span class="yinwen">21</span>己亥，魏主幸伊闕。<span class="jiazhu">自南北分治，人主出行所至，《通鑑》皆曰<span class="yinhao">「如」</span>，自此以後率書<span class="yinhao">「幸」</span>，未曉義例所由變，蓋一時失於刊正也。</span></p>
<p class="em2 strong"><span class="yinwen">22</span>上雅好儒術，<span class="jiazhu">好，呼到翻。</span>以東晉、宋、齊雖開置國學，不及十年輒廢之，其存亦文具而已，無講授之實。<span class="jiazhu">晉元帝建武元年，戴邈請建太學，王敦、蘇峻之難，學校廢矣。成帝咸康三年復立，而儒術終不振。穆帝永和八年殷浩以軍興罷太學生。宋文帝元嘉十五年，徵雷次宗開館敎授，而儒、玄、文、史四學並立。齊高帝建元四年，置國子學生二百人，隆昌、建武之間已倚席而不講矣。</span></p>
</div></body></html>