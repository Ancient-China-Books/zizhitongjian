<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第四十九·漢紀四十一·孝殤皇帝·孝安皇帝上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀四十一">漢紀四十一</span></span></h1>
<p><span class="jiazhu">起柔兆敦牂<span class="biaozhusup" data-rel="">（丙午）</span>，盡旃蒙單閼<span class="biaozhusup" data-rel="">（乙卯）</span>，凡十年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="孝殤皇帝">孝殤皇帝</span></span></h5>
<p class=""><span class="jiazhu">諱隆，和帝少子也。《諡法》：短折不成曰殤。伏侯《古今註》曰：<span class="yinhao">「隆」</span>之字曰<span class="yinhao">「盛」</span>。</span></p>
<div class="yeartoc" id="year_toc_106"><p class="strong"><span class="section" id="title-3"><span data-head-description="孝殤皇帝" data-head-level="h4" data-head-title="延平元年">延平元年</span></span><span class="biaozhusup" data-rel="">（丙午、一○六年）</span></p></div>
<p class="em2 strong"><span class="yinwen">1</span>春，正月，辛卯，以太尉張禹爲太傅，司徒徐防爲太尉，參錄尙書事。太后以帝在襁褓，<span class="jiazhu">襁，居兩翻。褓，音保。</span>欲令重臣居禁內。乃詔禹舍宮中，五日一歸府；每朝見，特贊，與三公絕席。<span class="jiazhu">特贊者，每朝見，贊拜者先獨贊禹名，旣乃贊太尉名以下，禹不與三公同贊也。絕席者，朝位獨在百僚上，不與三公聯席也。朝，直遙翻。見，賢遍翻。</span></p>
<p class="em2 strong"><span class="yinwen">2</span>封皇兄勝爲平原王。</p>
<p class="em2 strong"><span class="yinwen">3</span>癸卯，以光祿勳梁鮪爲司徒。<span class="jiazhu">鮪，于軌翻。</span></p>
<p class="em2 strong"><span class="yinwen">4</span>三月，甲申，葬孝和皇帝于愼陵，<span class="jiazhu">賢曰：愼陵，在雒陽東南三十里。</span>廟曰穆宗。</p>
<p class="em2 strong"><span class="yinwen">5</span>丙戌，清河王慶、濟北王壽、河間王開、常山王章始就國；<span class="jiazhu">濟，子禮翻。</span>太后特加慶以殊禮。<span class="jiazhu">殊，異也，其禮異於諸王也。</span>慶子祜，年十三，太后以帝幼弱，遠慮不虞，留祜與嫡母耿姬居清河邸。<span class="jiazhu">爲帝崩立祜張本。</span>耿姬，況之曾孫也；<span class="jiazhu">耿況以上谷從光武。</span>祜母，犍爲左姬也。<span class="jiazhu">犍，居言翻。</span></p>
<p class="em2 strong"><span class="yinwen">6</span>夏，四月，鮮卑寇漁陽，漁陽太守張顯率數百人出塞追之。兵馬掾嚴授諫曰：<span class="yinhao">「前道險阻，賊勢難量，<span class="jiazhu">掾，俞絹翻。量，音良。</span>宜且結營，先令輕騎偵視之。」</span>顯意甚銳，怒，欲斬之，遂進兵。遇虜伏發，士卒悉走，唯授力戰，身被十創，手殺數人而死。<span class="jiazhu">緣邊郡曹有兵馬掾，掌兵馬。偵，丑鄭翻。創，初良翻。</span>主簿衞福、功曹徐咸皆自投赴顯，俱沒於陳。<span class="jiazhu">陳，讀曰陣。</span></p>
<p class="em2 strong"><span class="yinwen">7</span>丙寅，以虎賁中郎將鄧騭爲車騎將軍、儀同三司。<span class="jiazhu">三司，三公也。《晉·職官志》曰：儀同三司之名始此。騭，職日翻。</span>騭弟黃門侍郎悝爲虎賁中郎將，弘、閶皆侍中。<span class="jiazhu">悝，苦回翻。閶，齒良翻。</span></p>
<p class="em2 strong"><span class="yinwen">8</span>司空陳寵薨。</p>
<p class="em2 strong"><span class="yinwen">9</span>五月，辛卯，赦天下。</p>
<p class="em2 strong"><span class="yinwen">10</span>壬辰，河東垣山崩。<span class="jiazhu">賢曰：垣縣，今絳州縣也。</span></p>
<p class="em2 strong"><span class="yinwen">11</span>六月，丁未，以太常尹勤爲司空。</p>
<p class="em2 strong"><span class="yinwen">12</span>郡國三十七雨水。</p>
<p class="em2 strong"><span class="yinwen">13</span>己未，太后詔減太官、導官、尙方、內署諸服御、珍膳、靡麗難成之物，<span class="jiazhu">賢曰：太官令，周官也，秩千石，典天子御膳。導官，掌擇御米。導，擇也。尙方，掌作御刀劍諸器物；內署，掌內府衣物：令秩皆六百石。</span>自非供陵廟，稻粱米不得導擇，朝夕一肉飯而已。舊太官、湯官經用歲且二萬萬，自是裁數千萬。<span class="jiazhu">《百官志》：湯官丞，主酒，屬太官令。</span>及郡國所貢，皆減其過半；悉斥賣上林鷹犬；<span class="jiazhu">東部亦有上林苑，在雒陽西。斥，開也，棄也。</span>離宮、別館儲峙米糒、薪炭，悉令省之。<span class="jiazhu">峙，丈里翻。糒，音備。</span></p>
<p class="em2 strong"><span class="yinwen">14</span>丁卯，詔免遣掖庭宮人及宗室沒入者皆爲庶民。</p>
<p class="em2 strong"><span class="yinwen">15</span>秋，七月，庚寅，敕司隸校尉、部刺史曰：<span class="jiazhu">司隸校尉及諸州部刺史也。</span><span class="yinhao">「間者郡國或有水災，妨害秋稼，朝廷惟咎，憂惶悼懼。<span class="jiazhu">惟，思也。咎，過也。</span>而郡國欲獲豐穰虛飾之譽，遂覆蔽災害，<span class="jiazhu">覆，敷又翻。</span>多張墾田，不揣流亡，<span class="jiazhu">揣，音初委翻。</span>競增戶口，掩匿盜賊，令姦惡無懲，<span class="jiazhu">隱蔽盜賊，不以上聞，弗加誅討，使姦惡無所懲艾。</span>署用非次，選舉乖宜，貪苛慘毒，延及平民。<span class="jiazhu">賢曰：平民，謂善人也。</span>刺史垂頭塞耳，阿私下比，<span class="jiazhu">塞，悉則翻。比，毗至翻。</span>不畏于天，不愧于人。<span class="jiazhu">《詩·小雅·何人斯》之辭。</span>假貸之恩，不可數恃，<span class="jiazhu">數，所角翻。</span>自今以後，將糾其罰。二千石長吏其各實覈所傷害，爲除田租芻稾。」</span><span class="jiazhu">長，知兩翻。爲，于僞翻。</span></p>
<p class="em2 strong"><span class="yinwen">16</span>八月，辛卯，帝崩。<span class="jiazhu">年二歲。</span>癸丑，殯于崇德前殿。<span class="jiazhu">賢曰：雒陽南宮有崇德殿。</span>太后與兄車騎將軍騭、虎賁中郎將悝等定策禁中，<span class="jiazhu">悝，苦回翻。</span>其夜，使騭持節以王青蓋車迎清河王子祜，<span class="jiazhu">賢曰：《續漢志》曰：皇太子、皇子，皆安車，朱班輪、青蓋、金華蚤。皇子爲王，錫以乘之，故曰王青蓋車。皇孫則綠車。</span>齋于殿中。皇太后御崇德殿，百官皆吉服陪位，<span class="jiazhu">賢曰：不可以凶事臨朝，改吉服也。</span>引拜祜爲長安侯。<span class="jiazhu">賢曰：不卽立爲天子而封侯者，不欲從微卽登皇位。余謂先封侯者，用立孝宣帝故事也。</span>乃下詔，以祜爲孝和皇帝嗣，又作策命。有司讀策畢，太尉奉上璽綬，卽皇帝位，<span class="jiazhu">上，時掌翻。璽，斯氏翻。綬，音受。</span>太后猶臨朝。<span class="jiazhu">《公羊傳》曰：猶者，可止之辭。</span></p>
<p class="em2 strong"><span class="yinwen">17</span>詔告司隸校尉、河南尹、南陽太守曰：<span class="yinhao">「每覽前代，外戚賓客濁亂奉公，<span class="jiazhu">言其挾勢恣橫，奉公之吏爲所濁亂也。</span>爲民患苦，咎在執法怠懈，不輒行其罰故也。<span class="jiazhu">懈，古隘翻。</span>今車騎將軍騭等雖懷敬順之志，而宗門廣大，姻戚不少，賓客姦猾，多干禁憲，<span class="jiazhu">賢曰：干，犯也。</span>其明加檢敕，勿相容護。」</span>自是親屬犯罪，無所假貸。</p>
<p class="em2 strong"><span class="yinwen">18</span>九月，六州大水。</p>
<p class="em2 strong"><span class="yinwen">19</span>丙寅，葬孝殤皇帝于康陵。<span class="jiazhu">賢曰：康陵，在愼陵塋中庚地。</span>以連遭大水，<span class="jiaozhusup">【章：甲十六行本「水」作「憂」；乙十一行本同；孔本同；退齋校同。】</span>百姓苦役，方中祕藏<span class="jiazhu">賢曰：方中，陵中也；冢藏之中，故言祕也。孔穎達曰：凡天子之葬，掘地爲方壙，《漢書》謂之方中。方中之內，先累椁於其方中，南面爲羨道，以蜃車載柩至壙，說而載以龍輴，從羨道而入，至方中，乃屬紼於棺之緘，從上而下棺，入於椁之中。方上，謂覆坑方石上。</span>及諸工作事，減約十分居一。<span class="jiazhu">十分居一者，減其九分也。</span></p>
<p class="em2 strong"><span class="yinwen">20</span>乙亥，殞石于陳留。<span class="jiazhu">陳留郡，在雒陽東五百三十里。</span></p>
<p class="em2 strong"><span class="yinwen">21</span>詔以北地梁慬爲西域副校尉。<span class="jiazhu">慬，音勤。校，戶敎翻。</span>慬行至河西，會西域諸國反，攻都護任尙於疏勒；尙上書求救，詔慬將河西四郡羌、胡五千騎馳赴之。慬未至而尙已得解，詔徵尙還，以騎都尉段禧爲都護，西域長史趙博爲騎都尉。禧、博守它乾城，<span class="jiazhu">班超爲都護，居龜茲它乾城。</span>城小，梁慬以爲不可固，乃譎說龜茲王白霸，<span class="jiazhu">譎，古穴翻。說，輸芮翻。龜茲，音丘慈。</span>欲入共保其城；白霸許之，吏民固諫，白霸不聽。慬旣入，遣將急迎段禧、趙博，合軍八九千人。龜茲吏民並叛其王，而與溫宿、姑墨數萬兵反，共圍城，慬等出戰，大破之。連兵數月，胡衆敗走，乘勝追擊，凡斬首萬餘級，獲生口數千人，龜茲乃定。<span class="jiazhu">梁慬非不健鬭，然終不能定西域者，徒勇而無策略也。</span></p>
<p class="em2 strong"><span class="yinwen">22</span>冬，十月，四州大水，雨雹。<span class="jiazhu">雨，于具翻。</span></p>
<p class="em2 strong"><span class="yinwen">23</span>清河孝王慶病篤，上書求葬樊濯宋貴中冢旁。<span class="jiazhu">欲從其母也。</span>十二月，甲子，王薨。</p>
<p class="em2 strong"><span class="yinwen">24</span>乙酉，罷魚龍曼延戲。<span class="jiazhu">武帝元封三年，作魚龍曼延戲，今罷之。曼，音萬。延，衍面翻。</span></p>
<p class="em2 strong"><span class="yinwen">25</span>尙書郎南陽樊準以儒風寖衰，上疏曰：<span class="yinhao">「臣聞人君不可以不學。光武皇帝受命中興，東西誅戰，不遑啓處，<span class="jiazhu">處，昌呂翻。</span>然猶投戈講藝，<span class="jiazhu">藝，六藝也。</span>息馬論道。孝明皇帝庶政萬機，無不簡心，<span class="jiazhu">朱子曰：簡，閱也。</span>而垂情古典，游意經藝，每饗射禮畢，正坐自講，諸儒並聽，四方欣欣。又多徵名儒，布在廊廟，每讌會則論難衎衎，<span class="jiazhu">賢曰：衎衎，和樂貌也。難，乃旦翻。衎，苦旱翻，又苦汗翻。</span>共求政化，期門、羽林介冑之士，悉通《孝經》，<span class="jiazhu">期門，卽虎賁士。</span>化自聖躬，流及蠻荒，是以議者每稱盛時，咸言永平。今學者益少，<span class="jiazhu">少，詩沼翻。</span>遠方尤甚，博士倚席不講，<span class="jiazhu">賢曰：《禮記》曰：凡侍坐於大司成者，遠間三席。又曰：若非飲食之客，則布席，席間函丈。《註》云：謂講問客也。倚席，言不施講坐也。</span>儒者競論浮麗，忘蹇蹇之忠，習諓諓之辭。<span class="jiazhu">賢曰：諓諓，諂言也，音踐。《前書》曰：昔秦穆公說諓諓之言。</span>臣愚以爲宜下明詔，博求幽隱，寵進儒雅，以俟聖上講習之期。」</span><span class="jiazhu">時安帝始年十三，故請求儒雅以俟講習。</span>太后深納其言，詔：<span class="yinhao">「公、卿、中二千石各舉隱士、大儒，務取高行，以勸後進，<span class="jiazhu">行，下孟翻。</span>妙簡博士，<span class="jiazhu">妙，精也。簡，擇也。</span>必得其人。」</span></p>
<h5><span class="section" id="title-4"><span data-head-description="" data-head-level="h3" data-head-title="孝安皇帝上">孝安皇帝上</span></span></h5>
<p class=""><span class="jiazhu">諱祜，肅宗孫也，父曰清河孝王慶。《諡法》：寬容和平曰安。伏侯《古今註》曰：<span class="yinhao">「祜」</span>之字曰<span class="yinhao">「福」</span>。</span></p>
<div class="yeartoc" id="year_toc_107"><p class="strong"><span class="section" id="title-5"><span data-head-description="孝安皇帝上" data-head-level="h4" data-head-title="永初元年">永初元年</span></span><span class="biaozhusup" data-rel="">（丁未、一○七年）</span></p></div>
<p class="em2 strong"><span class="yinwen">1</span>春，正月，癸酉朔，赦天下。</p>
<p class="em2 strong"><span class="yinwen">2</span>蜀郡徼外羌內屬。<span class="jiazhu">徼，吉弔翻；下同。</span></p>
<p class="em2 strong"><span class="yinwen">3</span>二月，丁卯，分清河國封帝弟常保爲廣川王。<span class="jiazhu">廣川縣，屬信都國。賢曰：故城在今冀州棗強縣東北。</span></p>
<p class="em2 strong"><span class="yinwen">4</span>庚午，司徒梁鮪薨。</p>
<p class="em2 strong"><span class="yinwen">5</span>三月，癸酉，日有食之。</p>
<p class="em2 strong"><span class="yinwen">6</span>己卯，永昌徼外僬僥種夷陸類等舉種內附。<span class="jiazhu">永昌郡，在雒陽西七千二百六十里。僬僥國，人長不過二尺。徼，吉弔翻。僬，茲消翻。僥，倪幺翻。種，章勇翻。</span></p>
<p class="em2 strong"><span class="yinwen">7</span>甲申，葬清河孝王於廣丘，<span class="jiazhu">廣丘在清河厝縣，後更名甘陵。</span>司空、宗正護喪事，儀比東海恭王。<span class="jiazhu">恭王葬見四十五卷明帝永平元年。《考異》曰：《帝紀》書<span class="yinhao">「車騎將軍護葬」</span>，今從《傳》。</span></p>
<p class="em2 strong"><span class="yinwen">8</span>自和帝之喪，鄧騭兄弟常居禁中。騭不欲久在內，連求還第，太后許之。夏，四月，封太傅張禹、太尉徐防、司空尹勤、車騎將軍鄧騭、城門校尉鄧悝、虎賁中郎將鄧弘、黃門郎鄧閶皆爲列侯，<span class="jiazhu">禹，安鄕侯；防，龍鄕侯；騭，上蔡侯；悝，葉侯；弘，西平侯；閶，西華侯。閶，音昌。《考異》曰：袁《紀》前作<span class="yinhao">「閶」</span>，後作<span class="yinhao">「闓」</span>，蓋誤。</span>食邑各萬戶，騭以安策功增三千戶；騭及諸弟辭讓不獲，遂逃避使者，間關詣闕，<span class="jiazhu">賢曰：間關，猶崎嶇也。</span>上疏自陳，至于五六，乃許之。</p>
<p class="em2 strong"><span class="yinwen">9</span>五月，甲戌，以長樂衞尉魯恭爲司徒。<span class="jiazhu">樂，音洛。</span>恭上言：<span class="yinhao">「舊制立秋乃行薄刑，自永元十五年以來，改用孟夏。<span class="jiazhu">事見上卷。</span>而刺史、太守因以盛夏徵召農民，拘對考驗，連滯無已；<span class="jiazhu">連，謂獄辭相連及也。滯，謂留滯不決也。</span>上逆時氣，下傷農業。按《月令》『孟夏斷薄刑』者，謂其輕罪已正，<span class="jiazhu">謂已結正也。斷，丁亂翻；下同。</span>不欲令久繫，故時斷之也。臣愚以爲今孟夏之制，可從此令；其決獄案考，皆以立秋爲斷。」</span>又奏：<span class="yinhao">「孝章皇帝欲助三正之微，定律著令，斷獄皆以冬至之前。<span class="jiazhu">事見四十七卷章帝元和三年。</span>小吏不與國同心者，率<span class="jiaozhusup">【章：甲十六行本「率」下有「入」字；乙十一行本同；孔本同。】</span>十一月得死罪賊，不問曲直，便卽格殺，雖有疑罪，不復讞正。<span class="jiazhu">復，扶又翻。讞，魚列翻，又魚戰翻，又魚蹇翻，議獄也。</span>可令大辟之科，<span class="jiazhu">辟，毗亦翻。</span>盡冬月乃斷。」</span>朝廷皆從之。</p>
<p class="em2 strong"><span class="yinwen">10</span>丁丑，詔封北海王睦孫壽光侯普爲北海王。<span class="jiazhu">和帝永元八年，北海王威自殺，今復紹封。壽光縣，本屬北海，後屬樂安國。</span></p>
<p class="em2 strong"><span class="yinwen">11</span>九眞徼外、夜郎蠻夷，舉土內屬。</p>
<p class="em2 strong"><span class="yinwen">12</span>西域都護段禧等雖保龜茲，而道路隔塞，<span class="jiazhu">塞，悉則翻。</span>檄書不通。公卿議者以爲<span class="yinhao">「西域阻遠，數有背叛，<span class="jiazhu">數，所角翻。背，薄妹翻。</span>吏士屯田，其費無已。」</span>六月，壬戌，罷西域都護，<span class="jiazhu">和帝永元三年，復置西域都護，今罷。</span>遣騎都尉王弘發關中兵迎禧及梁慬、趙博、伊吾盧、柳中屯田吏士而還。</p>
<p class="em2 strong"><span class="yinwen">13</span>初，燒當羌豪東號之子麻奴隨父來降，<span class="jiazhu">東號降見四十七卷和帝永元元年。降，戶江翻。</span>居于安定。時諸降羌布在郡縣，皆爲吏民豪右所傜役，<span class="jiazhu">傜，使也。</span>積以愁怨。及王弘西迎段禧，發金城、隴西、漢陽羌數百千騎與俱，郡縣迫促發遣。羣羌懼遠屯不還，行到酒泉，頗有散叛，諸郡各發兵邀遮，或覆其廬落；於是勒姐、當煎大豪東岸等愈驚，遂同時奔潰。<span class="jiazhu">姐，音紫且翻，又音紫。</span>麻奴兄弟因此與種人俱西出塞，<span class="jiaozhusup">【章：甲十六行本「塞」下有「先零別種」四字；乙十一行本同；孔本同；張校同；退齋校同。】</span>滇零與鍾羌諸種大爲寇掠，斷隴道。<span class="jiazhu">零，音憐。《續漢書》曰：鍾羌九千餘戶，在隴西臨洮谷。隴道，隴坻之道也。種，章勇翻。斷，丁管翻。</span>時羌歸附旣久，無復器甲，或持竹竿木枝以代戈矛，或負板案以爲楯，<span class="jiazhu">楯，食尹翻。</span>或執銅鏡以象兵，<span class="jiazhu">銅鏡暎日，人遙望之以爲兵也。</span>郡縣畏懦不能制。丁卯，赦除諸羌相連結謀叛逆者罪。</p>
<p class="em2 strong"><span class="yinwen">14</span>秋，九月，庚午，太尉徐防以災異、寇賊策免。三公以災異免，自防始。辛未，司空尹勤以水雨漂流策免。</p>
<p class="margin2">仲長統《昌言》曰：<span class="jiazhu">仲，姓也。商湯左相仲虺，周有仲山甫，舜十六相有仲堪、仲熊，周八士有仲突、仲忽。</span>光武皇帝慍數世之失權，忿強臣之竊命，<span class="jiazhu">賢曰：昌，當也。慍，猶恨也。數世，謂元、成、哀、平。強臣，謂王莽。</span>矯枉過直，政不任下，雖置三公，事歸臺閣。<span class="jiazhu">賢曰：臺閣，謂尙書。余謂三公失職，非至光武時始然也，自武帝游宴後庭，用宦者處樞機，至於宣帝，專任恭、顯，而丞相、御史取充位。事歸臺閣，其所由來者漸矣。</span>自此以來，三公之職，備員而已；然政有不治，猶加譴責。而權移外戚之家，寵被近習之豎，<span class="jiazhu">被，皮義翻。</span>親其黨類，用其私人，內充京師，外布州<span class="jiaozhusup">【章：甲十六行本「州」作「列」；乙十一行本同；孔本同。】</span>郡，顚倒賢愚，貿易選舉，<span class="jiazhu">貿，音茂。</span>疲駑守境，<span class="jiazhu">駑，音奴。駑駘，馬之下乘，以諭不才之吏。</span>貪殘牧民，撓擾百姓，<span class="jiazhu">撓，音火高翻。</span>忿怒四夷，招致乖叛，亂離斯瘼，<span class="jiazhu">用《詩》語。賢曰：瘼，病也。</span>怨氣並作，陰陽失和，三光虧缺，怪異數至，<span class="jiazhu">數，所角翻。</span>蟲螟食稼，水旱爲災。此皆戚宦之臣所致然也，反以策讓三公，至於死、免，乃足爲叫呼蒼天，號咷泣血者矣！<span class="jiazhu">放聲而哭曰號咷。號，戶刀翻。咷，徒刀翻。</span>又，中世之選三公也，務於清慤謹愼，循常習故者，是乃婦女之檢柙，<span class="jiazhu">賢曰：檢柙，猶規矩也。揚子曰：蠢迪撿押。《註》云：撿押，猶隱括也。毛晃曰：撿押，檢束也，輔也，俗作<span class="yinhao">「檢柙」</span>，非。</span>鄕曲之常人耳，惡足以居斯位邪！<span class="jiazhu">惡，音烏；下同。</span>勢旣如彼，選又如此，而欲望三公勳立於國家，績加於生民，不亦遠乎！昔文帝之於鄧通，可謂至愛，而猶展申徒嘉之志。<span class="jiazhu">事見十四卷文帝後二年。</span>夫見任如此，則何患於左右小臣哉！至如近世，外戚、宦豎，請託不行，意氣不滿，立能陷人於不測之禍，惡可得彈正者哉！曩者任之重而責之輕，今者任之輕而責之重。光武奪三公之重，至今而加甚；不假后黨以權，數世而不行；蓋親疏之勢異也！<span class="jiazhu">賢曰：言光武奪三公重任，今奪更甚。光武不假后黨威權，數代遂不遵行，此爲三公疏，后黨親故也。</span>今人主誠專委三公，分任責成，而在位病民，<span class="jiazhu">病民，謂百姓受其害也。</span>舉用失賢，百姓不安，爭訟不息，天地多變，人物多妖，<span class="jiazhu">妖，於驕翻。</span>然後可以分此罪矣！</p>
<p class="em2 strong"><span class="yinwen">15</span>壬午，詔：<span class="yinhao">「太僕、少府減黃門鼓吹以補羽林士；<span class="jiazhu">《漢官儀》曰：黃門鼓吹，百四十五人。羽林左監主羽林八百人，右監主九百人。杜佑曰：漢代有黃門鼓吹，享宴食舉樂十三曲，與魏代鼓吹、長簫伎錄，並云絲竹合作，執節者歌。又《建初錄》云：《務成》、《玄雲》、《遠期》，皆騎吹曲，非鼓吹曲。此則列於殿庭者爲鼓吹，今之從行者爲騎吹，二曲異也。孫權觀魏武軍作鼓吹而還，應是此鼓吹。魏、晉代給鼓吹甚輕，牙門督將五校，悉有鼓吹，齊、梁至陳則重矣。今代短簫鐃歌，亦謂之鼓吹。蔡邕曰：鼓吹，軍樂也，黃帝岐伯所作，以揚威武，勸士諷敵也。雍門周說孟嘗君鼓吹于不測之淵。說者云，鼓自一物，吹自竽籟之屬，非簫鼓合奏，別爲一樂之名也。然則短簫鐃歌，此時未名鼓吹矣。宋白曰：鼓吹，據崔豹《古今註》，張騫使西域得《摩訶兜勒》一曲，李延年增之，分爲二十八曲。梁置清商鼓吹令二人，唐又有掆鼓、金鉦、大鼓、長嗚歌、簫、笳、笛，合爲鼓吹十二。按大享會，則設於縣外。</span>廐馬非乘輿常所御者，皆減半食；<span class="jiazhu">賢曰：乘輿，所乘車輿也，不敢斥言尊者，故稱乘輿。見蔡邕《獨斷》。乘，繩證翻。</span>諸所造作，非供宗廟園陵之用，皆且止。」</span></p>
<p class="em2 strong"><span class="yinwen">16</span>庚寅，以太傅張禹爲太尉，太常周章爲司空。</p>
<p class="em2 strong">大長秋鄭衆、中常侍蔡倫等皆秉勢豫政，周章數進直言，<span class="jiazhu">數，所角翻。</span>太后不能用。初，太后以平原王勝有痼疾，而貪殤帝孩抱，養爲己子，故立焉。及殤帝崩，羣臣以勝疾非痼，意咸歸之；太后以前不立勝，恐後爲怨，乃迎帝而立之。周章以衆心不附，密謀閉宮門，誅鄧騭兄弟及鄭衆、蔡倫，劫尙書，廢太后於南宮，封帝爲遠國王而立平原王。事覺，冬，十一月，丁亥，章自殺。</p>
<p class="em2 strong"><span class="yinwen">17</span>戊子，敕司隸校尉、冀·幷二州刺史，<span class="yinhao">「民訛言相驚，棄捐舊居，老弱相攜，窮困道路。其各敕所部長吏躬親曉喻：<span class="jiazhu">長，知兩翻。</span>若欲歸本郡，在所爲封長檄；不欲，勿強。」</span><span class="jiazhu">爲，于僞翻。賢曰：封，謂印封之也。長檄，猶今長牒也。欲歸者，皆給以長牒爲驗。強，音其兩翻。</span></p>
<p class="em2 strong"><span class="yinwen">18</span>十二月，乙卯，以潁川太守張敏爲司空。</p>
<p class="em2 strong"><span class="yinwen">19</span>詔車騎將軍鄧騭、征西校尉任尙將五營及諸郡兵五萬人，<span class="jiazhu">五營，北軍五校營也。</span>屯漢陽以備羌。<span class="jiazhu">《考異》曰：《帝紀》在六月。今從《西羌傳》。</span></p>
<p class="em2 strong"><span class="yinwen">20</span>是歲，郡國十八地震，四十一大水，二十八大風，雨雹。</p>
<p class="em2 strong"><span class="yinwen">21</span>鮮卑大人燕荔陽詣闕朝賀。太后賜燕荔陽王印綬、赤車、參駕，<span class="jiazhu">赤車者，帷裳衡軛皆赤。參駕者，駕三馬。燕，於賢翻。荔，力計翻。</span>令止烏桓校尉所居甯城下，<span class="jiazhu">甯城，屬上谷郡。</span>通胡市，因築南、北兩部質館。<span class="jiazhu">賢曰：築館以受降質。質，音致；下同。</span>鮮卑邑落百二十部各遣入質。</p>
<div class="yeartoc" id="year_toc_108"><p class="strong"><span class="section" id="title-6"><span data-head-description="孝安皇帝上" data-head-level="h4" data-head-title="永初二年">二年</span></span><span class="biaozhusup" data-rel="">（戊申、一○八年）</span></p></div>
<p class="em2 strong"><span class="yinwen">1</span>春，正月，鄧騭至漢陽；諸郡兵未至，鍾羌數千人擊敗騭軍于冀西，<span class="jiazhu">冀縣之西也。敗，補邁翻。</span>殺千餘人。梁慬還，至敦煌，<span class="jiazhu">自西域還也。敦，徒門翻。</span>逆詔慬留爲諸軍援。<span class="jiazhu">逆，迎也。</span>慬至張掖，<span class="jiazhu">張掖郡，在雒陽西四千二百里。應劭曰：張掖者，言爲國張臂掖也。</span>破諸羌萬餘人，其能脫者十二三；進至姑臧，羌大豪三百餘人詣慬降，並慰譬，遣還故地。</p>
<p class="em2 strong"><span class="yinwen">2</span>御史中丞樊準以郡國連年水旱，民多飢困，上疏：<span class="yinhao">「請令太官、尙方、考功、上林池籞諸官，實減無事之物；<span class="jiazhu">賢曰：《前書·百官表》：少府，掌山海、池澤之稅，屬官有太官、考工、尙方、上林中十池監。太官掌御膳飲食，考工主作器械，尙方主作刀劍。實減，謂實覆其數減之也。功，當作工。籞，偶許翻。</span>五府調省中都官吏、京師作者。<span class="jiazhu">賢曰：五府，謂太傅、太尉、司徒、大將軍也。調，徵發也。省，減也。中都官吏，在京師之官吏也。作，謂營作者也。余按是時不拜大將軍，獨鄧騭爲車騎將軍耳。調，徒弔翻。</span>又，被災之郡，百姓凋殘，恐非賑給所能勝贍，<span class="jiazhu">被，皮義翻。勝，音升。</span>雖有其名，終無其實。可依征和元年故事，<span class="jiazhu">賢曰：武帝征和元年詔曰：<span class="yinhao">「當今務在禁苛暴，止擅賦，力本農桑，毋乏武備而已。」</span>余據此乃征和四年詔也。征和元年，當有遣使慰安故事。</span>遣使持節慰安，尤困乏者徙置荊、揚孰郡。<span class="jiazhu">孰，古熟字通。</span>今雖有西屯之役，宜先東州之急。」</span><span class="jiazhu">西屯，謂討羌之師。東州，謂雒陽以東冀、兗諸州被水旱也。先，悉薦翻。</span>太后從之，悉以公田賦與貧民，<span class="jiazhu">賦，布也。</span>卽擢準與議郎呂倉並守光祿大夫。二月，乙丑，遣準使冀州、倉使兗州稟貸，流民咸得蘇息。<span class="jiazhu">稟，給也。貸，施也。死而更生曰蘇。氣絕而復續曰息。</span></p>
<p class="em2 strong"><span class="yinwen">3</span>夏，旱。五月，丙寅，皇太后幸雒陽寺<span class="jiazhu">賢曰：寺，官舍也。《風俗通》曰：寺，嗣也，理事之吏，嗣續於其中。</span>及若盧獄<span class="jiazhu">前漢有若盧獄，屬少府。《漢舊儀》曰：主鞠將相大臣，東都初省，和帝永元九年復置。</span>錄囚徒。雒陽有囚，實不殺人而被考自誣，羸困輿見，<span class="jiazhu">輿，箯輿也。獄囚被掠委困者，以箯輿處之。師古曰：編竹木以爲輿，形如今之食輿。見，賢遍翻。箯，音編。</span>畏吏不敢言，將去，舉頭若欲自訴。太后察視覺之，卽呼還問狀，具得枉實。<span class="jiazhu">得其見枉之實也。</span>卽時收雒陽令下獄抵罪。<span class="jiazhu">下，遐稼翻。</span>行未還宮，澍雨大降。<span class="jiazhu">澍，音注，又殊遇翻，時雨也。</span></p>
<p class="em2 strong"><span class="yinwen">4</span>六月，京師及郡國四十大水，大風，雨雹。<span class="jiazhu">《東觀記》曰：雹大如芋魁、雞子，風拔樹發屋。雨，于具翻。</span></p>
<p class="em2 strong"><span class="yinwen">5</span>秋，七月，太白入北斗。<span class="jiazhu">《晉書·天文志》：北斗七星，在太微北，七政之樞機，陰陽之元本也，故運乎中央而臨制四方，所以建四時而均五行也。《天文志》曰：太白入斗中，爲貴相凶。</span></p>
<p class="em2 strong"><span class="yinwen">6</span>閏月，<span class="jiaozhusup">【章：甲十六行本「月」下有「辛丑」二字；乙十一行本同；退齋校同。】</span>廣川王常保薨，無子，國除。</p>
<p class="em2 strong"><span class="yinwen">7</span>癸未，蜀郡徼外羌舉土內屬。<span class="jiazhu">《東觀記》曰：徼外羌薄申等八種舉衆降。徼，吉弔翻。</span></p>
<p class="em2 strong"><span class="yinwen">8</span>冬，鄧騭使任尙及從事中郎河內司馬鈞率諸郡兵與滇零等數萬人戰于平襄，<span class="jiazhu">平襄縣，屬漢陽郡。賢曰：故襄戎邑。零，音憐。</span>尙軍大敗，死者八千餘人，羌衆遂大盛，朝廷不能制。湟中諸縣，粟石萬錢，百姓死亡不可勝數，而轉運難劇。<span class="jiazhu">劇，甚也。勝，音升。</span>故左校令河南龐參<span class="jiazhu">將作大匠屬官有左、右校令各一人，秩六百石；左校令掌左工徒，右校令掌右工徒。校，戶敎翻。龐，皮江翻。</span>先坐法輸作若盧，使其子俊上書曰：<span class="yinhao">「方今西州流民擾動，而徵發不絕，水潦不休，地力不復，<span class="jiazhu">賢曰：言其耗損，不復於舊。</span>重之以大軍，<span class="jiazhu">重，直用翻。</span>疲之以遠戍，農功消於轉運，資財竭於徵發，田疇不得墾闢，禾稼不得收入，搏手困窮，<span class="jiazhu">賢曰：兩手相搏，言無計也。</span>無望來秋，百姓力屈，不復堪命。<span class="jiazhu">復，扶又翻。</span>臣愚以爲萬里運糧，遠就羌戎，不若總兵養衆，以待其疲。車騎將軍騭宜且振旅，<span class="jiazhu">《傳》曰：三年而治兵，入而振旅。《書》曰：班師振旅。振，整也，整衆而還也。</span>留征西校尉任尙，使督涼州士民轉居三輔，<span class="jiazhu">參建棄涼州之議，發於此書。</span>休傜役以助其時，止煩賦以益其財，令男得耕種，女得織絍，<span class="jiazhu">賢曰：絍，音如深翻。杜預註《左傳》云：織絍，織繒布也。《字釋》云：絍，機縷也，又如沁翻。</span>然後畜精銳，乘懈沮，出其不意，攻其不備，則邊民之仇報，奔北之恥雪矣。」</span><span class="jiazhu">懈，古隘翻。沮，在呂翻。</span>書奏，會樊準上疏薦參，太后卽擢參於徒中，召拜謁者，使西督三輔諸軍屯。十一月，辛酉，詔鄧騭還師，留任尙屯漢陽爲諸軍節度。遣使迎拜騭爲大將軍。旣至，使大鴻臚親迎，中常侍郊勞，<span class="jiazhu">臚，陵如翻。勞，力到翻。</span>王、主以下候望於道，寵靈顯赫，光震都鄙。<span class="jiazhu">王、主，諸王及諸公主也。鄧騭西征，無功而還，當引罪求自貶以謝天下，據勢持權，冒受榮寵，於心安乎！君子是以知其不終也。</span></p>
<p class="em2 strong"><span class="yinwen">9</span>滇零自稱天子，於北地招集武都參狼、<span class="jiazhu">羌居武都者爲參狼種。參，所簪翻。</span>上郡、西河諸雜種羌斷隴道，寇鈔三輔，<span class="jiazhu">斷，丁管翻。鈔，楚交翻。</span>南入益州，殺漢中太守董炳。梁慬受詔當屯金城，聞羌寇三輔，卽引兵走擊，轉戰武功、美陽間，<span class="jiazhu">武功、美陽二縣，屬扶風。</span>連破走之，羌稍退散。</p>
<p class="em2 strong"><span class="yinwen">10</span>十二月，廣漢塞外參狼羌降。<span class="jiazhu">此與武都參狼同種，而分居廣漢塞外者也。</span></p>
<p class="em2 strong"><span class="yinwen">11</span>是歲，郡國十二地震。</p>
<div class="yeartoc" id="year_toc_109"><p class="strong"><span class="section" id="title-7"><span data-head-description="孝安皇帝上" data-head-level="h4" data-head-title="永初三年">三年</span></span><span class="biaozhusup" data-rel="">（己酉、一○九年）</span></p></div>
<p class="em2 strong"><span class="yinwen">1</span>春，正月，庚子，皇帝加元服，赦天下。</p>
<p class="em2 strong"><span class="yinwen">2</span>遣騎都尉任仁督諸郡屯兵救三輔。仁戰數不利，<span class="jiazhu">數，所角翻。</span>當煎、勒姐羌攻沒破羌縣，<span class="jiazhu">破羌縣，屬金城縣［郡］。</span>鍾羌攻沒臨洮縣，執隴西南部都尉。<span class="jiazhu">臨洮縣，隴西南部都尉治所。洮，土刀翻。</span></p>
<p class="em2 strong"><span class="yinwen">3</span>三月，京師大饑，民相食。壬辰，公卿詣闕謝；詔<span class="yinhao">「務思變復，以助不逮。」</span><span class="jiazhu">變，改也；改過以復於善也。</span></p>
<p class="em2 strong"><span class="yinwen">4</span>壬寅，司徒魯恭罷。恭再在公位，<span class="jiazhu">和帝永元十二年，恭代呂蓋爲司徒；永初元年，復代梁鮪爲司徒。</span>選辟高第至列卿、郡守者數十人，<span class="jiazhu">此謂恭府掾屬之高第也。守，手又翻。</span>而門下耆生<span class="jiazhu">耆，老也。</span>或不蒙薦舉，至有怨望者。恭聞之，曰：<span class="yinhao">「學之不講，是吾憂也，<span class="jiazhu">《論語》載孔子之言。</span>諸生不有鄕舉者乎！」</span><span class="jiazhu">賢曰：言人患學之不習耳，若能究習，自有鄕里之舉，豈要待三公之辟乎！</span>終無所言，亦不借之議論。學者受業，必窮核問難，<span class="jiazhu">難，乃旦翻。</span>道成，然後謝遣之。學者曰：<span class="yinhao">「魯公謝與議論，不可虛得。」</span></p>
<p class="em2 strong"><span class="yinwen">5</span>夏，四月，丙寅，以大鴻臚九江夏勤爲司徒。</p>
<p class="em2 strong"><span class="yinwen">6</span>三公以國用未足，奏令吏民入錢穀得爲關內侯、虎賁、羽林郎、五官、大夫、官府吏、緹騎、營士各有差。<span class="jiazhu">五官，亦郎也。大夫，光祿、太中、中散、諫議大夫也。官府吏，給事諸官府者。賢曰：《續漢志》曰：執金吾，緹騎二百人。緹，赤黃色。營士，謂五校營士也。緹，丁禮翻，又丁奚翻。</span></p>
<p class="em2 strong"><span class="yinwen">7</span>甲申，清河愍王虎威薨，無子。五月，丙申，封樂安王寵子延平爲清河王，奉孝王後。</p>
<p class="em2 strong"><span class="yinwen">8</span>六月，漁陽烏桓與右北平胡千餘寇代郡、上谷。<span class="jiazhu">《考異》曰：《紀》有涿郡，《傳》無之。今從《傳》。</span></p>
<p class="em2 strong"><span class="yinwen">9</span>漢人韓琮隨匈奴南單于入朝，<span class="jiazhu">漢人與匈奴錯居，韓琮因事南單于。琮，徂宗翻。</span>旣還，說南單于云：<span class="jiazhu">說，式芮翻。</span><span class="yinhao">「關東水潦，人民飢餓死盡，可擊也。」</span>單于信其言，遂反。</p>
<p class="em2 strong"><span class="yinwen">10</span>秋，七月，海賊張伯路等寇濱海九郡，殺二千石、令、長；<span class="jiazhu">長，知兩翻。</span>遣侍御史巴郡龐雄督州郡兵擊之，伯路等乞降，尋復屯聚。<span class="jiazhu">復，扶又翻。</span></p>
<p class="em2 strong"><span class="yinwen">11</span>九月，鴈門烏桓率衆王無何允與鮮卑大人丘倫等及南匈奴骨都<span class="jiaozhusup">【章：甲十六行本「都」下有「侯」字；乙十一行本同；孔本同；張校同；退齋校同。】</span>合七千騎寇五原，與太守戰于高渠谷，<span class="jiazhu">賢曰：《東觀記》：戰九原高梁谷。<span class="yinhao">「渠」</span>、<span class="yinhao">「梁」</span>相類，必有誤。</span>漢兵大敗。</p>
<p class="em2 strong"><span class="yinwen">12</span>南單于圍中郎將耿种於美稷。<span class="jiazhu">使匈奴中郎將也。种，音沖。</span>冬，十一月，以大司農陳國何熙行車騎將軍事，中郎將龐雄爲副，將五營及邊郡兵二萬餘人，又詔遼東太守耿夔率鮮卑及諸郡<span class="jiaozhusup">【章：甲十六行本「郡」下有「兵」字；乙十一行本同；孔本同；張校同；退齋校同。】</span>共擊之。以梁慬行度遼將軍事。雄、夔擊南匈奴薁鞬日逐王，破之。<span class="jiazhu">薁，於六翻。鞬，居言翻。</span></p>
<p class="em2 strong"><span class="yinwen">13</span>十二月，辛酉，郡國九地震。</p>
<p class="em2 strong"><span class="yinwen">14</span>乙亥，有星孛于天苑。<span class="jiazhu">《晉書·天文志》：天苑十六星在昴、畢南，天子之苑囿，養獸之所也。孛，蒲內翻。</span></p>
<p class="em2 strong"><span class="yinwen">15</span>是歲，京師及郡國四十一雨水，幷、涼二州大飢，人相食。</p>
<p class="em2 strong"><span class="yinwen">16</span>太后以陰陽不和，軍旅數興，<span class="jiazhu">數，所角翻。</span>詔歲終饗遣衞士勿設戲作樂，<span class="jiazhu">西都之制，歲盡，衞卒交代，上臨饗罷遣之。《續漢志》曰：饗遣故衞士儀：百官會，位定，謁者持節引故衞士入自端門，衞司馬執幡鉦護行。行定，侍御史持節慰勞，以詔恩問所疾苦，受其章奏所欲言。畢，饗賜作樂，觀以角抵。樂闋，罷遣，勸以農桑。</span>減逐疫侲子之半。<span class="jiazhu">賢曰：侲子，逐疫之人也，音振。薛綜註《西京賦》云：侲之言善也，善，童幼子也。《續漢書》曰：大儺，選中黃門子弟年十歲以上、十二以下百二十人爲侲子，皆赤幘皁製，執大鞉。</span></p>
<div class="yeartoc" id="year_toc_110"><p class="strong"><span class="section" id="title-8"><span data-head-description="孝安皇帝上" data-head-level="h4" data-head-title="永初四年">四年</span></span><span class="biaozhusup" data-rel="">（庚戌、一一○年）</span></p></div>
<p class="em2 strong"><span class="yinwen">1</span>春，正月，元會，徹樂，不陳充庭車。<span class="jiazhu">賢曰：每大朝會，必陳乘輿法物車輦於庭，以年饑，故不陳。</span></p>
<p class="em2 strong"><span class="yinwen">2</span>鄧騭在位，頗能推進賢士，薦何熙、李郃等列於朝廷，<span class="jiazhu">郃，曷閣翻。</span>又辟弘農楊震、巴郡陳禪等置之幕府，天下稱之。震孤貧好學，明歐陽《尙書》，通達博覽，諸儒爲之語曰：<span class="yinhao">「關西孔子楊伯起。」</span><span class="jiazhu">楊震，字伯起，居弘農，在函谷關之西。</span>敎授二十餘年，不答州郡禮命，<span class="jiazhu">禮，謂延聘之禮。命，謂辟置之命。</span>衆人謂之晚暮，<span class="jiazhu">謂歲月已老而出仕遲也。</span>而震志愈篤。騭聞而辟之，時震年已五十餘，累遷荊州刺史、東萊太守。<span class="jiazhu">《郡國志》：東萊郡，在雒陽東三千一百二十八里。</span>當之郡，道經昌邑，<span class="jiazhu">昌邑縣，屬山陽郡。賢曰：昌邑故城在今兗州金鄕縣西北。</span>故所舉荊州茂才王密爲昌邑令，夜懷金十斤以遺震。<span class="jiazhu">遺，于季翻；下同。</span>震曰：<span class="yinhao">「故人知君，君不知故人，何也？」</span>密曰：<span class="yinhao">「暮夜無知者。」</span>震曰：<span class="yinhao">「天知，地知，我知，子知，何謂無知者！」</span>密愧而出。後轉涿郡太守，<span class="jiazhu">《郡國志》：涿郡，在雒陽東北千八百里。</span>性公廉，子孫常蔬食、步行；<span class="jiazhu">食不魚肉，行不車騎也。</span>故舊或欲令爲開產業，<span class="jiazhu">爲，于僞翻。</span>震不肯，曰：<span class="yinhao">「使後世稱爲清白吏子孫，以此遺之，不亦厚乎！」</span></p>
<p class="em2 strong"><span class="yinwen">3</span>張伯路復攻郡縣，殺守令。<span class="jiazhu">復，扶又翻；下同。</span>黨衆浸盛；詔遣御史中丞王宗持節發幽、青諸郡兵，合數萬人，徵宛陵令扶風法雄爲青州刺史，<span class="jiazhu">宛陵縣，屬河南尹。法，姓也。齊襄王法章之後，秦滅齊，子孫不敢稱田姓，故以法爲氏。</span>與宗幷力討之。</p>
<p class="em2 strong"><span class="yinwen">4</span>南單于圍耿种數月，梁慬、耿夔擊斬其別將於屬國故城，<span class="jiazhu">班《志》：西河美稷縣，屬國都尉治，故城蓋在美稷縣界。將，卽亮翻；下同。</span>單于自將迎戰，慬等復破之，單于遂引還虎澤。<span class="jiazhu">班《志》：西河郡穀羅縣，虎澤在西北。師古避唐諱，以<span class="yinhao">「虎」</span>爲<span class="yinhao">「武」</span>。</span></p>
<p class="em2 strong"><span class="yinwen">5</span>丙午，詔減百官及州郡縣奉各有差。<span class="jiazhu">奉，讀曰俸。</span></p>
<p class="em2 strong"><span class="yinwen">6</span>二月，南匈奴寇常山。</p>
<p class="em2 strong"><span class="yinwen">7</span>滇零遣兵寇褒中，<span class="jiazhu">褒中縣，屬漢中郡，古褒國也。賢曰：今梁州褒城縣。</span>漢中太守鄭勤移屯褒中。</p>
<p class="em2 strong">任尙軍久出無功，民廢農桑，乃詔尙將吏民，<span class="jiaozhusup">【章：甲十六行本「民」作「兵」；乙十一行本同。】</span>還屯長安，罷遣南陽、潁川、汝南吏士。</p>
<p class="em2 strong">乙丑，初置京兆虎牙都尉於長安，扶風都尉於雍，如西京三輔都尉故事。<span class="jiazhu">賢曰：《漢官儀》：京兆虎牙、扶風都尉，以涼州近羌，數犯三輔，將兵衞護園陵。扶風都尉居雍，故俗人稱雍營。西京三輔，京兆有京輔都尉，馮翊有左輔都尉，扶風有右輔都尉。</span></p>
<p class="em2 strong">謁者龐參說鄧騭，<span class="jiazhu">說，輸芮翻。</span><span class="yinhao">「徙邊郡不能自存者入居三輔」</span>，騭然之，欲棄涼州，幷力北邊。乃會公卿集議，騭曰：<span class="yinhao">「譬若衣敗壞，一以相補，猶有所完，<span class="jiazhu">懷，音怪。</span>若不如此，將兩無所保。」</span><span class="jiaozhusup">【章：甲十六行本「保」下有「公卿皆以爲然」六字；乙十一行本同；孔本同；張校同；退齋校同。】</span>郎中陳國虞詡言於太尉張禹曰：<span class="yinhao">「若大將軍之策，不可者三：先帝開拓土字，劬勞後定，而今憚小費，舉而棄之，此不可一也。涼州旣棄，卽以三輔爲塞，<span class="jiazhu">隴西、安定、北地，皆涼州所部。涼州旣棄，則三輔爲極邊。</span>則園陵單外，此不可二也。喭曰：『關西出將，關東出相。』<span class="jiazhu">賢曰：《說文》：喭，傳言也。《前書》，秦、漢以來，山西出將，山東出相。秦時，郿白起，頻陽王翦；漢興，義渠公孫賀、傅介子，成紀李廣、李蔡，上邽趙充國，狄道辛武賢，皆名將也。丞相則蕭、曹、魏、邴、韋、平、孔、翟之類也。</span>烈士武臣，多出涼州，土風壯猛，便習兵事。今羌、胡所以不敢入據三輔爲心腹之害者，以涼州在後故也。涼州士民所以推鋒執銳，蒙矢石於行陳，<span class="jiazhu">行，戶剛翻。陳，讀曰陣。</span>父死於前，子戰於後，無反顧之心者，爲臣屬於漢故也。<span class="jiazhu">爲，于僞翻。</span>今推而捐之，<span class="jiazhu">推，通回翻。</span>割而棄之，民庶安土重遷，必引領而怨曰：『中國棄我於夷狄！』雖赴義從善之人，不能無恨。如卒然起謀，<span class="jiazhu">卒，讀曰猝。</span>因天下之饑敝，乘海內之虛弱，豪雄相聚，量材立帥，<span class="jiazhu">量，音良。帥，所類翻。</span>驅氐、羌以爲前鋒，席卷而東，雖賁、育爲卒，太公爲將，<span class="jiazhu">賁，音奔。將，卽亮翻。</span>猶恐不足當禦；如此，則函谷以西，園陵舊京非復漢有，<span class="jiazhu">復，扶又翻。</span>此不可三也。<span class="jiazhu">是後北宮伯玉、王國、閻忠、馬騰、韓遂之變，卒如詡言。賢曰：席卷，言無餘也。《前書》曰：雲徹席卷，後無餘災也。余謂席卷者，言其勢便易也。</span>議者喻以補衣猶有所完，詡恐其疽食侵淫而無限極也！」</span><span class="jiazhu">賢曰：疽，癰瘡也。余謂食者，言其侵食肌肉也。《考異》曰：《龐參虞詡傳》皆云，<span class="yinhao">「四年，羌轉盛，故有棄涼州之畫，又干說鄧騭，」</span>則是騭未以喪罷以前明矣。而《虞詡傳》中言<span class="yinhao">「詡辟太尉李脩府爲郎中，說李脩，」</span>脩以五年正月方自光祿勳拜太尉。按袁《紀》，<span class="yinhao">「四年春匈奴寇常山」</span>下載<span class="yinhao">「騭欲棄涼州，詡說太尉張禹」</span>，又其言語小異於范《書》，此近得實，今從之。</span>禹曰：<span class="yinhao">「吾意不及此，微子之言，幾敗國事！」</span><span class="jiazhu">微，無也。幾，居希翻。</span>詡因說禹：<span class="yinhao">「收羅涼土豪桀，<span class="jiazhu">說，輸芮翻。</span>引其牧守子弟於朝，<span class="jiazhu">守，式又翻。朝，直遙翻。</span>令諸府各辟數人，外以勸厲答其功勤，內以拘致防其邪計。」</span>禹善其言，更集四府，皆從詡議。於是辟西州豪桀爲掾屬，拜牧守、長吏子弟爲郎，以安慰之。<span class="jiazhu">掾，俞絹翻。長，知兩翻；下同。</span></p>
<p class="em2 strong">鄧騭由是惡詡，欲以吏法中傷之。<span class="jiazhu">惡，烏路翻。中，竹仲翻。</span>會朝歌賊甯季等數千人攻殺長吏，屯聚連年，州郡不能禁，乃以詡爲朝歌長。<span class="jiazhu">朝歌縣，屬河內郡。賢曰：朝歌故城，在今衞州衞縣西。</span>故舊皆弔之，<span class="jiazhu">謂其將得罪也。</span>詡笑曰：<span class="yinhao">「事不避難，臣之職也。不遇槃根錯節，無以別利器，<span class="jiazhu">以斤斧自喻也。別，彼列翻。</span>此乃吾立功之秋也！」</span>始到，謁河內太守馬稜。稜曰：<span class="yinhao">「君儒者，當謀謨廟堂，乃在朝歌，甚爲君憂之！」</span><span class="jiazhu">爲，于僞翻。</span>詡曰：<span class="yinhao">「此賊犬羊相聚，以求溫飽耳，願明府不以爲憂！」</span>稜曰：<span class="yinhao">「何以言之？」</span>詡曰：<span class="yinhao">「朝歌者，韓、魏之郊，<span class="jiazhu">賢曰：韓界上黨，魏界河內，相接太行，故云郊也。</span>背太行，<span class="jiazhu">背，蒲妹翻。行，戶剛翻。</span>臨黃河，去敖倉不過百里，而青、冀之民流亡萬數，賊不知開倉招衆，劫庫兵，守成皋，斷天下右臂，<span class="jiazhu">賢曰：右臂，喻要便也。余謂右臂之說祖張儀，見三卷周赧王四年。斷，丁管翻。</span>此不足憂也。今其衆新盛，難與爭鋒；兵不厭權，願寬假轡策，勿令有所拘閡而已。」</span><span class="jiazhu">詡欲用度外之人以制羣盜，恐郡守循常襲故，以文法繩之，故先以此言於稜。賢曰：閡，與礙同。</span>及到官，設三科以募求壯士，自掾史以下各舉所知，<span class="jiazhu">《百官志》：縣有廷掾，猶郡之五官掾也，監鄕部，春夏爲勸農掾，秋冬爲制度掾。史則有獄史、佐史、斗食、令史、掾史、幹小史。</span>其攻劫者爲上，傷人偷盜者次之，不事家業者爲下，收得百餘人。詡爲饗會，悉貰其罪，<span class="jiazhu">此三等人皆惡少年負宿罪者也，悉貰之，使入賊爲間。爲，于僞翻。貰，始制翻。</span>使入賊中誘令劫掠，乃伏兵以待之，遂殺賊數百人。<span class="jiazhu">誘賊出劫掠而伏兵殺之。誘，音酉。</span>又潛遣貧人能縫者傭作賊衣，以采線縫其裙，有出市里者，吏輒禽之。賊由是駭散，咸稱神明，縣境皆平。</p>
<p class="em2 strong"><span class="yinwen">8</span>三月，何熙軍到五原曼柏，暴疾，不能進；遣龐雄與梁慬、耿种將步騎萬六千人攻虎澤，連營稍前。單于見諸軍並進，大恐怖，<span class="jiazhu">怖，普布翻。</span>顧讓韓琮曰：<span class="yinhao">「汝言漢人死盡，今是何等人也！」</span><span class="jiazhu">賢曰：顧，反也。讓，責也。反顧責韓琮也。</span>乃遣使乞降，許之。單于脫帽徒跣，對龐雄等拜陳，道死罪。<span class="jiazhu">自陳謝罪，言當死也。</span>於是赦之，遇待如初，乃還所鈔漢民男女<span class="jiazhu">鈔，楚交翻。</span>及羌所略轉賣入匈奴中者合萬餘人。會熙卒，卽拜梁慬爲度遼將軍。龐雄還，爲大鴻臚。</p>
<p class="em2 strong"><span class="yinwen">9</span>先零羌復寇褒中，<span class="jiazhu">復，扶又翻；下同。</span>鄭勤欲擊之，主簿段崇諫，以爲<span class="yinhao">「虜乘勝，鋒不可當，宜堅守待之。」</span>勤不從，出戰，大敗，死者三千餘人，段崇及門下史王宗、原展<span class="jiazhu">周原伯之後有原莊公。又晉卿先軫邑於原，子孫以爲氏。又孔子弟子有原憲。</span>以身扞刃，與勤俱死。<span class="jiazhu">郡門下有掾有史。</span>徙<span class="jiaozhusup">【張：「徙」一脫「於是」二字。】</span>金城郡居襄武。<span class="jiazhu">襄武縣，屬隴西郡。賢曰：今渭州縣。</span></p>
<p class="em2 strong"><span class="yinwen">10</span>戊子，杜陵園火。<span class="jiazhu">宣帝陵園也。</span></p>
<p class="em2 strong"><span class="yinwen">11</span>癸巳，郡國九地震。</p>
<p class="em2 strong"><span class="yinwen">12</span>夏，四月，六州蝗。<span class="jiazhu">《東觀記》曰：司隸、豫、兗、徐、青、冀六州。</span></p>
<p class="em2 strong"><span class="yinwen">13</span>丁丑，赦天下。</p>
<p class="em2 strong"><span class="yinwen">14</span>王宗、法雄與張伯路連戰，破走之。會赦到，<span class="jiazhu">赦書到也。</span>賊以軍未解甲，不敢歸降。<span class="jiazhu">降，戶江翻。</span>王宗召刺史太守共議，<span class="jiazhu">刺史，青州刺史；太守，青州所部諸郡太守。</span>皆以爲當遂擊之，法雄曰：<span class="yinhao">「不然。兵凶器，戰危事，<span class="jiazhu">賢曰：《史記》范蠡之辭。</span>勇不可恃，勝不可必。賊若乘船浮海，深入遠島，<span class="jiazhu">島，都老翻。水中有山曰島。</span>攻之未易也。<span class="jiazhu">易，以豉翻。</span>及有赦令，可且罷兵以慰誘其心，勢必解散，然後圖之，可不戰而定也。」</span>宗善其言，卽罷兵。賊聞，大喜，乃還所略人；而東萊郡兵獨未解甲，賊復驚恐，遁走遼東，止海島上。<span class="jiazhu">果如法雄之言。</span></p>
<p class="em2 strong"><span class="yinwen">15</span>秋，七月，乙酉，三郡大水。</p>
<p class="em2 strong"><span class="yinwen">16</span>騎都尉任仁與羌戰累敗，而兵士放縱，檻車徵詣廷尉，死。護羌校尉段禧卒，復以前校尉侯霸代之，移居張掖。<span class="jiazhu">永初二年，侯霸以衆羌反叛免。護羌校尉時居狄道。按《水經註》，羌水出湟中西南山下，逕護羌城東，故護羌校尉治，又東逕臨羌城西。護羌校尉蓋治金城郡臨羌縣界也。然宣帝置護羌校尉，本治金城令居，東都定河、隴之後，護羌校尉治安夷縣，旣而自安夷徙臨羌。侯霸先居隴西狄道，以羌叛而臨羌不可居也；今移居張掖，以隴西殘破，復渡河而西。</span></p>
<p class="em2 strong"><span class="yinwen">17</span>九月，甲申，益州郡地震。<span class="jiazhu">賢曰：益州郡故城，在今昆州晉寧縣。</span></p>
<p class="em2 strong"><span class="yinwen">18</span>皇太后母新野君病，<span class="jiazhu">《續漢志》曰：婦人封君，儀比公主，油鞬輧車，帶綬，以采組爲緄帶，各如其綬色，黃金辟邪加其首爲帶。</span>太后幸其第，連日宿止；三公上表固爭，乃還宮。冬，十月，甲戌，新野君薨，使司空護喪事，儀比東海恭王。<span class="jiazhu">恭王事見四十四卷明帝永平元年。</span>鄧騭等乞身行服，太后欲不許，以問曹大家，大家上疏曰：<span class="yinhao">「妾聞謙讓之風，德莫大焉。今四舅深執忠孝，引身自退，<span class="jiazhu">賢曰：四舅，謂騭、悝、弘、閶也。</span>而以方垂未靜，拒而不許，如後有毫毛加於今日，誠恐推讓之名不可再得。」</span><span class="jiazhu">賢曰：謂有纖微之過，則推讓之美失也。</span>太后乃許之。及服除，詔騭復還輔朝政，<span class="jiazhu">朝，直遙翻。</span>更授前封，<span class="jiazhu">帝卽阼之初，封騭、悝、弘、閶，皆辭不受。</span>騭等叩頭固讓，乃止。於是並奉朝請，位次三公下，特進、侯上，<span class="jiazhu">賢曰：在特進及侯之上。請，才性翻，又如字。</span>其有大議，乃詣朝堂，與公卿參謀。</p>
<p class="em2 strong"><span class="yinwen">19</span>太后詔陰后家屬皆歸故郡，<span class="jiazhu">陰后家南徙事見上卷和帝永元十四年。歸故郡，歸南陽也。</span>還其資財五百餘萬。</p>
<div class="yeartoc" id="year_toc_111"><p class="strong"><span class="section" id="title-9"><span data-head-description="孝安皇帝上" data-head-level="h4" data-head-title="永初五年">五年</span></span><span class="biaozhusup" data-rel="">（辛亥、一一一年）</span></p></div>
<p class="em2 strong"><span class="yinwen">1</span>春，正月，庚辰朔，日有食之。</p>
<p class="em2 strong"><span class="yinwen">2</span>丙戌，郡國十地震。</p>
<p class="em2 strong"><span class="yinwen">3</span>己丑，太尉張禹免。甲申，以光祿勳潁川李脩爲太尉。</p>
<p class="em2 strong"><span class="yinwen">4</span>先零羌寇河東，至河內，<span class="jiazhu">零，音憐。</span>百姓相驚，多南奔渡河，使北軍中候朱寵將五營士屯孟津，<span class="jiazhu">北軍中候，掌監屯騎、越騎、步兵、長水、射聲五營。《續漢志》曰：舊有中壘校尉，領北軍營壘之事；中興，省中壘，但置中候以監五營。洪氏《隸釋》曰：按《祝睦後碑》書爲<span class="yinhao">「北軍軍中候」</span>，則知此亦省文耳。</span>詔魏郡、趙國、常山、中山繕作塢候六百一十六所。<span class="jiazhu">郡國四，皆屬冀州。懼羌自河東、河內北入冀州界，故作塢候以備之。</span>羌旣轉盛，而緣邊二千石、令、長多內郡人，並無守戰意，皆爭上徙郡縣以避寇難。<span class="jiazhu">長，知兩翻。上，時掌翻。</span>三月，詔隴西徙襄武，<span class="jiazhu">隴西郡，本治狄道。《考異》曰：上云<span class="yinhao">「金城徙襄武」</span>，《紀》《傳》皆然。或者二郡皆寄治於襄武歟！</span>安定徙美陽，北地徙池陽，上郡治<span class="jiaozhusup">【章：甲十六行本「治」作「徙」；乙十一行本同。】</span>衙。<span class="jiazhu">賢曰：安定郡，今涇州也。美陽故城，在今武功縣北。北地郡，今寧州。池陽縣故城，在今涇陽縣北。上郡，今綏州也。衙縣故城，在今同州白水縣東北。《左傳》秦、晉戰于彭衙，卽此也。余按《郡國志》，美陽縣，屬扶風；池陽、衙二縣，屬馮翊。衙，音牙。</span>百姓戀土，不樂去舊，<span class="jiazhu">樂，音洛。</span>遂乃刈其禾稼，發徹室屋，夷營壁，破積聚。<span class="jiazhu">積，子賜翻。聚，慈喻翻。</span>時連旱蝗饑荒，而驅䠞劫掠，流離分散，隨道死亡，或棄捐老羽，或爲人僕妾，喪其太半。<span class="jiazhu">䠞，與蹙同。喪，息浪翻。</span>復以任尙爲侍御史，擊羌於上黨羊頭山，破之；<span class="jiazhu">賢曰：羊頭山，在上黨郡穀遠縣。復，扶又翻；下同。</span>乃罷孟津屯。</p>
<p class="em2 strong"><span class="yinwen">5</span>夫餘王寇樂浪。<span class="jiazhu">夫餘爲寇始此。夫，音扶。樂浪，音洛琅。</span>高句驪王宮與濊貊寇玄菟。<span class="jiazhu">句，如字，又音駒。驪，力知翻。濊，音穢。貊，莫百翻。菟，同都翻。</span></p>
<p class="em2 strong"><span class="yinwen">6</span>夏，閏四月，丁酉，赦涼州、河西四郡。</p>
<p class="em2 strong"><span class="yinwen">7</span>海賊張伯路復寇東萊，青州刺史法雄擊破之；賊逃還遼東，遼東人李久等共斬之，<span class="jiazhu">張伯路永初三年作亂，至是始平。</span>於是州界清靜。</p>
<p class="em2 strong"><span class="yinwen">8</span>秋，九月，漢陽人杜琦及弟季貢、同郡王信等與羌通謀，聚衆據上邽城。冬，十二月，漢陽太守趙博遣客杜習刺殺琦；<span class="jiazhu">刺，七亦翻。</span>封習討姦侯。杜季貢、王信等將其衆據樗泉營。</p>
<p class="em2 strong"><span class="yinwen">9</span>是歲，九州蝗，郡國八雨水。</p>
<div class="yeartoc" id="year_toc_112"><p class="strong"><span class="section" id="title-10"><span data-head-description="孝安皇帝上" data-head-level="h4" data-head-title="永初六年">六年</span></span><span class="biaozhusup" data-rel="">（壬子、一一二年）</span></p></div>
<p class="em2 strong"><span class="yinwen">1</span>春，正月，甲寅，詔曰：<span class="yinhao">「凡供薦新味，多非其節，或鬱養強孰，<span class="jiazhu">謂爲土室蓄火，使土氣蒸鬱而養之，強使成熟也。《前書·召信臣傳》曰：太官園種冬生葱韭菜茹，覆以屋廡，晝夜然蘊火，待溫氣乃生。強，其兩翻。</span>或穿掘萌芽，味無所至而夭折生長，<span class="jiazhu">夭，於兆翻；短折曰夭。長，知兩翻。</span>豈所以順時育物乎！《傳》曰：『非其時不食。』<span class="jiazhu">賢曰：《論語》曰：不時不食。言非其時物，則不食之。《前書》，召信臣曰：不時之物，有傷於人，不宜以奉供養。</span>自今當奉祠陵廟及給御者，皆須時乃上。」</span><span class="jiazhu">時熟乃上進也。上，時掌翻。</span>凡所省二十三種。<span class="jiazhu">種，章勇翻。</span></p>
<p class="em2 strong"><span class="yinwen">2</span>三月，十州蝗。</p>
<p class="em2 strong"><span class="yinwen">3</span>夏，四月，乙丑，司空張敏罷。己卯，以太常劉愷爲司空。</p>
<p class="em2 strong"><span class="yinwen">4</span>詔建武元功二十八將皆紹封。</p>
<p class="em2 strong"><span class="yinwen">5</span>五月，旱。</p>
<p class="em2 strong"><span class="yinwen">6</span>丙寅，詔令中二千石下至黃綬，一切復秩。<span class="jiazhu">董巴《輿服志》：中二千石，青綬；四百石、三百石、二百石，黃綬。四年，減百官奉，今復之。</span></p>
<p class="em2 strong"><span class="yinwen">7</span>六月，壬辰，豫章員谿原山崩。<span class="jiazhu">豫章郡，在雒陽南二千七百里，屬揚州。</span></p>
<p class="em2 strong"><span class="yinwen">8</span>辛巳，赦天下。</p>
<p class="em2 strong"><span class="yinwen">9</span>侍御史唐喜討漢陽賊王信，破斬之。杜季貢亡，從滇零。是歲，滇零死，子零昌立，年尙少，同種狼莫爲其計策，<span class="jiazhu">滇，音顚。零，音憐。少，詩照翻。種，章勇翻。</span>以季貢爲將軍，別居丁奚城。<span class="jiazhu">按《東觀記》，丁奚城在北地郡靈州縣。</span></p>
<div class="yeartoc" id="year_toc_113"><p class="strong"><span class="section" id="title-11"><span data-head-description="孝安皇帝上" data-head-level="h4" data-head-title="永初七年">七年</span></span><span class="biaozhusup" data-rel="">（癸丑、一一三年）</span></p></div>
<p class="em2 strong"><span class="yinwen">1</span>春，二月，丙午，郡國十八地震。</p>
<p class="em2 strong"><span class="yinwen">2</span>夏，四月，乙未，平原懷王勝薨，無子；太后立樂安夷王寵子得爲平原王。</p>
<p class="em2 strong"><span class="yinwen">3</span>丙申晦，日有食之。</p>
<p class="em2 strong"><span class="yinwen">4</span>秋，護羌校尉侯霸、騎都尉馬賢擊先零別部牢羌於安定，<span class="jiazhu">零，音憐。</span>獲首虜千人。</p>
<p class="em2 strong"><span class="yinwen">5</span>蝗。</p>
<div class="yeartoc" id="year_toc_114"><p class="strong"><span class="section" id="title-12"><span data-head-description="孝安皇帝上" data-head-level="h4" data-head-title="元初元年">元初元年</span></span><span class="biaozhusup" data-rel="">（甲寅、一一四年）</span></p></div>
<p class="em2 strong"><span class="yinwen">1</span>春，正月，甲子，改元。</p>
<p class="em2 strong"><span class="yinwen">2</span>二月，乙卯，日南地坼，長百餘里。<span class="jiazhu">《東觀記》曰：坼長百八十二里，廣五十六里。長，直亮翻。</span></p>
<p class="em2 strong"><span class="yinwen">3</span>三月，癸亥，日有食之。<span class="jiazhu">《考異》曰：《帝紀》，<span class="yinhao">「二月己卯，日南地坼。三月癸酉，日食。」</span>《本志》及袁《紀》皆云<span class="yinhao">「三月己卯，日南地坼。」</span>按《長曆》，是年二月壬辰朔，無己卯；三月壬戌朔，癸酉十二日，不應日食。二月當是乙卯，三月當是癸亥。</span></p>
<p class="em2 strong"><span class="yinwen">4</span>詔遣兵屯河內通谷衝要三十六<span class="jiaozhusup">【章：甲十六行本「六」作「三」；乙十一行本同；孔本同。】</span>所，皆作塢壁，設鳴鼓，以備羌寇。<span class="jiazhu">自太行北至恆山，限隔幷、冀，其間多有谷道以相通，今於衝要之地作塢壁以備羌寇。</span></p>
<p class="em2 strong"><span class="yinwen">5</span>夏，四月，丁酉，赦天下。</p>
<p class="em2 strong"><span class="yinwen">6</span>京師及郡國五旱，蝗。</p>
<p class="em2 strong"><span class="yinwen">7</span>五月，先零羌寇雍城。<span class="jiazhu">右扶風雍縣城也。雍，於用翻。</span></p>
<p class="em2 strong"><span class="yinwen">8</span>蜀<span class="jiaozhusup">【章：甲十六行本「蜀」上有「秋七月」三字；乙十一行本同；孔本同；張校同；退齋校同。】</span>郡夷寇蠶陵，殺縣令。<span class="jiazhu">蠶陵縣，屬蜀郡。賢曰：蠶陵故城在今翼州翼水縣西，有蠶陵山，因以名焉。</span></p>
<p class="em2 strong"><span class="yinwen">9</span>九月，乙丑，太尉李脩罷。</p>
<p class="em2 strong"><span class="yinwen">10</span>羌豪號多與諸種鈔掠武都、漢中、巴郡，板楯蠻救之，<span class="jiazhu">按范《書》，板楯蠻夷者，秦昭襄王時射殺白虎有功，昭王復夷人頃田不租，十妻不算，傷人者論，殺人者得以倓錢贖死。高祖爲漢王，發夷人以定三秦，復其渠帥七姓不輸租賦，餘戶乃歲入賨錢，口四十。世號爲板楯蠻夷。閬中有渝水，其人多居水左右，天性勁勇，數陷陳，喜歌舞，高祖爲制《巴渝舞》。蠻蓋挾板楯而戰，因以爲名。楯，食尹翻。倓，徒濫翻。賨，藏宗翻。</span>漢中五官掾程信率郡兵與蠻共擊破之。<span class="jiazhu">《百官志》：郡有五官掾，署功曹及諸曹事。掾，俞絹翻。</span>號多走還，斷隴道，與零昌合，<span class="jiazhu">斷，丁管翻。零，音憐。</span>侯霸、馬賢與戰於枹罕，破之。<span class="jiazhu">枹罕縣，屬隴西郡，唐之河州。枹，音膚。</span></p>
<p class="em2 strong"><span class="yinwen">11</span>辛未，以大司農山陽司馬苞爲太尉。</p>
<p class="em2 strong"><span class="yinwen">12</span>冬，十月，戊子朔，日有食之。</p>
<p class="em2 strong"><span class="yinwen">13</span>涼州刺史皮楊<span class="jiazhu">《姓譜》：皮，樊仲皮之後；又鄭有上卿子皮，出於罕氏。</span>擊羌於狄道，大敗，死者八百餘人。<span class="jiazhu">《考異》曰：《紀》作<span class="yinhao">「皮陽」</span>，今從《西羌傳》。余按隴西郡舊治狄道，去年徙襄武，則其地已棄而不有矣。</span></p>
<p class="em2 strong"><span class="yinwen">14</span>是歲，郡國十五地震。</p>
<div class="yeartoc" id="year_toc_115"><p class="strong"><span class="section" id="title-13"><span data-head-description="孝安皇帝上" data-head-level="h4" data-head-title="元初二年">二年</span></span><span class="biaozhusup" data-rel="">（乙卯、一一五年）</span></p></div>
<p class="em2 strong"><span class="yinwen">1</span>春，護羌校尉龐參以恩信招誘諸羌，號多等帥衆降；<span class="jiazhu">帥，讀曰率。降，戶江翻。</span>參遣詣闕，賜號多侯印，遣之。參始還治令居，<span class="jiazhu">自張掖徙還令居也。</span>通河西道。</p>
<p class="em2 strong"><span class="yinwen">2</span>零昌分兵寇益州，遣中郎將尹就討之。</p>
<p class="em2 strong"><span class="yinwen">3</span>夏，四月，丙午，立貴人滎陽閻氏爲皇后。<span class="jiazhu">閻后之母，鄧弘之妻之同產也，故得立。</span>后性妬忌，後宮李氏生皇子保，后鴆殺李氏。<span class="jiazhu">爲后廢保張本。保後立，是爲順帝。</span></p>
<p class="em2 strong"><span class="yinwen">4</span>五月，京師旱，河南及郡國十九蝗。<span class="jiazhu">河南，卽京師也。</span></p>
<p class="em2 strong"><span class="yinwen">5</span>六月，丙戌，太尉司馬苞薨。</p>
<p class="em2 strong"><span class="yinwen">6</span>秋，七月，辛巳，以太僕泰山馬英爲太尉。</p>
<p class="em2 strong"><span class="yinwen">7</span>八月，遼東鮮卑圍無慮；<span class="jiazhu">無慮縣，屬遼東郡。應劭曰：慮，音閭。師古曰：卽所謂毉無閭。按《郡國志》：無慮縣，時屬遼東屬國。</span>九月，又攻夫犂營，殺縣令。<span class="jiazhu">賢曰：夫犂縣，屬遼東屬國，故城在今營州東南。余按兩《漢志》，遼東郡及遼東屬國皆無夫犂縣，今言殺縣令，則嘗爲縣矣，未知賢所據者何書也。</span></p>
<p class="em2 strong"><span class="yinwen">8</span>壬午晦，日有食之。</p>
<p class="em2 strong"><span class="yinwen">9</span>尹就擊羌黨呂叔都等，蜀人陳省、羅橫應募刺殺叔都，<span class="jiazhu">刺，七亦翻。</span>皆封侯，賜錢。</p>
<p class="em2 strong"><span class="yinwen">10</span>詔屯騎校尉班雄屯三輔。雄，超之子也。以左馮翊司馬鈞行征西將軍，督關中諸郡兵八千餘人。龐參將羌、胡兵七千餘人，與鈞分道並擊零昌。參兵至勇士東，<span class="jiazhu">賢曰：勇士縣屬天水郡。余按，天水時已改爲漢陽郡。</span>爲杜季貢所敗，引退。<span class="jiazhu">敗，補邁翻。</span>鈞等獨進，攻拔丁奚城，杜季貢率衆僞逃。鈞令右扶風仲光等收羌禾稼，<span class="jiazhu">《考異》曰：袁《紀》作<span class="yinhao">「右扶風太守种暠」</span>。今從范《書》。</span>光等違鈞節度，散兵深入，羌乃設伏要擊之，<span class="jiazhu">要，一遙翻。</span>鈞在城中，怒而不救。冬，十月，乙未，光等兵敗，並沒，死者三千餘人，鈞乃遁還。龐參旣失期，稱病引還，皆坐徵，下獄，<span class="jiazhu">下，遐稼翻。</span>鈞自殺。時度遼將軍梁慬亦坐事抵罪。校書郎中扶風馬融<span class="jiazhu">融以郎中校蘭臺書，故稱校書郎中。</span>上書稱參、慬智能，宜宥過責效。詔赦參等，<span class="jiazhu">《考異》曰：《慬傳》曰：<span class="yinhao">「慬爲度遼將軍。明年，安定、北地、上郡皆被羌寇，不能自立，詔慬發邊兵迎三郡吏民，徙扶風界。慬卽遣南單于兄子優孤塗奴將兵迎之。旣還，慬以塗奴接其家屬有勞，輒授以羌侯印綬，坐專擅，徵下獄抵罪。明年，校書郎馬融上書訟慬與參。」</span>按慬爲度遼將軍在永初四年，徙三郡民在五年，參下獄在今年，不得云明年融訟之也。疑《傳》誤。</span>以馬賢代參領護羌校尉，復以任尙爲中郎將，代班雄屯三輔。<span class="jiazhu">《考異》曰：《帝紀》，<span class="yinhao">「冬，十月，遣任尙屯三輔。」</span>按《西羌傳》，司馬鈞抵罪後，尙乃代雄屯三輔耳。復，扶又翻。</span></p>
<p class="em2 strong">懷令虞詡說尙曰：<span class="jiazhu">說，輸芮翻。</span><span class="yinhao">「兵法：弱不攻強，走不逐飛，自然之勢也。今虜皆馬騎，日行數百里，來如風雨，去如絕弦，以步追之，勢不相及，所以雖屯兵二十餘萬，曠日而無功也。爲使君計，莫如罷諸郡兵，各令出錢數千，二十人共市一馬，以萬騎之衆，逐數千之虜，追尾掩截，<span class="jiazhu">賢曰：尾，猶尋也。余謂尾者，隨其後而擊之也。掩，襲也。截，邀也。</span>其道自窮。<span class="jiazhu">言虜之路自窮，不能捷出而寇掠也。</span>便民利事，大功立矣！」</span>尙卽上言，用其計，遣輕騎擊杜季貢於丁奚城，破之。</p>
<p class="em2 strong">太后聞虞詡有將帥之略，以爲武都太守。<span class="jiazhu">《考異》曰：《詡傳》曰：<span class="yinhao">「羌寇武都，太后以詡有將帥之略，遷武都太守。」</span>又曰：<span class="yinhao">「賊敗散，南入益州。」</span>《本紀》，<span class="yinhao">「元初元年，羌寇武都漢中。」</span>據此，似詡以元初元年爲武都太守也。然按《西羌傳》，<span class="yinhao">「龐參抵罪後，任尙屯三輔，時詡猶爲懷令，說尙用騎兵。」</span>袁《紀》亦云懷令虞詡說尙，如范《書》所言。又云：<span class="yinhao">「上問『何從發此計？』尙表之，受於懷令虞詡，由是知名，遷武都太守。」</span>以此驗之，當在龐參抵罪後也。</span>羌衆數千遮詡於陳倉崤谷，<span class="jiazhu">此崤谷當在陳倉縣界，卽今之大散關，非弘農澠池縣之崤山也。</span>詡卽停軍不進，而宣言<span class="yinhao">「上書請兵，須到當發。」</span>羌聞之，乃分鈔傍縣。<span class="jiazhu">鈔，楚交翻。</span>詡因其兵散，日夜進道，兼行百餘里，令吏士各作兩竈，日增倍之，羌不敢逼。或問曰：<span class="yinhao">「孫臏減竈而君增之；<span class="jiazhu">減竈事見二卷周顯王二十八年。臏，頻忍翻。</span>兵法日行不過三十里，以戒不虞，<span class="jiazhu">《前書》吉行五十里，師行三十里。</span>而今日且二百里：何也？」</span>詡曰：<span class="yinhao">「虜衆多，吾兵少，徐行則易爲所及，<span class="jiazhu">易，以豉翻。</span>速進則彼所不測。虜見吾竈日增，必謂郡兵來迎，衆多行速，必憚追我。孫臏見弱，<span class="jiazhu">見，賢遍翻。</span>吾今示強，勢有不同故也。」</span>旣到郡，兵不滿三千，而羌衆萬餘，攻圍赤亭數十日。<span class="jiazhu">賢曰：赤亭故城，在今渭州襄武縣東南，有赤亭水。余按唐渭州，漢隴西郡地；漢武都，唐階、成州地。此自是武都之赤亭，非渭州之赤亭也。又按《郡國志》，武都下辨縣有赤亭，卽此。</span>詡乃令軍中，强弩勿發，而潛發小弩；羌以爲矢力弱，不能至，幷兵急攻。詡於是使二十强弩共射一人，發無不中，<span class="jiazhu">射，而亦翻。中，竹仲翻。</span>羌大震，退。詡因出城奮擊，多所傷殺。明日，悉陳其兵衆，令從東郭門出，北郭門入，貿易衣服，回轉數周；羌不知其數，更相恐動。<span class="jiazhu">貿，音茂。更，工衡翻。</span>詡計賊當退，乃潛遣五百餘人於淺水設伏，候其走路；<span class="jiazhu">詡知賊退，遇水必踏淺而渡，因於其處設伏以待之。</span>虜果大奔，因掩擊，大破之，斬獲甚衆，賊由是敗散。詡乃占相地勢，<span class="jiazhu">相，息亮翻。</span>築營壁百八十所，招還流亡，假賑貧民，開通水運。<span class="jiazhu">詡按行川谷，自沮至下辨數十里，燒石翦木，開漕船道。</span>詡始到郡，穀石千，鹽石八千，見戶萬三千；<span class="jiazhu">見存之戶也。見，賢遍翻。</span>視事三年，米石八十，鹽石四百，民增至四萬餘戶，人足家給，一郡遂安。</p>
<p class="em2 strong"><span class="yinwen">11</span>十一月，庚申，郡國十地震。</p>
<p class="em2 strong"><span class="yinwen">12</span>十二月，武陵澧中蠻反，<span class="jiazhu">澧中，今澧州地。澧，音禮。</span>州郡討平之。</p>
<p class="em2 strong"><span class="yinwen">13</span>己酉，司徒夏勤罷。<span class="jiazhu">夏，戶雅翻。</span></p>
<p class="em2 strong"><span class="yinwen">14</span>庚戌，以司空劉愷爲司徒，光祿勳袁敞爲司空。敞，安之子也。</p>
<p class="em2 strong"><span class="yinwen">15</span>前虎賁中郎將鄧弘卒。<span class="jiazhu">弘自遭母喪去官，奉朝請，故曰前。</span>弘性儉素，治歐陽《尙書》，<span class="jiazhu">漢千乘歐陽生傳伏生《尙書》，由是《尙書》有歐陽氏學。治，立之翻。</span>授帝禁中。有司奏贈弘驃騎將軍，位特進，封西平侯。<span class="jiazhu">西平縣，屬汝南郡。</span>太后追弘雅意，不加贈位、衣服，但賜錢千萬，布萬匹；兄騭等復辭不受。<span class="jiazhu">復，扶又翻；下同。</span>詔封弘子廣德爲西平侯。將葬，有司復奏發五營輕車騎士，禮儀如霍光故事。<span class="jiazhu">賢曰：霍光薨，宣帝遣太中大夫、侍御史持節護喪事，中二千石修莫府冢，上賜玉、衣、梓宮、便房、黃腸題湊，轀輬車、黃屋左纛，輕車、材官、五校士以送葬也。</span>太后皆不聽，但白蓋雙騎，門生輓送。<span class="jiazhu">賢曰：白蓋，車也。輓，音晚。騎，奇寄翻。</span>後以帝師之重，分西平之都鄕，封廣德弟甫德爲都鄕侯。</p>
</div></body></html>