<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百一十·唐紀二十六·睿宗玄眞大聖大興孝皇帝下·玄宗至道大聖大明孝皇帝上之上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀二十六">唐紀二十六</span></span></h1>
<p><span class="jiazhu">起上章閹茂<span class="biaozhusup" data-rel="（庚戌）"></span>八月，盡昭陽赤奮若<span class="biaozhusup" data-rel="（癸丑）"></span>凡三年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="睿宗玄眞大聖大興孝皇帝下">睿宗玄眞大聖大興孝皇帝下</span></span></h5>
<p class="strong"><span class="section" id="title-3"><span data-head-description="睿宗玄眞大聖大興孝皇帝下" data-head-level="h4" data-head-title="景雲元年">景雲元年</span></span><span class="biaozhusup" data-rel="（庚戌、七一○年）"></span></p>
<p class="em2 strong"><span class="yinwen">1</span>八月，庚寅，往巽第按問。<span class="jiazhu">此承上卷洛陽縣官微聞其謀。</span>重福奄至，縣官馳出，白留守；羣官皆逃匿，洛州長史崔日知獨帥衆討之。<span class="jiazhu">重，直龍翻。守，式又翻。長，知兩翻。帥，讀曰率。</span></p>
<p class="em2 strong">留臺侍御史李邕遇重福於天津橋，從者已數百人；馳至屯營，<span class="jiazhu">從，才用翻。卽洛城左、右屯營也。</span>告之曰：<span class="yinhao">「譙王得罪先帝，<span class="jiazhu">言重福得罪中宗，居之均州。</span>今無故入都，此必爲亂；君等宜立功取富貴。」</span>又告皇城<span class="jiazhu">東都皇城也。</span>使閉諸門。重福先趣左、右屯營，營中射之，<span class="jiazhu">趣，七喻翻。射，而亦翻。</span>矢如雨下。乃還趣左掖門，<span class="jiazhu">還，從宣翻。掖，音亦。</span>欲取留守兵，見門閉，大怒，命焚之。火未及然，左屯營兵出逼之，重福窘迫，策馬出上東，<span class="jiazhu">然，與燃同。窘，渠隕翻。上東，洛城上東門也，東面北來第一門。</span>逃匿山谷。明日，留守大出兵搜捕，重福赴漕渠溺死。<span class="jiazhu">《考異》曰：《睿宗實錄》、《舊本紀》皆云<span class="yinhao">「癸巳重福反」</span>。今從《太上皇實錄》。</span>日知，日用之從父兄也。<span class="jiazhu">從，才用翻。</span>以功拜東都留守。</p>
<p class="em2 strong">鄭愔貌醜多須，旣敗，梳髻，著婦人服，匿車中；<span class="jiazhu">愔，於今翻。著，陟略翻。</span>擒獲，被鞫，股慄不能對。<span class="jiazhu">被，皮義翻。</span>張靈均神氣自若，顧愔曰：<span class="yinhao">「吾與此人舉事，宜其敗也！」</span>與愔皆斬於東都市。初，愔附來俊臣得進；俊臣誅，附張易之；易之誅，附韋氏；韋氏敗，又附譙王重福，竟坐族誅。<span class="jiazhu">史言張靈均雖幸禍好亂之人，猶能臨死不變。鄭愔者，反覆於羣憸之間，冒利不顧，而畏死乃爾，烏足以權大事乎！</span>嚴善思免死，流靜州。<span class="jiazhu">嶺南之靜州，貞觀中已改爲富州。此靜州屬劍南，儀鳳元年，以悉州之悉唐縣置南和州，武后天授二年，更名靜州。嚴善思免死而流此，夙依嬖倖，今從亂又得以偷生。</span></p>
<p class="em2 strong"><span class="yinwen">2</span>萬騎恃討諸韋之功，多暴橫，<span class="jiazhu">騎，奇寄翻。橫，戶孟翻。</span>長安中苦之；詔並除外官。又停以戶奴爲萬騎；<span class="jiazhu">戶奴爲萬騎，蓋必起於永昌之後。</span>更置飛騎，隸左、右羽林。<span class="jiazhu">更，工衡翻。</span></p>
<p class="em2 strong"><span class="yinwen">3</span>姚元之、宋璟及御史大夫畢構上言：<span class="yinhao">「先朝斜封官悉宜停廢。」</span><span class="jiazhu">璟，居影翻。上，時掌翻。朝，直遙翻。</span>上從之。癸巳，罷斜封官凡數千人。<span class="jiazhu">斜封官見上卷中宗景龍三年。</span></p>
<p class="em2 strong"><span class="yinwen">4</span>刑部尙書、同中書門下三品裴談貶蒲州刺史。<span class="jiazhu">《舊志》：蒲州，京師東北三百二十四里。尙，辰羊翻。</span></p>
<p class="em2 strong"><span class="yinwen">5</span>贈蘇安恆諫議大夫。<span class="jiazhu">蘇安恆死見二百八卷中宗景龍元年。恆，戶登翻。</span></p>
<p class="em2 strong"><span class="yinwen">6</span>九月，辛未，以太子少師致仕唐休璟爲朔方道大總管。<span class="jiazhu">少，始照翻。</span></p>
<p class="em2 strong"><span class="yinwen">7</span>冬，十月，甲申，禮儀使姚元之、宋璟奏：<span class="jiazhu">唐世凡有國恤，皆以宰相爲禮儀使，掌山陵、祔廟等事。使，疏吏翻。</span><span class="yinhao">「大行皇帝神主，應祔太廟，請遷義宗神主於東都，別立廟。」</span>從之。<span class="jiazhu">義宗祔廟見二百八卷中宗神龍元年。</span></p>
<p class="em2 strong"><span class="yinwen">8</span>乙未，追復天后尊號爲大聖天后。</p>
<p class="em2 strong"><span class="yinwen">9</span>丁酉，以幽州鎭守經略節度大使薛訥爲左武衞大將軍兼幽州都督。節度使之名自訥始。<span class="jiazhu">使，疏吏翻。《考異》曰：《統紀》：<span class="yinhao">「景雲二年，四月，以賀拔延秀爲河西節度使，節度之名自此始。」</span>《會要》云：<span class="yinhao">「景雲二年，賀拔延嗣爲涼州都督，充河西節度，始有節度之號。」</span>又云：<span class="yinhao">「范陽節度自先天二年始除甄道一。」</span>《新表》：<span class="yinhao">「景雲元年置河西諸軍州節度、支度、營田大使。」</span>按訥先已爲節度大使，則節度之名不始於延嗣也。今從《太上皇實錄》。是後天寶緣邊御戎之地，置八節度使，其任愈重。受命之日，賜雙旌、雙節，得以專制軍事。行則建節，樹六纛，入境，州縣築節樓，迎以鼓角，衙仗居前，旌幢居中，大將鳴珂，金鉦、鼓角居後，州縣齎印迎于道左。又唐之制，有節度大使、副大使、節度使；其親王領節度大使而不出閤，則在鎭知節度者爲副大使；其異姓爲節度使者有節度副使。至後唐開成二年七月敕：<span class="yinhao">「頃因本朝親王遙領方鎭，其在鎭者，遂云副大使知節度事，但年代已深，相沿未改。今天下侯伯並正節旄，其未落副大使者，祗言節度使。」</span></span></p>
<p class="em2 strong"><span class="yinwen">10</span>太平公主以太子年少，意頗易之；旣而憚其英武，欲更擇闇弱者立之以久其權，數爲流言，云<span class="yinhao">「太子非長，不當立。」</span><span class="jiazhu">少，詩照翻。易，以豉翻。數，所角翻。</span>己亥，制戒諭中外，以息浮議。公主每覘伺太子所爲，纖介必聞於上，<span class="jiazhu">覘，丑廉翻，又丑豔翻。伺，相吏翻。</span>太子左右，亦往往爲公主耳目，太子深不自安。<span class="jiazhu">爲誅太平公主及其支黨張本。</span></p>
<p class="em2 strong"><span class="yinwen">11</span>諡故太子重俊曰節愍。太府少卿萬年韋湊上書，以爲：<span class="yinhao">「賞罰所不加者，則考行立諡以褒貶之。<span class="jiazhu">上，時掌翻。行，下孟翻。</span>故太子重俊，與李多祚等稱兵入宮，中宗登玄武門以避之，太子據鞍督兵自若；及其徒倒戈，多祚等死，太子方逃竄。曏使宿衞不守，其爲禍也胡可忍言！明日，中宗雨泣，<span class="jiazhu">雨泣者，淚下如雨也。</span>謂供奉官曰：<span class="jiazhu">中書、門下兩省官謂之供奉官。</span>『幾不與卿等相見。』其危如此。<span class="jiazhu">幾，居希翻。</span>今聖朝禮葬，諡爲節愍，臣竊惑之。夫臣子之禮，過廟必下，<span class="jiazhu">下，遐嫁翻。</span>過位必趨。漢成帝之爲太子，不敢絕馳道。<span class="jiazhu">漢成帝爲太子，初居桂宮。元帝嘗急召之，太子出龍樓門，不敢絕馳道，西至直城門，得絕乃度，還入作室門。上遲之，問其故，以狀對；乃著令太子得絕馳道。</span>而重俊稱兵宮內，跨馬御前，無禮甚矣。若以其誅武三思父子而嘉之，則興兵以誅姦臣而尊君父可也；今欲自取之，是與三思競爲逆也，又足嘉乎！若以其欲廢韋氏而嘉之，則韋氏於時逆狀未彰，大義未絕，苟無中宗之命而廢之，是脅父廢母也，庸可乎！漢戾太子困於江充之讒，發忿殺充，雖興兵交戰，非圍逼君父也；兵敗而死，<span class="jiazhu">事見二十二卷武帝征和二年。</span>及其孫爲天子，始得改葬，猶諡曰戾。<span class="jiazhu">見二十四卷宣帝本始元年。</span>況重俊可諡之曰節愍乎！臣恐後之亂臣賊子，得引以爲比，開悖逆之原，非所以彰善癉惡也，<span class="jiazhu">彰，明也；癉，病也。明其爲善，病其爲惡者也。癉，丁但翻。</span>請改其諡。多祚等從重俊興兵，不爲無罪。陛下今宥之可也，名之爲雪，亦所未安。」</span>上甚然其言，而執政以爲制命已行，不爲追改，<span class="jiazhu">爲，于僞翻。</span>但停多祚等贈官而已。</p>
<p class="em2 strong"><span class="yinwen">12</span>十一月，戊申朔，以姚元之爲中書令。</p>
<p class="em2 strong"><span class="yinwen">13</span>己酉，葬孝和皇帝于定陵，<span class="jiazhu">定陵在雍州富平城西北十五里。</span>廟號中宗。朝議以韋后有罪，不應祔葬。追諡故英王妃趙氏曰和思順聖皇后，求其瘞，莫有知者，<span class="jiazhu">妃死見二百二卷高宗上元二年。</span>乃以褘衣招魂，<span class="jiazhu">唐制，皇后之服三：褘衣、鞠衣、襢衣。褘衣者，受册、助祭、朝會大事之服也。深青織成爲之，畫翬，赤質，五色，十二等，素紗中單，黼領，朱羅縠褾襈，蔽膝隨裳色，以緅領爲緣，用翟爲章，三等，青衣革帶，大帶隨衣色，裨約紐佩綬如天子，青襪，舃加金舃。</span>覆以夷衾，<span class="jiazhu">覆，敷又翻。</span>祔葬定陵。</p>
<p class="em2 strong"><span class="yinwen">14</span>壬子，侍中韋安石罷爲太子少保，左僕射、同中書門下三品蘇瓌罷爲少傅。</p>
<p class="em2 strong"><span class="yinwen">15</span>甲寅，追复裴炎官爵。</p>
<p class="em2 strong">初，裴伷先自嶺南逃歸，復杖一百，徙北庭。<span class="jiazhu">伷，讀曰胄。復，扶又翻。</span>至徙所，殖貨任俠，常遣客詗都下事。武后之誅流人也，<span class="jiazhu">裴炎死，伷先流嶺南，見二百三卷武后光宅元年。誅流人見二百五卷長壽二年。詗，休正翻。</span>伷先先知之，逃奔胡中；北庭都護追獲，囚之以聞。使者至，流人盡死，伷先以待報未殺。旣而武后下制安撫流人，有未死者悉放還，伷先由是得歸。至是求炎後，獨伷先在，拜詹事丞。<span class="jiazhu">詹事丞，正六品上，掌判詹事府事。</span></p>
<p class="em2 strong"><span class="yinwen">16</span>壬戌，追復王同皎官爵。<span class="jiazhu">王同皎死見二百八卷中宗神龍二年。</span></p>
<p class="em2 strong"><span class="yinwen">17</span>庚午，許文貞公蘇瓌薨。制起復其子頲爲工部侍郎，頲固辭。<span class="jiazhu">頲，他鼎翻。</span>上使李日知諭旨，日知終坐不言而還，<span class="jiazhu">坐，徂臥翻。</span>奏曰：<span class="yinhao">「臣見其哀毀，不忍發言，恐其隕絕。」</span>上乃聽其終制。</p>
<p class="em2 strong"><span class="yinwen">18</span>十二月，癸未，上以二女西城、隆昌公主爲女官，以資天皇太后之祏，仍欲於城西造觀。<span class="jiazhu">觀，古玩翻。道士所居曰觀。</span>諫議大夫甯原悌上言，以爲<span class="yinhao">「先朝悖逆庶人以愛女驕盈而及禍，新城、宜都以庶孼抑損而獲全。<span class="jiazhu">新城公主下嫁武延暉，宜城公主下嫁裴巽，皆中宗女。</span>又釋、道二家皆以清淨爲本，不當廣營寺觀，勞人費財。梁武帝致敗於前，先帝取災於後，殷鑒不遠。今二公主入道，將爲之置觀，<span class="jiazhu">觀，古玩翻。爲，于僞翻。</span>不宜過爲崇麗，取謗四方。又，先朝所親狎諸僧，尙在左右，宜加屛斥。」</span><span class="jiazhu">朝，直遙翻。屛，卑郢翻。</span>上覽而善之。</p>
<p class="em2 strong"><span class="yinwen">19</span>宦者閭興貴以事屬長安令李朝隱，<span class="jiazhu">屬，之欲翻。朝，直遙翻；下同。</span>朝隱繫於獄。上聞之，召見朝隱，勞之曰：<span class="yinhao">「卿爲赤縣令，能如此，朕復何憂！」</span><span class="jiazhu">勞，力到翻。復，扶又翻；下無復同。</span>因御承天門，集百官及諸州朝集使，宣示以朝隱所爲。且下制稱<span class="yinhao">「宦官遇寬柔之代，必弄威權。朕覽前載，每所歎息。能副朕意，實在斯人，可加一階爲太中大夫，賜中上考及絹百匹。」</span></p>
<p class="em2 strong"><span class="yinwen">20</span>壬辰，奚、霫犯塞，掠漁陽、雍奴，出盧龍塞而去。<span class="jiazhu">漁陽縣本屬幽州，中宗神龍元年分屬營州。雍奴縣，漢以來屬漁陽郡，隋屬涿郡，唐屬幽州。盧龍，漢肥如縣也，屬遼西郡，隋開皇十八年，更名盧龍，屬北平郡，唐帶平州。霫，而立翻。</span>幽州都督薛訥追擊之，弗克。</p>
<p class="em2 strong"><span class="yinwen">21</span>舊制，三品以上官册授，五品以上制授，六品以下敕授，<span class="jiazhu">唐王言之制有七：一曰册書，二曰制書，三曰慰勞制書，四曰發敕，五曰敕旨，六曰論事敕書，七曰敕牒。</span>皆委尙書省奏擬，文屬吏部，武屬兵部，尙書曰中銓，侍郎曰東西銓。<span class="jiazhu">所謂三銓也。</span>中宗之末，嬖倖用事，選舉混淆，無復綱紀。至是，以宋璟爲吏部尙書，李乂、盧從愿爲侍郎，皆不畏強禦，請謁路絕。集者萬餘人，留者三銓不過二千，人服其公。以姚元之爲兵部尙書，陸象先、盧懷愼爲侍郎，武選亦治。<span class="jiazhu">選，須絹翻。治，直吏翻。</span>從愿，承慶之族子；<span class="jiazhu">盧承慶，見二百卷高宗顯慶四年。</span>象先，元方之子也。<span class="jiazhu">陸元方，見二百五卷天后證聖元年。</span></p>
<p class="em2 strong"><span class="yinwen">22</span>侍御史藁城倪若水，<span class="jiazhu">藁城縣，前漢屬眞定國，復漢以來屬鉅鹿郡，唐屬恆州。</span>奏彈國子祭酒祝欽明、司業郭山惲亂常改作，希旨病君；<span class="jiazhu">謂郊祀請以韋后亞獻也。</span>於是左授欽明饒州刺史，山惲括州長史。<span class="jiazhu">《舊志》：饒州，京師東南三千二百六十二里。括州後爲處州，京師東南四千二百七十八里。</span></p>
<p class="em2 strong"><span class="yinwen">23</span>侍御史楊孚，彈糾不避權貴，權貴毀之，上曰：<span class="yinhao">「鷹搏狡兔，須急救之，不爾必反爲所噬。御史繩姦慝亦然。苟非人主保衞之，則亦爲姦慝所噬矣。」</span>孚，隋文帝之姪孫也。</p>
<p class="em2 strong"><span class="yinwen">24</span>置河西節度、支度、營田等使，領涼、甘、肅、伊、瓜、沙、西七州，治涼州。<span class="jiazhu">唐制，凡天下邊軍，皆有支度使，以計軍資糧仗之用。節度不兼支度者，支度自爲一司；其兼支度者，則節度使自支度。凡邊防鎭守轉運不給，則開置屯田以益軍儲，於是有營田使。使，疏吏翻。度，徒洛翻。</span></p>
<p class="em2 strong"><span class="yinwen">25</span>姚州羣蠻，先附吐蕃，攝監察御史李知古請發兵擊之；旣降，<span class="jiazhu">降，戶江翻。</span>又請築城，列置州縣，重稅之。黃門侍郎徐堅以爲不可；<span class="jiazhu">句斷。</span>不從。知古發劍南兵築城，因欲誅其豪傑，掠子女爲奴婢。羣蠻怨怒，蠻酋傍名引吐蕃攻知古，殺之，以其尸祭天，由是姚、巂路絕，連年不通。<span class="jiazhu">酋，慈由翻。巂，音髓。</span></p>
<p class="em2 strong">安西都護張玄表侵掠吐蕃北境，吐蕃雖怨而未絕和親，乃賂鄯州都督楊矩，請河西九曲之地以爲公主湯沐邑；矩奏與之。<span class="jiazhu">九曲者，去積石軍三百里，水甘草良，宜畜牧，蓋卽漢大、小榆谷之地，吐蕃置洪濟、大漠門等城以守之。史爲楊矩後悔懼自殺張本。鄯，時戰翻，又音善。</span></p>
<p class="strong"><span class="section" id="title-4"><span data-head-description="睿宗玄眞大聖大興孝皇帝下" data-head-level="h4" data-head-title="景雲二年">二年</span></span><span class="biaozhusup" data-rel="（辛亥、七一一年）"></span></p>
<p class="em2 strong"><span class="yinwen">1</span>春，正月，癸丑，突厥可汗默啜遣使請和；許之。<span class="jiazhu">厥，九勿翻。可，從刊入聲。汗，音寒。使，疏吏翻。</span></p>
<p class="em2 strong"><span class="yinwen">2</span>己未，以太僕卿郭元振、中書侍郎張說並同平章事。<span class="jiazhu">說，讀曰悅。</span></p>
<p class="em2 strong"><span class="yinwen">3</span>以溫王重茂爲襄王，充集州刺史，遣中郎將將兵五百就防之。<span class="jiazhu">《舊志》：集州，京師西南一千四百二十五里。將，卽亮翻。</span></p>
<p class="em2 strong"><span class="yinwen">4</span>乙丑，追立妃劉氏曰肅明皇后，陵曰惠陵；德妃竇氏曰昭成皇后，陵曰靖陵。皆招魂葬於東都城南，<span class="jiazhu">二妃死見二百五卷武后長壽二年。</span>立廟京師，號儀坤廟。<span class="jiazhu">《會要》，儀坤廟在親仁里。</span>竇氏，太子之母也。</p>
<p class="em2 strong"><span class="yinwen">5</span>太平公主與益州長史竇懷貞等結爲朋黨，欲以危太子，使其壻唐晙邀韋安石至其第，<span class="jiazhu">晙，子峻翻。</span>安石固辭不往。上嘗密召安石，謂曰：<span class="yinhao">「聞朝廷皆傾心東宮，卿宜察之。」</span>對曰：<span class="yinhao">「陛下安得亡國之言！此必太平之謀耳。太子有功於社稷，仁明孝友，天下所知，願陛下無惑讒言。」</span>上瞿然曰：<span class="jiazhu">瞿，俱遇翻。瞿然，驚視之貌。</span><span class="yinhao">「朕知之矣，卿勿言。」</span>時公主在簾下竊聽之，以飛語陷安石，欲收按之，賴郭元振救之，得免。</p>
<p class="em2 strong">公主又嘗乘輦邀宰相於光範門內，<span class="jiazhu">《唐六典》曰：宣政殿前西廊曰月華門，門西中書省，省西南北街，南直昭慶門，出光範門。韓愈伏光範門下上宰相書卽此。</span>諷以易置東宮，衆皆失色，宋璟抗言曰：<span class="yinhao">「東宮有大功於天下，眞宗廟社稷之主，公主柰何忽有此議！」</span></p>
<p class="em2 strong">璟與姚元之密言於上曰：<span class="yinhao">「宋王陛下之元子，豳王高宗之長孫，<span class="jiazhu">豳王守禮，章懷太子賢之子。長，知兩翻。</span>太平公主交構其間，將使東宮不安。請出宋王及豳王皆爲刺史，罷岐、薛二王左、右羽林，使爲左、右率以事太子。<span class="jiazhu">韋氏初平，二王領羽林。東宮五率，分爲左、右十率。此指左右衞率。</span>太平公主請與武攸曁皆於東都安置。」</span>上曰：<span class="yinhao">「朕更無兄弟，惟太平一妹，豈可遠置東都！諸王惟卿所處。」</span><span class="jiazhu">處，昌呂翻。</span>乃先下制云：<span class="yinhao">「諸王、駙馬自今毋得典禁兵，見任者皆改他官。」</span><span class="jiazhu">見，賢遍翻。</span></p>
<p class="em2 strong">頃之，上謂侍臣曰：<span class="yinhao">「術者言五日中當有急兵入宮，卿等爲朕備之。」</span><span class="jiazhu">爲，于季翻；下爲陛同。</span>張說曰：<span class="yinhao">「此必讒人欲離間東宮。<span class="jiazhu">間，古莧翻。</span>願陛下使太子監國，<span class="jiazhu">監，古銜翻。</span>則流言自息矣。」</span>姚元之曰：<span class="yinhao">「張說所言，社稷之至計也。」</span>上說。<span class="jiazhu">說，與悅同。</span></p>
<p class="em2 strong">二月，丙子朔，以宋王成器爲同州刺史，豳王守禮爲豳州刺史，<span class="jiazhu">《舊志》：同州，京師東北二百五十五里；豳州，京師西北四百九十三里。</span>左羽林大將軍岐王隆範爲左衞率，右羽林大將軍薛王隆業爲右衞率；太平公主蒲州安置。</p>
<p class="em2 strong">丁丑，命太子監國，六品以下除官及徒罪以下，並取太子處分。<span class="jiazhu">處，昌呂翻。分，扶問翻。</span></p>
<p class="em2 strong"><span class="yinwen">6</span>殿中侍御史崔蒞、太子中允薛昭素言於上曰：<span class="yinhao">「斜封官皆先帝所除，恩命已布，<span class="jiazhu">斜封官，見上卷中宗景龍二年。</span>姚元之等建議，一朝盡奪之，彰先帝之過，爲陛下招怨。<span class="jiazhu">爲，于僞翻。</span>今衆口沸騰，徧於海內，恐生非常之變。」</span>太平公主亦言之，上以爲然。戊寅，制：<span class="yinhao">「諸緣斜封別敕授官，先停任者，並量材敍用。」</span><span class="jiazhu">量，音良。《考異》曰：《朝野僉載》云：<span class="yinhao">「宋璟、畢構出後，見鬼人彭君卿受斜封人賄奏云：『孝和怒曰：<span class="yinhao">「我與人官，何因奪卻！」</span>』於是斜封皆復舊職。」</span>今不取。</span></p>
<p class="em2 strong"><span class="yinwen">7</span>太平公主聞姚元之、宋璟之謀，大怒，以讓太子。太子懼，奏元之、璟離間姑、兄，<span class="jiazhu">姑，謂太平公主；兄，謂宋王、豳王。間，古莧翻。</span>請從極法。甲申，貶元之爲申州刺史，璟爲楚州刺史。<span class="jiazhu">《舊志》：申州至京師一千七百九十六里；楚州，京師東南二千五百一里。</span>丙戌，宋王、豳王亦寢刺史之命。</p>
<p class="em2 strong"><span class="yinwen">8</span>中書舍人、參知機務劉幽求罷爲戶部尙書；以太子少保韋安石爲侍中。安石與李日知代姚、宋爲政，自是綱紀紊亂，復如景龍之世矣。<span class="jiazhu">紊，音問。復，扶又翻，又如字。</span>前右率府鎧曹參軍柳澤上疏，以爲：<span class="yinhao">「斜封官皆因僕妾汲引，豈出孝和之意！<span class="jiazhu">中宗諡孝和皇帝。率，所律翻。上，時掌翻。疏，所去翻。</span>陛下一切黜之，天下莫不稱明。一旦忽盡收敍，善惡不定，反覆相攻，何陛下政令之不一也！議者咸稱太平公主令胡僧慧範曲引此曹，誑誤陛下。<span class="jiazhu">誑，居況翻。</span>臣恐積小成大，爲禍不細。」</span>上弗聽。澤，亨之孫也。<span class="jiazhu">柳亨事隋爲王屋長，歸高祖，以女孫竇氏妻之，歷事太宗，位至檢校岐州刺史。</span></p>
<p class="em2 strong"><span class="yinwen">9</span>左、右萬騎與左、右羽林爲北門四軍，使葛福順等將之。<span class="jiazhu">騎，奇寄翻。將，卽亮翻，又音如字。</span></p>
<p class="em2 strong"><span class="yinwen">10</span>三月，以宋王成器女爲金山公主，許嫁突厥默啜。<span class="jiazhu">厥，九勿翻。啜，叱劣翻。</span></p>
<p class="em2 strong"><span class="yinwen">11</span>夏，四月，甲申，宋王成器讓司徒；許之，以爲太子賓客。以韋安石爲中書令。</p>
<p class="em2 strong"><span class="yinwen">12</span>上召羣臣三品以上，謂曰：<span class="yinhao">「朕素懷澹泊，不以萬乘爲貴，<span class="jiazhu">澹，徒覽翻。乘，繩證翻。</span>曩爲皇嗣，又爲皇太弟，皆辭不處。<span class="jiazhu">爲皇嗣見二百四卷天授元年；辭太弟見二百八卷神龍元年。嗣，祥吏翻。處，昌呂翻。</span>今欲傳位太子，何如？」</span>羣臣莫對。太子使右庶子李景伯固辭，不許。殿中侍御史和逢堯附太平公主，言於上曰：<span class="yinhao">「陛下春秋未高，方爲四海所依仰，豈得遽爾！」</span>上乃止。</p>
<p class="em2 strong">戊子，制：<span class="yinhao">「凡政事皆取太子處分。<span class="jiazhu">處，昌呂翻。分，扶問翻。</span>其軍旅死刑及五品已上除授，皆先與太子議之，然後以聞。」</span></p>
<p class="em2 strong"><span class="yinwen">13</span>辛卯，以李日知守侍中。</p>
<p class="em2 strong"><span class="yinwen">14</span>壬寅，赦天下。</p>
<p class="em2 strong"><span class="yinwen">15</span>五月，太子請讓位於宋王成器；不許。請召太平公主還京師；許之。</p>
<p class="em2 strong"><span class="yinwen">16</span>庚戌，制：<span class="yinhao">「則天皇后父母墳仍舊爲昊陵、順陵，量置官屬。」</span><span class="jiazhu">廢武氏二陵見上卷元年。量，音良。</span>太平公主爲武攸曁請之也。<span class="jiazhu">爲，于僞翻；下各爲同。</span></p>
<p class="em2 strong"><span class="yinwen">17</span>辛酉，更以西城爲金仙公主，隆昌爲玉眞公主，各爲之造觀，<span class="jiazhu">金仙、玉眞二觀皆造於京城內輔興坊；玉眞觀，本竇誕舊宅，與金仙觀相對。更，工衡翻。</span>逼奪民居甚多，用功數百萬。右散騎常侍魏知古、黃門侍郎李乂諫，不聽。<span class="jiazhu">散，悉亶翻。騎，奇寄翻。</span></p>
<p class="em2 strong"><span class="yinwen">18</span>壬戌，殿中監竇懷貞爲御史大夫、同平章事。</p>
<p class="em2 strong"><span class="yinwen">19</span>僧慧範恃太平公主勢，逼奪民產，御史大夫薛謙光與殿中侍御史慕容珣奏彈之。公主訴於上，出謙光爲岐州刺史。<span class="jiazhu">《考異》曰：《統紀》曰：<span class="yinhao">「監察御史慕容珣奏彈西明寺僧慧範，以其通宮人張氏，張卽太平公主乳母也，侵奪百姓。上以爲御史當不避豪貴；見公主出居蒲州，乃敢彈射，在日不言，狀涉離間骨肉，遂貶爲密州員外司馬。」</span>今從《舊傳》。</span></p>
<p class="em2 strong"><span class="yinwen">20</span>時遣使按察十道，<span class="jiazhu">太宗貞觀十八年，遣十七道巡察；武后垂拱初，亦嘗遣九道巡察，天授二年又遣十道存撫使。至是分爲十道按察使，以廉按州郡，二周年一替。使，疏吏翻。</span>議者以山南所部闊遠，乃分爲東西道；又分隴右爲河西道。六月，壬午，又分天下置汴、齊、兗、魏、冀、幷、蒲、鄜、涇、秦、益、緜、遂、荊、岐、通、梁、襄、提、安、閩、越、洪、潭二十四都督，<span class="jiazhu">武德元年，改蜀郡爲益州。緜州，漢涪縣地，江左置巴西郡，西魏曰潼州，隋開皇改緜州，大業初廢州爲金山郡，唐武德初復曰緜州。又武德二年置閩州於閩縣，開元十三年更閩州爲福州。鄜，音膚。</span>各糾察所部刺史以下善惡，惟洛及近畿州不隸都督府。<span class="jiazhu">雍、華、同、商、岐、豳爲京畿；洛、汝爲都畿。</span>太子右庶子李景伯、舍人盧俌等上言：<span class="jiazhu">俌，音甫。</span><span class="yinhao">「都督專殺生之柄，權任太重，或用非其人，爲害不細。今御史秩卑望重，以時巡察，姦宄自禁。」</span><span class="jiazhu">宄，音軌。</span>其後竟罷都督，但置十道按察使而已。</p>
<p class="em2 strong"><span class="yinwen">21</span>秋，七月，癸巳，追復上官昭容諡曰惠文。<span class="jiazhu">追復其昭容之職而加之以諡。</span></p>
<p class="em2 strong"><span class="yinwen">22</span>乙卯，以高祖故宅枯柿復生，赦天下。<span class="jiazhu">時詔以興聖寺是高祖舊宅，有柿樹，天授中枯死，至是重生，大赦天下。復，扶又翻，又如字。</span></p>
<p class="em2 strong"><span class="yinwen">23</span>己巳，以右御史大夫解琬爲朔方大總管。琬考按三城戍兵，<span class="jiazhu">三城，三受降城也。解，戶買翻。</span>奏減十萬人。</p>
<p class="em2 strong"><span class="yinwen">24</span>庚午，以中書令韋安石爲左僕射兼太子賓客、同中書門下三品。太平公主以安石不附己，故崇以虛名，實去其權也。<span class="jiazhu">去，羌呂翻。</span></p>
<p class="em2 strong"><span class="yinwen">25</span>九月，庚辰，以竇懷貞爲侍中。懷貞每退朝，必詣太平公主第。<span class="jiazhu">朝，直遙翻。</span>時脩金仙、玉眞二觀，羣臣多諫，懷貞獨勸成之，身自督役。時人謂懷貞前爲皇后阿㸙，<span class="jiazhu">事見上卷中宗景龍二年。㸙，正奢翻。</span>今爲公主邑司。<span class="jiazhu">唐公主有邑司令、丞，掌其主家財貨出入、田園徵封之事。《考異》曰：《睿宗實錄》云：<span class="yinhao">「乙卯，御史大夫竇懷貞爲侍中。」</span>《太上皇實錄》云：<span class="yinhao">「庚辰，御史大夫、同中書門下三品竇懷貞爲侍中，知金仙、玉眞公主邑司事。」</span>《舊紀》：<span class="yinhao">「己卯，懷貞爲侍中。」</span>《新紀》、《新表》：<span class="yinhao">「乙亥，懷貞守侍中。」</span>按是月癸酉朔，又懷貞以自督脩二觀之故，時人語曰：<span class="yinhao">「竇僕射前爲皇后國㸙，今爲公主邑丞。」</span>非眞知邑司也。今從《舊紀》。</span></p>
<p class="em2 strong"><span class="yinwen">26</span>冬，十月，甲辰，上御承天門，引韋安石、郭元振、竇懷貞、李日知、張說宣制，責以<span class="yinhao">「政敎多闕，水旱爲災，府庫益竭，僚吏日滋；雖朕之薄德，亦輔佐非才。安石可左僕射、東都留守，<span class="jiazhu">守，手又翻。</span>元振可吏部尙書，懷貞可左御史大夫，日知可戶部尙書，說可左丞，並罷政事。」</span>以吏部尙書劉幽求爲侍中，右散騎常侍魏知古爲左散騎常侍，太子詹事崔湜爲中書侍郎，並同中書門下三品；中書侍郎陸象先同平章事。皆太平公主之志也。</p>
<p class="em2 strong">象先清淨寡欲，言論高遠，爲時人所重。湜私侍太平公主，公主欲引以爲相，<span class="jiazhu">相，息亮翻。</span>湜請與象先同升，公主不可，湜曰：<span class="yinhao">「然則湜亦不敢當。」</span>公主乃爲之幷言於上，<span class="jiazhu">爲，于僞翻。</span>上不欲用湜，公主涕泣以請，乃從之。<span class="jiazhu">《考異》曰：《朝野僉載》云：<span class="yinhao">「湜妻美，幷二女皆得幸於太子。時人牓之曰：『託庸才於主第，進豔婦於春宮。』」</span>今不取。</span></p>
<p class="em2 strong"><span class="yinwen">27</span>右補闕辛替否上疏，以爲：<span class="yinhao">「自古失道破國亡家者，口說不如身逢，耳聞不如目覩；臣請以陛下所目覩者言之。太宗皇帝，陛下之祖也，撥亂返正，<span class="jiazhu">用太史公撥亂世返之正語意。</span>開基立極；官不虛授，財無枉費；不多造寺觀而有福，不多度僧尼而無災，<span class="jiazhu">觀，古玩翻；下同。尼，女夷翻。</span>天地垂祐，風雨時若，<span class="jiazhu">若，順也。</span>粟帛充溢，蠻夷率服，享國久長，名高萬古。陛下何不取而法之！中宗皇帝，陛下之兄，棄祖宗之業，徇女子之意；無能而祿者數千人，無功而封者百餘家；造寺不止，費財貨者數百億，度人無窮，免租庸者數十萬，所出日滋，所入日寡；奪百姓口中之食以養貪殘，剝萬人體上之衣以塗土木，於是人怨神怒，衆叛親離，水旱並臻，公私俱罄，享國不永，禍及其身。陛下何不忝而改之！自頃以來，水旱相繼，兼以霜蝗，人無所食，未聞賑恤，<span class="jiazhu">賑，津忍翻。</span>而爲二女造觀，用錢百餘萬緡，<span class="jiazhu">指言金仙、玉眞二觀。爲，于僞翻。</span>陛下豈可不計當今府庫之蓄積有幾，中外之經費有幾，而輕用百餘萬緡，以供無用之役乎！陛下族韋氏之家而不去韋氏之惡，<span class="jiazhu">去，羌呂翻。</span>忍棄太宗之法，不忍棄中宗之政乎！且陛下與太子當韋氏用事之時，日夕憂危，切齒於羣兇；<span class="jiazhu">羣兇，謂韋溫、宗楚客等。</span>今幸而除之，乃不改其所爲，臣恐復有切齒於陛下者也。然則陛下又何惡於羣凶而誅之！<span class="jiazhu">復，扶又翻。惡，烏路翻。</span>昔先帝之憐悖逆也，<span class="jiazhu">帝追廢安樂公主爲悖逆庶人，故稱之。悖，蒲內翻，又蒲沒翻。</span>宗晉卿爲之造第，趙履溫爲之葺園，<span class="jiazhu">爲，于僞翻。</span>殫國財，竭人力，第成不暇居，園成不暇遊，而身爲戮沒。今之造觀崇侈者，必非陛下、公主之本意，殆有宗、趙之徒從而勸之，不可不察也。陛下不停斯役，臣恐人之愁怨，不減前朝之時。人人知其禍敗而口不敢言，言則刑戮隨之矣。韋月將、燕欽融之徒，先朝誅之，陛下賞之，豈非陛下知直言之有益於國乎！臣今所言，亦先朝之直也，<span class="jiazhu">朝，直遙翻；下同。</span>惟陛下察之。」</span>上雖不能從，而嘉其切直。</p>
<p class="em2 strong"><span class="yinwen">28</span>御史中丞和逢堯攝鴻臚卿，使于突厥，<span class="jiazhu">臚，陵如翻。使，疏吏翻。</span>說默啜曰：<span class="yinhao">「處密、堅昆聞可汗結婚於唐，皆當歸附。可汗何不襲唐冠帶，使諸胡知之，豈不美哉！」</span>默啜許諾，明日，襆頭、衣紫衫，南向再拜，稱臣，<span class="jiazhu">襆頭、紫衫，唐三品已上之服也。襆頭起於後周，便武事者也。太宗時，馬周上議，以禮無服衫之文，請加襴袖褾襈。說，輸芮翻。襆，防玉翻。衣，於旣翻。</span>遣其子楊我支及國相隨逢堯入朝，十一月，戊寅，至京師。逢堯以奉使功，遷戶部侍郎。</p>
<p class="em2 strong"><span class="yinwen">29</span>壬辰，令天下百姓二十五入軍，五十五免。</p>
<p class="em2 strong"><span class="yinwen">30</span>十二月，癸卯，以興昔亡可汗阿史那獻爲招慰十姓使。</p>
<p class="em2 strong"><span class="yinwen">31</span>上召天台山道士司馬承禎，<span class="jiazhu">《臨海記》：天台山超然秀出，山有八重，視之如一，高一萬八千丈，周回八百里。又有飛泉，垂流千仞。時屬台州唐興縣界。我朝太祖建隆元年，始改唐興縣爲天台縣。其山在今縣西二十餘里。</span>問以陰陽數術，對曰：<span class="yinhao">「道者，損之又損，以至於無爲，安肯勞心以學術數乎！」</span>上曰：<span class="yinhao">「理身無爲則高矣，如理國何？」</span>對曰：<span class="yinhao">「國猶身也，順物自然而心無私，則天下理矣。」</span>上歎曰：<span class="yinhao">「廣成之言，無以過也。」</span><span class="jiazhu">廣成子居崆峒之上，黃帝立下風而問道。</span>承禎固請還山，上許之。</p>
<p class="em2 strong">尙書左丞盧藏用指終南山<span class="jiazhu">程大昌曰：終南山橫亙關中，南面西起秦、隴，東徹藍田，凡雍、岐、郿、鄂、長安、萬年相去且八百里，而連綿峙據其南者，皆此一山也。毛公曰：終南，周之名山中南也，中南卽終南也。《關中記》曰：言居天之中、都之南也。</span>謂承禎曰：<span class="yinhao">「此中大有佳處，何必天台！」</span>丞禎曰：<span class="yinhao">「以愚觀之，此乃仕宦之捷徑耳！」</span>藏用嘗隱終南，則天時徵爲左拾遣，故承禎言之。</p>
<h5><span class="section" id="title-5"><span data-head-description="" data-head-level="h3" data-head-title="玄宗至道大聖大明孝皇帝上之上">玄宗至道大聖大明孝皇帝上之上</span></span></h5>
<p class=""><span class="jiazhu">諱隆基，睿宗第三子也。此諡，廣德元年所定。</span></p>
<p class="strong"><span class="section" id="title-6"><span data-head-description="玄宗至道大聖大明孝皇帝上之上" data-head-level="h4" data-head-title="先天元年">先天元年</span></span><span class="biaozhusup" data-rel="（壬子、七一二年）"></span><span class="jiazhu">是年八月方改元先天。</span></p>
<p class="em2 strong"><span class="yinwen">1</span>春，正月，<span class="jiazhu">《考異》曰：《新紀》、《表》：<span class="yinhao">「壬辰，以陸象先同中書門下三品。」</span>《太上皇》、《睿宗實錄》、《舊紀》皆無之。不知《新書》何出，今不取。</span>辛巳，睿宗祀南郊，初因<span class="jiaozhusup">【章：十二行本「因」作「用」；乙十一行本同；孔本同。】</span>諫議大夫賈曾議合祭天地。<span class="jiazhu">歐陽修曰：古者祭天於圜丘，在國之南，祭地於澤中之方丘，在國之北。所以順陰陽，因高下，以事天地，以其類也。而後世有合祭之文。則天天册萬歲元年，親享南郊，始合祭天地。至是曾議曰：有虞氏禘黃帝而郊嚳，夏后氏禘黃帝而郊鯀，郊之與廟，皆有禘也。禘於廟則祖宗合食於太祖，禘於郊則地祇羣望皆合食於圜丘，以始祖配享；蓋有事之大祭，非常祭也。《三輔故事》：祭於圜丘，上帝、后土，位皆南面。則漢嘗合祭也。時皆以曾言爲然。</span>曾，言忠之子也。<span class="jiazhu">言忠見二百一卷高宗總章元年。</span></p>
<p class="em2 strong"><span class="yinwen">2</span>戊子，幸滻東，<span class="jiazhu">《水經註》：霸水北歷藍田川，又左合滻水。滻水逕長樂坡西，是後韋堅引爲廣運潭，在京師苑城之東；此地又在滻水之東。</span>耕藉田。<span class="jiazhu">藉，在亦翻。</span></p>
<p class="em2 strong"><span class="yinwen">3</span>己丑，赦天下；改元太極。</p>
<p class="em2 strong"><span class="yinwen">4</span>乙未，上御安福門，宴突厥楊我支，以金山公主示之；旣而會上傳位，婚竟不成。</p>
<p class="em2 strong"><span class="yinwen">5</span>以左御史大夫竇懷貞、戶部尙書岑羲並同中書門下三品。</p>
<p class="em2 strong"><span class="yinwen">6</span>二月，<span class="jiazhu">《考異》曰：《太上皇實錄》云：<span class="yinhao">「命皇太子送金山公主往幷州，令幽州都督裴懷古節度內發三萬兵赴黑山道，幷州長史薛訥節度內發四萬兵於汾州迎皇太子，右御史大夫朔方大總管解琬節度內發二萬兵赴單于道。太子旣親征，諸軍一事以上並取處分，按以軍法從事。」</span>他書皆無此事。按太子送公主與突厥和親，安用九萬兵！又豈得謂之親征！今不取。</span>辛酉，廢右御史臺。<span class="jiazhu">武后光宅元年，改御史臺爲肅政臺，分左、右。神龍元年，爲左、右御史臺。</span></p>
<p class="em2 strong"><span class="yinwen">7</span>蒲州刺史蕭至忠自託於太平公主，公主引爲刑部尙書。<span class="jiazhu">《考異》曰：《舊傳》及劉餗《小說》，皆云<span class="yinhao">「自晉州刺史入爲尙書。」</span>今從《太上皇》、《睿宗錄》。</span>華州刺史蔣欽緒，其妹夫也，謂之曰：<span class="yinhao">「如子之才，何憂不達！勿爲非分妄求。」</span><span class="jiazhu">分，扶問翻。</span>至忠不應。欽緒退，歎曰：<span class="yinhao">「九代卿族，一舉滅之，可哀也哉！」</span><span class="jiazhu">引《左傳》衞太叔儀之言。至忠，蕭德言之曾孫，故云然。</span>至忠素有雅望，嘗自公主第門出，遇宋璟，璟曰：<span class="yinhao">「非所望於蕭君也。」</span>至忠笑曰：<span class="yinhao">「善乎宋生之言！」</span>遽策馬而去。</p>
<p class="em2 strong"><span class="yinwen">8</span>幽州大都督薛訥鎭幽州二十餘年，<span class="jiazhu">按武后聖曆元年，薛訥方自藍田令擢爲安東道經略。</span>吏民安之，未嘗舉兵出塞，虜亦不敢犯。與燕州刺史李璡有隙，<span class="jiazhu">武德六年，自營州遷燕州於幽州城中。燕，因肩翻。璡，將鄰翻，又卽刃翻。</span>璡毀之於劉幽求，幽求薦左羽林將軍孫佺代之。<span class="jiazhu">佺，此緣翻。</span>三月，丁丑，以佺爲幽州大都督，徙訥爲幷州長史。</p>
<p class="em2 strong"><span class="yinwen">9</span>夏，五月，益州獠反。<span class="jiazhu">獠，魯皓翻。</span></p>
<p class="em2 strong"><span class="yinwen">10</span>戊寅，上祭北郊。</p>
<p class="em2 strong"><span class="yinwen">11</span>辛巳，赦天下，改元延和。</p>
<p class="em2 strong"><span class="yinwen">12</span>六月，丁未，右散騎常侍武攸曁卒，<span class="jiazhu">卒，子恤翻。</span>追封定王。</p>
<p class="em2 strong"><span class="yinwen">13</span>上以節愍太子之亂，岑羲有保護之功，<span class="jiazhu">節愍之難，冉祖雍誣帝及太平與太子連謀，賴羲與蕭至忠保護得免。</span>癸丑，以羲爲侍中。</p>
<p class="em2 strong"><span class="yinwen">14</span>庚申，幽州大都督孫佺與奚酋李大酺戰于冷陘，<span class="jiazhu">貞觀中，奚酋可度者內附，賜姓李，後遂以李爲姓。酋，慈由翻。酺，音蒲。陘，音刑。《考異》曰：《上皇錄》云<span class="yinhao">「甲子」</span>，今從《睿宗錄》。</span>全軍覆沒。</p>
<p class="em2 strong">是時，佺帥左驍衞將軍李楷洛，左威衞將軍周以悌發兵二萬、騎八千，分爲三軍，以襲奚、契丹。<span class="jiazhu">帥，讀曰率。驍，堅堯翻。騎，奇寄翻。契，欺訖翻，又音喫。</span>將軍烏可利諫曰：<span class="yinhao">「道險而天熱，懸軍遠襲，往必敗。」</span>佺曰：<span class="yinhao">「薛訥在邊積年，竟不能爲國家復營州。<span class="jiazhu">營州陷見二百五卷武后萬歲通天元年。爲，于僞翻。</span>今乘其無備，往必有功。」</span>使楷洛將騎四千前驅，遇奚騎八千，楷洛戰不利。佺怯懦，不敢救，<span class="jiazhu">將，卽亮翻。懦，奴臥翻，又奴亂翻。</span>引兵欲還，虜乘之，唐兵大敗。佺阻山爲方陳以自固，<span class="jiazhu">陳，讀曰陣。</span>大酺使謂佺曰：<span class="yinhao">「朝廷旣與我和親，今大軍何爲而來？」</span>佺曰：<span class="yinhao">「吾奉敕來招慰耳。楷洛不稟節度，輒與汝戰，請斬以謝。」</span>大酺曰：<span class="yinhao">「若然，國信安在？」</span>佺悉斂軍中帛，得萬餘段，幷紫袍、金帶、魚袋以贈之。<span class="jiazhu">高宗永徽二年，在京文武職事官五品已上，並給隨身魚袋。天后垂拱二年，諸州都督並準京官帶魚。《唐六典》曰：隨身魚符，所以明貴賤、應徵召，其制左二右一，太子以玉，親王以金，庶官以銅，皆題云某位姓名，並以袋盛。其袋三品已上飾以金，五品已上飾以銀。</span>大酺曰：<span class="yinhao">「請將軍南還，勿相驚擾。」</span>將士懼，無復部伍，<span class="jiazhu">復，扶又翻，又如字。</span>虜追擊之，士卒皆潰。佺、以悌爲虜所擒，獻於突厥，默啜皆殺之；楷洛、可利脫歸。</p>
<p class="em2 strong"><span class="yinwen">15</span>秋，七月，彗星出西方，經軒轅入太微，至于大角。</p>
<p class="em2 strong"><span class="yinwen">16</span>有相者謂同中書門下三品竇懷貞曰：<span class="yinhao">「公有刑厄。」</span><span class="jiazhu">相，息亮翻。</span>懷貞懼，請解官爲安國寺奴；<span class="jiazhu">《雍錄》曰：安國寺在朱雀街東第四街之長樂坊。《唐會要》：景雲元年，敕捨潛龍舊宅爲寺，便以本封安國爲名。</span>敕聽解官。乙亥，復以懷貞爲左僕射兼御史大夫、平章軍國重事。<span class="jiazhu">復，扶又翻。</span></p>
<p class="em2 strong"><span class="yinwen">17</span>太平公主使術者言於上曰：<span class="yinhao">「彗所以除舊布新，又帝座及心前星皆有變，<span class="jiazhu">帝座在中宮華蓋之下。心三星，中星爲明堂，天子位，前星爲太子。彗，祥歲翻，又音歲，又音遂。</span>皇太子當爲天子。」</span>上曰：<span class="yinhao">「傳德避災，吾志決矣。」</span>太平公主及其黨皆力諫，以爲不可，上曰：<span class="yinhao">「中宗之時，羣姦用事，天變屢臻。朕時請中宗擇賢子立之以應災異，中宗不悅，朕憂恐數日不食。豈可在彼則能勸之，在己則不能邪！」</span>太子聞之，馳入見，<span class="jiazhu">見，賢遍翻。</span>自投於地，叩頭請曰：<span class="yinhao">「臣以微功，不次爲嗣，懼不克堪，未審陛下遽以大位傳之，何也？」</span>上曰：<span class="yinhao">「社稷所以再安，吾之所以得天下，皆汝力也。今帝座有災，故以授汝，轉禍爲福，汝何疑邪！」</span>太子固辭。上曰：<span class="yinhao">「汝爲孝子，何必待柩前然後卽位邪！」</span><span class="jiazhu">柩，音舊。</span>太子流涕而出。</p>
<p class="em2 strong">壬辰，制傳位於太子，太子上表固辭。<span class="jiazhu">上，時掌翻。</span>太平公主勸上雖傳位，猶宜自總大政。上乃謂太子曰：<span class="yinhao">「汝以天下事重，欲朕兼理之邪？昔舜禪禹，猶親巡狩，<span class="jiazhu">舜旣禪禹，南巡狩而崩於蒼梧；引此爲據也。</span>朕雖傳位，豈忘家國！其軍國大事，當兼省之。」</span><span class="jiazhu">省，悉景翻。《考異》曰：《太上皇錄》全以爲上皇之意。《睿宗錄》云：<span class="yinhao">「太子旣爲太平公主所構，或唯遣皇帝知三品以下除授及徒罪，其軍國大務幷重刑獄，上仍兼省之，五日一受朝于太極殿。」</span>今兩取之。</span></p>
<p class="em2 strong">八月，庚子，玄宗卽位，尊睿宗爲太上皇。上皇自稱曰朕，命曰誥，五日一受朝太極殿。皇帝稱曰予，命曰制、敕，日受朝於武德殿。<span class="jiazhu">朝，直遙翻。</span>三品以上除授及大刑政決於上皇，餘皆決於皇帝。</p>
<p class="em2 strong"><span class="yinwen">18</span>壬寅，上大聖天后尊號曰聖帝天后。</p>
<p class="em2 strong"><span class="yinwen">19</span>甲辰，赦天下，改元。</p>
<p class="em2 strong"><span class="yinwen">20</span>乙巳，於鄚州北置渤海軍，<span class="jiazhu">莫縣，自漢以來屬涿郡，唐屬瀛州。景雲二年分置鄚州，開元十三年復單用莫字。</span>恆、定州境置恆陽軍，<span class="jiazhu">杜佑曰：恆陽軍在恆州城東。恆，戶登翻。</span>嬀、蔚州境置懷柔軍，屯兵五萬。<span class="jiazhu">嬀，居爲翻。蔚，紆勿翻。</span></p>
<p class="em2 strong"><span class="yinwen">21</span>丙午，立妃王氏爲皇后；以后父仁皎爲太僕卿。仁皎，下邽人也。戊申，立皇子許昌王嗣直爲郯王，眞定王嗣謙爲郢王。</p>
<p class="em2 strong"><span class="yinwen">22</span>以劉幽求爲右僕射、同中書門下三品，魏知古爲侍中，崔湜爲檢校中書令。</p>
<p class="em2 strong"><span class="yinwen">23</span>初，河內人王琚預於王同皎之謀，<span class="jiazhu">謂中宗神龍元年王同皎謀殺武三思也。</span>亡命，傭書於江都。上之爲太子也，琚還長安，選補諸曁主簿，<span class="jiazhu">諸曁，越王允常故都也，自漢以下爲縣，屬會稽。</span>過謝太子。琚至廷中，故徐行高視，宦者曰：<span class="yinhao">「殿下在簾內。」</span>琚曰：<span class="yinhao">「何謂殿下？當今獨有太平公主耳！」</span><span class="jiazhu">用范睢故智，爲此言以激發太子。</span>太子遽召見，與語，琚曰：<span class="yinhao">「韋庶人弒逆，人心不服，誅之易耳。<span class="jiazhu">易，以鼓翻。</span>太平公主，武后之子，凶猾無比，大臣多爲之用，琚竊憂之。」</span>太子引與同榻坐，泣曰：<span class="yinhao">「主上同氣，唯有太平，言之恐傷主上之意，不言爲患日深，爲之柰何？」</span>琚曰：<span class="yinhao">「天子之孝，異於匹夫，當以安宗廟社稷爲事。蓋主，漢昭帝之姊，自幼供養，有罪猶誅之。<span class="jiazhu">事見《漢紀》。蓋，古盍翻。供，居用翻。養，羊尙翻。</span>爲天下者，豈顧小節！」</span>太子悅曰：<span class="yinhao">「君有何藝，可以與寡人遊？」</span>琚曰：<span class="yinhao">「能飛煉、詼嘲。」</span><span class="jiazhu">飛煉，謂飛丹砂以鍊丹也。《舊書》載琚之言曰：<span class="yinhao">「飛丹煉砂，詼諧嘲詠，可與優人比肩。」</span></span>太子乃奏爲詹事府司直，<span class="jiazhu">《唐六典》：詹事府司直掌彈劾官寮，糾舉職事。</span>日與遊處，<span class="jiazhu">處，昌呂翻。</span>累遷太子中舍人；<span class="jiazhu">《唐六典》曰：太子中舍人，本漢、魏太子舍人也。晉惠帝在儲宮，以舍人四人有文學才美者，與中庶子共理文書。至咸寧三年，齊王攸爲太傅，遂加名爲中舍人，與中庶子共掌禁令，糾正違闕，侍從左右，儐相威儀，盡規獻納。</span>及卽位，以爲中書侍郎。<span class="jiazhu">《考異》曰：鄭綮《開天傳信記》云：<span class="yinhao">「上於藩邸時，每戲遊城南韋、杜之間，因逐狡兔，意樂忘返，與其徒十數人，倦甚，休息於封部大樹下。適有書生延上過其家，甚貧，止於村妻、一驢而已。上坐未久，書生殺驢拔蒜備饌，酒肉霶霈。上顧而奇之。及與語，磊落不凡，問其姓名，乃王琚也。自是上每遊韋、杜間，必過琚家，琚所諮議合上意，上益親善焉。及韋氏專制，上憂甚，獨密言於琚。琚曰：『亂則殺之，又何疑也！』上遂納琚之謀，戡定禍難，累拜爲中書侍郎，實預配享焉。」</span>今從《舊傳》。</span></p>
<p class="em2 strong">是時，宰相多太平公主之黨，劉幽求與右羽林將軍張暐謀以羽林兵誅之，使暐密言於上曰：<span class="yinhao">「竇懷貞、崔湜、岑羲皆因公主得進，日夜爲謀不輕。若不早圖，一旦事起，太上皇何以得安！請速誅之。<span class="jiazhu">《考異》曰：《舊傳》云：<span class="yinhao">「幽求自謂功在朝臣之右，志求左僕射兼領中書令。俄而竇懷貞爲左僕射，崔湜爲中書令，幽求心甚不平，形於言色，乃與張暐請誅之。」</span>按幽求素盡心於玄宗；湜等附太平，非幽求因私忿而害之也，今不取。</span>臣已與幽求定計，惟俟陛下之命。」</span>上深以爲然。暐洩其謀於侍御史鄧光賓，上大懼，遽列上其狀。丙辰，幽求下獄。有司奏：<span class="yinhao">「幽求等離間骨肉，罪當死。」</span>上爲言幽求大功，不可殺。<span class="jiazhu">列上，時掌翻。下，遐嫁翻。間，古莧翻。爲，于僞翻。</span>癸亥，流幽求于封州，<span class="jiazhu">封州，漢廣信封陽縣地，梁置成州，隋改封州，唐屬廣州都督府。《舊志》：封州去京師水陸四千五百一十里。</span>張暐于峯州，光賓于繡州。<span class="jiazhu">《舊志》：峯州，隋交趾郡之嘉寧縣，武德四年置。峯州去京師七千七百一十里；繡州去京師六千九十里。</span></p>
<p class="em2 strong">初，崔湜爲襄州刺史，密與譙王重福通書，重福遺之金帶。<span class="jiazhu">遺，于季翻。</span>重福敗，湜當死，張說、劉幽求營護得免。旣而湜附太平公主，與公主謀罷說政事，以左丞分司東都。及幽求流封州，湜諷廣州都督周利貞，使殺之。<span class="jiazhu">封州，屬廣州都督。</span>桂州都督王<span class="jiaozhusup">【章：十二行本「王」上有「景城」二字；乙十一行本同；孔本同；張校同。】</span>晙知其謀，留幽求不遣。<span class="jiazhu">晙，子峻翻。</span>利貞屢移牒索之，<span class="jiazhu">索，山客翻。</span>晙不應，利貞以聞。湜屢逼晙，使遣幽求，幽求謂晙曰：<span class="yinhao">「公拒執政而保流人，勢不能全，徒仰累耳。」</span><span class="jiazhu">累，力瑞翻。</span>固請詣廣州，晙曰：<span class="yinhao">「公所坐非可絕於朋友者也。晙因公獲罪，無所恨。」</span>竟逗遛不遣。幽求由是得免。</p>
<p class="em2 strong"><span class="yinwen">24</span>九月，丁卯朔，日有食之。</p>
<p class="em2 strong"><span class="yinwen">25</span>辛卯，立皇子嗣昇爲陝王。<span class="jiazhu">陝，失冉翻。《考異》曰：《睿宗實錄》作<span class="yinhao">「甲申」</span>，《太上皇錄》作<span class="yinhao">「甲午」</span>。今從《玄宗實錄》。</span>嗣昇母楊氏，士達之曾孫也。<span class="jiazhu">楊士達仕隋，官至納言。</span>王后無子，母養之。</p>
<p class="em2 strong"><span class="yinwen">26</span>冬，十月，庚子，上謁太廟，赦天下。</p>
<p class="em2 strong"><span class="yinwen">27</span>癸卯，上幸新豐，獵於驪山之下。<span class="jiazhu">驪，力知翻。</span></p>
<p class="em2 strong"><span class="yinwen">28</span>辛酉，沙陀金山遣使入貢。沙陀者，處月之別種也，姓朱邪氏。<span class="jiazhu">使，疏吏翻。種，章勇翻。邪，音耶。處月居金娑山之陽、蒲類之東，有大磧，名沙陀，故號沙陀。《考異》曰：薛居正《五代史·後唐太祖紀》曰：<span class="yinhao">「太祖姓朱邪氏，始祖拔野古，貞觀中爲墨離軍使。太宗平薛延陀，分同羅、僕骨之人，置沙陀都督府，蓋北庭有磧曰沙陀，因以名焉。永徽中，以拔野古爲都督。其後子孫五世相承，曾祖盡忠，貞元中繼爲沙陀府都督。」</span>歐陽修《五代史記》曰：<span class="yinhao">「李氏之先，蓋出於西突厥，本號朱邪，至其後世，別自號曰沙陀，而以朱邪爲姓，拔野古爲始祖。其自序云『沙陀者，北庭之磧也。當唐太宗時，破西突厥諸部，分同羅、僕骨之人於此磧，置沙陀府，而以其始祖拔野古爲都督，且傳子孫數世，皆爲沙陀都督，故其後世因自號沙陀。』然予考于傳記，其說皆非也。夷狄無姓氏，朱邪，部族之號耳。拔野古與朱邪同時人，非其始祖，而唐太宗時未嘗有沙陀府也。唐太宗破西突厥，分其諸部置十三州，以同羅爲龜林都督府，僕骨爲金微都督府，拔野古爲幽陵都督府，未嘗有沙陀府也。當是時，西突厥有鐵勒、薛延陀、阿史那之類爲最大，其別部有同羅、僕骨、拔野古等以十數，蓋其小者也。又有處月、處密諸部，又其小者也。朱邪者，處月別部之號耳。太宗二十二年已降拔野古，其明年，阿史那賀魯叛，至高宗永徽二年，處月朱邪孤注從賀魯戰于牢山，爲契苾何力所敗，遂沒不見。後百五六十年，當憲宗時，有朱邪盡忠及子執宜見于中國，而自號沙陀，以朱邪爲姓矣。蓋沙陀者大磧也，在金莎山之陽，蒲類海之東，自處月以來居此磧，號沙陀突厥。而夷狄無文字傳記，朱邪又微不足錄，故其後世自失其傳，至盡忠孫始賜姓李氏。李氏後大，而夷狄之人遂以沙陀爲貴種云。」</span>今從之。</span></p>
<p class="em2 strong"><span class="yinwen">29</span>十一月，乙酉，奚、契丹二萬騎寇漁陽，幽州都督宋璟閉城不出，虜大掠而去。</p>
<p class="em2 strong"><span class="yinwen">30</span>上皇誥遣皇帝巡邊，西自河、隴，東及燕、薊，選將練卒。<span class="jiazhu">燕，因肩翻。薊，音計。將，卽亮翻。</span>甲午，以幽州都督宋璟爲左軍大總管，幷州長史薛訥爲中軍大總管，朔方大總管、兵部尙書郭元振爲右軍大總管。</p>
<p class="em2 strong"><span class="yinwen">31</span>十二月，刑部尙書李日知請致仕。</p>
<p class="em2 strong">日知在官，不行捶撻而事集。<span class="jiazhu">捶，止橤翻；下同。</span>刑部有令史，受敕三日，忘不行。<span class="jiazhu">忘，巫於翻。</span>日知怒，索杖，集羣吏欲捶之，<span class="jiazhu">索，山客翻。</span>旣而謂曰：<span class="yinhao">「我欲捶汝，天下人必謂汝能撩李日知嗔，<span class="jiazhu">撩，落蕭翻，取動也。嗔，昌眞翻。</span>受李日知杖，不得比於人，妻子亦將棄汝矣。」</span>遂釋之。吏皆感悅，無敢犯者，脫有稽失，衆共謫之。</p>
<p class="strong"><span class="section" id="title-7"><span data-head-description="玄宗至道大聖大明孝皇帝上之上" data-head-level="h4" data-head-title="開元元年">開元元年</span></span><span class="biaozhusup" data-rel="（癸丑、七一三年）"></span><span class="jiazhu">是年十二月方改元。</span></p>
<p class="em2 strong"><span class="yinwen">1</span>春，正月，乙亥，誥：<span class="yinhao">「衞士自今二十五入軍，五十免；羽林飛騎並以衞士簡補。」</span><span class="jiazhu">騎，奇寄翻。</span></p>
<p class="em2 strong"><span class="yinwen">2</span>以吏部尙書蕭至忠爲中書令。</p>
<p class="em2 strong"><span class="yinwen">3</span>皇帝巡邊改期，所募兵各散遣，約八月復集，<span class="jiazhu">復，扶又翻。</span>竟不成行。</p>
<p class="em2 strong"><span class="yinwen">4</span>二月，庚子夜，開門然燈，<span class="jiazhu">按《舊書·嚴挺之傳》：先天二年正月望，胡僧婆陀請夜開門燃千百燈。</span>又追作去年大酺，<span class="jiazhu">元年，受內禪，不及賜天下酺，乃追爲之。酺，音蒲。</span>大合伎樂。上皇與上御門樓臨觀，或以夜繼晝，凡月餘。<span class="jiazhu">帝之侈心蓋已發露於此矣。伎，其綺翻。</span>左拾遺華陰嚴挺之上疏諫，以爲：<span class="yinhao">「酺者因人所利，合醵爲歡。<span class="jiazhu">醵，其虐翻，合錢飲酒也。</span>今乃損萬人之力，營百戲之資，非所以光聖德美風化也。」</span>乃止。</p>
<p class="em2 strong"><span class="yinwen">5</span>初，高麗旣亡，<span class="jiazhu">高麗亡見二百一卷高宗總章元年。</span>其別種大祚榮徙居營州。及李盡忠反，<span class="jiazhu">李盡忠反見二百五卷武后萬歲通天元年。《風俗通》：大姓，大庭氏之後；大款爲顓帝師。按《禮記》曰：大連善居喪，東夷之子也。蓋東夷之有大姓尙矣。種，章勇翻。</span>祚榮與靺鞨乞四北羽聚衆東走，阻險自固，<span class="jiazhu">靺鞨，音末曷。</span>盡忠死，武后使將軍李楷固討其餘黨。楷固擊乞四北羽，斬之，引兵踰天門嶺，逼祚榮。<span class="jiazhu">《新書》：天門嶺在土護眞河北三百里。</span>祚榮逆戰，楷固大敗，僅以身免。祚榮遂帥其衆東據東牟山，築城居之。<span class="jiazhu">東牟山在挹婁國界，地直營州東二千里，南北（與？）新羅以泥河爲境，東窮海，西契丹。帥，讀曰率。</span>祚榮驍勇善戰，<span class="jiazhu">驍，堅堯翻；下同。</span>高麗、靺鞨之人稍稍歸之，地方二千里，戶十餘萬，勝兵數萬人，<span class="jiazhu">勝，音升。</span>自稱振國王，附于突厥。時奚、契丹皆叛，道路阻絕，武后不能討。中宗卽位，遣侍御史張行岌招慰之，<span class="jiazhu">岌，魚及翻。</span>祚榮遣子入侍。至是，以祚榮爲左驍衞大將軍、勃海郡王；以其所部爲忽汗州，令祚榮兼都督。<span class="jiazhu">靺鞨自此盛矣；始去靺鞨，專號勃海。</span></p>
<p class="em2 strong"><span class="yinwen">6</span>庚申，敕以嚴挺之忠直宣示百官，厚賞之。</p>
<p class="em2 strong"><span class="yinwen">7</span>三月，辛巳，皇后親蠶。<span class="jiazhu">舊制，有皇后祀先蠶親桑之禮。後周制，皇后衣十二等，採桑服鴇衣。唐制，皇后親蠶服鞠衣，黃羅爲之。《考異》曰：《玄宗實錄》脫此年二月、三月事。祀先蠶詔，乃三月丁卯也，而《唐曆》承其誤，云<span class="yinhao">「正月辛巳，皇后祀先蠶。」</span>《太上皇錄》云：<span class="yinhao">「三月辛巳，皇后親蠶，自嗣聖、光宅以來，廢闕此禮，至是重行。」</span>《太上皇》、《睿宗實錄》、《舊本紀》皆云<span class="yinhao">「辛卯」</span>。按制書云：<span class="yinhao">「以今月十八日祀先蠶。」</span>是月甲子朔。今從《玄宗實錄》。</span></p>
<p class="em2 strong"><span class="yinwen">8</span>晉陵尉楊相如上疏言時政，其略曰：<span class="yinhao">「煬帝自恃其強，不憂時攻，雖制敕交行，而聲實舛謬，言同堯、舜，迹如桀、紂，舉天下之大，一擲而棄之。」</span>又曰：<span class="yinhao">「隋氏縱欲而亡，太宗抑欲而昌，願陛下詳擇之！」</span>又曰：<span class="yinhao">「人主莫不好忠正而惡佞邪，<span class="jiazhu">好，呼到翻。惡，烏路翻；下同。</span>然忠正者常疏，佞邪者常親，以至於覆國危身而不寤者，何哉？誠由忠正者多忤意，佞邪者多順指，積忤生憎，積順生愛，此親疏之所以分也。明主則不然。愛其忤以收忠賢，惡其順以去佞邪，<span class="jiazhu">忤，五故翻。去，羌呂翻；下除去同。</span>則太宗太平之業，將何遠哉！」</span>又曰：<span class="yinhao">「夫法貴簡而能禁，罰貴輕而必行；陛下方興崇至德，大布新政，請一切除去碎密，不察小過。小過不察則無煩苛，大罪不漏則止姦慝，使簡而難犯，寬而能制，則善矣。」</span>上覽而善之。</p>
<p class="em2 strong"><span class="yinwen">9</span>先是，脩大明宮未畢，<span class="jiazhu">先，悉薦翻。</span>夏，五月，庚寅，敕以農務方勤，罷之以待閒月。<span class="jiazhu">閒月，謂農功畢入之後。</span></p>
<p class="em2 strong"><span class="yinwen">10</span>六月，丙辰，以兵部尙書郭元振同中書門下三品。<span class="jiazhu">《考異》曰：六月，辛丑，郭元振同三品。下註曰：《舊紀》在丙辰，今從《睿宗實錄》。據《考異》，則《通鑑》正文當改<span class="yinhao">「丙辰」</span>爲<span class="yinhao">「辛丑」</span>。</span></p>
<p class="em2 strong"><span class="yinwen">11</span>太平公主依上皇之勢，擅權用事，與上有隙，宰相七人，五出其門。<span class="jiazhu">《考異》曰：《唐曆》曰：<span class="yinhao">「宰相有七，四出其門；天子孤立而無援。」</span>《新》、《舊傳》皆云：<span class="yinhao">「宰相七人，五出主門下。」</span>按是時竇懷貞、蕭至忠、岑羲、崔湜與主連謀，其不附主者，郭元振、魏知古、陸象先三人也。薛稷太子少保，不爲宰相，或者《新》、《舊傳》幷象先數之，《唐曆》不數象先耳。</span>文武之臣，太半附之，與竇懷貞、岑羲、蕭至忠、崔湜及太子少保薛稷、雍州長史新興王晉、<span class="jiazhu">雍，於用翻。</span>左羽林大將軍常元楷、知右羽林將軍事李慈、左金吾將軍李欽、中書舍人李猷、右散騎常侍賈膺福、鴻臚卿唐晙及僧慧範等謀廢立，<span class="jiazhu">晙，子峻翻。</span>又與宮人元氏謀於赤箭粉中置毒進於上。<span class="jiazhu">陶弘景曰：赤箭，亦是芝類，莖赤如箭簳，葉生其端，根如人足，又如某魁，有十二子爲衞。其苗爲粉，久服益氣力，長陰肥健，輕身增年。沈括曰：赤箭，天麻苗也。根則抽苗徑直而上，苗則結子成熟而落，返從簳中而下，至土而生。赤箭則言苗，用之有自表入裏之功。天麻則言根，用之有自內達外之理。《本草圖經》曰：赤箭，莖中空，依半而上，貼莖微有尖葉，梢頭生成穗，開花結子如豆粒大，其子至夏不落，郤透虛入莖中潛生土內。</span>晉，德良之孫也。<span class="jiazhu">德良，長平王叔良之弟，武德初封新興王。</span>元楷、慈數往來主第，相與結謀。<span class="jiazhu">數，所角翻。</span></p>
<p class="em2 strong">王琚言於上曰：<span class="yinhao">「事迫矣，不可不速發。」</span>左丞張說自東都遣人遺上佩刀，意欲上斷割。<span class="jiazhu">遺，于季翻。君臣之禮，當言獻佩刀。此因舊史成文，失於改定耳。斷，丁亂翻。</span>荊州長史崔日用入奏事，言於上曰：<span class="yinhao">「太平謀逆有日，陛下往在東宮，猶爲臣子，若欲討之，須用謀力。今旣光臨大寶，但下一制書，誰敢下從？萬一姦宄得志，悔之何及！」</span>上曰：<span class="yinhao">「誠如卿言；直恐驚動上皇。」</span>日用曰：<span class="yinhao">「天子之孝在於安四海。若姦人得志，則社稷爲墟，安在其爲孝乎！請先定北軍，<span class="jiazhu">北軍，謂左右羽林、左右萬騎也。</span>後收逆黨，則不驚動上皇矣。」</span>上以爲然，以日用爲吏部侍郎。</p>
<p class="em2 strong">秋，七月，魏知古告公主欲以是月四日作亂，<span class="jiazhu">《考異》曰：《上皇錄》云：<span class="yinhao">「公主謀不利於上，與今上更立皇子，獨專權，期以是月七日作亂。今上密知其事，勒左右禁兵誅之。」</span>按是月壬戌朔，玄宗以三日甲子誅之。今從《玄宗錄》。</span>令元楷、慈以羽林兵突入武德殿，<span class="jiazhu">時上於武德殿受羣臣朝，故欲突入爲變。</span>懷貞、至忠、羲等於南牙舉兵應之。<span class="jiazhu">西內以太極殿爲正牙，自北門言之曰南牙。</span>上乃與岐王範、薛王業、郭元振及龍武將軍王毛仲、<span class="jiazhu">景雲初，以左、右萬騎與左、右羽林爲北門四軍，置左、右龍武將軍，以領萬騎，位從三品。</span>殿中少監姜皎、太僕少卿李令問、尙乘奉御王守一、內給事高力士、<span class="jiazhu">乘，繩證翻。內給事屬內侍省，從五品下，掌判省事；元正、冬至，羣臣朝賀中宮，則出入宣傳；凡宮人衣服費用，則具其品秩，計其多少，春秋二時，宣送中書。</span>果毅李守德等定計誅之。皎，謩之曾孫；<span class="jiazhu">姜謩見一百八十四卷隋恭帝義寧元年。</span>令問，靖弟客師之孫；<span class="jiazhu">李客師亦有戰功。</span>守一，仁皎之子；力士，潘州人也。<span class="jiazhu">潘州，古西甌駱越地，漢屬合浦郡界。江左置定州郡，隋廢郡爲縣，唐武德四年置南宕州；貞觀八年改潘州，以潘水爲名。</span></p>
<p class="em2 strong">甲子，上因王毛仲取閑廐馬及兵三百餘人，自<span class="jiaozhusup">【章：十二行本「自」上有「與同謀十餘人」六字；乙十一行本同；孔本同；退齋校同；張校同，云無註本亦無。】</span>武德殿入虔化門，<span class="jiazhu">西內太極殿北曰朱明門，左曰虔化門，右曰肅章門；虔化之東曰武德西門，門內則武德殿。</span>召元楷、慈，先斬之，擒膺福、猷於內客省以出，<span class="jiazhu">四方館隸中書省，故內客省在焉。中書省在太極門之右。膺福、猷皆中書省官也。</span>執至忠、羲於朝堂，<span class="jiazhu">東西朝堂在承天門內，分左右。朝，直遙翻。</span>皆斬之。<span class="jiazhu">《考異》曰：《玄宗實錄》作<span class="yinhao">「乙丑」</span>。按《僉載》，<span class="yinhao">「七月三日誅常元楷」</span>。今從《睿宗》、《上皇實錄》。《唐曆》、《新》、《舊本紀》、《舊·王琚傳》，<span class="yinhao">「琚與岐王範、薛王業、姜皎、王毛仲等並預誅逆，以鐵騎至承天門。時睿宗聞鼓譟聲，召郭元振升承天樓，宣詔下關，令侍御史任知古召募數百人於朝堂，不得入。頃間，琚等從玄宗至樓上。」</span>《太上皇實錄》：<span class="yinhao">「公主期以是月七日令常元楷以羽林兵自北門入，竇懷貞等於南衙舉兵應之。今上密知其事，登時勒左右禁兵出北門，召常元楷、李慈，卽斬於闕下。還至承天門，執岑羲、蕭至忠，斬於朝堂。」</span>《舊·蕭至忠傳》曰：<span class="yinhao">「至忠遽遁入山寺，數日，捕而伏誅。」</span>蓋誤以太平公主事爲至忠事。今從《玄宗實錄》。《朝野僉載》曰：<span class="yinhao">「羽林將軍常元楷三代告密得官，至先天二年七月三日，楷以反逆誅，家口配沒。」</span>《玄宗實錄》云：<span class="yinhao">「上誅凶逆，睿宗恐宮中有變，御承天門，號令南衙兵士以備非常。郭元振帥兵侍衞，登樓奏曰：『皇帝前奉誥誅竇懷貞等，惟陛下勿憂。』睿宗大喜。」</span>今擇其可信者取之。</span>懷貞逃入溝中，自縊死，戮其尸，改姓曰毒。<span class="jiazhu">縊，於計翻。</span>上皇聞變，登承天門樓。郭元振奏，皇帝前奉誥誅竇懷貞等，無他也。上尋至樓上，上皇乃下誥罪狀懷貞等，因赦天下，惟逆人親黨不赦。薛稷賜死於萬年獄。</p>
<p class="em2 strong">乙丑，上皇誥：<span class="yinhao">「自今軍國政刑，一皆取皇帝處分。<span class="jiazhu">處，昌呂翻。分，扶問翻。《考異》曰：《舊本紀》云：<span class="yinhao">「七月三日，誅懷貞等。睿宗明日下詔，軍國政刑，並取皇帝處分。」</span>《新本紀》云：<span class="yinhao">「乙丑，始聽政。」</span>《唐曆》亦無乙丑下誥；唯《玄宗實錄》云丙寅。今從諸書。</span>朕方無爲養志，以遂素心。」</span>是曰，徙居百福殿。<span class="jiazhu">《唐六典》曰：兩儀殿之右曰宜秋門，宜秋之右曰百福門，其內百福殿。</span></p>
<p class="em2 strong">太平公主逃入山寺，三日乃出，賜死于家，<span class="jiazhu">《考異》曰：《新傳》云，<span class="yinhao">「三日乃出」</span>。《太上皇實錄》曰：<span class="yinhao">「公主聞難作，遁入山寺，數日方出，禁錮終身，諸子皆伏誅。」</span>今從《新》、《舊傳》，《睿宗實錄》。</span>公主諸子及黨與死者數十人。薛崇簡以數諫其母被撻，特免死，<span class="jiazhu">數，所角翻。</span>賜姓李，官爵如故。<span class="jiazhu">崇簡，卽崇暕。</span>籍公主家，財貨山積，珍物侔於御府，廐牧羊馬、田園息錢，收之數年不盡。慧範家亦數十萬緡。改新興王晉之姓曰厲。<span class="jiazhu">《姓譜》本自有厲姓，漢有魏郡太守義陽侯厲溫。</span></p>
<p class="em2 strong">初，上謀誅竇懷貞等，召崔湜，將託以心腹，湜弟滌謂湜曰：<span class="yinhao">「主上有問，勿有所隱。」</span>湜不從。懷貞等旣誅，湜與右丞盧藏用俱坐私侍太平公主，湜流竇州，<span class="jiazhu">《舊志》：竇州至京師水陸六千一百二里。</span>藏用流瀧州。<span class="jiazhu">瀧，閭江翻。</span>新興王晉臨刑歎曰：<span class="yinhao">「本爲此謀者崔湜，今吾死湜生，不亦冤乎！」</span>會有司鞫宮人元氏，元氏引湜同謀進毒，乃追賜死於荊州。<span class="jiazhu">《舊志》：荊州，京師東南一千七百三十里。</span>薛稷之子伯陽以尙主免死，流嶺南，於道自殺。</p>
<p class="em2 strong">初，太平公主與其黨謀廢立，竇懷貞、蕭至忠、岑羲、崔湜皆以爲然，陸象先獨以爲不可。公主曰：<span class="yinhao">「廢長立少，<span class="jiazhu">宋王成器長也。長，知兩翻。少，詩照翻。</span>已爲不順；且又失德，若之何不去！」</span><span class="jiazhu">去，羌呂翻。</span>象先曰：<span class="yinhao">「旣以功立，當以罪廢。<span class="jiazhu">言上平內難有大功，於天下國家無罪，不可廢。</span>今實無罪，象先終不敢從。」</span>公主怒而去。上旣誅懷貞等，召象先謂曰：<span class="yinhao">「歲寒知松柏，信哉！」</span><span class="jiazhu">《論語》孔子曰：<span class="yinhao">「歲寒然後知松柏之後凋也。」</span></span>時窮治公主枝黨，當坐者衆，象先密爲申理，所全甚多；<span class="jiazhu">治，直之翻。爲，于僞翻。</span>然未嘗自言，當時無知者。百官素爲公主所善及惡之者，<span class="jiazhu">惡，烏路翻。</span>或黜或陟，終歲不盡。</p>
<p class="em2 strong">丁卯，上御承天門樓，赦天下。</p>
<p class="em2 strong">己巳，賞功臣郭元振等官爵、第舍、金帛有差。以高力士爲右監門將軍，知內侍省事。<span class="jiazhu">監，古銜翻。</span></p>
<p class="em2 strong">初，太宗定制，內侍省不置三品官，<span class="jiazhu">內侍省，內侍四人，以久次一人知省事，從四品上。</span>黃衣廩食，守門傳命而已。天后雖女主，宦官亦不用事。中宗時，嬖倖猥多，宦官七品以上至千餘人，然衣緋者尙寡。<span class="jiazhu">嬖，卑義翻，又博計翻。衣，於旣翻；下同。</span>上在藩邸，力士傾心奉之，<span class="jiazhu">力士，馮盎曾孫也。聖曆初，嶺南討擊使李千里上二閹兒，曰金剛，曰力士，中人高延福養爲子，故冒高姓。旣壯，爲宮闈丞。帝在藩，力士傾心附結。</span>及爲太子，奏爲內給事，至是以誅蕭、岑功賞之。是後宦官稍增至三千餘人，除三品將軍者浸多，衣緋、紫至千餘人，宦官之盛自此始。<span class="jiazhu">衣，去聲。</span></p>
<p class="em2 strong"><span class="yinwen">12</span>壬申，遣益州長史畢構等六人宣撫十道。</p>
<p class="em2 strong"><span class="yinwen">13</span>乙亥，以左丞張說爲中書令。</p>
<p class="em2 strong"><span class="yinwen">14</span>庚辰，中書侍郎、同平章事陸象先罷爲益州長史、劍南按察使。<span class="jiazhu">使，疏吏翻。</span>八月，癸巳，以封州流人劉幽求爲左僕射、平章軍國大事。</p>
<p class="em2 strong"><span class="yinwen">15</span>丙辰，突厥可汗默啜遣其子楊我支來求婚；丁巳，許以蜀王女南和縣主妻之。<span class="jiazhu">妻，七細翻。</span></p>
<p class="em2 strong"><span class="yinwen">16</span>中宗之崩也，同中書門下三品李嶠密表韋后，請出相王諸子於外。<span class="jiazhu">相，息亮翻。</span>上卽位，於禁中得其表，以示侍臣。嶠時以特進致仕，或請誅之，張說曰：<span class="yinhao">「嶠雖不識逆順，然爲當時之謀則忠矣。」</span>上然之。九月，壬戌，以嶠子率更令暢爲虔州刺史，<span class="jiazhu">《唐六典》曰：漢率更令、丞主庶子、舍人更直，職似光祿勳；晉率更令掌宮殿門戶之禁、郎將屯衞之士；北齊率更令掌周衞禁防、漏刻鍾鼓。更，工衡翻。</span>令嶠隨暢之官。</p>
<p class="em2 strong"><span class="yinwen">17</span>庚午，以劉幽求同中書門下三品。</p>
<p class="em2 strong"><span class="yinwen">18</span>丙戌，復置右御史臺，督察諸州；<span class="jiazhu">去年春廢右御史臺。復，扶又翻。</span>罷諸道按察使。<span class="jiazhu">使，疏吏翻。</span></p>
<p class="em2 strong"><span class="yinwen">19</span>冬，十月，辛卯，引見京畿縣令，<span class="jiazhu">唐京城兩赤縣爲京縣，畿內諸縣爲畿縣。京縣令正五品上，畿縣令正六品下。見，賢遍翻。</span>戒以歲饑惠養黎元之意。</p>
<p class="em2 strong"><span class="yinwen">20</span>己亥，上幸新豐；癸卯，講武於驪山之下，徵兵二十萬，旌旗連亙五十餘里。<span class="jiazhu">亙，古鄧翻。</span>以軍容不整，坐兵部尙書郭元振於纛下，將斬之。劉幽求、張說跪於馬前諫曰：<span class="yinhao">「元振有大功於社稷，不可殺。」</span>乃流新州。<span class="jiazhu">《舊志》：新州去京師五千五十二里。</span>斬給事中、知禮儀事唐紹，以其制軍禮不肅故也。上始欲立威，亦無殺紹之意，金吾衞將軍李邈遽宣敕斬之。上尋罷邈官，廢棄終身。時二大臣得罪，諸軍多震懾失次。<span class="jiazhu">懾，之涉翻。</span>惟左軍節度薛訥、<span class="jiazhu">時講武分左右軍，以訥爲左軍節度。</span>朔方道大總管解琬二軍不動，上遣輕騎召之，皆不得入其陳。<span class="jiazhu">解，戶買翻。騎，奇寄翻。陳，讀曰陣。</span>上深歎美，慰勉之。</p>
<p class="em2 strong">甲辰，獵于渭川。<span class="jiazhu">此卽新豐界之渭川。</span>上欲以同州姚元之爲相，張說疾之，使御史大夫趙彥昭彈之，<span class="jiazhu">彈，徒丹翻。</span>上不納。又使殿中監姜皎言於上曰：<span class="yinhao">「陛下常欲擇河東總管而難其人，臣今得之矣。」</span>上問爲誰，皎曰：<span class="yinhao">「姚元之文武全才，眞其人也。」</span>上曰：<span class="yinhao">「此張說之意也，汝何得面欺，罪當死！」</span>皎叩頭首服，<span class="jiazhu">首，式又翻。</span>上卽遣中使召元之詣行在。<span class="jiazhu">使，疏吏翻。</span>旣至，上方獵，引見，<span class="jiazhu">見，賢遍翻。</span>卽拜兵部尙書、同中書門下三品。<span class="jiazhu">《考異》曰：世傳《升平源》，以爲吳兢所撰，云：<span class="yinhao">「姚元崇初拒太平得罪，上頗德之。旣誅太平，方任元崇以相，進拜同州刺史。張說素不叶，命趙彥昭驟彈之；不許。居無何，上將獵於渭濱，密召元崇會於行所。初，元崇聞上講武於驪山，謂所親曰：『準式，車駕行幸，三百里內刺史合朝覲。元崇必爲權臣所擠，若何？』參軍李景初進曰：『某有兒母者，其父卽敎坊長入內，相公儻致厚賂，使其冒法進狀可達。』公然之，輒效。燕公說使姜皎入曰：『陛下久卜河東總管，重難其人，臣有所得，何以見賞？』上曰：『誰邪？如愜，有萬金之賜。』乃曰：『馮翊太守姚崇，文武全材，卽其人也。』上曰：『此張說意也。卿罔上，當誅。』皎首服萬死。卽詔中官追赴行在。上方獵于渭濱，公至，拜馬首。上曰：『卿頗知獵乎？』元崇曰：『臣少孤，居廣成澤，目不知書，唯以射獵爲事。四十年方遇張憬藏，謂臣當以文學備位將相，無爲自棄，爾來折節讀書。今雖官位過忝，至於馳射，老而猶能。』於是呼鷹放犬，遲速稱旨；上大悅。上曰：『朕久不見卿，思有顧問，卿可於宰相行中行。』公行猶後，上縱轡久之，顧曰：『卿行何後？』公曰：『臣官疏賤，不合參宰相行。』上曰：『可兵部尙書、同平章事。』公不謝。上顧訝焉。至頓，上命宰臣坐，公跪奏：『臣適奉作弼之詔而不謝者，欲以十事上獻；有不可行，臣不敢奉詔。』上曰：『悉數之，朕當量力而行，然定可否。』公曰：『自垂拱已來，朝廷以刑法理天下；臣請聖政先仁義，可乎？』上曰：『朕深心有望於公也。』又曰：『聖朝自喪師青海，未有牽復之悔；臣請三數十年不求邊功，可乎？』上曰：『可。』又曰：『自太后臨朝以來，喉舌之任，或出於閹人之口；臣請中官不預公事，可乎？』上曰：『懷之久矣。』又曰：『自武氏諸親猥侵清切權要之地，繼以韋庶人、安樂、太平用事，班序荒雜；臣請國親不任臺省官，凡有斜封、待闕、員外等管，悉請停罷，可乎？』上曰：『朕素志也。』又曰：『比來近密佞幸之徒，冒犯憲網者，皆以寵免；臣請行法，可乎？上曰：『朕切齒久矣。』又曰：『比因豪家戚里，貢獻求媚，延及公卿、方鎭亦爲之；臣請除租、庸、賦稅之外，悉杜塞之，可乎？』上曰：『願行之。』又曰：『太后造福先寺，中宗造聖善寺，上皇造金仙、玉眞觀，皆費鉅百萬，耗蠹生靈；凡寺觀宮殿，臣請止絕建造，可乎？』上曰：『朕每覩之，心卽不安，而況敢爲者哉！』又曰：『先朝褻狎大臣，或虧君臣之敬；臣請陛下接之以禮，可乎？』上曰：『事誠當然，有何不可！』又曰：『自燕欽融、韋月將獻直得罪，由是諫臣沮色；臣請凡在臣子，皆得觸龍鱗，犯忌諱，可乎？』上曰：『朕非唯能容之，亦能行之。』又曰：『呂氏產、祿幾危西京，馬、竇、閻、梁亦亂東漢，萬古寒心，國朝爲甚；臣請陛下書之史册，永爲殷鑒，作萬代法，可乎？』上乃潸然良久曰：『此事眞可爲刻肌刻骨者也。』公再拜曰：『此誠陛下致仁政之初，是臣千載一遇之日，臣敢當弼諧之地，天下幸甚！天下幸甚！』又再拜蹈舞稱萬歲者三。從官千萬皆出涕。上曰：『坐。』公坐於燕公之下。燕公讓不敢坐。上問，對曰：『元崇是先朝舊臣，合首坐。』公曰：『張說是紫微宮使，今臣是客宰相，不合首坐。』上曰：『可紫微宮使居首座。』」</span>果如所言，則元崇進不以正。又，當時天下之事，止此十條，須因事啓沃，豈一旦可邀！似好事者爲之，依託兢名，難以盡信，今不取。</span></p>
<p class="em2 strong">元之吏事明敏，三爲宰相，皆兼兵部尙書，<span class="jiazhu">姚崇始相武后，後相睿宗，今復爲相。</span>緣邊屯戍斥候，士馬儲械，無不默記。上初卽位，勵精爲治，<span class="jiazhu">治，直之翻。</span>每事訪於元之，元之應答如響，同僚唯諾而已，<span class="jiazhu">唯，于癸翻。</span>故上專委任之。元之請抑權倖，愛爵賞，訥諫諍，卻貢獻，不與羣臣褻狎；上皆納之。<span class="jiazhu">此卽前所獻十事之二三也。</span></p>
<p class="em2 strong">乙巳，車駕還京師。</p>
<p class="em2 strong"><span class="yinwen">21</span>姚元之嘗奏請序進郎吏，<span class="jiazhu">《考異》曰：此出李德裕《次柳氏舊聞》，不知郎吏爲何官。若郎中、員外郎則是清要官，不得云秩卑；恐是郎將，又不敢必，故仍用舊文。</span>上仰視殿屋，元之再三言之，終不應；元之懼，趨出。罷朝，高力士諫曰：<span class="yinhao">「陛下新總萬機，宰臣奏事，當面加可否，柰何一不省察！」</span><span class="jiazhu">朝，直遙翻。省，悉景翻。</span>上曰：<span class="yinhao">「朕任元之以庶政，大事當奏聞共議之；郎吏卑秩，乃一一以煩朕邪！」</span>會力士宣事至省中，<span class="jiazhu">唐世，凡機事皆使內臣宣旨於宰相。</span>爲元之道上語，<span class="jiazhu">爲，于僞翻。</span>元之乃喜。聞者皆服上識君人之體。</p>
<p class="em2 strong">左拾遺曲江張九齡，<span class="jiazhu">曲江縣，漢屬桂陽郡，江左置始興郡，唐武德四年置番州，尋改東衡州，貞觀元年改韶州。</span>以元之有重望，爲上所任，奏記勸其遠諂躁，進純厚，<span class="jiazhu">遠，于願翻。躁，則到翻。</span>其略曰：<span class="yinhao">「任人當才，爲政大體，與之共理，無出此途。而曏之用才，非無知人之鑒，其所以失溺，在緣情之舉。」</span><span class="jiazhu">溺，奴狄翻。</span>又曰：<span class="yinhao">「自君侯職相國之重，持用人之權，而淺中弱植之徒，已延頸企踵而至，諂親戚以求譽，媚賓客以取容，其間豈不有才，所失在於無恥。」</span>元之嘉納其言。</p>
<p class="em2 strong">新興王晉之誅也，僚吏皆奔散，惟司功李撝步從，<span class="jiazhu">從，才用翻。唐制，諸州功曹司功參軍事掌考課、假使、祭祀、禮樂、學校、表疏、書啓、祿食、祥異、醫藥、卜筮、陳設、喪葬。</span>不失在官之禮，仍哭其尸。姚元之聞之，曰：<span class="yinhao">「欒布之儔也。」</span><span class="jiazhu">欒布哭彭越。</span>及爲相，擢爲尙書郎。</p>
<p class="em2 strong"><span class="yinwen">22</span>己酉，以刑部尙書趙彥昭爲朔方道大總管。</p>
<p class="em2 strong"><span class="yinwen">23</span>十一月，乙丑，劉幽求兼侍中。</p>
<p class="em2 strong"><span class="yinwen">24</span>辛巳，羣臣上表請加尊號爲開元神武皇帝；從之。戊子，受册。<span class="jiazhu">上，時掌翻。</span></p>
<p class="em2 strong"><span class="yinwen">25</span>中書侍郎王琚爲上所親厚，羣臣莫及。每進見，侍笑語，逮夜方出；或時休沐，往往遣中使召之。或言於上曰：<span class="yinhao">「王琚權譎縱橫之才，<span class="jiazhu">見，賢遍翻。使，疏吏翻。譎，古穴翻。縱，子容翻。</span>可與之定禍亂，難與之守承平。」</span>上由是浸疏之。是月，命琚兼御史大夫，按行北邊諸軍。<span class="jiazhu">行，下孟翻。《考異》曰：《朝野僉載》曰：<span class="yinhao">「琚以諂諛自進，未周年爲中書侍郎。其母氏聞之，自洛赴京戒之曰：『汝徒以諂媚險詖取容，色交自達，朝廷側目，海內切齒，吾嘗恐汝家墳隴無人守之。』琚慚懼，表請侍母。上初大怒，後許之。」</span>按《舊傳》，琚未嘗去官侍母。今不取。《舊傳》又云：<span class="yinhao">「使琚按行天兵以北諸軍。」</span>按五年始置天兵軍於幷州。蓋《琚傳》追言之耳。</span></p>
<p class="em2 strong"><span class="yinwen">26</span>十二月，庚寅，赦天下，改元。<span class="jiazhu">改元開元。</span>尙書左、右僕射爲左、右丞相；中書省爲紫微省；門下省爲黃門省，侍中爲監；雍州爲京兆府，洛州爲河南府，長史爲尹，司馬爲少尹。<span class="jiazhu">隋以京守爲牧。武德初，因隋置牧，以親王爲之，或不出閤，以長史知府事。至是改爲府，升長史爲尹，從三品，專總府事。魏、晉以下，州府皆有治中，隋文帝改爲司馬，煬帝改爲贊理，又爲丞，武德改爲治中，永徽避高宗名，改爲司馬，至是改爲少尹，從四品下。雍，於用翻。</span></p>
<p class="em2 strong"><span class="yinwen">27</span>甲午，吐蕃遣其大臣來求和。</p>
<p class="em2 strong"><span class="yinwen">28</span>壬寅，以姚元之兼紫微令。元之避開元尊號，復名崇。<span class="jiazhu">姚元之本名元崇，武后長安四年命以字行；今復舊名，而省元字。復，扶又翻。</span></p>
<p class="em2 strong"><span class="yinwen">29</span>敕：<span class="yinhao">「都督、刺史、都護將之官，皆引面辭畢，側門取進止。」</span><span class="jiazhu">東內有左右側門，左右側門之外，卽金吾左右仗。</span></p>
<p class="em2 strong"><span class="yinwen">30</span>姚崇旣爲相，紫微令張說懼，乃潛詣岐王申款。<span class="jiazhu">款，誠也。</span>他日，崇對於便殿，行微蹇。上問：<span class="yinhao">「有足疾乎？」</span>對曰：<span class="yinhao">「臣有腹心之疾，非足疾也。」</span>上問其故。對曰：<span class="yinhao">「岐王陛下愛弟，張說爲輔臣，而密乘車入王家，恐爲所誤，故憂之。」</span>癸丑，說左遷相州刺史。<span class="jiazhu">《考異》曰：《松窗雜錄》：<span class="yinhao">「姚崇爲相，忽一日對於便殿，舉右足不甚輕利。上曰：『卿有足疾邪？』崇奏曰：『臣有腹心之疾，非足疾也。』因前奏張說罪狀數百言。上怒曰：『卿歸中書，宜宣與御史中丞共按其事。』而說未之知。會朱衣吏報午後三刻，說乘馬先歸，崇急呼御史中丞李林甫以前詔付之。林甫語崇曰：『說多智謀，是必困之，宜以劇地。』崇曰：『丞相得罪，未宜太逼。』林甫又曰：『公必不忍，卽說當無害。』林甫止將詔付於小御史，中路以馬墜告。說未遭崇奏前旬月，家有敎授書生，通於說侍兒最寵者，會擒得姦狀，以聞於說。說怒甚，將窮獄於京兆尹。書生厲聲言曰：『覩色不能禁，人之常情也。公貴爲宰相，豈無緩急用人，胡靳靳於一婢女邪？』說奇其言而釋之，兼以侍兒與歸。書生跳跡去，旬餘無所聞知。忽一日直訪於說，憂色滿面而言曰：『某感公之恩，當有謝者久矣。今聞公爲姚相所構，外獄將具，公不之知，危將至矣。某願得公平生所寶者，用計於九公主，必能立釋之。』說因自歷指狀所寶者，書生皆曰：『未足解公之難。』又凝思久之，忽曰：『近有以雞林郡夜明簾爲寄信者。』書生曰：『吾事濟矣。』因請說手筆數行，懇以情言，遂急趨出。逮夜，始及九公主邸第，書生具以說言之，兼用夜明簾爲贄，且謂主曰：『上獨不念在東宮時思必始終恩加於張丞相乎？而今反用快不利張丞相者之心邪！』明早，公主上謁，具爲奏之。上感動，因急命高力士就御史臺宣前所按獄事，並宜罷之。書生迄亦不再見於張丞相也。」</span>此說亦似出於好事者。又元崇開元四年罷相，林甫十四年始爲御史中丞。今從《新傳》。</span>右僕射、同中書門下三品劉幽求亦罷爲太子少保。甲寅，以黃門侍郎盧懷愼同紫微黃門平章事。</p>
</div></body></html>