<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百九十七・唐紀十三・太宗文武大聖大廣孝皇帝中之下</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀十三">唐紀十三</span></span></h1>
<p><span class="jiazhu">起昭陽單閼<span class="biaozhusup" data-rel="">（癸卯）</span>，盡旃蒙大荒落乙巳）五月，凡二年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="太宗文武大聖大廣孝皇帝中之下">太宗文武大聖大廣孝皇帝中之下</span></span></h5>
<div class="yeartoc" id="year_toc_643"><p class="strong"><span class="section" id="title-3"><span data-head-description="太宗文武大聖大廣孝皇帝中之下" data-head-level="h4" data-head-title="貞觀十七年">貞觀十七年</span></span><span class="biaozhusup" data-rel="">（癸卯、六四三年）</span></p></div>
<p class="em2 strong"><span class="yinwen">1</span>夏，四月，庚辰朔，承基上變，告太子謀反。<span class="jiazhu">觀，古玩翻。上，時掌翻。</span>敕長孫無忌、房玄齡、蕭瑀、李世勣與大理、中書、門下參鞫之，<span class="jiazhu">唐制：凡國之大獄，三司詳決。三司，謂給事中、中書舍人與御史參鞫也。今令三省與大理參鞫，重其事。長，知兩翻。瑀，音禹。</span>反形已具。上謂侍臣：<span class="yinhao">「將何以處承乾？」</span><span class="jiazhu">處，昌呂翻。</span>羣臣莫敢對，通事舍人來濟進曰：<span class="yinhao">「陛下不失爲慈父，太子得盡天年，則善矣！」</span>上從之。濟，護兒之子也。<span class="jiazhu">來護兒，隋將也，死於宇文化及之難。</span></p>
<p class="em2 strong">乙酉，詔廢太子承乾爲庶人，幽於右領軍府。上欲免漢王元昌死，羣臣固爭，乃賜自盡於家，而宥其母、妻、子。<span class="jiazhu">元貞母，孫嬪。</span>侯君集、李安儼、趙節、杜荷等皆伏誅。左庶子張玄素、右庶子趙弘智、令狐德棻等以不能諫爭，皆坐免爲庶人。<span class="jiazhu">令，音零。棻，符分翻。爭，讀曰諍。</span>餘當連坐者，悉赦之。詹事于志寧以數諫，獨蒙勞勉。<span class="jiazhu">數，所角翻。勞，力到翻。</span>以紇干承基爲祐川府折衝都尉，爵平棘縣公。<span class="jiazhu"><span class="shu-ming">唐志</span>：岷州有祐川府。<span class="shu-ming">隋志</span>：岷州臨洮縣，後周置祐川郡。唐蓋因周郡名以爲府也。</span></p>
<p class="em2 strong">侯君集被收，<span class="jiazhu">被，皮義翻。</span>賀蘭楚石復詣闕告其事，<span class="jiazhu">復，扶又翻。</span>上引君集謂曰：<span class="yinhao">「朕不欲令刀筆吏辱公，故自鞫公耳。」</span>君集初不承。引楚石具陳始末，又以所與承乾往來啓示之，君集辭窮，乃服。上謂侍臣曰：<span class="yinhao">「君集有功，欲乞其生，可乎？」</span><span class="jiazhu">乞，如字，匄也。</span>羣臣以爲不可。上乃謂君集曰：<span class="yinhao">「與公長訣矣！」</span>因泣下。<span class="jiazhu">泣，淚也。</span>君集亦自投於地，遂斬之於市。君集臨刑，謂監刑將軍曰：<span class="yinhao">「君集蹉跌至此！<span class="jiazhu">監，古銜翻。蹉，七何翻。跌，徒結翻。</span>然事陛下於藩邸，<span class="jiazhu">上在藩時，引君集入幕府，數從征伐。</span>擊取二國，<span class="jiazhu">謂吐谷渾、高昌也。</span>乞全一子以奉祭祀。」</span>上乃原其妻及子，徙嶺南。籍沒其家，得二美人，自幼飲人乳而不食。</p>
<p class="em2 strong">初，上使李靖敎君集兵法，君集言於上曰：<span class="yinhao">「李靖將反矣。」</span>上問其故，對曰：<span class="yinhao">「靖獨敎臣以其粗而匿其精，<span class="jiazhu">粗，讀與麤同，倉乎翻。</span>以是知之。」</span>上以問靖，靖對曰：<span class="yinhao">「此乃君集欲反耳。今諸夏已定，<span class="jiazhu">夏，戶雅翻；下同。</span>臣之所敎，足以制四夷，而君集固求盡臣之術，非反而何！」</span>江夏王道宗嘗從容言於上曰：<span class="jiazhu">從，千容翻。</span><span class="yinhao">「君集志大而智小，自負微功，恥在房玄齡、李靖之下，雖爲吏部尙書，未滿其志。以臣觀之，必將爲亂。」</span>上曰：<span class="yinhao">「君集材器，亦何施不可！朕豈惜重位，但次第未至耳，豈可億度，<span class="jiazhu">朱子曰：億，未見而意之也。度，徒洛翻。</span>妄生猜貳邪！」</span>及君集反誅，上乃謝道宗曰：<span class="yinhao">「果如卿言。」</span></p>
<p class="em2 strong">李安儼父，年九十餘，上愍之，賜奴婢以養之。</p>
<p class="em2 strong">太子承乾旣獲罪，魏王泰日入侍奉，上面許立爲太子，岑文本、劉洎亦勸之；長孫無忌固請立晉王治。<span class="jiazhu">請立嫡也。</span>上謂侍臣曰：<span class="yinhao">「昨青雀投我懷云：『臣今日始得爲陛下子，乃更生之日也。<span class="jiazhu">泰，小字青雀。</span>臣有一子，臣死之日，當爲陛下殺之，<span class="jiazhu">爲，于僞翻。</span>傳位晉王。』人誰不愛其子，朕見其如此，甚憐之。」</span>諫議大夫褚遂良曰：<span class="yinhao">「陛下言大失。願審思，勿誤也！安有陛下萬歲後，魏王據天下，肯殺其愛子，傳位晉王者乎！<span class="jiazhu">殺子而立弟，非人情也。褚遂良探其心術之微而言之。</span>陛下日者旣立承乾爲太子，復寵魏王，<span class="jiazhu">復，扶又翻；下復何同。</span>禮秩過於承乾，以成今日之禍。前事不遠，足以爲鑒。陛下今立魏王，願先措置晉王，始得安全耳。」</span><span class="jiazhu">遂良此語，亦以激帝。</span>上流涕曰：<span class="yinhao">「我不能爾。」</span>因起，入宮。魏王泰恐上立晉王治，謂之曰：<span class="yinhao">「汝與元昌善，元昌今敗，得無憂乎？」</span>治由是憂形於色。上怪，屢問其故，治以乃狀告；上憮然，<span class="jiazhu">憮，文甫翻。</span>始悔立泰之言矣。上面責承乾，承乾曰：<span class="yinhao">「臣爲太子，復何所求！但爲泰所圖，時與朝臣謀自安之術，<span class="jiazhu">朝，直遙翻。</span>不逞之人遂敎臣爲不軌耳。今若泰爲太子，所謂落其度內。」</span></p>
<p class="em2 strong">承乾旣廢，上御兩儀殿，<span class="jiazhu">按<span class="shu-ming">唐六典</span>，兩儀殿在太極殿之後，蓋古之內朝也，常日視朝而聽事焉。</span>羣臣俱出，獨留長孫無忌、房玄齡、李世勣、褚遂良，謂曰：<span class="yinhao">「我三子一弟，所爲如是，<span class="jiazhu">三子，謂齊王祐、太子承乾、魏王泰；一弟，謂漢王元昌。</span>我心誠無聊賴！」</span>因自投于牀，無忌等爭前扶抱；上又抽佩刀欲自刺，<span class="jiazhu">刺，七亦翻。</span>遂良奪刀以授晉王治。無忌等請上所欲，上曰：<span class="yinhao">「我欲立晉王。」</span>無忌曰：<span class="yinhao">「謹奉詔；有異議者，臣請斬之！」</span>上謂治曰：<span class="yinhao">「汝舅許汝矣，宜拜謝。」</span>治因拜之。上謂無忌等曰：<span class="yinhao">「公等已同我意，未知外議何如？」</span>對曰：<span class="yinhao">「晉王仁孝，天下屬心久矣，<span class="jiazhu">屬，之欲翻。</span>乞陛下試召問百官，有不同者，臣負陛下萬死。」</span>上乃御太極殿，<span class="jiazhu">西內正門曰承天門，正殿曰太極，太極之後曰兩儀殿。<span class="shu-ming">六典</span>：朔望御太極殿視朝，蓋古之中朝也。</span>召文武六品以上，謂曰：<span class="yinhao">「承乾悖逆，<span class="jiazhu">悖，蒲內翻，又蒲沒翻。</span>泰亦凶險，皆不可立。朕欲選諸子爲嗣，誰可者？卿輩明言之。」</span>衆皆讙呼曰：<span class="yinhao">「晉王仁孝，當爲嗣。」</span><span class="jiazhu">讙，與諠同。</span>上悅。是日，泰從百餘騎至永安門；<span class="jiazhu"><span class="shu-ming">六典</span>：太極宮城南面三門，中曰承天，東曰長樂，西曰永安。</span>敕門司盡辟其騎，<span class="jiazhu">辟，音闢。<span class="shu-ming">六典</span>：門下省有城門郎四人，掌京城、皇城宮殿諸門開闔之節；置門僕八百人，分番上下。</span>引泰入肅章門，幽於北苑。<span class="jiazhu">程大昌曰：太極宮之北有內苑，以其在宮北，故亦曰北苑。苑之北門曰啓運門，又北卽禁苑，禁苑廣矣。</span></p>
<p class="em2 strong">丙戌，詔立晉王治爲皇太子，御承天門樓，赦天下，酺三日。<span class="jiazhu">治，直吏翻。酺，薄乎翻。</span>上謂侍臣曰：<span class="yinhao">「我若立泰，則是太子之位可經營而得。自今太子失道，藩王窺伺者，皆兩棄之，<span class="jiazhu">伺，相吏翻。</span>傳諸子孫，永爲後法。且泰立，<span class="jiaozhusup">【章：十二行本「立」下有「則」字；乙十一行本同；孔本同；張校同。】</span>承乾與治皆不全；治立，則承乾與泰皆無恙矣。」</span><span class="jiazhu">恙，余亮翻。</span></p>
<p class="margin2">臣光曰：唐太宗不以天下大器私其所愛，以杜禍亂之原，可謂能遠謀矣！</p>
<p class="em2 strong"><span class="yinwen">2</span>丁亥，以中書令楊師道爲吏部尙書。<span class="jiazhu">尙，辰羊翻。</span>初，長廣公主適趙慈景，生節；慈景死，<span class="jiazhu">武德元年，慈景爲堯君素所殺。</span>更適師道。<span class="jiazhu">更，工衡翻。</span>師道與長孫無忌等共鞫承乾獄，陰爲趙節道地，由是獲譴。上至公主所，公主以首擊地，泣謝子罪，上亦拜泣曰：<span class="yinhao">「賞不避仇讎，罰不阿親戚，此天下至公之道，不敢違也，以是負姊。」</span></p>
<p class="em2 strong">己丑，詔以長孫無忌爲太子太師，房玄齡爲太傅，蕭瑀爲太保，<span class="jiazhu">東宮三師，並從一品。</span>李世勣爲詹事，瑀、世勣並同中書門下三品。同中書門下三品自此始。<span class="jiazhu">歐陽修曰：謂同侍中、中書令也。</span>又以左衞大將軍李大亮領右衞率，<span class="jiazhu">率，所律翻。</span>前詹事于志寧、中書侍郎馬周爲左庶子，吏部侍郎蘇勗、中書舍人高季輔爲右庶子，刑部侍郎張行成爲少詹事，<span class="jiazhu">少詹事，正四品，爲詹事之貳。</span>諫議大夫褚遂良爲賓客。<span class="jiazhu">太子賓客，正三品。古無此官，唐始置，掌侍從規諫，贊相禮儀。</span></p>
<p class="em2 strong">李世勣嘗得暴疾，方云<span class="yinhao">「須灰可療」</span>，上自翦須，爲之和藥。<span class="jiazhu">爲，于僞翻；下同。須，與鬚同。和，戶臥翻。</span>世勣頓首出血泣謝。上曰：<span class="yinhao">「爲社稷，非爲卿也，何謝之有！」</span>世勣嘗侍宴，上從容謂曰：<span class="jiazhu">從，千容翻。</span><span class="yinhao">「朕求羣臣可託幼孤者，無以踰公，公往不負李密，<span class="jiazhu">見一百八十六卷武德元年。</span>豈負朕哉！」</span>世勣流涕辭謝，齧指出血，因飲沈醉，上解御服以覆之。<span class="jiazhu">齧，魚結翻。沈，持林翻。覆，敷又翻。</span></p>
<p class="em2 strong">癸巳，詔解魏王泰雍州牧、相州都督、左武候大將軍，降爵爲東萊郡王。<span class="jiazhu">雍，於用翻。相，息亮翻。</span>泰府僚屬爲泰所親狎者，皆遷嶺表；以杜楚客兄如晦有功，免死，廢爲庶人。給事崔仁師嘗密請立魏王泰爲太子，左遷鴻臚少卿。<span class="jiazhu">臚，陵如翻。</span></p>
<p class="em2 strong">庚子，定太子見三師儀：迎於殿門外，<span class="jiazhu">殿門，東宮之殿門也。</span>先拜，三師答拜；每門讓於三師。三師坐，太子乃坐。其與三師書，前後稱名、<span class="yinhao">「惶恐」</span>。</p>
<p class="em2 strong">五月，癸酉，太子上表，<span class="jiazhu">上，時掌翻。</span>以<span class="yinhao">「承乾、泰衣服不過隨身，飲食不能適口，幽憂可愍，乞敕有司，優加供給；」</span>上從之。</p>
<p class="em2 strong">黃門侍郎劉洎上言，以<span class="yinhao">「太子宜勤學問，親師友。今入侍宮闈，動踰旬朔，師保以下，接對甚希，伏願少抑下流之愛，弘遠大之規，則海內幸甚！」</span><span class="jiazhu">少，詩沼翻。</span>上乃命洎與岑文本、褚遂良、馬周更日詣東宮，<span class="jiazhu">更，工衡翻。</span>與太子遊處談論。<span class="jiazhu">處，昌呂翻。</span></p>
<p class="em2 strong"><span class="yinwen">3</span>六月，己卯朔，日有食之。</p>
<p class="em2 strong"><span class="yinwen">4</span>丁亥，太常丞鄧素使高麗還，請於懷遠鎭增戍兵以逼高麗，<span class="jiazhu">使，疏吏翻。麗，力知翻。</span>上曰：<span class="yinhao">「『遠人不服，則修文德以來之，』<span class="jiazhu"><span class="shu-ming">論語</span>孔子之言。</span>未聞一二百戍兵能威絕域者也！」</span></p>
<p class="em2 strong"><span class="yinwen">5</span>丁酉，右僕射高士廉遜位，許之，其開府儀同三司、勳封如故，<span class="jiazhu">勳，勳級；封，封邑也。</span>仍同門下中書三品，知政事。</p>
<p class="em2 strong"><span class="yinwen">6</span>閏月，辛亥，上謂侍臣曰：<span class="yinhao">「朕自立太子，遇物則誨之，見其飯，則曰：『汝知稼穡之艱難，則常有斯飯矣。』<span class="jiazhu"><span class="shu-ming">書·無逸</span>曰：惟不知稼穡之艱難，乃逸。</span>見其乘馬，則曰：『汝知其勞逸，不竭其力，則常得乘之矣。』<span class="jiazhu">顏淵曰：昔造父巧於使馬，造父不窮其馬力，是造父無佚馬也。</span>見其乘舟，則曰：『水所以載舟，亦所以覆舟，民猶水也，君猶舟也。』<span class="jiazhu"><span class="shu-ming">孔子家語</span>之言。</span>見其息於木下，則曰：『木從繩則正，后從諫則聖。』」</span><span class="jiazhu"><span class="shu-ming">書·說命</span>之言。</span></p>
<p class="em2 strong"><span class="yinwen">7</span>丁巳，詔太子知左、右屯營兵馬事，其大將軍以下並受處分。<span class="jiazhu">左右十二衞，屯營也。處，昌呂翻。分，扶問翻。</span></p>
<p class="em2 strong"><span class="yinwen">8</span>薛延陀眞珠可汗<span class="jiazhu">可，從刊入聲。汗，音寒。</span>使其姪突利設來納幣，獻馬五萬匹，牛、橐駝萬頭，羊十萬口。庚申，突利設獻饌，<span class="jiazhu">饌，皺戀翻，又皺皖翻。</span>上御相思殿，<span class="jiazhu">按褚遂良疏云：<span class="yinhao">「御幸北門，受其獻食。」</span>則相思殿蓋在玄武門內。</span>大饗羣臣，設十部樂，<span class="jiazhu">增樂爲十部，見一百九十五卷十四年。</span>突利設再拜上壽，賜賷甚厚。</p>
<p class="em2 strong">契苾何力上言：<span class="yinhao">「薛延陀不可與婚。」</span><span class="jiazhu">上，時掌翻。契，欺訖翻。苾，毗必翻。</span>上曰：<span class="yinhao">「吾已許之矣，豈可爲天子而食言乎！」</span>何力對曰：<span class="yinhao">「臣非欲陛下遽絕之也，願且遷延其事。臣聞古有親迎之禮，若敕夷男使親迎，<span class="jiazhu">迎，魚敬翻。</span>雖不至京師，亦應至靈州；彼必不敢來，則絕之有名矣。夷男性剛戾，旣不成婚，其下復攜貳，<span class="jiazhu">復，扶又翻。</span>不過一二年必病死，二子爭立，則可以坐制之矣！」</span>上從之，乃徵眞珠可汗使親迎，仍發詔將幸靈州與之會。眞珠大喜，欲詣靈州，其臣諫曰：<span class="yinhao">「脫爲所留，悔之無及！」</span>眞珠曰：<span class="yinhao">「吾聞唐天子有聖德，我得身往見之，死無所恨，且漠北必當有主。我行決矣，勿復多言！」</span>上發使三道，受其所獻雜畜。薛延陀先無庫廐，眞珠調斂諸部，<span class="jiazhu">復，扶又翻。使，疏吏翻；下三使同。畜，許救翻。調，徒釣翻。斂，加贍翻。</span>往返萬里，道涉沙磧，無水草，<span class="jiazhu">磧，七迹翻。</span>耗死將半，失期不至。議者或以爲聘財未備而與爲婚，將使戎狄輕中國，上乃下詔絕其婚，停幸靈州，追還三使。</p>
<p class="em2 strong">褚遂良上疏，以爲<span class="yinhao">「薛延陀本一俟斤，<span class="jiazhu">良上，時掌翻。俟，渠之翻。</span>陛下盪平沙塞，萬里蕭條，<span class="jiazhu">謂平突厥也，塞北皆沙磧，故曰沙塞。</span>餘寇奔波，須有酋長，璽書鼓纛，立爲可汗。<span class="jiazhu">見一百九十三卷二年。酋，慈由翻。長，知兩翻。璽，斯氏翻。纛，徒到翻。</span>比者復降鴻私，許其姻媾，<span class="jiazhu">比，毗至翻。復，扶又翻。見上卷十六年。</span>西告吐蕃，<span class="jiazhu">吐，從暾入聲。</span>北諭思摩，中國童幼，靡不知之。御幸北門，受其獻食，羣臣四夷，宴樂終日。<span class="jiazhu">樂，音洛。</span>咸言陛下欲安百姓，不愛一女，凡在含生，孰不懷德。今一朝生進退之意，有改悔之心，臣爲國家惜茲聲聽；<span class="jiazhu">爲，于僞翻。</span>所顧甚少，所失殊多，<span class="jiazhu">少，詩沼翻。</span>嫌隙旣生，必搆邊患。彼國蓄見欺之怒，此民懷負約之慚，恐非所以服遠人，訓戎士也。陛下君臨天下十有七載，<span class="jiazhu">載，子亥翻。</span>以仁恩結庶類，以信義撫戎夷，莫不欣然，負之無力，<span class="jiazhu">此二語考之<span class="shu-ming">舊書·褚遂良傳</span>亦是如此，然其意義難於強解。或曰：<span class="yinhao">「力」</span>，當作<span class="yinhao">「益」</span>；言負延陀之約爲無益也。</span>何惜不使有始有卒乎！<span class="jiazhu">卒，子恤翻。</span>夫龍沙以北，部落無算，<span class="jiazhu">匈奴庭謂之龍城，無常處，故沙幕因謂之龍沙。</span>中國誅之，終不能盡，當懷之以德，使爲惡者在夷不在華，失信者在彼不在此，則堯、舜、禹、湯不及陛下遠矣！」</span>上不聽。</p>
<p class="em2 strong">是時，羣臣多言：<span class="yinhao">「國家旣許其婚，受其聘幣，不可失信戎狄，更生邊患。」</span>上曰：<span class="yinhao">「卿曹皆知古而不知今。昔漢初匈奴強，中國弱，故飾子女，捐金絮以餌之，得事之宜。今中國強，戎狄弱，以我徒兵一千，可擊胡騎數萬，<span class="jiazhu">騎，奇寄翻。</span>薛延陀所以匍匐稽顙，惟我所欲，不敢驕慢，以新爲君長，雜姓非其種族，欲假中國之勢以威服之耳。<span class="jiazhu">匍，薄乎翻。匐，蒲北翻。稽，音啓。種，章勇翻。</span>彼同羅、僕骨、回紇等十餘部，<span class="jiazhu">紇，下沒翻。</span>兵各數萬，幷力攻之，立可破滅，所以不敢發者，畏中國所立故也。今以女妻之，彼自恃大國之壻，雜姓誰敢不服！戎狄人面獸心，一旦微不得意，必反噬爲害。今吾絕其婚，殺其禮，<span class="jiazhu">妻，七細翻；下可妻同。殺，所界翻。</span>雜姓知我棄之，不日將瓜剖之矣，卿曹第志之！」</span><span class="jiazhu">瓜剖，猶瓜分也。志，猶記之。</span></p>
<p class="margin2">臣光曰：孔子稱去食、去兵，不可去信。<span class="jiazhu">見<span class="shu-ming">論語</span>。去，羌呂翻。</span>唐太宗審知薛延陀不可妻，則初勿許其婚可也；旣許之矣，乃復恃強棄信而絕之，<span class="jiazhu">復，扶又翻。</span>雖滅薛延陀，猶可羞也。王者發言出令，可不愼哉！</p>
<p class="em2 strong"><span class="yinwen">9</span>上曰：<span class="yinhao">「蓋蘇文弒其君而專國政，<span class="jiazhu">見上卷十六年。</span>誠不可忽，以今日兵力，取之不難，但不欲勞百姓，吾欲且使契丹、靺鞨擾之，何如？」</span><span class="jiazhu">契，欺訖翻，又音喫。靺鞨，音末曷。</span>長孫無忌曰：<span class="yinhao">「蓋蘇文自知罪大，畏大國之討，必嚴設守備，陛下姑爲之隱忍，<span class="jiazhu">爲，于僞翻。</span>彼得以自安，必更驕惰，愈肆其惡，然後討之，未晚也。」</span>上曰：<span class="yinhao">「善！」</span><span class="jiazhu">觀此，則知帝之雄心未嘗一日不在高麗也。</span>戊辰，詔以高麗王藏爲上柱國、遼東郡王、高麗王，遣使持節册命。<span class="jiazhu">麗，力知翻。使，疏吏翻。</span></p>
<p class="em2 strong"><span class="yinwen">10</span>丙子，徙東萊王泰爲順陽王。</p>
<p class="em2 strong"><span class="yinwen">11</span>初，太子承乾失德，上密謂中書侍郎兼左庶子杜正倫曰：<span class="yinhao">「吾兒足疾乃可耳，但疏遠賢良，狎昵羣小，卿可察之。<span class="jiazhu">言承乾之足不良于行，猶云可也；若其遠賢良，近羣小，則不可不諫誨之。遠，于願翻。昵，尼質翻。</span>果不可敎示，當來告我。」</span>正倫屢諫，不聽，乃以上語告之。太子抗表以聞，上責正倫漏泄，對曰：<span class="yinhao">「臣以此恐之，冀其遷善耳。」</span>上怒，出正倫爲穀州刺史。及承乾敗，秋，七月，辛卯，復左遷正倫爲交州都督。<span class="jiazhu">復，扶又翻。</span>初，魏徵嘗薦正倫及侯君集有宰相材，請以君集爲僕射，且曰：<span class="yinhao">「國家安不忘危，不可無大將，諸衞兵馬宜委君集專知。」</span>上以君集好誇誕，不用。<span class="jiazhu">將，卽亮翻。好，呼到翻。</span>及正倫以罪黜，君集謀反誅，上始疑徵阿黨。又有言徵自錄前後諫辭以示起居郎褚遂良者，上愈不悅，乃罷叔玉尙主，而踣所撰碑。<span class="jiazhu">許婚、撰碑事見上卷本年。踣，蒲北翻，仆也。</span></p>
<p class="em2 strong"><span class="yinwen">12</span>初，上謂監脩國史房玄齡曰：<span class="jiazhu">歷代史官隸祕書省著作局，皆著作郎掌脩國史。北齊詔魏收撰史，又詔平原王高隆之總監之，書名而已。貞觀三年，始移史館於禁中，在門下省北，宰相監脩國史；自是著作郎始罷史職。監，古銜翻。</span><span class="yinhao">「前世史官所記，皆不令人主見之，何也？」</span>對曰：<span class="yinhao">「史官不虛美，不隱惡，若人主見之必怒，故不敢獻也。」</span>上曰：<span class="yinhao">「朕之爲心，異於前世。帝王欲自觀國史，知前日之惡，爲後來之戒，公可撰次以聞。」</span><span class="jiazhu">撰，士免翻。</span>諫議大夫朱子奢上言：<span class="jiazhu">上，時掌翻；下上之同。</span><span class="yinhao">「陛下聖德在躬，舉無過事，史官所述，義歸盡善。陛下獨覽<span class="shu-ming">起居</span>，於事無失，若以此法傳示子孫，竊恐曾、玄之後或非上智，飾非護短，史官必不免刑誅。如此，則莫不希風順旨，全身遠害，悠悠千載，何所信乎！所以前代不觀，蓋爲此也。」</span><span class="jiazhu">遠，于願翻。載，子亥翻。爲，于僞翻。</span>上不從。玄齡乃與給事中許敬宗等删爲<span class="shu-ming">高祖</span>、<span class="shu-ming">今上實錄</span>；癸巳，書成，上之。上見書六月四日事，語多微隱，<span class="jiazhu">謂誅建成、元吉事也。</span>謂玄齡曰：<span class="yinhao">「周公誅管、蔡以安周，季友鴆叔牙以存魯，<span class="jiazhu">周公，弟也；管叔，兄也。成王幼，周公攝政，管、蔡流言，挾武庚以叛，周公誅之以安周室。魯公子慶父、叔牙、季友，皆桓公子也。莊公疾，問後於叔牙，牙曰：<span class="yinhao">「慶父才。」</span>問季友，友曰：<span class="yinhao">「臣以死奉般。」</span>遂鴆叔牙而立般。</span>朕之所爲，亦類是耳，史官何諱焉！」</span>卽命削去浮詞，<span class="jiazhu">去，羌呂翻。</span>直書其事。</p>
<p class="em2 strong"><span class="yinwen">13</span>八月，庚戌，以洛州都督張亮爲刑部尙書，參預朝政；<span class="jiazhu">朝，直遙翻。</span>以左衞大將軍、太子右衞率李大亮爲工部尙書。大亮身居三職，宿衞兩宮，<span class="jiazhu">三職，卽謂爲工部尙書及衞兩宮也。率，所律翻。</span>恭儉忠謹，每宿直，必坐寐達旦。房玄齡甚重之，每稱大亮有王陵、周勃之節，可當大位。</p>
<p class="em2 strong">初，大亮爲龐玉兵曹，爲李密所獲，同輩皆死，賊帥張弼見而釋之，遂與定交。<span class="jiazhu">帥，所類翻。</span>及大亮貴，求弼，欲報其德，弼時爲將作丞，<span class="jiazhu">唐監丞，從六品下。</span>自匿不言。大亮遇諸途而識之，持弼而泣，多推家貲以遺弼，<span class="jiazhu">推，吐雷翻。遺，于季翻。</span>弼拒不受。大亮言於上，乞悉以其官爵授弼，上爲之擢弼爲中郎將。<span class="jiazhu">上爲，于僞翻。將，卽亮翻。</span>時人皆賢大亮不負恩，而多弼之不伐也。</p>
<p class="em2 strong"><span class="yinwen">14</span>九月，庚辰，新羅遣使言百濟攻取其國四十餘城，復與高麗連兵，<span class="jiazhu">使，疏吏翻。復，扶又翻。</span>謀絕新羅入朝之路，乞兵救援。<span class="jiazhu">朝，直遙翻；下同。</span>上命司農丞相里玄獎齎璽書賜高麗<span class="jiazhu">相里，姓；玄獎，名。<span class="shu-ming">姓譜</span>：皋陶之後爲理氏。商末，理證孫仲師遭難，去<span class="yinhao">「王」</span>姓<span class="yinhao">「里」</span>，至里克爲晉所誅，其妻攜少子逃居相城，因爲相里氏。</span>曰：<span class="yinhao">「新羅委質國家，朝貢不乏，<span class="jiazhu">質，職日翻。</span>爾與百濟各宜戢兵；<span class="jiazhu">戢，阻立翻。</span>若更攻之，明年發兵擊爾國矣！」</span></p>
<p class="em2 strong"><span class="yinwen">15</span>癸未，徙承乾於黔州。<span class="jiazhu">黔，其今翻。</span>甲午，徙順陽王泰於均州。<span class="jiazhu">武當縣，漢屬南陽郡，晉屬順陽郡，宋屬始平郡；梁置武當郡及興州，後周改豐州，隋開皇初改均州；大業初，廢爲武當縣，屬淅陽郡；義寧二年，分淅陽之武當、均陽置均州。孫愐曰：汮水出淅縣北山入沔。<span class="yinhao">「汮」</span>，今作<span class="yinhao">「均」</span>。隋置均州，以水名州也。</span>上曰：<span class="yinhao">「父子之情，出於自然。朕今與泰生離，<span class="jiazhu">生離，謂生而離別也。<span class="shu-ming">楚辭</span>曰：哀莫哀兮生別離。</span>亦何心自處！然朕爲天下主，但使百姓安寧，私情亦可割耳。」</span>又以泰所上表示近臣曰：<span class="yinhao">「泰誠爲俊才，朕心念之，卿曹所知；但以社稷之故，不得不斷之以義，<span class="jiazhu">處，昌呂翻。上，時掌翻。斷，丁亂翻。</span>使之居外者，亦所以兩全之耳。」</span></p>
<p class="em2 strong"><span class="yinwen">16</span>先是，諸州長官或上佐歲首親奉貢物入京師，謂之朝集使，<span class="jiazhu">朝集使，自隋以來有之。先，悉薦翻。長，知兩翻。朝，直遙翻。使，疏吏翻；下同。</span>亦謂之考使；京師無邸，率僦屋與商賈雜居。上始命有司爲之作邸。<span class="jiazhu">僦，卽亮翻。賈，音古。爲，于僞翻。</span></p>
<p class="em2 strong"><span class="yinwen">17</span>冬，十一月，己卯，上祀圜丘。<span class="jiazhu"><span class="shu-ming">貞觀禮</span>：冬至祀昊天上帝於圜丘。</span></p>
<p class="em2 strong"><span class="yinwen">18</span>初，上與隱太子、巢剌王有隙，<span class="jiazhu">剌，盧達翻。</span>密明公贈司空封德彝陰持兩端。楊文幹之亂，上皇欲廢隱太子而立上，<span class="jiazhu">見一百九十一卷武德七年。</span>德彝固諫而止。其事甚秘，上不之知，薨後乃知之。壬辰，治書侍御史唐臨始追劾其事，請黜官奪爵。<span class="jiazhu">治，直之翻。劾，戶槪翻，又戶得翻。</span>上命百官議之，尙書唐儉等議：<span class="yinhao">「德彝罪暴身後，恩結生前，所歷衆官，不可追奪，請降贈改諡。」</span>詔黜其贈官，改諡曰繆，削所食實封。<span class="jiazhu"><span class="shu-ming">諡法</span>：名與實爽曰繆；蔽仁傷賢曰繆。<span class="shu-ming">六典</span>曰：魏氏五等，皆以鄕亭，多假空名，不食本邑。隋氏始立王公侯以下制度，至唐因之，率多虛名，其言食實封者乃得眞戶。舊制，戶皆三丁已上，一分入國，開元中，定以三丁爲限，租賦全入封家。</span></p>
<p class="em2 strong"><span class="yinwen">19</span>敕選良家女以實東宮；癸巳，太子遣左庶子于志寧辭之。上曰：<span class="yinhao">「吾不欲使子孫生於微賤耳。今旣致辭，當從其意。」</span>上疑太子仁弱，密謂長孫無忌曰：<span class="yinhao">「公勸我立雉奴，<span class="jiazhu">治，小字雉奴。</span>雉奴懦，<span class="jiazhu">懦，奴臥翻，又萬亂翻。</span>恐不能守社稷，柰何！吳王恪英果類我，我欲立之，何如？」</span>無忌固爭，以爲不可。上曰：<span class="yinhao">「公以恪非己之甥邪？」</span>無忌曰：<span class="yinhao">「太子仁厚，眞守文良主；儲副至重，豈可數易！<span class="jiazhu">數，所角翻。</span>願陛下熟思之。」</span>上乃止。十二月，壬子，上謂吳王恪曰：<span class="yinhao">「父子雖至親，及其有罪，則天下之法不可私也。漢已立昭帝，燕王旦不服，陰圖不軌，霍光折簡誅之。<span class="jiazhu">見二十三卷漢昭帝元鳳元年。</span>爲人臣子，不可不戒！」</span><span class="jiazhu">爲後無忌殺恪張本。</span></p>
<p class="em2 strong"><span class="yinwen">20</span>庚申，車駕幸驪山溫湯；庚午，還宮。<span class="jiazhu">驪，力知翻。</span></p>
<div class="yeartoc" id="year_toc_644"><p class="strong"><span class="section" id="title-4"><span data-head-description="太宗文武大聖大廣孝皇帝中之下" data-head-level="h4" data-head-title="貞觀十八年">十八年</span></span><span class="biaozhusup" data-rel="">（甲辰、六四四年）</span></p></div>
<p class="em2 strong"><span class="yinwen">1</span>春，正月，乙未，車駕幸鍾官城；<span class="jiazhu">漢鍾官在上林苑中，至唐時蓋故城猶存也，其地當在鄠、杜二縣界。</span>庚子，幸鄠縣；<span class="jiazhu">鄠，音戶。</span>壬寅，幸驪山溫湯。</p>
<p class="em2 strong"><span class="yinwen">2</span>相里玄獎至平壤，莫離支已將兵擊新羅，破其兩城，<span class="jiazhu">將，卽亮翻。</span>高麗王使召之，乃還。<span class="jiazhu">麗，力知翻。還，從宣翻，又音如字。</span>玄獎諭使勿攻新羅，莫離支曰：<span class="yinhao">「昔隋人入寇，新羅乘釁侵我地五百里，<span class="jiazhu">謂隋煬帝伐高麗時。</span>自非歸我侵地，恐兵未能已。」</span>玄獎曰：<span class="yinhao">「旣往之事，焉可追論！<span class="jiazhu">焉，於虔翻。</span>至於遼東諸城，本皆中國郡縣，<span class="jiazhu">高麗之地，漢、魏皆爲郡縣，晉氏之亂，始與中國絕。</span>中國尙且不言，高麗豈得必求故地。」</span>莫離支竟不從。</p>
<p class="em2 strong">二月，乙巳朔，玄獎還，具言其狀。上曰：<span class="yinhao">「蓋蘇文弒其君，賊其大臣，殘虐其民，今又違我詔命，侵暴鄰國，不可以不討。」</span>諫議大夫褚遂良曰：<span class="yinhao">「陛下指麾則中原清晏，顧眄則四夷讋服，<span class="jiazhu">眄，眠見翻。讋，之涉翻。</span>威望大矣。今乃渡海遠征小夷，若指期克捷，猶可也。萬一蹉跌，<span class="jiazhu">蹉，七何翻。跌，徒結翻。</span>傷威損望，更興忿兵，則安危難測矣。」</span>李世勣曰：<span class="yinhao">「間者薛延陀入寇，<span class="jiazhu">謂十五年擊突厥思摩也。</span>陛下欲發兵窮討，魏徵諫而止，使至今爲患。曏用陛下之策，北鄙安矣。」</span>上曰：<span class="yinhao">「然。此誠徵之失；朕尋悔之而不欲言，恐塞良謀故也。」</span><span class="jiazhu">塞，悉則翻。</span></p>
<p class="em2 strong">上欲自征高麗，褚遂良上疏，<span class="jiazhu">上，時掌翻。</span>以爲：<span class="yinhao">「天下譬猶一身：兩京，心腹也；州縣，四支也；四夷，身外之物也。高麗罪大，誠當致討，但命二、三猛將將四五萬衆，<span class="jiazhu">將，卽亮翻；下名將同。</span>仗陛下威靈，取之如反掌耳。今太子新立，年尙幼穉，<span class="jiazhu">穉，直二翻。</span>自餘藩屛，陛下所知，<span class="jiazhu">屛，必郢翻。</span>一旦棄金湯之全，踰遼海之險，以天下之君，輕行遠舉，皆愚臣之所甚憂也。」</span>上不聽。時羣臣多諫征高麗者，上曰：<span class="yinhao">「八堯、九舜，不能冬種，野夫、童子，春種而生，得時故也。夫天有其時，人有其功。<span class="jiazhu">夫天，音扶。</span>蓋蘇文陵上虐下，民延頸待救，此正高麗可亡之時也，議者紛紜，但不見此耳。」</span></p>
<p class="em2 strong"><span class="yinwen">3</span>己酉，上幸靈口，<span class="jiazhu"><span class="shu-ming">新書</span>作<span class="yinhao">「零口」</span>。<span class="shu-ming">九域志</span>：京兆臨潼縣有零口鎭。臨潼，唐之昭應縣；昭應，唐初之新豐縣。按宋白<span class="shu-ming">續通典</span>：京兆新豐縣界有零水。零口蓋零水之口。</span>乙卯，還宮。</p>
<p class="em2 strong"><span class="yinwen">4</span>三月，辛卯，以左衞將軍薛萬徹守右衞大將軍。上嘗謂侍臣曰：<span class="yinhao">「於今名將，惟世勣、道宗、萬徹三人而已，世勣、道宗不能大勝，亦不大敗，萬徹非大勝則大敗。」</span></p>
<p class="em2 strong"><span class="yinwen">5</span>夏，四月，上御兩儀殿，皇太子侍。上謂羣臣曰：<span class="yinhao">「太子性行，外人亦聞之乎？」</span><span class="jiazhu">行，下孟翻。</span>司徒無忌曰：<span class="yinhao">「太子雖不出宮門，天下無不欽仰聖德。」</span>上曰：<span class="yinhao">「吾如治年時，頗不能循常度。治自幼寬厚，諺曰：『生<span class="jiaozhusup">【章：乙十一行本「生」下有「子如」二字，與「狼」字擠刊。】</span>狼，猶恐如羊，』<span class="jiazhu">曹大家<span class="shu-ming">女誡</span>曰：生男如狼，猶恐其羊；生女如鼠，猶恐其虎。蓋古語也。</span>冀其稍壯，自不同耳。」</span>無忌對曰：<span class="yinhao">「陛下神武，乃撥亂之才，太子仁恕，實守文之德；趣尙雖異，各當其分，<span class="jiazhu">趣，七喻翻。分，扶問翻。</span>此乃皇天所以祚大唐而福蒼生者也。」</span><span class="jiazhu">無忌之保護太子至矣，迨其後也，以元舅之親，爲婦人所間，不能保其身，保其家，而唐亦幾於不祀；則太子不可謂之寬厚，謂之闇弱可也。</span></p>
<p class="em2 strong"><span class="yinwen">6</span>辛亥，上幸九成宮。壬子，至太平宮，<span class="jiazhu">京兆鄠縣東南三十里有隋太平宮。</span>謂侍臣曰：<span class="yinhao">「人臣順旨者多，犯顏則少，<span class="jiazhu">少，詩沼翻。</span>今朕欲自聞其失，諸公其直言無隱。」</span>長孫無忌等皆曰：<span class="yinhao">「陛下無失。」</span>劉洎曰：<span class="yinhao">「頃有上書不稱旨者，陛下皆面加窮詰，無不慚懼而退，恐非所以廣言路。」</span><span class="jiazhu">洎，其冀翻。上，時掌翻。稱，尺證翻。詰，去吉翻。</span>馬周曰：<span class="yinhao">「陛下比來賞罰，微以喜怒有所高下，此外不見其失。」</span>上皆納之。</p>
<p class="em2 strong">上好文學而辯敏，羣臣言事者，上引古今以折之，<span class="jiazhu">比，毗至翻。好，呼到翻。折，之列翻。</span>多不能對。劉洎上書諫曰：<span class="yinhao">「帝王之與凡庶，聖哲之與庸愚，上下相懸，擬倫斯絕。是知以至愚而對至聖，以極卑而對至尊，徒思自強，不可得也。陛下降恩旨，假慈顏，凝旒以聽其言，虛襟以納其說，猶恐羣下未敢對敭；<span class="jiazhu">敭，與揚同。</span>況動神機，縱天辯，飾辭以折其理，引古以排其議，欲令凡庶何階應答！且多記則損心，多語則損氣，心氣內損，形神外勞，初雖不覺，後必爲累，<span class="jiazhu">累，力瑞翻；下之累同。</span>須爲社稷自愛，豈爲性好自傷乎！<span class="jiazhu">爲，于僞翻。性好，謂性之所好也。好，呼到翻。</span>至如秦政強辯，失人心於自矜；魏文宏才，虧衆望於虛說。此材辯之累，較然可知矣。」</span>上飛白答之<span class="jiazhu">飛白書也。</span>曰：<span class="yinhao">「非慮無以臨下，非言無以述慮，比有談論，遂致煩多，<span class="jiazhu">比，毗至翻。</span>輕物驕人，恐由茲道，形神心氣，非此爲勞。今聞讜言，虛懷以改。」</span><span class="jiazhu">讜，音黨。</span>己未，至顯仁宮。<span class="jiazhu">是時幸九成宮，爲避暑也，至八月甲子，始自九成宮還京師。顯仁宮在河南壽安縣，幸東都則爲中頓，幸九成宮非其所經之路。岐州郿縣有隋安仁宮。<span class="yinhao">「顯」</span>，恐當作<span class="yinhao">「安」</span>。</span></p>
<p class="em2 strong"><span class="yinwen">7</span>上將征高麗，秋，七月，辛卯，敕將作大監<span class="jiaozhusup">【章：十二行本「監」作「匠」；乙十一行本同。】</span>閻立德等詣洪、饒、江三州，造船四百艘以載軍糧。<span class="jiazhu">艘，蘇遭翻。</span>甲午，下詔遣營州都督張儉等帥幽、營二部督兵及契丹、奚、靺鞨先擊遼東以觀其勢。<span class="jiazhu">帥，讀曰率。契，欺訖翻，又音喫。</span>以太常卿韋挺爲饋運使，<span class="jiazhu">使，疏吏翻。</span>以民部侍郎崔仁師副之，自河北諸州皆受挺節度，聽以便宜從事。又命太僕少卿蕭銳運河南諸州糧入海。銳，瑀之子也。</p>
<p class="em2 strong"><span class="yinwen">8</span>八月，壬子，上謂司徒無忌等曰：<span class="yinhao">「人苦不自知其過，卿可爲朕明言之。」</span><span class="jiazhu">爲，于僞翻。</span>對曰：<span class="yinhao">「陛下武功文德，臣等將順之不暇，<span class="jiazhu"><span class="shu-ming">孝經</span>：君子之事上也，將順其美，匡救其惡。</span>又何過之可言！」</span>上曰：<span class="yinhao">「朕問公以己過，公等乃曲相諛悅，朕欲面舉公等得失以相戒而改之，何如？」</span>皆拜謝。上曰：<span class="yinhao">「長孫無忌善避嫌疑，應物敏速，決斷事理，古人不過；而總兵攻戰，非其所長。<span class="jiazhu">斷，丁亂翻。</span>高士廉涉獵古今，心術明達，臨難不改節，當官無朋黨；所乏者骨鯁規諫耳。<span class="jiazhu">難，乃旦翻。</span>唐儉言辭辯捷，善和解人；事朕三十年，遂無言及於獻替。<span class="jiazhu">帝未起兵時，儉在晉陽，雅與帝游。</span>楊師道性行純和，自無愆違；而情實怯懦，緩急不可得力。岑文本性質敦厚，文章華贍；而持論恆據經遠，自當不負於物。劉洎性最堅貞，有利益；然其意尙然諾，私於朋友。馬周見事敏速，性甚貞正，論量人物，直道而言，朕比任使，多能稱意。<span class="jiazhu">行，下孟翻。贍，而豔翻。恆，戶登翻。論，盧昆翻。量，音良。比，毗至翻。稱，尺證翻。</span>褚遂良學問稍長，性亦堅正，每寫忠誠，親附於朕，譬如飛鳥依人，人自憐之。」</span></p>
<p class="em2 strong"><span class="yinwen">9</span>甲子，上還京師。</p>
<p class="em2 strong"><span class="yinwen">10</span>丁卯，以散騎常侍劉洎爲侍中，<span class="jiazhu">散，悉亶翻。騎，奇寄翻。</span>行中書侍郎岑文本爲中書令，太子左庶子中書侍郎馬周守中書令。</p>
<p class="em2 strong">文本旣拜，還家，有憂色。母問其故，文本曰：<span class="yinhao">「非勳非舊，濫荷寵榮，位高責重，所以憂懼。」</span>親賓有來賀者，文本曰：<span class="yinhao">「今受弔，不受賀也。」</span></p>
<p class="em2 strong">文本弟文昭爲校書郎，喜賓客，<span class="jiazhu">荷，下可翻。唐校書郎，正九品上，掌讎校典籍，屬祕書省。喜，許記翻。</span>上聞之不悅；嘗從容謂文本曰：<span class="yinhao">「卿弟過爾交結，恐爲卿累；<span class="jiazhu">從，千容翻。累，力瑞翻。</span>朕欲出爲外官，何如？」</span>文本泣曰：<span class="yinhao">「臣弟少孤，老母特所鍾愛，未嘗信宿離左右。<span class="jiazhu">少，詩照翻。離，力智翻。</span>今若出外，母必愁悴，<span class="jiazhu">悴，秦醉翻。</span>儻無此弟，亦無老母矣。」</span>因歔欷嗚咽，<span class="jiazhu">歔，音虛。欷，音虛，又許旣翻。</span>上愍其意而止。惟召文昭嚴戒之，亦卒無過。<span class="jiazhu">卒，子恤翻。</span></p>
<p class="em2 strong"><span class="yinwen">11</span>九月，以諫議大夫褚遂良爲黃門侍郎，參預朝政。<span class="jiazhu">黃門侍郎，卽門下侍郎，正四品上，掌貳侍中之職，凡政之弛張，事之與奪，皆參預焉。朝，直遙翻；下同。</span></p>
<p class="em2 strong"><span class="yinwen">12</span>焉耆貳於西突厥，西突厥大臣屈利啜爲其弟娶焉耆王女，<span class="jiazhu">啜，陟劣翻。爲，于僞翻。</span>由是朝貢多闕；安西都護郭孝恪請討之。<span class="jiazhu">按<span class="shu-ming">唐六典</span>，永徽中，始置安南、安西大都護。又按<span class="shu-ming">舊書·郭孝恪傳</span>：貞觀十六年，行安西都護、西州刺史。蓋滅高昌後，便置安西都護，而加<span class="yinhao">「大」</span>字則在永徽中也。安西都護府時治西州，西至焉耆七百一十里。</span>詔以孝恪爲西州道行軍總管，帥步騎三千出銀山道以擊之。<span class="jiazhu">帥，讀曰率。騎，奇寄翻。</span>會焉耆王弟頡鼻兄弟三人至西州，孝恪以頡鼻弟栗婆準爲鄕導。<span class="jiazhu">鄕，讀曰嚮。</span>焉耆城四面皆水，恃險而不設備，孝恪倍道兼行，夜，至城下，命將士浮水而渡，<span class="jiazhu">將，卽亮翻。</span>比曉，登城，執其王突騎支，<span class="jiazhu">比，必寐翻。<span class="shu-ming">舊唐書</span>作<span class="yinhao">「龍突騎支」</span>。騎，奇寄翻；下同。</span>獲首虜七千級，留栗婆準攝國事而還。<span class="jiazhu">還，從宣翻，又如字。</span>孝恪去三日，屈利啜引兵救焉耆，不及，執栗婆準，以勁騎五千，追孝恪至銀山，孝恪還擊，破之，追奔數十里。</p>
<p class="em2 strong">辛卯，上謂侍臣曰：<span class="yinhao">「孝恪近奏稱八月十一日往擊焉耆，二十日應至，必以二十二日破之，朕計其道里，使者今日至矣！」</span><span class="jiazhu">使，疏吏翻；下同。</span>言未畢，驛騎至。</p>
<p class="em2 strong">西突厥處那啜使其吐屯攝焉耆，遣使入貢。上數之曰：<span class="yinhao">「我發兵擊得焉耆，汝何人而據之！」</span>吐屯懼，返其國。焉耆立栗婆準從父兄薛婆阿那支爲王，仍附於處那啜。<span class="jiazhu">處那啜蓋亦西突厥之部落酋長。數，所具翻。從，才用翻。</span></p>
<p class="em2 strong"><span class="yinwen">13</span>乙未，鴻臚奏<span class="yinhao">「高麗莫離支貢白金。」</span><span class="jiazhu">臚，陵如翻。</span>褚遂良曰：<span class="yinhao">「莫離支弒其君，九夷所不容，<span class="jiazhu"><span class="shu-ming">後漢書</span>：東方有九夷，曰：畎夷、干夷、方夷、黃夷、白夷、赤夷、玄夷、風夷、陽夷。<span class="shu-ming">白虎通</span>：夷者，蹲也，言無禮儀。或云：夷者，抵也，言仁而好生，抵地而出，故天性柔順，易以道禦。</span>今將討之而納其金，此郜鼎之類也，<span class="jiazhu"><span class="shu-ming">春秋</span>：桓公取郜大鼎于宋，納于太廟，非禮也。郜，古到翻。</span>臣謂不可受。」</span>上從之。上謂高麗使者曰：<span class="yinhao">「汝曹皆事高武，有官爵。莫離支弒逆，汝曹不能復讎，今更爲之遊說以欺大國，罪孰大焉！」</span>悉以屬大理。<span class="jiazhu">爲，于僞翻。屬，之欲翻。</span></p>
<p class="em2 strong"><span class="yinwen">14</span>冬十月，辛丑朔，日有食之。</p>
<p class="em2 strong"><span class="yinwen">15</span>甲寅，車駕行幸洛陽，以房玄齡留守京師，<span class="jiazhu">守，手又翻。</span>右衞大將軍工部尙書李大亮副之。</p>
<p class="em2 strong"><span class="yinwen">16</span>郭孝恪鎖焉耆王突騎支及其妻子詣行在，敕宥之。丁巳，上謂太子曰：<span class="yinhao">「焉耆王不求賢輔，不用忠謀，自取滅亡，係頸束手，漂搖萬里；人以此思懼，則懼可知矣。」</span></p>
<p class="em2 strong">己巳，畋于澠池之天池；<span class="jiazhu">澠池縣，漢、晉屬弘農郡，後魏置澠池郡，後周置河南郡，大象中廢郡，以縣屬洛州，唐屬穀州。酈道元曰：熊耳山際有池，池水東南流，水側有一池，世謂之澠池。澠，彌兗翻。</span>十一月，壬申，至洛陽。</p>
<p class="em2 strong">前宜州刺史鄭元璹，已致仕，上以其嘗從隋煬帝伐高麗，<span class="jiazhu">鄭元璹仕隋，爲右武候將軍，從伐高麗。璹，殊玉翻。</span>召詣行在；問之，對曰：<span class="yinhao">「遼東道遠，糧運艱阻；東夷善守城，攻之不可猝下。」</span>上曰：<span class="yinhao">「今日非隋之比，公但聽之。」</span><span class="jiazhu">帝所謂恃國家之大，甲兵之強，算略之足，以取勝，欲見威於敵者也。</span></p>
<p class="em2 strong">張儉等值遼水漲，久不得濟，上以爲畏懦，召儉詣洛陽。至，具陳山川險易，水草美惡；<span class="jiazhu">懦，乃臥翻，又奴亂翻。易，以豉翻。</span>上悅。</p>
<p class="em2 strong">上聞洺州刺史程名振善用兵，召問方略，嘉其才敏，勞勉之，曰：<span class="jiazhu">洺，音名。勞，力到翻。</span><span class="yinhao">「卿有將相之器，<span class="jiazhu">將，卽亮翻。相，息亮翻。</span>朕方將任使。」</span>名振失不拜謝，上試責怒，以觀其所爲，曰：<span class="yinhao">「山東鄙夫，得一刺史，以爲富貴極邪！敢於天子之側，言語粗疏；又復不拜！」</span><span class="jiazhu">復，扶又翻。</span>名振謝曰：<span class="yinhao">「疏野之臣，未嘗親奉聖問，適方心思所對，故忘拜耳。」</span>舉止自若，應對愈明辯。上乃歎曰：<span class="yinhao">「房玄齡處朕左右二十餘年，每見朕譴責餘人，顏色無主。<span class="jiazhu">此玄齡所以爲忠謹也。處，昌呂翻。</span>名振平生未嘗朕，朕一旦責之，曾無震懾，辭理不失，眞奇士也！」</span>卽日拜右驍衞將軍。<span class="jiazhu">懾，之涉翻。驍，堅堯翻。</span></p>
<p class="em2 strong">甲午，以刑部尙書張亮爲平壤道行軍大總管，帥江、淮、嶺、峽兵四萬，<span class="jiazhu">硤中諸州，夔、硤、歸是也。帥，讀曰率；下同。</span>長安、洛陽募士三千，戰艦五百艘，自萊州泛海趨平壤；<span class="jiazhu">艦，戶黯翻。艘，蘇遭翻。趨，七諭翻。</span>又以太子詹事、左衞率李世勣爲遼東道行軍大總管，帥步騎六萬及蘭、河二州降胡趣遼東，<span class="jiazhu">率，所律翻。騎，奇寄翻。降，戶江翻。趣，與趨同，音七喻翻。</span>兩軍合勢並進。庚子，諸軍大集於幽州，遣行軍總管姜行本、少府少監丘行淹先督衆工造梯衝於安蘿山。時遠近勇士應募及獻攻城器械者不可勝數，上皆親加損益，取其便易。<span class="jiazhu">勝，音升。易，以豉翻。</span>又手詔諭天下，以<span class="yinhao">「高麗蓋蘇文弒主虐民，情何可忍！今欲巡幸幽、薊，問罪遼、碣，<span class="jiazhu">碣，其謁翻。</span>所過營頓，無爲勞費。」</span>且言：<span class="yinhao">「昔隋煬帝殘暴其下，高麗王仁愛其民，以思亂之軍擊安和之衆，故不能成功。今略言必勝之道有五：一曰以大擊小，二曰以順討逆，三曰以治乘亂，<span class="jiazhu">治，直吏翻。</span>四曰以逸待勞，五曰以悅當怨，何憂不克！布告元元，勿爲疑懼！」</span><span class="jiazhu">太宗以高麗爲必可克而卒不克，所謂常勝之家，難與慮敵也。</span>於是凡頓舍供費之具，減者太半。</p>
<p class="em2 strong"><span class="yinwen">17</span>十二月，辛丑，武陽懿公李大亮卒於長安，<span class="jiazhu">卒，子恤翻。</span>遺表請罷高麗之師。家餘米五斛，布三十匹。親戚早孤爲大亮所養，喪之如父者十有五人。<span class="jiazhu">喪，息郎翻。</span></p>
<p class="em2 strong"><span class="yinwen">18</span>壬寅，故太子承乾卒於黔州，上爲之廢朝，<span class="jiazhu">卒，子恤翻。爲，于僞翻。</span>葬以國公禮。</p>
<p class="em2 strong"><span class="yinwen">19</span>甲寅，詔諸軍及新羅、百濟、奚、契丹分道擊高麗。</p>
<p class="em2 strong"><span class="yinwen">20</span>初，上遣突厥俟利苾可汗北渡河，<span class="jiazhu">見上卷十五年。</span>薛延陀眞珠可汗恐其部落翻動，意甚惡之，<span class="jiazhu">夷狄畏服大種，其天性也。俟利苾承祖父之餘威，依中國之大援，還主部落。薛延陀雖據漠北，突厥之種類，與鐵勒諸部舊屬突厥，聞俟利苾之來，恐翻而從之，故甚惡焉。惡，烏路翻。</span>豫蓄輕騎於漠北，欲擊之。上遣使戒敕，無得相攻。<span class="jiazhu">騎，奇寄翻。使，疏吏翻。</span>眞珠可汗對曰：<span class="yinhao">「至尊有命，安敢不從！然突厥翻覆難期，當其未破之時，歲犯中國，殺人以千萬計。臣以爲至尊克之，當翦爲奴婢，以賜中國之人；乃反養之如子，其恩德至矣，而結社率竟反。<span class="jiazhu">見一百九十五卷十三年。</span>此屬獸，安可以人理待也！臣荷恩深厚，請爲至尊誅之。」</span>自是數相攻。<span class="jiazhu">荷，下可翻。爲，于僞翻。數，所角翻。</span></p>
<p class="em2 strong">俟利苾之北渡也，有衆十萬，勝兵四萬人，<span class="jiazhu">勝，音升。</span>俟利苾不能撫御，衆不愜服。戊午，悉棄俟利苾南渡河，請處於勝、夏之間；上許之。羣臣皆以爲：<span class="yinhao">「陛下方遠征遼左，而置突厥於河南，距京師不遠，<span class="jiazhu">勝州去京師一千八百三十里，夏州去京師一千一百一十里。處，昌呂翻。夏，戶雅翻。</span>豈得不爲後慮！願留鎭洛陽，遣諸將東征。」</span>上曰：<span class="yinhao">「夷狄亦人耳，其情與中夏不殊。<span class="jiazhu">將，卽亮翻。夏，戶雅翻。</span>人主患德澤不加，不必猜忌異類。蓋德澤洽，則四夷可使如一家；猜忌多，則骨肉不免爲讎敵。煬帝無道，失人已久，遼東之役，人皆斷手足以避征役，<span class="jiazhu">斷，丁管翻。</span>玄感以運卒反於黎陽，<span class="jiazhu">見一百八十二卷隋煬帝大業九年。</span>非戎狄爲患也。朕今征高麗，皆取願行者，募十得百，募百得千，其不得從軍者，皆憤歎鬱邑，豈比隋之行怨民哉！<span class="jiazhu"><span class="yinhao">「行怨民」</span>語法本之晁錯。</span>突厥貧弱，吾收而養之，計其感恩，入於骨髓，豈肯爲患！且彼與薛延陀嗜欲略同，彼不北走薛延陀而南歸我，其情可見矣。」</span>顧謂褚遂良曰：<span class="yinhao">「爾知起居，爲我志之，<span class="jiazhu">走，音奏。爲，于僞翻。</span>自今十五年，保無突厥之患。」</span>俟利苾旣失衆，輕騎入朝，<span class="jiazhu">騎，奇寄翻。朝，直遙翻。</span>上以爲右武衞將軍。</p>
<div class="yeartoc" id="year_toc_645"><p class="strong"><span class="section" id="title-5"><span data-head-description="太宗文武大聖大廣孝皇帝中之下" data-head-level="h4" data-head-title="貞觀十九年">十九年</span></span><span class="biaozhusup" data-rel="">（乙巳、六四五年）</span></p></div>
<p class="em2 strong"><span class="yinwen">1</span>春，正月，韋挺坐不先行視漕渠，運米六百餘艘至盧思臺側，<span class="jiazhu">據<span class="shu-ming">舊書</span>，盧思臺去幽州八百里。此漕渠蓋卽曹操伐烏丸所開泉州渠也，上承桑乾河。行，下孟翻。艘，蘇遭翻。</span>淺塞不能進，<span class="jiazhu">塞，悉則翻。</span>械送洛陽；丁酉，除名，以將作少監李道裕代之。崔仁師亦坐免官。</p>
<p class="em2 strong"><span class="yinwen">2</span>滄州刺史席辯坐贓汚，二月，庚子，詔朝集使臨觀而戮之。<span class="jiazhu">朝，直遙翻。使，疏吏翻。</span></p>
<p class="em2 strong"><span class="yinwen">3</span>庚戌，上自將諸軍發洛陽，以特進蕭瑀爲洛陽宮留守。<span class="jiazhu">將，卽亮翻。守，手又翻。</span>乙卯，詔：<span class="yinhao">「朕發定州後，宜令皇太子監國。」</span>開府儀同三司致仕尉遲敬德上言：<span class="yinhao">「陛下親征遼東，太子在定州，長安、洛陽心腹空虛，恐有玄感之變。且邊隅小夷，不足以勤萬乘，<span class="jiazhu">監，工銜翻。尉，紆勿翻。上，時掌翻。乘，繩證翻。</span>願遣偏師征之，指期可殄。」</span>上不從。以敬德爲左一馬軍總管，使從行。</p>
<p class="em2 strong"><span class="yinwen">4</span>丁巳，詔諡殷太師比干曰忠烈，所司封其墓，春秋祠以少牢，給隨近五戶供灑掃。<span class="jiazhu">少，詩照翻。灑，所賣翻；掃，素報翻；又並上聲。</span></p>
<p class="em2 strong">上之發京師也，命房玄齡得以便宜從事，不復奏請。<span class="jiazhu">復，扶又翻。</span>或詣留臺稱有密，玄齡問密謀所在，對曰：<span class="yinhao">「公則是也。」</span>玄齡驛送行在。上聞留守有表送告密人，上怒，使人持長刀於前而後見之，問告者爲誰，曰：<span class="yinhao">「房玄齡。」</span>上曰：<span class="yinhao">「果然。」</span>叱令腰斬。璽書讓玄齡以不能自信，<span class="jiazhu">璽，斯氏翻。</span><span class="yinhao">「更有如是者，可專決之。」</span></p>
<p class="em2 strong">癸亥，上至鄴，自爲文祭魏太祖，<span class="jiazhu">魏太祖葬鄴城西。鄴縣本相州治所，後周大象二年，隋文帝輔政，尉遲迥起兵於鄴，兵敗，鄴城破，文帝令焚鄴城，徙其居人，南遷四十五里，以安陽城爲相州治所。煬帝復於鄴故都大慈寺置鄴縣。貞觀八年，始築今治所小城。</span>曰：<span class="yinhao">「臣危制變，料敵設奇，一將之智有餘，萬乘之才不足。」</span><span class="jiazhu">將，卽亮翻。乘，繩證翻。</span></p>
<p class="em2 strong">是月，李世勣軍至幽州。<span class="jiazhu">洛陽至幽州一千六百里。</span></p>
<p class="em2 strong">三月，丁丑，車駕室定州。<span class="jiazhu">洛陽至定州一千二百里。</span>丁亥，上謂侍臣曰：<span class="yinhao">「遼東本中國之地，隋氏四出師而不能得；<span class="jiazhu">隋文帝開皇十八年伐高麗，煬帝大業八年、九年、十年，三伐高麗。</span>朕今東征，欲爲中國報子弟之讎，<span class="jiazhu">言中國之人，其父兄死於高麗，今伐之，是爲其子弟報父兄之讎。爲，于僞翻。</span>高麗雪君父之恥耳。<span class="jiazhu">言蓋蘇文弒其主，而其臣子不能討，恥莫大焉，今討其罪，是爲高麗雪恥。</span>且方隅大定，惟此未平，故及朕之未老，用士大夫餘力以取之。朕自發洛陽，唯噉肉飯，<span class="jiazhu">噉，徒濫翻，又徒覽翻。</span>雖春蔬亦不之進，懼其煩擾故也。」</span>上見病卒，召至御榻前存慰，付州縣療之，士卒莫不感悅。有不預征名，<span class="jiazhu">謂不預東征之名籍者。</span>自願以私裝從軍，動以千計，皆曰：<span class="yinhao">「不求縣官勳賞，惟願效死遼東。」</span>上不許。</p>
<p class="em2 strong">上將發，太子悲泣數日，上曰：<span class="yinhao">「今留汝鎭守，輔以俊賢，欲使天下識汝風采。夫爲國之要，在於進賢退不肖，賞善罰惡，至公無私，汝當努力行此，悲泣何爲！」</span>命開府儀同三司高士廉攝太子太傅，與劉洎、馬周、少詹事張行成、<span class="jiazhu">詹事，秦官，自漢以來，掌東宮內外衆務，員一人；後魏置二人，分左右，尋復置一人。至唐又置少詹事一人，正四品上。洎，其冀翻。</span>右庶子高季輔同掌機務，輔太子。長孫無忌、岑文本與吏部尙書楊師道從行。壬辰，車駕發定州，親佩弓矢，手結雨衣於鞍後。命長孫無忌攝侍中，楊師道攝中書令。</p>
<p class="em2 strong">李世勣軍發柳城，<span class="jiazhu">柳城縣，營州治所。</span>多張形勢，若出懷遠鎭者，<span class="jiazhu">營州有懷遠守捉城。</span>而潛師北趣甬道，出高麗不意。夏，四月，戊戌朔，世勣自通定濟遼水，<span class="jiazhu">通定鎭在遼水西，隋大業八年伐遼所置。甬道，隋起浮橋渡遼水所築。趣，七喻翻。甬，余隴翻。</span>至玄菟。<span class="jiazhu">陳壽曰：漢武帝開玄菟郡，治沃沮，後爲夷貊所侵，徙郡句驪縣。西北有遼山，遼水所出。</span>高麗大駭，城邑皆閉門自守。壬寅，遼東道副大總管江夏王道宗將兵數千至新城，<span class="jiazhu">夏，戶雅翻。將，卽亮翻；下同。<span class="shu-ming">唐曆</span>：<span class="yinhao">「張儉懼敵，不敢深入。江夏王道宗固請將百騎覘賊，帝許之。因問往返幾日，對曰：『往十日，周覽十日，返十日，總經一月，望謁陛下。』遂秣馬束兵，經歷險阻，直登遼東城南，觀其地形險易，安營置陳之所。及還，賊已引兵斷其歸路，道宗擊之盡殪，斬關而出，如期謁見。帝歎曰：『賁、育之勇，何以過此！』賜金五十斤，絹千匹。」</span>今從<span class="shu-ming">實錄</span>。</span>折衝都尉曹三良引十餘騎直壓城門，城中驚擾，無敢出者。<span class="jiazhu">騎，奇寄翻。</span>營州都督張儉將胡兵爲前鋒，進渡遼水，趨建安城，<span class="jiazhu">自遼東城西行三百里至建安城，漢平郭縣地。趨，七喻翻。</span>破高麗兵，斬首數千級。</p>
<p class="em2 strong"><span class="yinwen">5</span>太子引高士廉同榻視事，又令更爲士廉設案，士廉固辭。</p>
<p class="em2 strong"><span class="yinwen">6</span>丁未，車駕發幽州。上悉以軍中資糧、器械、簿書委岑文本，文本夙夜勤力，躬自料配，籌、筆不去手，<span class="jiazhu">籌，所以計算；筆，所以書。</span>精神耗竭，言辭舉措，頗異平日。上見而憂之，謂左右曰：<span class="yinhao">「文本與我同行，恐不與我同返。」</span>是日，遇暴疾而薨。其夕，上聞嚴鼓聲，<span class="jiazhu">晉灼曰：嚴鼓，疾擊之鼓。<span class="shu-ming">司馬法</span>曰：昏鼓四通爲大鼜。</span>曰：<span class="yinhao">「文本殞沒，所不忍聞，命撤之。」</span>時右庶子許敬宗在定州，與高士廉等同知機要，文本薨，上召敬宗，以本官檢校中書侍郎。</p>
<p class="em2 strong"><span class="yinwen">7</span>壬子，李世勣、江夏王道宗攻高麗蓋牟城。<span class="jiazhu">蓋牟城在遼東城東北，唐取之，以其地爲蓋州。大元遼陽府路有蓋州、遼海軍節度，領建安、湯地、熊岳、秀巖四縣。</span>丁巳，車駕至北平。<span class="jiazhu">此古北平也。<span class="shu-ming">舊志</span>：平州，隋爲北平郡。</span>癸亥，李世勣等拔蓋牟城，獲二萬餘口，糧十餘萬石。</p>
<p class="em2 strong">張亮帥舟師自東萊渡海，襲卑沙城，<span class="jiazhu">帥，讀曰率。</span>其城四面懸絕，惟西門可上。<span class="jiazhu">上，時掌翻。</span>程名振引兵夜至，副總管王大度先登，五月，己巳，拔之，獲男女八千口。分遣總管丘孝忠等曜兵於鴨綠水。<span class="jiazhu">杜佑曰：鴨綠水，在平壤城西北四百五十里，源出靺鞨長白山，<span class="shu-ming">漢書</span>謂之馬訾水，今謂之混同江。李心傳曰：鴨綠水發源契丹東北長白山。鴨綠水之源，蓋古肅愼氏之地，今女眞居之。</span></p>
<p class="em2 strong">李世勣進至遼東城下。庚午，車駕至遼澤，泥淖二百餘里，<span class="jiazhu">淖，奴敎翻。</span>人馬不可通，將作大匠閻立德布土作橋，軍不留行。壬申，渡澤東。乙亥，高麗步騎四萬救遼東，江夏王道宗將四千騎逆擊之，<span class="jiazhu">騎，奇寄翻；下同。將，卽亮翻；下同。</span>軍中皆以爲衆寡懸絕，不若深溝高壘以俟車駕之至。道宗曰：<span class="yinhao">「賊恃衆，有輕我心，遠來疲頓，擊之必敗。且吾屬爲前軍，當清道以待乘輿，乃更以賊遺君父乎！」</span><span class="jiazhu"><span class="yinhao">「不以賊遺君父」</span>，漢耿弇之言。乘，繩證翻。遺，于季翻。</span>李世勣以爲然。果毅都尉馬文舉曰：<span class="yinhao">「不遇勍敵，何以顯壯士！」</span>策馬趨敵，所向皆靡，<span class="jiazhu">勍，渠京翻。趨，七喻翻。</span>衆心稍安。旣合戰，行軍總管張君乂退走，唐兵不利，道宗收散卒，登高而望，見高麗陳亂，<span class="jiazhu">陳，讀曰陣。</span>與驍騎數十衝之，<span class="jiazhu">驍，堅堯翻。</span>左右出入；李世勣引兵助之，高麗大敗，斬首千餘級。丁丑，車駕渡遼水，撤橋，以堅士卒之心，軍於馬首山，勞賜江夏王道宗，超拜馬文舉中郎將，斬張君乂。<span class="jiazhu">有功必賞，退懦必誅，則將士知所懲勸矣。勞，力到翻。</span>上自將數百騎至遼東城下，見士卒負土塡塹，<span class="jiazhu">塹，七豔翻。</span>上分其尤重者，於馬上持之，從官爭負土致城下。<span class="jiazhu">從，才用翻。</span>李世勣攻遼東城，晝夜不息，旬有二日，上引精兵會之，圍其城數百重，<span class="jiazhu">重，直龍翻。</span>鼓譟聲震天地。甲申，南風急，上遣銳卒登衝竿之末，爇其西南樓，<span class="jiazhu">爇，如劣翻。</span>火延燒城中，因麾將士登城，高麗力戰不能敵，遂克之，所殺萬餘人，得勝兵萬餘人，男女四萬口，<span class="jiazhu">勝，音升。</span>以其城爲遼州。<span class="jiazhu">今大元遼陽府。</span></p>
<p class="em2 strong">乙未，進軍白巖城。丙申，右衞大將軍李思摩中弩矢，上親爲之吮血；將士聞之，莫不感動。<span class="jiazhu">中，竹仲翻。爲，于僞翻。</span>烏骨城遣兵萬餘爲白巖聲援，<span class="jiazhu">自登州東北海行至烏湖島，又行五百里東傍海壖，過青泥浦、桃花浦、杏人浦、石人汪、橐駝灣，乃至烏骨江。</span>將軍契苾何力以勁騎八百擊之，<span class="jiazhu">契，欺訖翻。苾，毗必翻。</span>何力挺身陷陳，槊中其腰，<span class="jiazhu">陳，讀曰陣。中，竹仲翻。</span>尙輦奉御薛萬備單騎往救之，拔何力於萬衆之中而還。<span class="jiazhu">還，從宣翻，又如字。</span>何力氣益憤，束瘡而戰，從騎奮擊，<span class="jiazhu">從，才用翻。</span>遂破高麗兵，追奔數十里，斬首千餘級，會暝而罷。<span class="jiazhu">暝，莫定翻。</span>萬備，萬徹之弟也。</p>
</div></body></html>