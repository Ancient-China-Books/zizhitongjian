<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百八十六·唐紀二·高祖神堯大聖光孝皇帝上之中</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀二">唐紀二</span></span></h1>
<p><span class="jiazhu">起著雍攝提格<span class="biaozhusup" data-rel="">（戊寅）</span>八月，盡十二月，不滿一年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高祖神堯大聖光孝皇帝上之中">高祖神堯大聖光孝皇帝上之中</span></span></h5>
<div class="yeartoc" id="year_toc_1007"><p class="strong"><span class="section" id="title-3"><span data-head-description="高祖神堯大聖光孝皇帝上之中" data-head-level="h4" data-head-title="武德元年">武德元年</span></span><span class="biaozhusup" data-rel="">（戊寅、六一八年）</span></p></div>
<p class="em2 strong"><span class="yinwen">1</span>八月，薛舉遣其子仁果進圍寧州，<span class="jiazhu">西魏置寧州於定安，置豳州於新平。《隋志》幷定安、新平二縣皆屬北地郡。大業初，廢新平之豳州，改定安之寧州爲豳州。唐初析北地之新平、三水置豳州，而以北地郡爲寧州，治定安。</span>刺史胡演擊卻之。郝瑗言於舉曰：<span class="jiazhu">郝，呼各翻。瑗，于眷翻。</span><span class="yinhao">「今唐兵新破，關中騷動，宜乘勝直取長安。」</span>舉然之，會有疾而止。辛巳，舉卒。<span class="jiazhu">卒，子恤翻。</span>太子仁果立，居於折墌城，<span class="jiazhu">《新志》：涇州保定縣有折墌故城。<span class="yinhao">「折」</span>，杜佑作<span class="yinhao">「析」</span>，音思歷翻。墌，章恕翻。</span>諡舉曰武帝。</p>
<p class="em2 strong"><span class="yinwen">2</span>上欲與李軌共圖秦、隴，<span class="jiazhu">薛舉父子時據秦、隴。</span>遣使潛詣涼州，<span class="jiazhu">復武威郡爲涼州。宋白曰：涼州之地，本月氏居之，後爲匈奴右地。漢武帝置涼州，兼統河、隴之地，而河西之地列置武威、酒泉、敦煌、張掖四郡。東都之季，河西諸郡以去州隔遠，自求立州，爲立雍州，晉惠帝末，張軌爲涼州刺史，治姑臧，爲會府。後分置諸州，而武威始專涼州之名。使，疏吏翻；下同。</span>招撫之，與之書，謂之從弟。<span class="jiazhu">從，才用翻。</span>軌大喜，遣其弟懋入貢。上以懋爲大將軍，命鴻臚少卿張俟德册拜軌爲涼州總管，封涼王。<span class="jiazhu">臚，陵如翻。少，始照翻。</span></p>
<p class="em2 strong"><span class="yinwen">3</span>初，朝廷以安陽令呂珉爲相州刺史，更以相州刺史王德仁爲巖州刺史。<span class="jiazhu">是年五月，王德仁來降；先受朝命，德仁未能有相州也。六月，呂珉以相州來降，故正授之。《新志》以林慮縣置巖州，正德仁所據地。朝廷，直遙翻。相，息亮翻。</span>德仁由是怨憤，甲申，誘山東大使宇文明達入林慮山而殺之，<span class="jiazhu">誘，音酉。慮，音廬。</span>叛歸王世充。</p>
<p class="em2 strong"><span class="yinwen">4</span>己丑，以秦王世民爲元帥，<span class="jiazhu">帥，所類翻。</span>擊薛仁果。</p>
<p class="em2 strong"><span class="yinwen">5</span>丁酉，臨洮等四郡來降。<span class="jiazhu">後周武帝逐吐谷渾以置洮陽郡，尋置洮州；大業初，改州爲臨洮郡。洮，土刀翻。</span></p>
<p class="em2 strong"><span class="yinwen">6</span>隋江都太守陳稜求得煬帝之柩，取宇文化及所留輦輅鼓吹，粗備天子儀衞，<span class="jiazhu">守，式又翻。柩，音舊。吹，昌瑞翻。粗，坐五翻。</span>改葬於江都宮西吳公臺下，<span class="jiazhu">今揚州城西北有雷塘，塘西有吳公臺，相傳以爲陳吳明徹攻廣陵所築弩臺，以射城中。</span>其王公以下，皆列瘞於帝塋之側。<span class="jiazhu">瘞，於計翻。塋，音營。</span></p>
<p class="em2 strong"><span class="yinwen">7</span>宇文化及之發江都也，<span class="jiazhu">是年四月，化及發江都。</span>以杜伏威爲歷陽太守；<span class="jiazhu">義寧元年春，伏威據歷陽。</span>伏威不受，仍上表於隋皇泰主，拜伏威爲東道大總管，封楚王。</p>
<p class="em2 strong">沈法興亦上表於皇泰主，自稱大司馬、錄尙書事、天門公，<span class="jiazhu">上，時掌翻。</span>承制置百官，以陳杲仁爲司徒，<span class="jiazhu">《新書》作<span class="yinhao">「陳果仁」</span>。</span>孫士漢爲司空，蔣元超爲左僕射，殷芊爲左丞，徐令言爲右丞，劉子翼爲選部侍郎，李百藥爲府掾。百藥，德林之子也。<span class="jiazhu">李德林歷事齊、周、隋。選，宣絹翻。掾，于絹翻。</span></p>
<p class="em2 strong"><span class="yinwen">8</span>九月，隋襄國通守陳君賓來降，拜邢州刺史。<span class="jiazhu">復以襄國郡爲邢州。宋白曰：邢州，《禹貢》衡漳之地，春秋邢侯之國；邢遷于夷儀，卽其地。秦兼天下，於此置信都郡，項羽改曰襄國，蓋以趙襄子諡名之也。石氏置襄國郡。隋置邢州，取古邢國爲名。守，式又翻。降，戶江翻。</span>君賓，伯山之子也。<span class="jiazhu">伯山，陳文帝之子。</span></p>
<p class="em2 strong"><span class="yinwen">9</span>虞州刺史韋義節<span class="jiazhu">義寧元年，以安邑、虞鄕、夏三縣置安邑郡，武德元年曰虞州。</span>攻隋河東通守堯君素，久不下，軍數不利；<span class="jiazhu">數，所角翻。</span>壬子，以工部尙書獨孤懷恩代之。</p>
<p class="em2 strong"><span class="yinwen">10</span>初，李密旣殺翟讓，<span class="jiazhu">見一百八十四卷義寧元年十一月。翟，萇伯翻。</span>頗自驕矜，不恤士衆，倉粟雖多，無府庫錢帛，戰士有功，無以爲賞；又厚撫初附之人，衆心頗怨。徐世勣嘗因宴會刺譏其短；密不懌，使世勣出鎭黎陽，雖名委任，實亦疏之。<span class="jiazhu">此敍密致敗之由，非一時之事。</span></p>
<p class="em2 strong">密開洛口倉散米，無防守典當者，<span class="jiazhu">當，主當也。當，丁浪翻。</span>又無文券，取之者隨意多少；或離倉之後，<span class="jiazhu">離，力智翻。</span>力不能致，委棄衢路，自倉城至郭門，<span class="jiazhu">郭，郛郭也。</span>米厚數寸，<span class="jiazhu">厚，戶豆翻。</span>爲車馬所躪踐；<span class="jiazhu">躪，良刃翻。踐，慈演翻。</span>羣盜來就食者幷家屬近百萬口，<span class="jiazhu">近，其靳翻。</span>無甕盎，織荊筐淘米，洛水兩岸十里之間，望之皆如白沙。密喜，謂賈閏甫曰：<span class="yinhao">「此可謂足食矣！」</span>閏甫對曰：<span class="yinhao">「國以民爲本，民以食爲天。今民所以襁負如流而至者，以所天在此故也。<span class="jiazhu">襁，居兩翻。</span>而有司曾無愛吝，屑越如此，<span class="jiazhu">吝，惜也。屑越，猶言狼籍而棄之也。荀子曰：貨財粟米者，彼將日月棲遲薛越之中野，我今將畜積幷聚之於倉廩。</span>竊恐一旦米盡民散，明公孰與成大業哉！」</span>密謝之，卽以閏甫判司倉參軍事。</p>
<p class="em2 strong">密以東都兵數敗微弱，而將相自相屠滅，謂旦夕可平；王世充旣專大權，厚賞將士，繕治器械，亦陰圖取密。時隋軍乏食，而密軍少衣，<span class="jiazhu">數，所角翻。將，卽亮翻。治，直之翻。少，詩沼翻。</span>世充請交易，密難之；長史邴元眞等各求私利，<span class="jiazhu">邴，卽古丙姓。長，知兩翻。</span>勸密許之。先是，東都人歸密者，日以百數；<span class="jiazhu">先，悉薦翻。</span>旣得食，降者益少，密悔而止。</p>
<p class="em2 strong">密破宇文化及還，<span class="jiazhu">還，從宣翻。</span>其勁卒良馬多死，士卒疲病。世充欲乘其弊擊之，恐人心不壹，乃詐稱左軍衞士張永通三夢周公，令宣意於世充，當勒兵相助擊賊；乃爲周公立廟，<span class="jiazhu">周公作洛，世充假之以作士氣。令，力丁翻；下同。爲，于僞翻。</span>每出兵，輒先祈禱。世充令巫宣言周公欲令僕射急討李密，當有大功，不卽兵皆疫死。<span class="jiazhu">不，讀曰否。</span>世充兵多楚人，信妖言，皆請戰。<span class="jiazhu">妖，於驕翻。</span>世充簡練精銳得二萬餘人，馬二千餘匹。壬子，出師擊密，旗幡之上皆書永通字，軍容其盛。<span class="jiazhu">以張永通宣周公之意，故旗幡書永通字以表神助。</span>癸丑，至偃師，營於通濟渠南，作三橋於渠上。<span class="jiazhu">通濟渠，大業元年所開。</span>密留王伯當守金墉，自引精兵出偃師，阻邙山以待之。</p>
<p class="em2 strong">密召諸將會議，<span class="jiazhu">將，卽亮翻。</span>裴仁基曰：<span class="yinhao">「世充悉衆而至，洛下必虛，可分兵守其要路，令不得東，簡精兵三萬，傍河西出以逼東都。<span class="jiazhu">傍，步浪翻。</span>世充還，<span class="jiazhu">還，從宣翻。</span>我且按甲；世充再出，我又逼之。如此，則我有餘力，彼勞奔命，破之必矣。」</span>密曰：<span class="yinhao">「公言大善。今東都兵有三不可當：兵仗精銳，一也；決計深入，二也；食盡求戰，三也。我但乘城固守，蓄力以待之；彼欲鬬不得，求走無路，不過十日，世充之頭可致麾下。」</span>陳智略、樊文超、單雄信皆曰：<span class="yinhao">「計世充戰卒甚少，屢經摧破，悉已喪膽。<span class="jiazhu">少，詩沼翻。喪，息浪翻。</span>兵法曰，『倍則戰』，況不啻倍哉！且江、淮新附之士，望因此機展其勳效，及其鋒而用之，可以得志。」</span>於是諸將諠然，欲戰者什七八，密惑於衆議而從之。<span class="jiazhu">將，卽亮翻。</span>仁基苦爭不能得，擊地歎曰：<span class="yinhao">「公後必悔之。」</span>魏徵言於長史鄭頲曰：<span class="yinhao">「魏公雖驟勝，而驍將銳卒多死，<span class="jiazhu">長，知兩翻。頲，他鼎翻。驍，堅堯翻。將，卽亮翻；下同。</span>戰士心怠，此二者難以應敵。且世充乏食，志在死戰，難與爭鋒，未若深溝高壘以拒之，不過旬月，世充糧盡，必自退，追而擊之，蔑不勝矣。」</span>頲曰：<span class="yinhao">「此老生之常談耳。」</span>徵曰：<span class="yinhao">「此乃奇策，何謂常談！」</span>拂衣而起。</p>
<p class="em2 strong">程知節將內馬軍與密同營在北邙山上，單雄信將外馬軍營於偃師城北。<span class="jiazhu">單，慈淺翻。</span>世充遣數百騎渡通濟渠攻雄信營，密遣裴行儼與知節助之。行儼先馳赴敵，中流矢，墜於地；<span class="jiazhu">騎，奇寄翻；下同。中，竹仲翻。</span>知節救之，殺數人，世充軍披靡，<span class="jiazhu">披，普彼翻。</span>乃抱行儼重騎而還；<span class="jiazhu">重，直龍翻。二人共騎一馬曰重騎。還，從宣翻，又如字。</span>爲世充騎所逐，刺槊洞過，知節迴身捩折其槊，<span class="jiazhu">刺，七亦翻。槊，色角翻。捩，練結翻，拗捩也。折，而設翻。</span>兼斬追者，與行儼俱免。會日暮，各斂兵還營。密驍將孫長樂等十餘人皆被重創。<span class="jiazhu">驍，堅堯翻。樂，音洛。被，皮義翻。創，初良翻。</span></p>
<p class="em2 strong">密新破宇文化及，有輕世充之心，不設壁壘。世充夜遣二百餘騎潛入北山，<span class="jiazhu">北山，卽北邙山。</span>伏谿谷中，命軍士皆秣馬蓐食。甲寅旦，將戰，世充誓衆曰：<span class="yinhao">「今日之戰，非直爭勝負；死生之分，在此一舉。若其捷也，富貴固所不論；若其不捷，必無一人獲免。所爭者死，非獨爲國，<span class="jiazhu">爲，于僞翻。</span>各宜勉之！」</span>遲明，<span class="jiazhu">遲，直二翻。</span>引兵薄密。密出兵應之，未及成列，世充縱兵擊之。世充士卒皆江、淮剽勇，<span class="jiazhu">剽，匹妙翻。</span>出入如飛。世充先索得一人貌類密者，縛而匿之，<span class="jiazhu">索，山客翻。</span>戰方酣，使牽以過陳前，<span class="jiazhu">陳，讀曰陣。</span>譟曰：<span class="yinhao">「已獲李密矣！」</span><span class="jiazhu">《考異》曰：《革命記》曰：<span class="yinhao">「世充先於衆中覓得一人眉目狀似李密者，陰畜之而不令出。師至偃師城下，與李密未大相接，遽令數十騎馳將所畜人頭來，云殺得李密，充佯不信，遣衆共看，咸言是密頭也。遂於城下勒兵，擲頭與城中人，城中人亦言是密頭也，遂以城降。」</span>今從《壺關錄》。</span>士卒皆呼萬歲。其伏兵發，乘高而下，馳壓密營，縱火焚其廬舍。密衆大潰，其將張童仁、陳智略皆降，<span class="jiazhu">壓，於甲翻。將，卽亮翻。降，戶江翻；下同。</span>密與萬餘人馳向洛口。</p>
<p class="em2 strong">世充夜圍偃師；鄭頲守偃師，其部下翻城納世充。初，世充家屬在江都，隨宇文化及至滑臺，又隨王軌入李密，密留於偃師，欲以招世充。及偃師破，世充得其兄世偉、子玄應、虔［玄］恕、瓊等，又獲密將佐裴仁基、鄭頲、祖君彥等數十人。世充於是整兵向洛口，得邴元眞妻子、鄭虔象母及密諸將子弟，皆撫慰之，令潛呼其父兄。<span class="jiazhu">令，力丁翻。</span></p>
<p class="em2 strong">初，邴元眞爲縣吏，坐贓亡命，從翟讓於瓦岡；<span class="jiazhu">翟，萇伯翻。</span>讓以其嘗爲吏，使掌書記。及密開幕府，妙選時英，讓薦元眞爲長史；密不得已用之，<span class="jiazhu">此義寧元年春二月事。長，知兩翻。</span>行軍謀畫，未嘗參預。密西拒世充，留元眞守洛口倉。元眞性貪鄙，宇文溫謂密曰：<span class="yinhao">「不殺元眞，必爲公患。」</span>密不應。元眞知之，陰謀叛密；楊慶聞之，以告密，密固疑焉。至是，密將入洛口城，元眞已遣人潛引世充矣。密知而不發，因與衆謀，待世充兵半濟洛水，然後擊之。世充軍至，密候騎不時覺，比將出戰，<span class="jiazhu">比，必寐翻。</span>世充軍悉已濟矣。單雄信等又勒兵自據；密自度不能支，<span class="jiazhu">度，徒洛翻。</span>帥麾下輕騎奔虎牢，元眞遂以城降。<span class="jiazhu">降，戶江翻。</span></p>
<p class="em2 strong">初，雄信驍捷，善用馬槊，名冠諸軍，<span class="jiazhu">帥，讀曰率；下同。冠，古玩翻。</span>軍中號曰<span class="yinhao">「飛將」</span>。<span class="jiazhu">將，卽亮翻。</span>彥藻以雄信輕於去就，勸密除之；<span class="jiazhu">彥藻，房彥藻也。是年二月彥藻死，此亦敍日前事。</span>密愛其才，不忍也。及密失利，雄信遂以所部降世充。<span class="jiazhu">史敍邴元眞、單雄信事，皆言李密當斷不斷，反受其亂。</span></p>
<p class="em2 strong">密將如黎陽，或曰：<span class="yinhao">「殺翟讓之際，徐世勣幾死，<span class="jiazhu">事見一百八十四卷義寧元年十一月。幾，居希翻。</span>今失利而就之，安可保乎！」</span>時王伯當棄金墉保河陽，密自虎牢歸之，引諸將共議。密欲南阻河，北守太行，東連黎陽，以圖進取。<span class="jiazhu">將，卽亮翻。行，戶剛翻。</span>諸將皆曰：<span class="yinhao">「今兵新失利，衆心危懼，若更停留，恐叛亡不日而盡。又人情不願，難以成功。」</span>密曰：<span class="yinhao">「孤所恃者衆也，衆旣不願，孤道窮矣。」</span>欲自刎以謝衆。<span class="jiazhu">刎，扶粉翻。</span>伯當抱密號絕，<span class="jiazhu">號，戶刀翻。</span>衆皆悲泣，密復曰：<span class="jiazhu">復，扶又翻。</span><span class="yinhao">「諸君幸不相棄，當共歸關中；密身雖無功，諸君必保富貴。」</span>府掾柳燮曰：<span class="yinhao">「明公與唐公同族，兼有疇昔之好；<span class="jiazhu">謂自唐公起與之連和也。掾，于絹翻。好，呼到翻。</span>雖不陪起兵，然阻東都，斷隋歸路，<span class="jiazhu">斷，丁管翻。</span>使唐公不戰而據長安，此亦公之功也。」</span>衆咸曰：<span class="yinhao">「然。」</span>密又謂王伯當曰：<span class="yinhao">「將軍室家重大，豈復與孤俱行哉！」</span>伯當曰：<span class="yinhao">「昔蕭何盡帥子弟以從漢王，<span class="jiazhu">漢王與項羽相距，蕭何悉遣子弟詣軍，天下旣定，論功行封。上曰：<span class="yinhao">「何舉宗數十人隨我。」</span>復，扶又翻；下同。</span>伯當恨不兄弟俱從，<span class="jiazhu">從，才用翻。</span>豈以公今日失利遂輕去就乎！縱身分原野，亦所甘心！」</span>左右莫不感激，從密入關者凡二<span class="jiaozhusup">【張：「二」作「三」。】</span>萬人。於是密之將帥、州縣多降於隋。朱粲亦遣使降隋，<span class="jiazhu">將，卽亮翻。帥，所類翻。降，戶江翻。使，疏吏翻。</span>皇泰主以粲爲楚王。</p>
<p class="em2 strong"><span class="yinwen">11</span>甲寅，秦州總管竇軌擊薛仁果，不利；驃騎將軍劉感鎭涇州，<span class="jiazhu">宋白曰：魏黃初中，分隴右爲秦州，因秦初封也，與州同理冀城，冀城改爲隴城縣。時復以隴西郡爲秦州，安定郡爲涇州。驃，匹妙翻。騎，奇寄翻。</span>仁果圍之。城中糧盡，感殺所乘馬以分將士；感一無所噉，唯煑馬骨取汁和木屑食之。城垂陷者數矣；<span class="jiazhu">數，所角翻。</span>會長平王叔良將士至涇州，<span class="jiazhu"><span class="yinhao">「士」</span>，當作<span class="yinhao">「兵」</span>。</span>仁果乃揚言食盡，引兵南去；乙卯，又遣高墌人僞以城降。<span class="jiazhu">墌，章恕翻。《考異》曰：《實錄》云：<span class="yinhao">「乙卯，宇文欣攻高墌城，下之。」</span>今從《劉感傳》。</span>叔良遣感帥衆赴之；<span class="jiazhu">帥，讀曰率；下同。</span>己未，至城下，扣<span class="jiaozhusup">【章：十二行本「扣」下有「門」字；乙十一行本同；孔本同；張校同；退齋校同，云「城」字屬下句。】</span>城中人曰：<span class="yinhao">「賊已去，可踰城入。」</span>感命燒其門，城上下水灌之。感知其詐，遣步兵先還，自帥精兵爲殿。<span class="jiazhu">帥，讀曰率。殿，丁練翻。</span>俄而城上舉三烽，仁果兵自南原大下，戰於百里細川，唐軍大敗，感爲仁果所擒。仁果復圍涇州，令感語城中云：<span class="jiazhu">語，牛倨翻。</span><span class="yinhao">「援軍已敗，不如早降。」</span><span class="jiazhu">降，戶江翻。</span>感許之，至城下，大呼曰：<span class="jiazhu">呼，火故翻。</span><span class="yinhao">「逆賊飢餒，亡在旦夕，秦王帥數十萬衆，四面俱集，城中勿憂，勉之！」</span>仁果怒，執感，於城旁埋之至膝，馳騎射之；至死，<span class="jiazhu">帥，讀曰率。騎，奇寄翻。射，而亦翻。</span>聲色逾厲。叔良嬰城固守，僅能自全。感，豐生之孫也。<span class="jiazhu">劉豐生，高齊將，死於潁川。</span></p>
<p class="em2 strong"><span class="yinwen">12</span>庚申，隴州刺史陝人常達<span class="jiazhu">《隋志》：扶風汧源縣，西魏之東秦州也，後改爲隴州；大業三年，廢州，併入扶風郡。義寧二年，析扶風郡之汧源、汧陽、南由，安定郡之華亭，置隴東郡。唐受禪，改爲隴州。陝，失冉翻。</span>擊薛仁果於宜祿川，<span class="jiazhu">宜祿川，在豳、涇二州間，貞觀二年，析豳之新平及涇之保定、靈臺，置宜祿縣。</span>斬首千餘級。</p>
<p class="em2 strong"><span class="yinwen">13</span>上遣從子襄武公琛，<span class="jiazhu">從，才用翻。琛，丑林翻。</span>太常卿鄭元璹<span class="jiazhu">璹，殊玉翻。</span>以女妓遺始<span class="jiaozhusup">【章：十二行本「始」上有「突厥」二字；乙十一行本同；孔本同；張校同；退齋校同。】</span>畢可汗。 <span class="jiazhu">妓，渠綺翻。遺，于季翻。可，從刊入聲。汗，音寒。</span>壬戌，始畢復遣骨咄祿特勒來。<span class="jiazhu">上受禪之後，骨咄祿嘗來使。復，扶又翻。咄，當沒翻。</span></p>
<p class="em2 strong"><span class="yinwen">14</span>癸亥，白馬道士傅仁均<span class="jiazhu">白馬縣帶滑州。</span>造《戊寅曆》成，<span class="jiazhu">唐受禪建國，歲在戊寅，故以名曆。</span>奏上，行之。<span class="jiazhu">上，時掌翻。</span></p>
<p class="em2 strong"><span class="yinwen">15</span>薛仁果屢攻常達，不能克，乃遣其將仵士政以數百人詐降，<span class="jiazhu">仵，姓也。《姓苑》：望出襄陽。《急就章》有仵終古。將，卽亮翻。仵，音疑古翻。降，戶江翻；下同。</span>達厚撫之。乙丑，士政伺隙以其徒劫達，擁城中二千人降於仁果。<span class="jiazhu">伺，相吏翻。《考異》曰：《新》、《舊唐書》皆云：<span class="yinhao">「薛舉遣仵士政僞降達，士政劫達以見舉。」</span>據《實錄》，薛舉前已死，此月達再擊仁果及士政劫達，皆有日月。今從《實錄》。</span>達見仁果，詞色不屈，仁果壯而釋之。奴賊帥張貴謂達曰：<span class="yinhao">「汝識我乎？」</span><span class="jiazhu">帥，所類翻。</span>達曰：<span class="yinhao">「汝逃死奴賊耳！」</span>貴怒，欲殺之；人救之，得免。</p>
<p class="em2 strong"><span class="yinwen">16</span>辛未，追諡隋太上皇爲煬帝。<span class="jiazhu">諡，神至翻。</span></p>
<p class="em2 strong"><span class="yinwen">17</span>宇文化及至魏縣，張愷等謀去之；事覺，化及殺之。腹心稍盡，兵勢日蹙，兄弟更無他計，但相聚酣宴，奏女樂。化及醉，尤智及曰：<span class="jiazhu">酣，戶甘翻。尤，責過也。</span><span class="yinhao">「我初不知，由汝爲計，強來立我。<span class="jiazhu">智及創謀弒逆，故尤之。強，其兩翻。</span>今所向無成，士馬日散，負弒君之名，天下所不容。今者滅族，豈不由汝乎！」</span>持其兩子而泣。智及怒曰：<span class="yinhao">「事捷之日，初不賜尤，及其將敗，乃欲歸罪，何不殺我以降竇建德！」</span>數相鬬䦧，<span class="jiazhu">降，戶江翻。數，所角翻。䦧，許激翻，恨也，戾也。</span>言無長幼；醒而復飲，以此爲恆。<span class="jiazhu">恆，常也。長，知兩翻。復，扶又翻。恆，戶登翻。</span>其衆多亡，化及自知必敗，嘆曰：<span class="yinhao">「人生固當死，豈不一日爲帝乎！」</span>於是鴆殺秦王浩，卽皇帝位於魏縣，國號許，<span class="jiazhu">宇文化及襲封許公，因以爲國號。</span>改元天壽，署置百官。</p>
<p class="em2 strong"><span class="yinwen">18</span>冬，十月，壬申朔，日有食之。</p>
<p class="em2 strong"><span class="yinwen">19</span>戊寅，宴突厥骨咄祿，引骨咄祿升御坐以寵之。<span class="jiazhu">史言突厥驕倨，唐祖欲以結其心，適以滋其慢。厥，九勿翻。咄，當沒翻。坐，徂臥翻。</span></p>
<p class="em2 strong"><span class="yinwen">20</span>李密將至，上遣使迎勞，相望於道。<span class="jiazhu">使，疏吏翻；下同。勞，力到翻。</span>密大喜，謂其徒曰：<span class="yinhao">「我擁衆百萬，一朝解甲歸唐，山東連城數百，知我在此，遣使招之，亦當盡至；比於竇融，功亦不細，<span class="jiazhu">竇融以河西歸漢光武，李密自謂過之。</span>豈不以一台司見處乎！」</span><span class="jiazhu">處，昌呂翻。</span>己卯，至長安，有司供待稍薄，所部兵累日不得食，衆心頗怨。旣而以密爲光祿卿、上柱國，賜爵邢國公。密旣不滿望，朝臣又多輕之，<span class="jiazhu">朝，直遙翻。</span>執政者或來求賄，意甚不平；<span class="jiazhu">爲李密復叛去張本。</span>獨上親禮之，常呼爲弟，以舅子獨孤氏妻之。<span class="jiazhu">妻，七細翻。</span></p>
<p class="em2 strong"><span class="yinwen">21</span>庚辰，詔右翊衞大將軍淮安王神通爲山東道安撫大使，山東諸軍並受節度；以黃門侍郎崔民幹爲副。<span class="jiazhu">崔民幹，山東望族，故使副神通以招撫諸郡縣。使，疏吏翻。</span></p>
<p class="em2 strong"><span class="yinwen">22</span>鄧州刺史呂子臧與撫慰使馬元規擊朱粲，破之。子臧言於元規曰：<span class="yinhao">「粲新敗，上下危懼，請倂力擊之，一舉可滅。若復遷延，<span class="jiazhu">復，扶又翻；下同。</span>其徒稍集，力強食盡，致死於我，爲患方深。」</span>元規不從。子臧請獨以所部兵擊之，元規不許。旣而粲收集餘衆，兵復大振，自稱楚帝於冠軍，<span class="jiazhu">復，扶又翻，又音如字。冠，古玩翻。</span>改元昌達，進攻鄧州。子臧撫膺<span class="jiazhu">膺，胸也。</span>謂元規曰：<span class="yinhao">「老夫今坐公死矣！」</span>粲圍南陽，<span class="jiazhu">南陽卽鄧州。</span>會霖雨城壞，所親勸子臧降。子臧曰：<span class="yinhao">「安有天子方伯降賊者乎！」</span>帥麾下赴敵而死。<span class="jiazhu">降，戶江翻。帥，讀曰率。</span>俄而城陷，元規亦死。<span class="jiazhu">是年二月遣馬元規，今死。</span></p>
<p class="em2 strong"><span class="yinwen">23</span>癸未，王世充收李密美人珍寶及將卒十餘萬人還東都，陳於闕下。<span class="jiazhu">將，卽亮翻。</span>乙酉，皇泰主大赦。丙戌，以世充爲太尉、尙書令、內外諸軍事，<span class="jiazhu"><span class="yinhao">「內外諸軍事」</span>之上當有<span class="yinhao">「總督」</span>二字。</span><span class="jiaozhusup">【章：十二行本正有「總督」二字；乙十一行本同；孔本同；張校同；退齋校同。】</span>仍使之開太尉府，備置官屬，妙選人物。<span class="jiazhu">史言王世充篡形已成。</span>世充以裴仁基父子驍勇，深禮之。<span class="jiazhu">驍，堅堯翻。</span>徐文遠復入東都，見世充，必先拜。或問曰：<span class="yinhao">「君倨見李密<span class="jiazhu">見上七月。</span>而敬王公，何也？」</span>文遠曰：<span class="yinhao">「魏公，君子也，能容賢士；王公，小人也，能殺故人，吾何敢不拜！」</span></p>
<p class="em2 strong"><span class="yinwen">24</span>李密總管李育德以武陟來降，<span class="jiazhu">《隋志》：河內郡修武縣，開皇十六年析置武陟郡。劉昫曰：武陟，漢懷縣地，故城在今縣西。降，戶江翻；下同。《考異》曰：《舊唐書·高季輔傳》云，<span class="yinhao">「與李厚德來降。」</span>按以武陟來降者乃育德，非厚德也。</span>拜陟州刺史。<span class="jiazhu">《新》、《舊志》皆云，武德二年李厚德以修武縣東北濁鹿城歸順，因置陟州。《通鑑》二年書厚德逐王世充殷州刺史，以獲嘉來降，以厚德刺殷州。二《志》皆云四年置殷州。差殊如此，當考。</span>育德，諤之孫也。<span class="jiazhu">李諤見一百七十六卷陳長城公至德三年。</span>其餘將佐劉德威、賈閏甫、高季輔等，或以城邑，或帥衆，相繼來降。<span class="jiazhu">將，卽亮翻。帥，讀曰率。</span></p>
<p class="em2 strong">初，北海賊帥綦公順<span class="jiazhu">大業初，以青州爲北海郡。綦，姓也。帥，所類翻。綦，音其。</span>帥其徒三萬攻郡城，已克其外郭，進攻子城；城中食盡，公順自謂克在旦夕，不爲備。明經劉蘭成糾合城中驍健百餘人襲擊之，<span class="jiazhu">劉蘭成蓋嘗應明經科，因稱之。《新唐志》曰：唐制取士之科，多因隋舊，則明經科起於隋也。帥，讀曰率。驍，堅堯翻；下同。</span>城中見兵繼之，<span class="jiazhu">見，賢遍翻。</span>公順大敗，棄營走，郡城獲全。於是郡官及望族分城中民爲六軍，各將之，蘭成亦將一軍。<span class="jiazhu">將，卽亮翻。</span>有宋書佐者，離間諸軍曰：<span class="jiazhu">煬帝改郡諸曹參軍爲書佐。間，古莧翻。</span><span class="yinhao">「蘭成得衆心，必爲諸人不利，不如殺之。」</span>衆不忍殺，但奪其兵以授宋書佐。蘭成恐終及禍，亡奔公順；公順軍中喜譟，欲奉以爲主，固辭，乃以爲長史，軍事咸聽焉。居五十餘日，蘭成簡軍中驍健者百五十人，往抄北海。<span class="jiazhu">抄，楚交翻；下同。</span>距城四十里，留十人，使多芟草，分爲百餘積；<span class="jiazhu">芟，所銜翻。</span>二十里，又留二十人，各執大旗；五六里，又留三十人，伏險要；蘭成自將十人，夜，距城一里許潛伏；餘八十人分置便處，約聞鼓聲卽抄取人畜亟去，<span class="jiazhu">抄，楚交翻。亟，紀力翻。</span>仍一時焚積草。明晨，城中遠望無煙塵，皆出樵牧。日向中，蘭成以十人直抵城門，城上鉦鼓亂發；伏兵四出，抄掠雜畜十<span class="jiaozhusup">【章：十二行本「十」作「千」；乙十一行本同；孔本同。】</span>餘頭及樵牧者而去。<span class="jiazhu">畜，許又翻。</span>蘭成度抄者已遠，徐步而還。<span class="jiazhu">度，徒洛翻。還，音旋，又如字。</span>城中雖出兵，恐有伏兵，不敢急追；又見前有旌旗、煙火，遂不敢進而還。旣而城中知蘭成前者衆少，悔不窮追。<span class="jiazhu">少，詩沼翻；下同。</span>居月餘，蘭成謀取郡城，更以二十人直抵城門。城中人競出逐之，行未十里，公順將大兵總至。<span class="jiazhu">將，卽亮翻；下自將、主將同。</span>郡兵奔馳還城，公順進兵圍之；蘭成一言招諭，城中人爭出降。<span class="jiazhu">降，戶江翻。</span>蘭成撫存老幼，禮遇郡官，見宋書佐，亦禮之如舊，仍資送出境，內外安堵。</p>
<p class="em2 strong">時海陵賊帥臧君相<span class="jiazhu">《隋志》：海陵縣屬江都郡。帥，所類翻。相，息亮翻。</span>聞公順據北海，帥其衆五萬來爭之；<span class="jiazhu">帥，讀曰率。</span>公順衆少，聞之大懼。蘭成爲公順畫策曰：<span class="jiazhu">爲，于僞翻。</span><span class="yinhao">「君相今去此尙遠，必不爲備，請將軍倍道襲擊其營。」</span>公順從之，自將驍勇五千人，齎熟食，倍道襲之。<span class="jiazhu">驍，堅堯翻。</span>將至，蘭成與敢死士二十人前行，距君相營五十里，見其抄者負擔向營，<span class="jiazhu">擔，丁濫翻。</span>蘭成亦與其徒負擔蔬米、燒器，<span class="jiazhu">擔，亦負也，都甘翻。燒器，鍋釜之屬。</span>詐爲抄者，擇空而行聽察，得其號<span class="jiazhu">號，戶告翻，軍號也。</span>及主將姓名；至暮，與賊比肩而入，負擔巡營，知其虛實，得其更號。<span class="jiazhu">更號，持更之號。更，工衡翻。</span>乃於空地燃火營食，至三鼓，忽於主將幕前交刀亂下，殺百餘人，賊衆驚擾；公順兵亦至，急攻之，君相僅以身免，<span class="jiazhu">《考異》曰：《舊書》作<span class="yinhao">「劉蘭」</span>，云：<span class="yinhao">「頗涉經史，善言成敗。然性多凶狡，見隋末將亂，交通不逞，于時北海完富，蘭利其子女玉帛，與羣盜相應，破其鄕城邑。武德中，淮安王神通爲山東道安撫大使，蘭率黨歸之。」</span>《革命記》序其事頗詳。今從之。</span>俘斬數千，收其資糧甲仗以還。<span class="jiazhu">還，從宣翻。</span>由是公順黨衆大盛。及李密據洛口，公順以衆附之，密敗，亦來降。<span class="jiazhu">降，戶江翻。</span></p>
<p class="em2 strong"><span class="yinwen">25</span>隋末羣盜起，冠軍司兵李襲譽<span class="jiazhu">按《新書·李襲譽傳》：仕隋爲冠軍府司兵。考之《隋志》，冠軍、輔國將軍，從六品耳。其府司兵，當在流外小官也。冠，古玩翻。</span>說西京留守陰世師，<span class="jiazhu">守，式又翻。</span>遣兵據永豐倉，發粟以賑貧乏，出庫物賞戰士，移檄郡縣，同心討賊。世師不能用，<span class="jiazhu">說，輸芮翻。</span>乃求募兵山南，世師許之。上克長安，自漢中召還，爲太府少卿；<span class="jiazhu">隋避諱，以漢中爲漢川郡，唐復曰漢中，仍改郡曰梁州。梁、洋等州皆在長安南山之南。少，始照翻。</span>乙未，附襲譽籍於宗正。<span class="jiazhu">李襲譽之先，亦出於隴西，故附之屬籍以親之。宗正寺，掌天子族親屬籍，以別昭穆。</span>襲譽，襲志之弟也。<span class="jiazhu">李襲志時事蕭銑。</span></p>
<p class="em2 strong"><span class="yinwen">26</span>丙申，朱粲寇淅州，<span class="jiazhu">《舊志》：鄧州內鄕縣，漢淅縣地，後周改爲中鄕，隋改爲內鄕，武德二年置淅州。又按《隋志》，淅陽郡，西魏置淅州，治南鄕縣。朱粲所寇，蓋南鄕之淅州。淅，音析。</span>遣太常卿鄭元璹帥步騎一萬擊之。<span class="jiazhu">璹，殊玉翻。帥，讀曰率。騎，奇寄翻。</span></p>
<p class="em2 strong"><span class="yinwen">27</span>是月，納言竇抗罷爲左武候大將軍。</p>
<p class="em2 strong"><span class="yinwen">28</span>十一月，乙巳，涼王李軌卽皇帝位，改元安樂。<span class="jiazhu">樂，音洛。《考異》曰：按《軌傳》云，軌稱涼王，卽改元安樂。今據《實錄》。</span></p>
<p class="em2 strong"><span class="yinwen">29</span>戊申，王軌以滑州來降。<span class="jiazhu">李密旣敗，王軌來降。降，戶江翻；下同。</span></p>
<p class="em2 strong"><span class="yinwen">30</span>薛仁果之爲太子也，<span class="jiazhu">去年秋七月，薛舉稱帝，仁果爲太子。</span>與諸將多有隙；及卽位，衆心猜懼。郝瑗哭舉得疾，遂不起，由是國勢浸弱。秦王世民至高墌，仁果使宗羅㬋將兵拒之；羅㬋數挑戰，<span class="jiazhu">將，卽亮翻。郝，呼各翻。瑗，于眷翻。墌，章恕翻。數，所角翻。挑，徒了翻。</span>世民堅壁不出。諸將咸請戰，世民曰：<span class="yinhao">「我軍新敗，士氣沮喪，<span class="jiazhu">謂是年七月淺水原之敗也。沮，在呂翻。喪，息浪翻。</span>賊恃勝而驕，有輕我心，宜閉壘以待之。彼驕我奮，可一戰而克也。」</span>乃令軍中曰：<span class="yinhao">「敢言戰者斬！」</span>相持六十餘日，仁果糧盡，其將梁胡郎等帥所部來降。<span class="jiazhu">將，卽亮翻；下同。帥，讀曰率；下同。</span>世民知仁果將士離心，命行軍總管梁實營於淺水原以誘之。<span class="jiazhu">誘，音酉。</span>羅㬋大喜，盡銳攻之，梁實守險不出；營中無水，人馬不飲者數日。羅㬋攻之甚急；世民度賊已疲，<span class="jiazhu">度，徒洛翻。</span>謂諸將曰：<span class="yinhao">「可以戰矣！」</span>遲明，<span class="jiazhu">遲，直利翻。</span>使右武候大將軍龐玉陳於淺水原。<span class="jiazhu">陳，讀曰陣；下同。</span>羅㬋倂兵擊之，玉戰，幾不能支，<span class="jiazhu">幾，居依翻。</span>世民引大軍自原北出其不意，羅㬋引兵還戰。世民帥驍騎數十先陷陳，唐兵表裏奮擊，呼聲動地，<span class="jiazhu">帥，讀曰率。驍，堅堯翻。騎，奇寄翻；下同。陳，讀曰陣。呼，火故翻。</span>羅㬋士卒大潰，斬首數千級。世民帥二千餘騎追之，<span class="jiazhu">騎，奇寄翻。</span>竇軌叩馬苦諫曰：<span class="yinhao">「仁果猶據堅城，雖破羅㬋，未可輕進，請且按兵以觀之。」</span><span class="jiazhu">㬋，音侯。</span>世民曰：<span class="yinhao">「吾慮之久矣，破竹之勢，不可失也，<span class="jiazhu">杜預曰：兵威已振，譬如破竹，數節之後，迎刃而解。</span>舅勿復言！」</span><span class="jiazhu">世民竇氏之出，呼軌爲舅。復，扶又翻。</span>遂進。仁果陳於城下，世民據涇水臨之，仁果驍將渾幹等數人臨陳來降。<span class="jiazhu">驍，堅堯翻。將，卽亮翻。渾，戶昆翻。《姓苑》記其所出者多，《左傳》鄭有大夫渾罕，衞有渾良夫，唐渾瑊祖渾邪王。吐谷渾後爲渾，其音戶本翻；以爲出於渾沌氏者，謬也。註又見後。降，戶江翻。</span>仁果懼，引兵入城拒守。日向暮，大軍繼至，遂圍之。夜半，守城者爭自投下。仁果計窮，己酉，出降；得其精兵萬餘人，男女五萬口。</p>
<p class="em2 strong">諸將皆賀，因問曰：<span class="yinhao">「大王一戰而勝，遽捨步兵，又無攻具，輕騎直造城下，<span class="jiazhu">造，七到翻。</span>衆皆以爲不克，而卒取之，何也？」</span><span class="jiazhu">卒，子恤翻。</span>世民曰：<span class="yinhao">「羅㬋所將皆隴外之人，將驍卒悍；<span class="jiazhu">將，卽亮翻，又音如字，領也。悍，戶罕翻，又侯旰翻。</span>吾特出其不意而破之，斬獲不多。若緩之，則皆入城，仁果撫而用之，未易克也；<span class="jiazhu">易，以豉翻。</span>急之，則散歸隴外，折墌虛弱，仁果破膽，不暇爲謀，此吾所以克也。」</span><span class="jiazhu"><span class="yinhao">「折」</span>，當作<span class="yinhao">「析」</span>。音思歷翻。墌，章恕翻。</span>衆皆悅服。世民所得降卒，悉使仁果兄弟及宗羅㬋、翟長孫等將之，<span class="jiazhu">翟，萇伯翻。長，知兩翻。</span>與之射獵，無所疑間。<span class="jiazhu">間，古莧翻。</span>賊畏威銜恩，皆願效死。世民聞褚亮名，求訪，獲之，禮遇甚厚，引爲王府文學。<span class="jiazhu">自隋時親王府有文學。</span></p>
<p class="em2 strong">上遣使謂世民曰：<span class="jiazhu">使，疏吏翻。</span><span class="yinhao">「薛舉父子多殺我士卒，必盡誅其黨以謝冤魂。」</span>李密諫曰：<span class="yinhao">「薛舉虐殺無辜，此其所以亡也，陛下何怨焉！懷服之民，不可不撫！」</span>乃命戮其謀首，餘皆赦之。</p>
<p class="em2 strong">上使李密迎秦王世民於豳州，密自恃智略功名，見上猶有傲色；及見世民，不覺驚服，<span class="jiazhu">此豈獨相表服之哉？威靈氣燄足以服之也。</span>私謂殷開山曰：<span class="yinhao">「眞英主也，不如是，何以定禍亂乎！」</span></p>
<p class="em2 strong">詔以員外散騎常侍姜謩爲秦州刺史，<span class="jiazhu">曹魏末，置員外散騎常侍。散，悉亶翻。騎，奇寄翻。</span>謩撫以恩信，盜賊悉歸首，<span class="jiazhu">首，手又翻。</span>士民安之。</p>
<p class="em2 strong"><span class="yinwen">31</span>徐世勣據李密舊境，未有所屬。魏徵隨密至長安，<span class="jiaozhusup">【章：十二行本「安」下有「久不爲朝廷所知」七字；乙十一行本同；孔本同；張校同。】</span>乃自請安集山東，上以爲祕書丞，<span class="jiazhu">漢獻帝建安中，魏武爲魏王，置祕書令及二丞。</span>乘傳至黎陽，遺徐世勣書，<span class="jiazhu">傳，株戀翻。遺，于季翻。</span>勸之早降。世勣遂決計西向，謂長史陽翟郭孝恪曰：<span class="jiazhu">《隋志》：陽翟縣屬襄城郡。降，戶江翻。長，知兩翻。</span><span class="yinhao">「此民衆土地，皆魏公有也；<span class="jiazhu">李密建國，稱魏公。</span>吾若上表獻之，<span class="jiazhu">上，時掌翻。</span>是利主之敗，自爲功以邀富貴也，吾實恥之。今宜籍郡縣戶口士馬之數以啓魏公，使自獻之。」</span>乃遣孝恪詣長安，又運糧以餉淮安王神通。<span class="jiazhu">神通時安撫山東。</span>上聞世勣使者至，無表，止有啓與密，甚怪之。孝恪具言世勣意，上乃嘆曰：<span class="yinhao">「徐世勣不背德，不邀功，<span class="jiazhu">使，疏吏翻。背，蒲妹翻。</span>眞純臣也！」</span>賜姓李。<span class="jiazhu">時授世勣黎州總管，封英國公。《通鑑》書於明年閏二月。</span>以孝恪爲宋州刺史，<span class="jiazhu">復以梁郡爲宋州，此時唐未能有宋州也。</span>使與世勣經略虎牢以東，所得州縣，委之選補。<span class="jiazhu">委之選補官吏也。</span></p>
<p class="em2 strong"><span class="yinwen">32</span>癸丑，獨孤懷恩攻堯君素於蒲反。<span class="jiazhu">《漢志》作<span class="yinhao">「蒲反」</span>，後始作<span class="yinhao">「蒲坂」</span>。</span>行軍總管趙慈景尙帝女桂陽公主，爲君素所擒，梟首城外，以示無降意。<span class="jiazhu">梟，堅堯翻。降，戶江翻。</span></p>
<p class="em2 strong"><span class="yinwen">33</span>癸亥，秦王世民至長安，斬薛仁果於市，賜常達帛三百段。<span class="jiazhu">賞其不屈也。唐制，凡賜十段，其率絹三匹，布三端，綿四屯。若雜綵十段，則絲布二匹，紬二匹，綾二匹，縵四匹。</span>贈劉感平原郡公，諡忠壯。<span class="jiazhu">以其死節也。</span>撲殺仵士政於殿庭。<span class="jiazhu">撲，弼角翻，擊也。</span>以張貴尤淫暴，腰斬之。上享勞將士，因謂羣臣曰：<span class="yinhao">「諸公共相翊戴以成帝業，若天下承平，可共保富貴。使王世充得志，公等豈有種乎！<span class="jiazhu">因薛仁果君臣以相戒。勞，力到翻。種，章勇翻。</span>如薛仁果君臣，豈可不以爲前鑑也！」</span>己巳，以劉文靜爲戶部尙書，領陝東道行臺左僕射；復殷開山爵位。<span class="jiazhu">先是劉文靜、殷開山皆以淺水原之敗除名。</span></p>
<p class="em2 strong"><span class="yinwen">34</span>李密驕貴日久，又自負歸國之功，朝廷待之不副本望，<span class="jiazhu">事見上。</span>鬱鬱不樂。<span class="jiazhu">樂，音洛。</span>嘗遇大朝會，密爲光祿卿，當進食，<span class="jiazhu">《六典》：光祿卿之職，掌邦國酒醴、膳羞之事，總太官、珍羞、良醞、掌醢四署之官，屬朝會燕饗，則節其等差，量其豐約以供焉。故當進食。朝，直遙翻。</span>深以爲恥；退，以告左武衞大將軍王伯當。伯當心亦怏怏，<span class="jiazhu">怏，於兩翻。</span>因謂密曰：<span class="yinhao">「天下事在公度內耳。今東海公在黎陽，<span class="jiazhu">密封徐世勣爲東海公。</span>襄陽公在羅口，<span class="jiazhu">襄陽公，未知爲誰。按密將張善相時爲伊州刺史，據襄城，自襄城北出則羅口。蓋李密封善相爲襄城公，伯當指言之也。<span class="yinhao">「襄陽公」</span>，疑當作<span class="yinhao">「襄城公」</span>。</span>河南兵馬，屈指可計，豈得久如此也！」</span>密大喜，乃獻策於上曰：<span class="yinhao">「臣虛蒙榮寵，安坐京師，曾無報效；山東之衆皆臣故時麾下，請往收而撫之。馮藉國威，取王世充如拾地芥耳！」</span><span class="jiazhu">顏師古曰：地芥，謂草芥之橫在地上者；俯而拾之，言易而必得也。</span>上聞密故將士多不附世充，亦欲遣密往收之，羣臣多諫曰：<span class="yinhao">「李密狡猾好反，<span class="jiazhu">將，卽亮翻。好，呼到翻。</span>今遣之，如投魚於泉，放虎於山，必不反矣！」</span>上曰：<span class="yinhao">「帝王自有天命，非小子所能取。借使叛去，如以蒿箭射蒿中耳！<span class="jiazhu">蒿，蓬蕭之屬，叢生於地，人皆賤其無用。剡蒿爲箭，射之蒿中，言其無用而不足惜也。北齊源文宗曰：<span class="yinhao">「國家視淮南同於蒿箭，」</span>蓋蒿箭之言尙矣。射，而亦翻。</span>今使二賊交鬬，吾可以坐收其弊。」</span>辛未，遣密詣山東，收其餘衆之未下者。密請與賈閏甫偕行，上許之，命密及閏甫同升御榻，賜食，傳飲巵酒曰：<span class="yinhao">「吾三人同飲是酒以明同心，善建功名，以副朕意。丈夫一言許人，千金不易。有人確執不欲弟行，<span class="jiazhu">上呼李密爲弟。</span>朕推赤心於弟，非他人所能間也。」</span><span class="jiazhu">間，古莧翻。</span>密、閏甫再拜受命。上又以王伯當爲密副而遣之。<span class="jiazhu">《考異》曰：《高祖實錄》：<span class="yinhao">「未幾，聞其下兵皆不附王世充，令密收集餘衆以圖洛陽。密言於高祖曰：『臣入朝日淺，不願違離。又在朝公卿，未甚委信，願得陛下腹心左右與臣同去。』高祖曰：『朕推赤心於人，終無疑阻，但有益國利人，卽當專決。』」</span>今從《蒲山公傳》。</span></p>
<p class="em2 strong"><span class="yinwen">35</span>有大鳥五集于樂壽，<span class="jiazhu">樂，音洛。</span>羣鳥數萬從之，經日乃去。竇建德以爲己瑞，改元五鳳。宗城人有得玄圭獻於建德者，宋正本及景城丞會稽孔德紹皆曰：<span class="yinhao">「此天所以賜大禹也，<span class="jiazhu">《隋志》：宗城縣屬清河郡，舊曰廣宗，仁壽元年改焉，避煬帝諱也。景城縣屬河間郡，舊曰成平，開皇十八年改。隋改越州爲會稽郡。禹平水土，錫玄圭，告厥成功，蓋堯錫之也。宋正本等引爲天瑞以諂建德，過矣。隋，縣置令、丞。會，古外翻。</span>請改國號曰夏。」</span><span class="jiazhu">竇建德初稱長樂王。夏，戶雅翻。</span>建德從之。以正本爲納言，德紹爲內史侍郎。</p>
<p class="em2 strong">初，王須拔掠幽州，中流矢死，<span class="jiazhu">中，竹仲翻。《考異》曰：《革命記》云：<span class="yinhao">「須拔衆散奔突厥，突厥以爲南面可汗。」</span>今從《唐書》。</span>其將魏刀兒代領其衆，據深澤，掠冀、定之間，<span class="jiazhu">《隋志》，深澤縣屬博陵郡。劉昫曰：治滹沱河北。宋白曰：以界內水澤深廣名縣。時復信都郡爲冀州，博陵郡爲定州。將，卽亮翻。</span>衆至十萬，自稱魏帝。建德僞與連和，刀兒弛備，建德襲擊破之，遂圍深澤；其徒執刀兒降，建德斬之，盡幷其衆。<span class="jiazhu">降，戶江翻。</span></p>
<p class="em2 strong">易、定等州皆降，唯冀州刺史麴稜不下。<span class="jiazhu">麴稜時附於唐。</span>稜壻崔履行，暹之孫也，<span class="jiazhu">崔暹事齊高氏父子，以不畏強禦用。</span>自言有奇術，可使攻者自敗，稜信之。履行命守城者皆坐，毋得妄鬬，曰：<span class="yinhao">「賊雖登城，汝曹勿怖，<span class="jiazhu">怖，普布翻。</span>吾將使賊自縛。」</span>於是爲壇，夜，設章醮，然後自衣衰絰，<span class="jiazhu">衣，於旣翻。衰，倉回翻。絰，徒結翻。</span>杖竹登北樓慟哭；又令婦女升屋四面振裙。建德攻之急，稜將戰，履行固止之。俄而城陷，履行哭猶未已。<span class="jiazhu">自古以來，信妖人之言以喪師亡城者多矣，然後世之人猶有信而不悟者，若高駢、李守貞之徒是也。</span>建德見稜曰：<span class="yinhao">「卿忠臣也！」</span>厚禮之，以爲內史令。</p>
<p class="em2 strong"><span class="yinwen">36</span>十二月，壬申，詔以秦王世民爲太尉、使持節、陝東道大行臺，<span class="jiazhu">使，疏吏翻。</span>其蒲州、河北諸府兵馬並受節度。<span class="jiazhu">復以河東郡爲蒲州。河北，謂大河以北，黎、相之地。諸府，諸總管府。</span></p>
<p class="em2 strong"><span class="yinwen">37</span>癸酉，西突厥曷娑那可汗<span class="jiazhu">厥，九勿翻。娑，蘇何翻。可，從刊入聲。汗，音寒。降，戶江翻。</span>自宇文化及所來降。<span class="jiazhu">隋煬帝以曷娑那自從，煬帝弒，從化及。</span></p>
<p class="em2 strong"><span class="yinwen">38</span>隋將堯君素守河東，<span class="jiazhu">將，卽亮翻。</span>上遣呂紹宗、韋義節、獨孤懷恩相繼攻之，俱不下。<span class="jiazhu">義寧元年九月，屈突通留堯君素守河東，呂紹宗攻之不克；以韋義節代之，又不克；武德元年九月，以獨孤懷恩代之，仍不下。</span>時外圍嚴急，君素爲木鵝，置表於頸，具論事勢，浮之於河；河陽守者得之，達於東都。皇泰主見而歎息，拜君素金紫光祿大夫。龐玉、皇甫無逸自東都來降，上悉遣詣城下，爲陳利害，<span class="jiazhu">爲，于僞翻。</span>君素不從。<span class="jiazhu">《考異》曰：《高祖實錄》：<span class="yinhao">「令宇文士及爲陳利害。」</span>按宇文化及爲竇建德所擒，士及乃自歸於唐。《實錄》誤也。今從《隋書》。</span>又賜金券，許以不死。其妻又至城下，謂之曰：<span class="yinhao">「隋室已亡，君何自苦！」</span>君素曰：<span class="yinhao">「天下名義，非婦人所知！」</span>引弓射之，應弦而倒。<span class="jiazhu">射，而亦翻。《考異》曰：《實錄》云：<span class="yinhao">「妻號慟而去。」</span>今從《隋書》。</span>君素亦自知不濟，然志在守死，每言及國家，未嘗不歔欷。<span class="jiazhu">歔，音虛。欷，音希，又許旣翻。</span>謂將士曰：<span class="yinhao">「吾昔事主上於藩邸，<span class="jiazhu">《隋書·堯君素傳》：煬帝爲晉王，君素以左右從。</span>大義不得不死。必若隋祚永終，天命有屬，<span class="jiazhu">屬，之欲翻。</span>自當斷頭以付諸君，聽君等持取富貴。<span class="jiazhu">斷，丁管翻。</span>今城池甚固，倉儲豐備，大事猶未可知，不可橫生心也！」</span><span class="jiazhu">橫，戶孟翻。</span>君素性嚴明，善御衆，下莫敢叛。久之，倉粟盡，人相食；又獲外人，微知江都傾覆。丙子，君素左右薛宗、李楚客殺君素以降，傳首長安。<span class="jiazhu">降，戶江翻；下同。</span>君素遣朝散大夫解人王行本將精兵七百在他所，<span class="jiazhu">解，漢古縣也，後魏曰安定，西魏改曰南解，又改曰綏化，又曰虞鄕；武德元年，更名解縣，別置虞鄕縣，並屬蒲州。朝，直遙翻。散，悉亶翻。解，戶買翻。將，卽亮翻。</span>聞之，赴救不及，因捕殺君素者黨與數百人，悉誅之，復乘城拒守，<span class="jiazhu">復，扶又翻，又音如字。</span>獨孤懷恩引兵圍之。</p>
<p class="em2 strong"><span class="yinwen">39</span>丁酉，<span class="jiaozhusup">【章：十二行本「酉」作「丑」；乙十一行本同；孔本同；張校同。】</span>隋襄平太守鄧暠以柳城、北平二郡來降，以暠爲營州總管。<span class="jiazhu">隋置襄平、柳城郡，皆在遼西郡柳城縣界。北平郡，卽平州盧龍之地。時復以遼西郡爲營州。守，式又翻。暠，工老翻。</span></p>
<p class="em2 strong"><span class="yinwen">40</span>辛巳，太常卿鄭元璹擊朱粲於商州，破之。<span class="jiazhu">復以上洛郡爲商州。璹，殊玉翻。</span></p>
<p class="em2 strong"><span class="yinwen">41</span>初，宇文化及遣使招羅藝，藝曰：<span class="yinhao">「我隋臣也。」</span>斬其使者，爲煬帝發喪，臨三日。<span class="jiazhu">使，疏吏翻。爲，于僞翻。臨，力鴆翻。</span>竇建德、高開道各遣使招之，藝曰：<span class="yinhao">「建德、開道，皆劇賊耳！吾聞唐公已定關中，人望歸之。此眞吾主也，吾將從之，敢沮議者斬！」</span><span class="jiazhu">沮，在呂翻。</span>會張道源慰撫山東，藝遂奉表，與漁陽、上谷等諸郡皆來降。癸未，詔以藝爲幽州總管。<span class="jiazhu">隋大業初，置漁陽郡於無終。唐復以涿郡爲幽州。《考異》曰：《創業注》：<span class="yinhao">「藝以武德元年二月降。」</span>《舊》云三年，《新書》云二年，皆誤也。今從《實錄》。</span>薛萬均，世雄之子也，<span class="jiazhu">薛世雄死見一百八十四卷義寧元年。</span>與弟萬徹俱以勇略爲藝所親待，詔以萬均爲上柱國、永安郡公，萬徹爲車騎將軍、武安縣公。<span class="jiazhu">唐制，上柱國、郡公皆正二品，縣公從二品；車騎將軍則諸衞郎將之職也，正五品。騎，奇寄翻；下同。</span></p>
<p class="em2 strong">竇建德旣克冀州，兵威益盛，帥衆十萬寇幽州。<span class="jiazhu">帥，讀曰率；下同。</span>藝將逆戰，萬均曰：<span class="yinhao">「彼衆我寡，出戰必敗，不若使羸兵背城阻水爲陳，<span class="jiazhu">羸，倫爲翻。背，蒲妹翻。陳，讀曰陣。</span>彼必渡水擊我。萬均請以精騎百人伏於城旁，俟其半渡擊之，蔑不勝矣。」</span>藝從之。建德果引兵渡水，萬均邀擊，大破之。建德竟不能至其城下，乃分兵掠霍堡及雍奴等縣，<span class="jiazhu">霍堡，蓋世亂，霍氏宗黨築堡以自固，因以爲名。雍奴，漢古縣，《唐志》屬幽州，天寶改爲武清縣。</span>藝復邀擊，敗之。<span class="jiazhu">復，扶又翻。敗，補邁翻。</span>凡相拒百餘日，建德不能克，乃還樂壽。<span class="jiazhu">樂，音洛。</span></p>
<p class="em2 strong">藝得隋通直謁者溫彥博，以爲司馬。<span class="jiazhu">隋煬帝置謁者臺，有司朝謁者、通事謁者、通直謁者、將事謁者。</span>藝以幽州歸國，彥博贊成之；詔以彥博爲幽州總管府長史，未幾，徵爲中書侍郎。<span class="jiazhu">長，知兩翻。幾，居豈翻。</span>兄大雅，時爲黃門侍郎，與彥博對居近密，<span class="jiazhu">黃門侍郎居門下省，謂之東省；中書侍郎居中書省，謂之西省；故曰對居近密。</span>時人榮之。</p>
<p class="em2 strong"><span class="yinwen">42</span>以西突厥曷娑那可汗爲歸義王，<span class="jiazhu">厥，九勿翻。娑，素那翻。可，從刊入聲。汗，音寒。</span>曷娑那獻大珠，上曰：<span class="yinhao">「珠誠至寶；然朕寶王赤心，珠無所用。」</span>竟還之。</p>
<p class="em2 strong"><span class="yinwen">43</span>乙酉，車駕幸周氏陂，過故墅。<span class="jiaozhusup">【章：十二行本「墅」下有「丁亥還宮」四字；乙十一行本同；孔本同；張校同；退齋校同。】</span><span class="jiazhu">《水經註》：白渠尾入櫟陽而東南注于渭。故渠逕漢丞相周勃冢南，冢北有亞夫冢，故渠東南有周氏曲渠，又南逕漢景帝陵南，又東南注于渭。周氏曲，卽周氏陂也，在高陵縣界。故墅，在高陵縣西十里店，上舊所居也；武德六年，名龍躍宮。</span></p>
<p class="em2 strong"><span class="yinwen">44</span>初，羌豪旁企地以所部附薛舉，<span class="jiazhu">旁，步光翻，羌姓也。</span>及薛仁果敗，企地來降，留長安。企地不樂，<span class="jiazhu">企，去智翻。樂，音洛。</span>帥其衆數千叛，入南山，出漢川，<span class="jiazhu">帥，讀曰率。此自長安南山諸谷出漢川。漢川，卽漢中。</span>所過殺掠。武候大將軍龐玉擊之，爲企地所敗。<span class="jiazhu">敗，補邁翻。</span>企地<span class="jiaozhusup">【據張校補。】</span>行至始州，<span class="jiazhu">普安，漢梓潼縣，廣漢郡治焉；宋置南安郡，梁置南梁州，後改安州，西魏改爲始州；大業初，改爲普安郡，唐復爲始州，先天二年，改爲劍州。</span>掠女子王氏，與俱醉臥野外；王氏拔其佩刀，斬首送梁州，<span class="jiazhu">唐改漢川郡爲梁州。</span>其衆遂潰。詔賜王氏號爲崇義夫人。</p>
<p class="em2 strong"><span class="yinwen">45</span>壬辰，王世充帥衆三萬圍穀州，<span class="jiazhu">新安縣，後周置中州及東垣縣，州尋廢；開皇十六年置穀州，仁壽四年州廢，又廢新安入東垣；大業初，改名新安縣，屬河南郡；義寧二年，破段達，置新安郡；武德元年，改穀州，取穀水爲名。帥，讀曰率。</span>刺史任瓌拒卻之。<span class="jiazhu">任，音壬。瓌，古回翻。</span></p>
<p class="em2 strong"><span class="yinwen">46</span>上使李密分其麾下之半留華州，<span class="jiazhu">周宣王封其弟友於鄭，自漢以來爲鄭縣；後魏置東雍州及華山郡，西魏改曰華州；開皇初，州廢；大業初，郡廢爲鄭縣，屬京兆郡；義寧元年，析京兆之鄭、華陰置華陰郡，尋改華州。華，戶化翻。</span>將其半出關。<span class="jiazhu">將，卽亮翻。</span>長史張寶德預在行中，恐密亡去，罪相及；上封事，言其必叛。<span class="jiazhu">長，知兩翻。上，時掌翻。</span>上意乃中變，又恐密驚駭，乃降敕書勞來，<span class="jiazhu">勞，力到翻。來，力代翻。</span>令密留所部徐行，單騎入朝，更受節度。<span class="jiazhu">騎，奇寄翻。朝，直遙翻。</span></p>
<p class="em2 strong">密至稠桑，得敕，謂賈閏甫曰：<span class="yinhao">「敕遣我去，無故復召我還，<span class="jiazhu">稠，直留翻。復，扶又翻。</span>天子曏云，『有人確執不許』，此譖行矣。吾今若還，無復生理，不若破桃林縣，<span class="jiazhu">開皇十六年，分閿鄕、陝置桃林縣，取古桃林之塞以名縣也，在陝西四十五里。</span>收其兵糧，北走渡河。比信達熊州，<span class="jiazhu">宜陽縣，後魏置宜陽郡，東魏置陽州，後周改曰熊州，開皇初，郡廢，大業初，州廢，屬河南郡。義寧二年，破段達，置宜陽郡。武德元年，置熊州，取熊耳山以名州。杜佑曰：熊州，今福昌縣。比，必寐翻。</span>吾已遠矣。茍得至黎陽，大事必成。<span class="jiazhu">言欲就徐世勣也。</span>公意如何？」</span>閏甫曰：<span class="yinhao">「主上待明公甚厚；況國家姓名，著在圖讖，<span class="jiazhu">讖，楚譖翻。</span>天下終當一統。明公旣已委質，<span class="jiazhu">質，職日翻。</span>復生異圖；<span class="jiazhu">復，扶又翻；下同。</span>任瓌、史萬寶據熊、穀二州，<span class="jiazhu">任，音壬。瓌，古回翻。</span>此事朝舉，彼兵夕至，雖克桃林，兵豈暇集，一稱叛逆，誰復容人！爲明公計，不若且應朝命，<span class="jiazhu">朝，直遙翻。</span>以明元無異心，自然浸潤不行；<span class="jiazhu">《論語》曰：浸潤之譖不行焉。閏甫引此。</span>更欲出就山東，徐思其便可也。」</span>密怒曰：<span class="yinhao">「唐使吾與絳、灌同列，何以堪之！<span class="jiazhu">言不得如韓、彭割地而王，使與周勃、灌嬰同列。</span>且讖文之應，彼我所共。今不殺我，聽使東行，足明王者不死；縱使唐遂定關中，山東終爲我有。天與不取，乃欲束手投人！公，吾之心腹，何意如是！若不同心，當斬而後行！」</span>閏甫泣曰：<span class="yinhao">「明公雖云應讖，近察天人，稍已相違。今海內分崩，人思自擅，強者爲雄；明公奔亡甫爾，誰相聽受！且自翟讓受戮之後，<span class="jiazhu">翟，萇伯翻。</span>人皆謂明公棄恩忘本，今日誰肯復以所有之兵束手委公乎！彼必慮公見奪，逆相拒抗，一朝失勢，豈有容足之地哉！自非荷恩殊厚者，詎肯深言不諱乎！<span class="jiazhu">荷，下可翻。</span>願明公熟思之，但恐大福不再。<span class="jiazhu">楚靈王之言。</span>茍明公有所措身，閏甫亦何辭就戮！」</span>密大怒，揮刃欲擊之；王伯當等固請，乃釋之。閏甫奔熊州。伯當亦止密，以爲未可；密不從。伯當乃曰：<span class="yinhao">「義士之志，不以存亡易心。公必不聽，伯當與公同死耳，然恐終無益也。」</span></p>
<p class="em2 strong">密因執使者，斬之。庚子旦，密紿桃林縣官曰：<span class="yinhao">「奉詔蹔還京師，<span class="jiazhu">使，疏吏翻。紿，徒亥翻。蹔，與暫同。</span>家人請寄縣舍。」</span>乃簡驍勇數十人，著婦人衣，戴冪䍦，<span class="jiazhu">驍，堅堯翻。著，側略翻。冪，莫狄翻。䍦，音離。</span>藏刀裙下，詐爲妻妾，自帥之入縣舍，<span class="jiazhu">帥，讀曰率；下同。</span>須臾，變服突出，因據縣城。驅掠徒衆，直趣南山，<span class="jiazhu">趣，七喻翻，又逡須翻。</span>乘險而東，遣人馳告故將伊州刺史襄城張善相，令以兵應接。<span class="jiazhu">《五代志》：襄城郡，東魏置北荊州；後周改曰和州；開皇初，改曰伊州；大業初，改曰汝州，尋改爲郡。李密復開皇舊州名。杜佑曰：伊州，今陸渾縣。將，卽亮翻。相，息亮翻。</span></p>
<p class="em2 strong">右翊衞將軍史萬寶鎭熊州，謂行軍總管盛彥師曰：<span class="yinhao">「李密，驍賊也，<span class="jiazhu">驍，堅堯翻。</span>又輔以王伯當，今決策而叛，殆不可當也。」</span>彥師笑曰：<span class="yinhao">「請以數千之衆邀之，必梟其首。」</span><span class="jiazhu">梟，古堯翻。</span>萬寶曰：<span class="yinhao">「公以何策能爾？」</span>彥師曰：<span class="yinhao">「兵法尙詐，不可爲公言之。」</span><span class="jiazhu">爲，于僞翻。</span>卽帥衆踰熊耳山<span class="jiazhu">熊耳山，在熊州南。</span>南，據要道，<span class="jiazhu">南字當屬上句。</span>令弓弩夾路乘高，刀楯伏於溪谷，<span class="jiazhu">楯，食尹翻。</span>令之曰：<span class="yinhao">「俟賊半渡，一時俱發。」</span>或問曰：<span class="yinhao">「聞李密欲向洛州，而公入山，何也？」</span><span class="jiazhu">洛州，謂洛陽。</span>彥師曰：<span class="yinhao">「密聲言向洛，實欲出人不意，走襄城，就張善相耳。<span class="jiazhu">走，音奏。相，息亮翻。</span>若賊入谷口，我自後追之，山路險隘，無所施力，一夫殿後，必不能制。<span class="jiazhu">殿，丁練翻。</span>今吾先得入谷，擒之必矣。」</span></p>
<p class="em2 strong">李密旣渡陝，以爲餘不足慮，<span class="jiazhu">陝州之兵旣不能邀密，密自以爲踰山而南，他無邀阻，不足慮也。陝，失冉翻。</span>遂擁衆徐行，果踰山南出。彥師擊之，密衆首尾斷絕，不得相救，遂斬密及伯當，俱傳首長安。<span class="jiazhu">《考異》曰：《河洛記》：<span class="yinhao">「密因執驛使者斬之，曉入桃林，詐縣官翻據縣，城中驚悸，莫敢當者；驅掠畜產趨南山。時右翊衞將軍、上柱國、太平公史萬寶在熊州，旣聞密叛，遣將劉善武領兵追躡。善武兄善績往在洛口，爲密所屠，善武因此發憤，志在取密，十日十夜，倍道兼行，百方羅捕，無暫休息。追至陸渾縣南七十里，與密相及，連戰轉鬬，一步一前，驅密於邢公山，與王伯當死之。」</span>今從《實錄》及《舊書》。</span>彥師以功賜爵葛國公，<span class="jiaozhusup">【章：十二行本「公」下有「拜武衞將軍」五字；乙十一行本同；孔本同；張校同；退齋校同。】</span>仍領熊州。<span class="jiazhu"><span class="yinhao">「領」</span>，當依《舊書》作<span class="yinhao">「鎭」</span>。</span></p>
<p class="em2 strong">李世勣在黎陽，上遣使以密首示之，告以反狀。世勣北面拜伏號慟，表請收葬；<span class="jiazhu">使，疏吏翻。號，戶刀翻。</span>詔歸其尸。世勣爲之行服，備君臣之禮。<span class="jiazhu">世勣以此受知於太宗。爲，于僞翻。</span>大具儀衞，舉軍縞素，葬密于黎陽山南。<span class="jiazhu">縞，工老翻。</span>密素得士心，哭者多歐血。</p>
<p class="em2 strong"><span class="yinwen">47</span>隋右武衞大將軍李景守北平，高開道圍之，歲餘不能克。遼西太守鄧暠將兵救之，景帥其衆遷于柳城；<span class="jiazhu">守，式又翻。暠，古老翻。將，卽亮翻。帥，讀曰率；下同。</span>後將還幽州，於道爲盜所殺。開道遂取北平，進陷漁陽郡，有馬數千匹，衆且萬，自稱燕王，改元始興，<span class="jiazhu">《考異》曰：《實錄》、《唐書》皆無開道年號。柳璨註《正閏位曆》年號天成，李昉《歷代年號》亦如之。宋庠《紀年通譜》：<span class="yinhao">「開道年號始興。」</span>云出《歷代紀要錄》。此號未知孰是。今從《紀要》。</span>都漁陽。</p>
<p class="em2 strong">懷戎沙門高曇晟<span class="jiazhu">劉昫曰：懷戎，後漢之潘縣，屬上谷郡；北齊改爲懷戎縣；隋屬幽州涿郡。曇，徒含翻。晟，承正翻。</span>因縣令設齋，士民大集，曇晟與僧五千人擁齋衆而反，殺縣令及鎭將，<span class="jiazhu">將，卽亮翻。</span>自稱大乘皇帝，立尼靜宣爲邪輸皇后，<span class="jiazhu">釋氏以人之性識根業各差，故有大乘、小乘之說。</span>改元法輪。遣使招開道，立爲齊王。開道帥衆五千人歸之，<span class="jiazhu">使，疏吏翻。帥，讀曰率。</span>居數月，襲殺曇晟，悉幷其衆。</p>
<p class="em2 strong"><span class="yinwen">48</span>有犯法不至死者，上特命殺之。監察御史李素立諫曰：<span class="jiazhu">《六典》：監察御史，蓋取秦監郡御史以名官。晉孝武太元中，創置檢校御史。後周秋官府，有司憲旅下士，隋初改爲監察御史，從八品上。監，工銜翻。</span><span class="yinhao">「三尺法，王者所與天下共也；<span class="jiazhu">《漢書》：客謂杜周曰：<span class="yinhao">「君爲廷尉，不循三尺法。」</span>孟康《註》云：以三尺竹簡書法律也。</span>法一動搖，人無所措手足。陛下甫創洪業，柰何棄法！臣忝法司，不敢奉詔。」</span>上從之。自是特承恩遇，命所司授以七品清要官；所司擬雍州司戶，<span class="jiazhu">雍，於用翻。</span>上曰：<span class="yinhao">「此官要而不清。」</span>又擬祕書郎，上曰：<span class="yinhao">「此官清而不要。」</span>遂擢授侍御史。<span class="jiazhu">《六典》：侍御史，從六品上。杜佑曰：唐侍御史之職有四，謂推、彈、公廨、雜事。推者，掌推鞫；彈者，掌彈舉；公廨，知公廨事；雜事，臺事總悉判之。</span>素立，義深之曾孫也。<span class="jiazhu">李義深，趙郡著姓，事高齊，史云人位兼美。</span></p>
<p class="em2 strong">上以舞胡安比<span class="jiaozhusup">【嚴：「比」改「叱」。】</span>奴爲散騎侍郎。<span class="jiazhu">散，悉亶翻。騎，奇寄翻。</span>禮部尙書李綱諫曰：<span class="yinhao">「古者樂工不與士齒，雖賢如子野、師襄，皆<span class="jiaozhusup">【章：十二行本「皆」下有「終身繼」三字；乙十一行本同；孔本同；張校同；退齋校同。】</span>世不易其業。<span class="jiazhu">子野，晉樂師曠字。襄，魯樂師。</span>唯齊末封曹妙達爲王，安馬駒爲開府，有國家者以爲殷鑑。<span class="jiazhu">齊後主亡國，亦此之由。《詩》云：殷監不遠，在夏后之世。</span>今天下新定，建義功臣，行賞未遍，高才碩學，猶滯草萊；而先擢舞胡爲五品，使鳴玉曳組，趨翔廊廟，<span class="jiazhu">組，則古翻。</span>非所以規模後世也。」</span>上不從，曰：<span class="yinhao">「吾業已授之，不可追也。」</span></p>
<p class="margin2">陳嶽論曰：受命之主，發號出令，爲子孫法；一不中理，則爲厲階。<span class="jiazhu">中，竹仲翻。</span>今高祖曰<span class="yinhao">「業已授之，不可追」</span>，茍授之而是，則已；授之而非，胡不可追歟！君人之道，不得不以<span class="yinhao">「業已授之」</span>爲誡哉！</p>
<p class="em2 strong"><span class="yinwen">49</span>李軌吏部尙書梁碩，有智略，軌常倚之以爲謀主。碩見諸胡浸盛，陰勸軌宜加防察，由是與戶部尙書安脩仁有隙。<span class="jiazhu">其後安脩仁兄弟縛軌以歸於唐，卒如梁碩所慮。</span>軌子仲琰嘗詣碩，碩不爲禮，乃與脩仁共譖碩於軌，誣以謀反，軌酖碩，殺之。有胡巫謂軌曰：<span class="yinhao">「上帝當遣玉女自天而降。」</span>軌信之，發民築臺以候玉女，勞費甚廣。河右饑，人相食，軌傾家財以賑之；不足，欲發倉粟，<span class="jiazhu">賑，津忍翻。</span>召羣臣議之，曹珍等皆曰：<span class="yinhao">「國以民爲本，豈可愛倉粟而坐視其死乎！」</span>謝統師等皆故隋官，心終不服，<span class="jiazhu">謝統師等爲軌所執，見一百八十四卷義寧元年七月。</span>密與羣胡爲黨，排軌故人，乃詬珍曰：<span class="jiazhu">詬，苦候翻。</span><span class="yinhao">「百姓餓者自是羸弱，勇壯之士終不至此。國家倉粟以備不虞，豈可散之以飼羸弱！<span class="jiazhu">羸，倫爲翻。飼，祥吏翻。</span>僕射茍悅人情，不爲國計，非忠臣也。」</span>軌以爲然，由是士民離怨。<span class="jiazhu">爲李軌敗亡張本。</span></p>
</div></body></html>