<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百七十四·後唐紀三·莊宗光聖神閔孝皇帝下·明宗聖德和武欽孝皇帝上之上</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="後唐紀三">後唐紀三</span></span></h1>
<p><span class="jiazhu">起旃蒙作噩<span class="biaozhusup" data-rel="（乙酉）"></span>十一月，盡柔兆閹茂<span class="biaozhusup" data-rel="（丙戌）"></span>三月，不滿一年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="莊宗光聖神閔孝皇帝下">莊宗光聖神閔孝皇帝下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="同光三年">同光三年</span></span><span class="biaozhusup" data-rel="（乙酉、西元九二五年）"></span></p>
<p class="em2 strong"><span class="yinwen">1</span>十一月，丙申，蜀主至成都，百官及後宮迎于七里亭。<span class="jiazhu">亭去成都城七里，因以爲名。</span>蜀主入妃嬪中作回鶻隊入宮。<span class="jiazhu">效回鶻曳隊以入宮。</span>丁酉，出見羣臣於文明殿，<span class="jiazhu">按《五代會要》，梁開明元年改洛陽宮貞觀殿爲文明殿。貞觀殿，洛陽宮前殿也，唐昭宗遷洛後更名。今蜀亦有文明殿。蜀宮倣唐宮之制；意文明，唐末殿名也。</span>泣下霑襟，君臣相視，竟無一言以救國患。</p>
<p class="em2 strong">戊戌，李紹琛至利州，脩桔柏浮梁。<span class="jiazhu">桔柏浮梁爲蜀所斷，故脩之以濟。</span>昭武節度使林思諤先棄城奔閬州，<span class="jiazhu">蜀置昭武節度於利州。《九域志》：利州東南至閬州二百三十五里。</span>遣使請降。甲辰，魏王繼岌至劍州，<span class="jiazhu">《九域志》：劍州東北至利州一百九十里。</span>蜀武信節度使兼中書令王宗壽以遂、合、渝、瀘、昌五州降。<span class="jiazhu">蜀置武信軍於遂州。</span></p>
<p class="em2 strong">王宗弼至成都，登大玄門，嚴兵自衞。蜀主及太后自往勞之，<span class="jiazhu">勞，力到翻。</span>宗弼驕慢無復臣禮。乙巳，劫遷蜀主及太后後宮諸王于西宮，收其璽綬，<span class="jiazhu">璽，斯氏翻。綬，音受。</span>使親吏於義興門邀取內庫金帛，悉歸其家。其子承涓杖劍入宮，取蜀主寵姬數人以歸。<span class="jiazhu">涓，圭淵翻。</span>丙午，宗弼自稱權西川兵馬留後。</p>
<p class="em2 strong">李紹琛進至綿州，<span class="jiazhu">《九域志》：劍州西至綿州二百八十里。</span>倉庫民居已爲蜀兵所燔，又斷綿江浮梁，<span class="jiazhu">斷，丁管翻。綿州謂之左綿，以綿水逕其左故也。</span>水深，無舟楫可渡，紹琛謂李嚴曰：<span class="yinhao">「吾懸軍深入，利在速戰。乘蜀人破膽之時，但得百騎過鹿頭關，彼且迎降不暇；<span class="jiazhu">降，戶江翻；下同。</span>若俟脩繕橋梁，必留數日，或敎王衍堅閉近關，折吾兵勢。<span class="jiazhu">近關，卽謂鹿頭關。折，之舌翻。</span>儻延旬浹，則勝負未可知矣。」</span><span class="jiazhu">言深入之兵利於飄忽震蕩，難以持久。</span>乃與嚴乘馬浮渡江，從兵得濟者僅千人<span class="jiazhu">從，才用翻。</span>溺死者亦千餘人，遂入鹿頭關；丁未，進據漢州；<span class="jiazhu">《九域志》：綿州西南至漢州一百八十九里。</span>居三日，後軍始至。</p>
<p class="em2 strong">宗弼遣使以幣馬牛酒勞軍，且以蜀主書遺李嚴<span class="jiazhu">遺，唯季翻。</span>曰：<span class="yinhao">「公來吾卽降。」</span>或謂嚴：<span class="jiazhu">或謂嚴者，或以人語嚴也。</span><span class="yinhao">「公首建伐蜀之策，<span class="jiazhu">事見上卷上年。</span>蜀人怨公深入骨髓，不可往。」</span>嚴不從，欣然馳入成都，<span class="jiazhu">《九域志》：漢州南至成都九十五里。</span>撫諭吏民，告以大軍繼至。蜀君臣後宮皆慟哭。蜀主引嚴見太后，以母妻爲託。宗弼猶乘城爲守備，嚴悉命撤去樓櫓。<span class="jiazhu">乘，登也。去，羌呂翻。</span></p>
<p class="em2 strong">己酉，魏王繼岌至綿州，蜀主命翰林學士李昊草降表，又命中書侍郎、同平章事王鍇草降書，<span class="jiazhu">降表以上皇帝，降書以達軍前。鍇，口駭翻。</span>遣兵部侍郎歐陽彬奉之以迎繼岌及郭崇韜。</p>
<p class="em2 strong">王宗弼稱蜀君臣久欲歸命，而內樞密使宋光嗣、景潤澄、宣徽使李周輅、歐陽晃熒惑蜀主；皆斬之，函首送繼岌。又責文思殿大學士、禮部尙書、成都尹韓昭佞諛，梟于金馬坊門。<span class="jiazhu">金馬坊在成都城中，以有金馬碧雞祠，因而名坊。又有碧雞坊。</span>內外馬步都指揮使兼中書令徐延瓊、果州團練使潘在迎、嘉州刺史顧在珣及諸貴戚皆惶恐，傾其家金帛妓妾以賂宗弼，僅得免死。<span class="jiazhu">妓，渠綺翻。</span>凡素所不快者，宗弼皆殺之。</p>
<p class="em2 strong">辛亥，繼岌至德陽。<span class="jiazhu">《九域志》：德陽縣在漢州東北八十五里。</span>宗弼遣使奉牋，稱已遷蜀主於西第，<span class="jiazhu">已奉表降唐，不敢稱西宮，故稱西第。</span>安撫軍城，以俟王師。又使其子承班以蜀主後宮及珍玩賂繼岌及郭崇韜，求西川節度使，繼岌曰：<span class="yinhao">「此皆我物，奚以獻爲！」</span>留其物而遣之。<span class="jiazhu">宗弼之獻，繼岌之留，賢不肖之相去，其間不能以寸。</span></p>
<p class="em2 strong">李紹琛留漢州八日以俟都統，<span class="jiazhu">都統，繼岌也。</span>甲寅，繼岌至漢州，王宗弼迎謁；乙卯，至成都。丙辰，李嚴引蜀主及百官儀衞出降於升遷橋，<span class="jiazhu">按薛《史》，升遷橋在成都北五里。</span>蜀主白衣、銜璧、牽羊，草繩縈首，百官衰絰、徒跣、輿櫬，號哭俟命。<span class="jiazhu">衰，倉回翻。櫬，初覲翻。空棺爲櫬。號，戶刀翻。</span>繼岌受璧，崇韜解縛，焚櫬，承制釋罪；君臣東北向拜謝。<span class="jiazhu">唐昭宗大順二年王建取蜀，至衍而亡。</span>丁巳，大軍入成都。崇韜禁軍士侵掠，市不改肆。自出師至克蜀，凡七十日。<span class="jiazhu">《考異》曰：《實錄》：<span class="yinhao">「自興師出洛至定蜀城，計七十五日。」</span>薛《史》因之。按唐軍九月戊申離洛城，十一月丁巳入成都，止七十日耳，《實錄》、薛《史》誤也。</span>得節度十，<span class="jiazhu">武德、武信、永平、武泰、鎭江、山南、武定、天雄、武興、昭武凡十節度，西川爲蜀都，不與也。</span>州六十四，<span class="jiazhu">歐《史·職方考》：前蜀所有益、漢、彭、蜀、綿、眉、嘉、劍、梓、遂、果、閬、普、陵、資、榮、簡、邛、黎、雅、維、茂、文、龍、黔、施、夔、忠、萬、歸、峽、興、利、開、通、涪、渝、瀘、合、昌、巴、蓬、集、壁、渠、戎、梁、洋、金、秦、鳳、階、成五十三州而已。</span>縣二百四十九，兵三萬，鎧仗、錢糧、金銀、繒錦共以千萬計。<span class="jiazhu">繒，慈陵翻。</span></p>
<p class="em2 strong">高季興聞蜀亡，方食，失匕箸，<span class="jiazhu">箸，遲倨翻。</span>曰：<span class="yinhao">「是老夫之過也。」</span><span class="jiazhu">高季興勸伐蜀見二百七十二卷元年。</span>梁震曰：<span class="yinhao">「不足憂也。唐主得蜀益驕，亡無日矣，<span class="jiazhu">梁震之料莊宗，如燭照數計。</span>安不<span class="jiaozhusup">【章：十二行本無「不」字；乙十一行本同；張校同。】</span>知其不爲吾福！」</span><span class="jiazhu">荊南之福則未聞也。以三郡之地介乎強國之間，惴惴僅能自全，何福之有！</span></p>
<p class="em2 strong">楚王殷聞蜀亡，上表稱：<span class="yinhao">「臣已營衡麓之間爲菟裘之地，<span class="jiazhu">衡麓，衡山之麓也；山足曰麓。《左傳》：魯隱公使營菟裘，吾將老焉。馬殷言將致事而歸老於衡麓，聞蜀亡而懼也。菟，同都翻。</span>願上印綬以保餘齡。」</span><span class="jiazhu">齡，年也。《記·文王世子》曰：古者謂年齡，齒亦齡也。上，時掌翻。</span>上優詔慰諭之。</p>
<p class="em2 strong"><span class="yinwen">2</span>平蜀之功，李紹琛爲多，位在董璋上；而璋素與郭崇韜善，崇韜數召璋與議軍事。<span class="jiazhu">數，所角翻。</span>紹琛心不平，謂璋曰：<span class="yinhao">「吾有平蜀之功，公等樸樕相從，<span class="jiazhu">樸，蒲木翻。樕，蘇谷翻。樸樕，小木，以喻董璋小材也。</span>反呫囁於郭公之門，<span class="jiazhu">呫，叱涉翻。囁，而涉翻。呫囁，細語也。</span>謀相傾害。吾爲都將，<span class="jiazhu">帝命李紹琛爲行營馬步軍都指揮使，董璋爲左廂虞候，故云然。</span>獨不能以軍法斬公邪！」</span>璋訴于崇韜。十二月，崇韜表璋爲東川節度使，<span class="jiazhu">《考異》曰：《莊宗實錄》：<span class="yinhao">「十二月丙寅，以靜難節度使董璋爲東川節度副大使。」</span>又《康延孝傳》云：<span class="yinhao">「郭崇韜除董璋爲東川節度使。延孝與華州節度使毛璋見崇韜，請以工部任尙書爲東川帥。崇韜怒曰：『紹琛反邪，敢違吾節度！』不及二旬，崇韜爲繼岌所害。」</span>按大軍以十一月二十八日丁巳入西川，至十二月八日丙寅除董璋東川，凡十日；明年正月八日殺崇韜，至此凡六十日，而云<span class="yinhao">「不及二旬崇韜遇害」</span>，日月殊不相合。蓋十二月丙寅崇韜始表璋鎭東川之日耳，非降制日也。云<span class="yinhao">「不及二旬」</span>亦恐誤。</span>解其軍職。<span class="jiazhu">解董璋軍職，則李紹琛不得以軍法令之，此崇韜之所以保護董璋者也。</span>紹琛愈怒，曰：<span class="yinhao">「吾冒白刃，陵險阻，定兩川，璋乃坐有之邪！」</span><span class="jiazhu">冒，莫北翻。</span>乃見崇韜言：<span class="yinhao">「東川重地，任尙書有文武才，宜表爲帥。」</span><span class="jiazhu">任圜時以工部尙書參預軍機。帥，所類翻。</span>崇韜怒曰：<span class="yinhao">「紹琛反邪，何敢違吾節度！」</span>紹琛懼而退。</p>
<p class="em2 strong">初，帝遣宦者李從襲等從魏王繼岌伐蜀；繼岌雖爲都統，軍中制置補署一出郭崇韜，崇韜終日決事，將吏賓客趨走盈庭，而都統府惟大將晨謁外，牙門索然，<span class="jiazhu">索，蘇各翻。索然，言寂寞也。</span>從襲等固恥之。及破蜀，蜀之貴臣大將爭以寶貨、妓樂遺崇韜及其子廷誨，<span class="jiazhu">妓，渠綺翻。遺，唯季翻。</span>魏王所得，不過匹馬、束帛、唾壺、麈柄而已，<span class="jiazhu">麈，之庾翻。</span>從襲等益不平。</p>
<p class="em2 strong">王宗弼之自爲西川留後也，賂崇韜求爲節度使，崇韜陽許之，<span class="jiazhu">《考異》曰：《實錄》、薛《史》皆云崇韜以蜀帥許之，按崇韜有識略，豈可興大兵取西川，反以與宗弼乎！此庸人所不爲也。蓋於時宗弼尙據成都，崇韜恐其悔而違拒，故陽許之以安其意耳。</span>旣而久未得，乃帥蜀人列狀見繼岌，請留崇韜鎭蜀。<span class="jiazhu">帥，讀曰率。</span>從襲等因謂繼岌曰：<span class="yinhao">「郭公父子專橫，<span class="jiazhu">橫，戶孟翻。</span>今又使蜀人請己爲帥，<span class="jiazhu">帥，所類翻。</span>其志難測，王不可不爲之備。」</span>繼岌謂崇韜曰：<span class="yinhao">「主上倚侍中如山嶽，不可離廟堂，<span class="jiazhu">郭崇韜官侍中，故繼岌稱之。離，力智翻。</span>豈肯棄元老於蠻夷之域乎！且此非余之所敢知也，請諸人詣闕自陳。」</span>由是繼岌與崇韜互相疑。<span class="jiazhu">此段自平蜀之功以下，爲李紹琛反張本；自初帝遣李從襲從繼岌以下，爲殺郭崇韜張本。</span></p>
<p class="em2 strong">會宋光葆自梓州來，訴王宗弼誣殺宋光嗣等；又，崇韜徵犒軍錢數萬緡於宗弼，宗弼靳之，<span class="jiazhu">犒，苦到翻。靳，居焮翻。</span>士卒怨怒，夜，縱火諠譟。崇韜欲誅宗弼以自明，己巳，白繼岌收宗弼及王宗勳、王宗渥，皆數其不忠之罪，<span class="jiazhu">數，所具翻。</span>族誅之，籍沒其家。蜀人爭食宗弼之肉。</p>
<p class="em2 strong"><span class="yinwen">3</span>辛未，閩忠懿王審知卒，<span class="jiazhu">年六十四。</span>子延翰自稱威武留後。<span class="jiazhu">延翰字子逸，審知長子也。</span>汀州民陳本聚衆三萬圍汀州，延翰遣右軍都監柳邕等將兵二萬討之。<span class="jiazhu">監，古銜翻。</span></p>
<p class="em2 strong"><span class="yinwen">4</span>癸酉，王承休、王宗汭至成都，<span class="jiazhu">十月自秦州上道，爲始至成都。</span>魏王繼岌詰之曰：<span class="yinhao">「居大鎭，擁強兵，何以不拒戰？」</span>對曰：<span class="yinhao">「畏大王神武。」</span>曰：<span class="yinhao">「然則何以不降？」</span>對曰：<span class="yinhao">「王師不入境。」</span>曰：<span class="yinhao">「所俱入羌者幾人？」</span>對曰：<span class="yinhao">「萬二千人。」</span>曰：<span class="yinhao">「今歸者幾人？」</span>對曰：<span class="yinhao">「二千人。」</span>曰：<span class="yinhao">「可以償萬人之死矣。」</span>皆斬之，幷其子。</p>
<p class="em2 strong"><span class="yinwen">5</span>丙子，以知北都留守事孟知祥爲西川節度使、同平章事，促召赴洛陽。<span class="jiazhu">召之至洛陽而後赴鎭。爲孟知祥據蜀張本。</span>帝議選北都留守，樞密承旨段徊等惡鄴都留守張憲，不欲其在朝廷，<span class="jiazhu">段徊必宦人也。</span>皆曰：<span class="yinhao">「北都非張憲不可。憲雖有宰相器，<span class="jiazhu">郭崇韜薦張憲爲相，帝欲用之，故段徊等云然。</span>今國家新得中原，宰相在天子目前，事有得失，可以改更，<span class="jiazhu">更，工衡翻。</span>比之北都獨繫一方安危，不爲重也。」</span>乃徙憲爲太原尹，知北都留守事。<span class="jiazhu">以尹知留守事，非正爲留守也。</span>以戶部尙書王正言爲興唐尹，知鄴都留守事。正言昏耄，帝以武德使史彥瓊爲鄴都監軍。<span class="jiazhu">後唐武德使本掌宮中事。明宗時嘗旱，已而雪，暴坐庭中，詔武德司宮中無掃雪，是其證也。</span>彥瓊，本令人也，有寵於帝。魏、博等六州軍旅金穀之政皆決於彥瓊，威福自恣，陵忽將佐，自正言以下皆諂事之。<span class="jiazhu">爲王正言、史彥瓊不能守鄴都張本。</span></p>
<p class="em2 strong"><span class="yinwen">6</span>初，帝得魏州銀槍效節都近八千人，以爲親軍，<span class="jiazhu">見二百六十九卷梁均王貞明元年。近，其靳翻。</span>皆勇悍無敵。夾河之戰，實賴其用，屢立殊功，常許以滅梁之日大加賞賚。旣而河南平，<span class="jiazhu">梁滅而河南平。</span>雖賞賚非一，而士卒恃功，驕恣無厭，<span class="jiazhu">厭，於鹽翻。</span>更成怨望。是歲大饑，民多流亡，租賦不充，道路塗潦，漕輦艱澀，<span class="jiazhu">漕，水運；輦，陸運。澀，色立翻。</span>東都倉廩空竭，無以給軍士。租庸使孔謙日於上東門外<span class="jiazhu">洛城東面三門：中曰建春，左曰上東，右曰永通。《九域志》：洛陽上東門、建春門皆爲鎭，屬河南縣，蓋喪亂丘墟，非復盛唐之舊也。</span>望諸州漕運，至者隨以給之。軍士乏食，有雇妻鬻子者，老弱採蔬於野，百十爲羣，往往餒死，流言怨嗟，而帝遊畋不息。己卯，獵於白沙，皇后、皇子、後宮畢從。庚辰，宿伊闕；辛巳，宿潭泊；壬午，宿龕澗；癸未，還宮。<span class="jiazhu">自白沙至龕澗，其地皆在洛陽東。按薛《史》李愚避難居洛，表白沙之別墅。龕澗近伊闕。從，才用翻。龕，苦含翻。</span>時大雪，吏卒有僵仆於道路者。伊、汝間饑尤甚，衞兵所過，責其供餉，不得，則壞其什器，<span class="jiazhu">僵，居良翻。壞，音怪。</span>撤其室廬以爲薪，甚於寇盜，縣吏皆竄匿山谷。</p>
<p class="em2 strong"><span class="yinwen">7</span>有白龍見於漢宮；漢主改元白龍，更名曰龔。<span class="jiazhu">見，賢遍翻。更，工衡翻。</span></p>
<p class="em2 strong"><span class="yinwen">8</span>長和驃信鄭旻遣其布燮鄭昭淳求婚于漢，漢主以女增城公主妻之。長和卽唐之南詔也。<span class="jiazhu">唐末，南詔改曰大禮，至是又改曰長和。《五代會要》曰：郭崇韜平蜀之後，得王衍所得蠻俘數十，以天子命，令使人入其部，被止於界上，惟國信、蠻俘得往。續有轉牒，稱督爽大長和國宰相、布燮等上大唐皇帝舅奏疏一封，差人轉送黎州，其紙厚硬如皮，筆力遒健，有詔體，後有督爽陀酋、忍爽王寶、督爽彌勒、忍爽董德義、督爽長垣緯、忍爽楊希燮等所署。有彩牋一軸，轉韻詩一章，章三韻，共十聯，有類《擊筑詞》，頗有本朝姻親之意，語亦不遜。</span></p>
<p class="em2 strong"><span class="yinwen">9</span>成德節度使李嗣源入朝。</p>
<p class="em2 strong"><span class="yinwen">10</span>閏月，己丑朔，孟知祥至洛陽，帝寵待甚厚。</p>
<p class="em2 strong"><span class="yinwen">11</span>帝以軍儲不足，謀於羣臣，豆盧革以下皆莫知爲計。吏部尙書李琪上疏，以爲：<span class="yinhao">「古者量入以爲出，<span class="jiazhu">量，音良。</span>計農而發兵，故雖有水旱之災而無匱乏之憂。近代稅農以養兵，未有農富給而兵不足，農捐瘠而兵豐飽者也。今縱未能蠲省租稅，苟除折納、紐配之法，<span class="jiazhu">折納，謂抑民使折估而納其所無；紐配，謂紐數而科配之也。</span>農亦可以小休矣。」</span>帝卽敕有司如琪所言，然竟不能行。</p>
<p class="em2 strong"><span class="yinwen">12</span>丁酉，詔蜀朝所署官四品以上降授有差，五品以下才地無取者悉縱歸田里；其先降及有功者，委崇韜隨事獎任。又賜王衍詔，略曰：<span class="yinhao">「固當裂土而封，必不薄人於險。三辰在上，一言不欺。」</span><span class="jiazhu">誓之以三辰而終殺之，非信也。</span></p>
<p class="em2 strong"><span class="yinwen">13</span>庚子，彰武、保大節度使兼中書令高萬興卒，<span class="jiazhu">梁貞明四年，高萬興兼鎭鄜延。唐以延州置保塞軍，岐改爲忠義軍，後唐改爲彰武軍。鄜，保大軍。</span>以其子保大留後允韜爲彰武留後。</p>
<p class="em2 strong"><span class="yinwen">14</span>帝以軍儲不充，欲如汴州，諫官上言：<span class="yinhao">「不如節儉以足用，自古無就食天子。今楊氏未滅，不宜示以虛實。」</span><span class="jiazhu">謂吳近在淮南，不宜使之知中國虛實。上，時掌翻。</span>乃止。</p>
<p class="em2 strong"><span class="yinwen">15</span>辛亥，立皇弟存美爲邕王，存霸爲永王，存禮爲薛王，存渥爲申王，存乂爲睦王，存確爲通王，存紀爲雅王。</p>
<p class="em2 strong"><span class="yinwen">16</span>郭崇韜素疾宦官，嘗密謂魏王繼岌曰：<span class="yinhao">「大王他日得天下，騬馬亦不可乘，<span class="jiazhu">騬，食陵翻，犗馬也，以喻宦官。史炤曰：犗，音戒；俗呼扇馬爲改馬，卽犗馬也。</span>況任宦官！宜盡去之，專用士人。」</span><span class="jiazhu">去，羌呂翻。</span>呂知柔竊聽，聞之，<span class="jiazhu">呂知柔時爲都統牙通謁。</span>由是宦官皆切齒。</p>
<p class="em2 strong">時成都雖下，而蜀中盜賊羣起，布滿山林。崇韜恐大軍旣去，更爲後患，命任圜、張筠分道招討，以是淹留未還。帝遣宦者向延嗣促之，崇韜不出郊迎，及見，禮節又倨，<span class="jiazhu">宦官固可疾，然天子使之將命，敬之者所以敬君也，烏可倨見哉！唐莊宗使刑臣將命於大臣非也，郭崇韜倨見之亦非也。嗚呼！刑臣將命，自唐開元以後皆然矣。</span>延嗣怒。李從襲謂延嗣曰：<span class="yinhao">「魏王，太子也；主上萬福，而郭公專權如是。郭廷誨擁徒出入，日與軍中饒將、蜀土豪傑狎飲，指天畫地，近聞白其父請表己爲蜀帥；<span class="jiazhu">帥，所類翻；下同。</span>又言『蜀地富饒，大人宜善自爲謀』。今諸軍將校皆郭氏之黨，王寄身於虎狼之口，一朝有變，吾屬不知委骨何地矣！」</span>因相向垂涕。延嗣歸，具以語劉后。<span class="jiazhu">語，牛倨翻；下語之同。</span>后泣訴於帝，請早救繼岌之死。</p>
<p class="em2 strong">前此帝聞蜀人請崇韜爲帥，已不平，至是聞延嗣之言，不能無疑。帝閱蜀府庫之籍，曰：<span class="yinhao">「人言蜀中珍貨無算，何如是之微也？」</span>延嗣曰：<span class="yinhao">「臣聞蜀破，其珍貨皆入於崇韜父子，崇韜有金萬兩，銀四十萬兩，錢百萬緡，名馬千匹，他物稱是，廷誨所取，復在其外；<span class="jiazhu">稱，尺證翻。復，扶又翻。</span>故縣官所得不多耳。」</span>帝遂怒形於色。及孟知祥將行，帝語之曰：<span class="yinhao">「聞郭崇韜有異志，卿到，爲朕誅之。」</span><span class="jiazhu">爲，于僞翻。</span>知祥曰：<span class="yinhao">「崇韜，國之勳舊，不宜有此。俟臣至蜀察之，苟無他志則遣還。」</span><span class="jiazhu">還，從宣翻，又如字。</span>帝許之。</p>
<p class="em2 strong">壬子，知祥發洛陽。帝尋復遣衣甲庫使馬彥珪<span class="jiazhu">復，扶又翻；下后復同。衣甲庫使，盛唐無之，蓋帝所置，亦內諸司使之一也。</span>馳詣成都觀崇韜去就，如奉詔班師則已，若有遷延跋扈之狀，則與繼岌圖之。<span class="jiazhu">觀莊宗所以命孟知祥、馬彥珪者如此，就使李從襲等不以劉后敎行之，崇韜得東還，亦必不能自全矣。</span>彥珪見皇后，說之曰：<span class="jiazhu">說，式芮翻。</span><span class="yinhao">「臣見向延嗣言蜀中事勢憂在朝夕，今上當斷不斷，<span class="jiazhu">言帝詔旨持兩端，無決然使殺崇韜之命。斷，丁亂翻。</span>夫成敗之機，間不容髮，安能緩急稟命於三千里外乎！」</span><span class="jiazhu">成都至洛陽三千二百一十六里，見《舊唐書·地理志》。</span>皇后復言於帝，帝曰：<span class="yinhao">「傳聞之言，未知虛實，豈可遽爾果決！」</span>皇后不得請，退，自爲敎與繼岌，令殺崇韜。知祥行至石壕，<span class="jiazhu">石壕村在陝縣東、新安縣西，杜少陵詩所謂<span class="yinhao">「暮投石壕村」</span>者也。《九域志》：陝州陝縣有石壕鎭。</span>彥珪夜叩門宣詔，促知祥赴鎭，知祥竊歎曰：<span class="yinhao">「亂將作矣！」</span>乃晝夜兼行。<span class="jiazhu">孟知祥倍道而行，非能救郭崇韜之死也，恐崇韜死而生他變耳。</span></p>
<p class="em2 strong"><span class="yinwen">17</span>初，楚王殷旣得湖南，不征商旅，由是四方商旅輻湊。湖南地多鉛鐵，殷用軍都判官高郁策，<span class="jiazhu">軍都判官，諸軍都判官也。高郁在馬殷府，其位任在行軍司馬之上。</span>鑄鉛鐵爲錢，商旅出境，無所用之，皆易他貨而去，故能以境內所餘之物易天下百貨，國以富饒。湖南民不事桑蠶，郁命民輸稅者皆以帛代錢，未幾，民間機杼大盛。<span class="jiazhu">幾，居豈翻。高郁佐馬殷治湖南，巧於使民而民勸趨於利，蓋學管子之術者也。</span></p>
<p class="em2 strong"><span class="yinwen">18</span>吳越王鏐遣使者沈瑫致書，以受玉册、封吳越國王告於吳，<span class="jiazhu">瑫，土刀翻。</span>吳人以其國名與己同，<span class="jiazhu">嫌其居越而兼吳國之名。</span>不受書，遣瑫還。仍戒境上無得通吳越使者及商旅。</p>
<h5><span class="section" id="title-4"><span data-head-description="" data-head-level="h3" data-head-title="明宗聖德和武欽孝皇帝上之上">明宗聖德和武欽孝皇帝上之上</span></span></h5>
<p class=""><span class="jiazhu">諱嗣源，應州人。世本夷狄，無姓氏。父電，鴈門都將。帝少名邈佶烈，太祖養以爲子，乃姓李，名嗣源，卽位後改名亶。</span></p>
<p class="strong"><span class="section" id="title-5"><span data-head-description="" data-head-level="h4" data-head-title="天成元年">天成元年</span></span><span class="biaozhusup" data-rel="（丙戌、西元九二六年）"></span><span class="jiazhu">是年四月方改元，見下卷。</span></p>
<p class="em2 strong"><span class="yinwen">1</span>春，正月，庚申，魏王繼岌遣李繼曮、李嚴部送王衍及其宗族百官數千人詣洛陽。</p>
<p class="em2 strong"><span class="yinwen">2</span>河中節度使、尙書令李繼麟自恃與帝故舊，且有功，<span class="jiazhu">梁之乾化二年，朱友謙卽以河中附晉，故自恃故舊。自附晉之後，晉王與梁人戰於河上，汾、晉無後顧之虞，以此爲有功。</span>帝待之厚，<span class="jiazhu">亦以此自恃。</span>苦諸伶宦求匄無厭，<span class="jiazhu">厭，於鹽翻。</span>遂拒不與。大軍之征蜀也，繼麟閱兵，遣其子令德將之以從。景進與宦官譖之曰：<span class="yinhao">「繼麟聞大軍起，以爲討己，故驚懼，閱兵自衞。」</span>又曰：<span class="yinhao">「崇韜所以敢倔強於蜀者，<span class="jiazhu">從，才用翻。倔，其勿翻。強，其兩翻。</span>與河中陰謀，內外相應故也。」</span>繼麟聞之懼，欲身入朝以自明，其所親止之，繼麟曰：<span class="yinhao">「郭侍中功高於我。今事勢將危，吾得見主上，面陳至誠，則讒人獲罪矣。」</span><span class="jiazhu">郭侍中，謂崇韜。功高，以其有滅梁、蜀之功，非己之所能及也。讒人，指伶宦也。</span>癸亥，繼麟入朝。<span class="jiazhu">爲繼麟得禍張本。</span></p>
<p class="em2 strong"><span class="yinwen">3</span>魏王繼岌將發成都，令任圜權知留事，以俟孟知祥。諸軍部署已定，<span class="jiazhu">部署行留已定也。</span>是日，馬彥珪至，以皇后敎示繼岌，繼岌曰：<span class="yinhao">「大軍垂發，<span class="jiazhu">垂發，猶言臨發也。</span>彼無釁端，安可爲此負心事！公輩勿復言。<span class="jiazhu">復，扶又翻。</span>且主上無敕，獨以皇后敎殺招討使，可乎？」</span>李從襲等泣曰：<span class="yinhao">「旣有此迹，萬一崇韜聞之，中塗爲變，益不可救矣。」</span>相與巧陳利害，繼岌不得已從之。甲子旦，從襲以繼岌之命召崇韜計事，繼岌登樓避之。崇韜方升階，繼岌從者李環撾碎其首，幷殺其子廷誨、廷信。<span class="jiazhu">撾，則瓜翻。郭崇韜蓋與二子俱至繼岌所，故同時見殺。</span>外人猶未之知。都統推官滏<span class="jiaozhusup">【章：十二行本「滏」作「饒」；乙十一行本同；退齋校同。】</span>陽李崧謂繼岌曰：<span class="yinhao">「今行軍三千里外，初無敕旨，擅殺大將，大王柰何行此危事！獨不能忍之至洛陽邪？」</span>繼岌曰：<span class="yinhao">「公言是也，悔之無及。」</span>崧乃召書吏數人，登樓去梯，<span class="jiazhu">去，羌呂翻。</span>矯爲敕書，用蠟印宣之，<span class="jiazhu">以蠟摹刊爲中書省印，以印敕書而宣之也。</span>軍中粗定。崇韜左右皆竄匿，獨掌書記滏陽張礪詣魏王府慟哭久之。<span class="jiazhu">張礪爲崇韜府掌書記。史言其事府主能始終。</span>繼岌命任圜代崇韜總軍政。</p>
<p class="em2 strong"><span class="yinwen">4</span>魏王通謁李廷安獻蜀樂工二百餘人，有嚴旭者，王衍用爲蓬州刺史，帝問曰：<span class="yinhao">「汝何以得刺史？」</span>對曰：<span class="yinhao">「以歌。」</span>帝使歌而善之，許復故任。<span class="jiazhu">人皆謂帝克蜀而不察蜀之所以亡，故不旋踵而敗；不知此乃帝氣習也。觀諸李存賢、周匝之事可見。</span></p>
<p class="em2 strong"><span class="yinwen">5</span>戊辰，孟知祥至成都。時新殺郭崇韜，人情未安，知祥慰撫吏民，犒賜將卒，去留帖然。<span class="jiazhu">史言孟知祥之才，所以能有蜀。犒，苦到翻。</span></p>
<p class="em2 strong"><span class="yinwen">6</span>閩人破陳本，斬之。<span class="jiazhu">陳本圍汀州，見上年十二月。</span></p>
<p class="em2 strong"><span class="yinwen">7</span>契丹主擊女眞及勃海，<span class="jiazhu">女眞始見於此。其國本肅愼氏，東漢謂之挹婁，元魏謂之勿吉，隋、唐謂之靺鞨，五代時始號女眞。女眞有數種，居混同江之南者爲熟女眞，江之北者爲生女眞。混同江卽鴨淥水。</span>恐唐乘虛襲之，戊寅，遣梅老鞋里來修好。<span class="jiazhu">好，呼到翻。</span></p>
<p class="em2 strong"><span class="yinwen">8</span>馬彥珪還洛陽，乃下詔暴郭崇韜之罪，幷殺其子廷說、廷讓、廷議，<span class="jiazhu">此郭崇韜諸子之在洛陽者也。說，讀曰悅。</span>於是朝野駭惋，<span class="jiazhu">朝，直遙翻。惋，烏貫翻。</span>羣議紛然，帝使宦者潛察之。保大節度使睦王存乂，崇韜之壻也；宦者欲盡去崇韜之黨，言<span class="yinhao">「存乂對諸將攘臂垂泣，爲崇韜稱冤，<span class="jiazhu">去，羌呂翻。爲，于僞翻。</span>言辭怨望。」</span>庚辰，幽存乂於第，尋殺之。</p>
<p class="em2 strong">景進言：<span class="yinhao">「河中人有告變，言李繼麟與郭崇韜謀反；崇韜死，又與存乂連謀。」</span>宦官因共勸帝速除之，帝乃徙繼麟爲義成節度使，是夜，遣蕃漢馬步使朱守殷以兵圍其第，<span class="jiazhu">歐《史》作<span class="yinhao">「圍其館」</span>，蓋謂朱友謙無私第在洛陽也。</span>驅繼麟出徽安門外殺之，復其姓名曰朱友謙。<span class="jiazhu">唐昭宗之遷洛也，車駕由徽安門入宮。《唐六典》：東都北面二門，東曰延喜，西曰徽安。朱友謙賜姓名見二百七十二卷元年。</span>友謙二子，令德爲武信節度使，令錫爲忠武節度使；詔魏王繼岌誅令德於遂州，鄭州刺史王思同誅令錫於許州，<span class="jiazhu">唐置忠武軍於許州、匡國軍於同州，至梁之時兩易軍號，後唐滅梁，皆復其故。</span>河陽節度使李紹奇誅其家人於河中。紹奇至其家，友謙妻張氏帥家人二百餘口見紹奇<span class="jiazhu">帥，讀曰率。</span>曰：<span class="yinhao">「朱氏宗族當死，願無濫及平人。」</span>乃別其婢僕百人，<span class="jiazhu">別，彼列翻。</span>以其族百口就刑。張氏又取鐵券以示紹奇曰：<span class="yinhao">「此皇帝去年所賜也，我婦人，不識書，不知其何等語也。」</span>紹奇亦爲之慚。<span class="jiazhu">爲，于僞翻。慚朝廷之失信。</span>友謙舊將史武等七人，時爲刺史，皆坐族誅。</p>
<p class="em2 strong">時洛中諸軍飢窘，<span class="jiazhu">窘，渠隕翻。</span>妄爲謠言，伶官采之以聞於帝，故朱友謙、郭崇韜皆及於禍。成德節度使兼中書令李嗣源亦爲謠言所屬，<span class="jiazhu">屬，之欲翻。</span>帝遣朱守殷察之；守殷私謂嗣源曰：<span class="yinhao">「令公勳業振主，宜自圖歸藩以遠禍。」</span><span class="jiazhu"><span class="yinhao">「振」</span>，當作<span class="yinhao">「震」</span>。遠，于願翻。</span>嗣源曰：<span class="yinhao">「吾心不負天地，禍福之來，無所可避，皆委之於命耳。」</span><span class="jiazhu">李嗣源答朱守殷之言，安於死生禍福之際，英雄識度自有不可及者。</span>時伶宦用事，勳舊人不自保，嗣源危殆者數四，賴宣徽使李紹宏左右營護，以是得全。</p>
<p class="em2 strong"><span class="yinwen">9</span>魏王繼岌留馬步都指揮使陳留李仁罕、馬軍都指揮使東光潘仁嗣、左廂都指揮使趙廷隱、右廂都指揮使浚儀張業、牙內指揮使文水武漳、驍銳指揮使平恩李延厚戍成都。<span class="jiazhu">爲諸將在蜀卒爲孟知祥效死張本。</span>甲申，繼岌發成都，命李紹琛帥萬二千人爲後軍，行止常差中軍一舍。<span class="jiazhu">三十里爲一舍。差後於中軍三十里也。帥，讀曰率。</span></p>
<p class="em2 strong"><span class="yinwen">10</span>二月，己丑朔，以宣徽南院使李紹宏爲樞密使。<span class="jiazhu">代郭崇韜也。</span></p>
<p class="em2 strong"><span class="yinwen">11</span>魏博指揮使楊仁晸<span class="jiazhu">晸，知領翻。</span>將所部兵戍瓦橋，<span class="jiazhu">將，卽亮翻。</span>踰年代歸，至貝州，以鄴都空虛，恐兵至爲變，敕留屯貝州。</p>
<p class="em2 strong">時天下莫知郭崇韜之罪，民間訛言云：<span class="yinhao">「崇韜殺繼岌，自王於蜀，<span class="jiazhu">王，于況翻，</span>故族其家。」</span>朱友謙子建徽爲澶州刺史，帝密敕鄴都監軍史彥瓊殺之。<span class="jiazhu">澶州，魏博巡屬也，故密敕魏博監軍殺朱建徽。澶，時連翻。</span>門者白留守王正言曰：<span class="yinhao">「史武德夜半馳馬出城，不言何往。」</span><span class="jiazhu">史彥瓊以武德使出爲監軍，稱其內職。</span>又訛言云：<span class="yinhao">「皇后以繼岌之死歸咎於帝，已弒帝矣，故急召彥瓊計事。」</span>人情愈駭。<span class="jiazhu">訛言方興，而史彥瓊所爲可疑可駭者，訛言所以益甚，而亂隨之。</span></p>
<p class="em2 strong">楊仁晸部兵皇甫暉與其徒夜博不勝，因人情不安，遂作亂，劫仁晸曰：<span class="yinhao">「主上所以有天下，吾魏軍力也，<span class="jiazhu">謂因魏博兵力以破梁。</span>魏軍甲不去體，馬不解鞍者十餘年，今天下已定，天子不念舊勞，更加猜忌。遠戍踰年，方喜代歸，去家咫尺，不使相見。<span class="jiazhu">言使之留屯貝州，不許還魏州也。《九域志》：貝州南至魏州二百二十五里。</span>今聞皇后弒逆，京師已亂，將士願與公俱歸，仍表聞朝廷。若天子萬福，興兵致討，以吾魏博兵力足以拒之，<span class="jiazhu">皇甫暉，銀槍效節卒也，從莊宗戰河上，習見莊宗之用兵，與夫諸軍之勇怯，故敢發此言。</span>安知不更爲富貴之資乎！」</span>仁晸不從，暉殺之；又劫小校，不從，又殺之。<span class="jiazhu">校，戶敎翻。</span>效節指揮使趙在禮聞亂，衣不及帶，踰垣而走，暉追及，曳其足而下之，示以二首，<span class="jiazhu">示以楊仁晸及小校之首。</span>在禮懼而從之。亂兵遂奉以爲帥，<span class="jiazhu">帥，所類翻。</span>焚掠貝州。暉，魏州人；在禮，涿州人也。詰旦，暉等擁在禮南趣臨清、永濟、館陶，所過剽掠。<span class="jiazhu">趣，七喻翻。剽，匹妙翻。</span></p>
<p class="em2 strong">壬辰晚，有自貝州來告軍亂將犯鄴都者，都巡檢使孫鐸等亟詣史彥瓊，<span class="jiazhu">亟，紀力翻，急也。</span>請授甲乘城爲備。彥瓊疑鐸等有異志，曰：<span class="yinhao">「告者云今日賊至臨清，計程須六日晚方至，<span class="jiazhu">《九域志》：臨清縣南至魏州城一百五十里。皇甫暉等以壬辰至臨清，史彥瓊以爲六日晚方至魏州者，以師行日五十里，故計其涉三日方至也。壬辰二月四日，六日，謂二月六日也，是日甲午。</span>爲備未晚。」</span>孫鐸曰：<span class="yinhao">「賊旣作亂，必乘吾未備，晝夜倍道，安肯計程而行！請僕射帥衆乘城，<span class="jiazhu">史彥瓊蓋加僕射，故孫鐸稱之。帥，讀曰率。</span>鐸募勁兵千人伏於王莽河逆擊之，賊旣勢挫，必當離散，然後可撲討<span class="jiazhu">撲，普木翻。<span class="jiaozhusup">【張：「討」作「滅」。】</span></span>也。必俟其至城下，萬一有姦人爲內應，則事危矣。」</span>彥瓊曰：<span class="yinhao">「但嚴兵守城，何必逆戰！」</span>是夜，賊前鋒攻北門，弓弩亂發。時彥瓊將部兵宿北門樓，聞賊呼聲，<span class="jiazhu">呼，火故翻。</span>卽時驚潰。彥瓊單騎奔洛陽。</p>
<p class="em2 strong">癸巳，賊入鄴都，孫鐸等拒戰不勝，亡去。趙在禮據宮城，<span class="jiazhu">帝卽位於魏州，以牙城爲宮城。</span>署皇甫暉及軍校趙進爲馬步都指揮使，縱兵大掠。進，定州人也。</p>
<p class="em2 strong">王正言方據案召吏草奏，無至者，正言怒，其家人曰：<span class="yinhao">「賊已入城，殺掠於市，吏皆逃散，公尙誰呼！」</span>正言驚曰：<span class="yinhao">「吾初不知也。」</span>又索馬，不能得，<span class="jiazhu">索，山客翻。</span>乃帥僚佐步出府門謁在禮，<span class="jiazhu">帥，讀曰率。</span>再拜請罪。在禮亦拜，曰：<span class="yinhao">「士卒思歸耳，尙書重德，勿自卑屈！」</span>慰諭遣之。<span class="jiazhu">王正言以戶部尙書出知留守，故趙在禮稱之。</span></p>
<p class="em2 strong">衆推在禮爲魏博留後，具奏其狀。北京留守張憲家在鄴都，<span class="jiazhu">去年張憲自鄴都留守遷北京，故其家尙留鄴都。</span>在禮厚撫之，遣使以書誘憲，憲不發封，斬其使以聞。<span class="jiazhu">使，疏吏翻。誘，音酉。</span></p>
<p class="em2 strong"><span class="yinwen">12</span>甲午，以景進爲銀青光祿大夫，檢校右散騎常侍兼御史大夫、上柱國。</p>
<p class="em2 strong"><span class="yinwen">13</span>丙申，史彥瓊至洛陽。<span class="jiazhu">自鄴都逃至洛陽。</span>帝問可爲大將者於樞密使李紹宏，紹宏復請用李紹欽，<span class="jiazhu">伐蜀之役，李紹宏已薦李紹欽而不用，故言復。</span>帝許之，令條上方略。<span class="jiazhu">上，時掌翻。</span>紹欽所請偏裨，皆梁舊將，己所善者，帝疑之而止。皇后曰：<span class="yinhao">「此小事，不足煩大將，紹榮可辦也。」</span><span class="jiazhu">紹榮，元行欽。</span>帝乃命歸德節度使李紹榮將騎三千詣鄴招撫，<span class="jiazhu">將，卽亮翻；下同。騎，奇寄翻。</span>亦徵諸道兵，備其不服。</p>
<p class="em2 strong"><span class="yinwen">14</span>郭崇韜之死也，李紹琛謂董璋曰：<span class="yinhao">「公復欲呫囁誰門？」</span><span class="jiazhu">復，扶又翻。</span>璋懼，謝罪。魏王繼岌軍還至武連，<span class="jiazhu">還，從宣翻。武連，漢梓潼縣地，宋置武都郡及下辨縣，又改下辨爲武功縣，後魏改爲武連縣，唐屬劍州。《九域志》：在州西八十五里。</span>遇敕使，諭以朱友謙已伏誅，令董璋將兵之遂州誅朱令德。時紹琛將後軍在魏城，<span class="jiazhu">西魏置魏城縣於巴西，唐屬綿州。《九域志》：在州東六十五里。宋白曰：魏城本漢涪縣地，西魏於涪縣立潼州，析此立爲魏城縣。李膺《記》云：肆溪東五十里有東西井，井西爲涪縣界，井東爲魏城界。</span>聞之，以帝不委己殺令德而委璋，大驚。俄而璋過紹琛軍，不謁。紹琛怒，乘酒謂諸將曰：<span class="yinhao">「國家南取大梁，西定巴、蜀，皆郭公之謀而吾之戰功也；至於去逆效順，與國家犄角以破梁，則朱公也。<span class="jiazhu">犄，居蟻翻。謂朱友謙以蒲、同附晉，相爲犄角以破梁。</span>今朱、郭皆無罪族滅，歸朝之後，行及我矣。<span class="jiazhu">朝，直遙翻。</span>寃哉，天乎！柰何！」</span>紹琛所將多河中兵，<span class="jiazhu">將，卽亮翻。</span>河中將焦武等號哭於軍門曰：<span class="yinhao">「西平王何罪，闔門屠膾！<span class="jiazhu">號，戶刀翻。朱友謙再以河中附晉，晉封爲西平王。闔門屠膾，謂其家悉誅夷也。</span>我屬歸則與史武等同誅，<span class="jiazhu">言史武等旣以河中將誅，若東歸則亦與之同罪而誅死。</span>決不復東矣。」</span><span class="jiazhu">復，扶又翻。</span>是日，魏王繼岌至泥溪，紹琛至劍州遣人白繼岌云：<span class="yinhao">「河中將士號哭不止，欲爲亂。」</span>丁酉，紹琛自劍州擁兵西還，自稱西川節度、三川制置等使，移檄成都，稱奉詔代孟知祥招諭蜀人，三日間衆至五萬。</p>
<p class="em2 strong"><span class="yinwen">15</span>戊戌，李繼曮至鳳翔，監軍使柴重厚不以符印與之，促令詣闕。<span class="jiazhu">唐僖宗光啓三年，李茂貞據鳳翔，至是而代。其後明宗復令李繼曮鎭鳳翔。</span></p>
<p class="em2 strong"><span class="yinwen">16</span>己亥，魏王繼岌至利州，李紹琛遣人斷桔柏津。<span class="jiazhu">斷，丁管翻。桔，吉屑翻。</span>繼岌聞之，以任圜爲副招討使，將步騎七千，與都指揮使梁漢顒、<span class="jiazhu">顒，魚容翻。</span>監軍李延安追討之。<span class="jiazhu">《考異》曰：《莊宗實錄》：<span class="yinhao">「己亥，繼岌奏康延孝叛，遣任圜追討。」</span>按延孝丁酉叛於劍州，豈得己亥奏報已至洛！《廣本》：<span class="yinhao">「魏王至利州，桔柏津使夜來告繼岌，言李紹琛令斷浮梁。繼岌署任圜爲副招討使，令率七千人騎，與都指揮使梁漢顒、監軍李延安討之。」</span>今從之。</span></p>
<p class="em2 strong"><span class="yinwen">17</span>庚子，邢州左右步直兵趙太等四百人<span class="jiazhu">步直兵，謂步兵長直者也。</span>據城自稱安國留後；詔東北面招討副使李紹眞討之。<span class="jiazhu">李紹眞卽霍彥威。</span></p>
<p class="em2 strong"><span class="yinwen">18</span>辛丑，任圜先令別將何建崇擊劍門關，下之。<span class="jiazhu">恐李紹琛拒守劍門關，故先擊下之，紹琛將何所至哉！</span></p>
<p class="em2 strong"><span class="yinwen">19</span>李紹榮至鄴都，攻其南門，遣人以敕招諭之，趙在禮以羊酒犒師，拜於城上曰：<span class="yinhao">「將士思家擅歸，相公誠善爲敷奏，<span class="jiazhu">犒，苦到翻。李紹榮以節度使同平章事，故稱之爲相公，所謂使相也。後之世，凡建節者皆稱相公。爲，于僞翻。</span>得免於死，敢不自新！」</span>遂以敕徧諭軍士。史彥瓊戟手大罵曰：<span class="yinhao">「羣死賊，城破萬段！」</span>皇甫暉謂其衆曰：<span class="yinhao">「觀史武德之言，上不赦我矣。」</span>因聚譟，掠敕書，手壞之，<span class="jiazhu">掠，奪也。壞，音怪。</span>守陴拒戰。紹榮攻之不利，以狀聞，帝怒曰：<span class="yinhao">「克城之日，勿遺噍類！」</span><span class="jiazhu">噍，才笑翻。</span>大發諸軍討之。壬寅，紹榮退屯澶州。</p>
<p class="em2 strong"><span class="yinwen">20</span>甲辰夜，從馬直軍士王溫等五人殺軍使，謀作亂，擒斬之。<span class="jiazhu">從，才用翻。</span>從馬直指揮使郭從謙，本優人也，優名郭門高。帝與梁相拒於得勝，<span class="jiazhu">得勝卽德勝。</span>募勇士挑戰，從謙應募，俘斬而還，<span class="jiazhu">挑，徒了翻。還，從宣翻，又如字。</span>由是益有寵。帝選諸軍驍勇者爲親軍，分置四指揮，號從馬直，從謙自軍使積功至指揮使。郭崇韜方用事，從謙以叔父事之，睦王存乂以從謙爲假子。及崇韜、存乂得罪，從謙數以私財饗從馬直諸校，<span class="jiazhu">數，所角翻。校，戶敎翻。</span>對之流涕，言崇韜之冤。及王溫作亂，帝戲之曰：<span class="yinhao">「汝旣負我附崇韜、存乂，又敎王溫反，欲何爲也？」</span>從謙益懼。旣退，陰謂諸校曰：<span class="yinhao">「主上以王溫之故，俟鄴都平定，盡阬若曹。<span class="jiazhu">若，猶汝也。</span>家之所有宜盡市酒肉，勿爲久計也。」</span>由是親軍皆不自安。<span class="jiazhu">爲張破敗作亂、郭從謙弒逆張本。郭崇韜勳舊也，以無罪而族；康延孝之亂，皇甫暉之亂，張破敗之亂，卒以成郭從謙之弒，皆由崇韜之死而將校之心不自安也。</span></p>
<p class="em2 strong"><span class="yinwen">21</span>乙巳，王衍至長安，有詔止之。<span class="jiazhu">止不使至洛陽。</span></p>
<p class="em2 strong"><span class="yinwen">22</span>先是，帝諸弟雖領節度使，皆留京師，但食其俸。<span class="jiazhu">先，悉薦翻。</span>戊申，始命護國節度使永王存霸至河中。<span class="jiazhu">旣殺朱友謙，故令存霸赴鎭以代之。</span></p>
<p class="em2 strong"><span class="yinwen">23</span>丁未，李紹榮以諸道兵再攻鄴都。庚戌，裨將楊重霸帥衆數百登城，<span class="jiazhu">帥，讀曰率。</span>後無繼者，重霸等皆死。賊知不赦，堅守無降意。<span class="jiazhu">降，戶江翻。</span>朝廷患之，日發中使促魏王繼岌東還。繼岌以中軍精兵皆從任圜討李紹琛，留利州待之，未得還。<span class="jiazhu">還，從宣翻，又如字。</span></p>
<p class="em2 strong">李紹榮討趙在禮久無功；趙太據邢州未下。滄州軍亂，小校王景戡討定之，因自爲留後；河朔州縣告亂者相繼。帝欲自征鄴都，宰相、樞密使皆言京師根本，車駕不可輕動，帝曰：<span class="yinhao">「諸將無可使者。」</span>皆曰：<span class="yinhao">「李嗣源最爲勳舊。」</span>帝心忌嗣源，曰：<span class="yinhao">「吾惜嗣源，欲留宿衞。」</span>皆曰：<span class="yinhao">「他人無可者。」</span>忠武節度使張全義亦言：<span class="yinhao">「河朔多事，久則患深，宜令總管進討；<span class="jiazhu">時李嗣源雖留洛陽，而蕃漢內外馬步軍都總管之官如故。</span>若倚紹榮輩，未見成功之期。」</span>李紹宏亦屢言之，帝以內外所薦，<span class="jiaozhusup">【章：十二行本「薦」下有「久乃許之」四字；乙十一行本同；退齋校同；張校同，云無註本亦無。】</span><span class="jiazhu">內則李紹宏，外則張全義及在廷之臣。</span>甲寅，命嗣源將親軍討鄴都。</p>
<p class="em2 strong"><span class="yinwen">24</span>延州言綏、銀軍亂，剽州城。<span class="jiazhu">綏、銀時爲夏州巡屬，延州以鄰鎭奏言之耳。趙珣《聚米圖經》，宋康定、慶曆間所進也，其書云：綏州故城見在延州東北無定河川，西至夏州四百里，南至延州界三百四十里，北至銀州一百六十里。夏州東至銀州一百里。剽，匹妙翻。</span></p>
<p class="em2 strong"><span class="yinwen">25</span>董璋將兵二萬屯綿州，會任圜討李紹琛。帝遣中使崔延琛至成都，遇紹琛軍，紿之曰：<span class="yinhao">「吾奉詔召孟郎，<span class="jiazhu">孟知祥妻，太祖弟克讓女也，故呼爲孟郎。俗謂壻爲郎也。</span>公若緩兵，自當得蜀。」</span>旣至成都，勸孟知祥爲戰守備。知祥浚壕樹栅，遣馬步都指揮使李仁罕將四萬人，驍銳指揮使李延厚將二千人討紹琛。<span class="jiazhu">旣浚壕樹栅爲守城之備，又遣重兵出討，以兵有邂逅，戰苟不利則退守無倉卒失措之憂。孟知祥初至西川，其審愼如此。然當時蜀之舊兵敗散已多，北兵留戍計不過數千，李仁罕所將未必及四萬之數。更須博考。</span>延厚集其衆詢之曰：<span class="yinhao">「有少壯勇銳，欲立功求富貴者東！<span class="jiazhu">少，詩照翻。</span>衰疾畏懦，厭行陳者西！」</span><span class="jiazhu">行，戶剛翻。</span>得選兵七百人以行。<span class="jiazhu">兵不貴多而貴精也。</span></p>
<p class="em2 strong">是日，任圜軍追及紹琛於漢州，紹琛出兵逆戰；招討掌書記張礪請伏精兵於後，以羸兵誘之，<span class="jiazhu">郭崇韜之爲招討使也，以張礪爲掌書記。崇韜旣死，繼岌以任圜爲招討副使，以討李紹琛，故礪以幕屬從軍。羸，倫爲翻。誘，暗酉。</span>圜從之，使董璋以東川羸兵先戰而卻。紹琛輕圜書生，又見其兵羸，極力追之，伏兵發，大破之，斬首數千級。自是紹琛入漢州，閉城不出。</p>
<p class="em2 strong"><span class="yinwen">26</span>三月，丁巳朔，李紹眞奏克邢州，擒趙太等。庚申，紹眞引兵至鄴都，營於城西北，以太等徇於鄴都城下而殺之。<span class="jiazhu">是不足以懼皇甫暉等，適以堅其死守之心耳。</span></p>
<p class="em2 strong"><span class="yinwen">27</span>辛酉，以威武節度副使王延翰爲威武節度使。<span class="jiazhu">命王延翰嗣有閩土。</span></p>
<p class="em2 strong"><span class="yinwen">28</span>壬戌，李嗣源至鄴都，營於城西南；甲子，嗣源下令軍中，詰旦攻城。<span class="jiazhu">詰，去吉翻。</span>是夜，從馬直軍士張破敗作亂，<span class="jiazhu">《考異》曰：《莊宗實錄》：<span class="yinhao">「壬戌，今上至鄴都。癸亥夜，張破敗作亂，明日，入鄴都。」</span>《明宗實錄》：<span class="yinhao">「三月六日，帝至鄴都，八日夜，破敗作亂。」</span>薛《史·莊宗紀》：<span class="yinhao">「壬子，嗣源至鄴都；甲寅夜，破敗作亂。」</span>《明宗紀》與《實錄》同。按《長曆》，此月丁巳朔，無壬子、甲寅。今從《實錄》及《明宗本紀》。</span>帥衆大譟，<span class="jiazhu">帥，讀曰率；下同。</span>殺都將，<span class="jiazhu">將，卽亮翻。</span>焚營舍。詰旦，亂兵逼中軍，嗣源帥親軍拒戰，不能敵，亂兵益熾。<span class="jiazhu">從亂者愈衆也。</span>嗣源叱而問之曰：<span class="yinhao">「爾曹欲何爲？」</span>對曰：<span class="yinhao">「將士從主上十年，百戰以得天下。今主上棄恩任威，貝州戍卒思歸，主上不赦，云『克城之後，當盡阬魏博之軍』；<span class="jiazhu">謂皇甫暉等也。莊宗忿暉等不降，嘗有<span class="yinhao">「克城之日，勿遺噍類」</span>之語。</span>近從馬直數卒諠競，遽欲盡誅其衆。<span class="jiazhu">謂王溫等亂也。郭從謙因王溫亂後，矯言帝意以扇動張破敗等之亂心。</span>我輩初無叛心，但畏死耳。今衆議欲與城中合勢擊退諸道之軍，請主上帝河南，令公帝河北，爲軍民之主。」</span><span class="jiazhu">李嗣源官中書令，故稱之爲令公。</span>嗣源泣諭之，不從。嗣源曰：<span class="yinhao">「爾不用吾言，任爾所爲，我自歸京師。」</span>亂兵拔白刃環之，<span class="jiazhu">環，音宦。</span>曰：<span class="yinhao">「此輩虎狼也，不識尊卑，令公去欲何之！」</span>因擁嗣源及李紹眞等入城，城中不受外兵，皇甫暉逆擊張破敗，斬之，外兵皆潰。趙在禮帥諸校迎拜嗣源，泣謝曰：<span class="yinhao">「將士輩負令公，<span class="jiazhu">李嗣源以蕃漢馬步軍都總管統諸軍禦契丹，凡河北諸鎭兵皆屬焉，而魏兵作亂，是負之也。</span>敢不惟命是聽！」</span>嗣源詭說在禮曰：<span class="jiazhu">說，式芮翻。</span><span class="yinhao">「凡舉大事，須藉兵力，今外兵流散無所歸，我爲公出收之。」</span><span class="jiazhu">藉，慈夜翻。爲，于僞翻。外兵，謂城外之兵，嗣源、紹眞所領者也。</span>在禮乃聽嗣源、紹眞俱出城，宿魏縣，散兵稍有至者。</p>
<p class="em2 strong"><span class="yinwen">29</span>漢州無城塹，樹木爲栅。乙丑，任圜進攻其栅，縱火焚之，李紹琛引兵出戰於金鴈橋，<span class="jiazhu">金鴈橋在漢州雒縣東鴈江之上，俗傳曾有金鴈，故名。</span>兵敗，與十餘騎奔綿竹，<span class="jiazhu">《九域志》：綿竹縣在漢州東北九十三里。</span>追擒之。孟知祥自至漢州犒軍，與任圜、董璋置酒高會，引李紹琛檻車至座中，知祥自酌大卮飲之，<span class="jiazhu">飲，於禁翻。</span>謂曰：<span class="yinhao">「公已擁節旄，又有平蜀之功，何患不富貴，而求入此檻車邪！」</span>紹琛曰：<span class="yinhao">「郭侍中佐命功第一，兵不血刃取兩川，一旦無罪族誅；<span class="jiazhu">郭侍中，謂崇韜。</span>如紹琛輩安保首領！以此不敢歸朝耳。」</span><span class="jiazhu">朝，直遙翻。</span>魏王繼岌旣獲紹琛，乃引兵倍道而東。</p>
<p class="em2 strong">孟知祥獲陝虢都指揮使汝陰李肇、河中都指揮使千乘侯弘實，<span class="jiazhu">陝，失冉翻。乘，繩證翻。</span>以肇爲牙內馬步都指揮使，弘實副之。<span class="jiazhu">爲李肇等爲孟知祥用張本。</span>蜀中羣盜猶未息，知祥擇廉吏使治州縣，蠲除橫賦，安集流散，下寬大之令，與民更始。<span class="jiazhu">孟知祥已有據蜀規摹。治，直之翻。橫，戶孟翻。更，工衡翻。</span>遣左廂都指揮使趙廷隱、右廂都指揮使張業將兵分討羣盜，悉誅之。</p>
<p class="em2 strong"><span class="yinwen">30</span>李嗣源之爲亂兵所逼也，李紹榮有衆萬人，營於城南，嗣源遣牙將張虔釗、高行周等七人相繼召之，欲與共誅亂者。紹榮疑嗣源之詐，留使者，閉壁不應。及嗣源入鄴都，遂引兵去。嗣源在魏縣，衆不滿百，又無兵仗；李紹眞所將鎭兵五千，聞嗣源得出，相帥歸之，<span class="jiazhu">鎭兵蓋鎭州兵也，李嗣源本鎭鎭州，故其兵相帥歸之。帥，讀曰率。</span>由是嗣源兵稍振。嗣源泣謂諸將曰：<span class="yinhao">「吾明日當歸藩，<span class="jiazhu">欲歸鎭州也。</span>上章待罪，<span class="jiazhu">上，時掌翻。章，表也，奏也。</span>聽主上所裁。」</span>李紹眞及中門使安重誨曰：<span class="yinhao">「此策非宜。公爲元帥，不幸爲凶人所劫；李紹榮不戰而退，歸朝必以公藉口。<span class="jiazhu">言李紹榮必奏天子，稱己所以退師者，以嗣源入魏與賊合也。</span>公若歸藩，則爲據地邀君，適足以實讒慝之言耳。不若星行詣闕，<span class="jiazhu">星行者，戴星而行也。</span>面見天子，庶可自明。」</span>嗣源曰：<span class="yinhao">「善！」</span>丁卯，自魏縣南趣相州，<span class="jiazhu">趣，七喻翻。</span>遇馬坊使康福，<span class="jiazhu">後唐起於太原，馬牧多在幷、代。莊宗在河上與梁戰，置馬牧於相州，以康福爲小馬坊使以鎭之，蓋以幷、代之廐牧爲大馬坊也。唐內諸司有小馬坊使，宦官爲之，非此。薛《史》唐莊宗曰：<span class="yinhao">「康福體貌豐厚，可令總轄馬牧。」</span>由是署爲馬坊使。及明宗離魏縣，會福牧小馬於相州，乃驅而歸命。</span>得馬數千匹，始能成軍。福，蔚州人也。<span class="jiazhu">蔚，紆勿翻。</span></p>
<p class="em2 strong"><span class="yinwen">31</span>平盧節度使符習將本軍攻鄴都，聞李嗣源軍潰，引兵歸；至淄州，監軍使楊希望遣兵逆擊之，<span class="jiazhu">平盧節度治青州。《九域志》：青州西至淄州一百一十三里。</span>習懼，復引兵而西。<span class="jiazhu">復，扶又翻。</span>青州指揮使王公儼攻希望，殺之，因據其城。</p>
<p class="em2 strong">時近侍爲諸道監軍者，<span class="jiazhu">宦官常侍天子左右，故曰近侍。</span>皆恃恩與節度使爭權，及鄴都軍變，所在多殺之。安義監軍楊繼源謀殺節度使孔勍，勍先誘而殺之。<span class="jiazhu">勍，渠京翻。誘，音酉。</span>武寧監軍以李紹眞從李嗣源，謀殺其元從，<span class="jiazhu">元從，謂舊從李紹眞之將士，所謂義故也。紹眞時從李嗣源，監軍謀殺其元從之留彭城者。</span>據城拒之；權知留後淳于晏帥諸將先殺之。<span class="jiazhu">帥，讀曰率；下同。</span>晏，登州人也。</p>
<p class="em2 strong"><span class="yinwen">32</span>戊辰，以軍食不足，敕河南尹豫借夏秋稅；民不聊生。</p>
<p class="em2 strong"><span class="yinwen">33</span>忠武節度使、尙書令齊王張全義聞李嗣源入鄴都，憂懼不食，辛未，卒於洛陽。<span class="jiazhu">張全義之憂死，自以薦李嗣源北討也。</span></p>
<p class="em2 strong"><span class="yinwen">34</span>租庸使以倉儲不足，頗朘刻軍糧，<span class="jiazhu">朘，息緣翻，縮也，減也。</span>軍士流言益甚。宰相懼，帥百官上表言：<span class="yinhao">「今租庸已竭，內庫有餘，諸軍室家不能相保，儻不賑救，<span class="jiazhu">賑，津忍翻。</span>懼有離心。俟過凶年，其財復集。」</span><span class="jiazhu">復，扶又翻。集，聚也。</span>上卽欲從之，劉后曰：<span class="yinhao">「吾夫婦君臨萬國，雖藉武功，亦由天命。命旣在天，人如我何！」</span><span class="jiazhu">紂責命于天，紂所以亡，未聞妲己有是言也。</span>宰相又於便殿論之，后屬耳於屛風後，<span class="jiazhu">屬，之欲翻。</span>須臾，出妝具及三銀盆、皇幼子三人於外曰：<span class="yinhao">「人言宮中蓄積多，四方貢獻隨以給賜，所餘止此耳，請鬻以贍軍！」</span>宰相惶懼而退。<span class="jiazhu">嗚呼，劉后囊金寶繫馬鞍之時，能盡將內庫所積而行乎！</span></p>
<p class="em2 strong"><span class="yinwen">35</span>李紹榮自鄴都退保衞州，奏李嗣源已叛，與賊合；嗣源遣使上章自理，一日數輩。嗣源長子從審爲金槍指揮使，<span class="jiazhu">莊宗得魏，因魏銀槍軍置帳前銀槍都，後又置金槍軍。</span>帝謂從審曰：<span class="yinhao">「吾深知爾父忠厚，爾往諭朕意，勿使自疑。」</span>從審至衞州，紹榮囚，欲殺之。從審曰：<span class="yinhao">「公等旣不亮吾父，<span class="jiazhu">亮，信也。</span>吾亦不能至父所，<span class="jiazhu">今人多謂不欲行爲不能。</span>請復還宿衞。」</span><span class="jiazhu">復，扶又翻。還，從宣翻，又如字。</span>乃釋之。帝憐從審，賜名繼璟，待之如子。是後嗣源所奏，皆爲紹榮所遏，不得通，嗣源由是疑懼。石敬瑭曰：<span class="yinhao">「夫事成於果決而敗於猶豫，安有上將與叛卒入賊城，而他日得保無恙乎！<span class="jiazhu">將，卽亮翻。</span>大梁，天下之要會也，<span class="jiazhu">大梁控引河、汴，南通淮、泗，北接滑、魏，舟車之所湊集，且梁舊都也，故云然。</span>願假三百騎先往取之；若幸而得之，公宜引大軍亟進，<span class="jiazhu">亟，紀力翻，急也。</span>如此始可自全。」</span><span class="jiazhu">據大梁則逼洛陽，嗣源可以自全，莊宗將何以自全乎？石敬瑭惡察察言，故云爾。</span>突騎指揮使康義誠曰：<span class="yinhao">「主上無道，軍民怨怒，公從衆則生，守節則死。」</span><span class="jiazhu">康義誠胡人獷直，觀此言可見也。爲義誠由此爲明宗所親任張本。</span>嗣源乃令安重誨移檄會兵。義誠，代北胡人也。</p>
<p class="em2 strong">時齊州防禦使李紹虔、<span class="jiazhu">卽王晏球。</span>泰寧節度李紹欽、<span class="jiazhu">卽段凝。</span>貝州刺史李紹英<span class="jiazhu">卽房知溫。</span>屯瓦橋，<span class="jiazhu">以備契丹。</span>北京右廂馬軍都指揮使安審通屯奉化軍，<span class="jiazhu">《五代會要》：後唐天成三年三月，升奉化軍爲泰州，以清苑縣爲理所。《新唐書·地理志》：清苑縣屬莫州。宋保州治清苑，蓋又改泰州爲保州也。</span>嗣源皆遣使召之。紹英，瑕丘人，本姓房，名知溫；審通，金全之姪也。<span class="jiazhu">安金全有卻梁兵、全晉陽之功。</span>嗣源家在眞定，<span class="jiazhu">嗣源鎭眞定，入朝于洛，其家留眞定。</span>虞候將王建立先殺其監軍，由是獲全。<span class="jiazhu">爲嗣源以王建立鎭眞定張本。將，卽亮翻。</span>建立，遼州人也。李從珂自橫水將所部兵由盂縣趣鎭州，<span class="jiazhu">李從珂謫戍橫水，見上卷同光三年。盂，春秋晉之盂邑，漢爲縣，中廢，隋開皇十六年置原仇縣，大業初改曰盂，唐屬太原府。《九域志》：盂縣東北至鎭州一百里。</span>與王建立軍合，倍道從嗣源。嗣源以李紹榮在衞州，謀自白皋濟河，分三百騎使石敬瑭將之前驅，李從珂爲殿，<span class="jiazhu">殿，丁練翻。</span>於是軍勢大盛。嗣源從子從璋自鎭州引兵而南，過邢州，邢人奉爲留後。<span class="jiazhu">河北蓋悉從嗣源矣。從子之從，才用翻。</span></p>
<p class="em2 strong"><span class="yinwen">36</span>癸酉，詔懷遠指揮使白從暉將騎兵扼河陽橋，<span class="jiazhu">恐李嗣源自懷、孟犯洛也。</span>帝乃出金帛給賜諸軍，樞密宣徽使及供奉內使景進等皆獻金帛以助給賜。<span class="jiazhu">事已至此，帝及嬖倖始知財物之不可守。</span>軍士負物而詬曰：<span class="yinhao">「吾妻子已殍死，得此何爲！」</span><span class="jiazhu">詬，古候翻，又許候翻。殍，被表翻。</span>甲戌，李紹榮自衞州至洛陽，帝如鷂店勞之。<span class="jiazhu">薛《史》作<span class="yinhao">「耀店」</span>。</span>紹榮曰：<span class="yinhao">「鄴都亂兵已遣其黨翟建白據博州，欲濟河襲鄆、汴，<span class="jiazhu">李紹榮所言指趙在禮所遣兵也，殊不知李嗣源已定入汴之計矣。勞，力到翻。翟，萇伯翻。</span>願陛下幸關東招撫之。」</span>帝從之。<span class="jiazhu">關東，謂汜水關以東。</span></p>
<p class="em2 strong"><span class="yinwen">37</span>景進等言於帝曰：<span class="yinhao">「魏王未至，康延孝初平，西南猶未安；王衍族黨不少，聞車駕東征，恐其爲變，不若除之。」</span><span class="jiazhu">少，詩沼翻。</span>帝乃遣中使向延嗣<span class="jiazhu">向，式亮翻。</span>齎敕往誅之，敕曰：<span class="yinhao">「王衍一行，並從殺戮。」</span>已印畫，<span class="jiazhu">印者，用中書印；畫者，畫可。敕又用御寶。</span>樞密使張居翰覆視，就殿柱揩去<span class="yinhao">「行」</span>字，改爲<span class="yinhao">「家」</span>字，<span class="jiazhu">揩，口皆翻，摩也。去，羌呂翻。</span>由是蜀百官及衍僕役獲免者千餘人。延嗣至長安，盡殺衍宗族於秦川驛。衍母徐氏且死，呼曰：<span class="yinhao">「吾兒以一國迎降，不免族誅，<span class="jiazhu">降，戶江翻。</span>信義俱棄，吾知汝行亦受禍矣！」</span></p>
<p class="em2 strong"><span class="yinwen">38</span>乙亥，帝發洛陽；丁丑，次汜水；戊寅，遣李紹榮將騎兵循河而東。<span class="jiazhu">將，卽亮翻。</span>李嗣源親黨從帝者多亡去；或勸李繼璟宜早自脫，繼璟終無行意。帝屢遣繼璟詣嗣源，繼璟固辭，願死於帝前以明赤誠。<span class="jiazhu">赤誠，猶言赤心。誠者心之實；言赤誠者謂赤心之實。</span>帝聞嗣源在黎陽，強遣繼璟渡河召之，<span class="jiazhu">強，其兩翻；下強出同。此時召嗣源，嗣源必不敢前。</span>道遇李紹榮，紹榮殺之。<span class="jiazhu">李繼璟以死事君，以明父之心迹，得其死矣。</span></p>
<p class="em2 strong"><span class="yinwen">39</span>吳越王鏐有疾，如衣錦軍，命鎭海、鎭東節度使留後傳瓘監國。<span class="jiazhu">衣，於旣翻。監，古銜翻。</span>吳徐溫遣使來問疾，左右勸鏐勿見，鏐曰：<span class="yinhao">「溫陰狡，此名問疾，實使之覘我也。」</span><span class="jiazhu">覘，丑廉翻。又丑豔翻。</span>強出見之。溫果聚兵欲襲吳越，聞鏐疾瘳而止。<span class="jiazhu">史言錢、徐之智力足以相制而不足以相勝。</span>鏐尋還錢塘。<span class="jiazhu">按《九域志》，自臨安東還錢塘一百二十里。</span></p>
<p class="em2 strong"><span class="yinwen">40</span>吳以左僕射、同平章事徐知誥爲侍中，右僕射嚴可求兼門下侍郎、同平章事。</p>
<p class="em2 strong"><span class="yinwen">41</span>庚辰，帝發汜水。<span class="jiazhu">發汜水而東也。</span></p>
<p class="em2 strong">辛巳，李嗣源至白皋，遇山東上供絹數船，取以賞軍。<span class="jiazhu">此蓋青、兗上供泝河而上者也。</span>安重誨從者爭舟，行營馬步使陶𤣱斬以徇，<span class="jiazhu">從，才用翻。𤣱，墟里翻。</span>由是軍中肅然。𤣱，許州人也。嗣源濟河，至滑州，遣人招符習，習與嗣源會於胙城，<span class="jiazhu">《舊唐書·地理志》：胙城，漢南燕縣。</span>安審通亦引兵來會。知汴州孔循遣使奉表西迎帝，亦遣使北輸密款於嗣源，曰：<span class="yinhao">「先至者得之。」</span></p>
<p class="em2 strong">先是，帝遣騎將滿城西方鄴守汴州；<span class="jiazhu">先是，悉薦翻。</span>石敬瑭使裨將李瓊以勁兵突入封丘門，敬瑭踵其後，自西門入，遂據其城，西方鄴請降。敬瑭使趣嗣源；壬午，嗣源入大梁。<span class="jiazhu">趣，讀曰促。《九域志》：胙城縣南至大梁一百二十里。</span></p>
<p class="em2 strong">是日，帝至滎澤東，<span class="jiazhu">《九域志》：滎澤縣西北距汜水四十五里。</span>命龍驤指揮使姚彥溫將三千騎爲前軍，曰：<span class="yinhao">「汝曹汴人也，<span class="jiazhu">龍驤軍，梁之舊兵，本皆汴人。</span>吾入汝境，不欲使他軍前驅，恐擾汝室家。」</span>厚賜而遣之。彥溫卽以其衆叛歸嗣源，謂嗣源曰：<span class="yinhao">「京師危迫，主上爲元行欽所惑，事勢已離，不可復事矣。」</span><span class="jiazhu">元行欽賜姓名李紹榮。復，扶又翻。</span>嗣源曰：<span class="yinhao">「汝自不忠，何言之悖也！」</span><span class="jiazhu">悖，蒲妹翻。</span>卽奪其兵。指揮使潘環守王村寨，有芻粟數萬，帝遣騎視之，環亦奔大梁。</p>
<p class="em2 strong">帝至萬勝鎭，<span class="jiazhu">萬勝鎭在中牟縣，東距大梁不過數十里耳。</span>聞嗣源已據大梁，諸軍離叛，神色沮喪，<span class="jiazhu">沮，在呂翻。喪，息浪翻。</span>登高歎曰：<span class="yinhao">「吾不濟矣！」</span>卽命旋師。<span class="jiaozhusup">【章：十二行本「師」下有「是夜復至汜水」六字；乙十一行本同；退齋校同；張校同，云無註本亦無。】</span>帝之出關也，扈從兵二萬五千，<span class="jiazhu">從，才用翻；下從官同。</span>及還，已失萬餘人，乃留秦州都指揮使張唐以步騎三千守關。癸未，帝還過甖子谷，<span class="jiazhu">劉昫曰：甖子谷在成皋。又云在汜水縣西。汜水縣，古之成皋縣。</span>道狹，每遇衞士執兵仗者，輒以善言撫之曰：<span class="yinhao">「適報魏王又進西川金銀五十萬，<span class="jiazhu">適報，猶言近方得報也。</span>到京當盡給爾曹。」</span>對曰：<span class="yinhao">「陛下賜已晚矣，人亦不感聖恩！」</span>帝流涕而已。又索袍帶賜從官，內庫使張容哥稱頒給已盡，<span class="jiazhu">索，山客翻。內庫使，亦莊宗所置內諸司使之一。</span>衞士叱容哥曰：<span class="yinhao">「致吾君失社稷，皆此閹豎輩也！」</span>抽刀逐之；或救之，獲免。容哥謂同類曰：<span class="yinhao">「皇后吝財致此，<span class="jiazhu">吝財事見上。</span>今乃歸咎於吾輩；事若不測，吾輩萬段，吾不忍待也。」</span>因赴河死。<span class="jiazhu">衞士言致禍之源出於宦官，不特指張容哥一人，容哥遂先赴河而死者，蓋以身爲內庫使，內庫積而不發，出納之吝，諸軍以爲罪，禍必先及，故遽引決耳。</span></p>
<p class="em2 strong">甲申，帝至石橋西，<span class="jiazhu">石橋在洛城東。</span>置酒悲涕，謂李紹榮等諸將曰：<span class="yinhao">「卿輩事吾以來，急難富貴靡不同之；<span class="jiazhu">難，乃旦翻。</span>今致吾至此，皆無一策以相救乎？」</span>諸將百餘人，皆截髮置地，誓以死報，因相與號泣。<span class="jiazhu">號，戶刀翻。</span>是日晚，入洛城。</p>
<p class="em2 strong">李嗣源命石敬瑭將前軍趣汜水收撫散兵，嗣源繼之；<span class="jiazhu">李嗣源在河北時奏章爲元行欽所壅遏，猶可言也。渡河據大梁，莊宗嘗至萬勝鎭，君臣相望數十里間耳，旣無一奏陳情，又無一騎迎候，莊宗旣還，但以兵踵之而西，此意何在哉！</span>李紹虔、李紹英引兵來會。<span class="jiazhu">李紹虔、李紹英皆自瓦橋引兵踵嗣源之後而來會于大梁。</span></p>
<p class="em2 strong">丙戌，宰相、樞密使共奏：<span class="yinhao">「魏王西軍將至，車駕宜且控扼汜水，收撫散兵以俟之。」</span>帝從之，自出上東門閱騎兵，戒以詰旦東行。</p> 



</div></body></html>