<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百九十·後周紀一·太祖聖神恭肅文孝皇帝上</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="後周紀一">後周紀一</span></span></h1>
<p><span class="jiazhu">起重光大淵獻，盡玄黓困敦八月，凡一年有奇。</span></p>
<p><span class="jiazhu">周自以爲周虢叔之後。春秋、戰國之世，傳記謂虢叔之後有國者爲虢公，後謂之郭公，虢、郭音相近也。虞大夫宮之奇曰：虢仲、虢叔，王季之穆也。郭之得姓本於周，故建國號曰周，《通鑑》因謂之後周。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="太祖聖神恭肅文孝皇帝上">太祖聖神恭肅文孝皇帝上</span></span></h5>
<p class=""><span class="jiazhu">姓郭氏，諱威，邢州堯山人。父簡，事晉爲順州刺史。</span></p>
<p class="strong"><span class="section" id="title-3"><span data-head-description="" data-head-level="h4" data-head-title="廣順元年">廣順元年</span></span><span class="biaozhusup" data-rel="（辛亥、西元九五一年）"></span></p>
<p class="em2 strong"><span class="yinwen">1</span>春，正月，丁卯，漢太后下誥，授監國符寶，卽皇帝位。監國自皋門入宮，<span class="jiazhu">皋門，大梁城外村名。</span>卽位於崇元殿，制曰：<span class="yinhao">「朕周室之裔，虢叔之後，國號宜曰周。」</span>改元，大赦。楊邠、史弘肇、王章等皆贈官，官爲斂葬，<span class="jiazhu">楊邠等死見上卷上年。爲，于僞翻。斂，力贍翻。</span>仍訪其子孫敍用之。凡倉場、庫務掌納官吏，無得收斗餘、稱耗。<span class="jiazhu">斗餘，槪量之外，又取其餘也。稱耗，稱計斤釣石之外，又多取之以備耗折。今悉除之，矯王章苛斂之弊也。稱，尺證翻。</span>舊所羨餘物，悉罷之。<span class="jiazhu">羨，弋戰翻。羨餘，唐之流弊也，至五季而愈甚。</span>犯竊盜及姦者，並依晉天福元年以前刑名，罪人非反逆，無得誅及親族，籍沒家貲。<span class="jiazhu">矯史弘肇虐刑之弊也。</span>唐莊宗、明宗、晉高祖，各置守陵十戶，漢高祖陵職員、宮人，時月薦享及守陵戶並如故。初，唐衰，多盜，不用律文，更定峻法，竊盜贓三匹者死；晉天福中，加至五匹。姦有夫婦人，無問強、和，男女並死。<span class="jiazhu">強，謂男以威力加女，女不得已而與之通姦者。和，謂男女相慕，欲動情生而通姦者。</span>漢法，竊盜一錢以上皆死，又罪非反逆，往往族誅、籍沒。故帝卽位，首革其弊。</p>
<p class="em2 strong">初，楊邠以功臣、國戚爲方鎭者多不閑吏事，<span class="jiazhu">閑，習也。</span>乃以三司軍將補都押牙、孔目官、内知客，其人自恃敕補，多專橫，<span class="jiazhu">橫，下孟翻。</span>節度使不能制；至是悉罷之。</p>
<p class="em2 strong">帝命史弘肇親吏上黨李崇矩訪弘肇親族，崇矩言：<span class="yinhao">「弘肇弟弘福今存。」</span>初，弘肇使崇矩掌其家貲之籍，由是盡得其產，皆以授弘福；帝賢之，使隸皇子榮帳下。</p>
<p class="em2 strong"><span class="yinwen">2</span>戊辰，以前復州防禦使王彥超權武寧節度使。<span class="jiazhu">時劉贇將鞏延美等守徐州。</span></p>
<p class="em2 strong"><span class="yinwen">3</span>漢李太后遷居西宮，<span class="jiazhu">按薛《史》，漢太平宮蓋卽西宮。</span>己巳，上尊號曰昭聖皇太后。<span class="jiazhu">上，時掌翻。</span></p>
<p class="em2 strong"><span class="yinwen">4</span>開封尹兼中書令劉勳卒。</p>
<p class="em2 strong"><span class="yinwen">5</span>癸酉，加王峻同平章事。</p>
<p class="em2 strong"><span class="yinwen">6</span>以衞尉卿劉皞主漢隱帝之喪。<span class="jiazhu">劉勳旣卒，他無親屬故也。</span></p>
<p class="em2 strong"><span class="yinwen">7</span>初，河東節度使兼中書令劉崇聞隱帝遇害，欲舉兵南向，聞迎立湘陰公，乃止，曰：<span class="yinhao">「吾兒爲帝，吾又何求！」</span>太原少尹李驤陰說崇曰：<span class="jiazhu">說，式芮翻。</span><span class="yinhao">「觀郭公之心，終欲自取，公不如疾引兵逾太行，據孟津，<span class="jiazhu">行，戶剛翻。</span>俟徐州相公卽位，<span class="jiazhu">湘陰公本鎭徐州，故稱之。</span>然後還鎭，則郭公不敢動矣；不然，且爲所賣。」</span>崇怒曰：<span class="yinhao">「腐儒，欲離間吾父子！」</span>命左右曳出斬之。<span class="jiazhu">間，古莧翻。曳，讀曰拽，音羊列翻。</span>驤呼曰：<span class="yinhao">「吾負經濟之才而爲愚人謀事，<span class="jiazhu">呼，火故翻。爲，于僞翻。</span>死固甘心！家有老妻，願與之同死。」</span>崇幷其妻殺之，且奏於朝廷，示無二心。及贇廢，崇乃遣使請贇歸晉陽。詔報以<span class="yinhao">「湘陰公比在宋州，<span class="jiazhu">比，毗至翻。</span>今方取歸京師，必令得所，公勿以爲憂。公能同力相輔，當加王爵，永鎭河東。」</span></p>
<p class="em2 strong">鞏廷美、楊溫聞湘陰公贇失位，奉贇妃董氏據徐州拒守，以俟河東援兵，<span class="jiazhu">劉贇令鞏廷美等守徐州事，始見上卷上年。</span>帝使贇以書諭之。廷美、溫欲降而懼死，<span class="jiazhu">降，戶江翻。</span>帝復遺贇書曰：<span class="yinhao">「爰念斯人盡心於主，<span class="jiazhu">復，扶又翻。遺，唯季翻。主，謂劉贇。</span>足以賞其忠義，何由責以悔尤，俟新節度使入城，<span class="jiazhu">新節度使，謂王彥超。</span>當各除刺史，公可更以委曲示之。」</span><span class="jiazhu">唐末主帥以手書諭示將佐，率謂之委曲。</span></p>
<p class="em2 strong"><span class="yinwen">8</span>契丹之攻內丘也，<span class="jiazhu">事見上卷上年。</span>死傷頗多，又值月食，軍中多妖異，契丹主懼，不敢深入，引兵還，<span class="jiazhu">胡人用兵，以月爲候，月食，又多妖異，故懼而不敢進。妖，一遙翻。還，從宣翻，又如字。</span>遣使請和於漢。會漢亡，安國節度使劉詞送其使者詣大梁，帝遣左千牛衞將軍朱憲報聘，且敍革命之由，以金器、玉帶贈之。</p>
<p class="em2 strong"><span class="yinwen">9</span>帝以鄴都鎭撫河北，控制契丹，欲以腹心處之。<span class="jiazhu">處，昌呂翻。</span>乙亥，以寧江節度使、侍衞親軍都指揮使王殷爲鄴都留守、天雄節度使、同平章事，領軍如故，<span class="jiazhu">仍領侍衞親軍。</span>仍以侍衞司從赴鎭。</p>
<p class="em2 strong"><span class="yinwen">10</span>丙子，帝帥百官詣西宮，爲漢隱帝舉哀成服，皆如天子禮。<span class="jiazhu">去年遷隱帝梓宮於西宮，事見上卷。帥，讀曰率。爲，于僞翻。</span></p>
<p class="em2 strong"><span class="yinwen">11</span>慕容彥超遣使入貢，帝慮其疑懼，賜詔慰安之，曰：<span class="yinhao">「今兄事已至此，言不欲繁，望弟扶持，同安億兆。」</span><span class="jiazhu">漢祖，慕容彥超之兄也。「今兄」，薛《史》作「令兄」，當從之。</span></p>
<p class="em2 strong"><span class="yinwen">12</span>戊寅，殺湘陽公於宋州。</p>
<p class="em2 strong"><span class="yinwen">13</span>是日，劉崇卽皇帝位於晉陽，<span class="jiazhu">劉崇，漢祖母弟也。</span>仍用乾祐年號，所有者幷、汾、忻、代、嵐、憲、隆、蔚、沁、遼、麟、石十二州之地。<span class="jiazhu">宋白曰：憲州，故樓煩監牧，唐昭宗龍紀元年，李克用奏置憲州。宋太宗之平太原，折御卿自府州會兵攻劉繼元，先克岢嵐軍，次克隆州，次克嵐州，則隆州蓋晉、漢間所置，其地在岢嵐、嵐谷之間。沁，千鴆翻。</span>以節度判官鄭珙爲中書侍郎，<span class="jiazhu">珙，居勇翻。</span>觀察判官滎陽趙華爲戶部侍郎，並同平章事。以次子承鈞爲侍衞親軍都指揮使、太原尹，以節度副使李存瓌爲代州防禦使，裨將武安張元徽爲馬步軍都指揮使，<span class="jiazhu">《九域志》：武安縣屬洛州，在州西九十五里。</span>陳光裕爲宣徽使。</p>
<p class="em2 strong">北漢主謂李存瓌、張元徽曰：<span class="jiazhu">《通鑑》書嶺南之漢爲南漢，河東之漢爲北漢。</span><span class="yinhao">「朕以高祖之業一朝墜地，今日位號，不得已而稱之；顧我是何天子，汝曹是何節度使邪！」</span>由是不建宗廟，祭祀如家人，宰相俸錢月止百緡，節度使止三十緡，<span class="jiazhu">按唐世百官俸錢，自會昌以後，不復增減，三師二百萬，三公百六十萬，侍中百五十萬，中書令、兩省侍郎、兩僕射、東宮三師百四十萬，尙書、御史大夫、東宮三少百萬，節度使三十萬。至梁開平五年，宰臣俸二百千。後唐同光四年，定節度副使每月料錢四十千，則節度使當又多。今北漢主皆減其數。俸，扶用翻。</span>自餘薄有資給而已，故其國中少廉吏。<span class="jiazhu">少，詩沼翻。</span></p>
<p class="em2 strong">客省使河南李光美嘗爲直省官，<span class="jiazhu">三省有直省官，凡百官詣宰相，皆差直省官引接，其職則外鎭客司通引之職也。</span>頗諳故事，<span class="jiazhu">諳，烏含翻。</span>北漢朝廷制度，皆出於光美。</p>
<p class="em2 strong">北漢主聞湘陰公死，哭曰：<span class="yinhao">「吾不用忠臣之言，以至於此！」</span>爲李驤立祠，<span class="jiazhu">爲，于僞翻。</span>歲時祭之。</p>
<p class="em2 strong"><span class="yinwen">14</span>己卯，以太師馮道爲中書令，加竇貞固侍中，蘇禹珪司空。</p>
<p class="em2 strong"><span class="yinwen">15</span>王彥超奏遣使齎敕詣徐州，鞏廷美等猶豫不肯啓關，詔進兵攻之。</p>
<p class="em2 strong"><span class="yinwen">16</span>帝謂王峻曰：<span class="yinhao">「朕起於寒微，備嘗艱苦，遭時喪亂，<span class="jiazhu">喪，息浪翻。</span>一旦爲帝王，豈敢厚自奉養以病下民乎！」</span>命峻疏四方貢獻珍美食物，庚辰，下詔悉罷之。<span class="jiazhu">按薛《史·本紀》：詔「應天下州府舊貢滋味食饌之物，所宜除減。其兩浙進細酒、海味、薑瓜、湖南𣏞子茶、乳糖、白沙糖、橄欖子，鎭州高公米、水梨，易定栗子，河東白杜梨、米粉、菉豆粉、玉屑籸子麪，永興御田紅秔米、新大麥麪，興平蘇栗子，華州麝香、羚羊角、熊膽、獺肝、朱杮、熊白，河中樹紅棗、五味子、輕餳，同州石𨫼餅，晉、絳蒲萄、黄消梨，陜府鳳栖梨，襄州紫薑、新笋、橘子，安州折粳米、糟味，青州水梨，河陽諸雜果子，許州御李子，鄭州新笋、鵝梨，懐州寒食杏仁，申州蘘荷，亳州萆薢，沿淮州郡淮白魚，今後不須進奉。」</span>其詔略曰：<span class="yinhao">「所奉止於朕躬，所損被於甿庶。」</span><span class="jiazhu">被，皮義翻。甿，謨耕翻。</span>又曰：<span class="yinhao">「積於有司之中，甚爲無用之物。」</span>又詔曰：<span class="yinhao">「朕生長軍旅，<span class="jiazhu">長，知兩翻。</span>不親學問，未知治天下之道，<span class="jiazhu">治，直之翻。</span>文武官有益國利民之術，各具封事以聞，咸宜直書，勿事辭藻。」</span>帝以蘇逢吉之第賜王峻，峻曰：<span class="yinhao">「是逢吉所以族李崧也！」</span><span class="jiazhu">事見二百八十八卷漢乾祐元年。</span>辭而不處。<span class="jiazhu">使王峻處權勢之間，皆以是心處之，必不至有商州之禍矣。處，昌呂翻。</span></p>
<p class="em2 strong"><span class="yinwen">17</span>初，契丹主北歸，<span class="jiazhu">見二百八十七卷漢高祖天福十二年。</span>橫海節度使潘聿撚棄鎭隨之，契丹主以聿撚爲西南路招討使。及北漢主立，契丹主使聿撚遺劉承鈞書；北漢主使承鈞復書，稱：<span class="yinhao">「本朝淪亡，紹襲帝位，欲循晉室故事，求援北朝。」</span><span class="jiazhu">遺，唯季翻。晉室故事，謂晉祖事契丹以求援故事也。朝，直遙翻；下同。</span>契丹主大喜。北漢主發兵屯陰地、黃澤、團柏；<span class="jiazhu">屯陰地者，欲窺晉、隰；屯黄澤者，欲窺邢、趙；屯團柏者，欲窺鎭、定。</span>丁亥，以承鈞爲招討使，與副招討使白從暉、都監李存瓌將步騎萬人寇晉州。從暉，吐谷渾人也。</p>
<p class="em2 strong"><span class="yinwen">18</span>郭崇威更名崇，曹威更名英。<span class="jiazhu">皆避帝名也。更，工衡翻。</span></p>
<p class="em2 strong"><span class="yinwen">19</span>二月，丁酉，以皇子天雄牙內都指揮使榮爲鎭寧節度使，選朝士爲之僚佐，以侍御史王敏爲節度判官，右補闕崔頌爲觀察判官，校書郎王朴爲掌書記。<span class="jiazhu">爲王朴見任於世宗張本。</span>頌，協之子；<span class="jiazhu">崔協相後唐明宗。</span>朴，東平人也。</p>
<p class="em2 strong"><span class="yinwen">20</span>戊戌，北漢兵五道攻晉州，節度使王晏閉城不出。劉承鈞以爲怯，蟻附登城；晏伏兵奮擊，北漢兵死傷者千餘人。承鈞遣副兵馬使安元寶焚晉州西城，元寶來降。承鈞乃移軍攻隰州。<span class="jiazhu">《九域志》：晉州西北至隰州二百五十里。</span>癸卯，隰州刺史許遷遣步軍都指揮使耿繼業迎擊北漢兵於長壽村，<span class="jiazhu">唐武德二年，分隰州石樓置長壽縣，貞觀元年省入石樓。</span>執其將程筠等，殺之。未幾，<span class="jiazhu">幾，居豈翻。</span>北漢兵攻州城，數日不克，死傷甚衆，乃引去。遷，鄆州人也。</p>
<p class="em2 strong"><span class="yinwen">21</span>甲辰，楚王希萼遣掌書記劉光輔入貢於唐。<span class="jiazhu">《考異》曰：《湖湘故事》，「光輔」作「光瀚」，今從《十國紀年》。</span></p>
<p class="em2 strong"><span class="yinwen">22</span>帝悉出漢宮中寶玉器數十，碎之於庭，曰：<span class="yinhao">「凡爲帝王，安用此物！聞漢隱帝日與嬖寵於禁中嬉戲，珍玩不離側，<span class="jiazhu">嬖，卑義翻，又必計翻。離，力智翻。</span>茲事不遠，宜以爲鑑。」</span>仍戒左右，自今珍華悅目之物，無得入宮。</p>
<p class="em2 strong"><span class="yinwen">23</span>丁未，契丹主遣其臣䙚骨支與朱憲偕來， <span class="jiazhu">䙚，奴鳥翻。歐《史》作「䮍」。朱憲使契丹，見上正月。</span>賀卽位。</p>
<p class="em2 strong"><span class="yinwen">24</span>戊申，敕前資官各聽自便居外州。<span class="jiazhu">漢隱帝乾祐二年冬，楊邠奏前資官分居兩京，事見二百八十八卷。</span></p>
<p class="em2 strong"><span class="yinwen">25</span>陳思讓未至湖南，馬希萼已克長沙；思讓留屯郢州，敕召令還。<span class="jiazhu">去年十一月，漢朝議發兵救潭州，内難作而不果。劉、郭易姓之際，必未暇遣將南略，未知陳思讓爲誰朝所遣，當考。按薛《史》：周太祖登極，遣陳思讓帥偏師至安、郢，以圖進取，長沙陷，乃班師。則帝所遣也。</span></p>
<p class="em2 strong"><span class="yinwen">26</span>丁巳，遣尙書左丞田敏使契丹。北漢主遣通事舍人李𧦬使於契丹；<span class="jiazhu">「𧦬」，俗「辯」字，從「巩」從「言」。宋景文《手記》曰：北齊時，里俗多作僞字，始以「巧言」爲「辯」。至隋有柳𧦬。其字又以「巩」易「巧」矣。</span>乞兵爲援。</p>
<p class="em2 strong"><span class="yinwen">27</span>詔加泰寧節度使慕容彥超中書令，遣翰林學士魚崇諒詣兗州諭指。崇諒，卽崇遠也。<span class="jiazhu">魚崇諒先因避漢祖諱改名。</span>彥超上表謝。三月，壬戌朔，詔報之曰：<span class="yinhao">「向以前朝失德，少主用讒，<span class="jiazhu">少，詩照翻。</span>倉猝之間，召卿赴闕。卿卽奔馳應命，信宿至京，救國難而不顧身，聞君召而不俟駕；<span class="jiazhu">難，乃旦翻。</span>以至天亡漢祚，兵散梁郊，降將敗軍，相繼而至，卿卽便回馬首，徑返龜陰。<span class="jiazhu">兗州在龜山之陰。慕容彥超赴大梁，還兗州，事並見上卷上年。</span>爲主爲時，<span class="jiazhu">爲，于僞翻。</span>有終有始。所謂危亂見忠臣之節，疾風知勁草之心，若使爲臣者皆能如茲，則有國者誰不欲用！所言朕潛龍河朔之際，平難浚郊之時，<span class="jiazhu">難，乃旦翻。浚郊謂大梁之郊。大梁有浚水，《詩》云：孑孑干旄，在浚之郊。韓愈從董晉於汴州，賦曰：非天子之洵美兮，吾何爲乎浚之都！</span>緣不奉示喻之言，亦不得差人至行闕。且事主之道，何必如斯！若或二三於漢朝，<span class="jiazhu">朝，直遙翻。</span>又安肯忠信於周室！以此爲懼，不亦過乎！卿但悉力推心，安民體國，事朕之事，如事故君，不惟黎庶獲安，抑亦社稷是賴。但堅表率，未議替移。由衷之誠，言盡於此。」</span><span class="jiazhu">以慕容彥超不自安，故以此詔撫諭之。</span></p>
<p class="em2 strong"><span class="yinwen">28</span>唐以楚王希萼爲天策上將軍、武安·武平·靜江·寧遠節度使兼中書令、楚王，以右僕射孫忌、<span class="jiazhu">孫忌卽孫晟。歐《史》曰：晟一名忌，又名鳳。</span>客省使姚鳳爲册禮使。</p>
<p class="em2 strong"><span class="yinwen">29</span>丙寅，遣前淄州刺史陳思讓將兵戍磁州，扼黃澤路。<span class="jiazhu">磁州西北當黄澤關路口。磁，墻之翻。</span></p>
<p class="em2 strong"><span class="yinwen">30</span>楚王希萼旣得志，多思舊怨，殺戮無度，晝夜縱酒荒婬，悉以軍府事委馬希崇。希崇復多私曲，政刑紊亂。<span class="jiazhu">復，扶又翻。紊，音問。</span>府庫旣盡於亂兵，籍民財以賞賚士卒，或封其門而取之，士卒猶以不均怨望；雖朗州舊將佐從希萼來者，亦皆不悅，有離心。</p>
<p class="em2 strong">劉光輔之入貢于唐也，<span class="jiazhu">入貢見上月。</span>唐主待之厚，光輔密言：<span class="yinhao">「湖南民疲主驕，可取也。」</span>唐主乃以營屯都虞候邊鎬爲信州刺史，將兵屯袁州，潛圖進取。</p>
<p class="em2 strong">小門使謝彥顒，<span class="jiazhu">顒，魚容翻。《考異》曰：《湖湘故事》作「謝彥敍」，周羽沖《三楚新錄》作「謝延澤」，今從《十國紀年》。</span>本希萼家奴，以首面有寵於希萼，<span class="jiazhu">首面，龍陽之色也。</span>至與妻妾雜坐，恃恩專橫。<span class="jiazhu">橫，戶孟翻。</span>常肩隨希崇，或拊其背；<span class="jiazhu">《記·曲禮》：年長以倍，則父事之；十年以長，則兄事之；五年以長，則肩隨之。《註》云：肩隨者與之並行差退。若拊背，則狎之矣。</span>希崇銜之。故事，府宴，小門使執兵在門外；希萼使彥顒預坐，或居諸將之上，諸將皆恥之。</p>
<p class="em2 strong">希萼以府捨焚蕩，命朗州靜江指揮使王逵、副使周行逢帥所部兵千餘人治之，<span class="jiazhu">帥，讀曰率；下同。治，直之翻。</span>執役甚勞，又無犒賜，<span class="jiazhu">犒，苦到翻。</span>士卒皆怨，竊言曰：<span class="yinhao">「囚免死則役作之。我輩從大王出萬死取湖南，何罪而囚役之！且大王終日酣歌，豈知我輩之勞苦乎！」</span>逵、行逢聞之，相謂曰：<span class="yinhao">「衆怨深矣，不早爲計，禍及吾曹。」</span>壬申旦，帥其衆各執長柯斧、白梃，逃歸朗州。<span class="jiazhu">柯，斧柄也。梃，徒鼎翻。</span>時希萼醉未醒，左右不敢白；癸酉，始白之。希萼遣湖南指揮使唐師翥將千餘人追之，不及，直抵朗州；逵等乘其疲乏，伏兵縱擊，士卒死傷殆盡，師翥脫歸。<span class="jiazhu">翥，章恕翻。</span></p>
<p class="em2 strong">逵等黜留後馬光贊，<span class="jiazhu">去年馬希萼以子光贊鎭朗州。</span>更以希萼兄子光惠知州事。<span class="jiazhu">更，工衡翻。</span>光惠，希振之子也。<span class="jiazhu">希振，馬殷之嫡長子也。</span>尋奉光惠爲節度使，逵等與何敬眞及諸軍指揮使張倣參決軍府事。希萼具以狀言於唐，唐主遣使以厚賞招諭之。逵等納其賞，縱其使，不答其詔，唐亦不敢詰也。<span class="jiazhu">使，疏吏翻。詰，去吉翻。爲王逵等以朗州攻潭州張本。</span></p>
<p class="em2 strong"><span class="yinwen">31</span>王彥超奏克徐州，殺鞏廷美等。<span class="jiazhu">鞏廷美等以無援敗死。</span></p>
<p class="em2 strong"><span class="yinwen">32</span>北漢李𧦬至契丹，契丹主使拽剌梅里報之。<span class="jiazhu">拽，羊列翻。剌，來逹翻。</span></p>
<p class="em2 strong"><span class="yinwen">33</span>丙子，敕：<span class="yinhao">「朝廷與唐本無仇怨，緣淮軍鎭，各守疆域，無得縱兵民擅入唐境；商旅往來，無得禁止。」</span></p>
<p class="em2 strong"><span class="yinwen">34</span>己卯，潞州送涉縣所獲北漢將卒二百六十餘人，各賜衫袴巾履遣還。<span class="jiazhu">涉，漢縣，唐屬潞州。《九域志》：在州東北一百九十八里。</span></p>
<p class="em2 strong"><span class="yinwen">35</span>加吳越王弘俶諸道兵馬都元帥。</p>
<p class="em2 strong"><span class="yinwen">36</span>夏，四月，壬辰朔，濱淮州鎭上言：<span class="yinhao">「淮南飢民過淮糴穀，未敢禁止。」</span>詔曰：<span class="yinhao">「彼之生民，與此何異，宜令州縣津鋪無得禁止。」</span><span class="jiazhu">鋪，普故翻。</span></p>
<p class="em2 strong"><span class="yinwen">37</span>蜀通奏使高延昭固辭知樞密院，丁未，以前雲安榷鹽使太原伊審徵爲通奏使，知樞密院事。<span class="jiazhu">雲安，漢巴郡之朐䏰縣地，周武帝置雲安縣，唐屬䕫州，以其產鹽，置雲安監。</span>審徵，蜀高祖妹褒國公主之子也，少與蜀主相親狎，<span class="jiazhu">少，詩照翻。</span>及知樞密，政之大小悉以咨之。審徵亦以經濟爲己任，而貪侈回邪，與王昭遠相表裏，蜀政由是浸衰。</p>
<p class="em2 strong"><span class="yinwen">38</span>吳越王弘俶徙廢王弘倧居東府，<span class="jiazhu">自衣錦軍徙居東府。吳越以越州爲東府。</span>爲築宮室，治園圃，娛悅之，<span class="jiazhu">爲，于僞翻。治，直之翻。</span>歲時供饋甚厚。</p>
<p class="em2 strong"><span class="yinwen">39</span>契丹主遣使如北漢，告以周使田敏來，約歲輸錢十萬緡。<span class="jiazhu">輸，舂遇翻。</span>北漢主使鄭珙以厚賂謝契丹，<span class="jiazhu">珙，居勇翻。</span>自稱<span class="yinhao">「姪皇帝致書於叔天授皇帝」</span>，請行册禮。</p>
<p class="em2 strong"><span class="yinwen">40</span>五月，己巳，遣左金吾將軍姚漢英等使于契丹，契丹留之。<span class="jiazhu">契丹以北漢交之厚，遂留周使。</span></p>
<p class="em2 strong"><span class="yinwen">41</span>辛未，北漢禮部侍郎、同平章事鄭珙卒於契丹。<span class="jiazhu">《考異》曰：《晉陽見聞錄》：「鄭珙旣逹虜庭，虜君恩禮周厚。虜俗以酒池肉林爲名，雖不飲酒如韋曜輩者，亦加灌注，縱成疾，無復信之。珙魁岸善飲，罹無量之逼，宴罷，載歸，一夕腐脇於穹廬之氈堵間，輿尸而復命。」《九國志》：「契丹宴犒漢使，必厚具酒肉，以示夸大。高祖鎭河東，嘗命韋曜北使，曜羸瘠不能飲酒，虜人強之，遂卒。」按韋曜，孫晧時人韋昭也，不能飲酒。王保衡引以爲文章，而路振云高祖時人，誤也。</span></p>
<p class="em2 strong"><span class="yinwen">42</span>甲戌，義武節度使孫方簡避皇考諱，更名方諫。<span class="jiazhu">更，工衡翻。</span></p>
<p class="em2 strong"><span class="yinwen">43</span>定難節度李彝殷遣使奉表於北漢。<span class="jiazhu">「節度」之下，當有「使」字。難，乃旦翻。</span></p>
<p class="em2 strong"><span class="yinwen">44</span>六月，辛亥，以樞密使、同平章事王峻爲左僕射兼門下侍郎，樞密副使·兵部侍郎范質、判<span class="jiaozhusup">〖章：十二行本「判」上有「戶部侍郎」四字；乙十一行本同；孔本同；張校同；退齋校同。〗</span>三司李穀爲中書侍郎，並同平章事，穀仍判三司。司徒兼侍中竇貞固、司空兼中書侍郎·同平章事蘇禹珪並罷守本官。癸丑，范質參知樞密院事。丁巳，以宣徽北院使翟光鄴兼樞密副使。<span class="jiazhu">翟，萇伯翻，又徒歷翻。</span></p>
<p class="em2 strong">初，帝討河中，已爲人望所屬；<span class="jiazhu">帝討河中見二百八十八卷漢乾祐元年。屬，之欲翻。</span>李穀時爲轉運使，帝數以微言諷之，穀但以人臣盡節爲對，帝以是賢之，卽位，首用爲相。時國家新造，四方多故，王峻夙夜盡心，知無不爲，軍旅之謀，多所裨益。范質明敏強記，謹守法度。李穀沈毅有器略，在帝前議論，辭氣慷慨，善譬諭以開主意。<span class="jiazhu">數，所角翻。沈，持林翻。忼，苦廣翻。史言周朝新造，輔相者能盡心營職，以濟多艱。</span></p>
<p class="em2 strong"><span class="yinwen">45</span>武平節度使馬光惠，愚懦嗜酒，不能服諸將，王逵、周行逢、何敬眞謀以辰州刺史廬陵劉言驍勇得蠻夷心，<span class="jiazhu">劉言從彭玕奔楚，因爲楚將。</span>欲迎以爲副使。言知逵等難制，曰：<span class="yinhao">「不往，將攻我。」</span>乃單騎赴之。<span class="jiazhu">《九域志》：辰州東至朗州五百六十六里。</span>旣至，衆廢光惠，送于唐，推言權武平留後，<span class="jiazhu">爲王逵等殺劉言張本。</span>表求旄節於唐，唐人未許；亦稱藩于周。</p>
<p class="em2 strong"><span class="yinwen">46</span>吳越王弘俶以前內外馬步都統軍使仁俊無罪，復其官爵。<span class="jiazhu">錢仁俊被幽見二百八十五卷晉齊王開運二年。</span></p>
<p class="em2 strong"><span class="yinwen">47</span>契丹遣燕王述軋等册命北漢主爲大漢神武皇帝，妃爲皇后。北漢主更名旻。<span class="jiazhu">更，工衡翻。</span></p>
<p class="em2 strong"><span class="yinwen">48</span>秋，七月，<span class="jiazhu">按《五代會要》：是月，周追尊四廟。</span>北漢主遣翰林學士博興衞融等詣契丹謝册禮，<span class="jiazhu">博興，卽唐青州之博昌縣，後唐避獻祖諱，改曰博興。《九域志》：縣在州西北一百二十里。</span>且請兵。<span class="jiazhu">請兵以攻周。</span></p>
<p class="em2 strong"><span class="yinwen">49</span>八月，壬戌，葬漢隱帝于穎陵。<span class="jiazhu">穎陵，在許州陽翟縣。</span></p>
<p class="em2 strong"><span class="yinwen">50</span>義武節度使孫方諫入朝，壬子，徙鎭國節度使，以其弟易州刺史行友爲義武留後。又徙建雄節度使王晏鎭徐州，以武寧節度使王彥超代之。<span class="jiazhu">王晏與王彥超兩易所鎭。</span></p>
<p class="em2 strong"><span class="yinwen">51</span>戊午，追立故夫人柴氏爲皇后。<span class="jiazhu">柴氏先卒，去年不死於劉銖之手。</span></p>
<p class="em2 strong"><span class="yinwen">52</span>九月，北漢主遣招討使李存瓌將兵自團柏入寇。契丹欲引兵會之，<span class="jiazhu">「契丹」之下，當有「主」字。</span>與酋長議於九十九泉。<span class="jiazhu">《魏土地記》曰：沮陽城東八十里有牧牛山，山下有九十九泉，卽滄河之上源也。按魏收《魏書》：天賜三年，八月，魏主登武要北原，觀九十九泉。武要縣，漢屬定襄郡東部都尉治所。宋白曰：九十九泉，在幽州西北一千餘里。</span>諸部皆不欲南寇，契丹主強之。癸亥，行至新州之<span class="jiaozhusup">〖章：十二行本「之」下有「西」字；乙十一行本同；孔本同；張校同。〗</span>火神淀，<span class="jiazhu">契丹雖破晉，其力亦疲，諸部瘡痍未瘳，羸耗未復，故不欲南寇。宋白曰：火神淀在新州西。強，其兩翻。淀，徒練翻。淺水曰淀。</span>燕王述軋及偉王之子太寧王漚僧作亂，<span class="jiazhu">漚，烏侯翻。</span>弒契丹主而立述軋。契丹主德光之子<span class="jiaozhusup">〖章：十二行本「子」下有「齊王」二字；乙十一行本同；孔本同；張校同。〗</span>述律逃入南山，諸部奉述律以攻述軋、漚僧，殺之，幷其族黨。立述律爲帝，改元應曆。自火神澱入幽州，遣使告于北漢，北漢主遣樞密直學士上黨王得中如契丹，賀卽位，復以叔父事之，請兵以擊晉州。</p>
<p class="em2 strong">契丹主年少，好遊戲，不親國事，每夜酣飲，達旦乃寐，日中方起，國人謂之睡王。後更名明。<span class="jiazhu">少，詩照翻。好，呼到翻。更，工衡翻。</span></p>
<p class="em2 strong"><span class="yinwen">53</span>壬申，蜀以吏部尙書、御史中丞范仁恕爲中書侍郎兼吏部尙書、同平章事。</p>
<p class="em2 strong"><span class="yinwen">54</span>楚王希萼旣克長沙，不賞許可瓊，<span class="jiazhu">許可瓊降希萼見上卷漢隱帝乾祐三年。</span>疑可瓊怨望，出爲蒙州刺史。<span class="jiazhu">唐武德五年，析荔州之隋化縣置南恭州，貞觀八年，更名蒙州，宋朝熙寜五年，廢蒙州，以立山縣隸昭州。宋白曰：恭州，漢荔浦縣地，唐置蒙州，以州東面有蒙山，山下有泉源，流爲蒙水，山下人皆姓蒙，故名。</span>遣馬步都指揮使徐威、左右軍馬步使陳敬遷、水軍都指揮使魯公綰、牙內侍衞指揮使陸孟俊帥部兵立寨於城西北隅，以備朗兵。<span class="jiazhu">帥，讀曰率，下同。</span>不存撫役者，將卒皆怨怒，謀作亂。希崇知其謀，戊寅，希萼宴將吏，徐威等不預，希崇亦辭疾不至。威等使人先驅踶齧馬十餘入府，自帥其徒執斧斤、白梃，聲言縶馬，奄至座上，縱橫擊人，顚踣滿地。<span class="jiazhu">踶，大計翻。齧，魚結翻。縶，陟立翻。縱，子容翻。踣，蒲北翻。</span>希萼逾垣走，威等執囚之。<span class="jiazhu">《考異》曰：《十國紀年》作「丁丑」。按《湖湘故事》在十九日，今從之。</span>執謝彥顒，自頂及踵剉之。立希崇爲武安留後，縱兵大掠。幽希萼於衡山縣。<span class="jiazhu">三國時，吴分湘南縣置衡山縣，唐屬衡州，宋朝淳化四年分屬潭州。《九域志》：衡山縣在潭州西南三百二十里。</span></p>
<p class="em2 strong">劉言聞希崇立，遣兵趣潭州，<span class="jiazhu">趣，七喻翻。</span>聲言討其篡奪之罪，壬午，軍于益陽之西。希崇懼，癸未，發兵二千拒之，又遣使如朗州求和，請爲鄰藩。掌書記桂林李觀象說言曰：<span class="jiazhu">時人謂桂州爲桂林。說，式芮翻。</span><span class="yinhao">「希萼舊將佐猶在長沙，此必不欲與公爲鄰；不若先檄希崇取其首，然後圖湖南，可兼有也。」</span>言從之。希崇畏言，卽斷都軍判官楊仲敏、掌書記劉光輔、牙內指揮使魏師進、都押牙黃勍等十餘人首，<span class="jiazhu">斷，丁管翻。勍，渠京翻。</span>遣前辰陽縣令李翊齎送朗州。<span class="jiazhu">辰陽，地名，馬氏置縣，屬辰州。宋白曰：辰溪縣，本漢辰陵縣，後漢曰辰陽，以縣在辰水之陽也，隋改曰辰溪。如此則馬氏用後漢縣名也。</span>至則腐敗，言與王逵等皆以爲非仲敏等首，怒責翊，翊惶恐自殺。</p>
<p class="em2 strong">希崇旣襲位，亦縱酒荒淫，爲政不公，語多矯妄，國人不附。</p>
<p class="em2 strong">初，馬希萼入長沙，<span class="jiazhu">事見上卷上年十二月。</span>彭師暠雖免死，猶杖背黜爲民；希崇以爲師暠必怨之，使送希萼于衡山，實欲師暠殺之。師暠曰：<span class="yinhao">「欲使我爲弒君之人乎！」</span>奉事逾謹。<span class="jiazhu">暠，古老翻。</span>丙戌，至衡山。衡山指揮使廖偃，匡圖之子也，<span class="jiazhu">晉天福四年，廖匡圖與蠻戰死。</span>與其季父節度巡官匡凝謀曰：<span class="yinhao">「吾家世受馬氏恩，今希萼長而被黜，必不免禍，<span class="jiazhu">長，知兩翻。被，彼義翻。</span>盍相與輔之！」</span>於是帥莊戶及鄕人悉爲兵，<span class="jiazhu">佃豪家之田而納其租，謂之莊戶。帥，讀曰率。</span>與師暠共立希萼爲衡山王，以縣爲行府，斷江爲栅，<span class="jiazhu">斷，丁管翻。江，卽謂湘江也。</span>編竹爲戰艦，以師暠爲武清節度使，<span class="jiazhu">武清節度使，廖偃等自相署置耳。</span>召募徒衆，數日，至萬餘人，州縣多應之。遣判官劉虛己求援于唐。</p>
<p class="em2 strong">徐威等見希崇所爲，知必無成，又畏朗州、衡山之逼，恐一朝喪敗，俱及禍，<span class="jiazhu">喪，息浪翻。</span>欲殺希崇以自解。希崇微覺之，大懼，密遣客將范守牧奉表請兵于唐，唐主命邊鎬自袁州將兵萬人西趣長沙。<span class="jiazhu">將，卽亮翻。趣，七喻翻。</span></p>
<p class="em2 strong"><span class="yinwen">55</span>冬，十月，辛卯，潞州巡檢陳思讓敗北漢兵於虒亭。<span class="jiazhu">敗，補邁翻。虒亭，在潞州銅鞮縣。《九域志》：潞州襄垣縣有虒亭鎭。虒，音斯。</span></p>
<p class="em2 strong"><span class="yinwen">56</span>唐邊鎬引兵入醴陵。<span class="jiazhu">《舊唐書·地理志》曰：漢臨湘縣界有醴陵，後漢立爲縣，隋廢，唐武德四年分長沙縣置醴陵縣，並屬潭州。《九域志》：醴陵縣在潭州東一百六十里。范成大《行程記》：袁州萍鄕縣至潭州醴陵縣，兩日程耳。</span>癸巳，楚王希崇遣使犒軍。壬寅，遣天策府學士拓跋恆奉箋詣鎬請降。恆歎曰：<span class="yinhao">「吾久不死，乃爲小兒送降狀！」</span>癸卯，希崇帥弟姪迎鎬，望塵而拜，鎬下馬稱詔勞之。<span class="jiazhu">犒，苦到翻。帥，讀曰率，下同。勞，力到翻。</span>甲辰，希崇等從鎬入城，鎬舍於瀏陽門樓，<span class="jiazhu">瀏，音留。</span>湖南將吏畢賀，鎬皆厚賜之。時湖南饑饉，鎬大發馬氏倉粟賑之，楚人大悅。<span class="jiazhu">馬殷據潭、朗，傳子希聲、希範、希廣、希萼、希崇，至是而亡。唐明宗天成三年，楚歸吳敗將苖璘，許德勳謂之曰：「待衆駒爭皁棧而後湖、湘可圖。」今果如其言。</span></p>
<p class="em2 strong"><span class="yinwen">57</span>契丹遣彰國節度使蕭禹厥將奚、契丹五萬會北漢兵入寇；北漢主自將兵二萬自陰地關寇晉州，丁未，軍于城北，三面置寨，晝夜攻之，遊兵至絳州。時王晏已離鎭，<span class="jiazhu">離，力智翻。</span>王彥超未至，巡檢使王萬敢權知晉州，與龍捷都指揮使史彥超、虎捷指揮使何徽共拒之。<span class="jiazhu">薛《史·本紀》：廣順元年，改侍衞馬步軍額，馬軍舊稱護聖，改爲龍捷；步軍舊稱護國，改爲虎捷。</span>史彥超，雲州人也。</p>
<p class="em2 strong"><span class="yinwen">58</span>癸丑，唐武昌節度使劉仁贍帥戰艦二百取岳州，撫納降附，人忘其亡。<span class="jiazhu">劉仁贍善將，故能爲唐堅守壽州。</span>仁贍，金之子也。<span class="jiazhu">劉金爲楊氏將。</span></p>
<p class="em2 strong">唐百官共賀湖南平，起居郎高遠曰：<span class="yinhao">「我乘楚亂，取之甚易。<span class="jiazhu">易，以豉翻。</span>觀諸將之才，但恐守之難耳！」</span>遠，幽州人也。司徒致仕李建勳曰：<span class="yinhao">「禍其始於此乎！」</span><span class="jiazhu">唐之禍敗，後果如二臣所料。</span></p>
<p class="em2 strong">唐主自卽位以來，未嘗親祠郊廟，禮官以爲請，唐主曰：<span class="yinhao">「俟天下一家，然後告謝。」</span>及一舉取楚，謂諸國指麾可定。魏岑侍宴言：<span class="yinhao">「臣少遊元城，樂其風土，<span class="jiazhu">少，詩照翻。樂，音洛。</span>俟陛下定中原，乞魏博節度使。」</span>唐主許之，岑趨下拜謝。其主驕臣佞如此。</p>
<p class="em2 strong">馬希萼望唐人立己爲潭帥，而潭人惡希萼，<span class="jiazhu">惡，烏路翻。</span>共請邊鎬爲帥，<span class="jiazhu">帥，所類翻；下同。</span>唐主乃以鎬爲武安節度使。<span class="jiazhu">爲邊鎬爲朗兵所逐張本。</span></p>
<p class="em2 strong"><span class="yinwen">59</span>王峻有故人曰申師厚，嘗爲兗州牙將，失職飢寒，望峻馬拜謁於道。會涼州留後折逋嘉施上表請帥於朝廷，<span class="jiazhu">折逋，羌族也，因以爲姓。</span>帝以絕域非人所欲，募率府供奉官願行者，<span class="jiazhu">率府，謂東宮十率府也。</span>月餘，無人應募，峻薦師厚於帝，丁巳，以師厚爲河西節度使。</p>
<p class="em2 strong"><span class="yinwen">60</span>唐邊鎬趣馬希崇帥其族入朝，<span class="jiazhu">趣，讀曰促。帥，讀曰率。朝，直遙翻。</span>馬氏聚族相泣，欲重賂鎬，奏乞留居長沙。鎬微哂曰：<span class="yinhao">「國家與公家世爲仇敵，殆六十年，<span class="jiazhu">哂，矢忍翻。唐昭宗光啓三年，馬殷從孫儒攻楊行密，乾寜三年得湖南，自此與江淮爲敵國。自光啓三年至是年，適六十年。</span>然未嘗敢有意窺公之國。今公兄弟鬬鬩，困窮自歸，若復二三，<span class="jiazhu">復，扶又翻。</span>恐有不測之憂。」</span>希崇無以應，十一月，辛酉，與宗族及將佐千餘人號慟登舟，<span class="jiazhu">鬩，馨激翻，鬭也，很也，戾也。《詩》云：兄弟鬩于墻。復，扶又翻。號，戶刀翻。</span>送者皆哭，響振川谷。</p>
<p class="em2 strong"><span class="yinwen">61</span>帝以北漢、契丹之兵猶在晉州，甲子，以王峻爲行營都部署，將兵救之，詔諸軍皆受峻節度，聽以便宜從事，得自選擇將吏。乙丑，峻行，帝自至城西餞之。<span class="jiazhu">大梁城西也。</span></p>
<p class="em2 strong"><span class="yinwen">62</span>楚靜江節度副使、知桂州馬希隱，武穆王殷之少子也。楚王希廣、希萼兄弟爭國，南漢主以內侍使吳懷恩爲西北招討使，將兵屯境上，伺間密謀進取。<span class="jiazhu">少，詩照翻。伺，相吏翻。間，古莧翻。</span>希廣遣指揮使彭彥暉將兵屯龍峒以備之。<span class="jiazhu">桂州溪南有白龍洞，在平地半山上。</span>希萼自衡山遣使以彥暉爲桂州都監、在城外內巡檢使、判軍府事，希隱惡之，<span class="jiazhu">惡，烏路翻。</span>潛遣人告蒙州刺史許可瓊。可瓊方畏南漢之逼，卽棄蒙州，引兵趣桂州，<span class="jiazhu">蒙、桂相去四百餘里。趣，七喻翻。</span>與彥暉戰於城中。彥暉敗，奔衡山，可瓊留屯桂州。吳懷恩據蒙州，進兵侵掠，桂管大擾，希隱、可瓊不知所爲，但相與飲酒對泣。</p>
<p class="em2 strong">南漢主遺希隱書，<span class="jiazhu">遺，唯季翻。</span>言：<span class="yinhao">「武穆王奄有全楚，富強安靖五十餘年。正由三十五舅、三十舅兄弟尋戈，自相魚肉，<span class="jiazhu">三十五舅，謂希廣。三十舅，謂希萼。漢主龑娶漢王殷女，故呼希廣等爲舅。</span>舉先人基業，北面仇讎。<span class="jiazhu">言舉國臣唐也。</span>今聞唐兵已據長沙，竊計桂林繼爲所取。當朝世爲與國，重以婚姻，<span class="jiazhu">朝，直遙翻。重，直用翻。</span>覩茲傾危，忍不赴救！已發大軍水陸俱進，當令相公舅永擁節旄，常居方面。」</span>希隱得書，與僚佐議降之，支使潘玄珪以爲不可。丙寅，吳懷恩引兵奄至城下，希隱、可瓊帥其衆，夜斬關奔全州，<span class="jiazhu">《九域志》：桂州北至全州一百六十三里。晉高祖時，馬氏改永州之湘源縣爲清湘縣，置全州，本漢洮陽縣地也，地有洮水在清湘縣北。帥，讀曰率。</span>桂州遂潰。懷恩因以兵略定宜、連、梧、嚴、富、昭、柳、龔、象等州，<span class="jiazhu">唐乾封二年，招致生獠，以秦故桂林郡地置嚴州。富州當是置於賀州富川縣。</span>南漢始盡有嶺南之地。</p>
<p class="em2 strong"><span class="yinwen">63</span>辛未，唐邊鎬遣先鋒指揮使李承戩將兵如衡山，趣馬希萼入朝。<span class="jiazhu">戩，子踐翻。趣，讀曰促。</span>庚辰，希萼與將佐士卒萬餘人自潭州東下。</p>
<p class="em2 strong"><span class="yinwen">64</span>王峻留陝州旬日，帝以北漢攻晉州急，憂其不守，議自將由澤州路與峻會兵救之，<span class="jiazhu">帝欲自澤州而西，王峻自陝度河而北，取潞州而會于晉州。陝，失冉翻。將，卽亮翻。</span>且遣使諭峻。十二月，戊子朔，下詔以三日西征。使者至陝，峻因使者言於帝曰：<span class="yinhao">「晉州城堅，未易可拔，<span class="jiazhu">易，以豉翻。</span>劉崇兵鋒方銳，不可力爭。所以駐兵，待其氣衰耳，非臣怯也。陛下新卽位，不宜輕動。若車駕出汜水，則慕容彥超引兵入汴，大事去矣！」</span>帝聞之，自以手提耳曰：<span class="yinhao">「幾敗吾事！」</span><span class="jiazhu">王峻之言，出於帝防虞之所不及，而犂然有當於心，故不覺自提其耳。幾，居依翻。敗，補邁翻。</span>庚寅，敕罷親征。</p>
<p class="em2 strong">初，泰寧節度使兼中書令慕容彥超聞徐州平，<span class="jiazhu">謂鞏廷美等死。</span>疑懼愈甚，乃招納亡命，畜聚薪糧，潛以書結北漢，吏獲其書以聞。又遣人詐爲商人求援於唐。帝遣通事舍人鄭好謙就申慰諭，與之爲誓。彥超益不自安，屢遣都押牙鄭麟詣闕，僞輸誠款，實覘機事。<span class="jiazhu">覘，丑廉翻，又丑豔翻。</span>又獻天平節度使高行周書，其言皆謗毀朝廷與彥超相結之意，帝笑曰：<span class="yinhao">「此彥超之詐也！」</span>以書示行周，行周上表謝恩。<span class="jiazhu">漢初，彥超與行周同攻魏，因而結隙。且兗、鄆鄰藩，彥超舉兵，恐行周擬其後，故僞爲其書，欲以間之；帝反以其書示行周，以結其心。</span>旣而彥超反跡益露，丙申，遣閤門使張凝將兵赴鄆州巡檢以備之。<span class="jiazhu">《職官分紀》：閤門使、副，掌供奉乘輿，朝會、游幸、大宴及贊引親王、宰相、百寮、蕃客朝見、辭，糾彈失儀。五代以來，多以處武臣，出將使命及總戎旅。</span></p>
<p class="em2 strong"><span class="yinwen">65</span>庚子，王峻至絳州；乙巳，引兵趣晉州。<span class="jiazhu">趣，七喻翻。</span>晉州南有蒙阬，最爲險要，峻憂北漢兵據之，是日，聞前鋒已度蒙阬，喜曰：<span class="yinhao">「吾事濟矣！」</span></p>
<p class="em2 strong"><span class="yinwen">66</span>慕容彥超奏請入朝，帝知其詐，卽許之；旣而復稱境內多盜，未敢離鎭。<span class="jiazhu">復，扶又翻。離，力智翻。</span></p>
<p class="em2 strong"><span class="yinwen">67</span>北漢主攻晉州，久不克。<span class="jiazhu">是年十月庚子攻晉州，至是五十餘日。</span>會大雪，民相聚保山寨，野無所掠，軍乏食。契丹思歸，聞王峻至蒙阬，燒營夜遁。峻入晉州，諸將請亟追之，峻猶豫未決；明日，乃遣行營馬軍都指揮使仇弘超、都排陳使藥元福、左廂排陳使陳思讓、康延沼將騎兵追之，及於霍邑，<span class="jiazhu">《九域志》：霍邑在晉州北一百三十五里。</span>縱兵奮擊，北漢兵墜崖谷死者甚衆。霍邑道隘，延沼畏懦不急追，由是北漢兵得度。藥元福曰：<span class="yinhao">「劉崇悉發其衆，挾胡騎而來，志吞晉、絳，今氣衰力憊，狼狽而遁，不乘此翦撲，必爲後患。」</span><span class="jiazhu">憊，蒲拜翻。撲，普卜翻。</span>諸將不欲進，王峻復遣使止之，<span class="jiazhu">復，扶又翻。王峻自晉州遣使。</span>遂還。契丹比至晉陽，士馬什喪三四。<span class="jiazhu">還，從宣翻，又如字。比，必利翻。喪，息浪翻。</span>蕭禹厥恥於無功，釘大酋長一人於市，旬餘而斬之。<span class="jiazhu">釘，丁定翻。酋，慈秋翻。長，知兩翻。</span>北漢主始息意於進取。北漢土瘠民貧，內供軍國，外奉契丹，賦繁役重，民不聊生，逃入周境者甚衆。</p>
<p class="em2 strong"><span class="yinwen">68</span>唐主以鎭南節度使兼中書令宋齊丘爲太傅，以馬希萼爲江南西道觀察使，鎭<span class="jiaozhusup">〖章：十二行本「鎭」上有「守中書令」四字；乙十一行本同；孔本同；張校同。〗</span>洪州，仍賜爵楚王；以馬希崇爲永泰節度使，鎭<span class="jiaozhusup">〖章：十二行本「鎭」上有「兼侍中」三字；乙十一行本同；孔本同；張校同。〗</span>舒州。<span class="jiazhu">唐蓋置永泰軍於舒州。</span>湖南將吏，位高者拜刺史、將軍、卿監，卑者以次拜官。唐主嘉廖偃、彭師暠之忠，以偃爲左殿直軍使、萊州刺史，<span class="jiazhu">萊州屬周境，廖偃遙領耳。</span>師暠爲殿直都虞候，賜予甚厚。<span class="jiazhu">予，讀曰與。</span>湖南刺史皆入朝于唐，永州刺史王贇獨後至，唐主毒殺之。</p>
<p class="em2 strong"><span class="yinwen">69</span>南漢主遣內侍省丞潘崇徹、<span class="jiazhu">唐内侍省有監，有少監，未嘗有丞，此南漢創置也。</span>將軍謝貫將兵攻郴州，唐邊鎬發兵救之；崇徹敗唐兵於義章，<span class="jiazhu">郴，丑林翻。宋白曰：郴州，漢郴縣，隋置郴州。敗，補邁翻。隋末，蕭銑分郴置義章縣，唐屬郴州。《九域志》：在州南八十五里。宋朝避太宗潛藩舊名，改曰宜章。宋白曰：縣北臨章水。</span>遂取郴州。邊鎬請除全、道二州刺史以備南漢。丙辰，唐主以廖偃爲道州刺史，以黑雲指揮使張巒知全州。<span class="jiazhu">全、道二州與南漢賀、昭、桂三州接界。</span></p>
<p class="em2 strong"><span class="yinwen">70</span>是歲，唐主以安化節度使鄱陽王王延政爲山南西道節度使，<span class="jiazhu">興元，山南西道，屬蜀，唐使王延政遙領耳。</span>更賜爵光山王。<span class="jiazhu">更，工衡翻。王延政之先本光山人，故以爵之。</span></p>
<p class="em2 strong">初，蒙城鎭將咸師朗將部兵降唐，<span class="jiazhu">見二百八十八卷漢乾祐二年。將，卽亮翻。</span>唐主以其兵爲奉節都，從邊鎬平湖南。唐悉收湖南金帛、珍玩、倉粟乃至舟艦、亭館、花果之美者，皆徙於金陵，遣都官郎中楊繼勳等收湖南租賦以贍戍兵。繼勳等務爲苛刻，湖南人失望。行營糧料使王紹顏減士卒糧賜，奉節指揮使孫朗、曹進怒曰：<span class="yinhao">「昔吾從咸公降唐，唐待我豈如今日湖南將士之厚哉！今有功不增祿賜，又減之，不如殺紹顏及鎬，據湖南，歸中原，富貴可圖也！」</span></p>
<p class="strong"><span class="section" id="title-4"><span data-head-description="" data-head-level="h4" data-head-title="廣順二年">二年</span></span><span class="biaozhusup" data-rel="（壬子、西元九五二年）"></span></p>
<p class="em2 strong"><span class="yinwen">1</span>春，正月，庚申，夜，孫朗、曹進帥其徒作亂，<span class="jiazhu">帥，讀曰率。</span>束藁潛燒府門，火不然；邊鎬覺之，出兵格鬬，且命鳴鼓角，朗、進等以爲將曉，斬關奔朗州。王逵問朗曰：<span class="yinhao">「吾昔從武穆王，<span class="jiazhu">馬殷諡武穆王。</span>與淮南戰屢捷，淮南兵易與耳。<span class="jiazhu">易，以豉翻。</span>今欲以朗州之衆復取湖南，可乎？」</span>朗曰：<span class="yinhao">「朗在金陵數年，備見其政事，朝無賢臣，軍無良將，忠佞無別，賞罰不當，<span class="jiazhu">朝，直遙翻。將，卽亮翻。别，彼列翻。當，丁浪翻。</span>如此，得國存幸矣，何暇兼人！朗請爲公前驅，取湖南如拾芥耳！」</span>逵悅，厚遇之。<span class="jiazhu">爲，于僞翻。王逵等本有圖湖南之志，於此遂決。</span></p>
<p class="em2 strong"><span class="yinwen">2</span>壬戌，發開封府民夫五萬脩大梁城，旬日而罷。</p>
<p class="em2 strong"><span class="yinwen">3</span>慕容彥超發鄕兵入城，引泗水注壕中，爲戰守之備；又多以旗幟授諸鎭將，令募羣盜，剽掠鄰境，<span class="jiazhu">幟，昌志翻。剽，匹妙翻。</span>所在奏其反狀。甲子，敕沂、密二州不復隸泰寧軍。<span class="jiazhu">先收其巡屬以弱慕容彥超。復，扶又翻。</span>以侍衞步軍都指揮使、昭武節度使曹英爲都部署，討彥超，<span class="jiazhu">昭武軍，利州，屬蜀，曹英遙領耳。</span>齊州防禦使史延超爲副部署，皇城使河內向訓爲都監，<span class="jiazhu">向，姓也，本自有殷宋文公支子向文旰，旰孫戌以王父字爲氏。余按《春秋左氏傳》，向戌，宋桓公之後。向，式亮翻。監，古銜翻。</span>陳州防禦使藥元福爲行營馬步都虞候。帝以元福宿將，<span class="jiazhu">藥元福歷事唐、漢、晉，爲將有功。將，卽亮翻。</span>命英、訓無得以軍禮見之，二人皆父事之。</p>
<p class="em2 strong">唐主發兵五千，軍于下邳，以援彥超；聞周兵將至，退屯沭陽。<span class="jiazhu">下邳縣，屬徐州，東南至沭陽縣百里。劉昫曰：沭陽，漢廩丘縣，後魏改曰沭陽，唐屬海州。《九域志》：在海州西南一百八十里。杜佑曰：海州沭陽縣，漢原丘縣地，梁置潼陽郡。沭，食聿翻。</span>徐州巡檢使張令彬擊之，大破唐兵，殺、溺死者千餘人，獲其將燕敬權。<span class="jiazhu">燕，於賢翻。</span></p>
<p class="em2 strong">初，彥超以周室新造，謂其易搖，<span class="jiazhu">易，以豉翻。</span>故北召北漢及契丹，南誘唐人，使侵邊鄙，冀朝廷奔命不暇，然後乘間而動。<span class="jiazhu">誘，音酉。間，古莧翻。</span>及北漢、契丹自晉州北走，唐兵敗於沐陽，彥超之勢遂沮。<span class="jiazhu">沮，在呂翻。</span></p>
<p class="em2 strong">永興節度使李洪信，自以漢室近親，心不自安，<span class="jiazhu">李洪信，漢李太后之羣從也。</span>城中兵不滿千人，王峻在陝，以救晉州爲名，發其數百。及北漢兵遁去，遣禁兵千餘人戍長安；洪信懼，遂入朝。</p>
<p class="em2 strong"><span class="yinwen">4</span>壬申，王峻自晉州還，入見。<span class="jiazhu">還，從宣翻，又如字。見，賢遍翻。</span></p>
<p class="em2 strong"><span class="yinwen">5</span>曹英等至兗州，設長圍。慕容彥超屢出戰，藥元福皆擊敗之，<span class="jiazhu">敗，補邁翻。</span>彥超不敢出。十餘日，長圍合，遂進攻之。</p>
<p class="em2 strong">初，彥超將反，判官崔周度諫曰：<span class="yinhao">「魯，詩書之國，自伯禽以來不能霸諸侯，然以禮義守之，可以長世。公於國家非有私憾，胡爲自疑！況主上開諭勤至，苟撤備歸誠，則坐享太山之安矣。獨不見杜中令、安襄陽、李河中竟何所成乎！」</span><span class="jiazhu">杜中令，謂杜重威；安襄陽，謂安從進；李河中，謂李守貞，皆以反而敗死，事並見前紀。</span>彥超怒。及官軍圍城，彥超括士民之財以贍軍，坐匿財死者甚衆。前陝州司馬閻弘魯，寶之子也，<span class="jiazhu">閻寶背梁歸唐，歷節鎭。</span>畏彥超之暴，傾家爲獻，彥超猶以爲有所匿，命周度索其家，<span class="jiazhu">索，山客翻。</span>周度謂弘魯曰：<span class="yinhao">「君之死生，繫財之豐約，宜無所愛。」</span>弘魯泣拜其妻妾曰：<span class="yinhao">「悉出所有以救吾死。」</span>皆曰：<span class="yinhao">「竭矣！」</span>周度以白彥超，彥超不信，收弘魯夫妻繫獄。有乳母於泥中掊得金纏臂，獻之，冀以贖其主。<span class="jiazhu">掊，蒲溝翻，以手爬土也。</span>彥超曰：<span class="yinhao">「所<span class="jiaozhusup">〖章：十二行本「所」上有「果然」二字；乙十一行本同；孔本同；張校同。〗</span>匿必猶多。」</span>榜掠弘魯夫妻，肉潰而死。以周度爲阿庇，斬於市。</p>
<p class="em2 strong"><span class="yinwen">6</span>北漢遣兵寇府州，防禦使折德扆敗之，<span class="jiazhu">敗，補邁翻。</span>殺二千餘人。二月，庚子，德扆奏攻拔北漢岢嵐軍，以兵戍之。<span class="jiazhu">《舊唐書·地理志》曰：嵐州嵐谷縣，舊岢嵐軍也，在嵐州宜芳縣北界；長安二年，分宜芳，於岢嵐舊軍置嵐谷縣；神龍二年，廢縣，置軍；開元十二年復置縣。此蓋後唐復置軍也。《九域志》：岢嵐軍治嵐谷縣，南至嵐州九十里。岢，枯我翻。</span></p>
<p class="em2 strong"><span class="yinwen">7</span>甲辰，帝釋燕敬權等使歸唐，謂唐主曰：<span class="yinhao">「叛臣，天下所共疾也，不意唐主助之，得無非計乎！」</span>唐主大慙，先所得中國人，皆禮而歸之。唐之言事者猶獻取中原之策，中書舍人韓熙載曰：<span class="yinhao">「郭氏有國雖淺，爲治已固，<span class="jiazhu">治，直吏翻。</span>我兵輕動，必有害無益。」</span></p>
<p class="em2 strong">唐自烈祖以來，<span class="jiazhu">唐主昪廟號烈祖。</span>常遣使泛海與契丹相結，欲與之共制中國，更相饋遺，<span class="jiazhu">更，工衡翻。遺，唯季翻。</span>約爲兄弟。然契丹利其貨，徒以虛語往來，實不爲唐用也。</p>
<p class="em2 strong">唐主好文學，<span class="jiazhu">好，呼到翻。</span>故熙載與馮延己、延魯、江文蔚、潘佐、徐鉉之徒皆至美官。佑，幽州人也。<span class="jiazhu">蔚，紆勿翻。</span>當時唐之文雅於諸國爲盛，然未嘗設科舉，多因上書言事拜官，至是，始命翰林學士江文蔚知貢舉，進士廬陵王克貞等三人及第。<span class="jiazhu">廬陵，漢縣，唐帶吉州。蔚，紆勿翻。</span>唐主問文蔚：<span class="yinhao">「卿取士何如前朝？」</span>對曰：<span class="yinhao">「前朝公舉、私謁相半，臣專任至公耳。」</span>唐主悅。中書舍人張緯，前朝登第，聞而銜之。時執政皆不由科第，相與沮毀，竟罷貢舉。<span class="jiazhu">南唐罷貢舉時，中國未嘗罷貢舉也。</span></p>
<p class="em2 strong"><span class="yinwen">8</span>三月，戊辰，以內客省使、恩州團練使晉陽鄭仁誨爲樞密副使。<span class="jiazhu">按是時中國無恩州，此卽南漢之恩州也，鄭仁誨遙領團練使耳。宋慶曆八年，平王則，改貝州爲恩州，始以嶺南之恩州爲南恩州以别之。</span></p>
<p class="em2 strong"><span class="yinwen">9</span>甲戌，改威勝軍曰武勝軍。<span class="jiazhu">舊以鄧州爲威勝軍，今避上名而改之。</span></p>
<p class="em2 strong"><span class="yinwen">10</span>唐主以太弟太保、昭義節度使馮延己爲左僕射，前鎭海節度使徐景運爲中書侍郎，及右僕射孫晟皆同平章事。旣宣制，戶部尙書常夢錫衆中大言曰：<span class="yinhao">「白麻甚佳，但不及江文蔚疏耳！」</span><span class="jiazhu">江文蔚疏見二百八十七卷漢天福十二年。</span>晟素輕延己，謂人曰：<span class="yinhao">「金盃玉盌，乃貯狗矢乎！」</span><span class="jiazhu">盌，烏管翻。貯，丁呂翻。</span></p>
<p class="em2 strong">延己言於唐主曰：<span class="yinhao">「陛下躬親庶務，故宰相不得盡其才，此治道所以未成也。」</span><span class="jiazhu">治，直吏翻。</span>唐主乃悉以政事委之，奏可而已。旣而延己不能勤事，文書皆仰成胥史，<span class="jiazhu">仰，牛向翻。</span>軍旅則委之邊將。頃之，事益不治，唐主乃復自覽之。<span class="jiazhu">復，扶又翻。</span></p>
<p class="em2 strong">大理卿蕭儼惡延己爲人，數上疏攻之，會儼坐失入人死罪，<span class="jiazhu">惡，烏路翻。數，所角翻。上，時掌翻。誤入人死罪，謂之失入。</span>鍾謨、李德明輩必欲殺之，延己曰：<span class="yinhao">「儼誤殺一婦人，諸君以爲當死。儼九卿也，可誤殺乎？」</span>獨上言：<span class="yinhao">「儼素有直聲，今所坐已會赦，宜從寬宥。」</span>儼由是得免；人亦以此多之。</p>
<p class="em2 strong">景運尋罷爲太子少傅。<span class="jiazhu">按唐旣置太弟官屬，不應復有太子少傅，當考。</span></p>
<p class="em2 strong"><span class="yinwen">11</span>夏，四月，丙戌朔，日有食之。</p>
<p class="em2 strong"><span class="yinwen">12</span>帝以曹英等攻兗州久未克，乙卯，下詔親征，以李穀權東京留守兼判開封府，鄭仁誨權大內都巡<span class="jiaozhusup">〖章：十二行本「巡」作「點」；乙十一行本同；孔本同；張校同。〗</span>檢，又以侍衞馬軍都指揮使郭崇充在京都巡檢。</p>
<p class="em2 strong"><span class="yinwen">13</span>唐主旣克湖南，遣其將李建期屯益陽以圖朗州，以知全州張巒兼桂州招討使以圖桂州，久之，未有功。唐主謂馮延己、孫晟曰：<span class="yinhao">「楚人求息肩於我，<span class="jiazhu">言湖南之人，苦其主之虐政暴斂，而求息肩於唐。</span>我未有以撫其瘡痍而虐用其力，非所以副來蘇之望；<span class="jiazhu">《書》曰：后來其蘇。言楚人望唐之休息，而唐又興兵役以疲之，非所以副其望。使唐主言而能行，不搖於衆口，烏有他日之敗乎！</span>吾欲罷桂林之役，斂益陽之戍，以旌節授劉言，何如？」</span>晟以爲宜然。<span class="jiazhu">宜然，猶言宜如此也。</span>延己曰：<span class="yinhao">「吾出偏將舉湖南，遠近震驚；一旦三分喪二，<span class="jiazhu">得潭而失朗、桂，故謂之三分喪二。喪，息浪翻。</span>人將輕我。請委邊將察其形勢。」</span>唐主乃遣統軍使侯訓將兵五千自吉州路趣全州，<span class="jiazhu">趣，七喻翻。</span>與張巒合兵攻桂州。南漢伏兵於山谷，巒等始至城下，罷乏，<span class="jiazhu">罷，讀曰疲。</span>伏兵四起，城中出兵夾擊之，唐兵大敗，訓死，巒收散卒數百奔歸全州。</p>
<p class="em2 strong"><span class="yinwen">14</span>五月，庚申，帝發大梁；戊辰，至兗州。己巳，帝使人招諭慕容彥超，城上人語不遜；庚午，命諸軍進攻。</p>
<p class="em2 strong">先是，術者紿彥超云：<span class="yinhao">「鎭星行至角、亢，角、亢兗州之分，<span class="jiazhu">先，悉薦翻。鎭星，土星也。亢，苦郎翻。分，扶問翻。</span>其下有福。」</span>彥超乃立祠而禱之，令民家皆立黃幡。<span class="jiazhu">土色黄，彥超令立幡以從其色。人心悅則天意得；人有離心，厭勝何益！</span>彥超性貪吝，官軍攻城急，猶瘞藏珍寶，<span class="jiazhu">瘞，於計翻。</span>由是人無鬬志，將卒相繼有出降者。乙亥，官軍克城，彥超方禱鎭星祠，帥衆力戰，<span class="jiazhu">帥，讀曰率。</span>不勝，乃焚鎭星祠，與妻赴井死；子繼勳出走，追獲，殺之。官軍大掠，城中死者近萬人。<span class="jiazhu">近，其靳翻。</span>初，彥超將反，募羣盜置帳下，至者二千餘人，皆山林獷悍，<span class="jiazhu">獷，古猛翻。悍，侯旰翻，又下罕翻。</span>竟不爲用。</p>
<p class="em2 strong">帝欲悉誅兗州將吏，翰林學士竇儀見馮道、范質，與之共白帝曰：<span class="yinhao">「彼皆脅從耳。」</span>乃赦之。丁丑，以端明殿學士顏衎權知兗州事。<span class="jiazhu">衎，苦旱翻，又苦旰翻。</span>赦<span class="jiaozhusup">〖章：十二行本「赦」上有「壬午」二字；乙十一行本同；孔本同；張校同；退齋校同。〗</span>兗州管內，彥超黨逃匿者期一月聽自首，<span class="jiazhu">首，式又翻。</span>前已伏誅者赦其親戚。癸未，降泰寧軍爲防禦州。<span class="jiazhu">以慕容彥超據兗州拒命，降節鎭爲防禦州。</span></p>
<p class="em2 strong"><span class="yinwen">15</span>唐司徒致仕李建勳卒，且死，戒其家人曰：<span class="yinhao">「時事如此，吾得良死幸矣！勿封土立碑，聽人耕種於其上，免爲他日開發之標。」</span>及江南之亡也，<span class="jiazhu">謂宋平金陵時。</span>諸貴人高大之冢無不發者，惟建勳冢莫知其處。<span class="jiazhu">李建勳知國事之日非而骸骨得保其藏，可不謂智乎！</span></p>
<p class="em2 strong"><span class="yinwen">16</span>六月，乙酉朔，帝如曲阜，謁孔子祠。<span class="jiazhu">昔少皞氏自窮桑而徙曲阜；魯侯伯禽所宅，少皞氏之墟也。應劭曰：曲阜在魯城中，委曲長七八里。劉昫曰：曲阜有闕里，孔子所居，後人立孔子祠。自唐以來，兗州治瑕丘，而曲阜爲屬縣。《九域志》：在州東四十里。宋大中祥符五年，改曲阜爲仙源縣。</span>旣尊，將拜，左右曰：<span class="yinhao">「孔子，陪臣也，不當以天子拜之。」</span>帝曰：<span class="yinhao">「孔子百世帝王之師，敢不敬乎！」</span>遂拜之。又拜孔子墓，命葺孔子祠，禁孔林樵采。<span class="jiazhu">孔子廟在曲阜城西南隅闕里。孔子墓在曲阜城北泗水上，去城一里，葬地蓋一頃，墳南北十步，東西十三步，高一丈二尺，前有瓴甋，爲祠壇，方六尺，與地平。塋中異木以百數，皆諸弟子自四方致之，植於塋中，魯人莫之識也。</span>訪孔子、顏淵之後，以爲曲阜令及主簿。丙戌，帝發兗州。</p>
<p class="em2 strong"><span class="yinwen">17</span>乙未，吳越順德太夫人吳氏卒。</p>
<p class="em2 strong"><span class="yinwen">18</span>丁酉，蜀大水入成都，<span class="jiazhu">秦時，蜀守李冰穿二江成都中，皆可行舟。《郡縣志》曰：李冰鑿離堆，又開二渠，由永康過新繁入成都，謂之外江；又一渠由永康過郫入成都，謂之内江。高駢未築羅城，内、外江皆從城西入。自駢築城，遂從西北作縻棗堰，外江遶城北而東注於合江，内江循城南而與外水俱注江。江自西來，其地勢高，所以有水患。</span>漂沒千餘家，溺死五千餘人，壞太廟四室。<span class="jiazhu">壞，音怪。</span>戊戌，蜀大赦，賑水災之家。</p>
<p class="em2 strong"><span class="yinwen">19</span>己亥，帝至大梁。<span class="jiazhu">自兗州還至大梁。</span></p>
<p class="em2 strong"><span class="yinwen">20</span>朔方節度使兼中書令陳留王馮暉卒，其子牙內都虞候繼業殺其兄繼勳，自知軍府事。</p>
<p class="em2 strong"><span class="yinwen">21</span>太子賓客李濤之弟澣，在契丹爲勤政殿學士，與幽州節度使蕭海眞善。海眞，契丹主兀欲之妻弟也。澣說海眞內附，海眞欣然許之。澣因定州諜者田重霸齎絹表以聞，<span class="jiazhu">說，式芮翻。諜，達協翻。重，直龍翻。</span>且與濤書，言：<span class="yinhao">「契丹主童騃，<span class="jiazhu">騃，五駭翻，癡也。</span>專事宴遊，無遠志，非前人之比，<span class="jiazhu">前人，謂阿保機、德光等。</span>朝廷若能用兵，必克；不然，與和，必得。二者皆利於速，度其情勢，他日終不能力助河東者也。」</span><span class="jiazhu">度，徒洛翻。河東謂北漢。</span>壬寅，重霸至大梁，會中國多事，不果從。<span class="jiazhu">北不得燕、雲，西不得河、鄯、靈、夏，宋人以爲千古之恨。觀温公書此事，則元祐初棄米脂等四寨，知中國之力不足也。</span></p>
<p class="em2 strong"><span class="yinwen">22</span>辛亥，以馮繼業爲朔方留後。</p>
<p class="em2 strong"><span class="yinwen">23</span>樞密使王峻，性輕躁，多計數，好權利，喜人附己。<span class="jiazhu">躁，則到翻。好，呼到翻。喜，許記翻，</span>自以天下爲己任。每言事，帝從之則喜，或時未允，輒慍懟，<span class="jiazhu">愠，於運翻。懟，直類翻。</span>往往發不遜語；帝以其故舊，且有佐命功，<span class="jiazhu">帝自鄴都入汴以至卽位，王峻之功爲多。</span>又素知其爲人，每優容之。峻年長於帝，帝卽位，猶以兄呼之，或稱其字，峻以是益驕。副使鄭仁誨、皇城使向訓、恩州團練使李重進，皆帝在藩鎭時腹心將佐也，<span class="jiazhu">重，直龍翻。將，卽亮翻。</span>帝卽位，稍稍進用。峻心嫉之，累表稱疾，求解機務，以詗帝意。<span class="jiazhu">詗，古永翻，又翾正翻。</span>帝屢遣左右敦諭，峻對使者辭氣亢厲，<span class="jiazhu">亢，苦浪翻。</span>又遺諸道節度使書求保證，<span class="jiazhu">遺，唯季翻。</span>諸道各獻其書，帝驚駭久之，復遣左右慰勉，令視事，<span class="jiazhu">復，扶又翻。</span>且曰：<span class="yinhao">「卿儻不來，朕且自往。」</span>猶不至。帝知樞密直學士陳觀與峻親善，令往諭指，觀曰：<span class="yinhao">「陛下但聲言臨幸其第，<span class="jiaozhusup">〖章：十二行本「第」下有「嚴駕以待之」五字；乙十一行本同；孔本同。〗</span>峻必不敢不來。」</span><span class="jiaozhusup">〖章：十二行本「來」下有「從之」二字；乙十一行本同；孔本同。〗</span>秋，七月，戊子，峻入朝，帝慰勞令視事。<span class="jiazhu">勞，力到翻。爲貶王峻張本。</span>重進，滄州人，其母卽帝妹福慶長公主也。<span class="jiazhu">長，知兩翻。</span></p>
<p class="em2 strong"><span class="yinwen">24</span>李穀足跌，傷右臂，<span class="jiazhu">跌，徒結翻。</span>在告月餘；帝以穀職業繁劇，趣令入朝，<span class="jiazhu">在告，在假也。趣，讀曰促。朝，直遙翻；下同。</span>辭以未任趨拜。<span class="jiazhu">任，音壬。</span>癸巳，詔免朝參，但令視事。</p>
<p class="em2 strong"><span class="yinwen">25</span>蜀工部尙書、判武德軍郭延鈞不禮於監押王承丕，承丕謀作亂。辛丑，左奉聖都指揮使安次孫欽<span class="jiazhu">安次縣，屬幽州。孫欽本燕人而仕於蜀。</span>當以部兵戍邊，往辭承丕，承丕邀與俱見府公；<span class="jiazhu">府公，謂郭延鈞也。公者，人之尊稱；一府所尊，故謂之府公。</span>欽不知其謀，從之。承丕至，則令左右擊殺延鈞，屠其家，稱奉詔處置軍府，<span class="jiazhu">處，昌呂翻。</span>卽開府庫賞士卒，出繫囚，發屯戍。將吏畢集，欽謂承丕曰：<span class="yinhao">「今延鈞已伏辜，公宜出詔書以示衆。」</span>承丕曰：<span class="yinhao">「我能致公富貴，勿問詔書。」</span>欽始知承丕反，因紿曰：<span class="yinhao">「今內外未安，我請以部兵爲公巡察。」</span><span class="jiazhu">爲，于僞翻。</span>卽躍馬而出，承丕連呼之，不止。欽至營，曉諭其衆，帥以入府，攻承丕，<span class="jiazhu">帥，讀曰率。</span>承丕左右欲拒戰，欽叱之，皆棄兵走，遂執承丕，斬之，幷其親黨，傳首成都。</p>
<p class="em2 strong"><span class="yinwen">26</span>天平節度使、守中書令高行周卒。行周有勇而知義，功高而不矜，策馬臨敵，叱咤風生，平居與賓僚宴集，侃侃和易，人以是重之。<span class="jiazhu">咤，涉駕翻。易，以豉翻。史言高行周所以能以功名終。</span></p>
<p class="em2 strong"><span class="yinwen">27</span>癸卯，蜀主遣客省使趙季札如梓州，慰撫吏民。<span class="jiazhu">以新經王承丕之亂也。</span></p>
<p class="em2 strong"><span class="yinwen">28</span>漢法，犯私鹽、麴，無問多少抵死。鄭州民有以屋稅受鹽於官，過州城，吏以爲私鹽，執而殺之；其妻訟冤。癸丑，始詔犯鹽、麴者以斤兩定刑有差。<span class="jiazhu">時敕諸色犯鹽、麴，所犯一斤已下至一兩，杖八十，配役；五斤已下、一斤已上，徒三年；五斤已上，重杖一頓，處死。</span></p> 



</div></body></html>