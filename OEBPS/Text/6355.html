<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百一十一·唐紀二十七·玄宗至道大聖大明孝皇帝上之中</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="唐紀二十七">唐紀二十七</span></span></h1>
<p><span class="jiazhu">起閼逢攝提格<span class="biaozhusup" data-rel="（甲寅）"></span>，盡強圉大荒落<span class="biaozhusup" data-rel="（丁巳）"></span>，凡四年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="玄宗至道大聖大明孝皇帝上之中">玄宗至道大聖大明孝皇帝上之中</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="開元二年">開元二年</span></span><span class="biaozhusup" data-rel="（甲寅、西元七一四年）"></span></p>
<p class="em2 strong"><span class="yinwen">1</span>春，正月，壬申，制：<span class="yinhao">「選京官有才識者除都督、刺史，都督、刺史有政迹者除京官，<span class="jiazhu">京官卽在朝官也。</span>使出入常均，永爲恆式。」</span><span class="jiazhu">恆，戶登翻。</span></p>
<p class="em2 strong"><span class="yinwen">2</span>己卯，以盧懷愼檢校黃門監。<span class="jiazhu">去年改門下省爲黃門，侍中爲監。檢校黃門監，檢校侍中也。</span></p>
<p class="em2 strong"><span class="yinwen">3</span>舊制，雅俗之樂，皆隸太常。上精曉音律，以太常禮樂之司，不應典倡優雜伎；<span class="jiazhu">倡，音昌。伎，渠倚翻；下同。</span>乃更置左右敎坊以敎俗樂，命右驍衞將軍范及爲之使。<span class="jiazhu">更，工衡翻。使，疏吏翻。</span>又選樂工數百人，自敎法曲於梨園，謂之<span class="yinhao">「皇帝梨園弟子」</span>。<span class="jiazhu">梨園在禁苑中，註已見前。</span>又敎宮中使習之。又選伎女，置宜春院，<span class="jiazhu">宜春院當在西內宜春門內，近射殿。</span>給賜其家。禮部侍郎張廷珪、酸棗尉袁楚客皆上疏，以爲<span class="yinhao">「上春秋鼎盛，宜崇經術，邇端士，尙樸素；深以悅鄭聲、好遊獵爲戒。」</span><span class="jiazhu">上，時掌翻。疏，所去翻。好，呼到翻。</span>上雖不能用，咸<span class="jiaozhusup">章：十二行本「咸」上有「欲開言路」四字；乙十一行本同；孔本同；退齋校同。</span>嘉賞之。</p>
<p class="em2 strong"><span class="yinwen">4</span>中宗以來，貴戚爭營佛寺，奏度人爲僧，兼以僞妄；富戶強丁多削髮以避傜役，所在充滿。姚崇上言：<span class="yinhao">「佛圖澄不能存趙，<span class="jiazhu">石虎敬重佛圖澄，澄死而趙亡。</span>鳩摩羅什不能存秦，<span class="jiazhu">姚興師鳩摩羅什，興死而秦亡。</span>齊襄、梁武，未免禍殃。但使蒼生安樂，卽是福身；何用妄度姦人，使壞正法！」</span><span class="jiazhu">樂，音洛。壞，音怪。</span>上從之。丙寅，命有司沙汰天下僧尼，<span class="jiazhu">尼，女夷翻。</span>以僞妄還俗者萬二千餘人。</p>
<p class="em2 strong"><span class="yinwen">5</span>初，營州都督治柳城以鎭撫奚、契丹，則天之世，都督趙文翽失政，奚、契丹攻陷之，<span class="jiazhu">見二百五卷武后萬歲通天元年。契，欺訖翻，又音喫。翽，呼會翻。</span>是後寄治幽州東漁陽城。<span class="jiazhu">據《舊書》，漁陽城在幽州東二百里。</span>或言：<span class="yinhao">「靺鞨、奚、霫大欲降唐，正以唐不建營州，無所依投，爲默啜所侵擾，故且附之；<span class="jiazhu">靺鞨，音末曷。霫，而立翻。降，戶江翻。啜，陟劣翻。</span>若唐復建營州，則相帥歸化矣。」</span><span class="jiazhu">復，扶又翻。帥，讀曰率。</span>幷州長史、和戎·大武等軍州節度大使薛訥信之，<span class="jiazhu">大武軍在代州北，後改曰大同軍。使，疏吏翻。</span>奏請擊契丹，復置營州；上亦以冷陘之役，欲討契丹。<span class="jiazhu">冷陘敗見上卷先天元年。</span>羣臣姚崇等多諫。甲申，以訥同紫微黃門三品，將兵擊契丹，<span class="jiazhu">將，卽亮翻。</span>羣臣乃不敢言。</p>
<p class="em2 strong"><span class="yinwen">6</span>薛王業之舅王仙童，侵暴百姓，御史彈奏；業爲之請，<span class="jiazhu">彈，徒丹翻。爲，于僞翻。</span>敕紫微、黃門覆按。姚崇、盧懷愼等奏：<span class="yinhao">「仙童罪狀明白，御史所言無所枉，不可縱捨。」</span>上從之。由是貴戚束手。</p>
<p class="em2 strong"><span class="yinwen">7</span>二月，庚寅朔，太史奏太陽應虧不虧。姚崇表賀，請書之史册；從之。</p>
<p class="em2 strong"><span class="yinwen">8</span>乙未，突厥可汗默啜遣其子同俄特勒及妹夫火拔頡利發、<span class="jiazhu">厥，九勿翻。可，從刊入聲。汗，音寒。頡，戶結翻。《考異》曰：《舊·郭虔瓘傳》云<span class="yinhao">「默啜壻」</span>，今從《舊·突厥傳》及《唐曆》。《舊·虔瓘傳》作<span class="yinhao">「移江可汗」</span>，《突厥傳》作<span class="yinhao">「移涅可汗」</span>，今從《唐紀》。</span>石阿失畢將兵圍北庭都護府，都護郭虔瓘擊破之。<span class="jiazhu">阿，烏葛翻。將，卽亮翻。敗，補邁翻。</span>同俄單騎逼城下，虔瓘伏壯士於道側，突起斬之。<span class="jiazhu">騎，奇寄翻。</span>突厥請悉軍中資糧以贖同俄，聞其已死，慟哭而去。</p>
<p class="em2 strong"><span class="yinwen">9</span>丁未，敕：<span class="yinhao">「自今所在毋得創建佛寺；舊寺頹壞應葺者，詣有司陳牒檢視，然後聽之。」</span></p>
<p class="em2 strong"><span class="yinwen">10</span>閏月，以鴻臚少卿、朔方軍副大總管王晙兼安北大都護、朔方道行軍大總管，令豐安、定遠、三受降城及旁側諸軍皆受晙節度。<span class="jiazhu">靈州界有豐安、定遠等軍，在黃河外。武德四年，分豐州迴樂縣置豐安縣，貞觀十三年，省入迴樂。杜佑曰：豐安軍在靈武西黃河外百八十餘里；定遠軍在靈武東北二百里黃河外。臚，陵如翻。晙，子峻翻。降，戶江翻。</span>徙大都護府於中受降城，<span class="jiazhu">杜佑曰：安北府東至榆林三百五十里，南至朔方八百里，西至九原三百五十里，北至回紇界七百里。</span>置兵屯田。</p>
<p class="em2 strong"><span class="yinwen">11</span>丁卯，復置十道按察使，<span class="jiazhu">罷十道按察使，見上卷上年。復，扶又翻。使，疏吏翻。</span>以益州長史陸象先等爲之。<span class="jiazhu">長，知兩翻。</span></p>
<p class="em2 strong"><span class="yinwen">12</span>上思徐有功用法平直，乙亥，以其子大理司直惀爲恭陵令。<span class="jiazhu">惀，力迍翻，又力尹翻。恭陵，孝敬皇帝陵。</span>竇孝諶之子光祿卿豳公希瑊等請以己官爵讓惀以報其德，<span class="jiazhu">竇孝諶事見二百五卷武后長壽二年。諶，氏壬翻。瑊，古咸翻。</span>由是惀累遷申王府司馬。<span class="jiazhu">唐制，大理司直從六品上，親王府司馬從四品下。</span></p>
<p class="em2 strong"><span class="yinwen">13</span>丙子，申王成義請以其府錄事閻楚珪爲其府參軍，<span class="jiazhu">唐親王府錄事從九品上，流外官也；參軍，正七品上。</span>上許之。姚崇、盧懷愼上言：<span class="yinhao">「先嘗得旨，云王公、駙馬有所奏請，非墨敕皆勿行。<span class="jiazhu">引近旨以寢格其請。</span>臣竊以量材授官，當歸有司；<span class="jiazhu">量，音良。</span>若緣親故之恩，得以官爵爲惠，踵習近事，<span class="jiazhu">近事，謂中宗朝濫官之弊。</span>實紊紀網。」</span><span class="jiazhu">紊，音問。</span>事遂寢。由是請謁不行。</p>
<p class="em2 strong"><span class="yinwen">14</span>突厥石阿失畢旣失同俄，不敢歸；癸未，與其妻來奔，以爲右衞大將軍，封燕北郡王。<span class="jiazhu">燕，因肩翻。</span>命其妻曰金山公主。</p>
<p class="em2 strong"><span class="yinwen">15</span>或告太子少保劉幽求、太子詹事鍾紹京有怨望語，下紫微省按問，幽求等不服。姚崇、盧懷愼、薛訥言於上曰：<span class="yinhao">「幽求等皆功臣，乍就閒職，微有沮喪，<span class="jiazhu">下，遐嫁翻。沮，在呂翻。喪，息浪翻。</span>人情或然。功業旣大，榮寵亦深，一朝下獄，恐驚遠聽。」</span>戊子，貶幽求爲睦州刺史，紹京爲果州刺史。<span class="jiazhu">果州，漢安漢縣地。宋於安漢故城置南宕渠郡，隋廢郡，改安漢縣曰南充縣，屬隆州；武德四年，置果州。《舊志》：睦州，京師東南三千六百五十九里，果州至京師二千五百五十八里。《考異》曰：《幽求傳》曰：<span class="yinhao">「姚崇素嫉忌之，乃奏言幽求鬱怏於散職，兼有怨言，貶授睦州刺史。」</span>《紹京傳》曰：<span class="yinhao">「姚崇素惡紹京之爲人，因奏紹京發言怨望，左遷綿州刺史。」</span>今從《實錄》。</span>紫微侍郎王琚行邊軍未還，<span class="jiazhu">去年遣王琚按行北邊諸軍。行，下孟翻。還，從宣翻，又如字。</span>亦坐幽求黨貶澤州刺史。<span class="jiazhu">澤州，京師東北一千三十里。</span></p>
<p class="em2 strong"><span class="yinwen">16</span>敕：<span class="yinhao">「涪州刺史周利貞等十三人，皆天后時酷吏，<span class="jiazhu">周利貞、裴談、張栖正、張思敬、王承本、劉暉、楊允、康暐、封珣行、張知默、衞遂忠、公孫琰、鍾思廉等凡十三人。涪，音浮。</span>比周興等情狀差輕，宜放歸草澤，終身勿齒。」</span></p>
<p class="em2 strong"><span class="yinwen">17</span>西突厥十姓酋長都擔叛。三月，己亥，磧西節度使阿史那獻克碎葉等鎭，擒斬都擔，降其部落二萬餘帳。<span class="jiazhu">厥，九勿翻。酋，慈由翻。長，知兩翻。擔，都甘翻。磧，七迹翻。降，戶江翻。《考異》曰：《實錄》此月云，<span class="yinhao">「獻擒賊帥都擔，六月，梟都擔首。」</span>蓋此月奏擒之，六月傳首方至耳。《實錄》此月又云，<span class="yinhao">「以西域二萬餘帳內附」</span>，六月云<span class="yinhao">「擒其部落五萬餘帳」</span>，《新傳》云<span class="yinhao">「三萬帳」</span>。蓋兵家好虛聲，今從其少者。</span></p>
<p class="em2 strong"><span class="yinwen">18</span>御史中丞姜晦以宗楚客等改中宗遺詔，<span class="jiazhu">事見二百九卷睿宗景雲元年。</span>青州刺史韋安石、太子賓客韋嗣立、刑部尙書趙彥昭、特進致仕李嶠，於時同爲宰相，不能匡正，令監察御史郭震彈之；<span class="jiazhu">監，古銜翻。彈，徒丹翻。</span>且言彥昭拜巫趙氏爲姑，蒙婦人服，與妻乘車詣其家。甲辰，貶安石爲沔州別駕，嗣立爲岳州別駕，彥昭爲袁州別駕，<span class="jiazhu">《舊志》：岳州，京師東南二千二百二十七里；袁州，京師東南三千五百八十里。沔，彌兗翻。《考異》曰：《彥昭傳》曰：<span class="yinhao">「姚崇素惡彥昭之爲人。」</span>今從《實錄》。</span>嶠爲滁州別駕。<span class="jiazhu">滁州，漢全椒縣地，江左爲南、北二譙州及新昌郡，隋改南譙州曰滁州。《舊志》：滁州，京師東南二千五百六十四里。滁，音除。</span>安石至沔州，晦又奏安石嘗檢校定陵，<span class="jiazhu">定陵，中宗陵。</span>盜隱官物，下州徵贓。<span class="jiazhu">下，遐嫁翻。</span>安石歎曰：<span class="yinhao">「此祗應須我死耳。」</span>憤恚而卒。<span class="jiazhu">恚，於避翻。卒，子恤翻。</span>晦，皎之弟也。</p>
<p class="em2 strong"><span class="yinwen">19</span>毀天樞，<span class="jiazhu">造天樞見二百五卷武后延載元年。</span>發匠鎔其鐵錢，<span class="jiaozhusup">章：十二行本作「銅鐵」；乙十一行本同；孔本同；張校同。</span>歷月不盡。先是，韋后亦於天街作石臺，高數丈，以頌功德，<span class="jiazhu">天街卽京城朱雀街。先，悉薦翻。高，古號翻。</span>至是幷毀之。</p>
<p class="em2 strong"><span class="yinwen">20</span>夏，四月，辛巳，突厥可汗默啜復遣使求婚，<span class="jiazhu">復，扶又翻。使，疏吏翻。</span>自稱<span class="yinhao">「乾和永清太駙馬、天上得果報天男、突厥聖天骨咄祿可汗」</span>。<span class="jiazhu">天男，猶云天子也。咄，當沒翻。</span></p>
<p class="em2 strong"><span class="yinwen">21</span>五月，己丑，以歲饑，悉罷員、試、檢校官，<span class="jiazhu">員外官，一也；試官，二也；檢校官，三也。罷之，以其宂濫，且糜俸廩也。</span>自今非有戰功及別敕，毋得注擬。<span class="jiazhu">此三項官，今後非有戰功及別敕特行錄用，吏、兵部毋得注擬。</span></p>
<p class="em2 strong"><span class="yinwen">22</span>己酉，吐蕃相坌達延<span class="jiazhu">吐，從暾入聲。相，息亮翻。坌，蒲頓翻。</span>遺宰相書，<span class="jiazhu">遺，于季翻。</span>請先遣解琬至河源正二國封疆，然後結盟。琬嘗爲朔方大總管，故吐蕃請之。前此琬以金紫光祿大夫致仕，復召拜左散騎常侍而遣之。<span class="jiazhu">復，扶又翻，又如字。</span>又命宰相復坌達延書，招懷之，琬上言：<span class="yinhao">「吐蕃必陰懷叛計，請預屯兵十萬於秦、渭等州以備之。」</span><span class="jiazhu">史言解琬所言，其識遠過崔漢衡。上，時掌翻。</span></p>
<p class="em2 strong"><span class="yinwen">23</span>黃門監魏知古，本起小吏，因姚崇引薦，以至同爲相。崇意輕之，請知古攝吏部尙書、知東都選事，遣吏部尙書宋璟於門下過官；<span class="jiazhu">唐制，凡文武職事官六品以下，吏、兵部進擬必過門下省，量其階資，校其才用，以審定之；若擬職不當，隨其優屈退而量焉，謂之過官。選，須絹翻。</span>知古銜之。</p>
<p class="em2 strong">崇二子分司東都，恃其父有德於知古，頗招權請託；知古歸，悉以聞。他日，上從容問崇：<span class="jiazhu">從，千容翻。</span><span class="yinhao">「卿子才性何如？今何官也？」</span>崇揣知上意，<span class="jiazhu">揣，初委翻。</span>對曰：<span class="yinhao">「臣有三子，兩在東都，爲人多欲而不謹；是必以事干魏知古，臣未及問之耳。」</span>上始以崇必爲其子隱，<span class="jiazhu">爲，于僞翻。</span>及聞崇奏，喜問：<span class="yinhao">「卿安從知之？」</span>對曰：<span class="yinhao">「知古微時，臣卵而翼之。<span class="jiazhu">《左傳》：楚子西謂白公勝曰：<span class="yinhao">「勝如卵，余翼而長之。」</span></span>臣子愚，以爲知古必德臣，容其爲非，故敢干之耳。」</span>上於是以崇爲無私，而薄知古負崇，欲斥之。崇固請曰：<span class="yinhao">「臣子無狀，撓陛下法，<span class="jiazhu">撓，奴巧翻，又奴敎翻。</span>陛下赦其罪，已幸矣；苟因臣逐知古，天下必以陛下爲私於臣，累聖政矣。」</span><span class="jiazhu">累，力瑞翻。</span>上久乃許之。辛亥，知古罷爲工部尙書。<span class="jiazhu">《考異》曰：《舊·知古傳》：<span class="yinhao">「二年還京，上屢有顧問，恩意甚厚，尋改紫微令。姚崇深忌憚之，陰加讒毀，乃除工部尙書，罷知政事。」</span>《新傳》亦云<span class="yinhao">「由黃門監改紫微令」</span>。今據《實錄》，知古自黃門監罷政事；其所以罷，從《柳氏舊聞》。</span></p>
<p class="em2 strong"><span class="yinwen">24</span>宋王成器、申王成義，於上兄也；岐王範、薛王業，上之弟也；豳王守禮，上之從兄也。<span class="jiazhu">從，才用翻。</span>上素友愛，近世帝王莫能及；初卽位，爲長枕大被，與兄弟同寢。諸王每旦朝於側門，<span class="jiazhu">朝，直遙翻；下同。</span>退則相從宴飲，鬬雞，擊毬，或獵於近郊，遊賞別墅，中使存問相望於道。<span class="jiazhu">墅，承與翻。使，疏吏翻；下同。</span>上聽朝罷，多從諸王遊，在禁中，拜跪如家人禮，飲食起居，相與同之。於殿中設五幄，與諸王更處其中。<span class="jiaozhusup">章：十二行本「中」下有「謂之五王帳」五字；乙十一行本同；孔本同。</span><span class="jiazhu">更，工衡翻；下更奏同。處，昌呂翻。</span>或講論賦詩，間以飲酒、博弈、游獵，<span class="jiazhu">間，古莧翻；下讒間同。</span>或自執絲竹；成器善笛，範善琵琶，與上更奏之。諸王或有疾，上爲之終日不食，終夜不寢。業嘗疾，上方臨朝，須臾之間，使者十返。上親爲業煮藥，<span class="jiazhu">爲，于僞翻。</span>回飆吹火，誤爇上須，左右驚救之。上曰：<span class="yinhao">「但使王飲此藥而愈，須何足惜？」</span><span class="jiazhu">爇，如悅翻。須，與鬚同。</span>成器尤恭愼，未嘗議及時政，與人交結；上愈信重之，故讒間之言無自而入。然專以<span class="jiaozhusup">章：十二行本「以」下有「衣食」二字；乙十一行本同。</span>聲色畜養娛樂之，<span class="jiazhu">畜，吁玉翻。樂，音洛。</span>不任以職事。羣臣以成器等地逼，請循故事出刺外州。六月，丁巳，以宋王成器兼岐州刺史，<span class="jiazhu">《舊志》，岐州，京師西三百一十五里。</span>申王成義兼豳州刺史，<span class="jiazhu">《考異》曰：《實錄》、《舊傳》作<span class="yinhao">「幽州」</span>，今從《唐曆》、《舊紀》。</span>豳王守禮兼虢州刺史，<span class="jiazhu">虢州西至京師四百三十里。</span>令到官但領大綱，自餘州務，皆委上佐主之。<span class="jiazhu">上佐，長史、司馬也。</span>是後諸王爲都護、都督、刺史者並準此。</p>
<p class="em2 strong"><span class="yinwen">25</span>丙寅，吐蕃使其宰相尙欽藏來獻盟書。<span class="jiazhu">尙，吐蕃之貴姓也。</span></p>
<p class="em2 strong"><span class="yinwen">26</span>上以風俗奢靡，秋，七月，乙未，制：<span class="yinhao">「乘輿服御、金銀器玩，宜令有司銷毀，以供軍國之用；其珠玉、錦繡，焚於殿前；<span class="jiazhu">乘，繩證翻。</span>后妃以下，皆毋得服珠玉錦繡。」</span>戊戌，敕：<span class="yinhao">「百官所服帶及酒器、馬銜、鐙，<span class="jiazhu">鐙，都鄧翻，鞍鐙也。</span>三品以上，聽飾以玉，四品以金，五品以銀，自餘皆禁之；婦人服飾從其夫、子。<span class="jiazhu">夫、子者，夫若子也。</span>其舊成錦繡，聽染爲皂。自今天下更毋得采珠玉，織錦繡等物，違者杖一百，工人減一等。」</span><span class="jiazhu">唐法：杖一百，決臀杖二十；減一等則杖八十。</span>罷兩京織錦坊。</p>
<p class="margin2">臣光曰：明皇之始欲爲治，<span class="jiazhu">始，直吏翻。</span>能自刻厲節儉如此，晚節猶以奢敗；甚哉奢靡之易以溺人也！《詩》云：<span class="yinhao">「靡不有初，鮮克有終。」</span><span class="jiazhu">《詩·蕩》之辭。易，以鼓翻。鮮，息淺翻。</span>可不愼哉！</p>
<p class="em2 strong"><span class="yinwen">27</span>薛訥與左監門衞將軍杜賓客、定州刺史崔宣道等將兵六萬<span class="jiazhu">監，古銜翻。將，卽亮翻。《考異》曰：《舊傳》云<span class="yinhao">「兵二萬」</span>，《僉載》云<span class="yinhao">「八萬人皆沒」</span>。今從《唐紀》。</span>出檀州擊契丹。賓客以爲<span class="yinhao">「士卒盛夏負戈甲，齎資糧，深入寇境，難以成功。」</span>訥曰：<span class="yinhao">「盛夏草肥，羔犢孳息，<span class="jiazhu">小羊曰羔，小牛曰犢。孳，津之翻，生也。</span>因糧於敵，正得天時，一舉滅虜，不可失也。」</span>行至灤水峽中，<span class="jiazhu">薊州雄武軍東北行百二十里至鹽城守捉，又東北渡灤河。灤，落官翻。</span>契丹伏兵遮其前後，從山上擊之，唐兵大敗，死者什八九。訥與數十騎突圍，得免，虜中嗤之，謂之<span class="yinhao">「薛婆」</span>。<span class="jiazhu">俗謂婦人之老曰婆。言薛訥老怯如老婦人也。</span>薛<span class="jiaozhusup">章：十二行本「薛」作「崔」；乙十一行本同；張校同。</span>宣道將後軍，聞訥敗，亦走。訥歸罪於宣道及胡將李思敬等八人，<span class="jiazhu">將，卽亮翻。</span>制悉斬之於幽州。庚子，敕免訥死，削除其官爵；獨赦杜賓客之罪。</p>
<p class="em2 strong"><span class="yinwen">28</span>壬寅，以北庭都護郭虔瓘爲涼州刺史、河西諸軍州節度使。<span class="jiazhu">使，疏吏翻。</span></p>
<p class="em2 strong"><span class="yinwen">29</span>果州刺史鍾紹京心怨望，數上疏妄陳休咎；<span class="jiazhu">數，所角翻。</span>乙巳，貶溱州刺史。<span class="jiazhu">溱，側詵翻。</span></p>
<p class="em2 strong"><span class="yinwen">30</span>丁未，房州刺史襄王重茂薨，輟朝三日，追諡曰殤皇帝。<span class="jiazhu">以韋氏所立，故仍諡曰皇帝。重，直龍翻。朝，直遙翻。</span></p>
<p class="em2 strong"><span class="yinwen">31</span>戊申，禁百官家毋得與僧、尼、道士往還。壬子，禁人間鑄佛、寫經。</p>
<p class="em2 strong"><span class="yinwen">32</span>宋王成器等請獻興慶坊宅爲離宮；甲寅，制許之，始作興慶宮，<span class="jiazhu">興慶宮，後謂之南內，在皇城東南，距京城之東，直東內之南。自東內達南內，有夾城複道，經通化門達南內，人主往來兩宮，外人莫知之。</span>仍各賜成器等宅，環於宮側。<span class="jiazhu">寧王、岐王宅在安興坊，薛王宅在勝業坊，二坊相連，皆在興慶宮西。寧王卽宋王也。環，音宦。</span>又於宮西南置樓，題其西曰<span class="yinhao">「花萼相輝之樓」</span>，南曰<span class="yinhao">「勤政務本之樓」</span>。上或登樓，聞王奏樂，則召升樓同宴，或幸其所居盡歡，賞賚優渥。</p>
<p class="em2 strong"><span class="yinwen">33</span>乙卯，以岐王範兼絳州刺史，薛王業兼同州刺史。<span class="jiazhu">《考異》曰：《實錄》云<span class="yinhao">「八月，乙卯」</span>。據《長曆》，八月丙辰朔。《實錄》自此以下脫少；今取《唐曆》、《舊本紀》補之。</span>仍敕宋王以下每季二人入朝，<span class="jiazhu">朝，直遙翻。</span>周而復始。</p>
<p class="em2 strong"><span class="yinwen">34</span>民間訛言，上采擇女子以充掖庭，<span class="jiazhu">掖，音亦。</span>上聞之，八月，乙丑，令有司具車牛於崇明門，<span class="jiazhu">《唐六典》：大明宮紫宸殿，內朝正殿也。殿之南面紫宸門，紫宸門之左曰崇明門，右曰光順門。</span>自選後宮無用者載還其家；敕曰：<span class="yinhao">「燕寢之內，尙令罷遣；閭閻之間，足可知悉。」</span></p>
<p class="em2 strong"><span class="yinwen">35</span>乙亥，吐蕃將坌達延、乞力徐帥衆十萬寇臨洮，軍蘭州，至于渭源，<span class="jiazhu">果如解琬之言。岷州溢樂縣，古臨洮縣，義寧二年更名渭源，漢隴西之首陽縣也。後魏分隴西置渭源郡，又改首陽爲渭源縣。唐以縣屬渭州。將，卽亮翻。坌，蒲頓翻。帥，讀曰率；下同。洮，土刀翻。</span>掠取牧馬；命薛訥白衣攝左羽林將軍，爲隴右防禦使，<span class="jiazhu">薛訥以灤河之敗削除官爵，故命以白衣攝官出隴右。使，疏吏翻；下同。</span>以右驍衞將軍常樂郭知運爲副使，<span class="jiazhu">常樂，漢廣至縣地，曹魏分廣至置宜禾縣，李暠於此置涼興郡，隋置常樂鎭，武德五年改鎭爲縣，屬瓜州。驍，堅堯翻。樂，意洛。</span>與太僕少卿王晙帥兵擊之。辛巳，大募勇士，詣河、隴就訥敎習。</p>
<p class="em2 strong">初，鄯州都督楊矩以九曲之地與吐蕃，<span class="jiazhu">事見上卷睿宗景雲元年。鄯，時戰翻，又音善。</span>其地肥饒，吐蕃就之畜牧，<span class="jiazhu">畜，吁玉翻。</span>因以入寇。矩悔懼自殺。</p>
<p class="em2 strong"><span class="yinwen">36</span>乙酉，太子賓客薛謙光獻武后所製《豫州鼎銘》，<span class="jiazhu">武后鑄九州鼎，自製銘。</span>其末云：<span class="yinhao">「上玄降鑒，方建隆基。」</span><span class="jiazhu">《通典》載《豫州鼎銘》曰：<span class="yinhao">「犧、農首出，軒、昊應期，唐、虞繼踵，湯、武乘時。天下光宅，域內雍熙。上玄降鑒，方建隆基。」</span></span>以爲上受命之符。姚崇表賀，且請宣示史官，頒告中外。</p>
<p class="margin2">臣光曰：日食不驗，太史之過也；而君臣相賀，是誣天也。采偶然之文以爲符命，小臣之諂也；而宰相因而實之，是侮其君也。上誣於天，下侮其君，以明皇之明，姚崇之賢，猶不免於是，豈不惜哉！</p>
<p class="em2 strong"><span class="yinwen">37</span>九月，戊申，上幸驪山溫湯。</p>
<p class="em2 strong"><span class="yinwen">38</span>敕以歲稔傷農，令諸州脩常平倉法；<span class="jiazhu">太宗時置義倉及常平倉，以備凶荒。高宗以後，稍假以他費，至神龍中略盡，至是復置之。</span>江、嶺、淮、浙、劍南地下濕，不堪貯積，不在此例。<span class="jiazhu">貯，丁呂翻。</span></p>
<p class="em2 strong"><span class="yinwen">39</span>突厥可汗默啜衰老，昏虐愈甚；壬子，葛邏祿等部落詣涼州降。<span class="jiazhu">邏，郎佐翻。降，戶江翻</span></p>
<p class="em2 strong"><span class="yinwen">40</span>冬，十月，吐蕃復寇渭源。<span class="jiazhu">復，扶又翻</span>丙辰，上下詔欲親征，發兵十餘萬人，馬四萬匹。</p>
<p class="em2 strong"><span class="yinwen">41</span>戊午，上還宮。</p>
<p class="em2 strong"><span class="yinwen">42</span>甲子，薛訥與吐蕃戰於武街，<span class="jiazhu">《水經註》：武街城在漢狄道縣東白石山西北。唐爲武街驛，與大來谷皆屬臨洮渭源縣界。劉昫曰：武街驛在渭州西界。</span>大破之。時太僕少卿隴右羣牧使王晙帥所部二千人與訥會擊吐蕃。坌達延將吐蕃兵十萬屯大來谷，晙選勇士七百，衣胡服，夜襲之，<span class="jiazhu">晙，子峻翻。帥，讀曰率。坌，蒲頓翻。將，卽亮翻。衣，於旣翻。</span>多置鼓角於其後五里，前軍遇敵大呼，後人鳴鼓角以應之。虜以爲大軍至，驚懼，自相殺傷，死者萬計。訥時在武街，去大來谷二十里，虜軍塞其中間；<span class="jiazhu">呼，火故翻。塞，悉則翻。</span>晙復夜出襲之，虜大潰，始得與訥軍合。追奔至洮水，復戰於長城堡，<span class="jiazhu">秦築長城，起臨洮，因以名堡。復，扶又翻。</span>又敗之，<span class="jiazhu">敗，補邁翻。</span>前後殺獲數萬人。豐安軍使王海賓戰死。<span class="jiaozhusup">章：十二行本「死」下有「乙丑，敕罷親征」六字；乙十一行本同；孔本同；張校同；退齋校同。</span><span class="jiazhu">使，疏吏翻。</span></p>
<p class="em2 strong">戊辰，姚崇、盧懷愼等奏：<span class="yinhao">「頃者吐蕃以河爲境，神龍中尙公主，遂踰河築城，置獨山、九曲兩軍，<span class="jiazhu">卽楊矩所與九曲之地也。</span>去積石三百里，又於河上造橋。今吐蕃旣叛，宜毀橋拔城。」</span>從之。</p>
<p class="em2 strong">以王海賓之子忠嗣爲朝散大夫、尙輦奉御，<span class="jiazhu">朝，直遙翻。散，悉亶翻。</span>養之宮中。</p>
<p class="em2 strong"><span class="yinwen">43</span>己巳，突厥可汗默啜又遣使求婚，上許以來歲迎公主。</p>
<p class="em2 strong"><span class="yinwen">44</span>突厥十姓胡祿屋等諸部詣北庭請降，<span class="jiazhu">此西突厥也。降，戶江翻；下同。</span>命都護郭虔瓘撫存之。</p>
<p class="em2 strong"><span class="yinwen">45</span>乙酉，命左驍衞郎將尉遲瓌使于吐蕃，宣慰金城公主。吐蕃遣其大臣宗俄因矛<span class="jiaozhusup">嚴：「矛」改「子」。</span>至洮水請和，用敵國禮；<span class="jiazhu">驍，堅堯翻。將，卽亮翻。尉，紆勿翻。使，疏吏翻。洮，土刀翻。</span>上不許。自是連歲犯邊。<span class="jiazhu">《考異》曰：《唐曆》：<span class="yinhao">「四年七月丁丑，吐蕃以去年之敗，遣其大臣宋俄因矛款塞請和，自恃兵強，求敵國之禮；天子忿之。」</span>按自此至四年，非去年也。旣云以敗請和，又何得云自恃兵強；旣云天子忿之，又當年八月已許其和！今從《舊傳》。</span></p>
<p class="em2 strong"><span class="yinwen">46</span>十一月，辛卯，葬殤皇帝。</p>
<p class="em2 strong"><span class="yinwen">47</span>丙申，遣左散騎常侍解琬詣北庭宣慰突厥降者，隨便宜區處。<span class="jiazhu">處，昌呂翻。</span></p>
<p class="em2 strong"><span class="yinwen">48</span>十二月，壬戌，沙陀金山入朝。</p>
<p class="em2 strong"><span class="yinwen">49</span>甲子，置隴右節度大使，須嗣鄯、奉、河、渭、蘭、臨、武、洮、岷、郭、疊、宕十二州，<span class="jiazhu"><span class="yinhao">「須」</span>當作<span class="yinhao">「領」</span>。<span class="yinhao">「嗣」</span>字衍。<span class="yinhao">「奉」</span>當作<span class="yinhao">「秦」</span>，<span class="yinhao">「郭」</span>當作<span class="yinhao">「廓」</span>。臨州本漢隴西之狄道地，晉置武始郡，隋廢郡復爲狄道縣，屬蘭州，天寶三載始分置臨州，《新》、《舊志》皆云然。據此，則已置臨州久矣。武州，古白馬之地，漢武帝開置武都郡，西魏改曰石門縣，置武州。宕州，後魏宕昌羌之地，後周置宕昌郡，天和元年置宕州。鄯，時戰翻，又音善。宕，徒浪翻。</span>以隴右防禦副使郭知運爲之。</p>
<p class="em2 strong"><span class="yinwen">50</span>乙丑，立皇子嗣眞爲鄫王，<span class="jiazhu">《考異》曰：《實錄》於此作<span class="yinhao">「鄫王」</span>，於後作<span class="yinhao">「郯王」</span>。今從《舊傳》。余詳考《新》、《舊》二《史》，嗣眞是年與嗣初、嗣玄同封，然嗣眞實帝之第四子，非長子也。長子乃嗣直也，次子則嗣謙也。先天元年，封嗣直郯王，嗣謙郢王。</span>嗣初爲鄂王，嗣主爲鄄王。<span class="jiazhu"><span class="yinhao">「嗣主」</span>當作<span class="yinhao">「嗣玄」</span>。</span><span class="jiaozhusup">章：乙十一行本正作「嗣玄」。</span>辛巳，立郢王嗣謙爲皇太子。嗣眞，上之長子，母曰劉華妃。<span class="jiazhu">劉華妃，郯王嗣直之母。若鄫王嗣眞之母則錢妃也。亦誤。</span>嗣謙，次子也，母曰趙麗妃；<span class="jiazhu">帝置惠妃、麗妃、華妃，以代三夫人。</span>麗妃以倡進，有寵於上，故立之。<span class="jiazhu">以母寵而立其子，母寵衰則子愛弛矣。爲後廢太子張本。倡，音昌。</span></p>
<p class="em2 strong"><span class="yinwen">51</span>是歲，置幽州節度、經略、鎭守大使，領幽、易、平、檀、嬀、燕六州。<span class="jiazhu">嬀，居爲翻。燕，因肩翻。</span></p>
<p class="em2 strong"><span class="yinwen">52</span>突騎施可汗守忠之弟遮弩恨所分部落少於其兄，遂叛入突厥，請爲鄕導，以伐守忠。<span class="jiazhu">騎，奇寄翻。少，詩沼翻。鄕，讀曰嚮。</span>默啜遣兵二萬擊守忠，虜之而還。<span class="jiazhu">還，從宣翻，又如字。《考異》曰：《舊傳》以爲景龍三年事。按《實錄》，娑葛旣爲十四姓可汗，自後無娑葛名，但屢云突騎施守忠入朝，或者守忠卽娑葛賜名邪？景雲以後，守忠猶在。又，開元二年六月，阿史那獻奏有龍見于北庭，爲鎭將妻馮言之，曰突騎施娑葛三年後破散，默啜八年後自滅。然則娑葛於時尙在也；竟不知死於何年，故附此。</span>謂遮弩曰：<span class="yinhao">「汝叛其兄，何有於我！」</span>遂幷殺之。<span class="jiazhu">書之，以戒兄弟日尋干戈而假手於他人以逞其志者。</span></p>
<p class="strong"><span class="section" id="title-4"><span data-head-description="" data-head-level="h4" data-head-title="開元三年">三年</span></span><span class="biaozhusup" data-rel="（乙卯、西元七一五年）"></span></p>
<p class="em2 strong"><span class="yinwen">1</span>春，正月，癸卯，以盧懷愼檢校吏部尙書兼黃門監。懷愼清謹儉素，不營資產，雖貴爲卿相，所得俸賜，隨散親舊，<span class="jiazhu">俸，芳用翻。</span>妻子不免飢寒，所居不蔽風雨。</p>
<p class="em2 strong">姚崇嘗有子喪，<span class="jiazhu">喪，息浪翻。</span>謁告十餘日，政事委積，懷愼不能決，惶恐，入謝於上。上曰：<span class="yinhao">「朕以天下事委姚崇，以卿坐鎭雅俗耳。」</span>崇旣出，須臾，裁決側盡，頗有得色，顧謂紫微舍人齊澣曰：<span class="yinhao">「余爲相，可比何人？」</span>澣未對。崇曰：<span class="yinhao">「何如管、晏？」</span>澣曰：<span class="yinhao">「管、晏之法雖不能施於後，猶能沒身。公所爲法，隨復更之，似不及也。」</span><span class="jiazhu">復，扶又翻。更，工衡翻。觀姚崇之所以問，齊澣之所以對，皆揣己以方人，欲不失其實。今之好議論者，當大臣得權之時，則譽之爲伊、傅、周、召；爲大臣者安受之而不愧。失權之後，則詆之爲王莽、董卓、李林甫、楊國忠，爲大臣者亦受之而不得以自明。則今日之諂我者，乃他日之毀我者也。</span>崇曰：<span class="yinhao">「然則竟如何？」</span>澣曰：<span class="yinhao">「公可謂救時之相耳。」</span>崇喜，投筆曰：<span class="yinhao">「救時之相，豈易得乎！」</span></p>
<p class="em2 strong">懷愼與崇同爲相，自以才不及崇，每事推之，<span class="jiazhu">易，以鼓翻。推，吐雷翻，又如字。</span>時人謂之<span class="yinhao">「伴食宰相」</span>。</p>
<p class="margin2">臣光曰：昔鮑叔之於管仲，子皮之於子產，皆位居其上，能知其賢而下之，授以國政；孔子美之。<span class="jiazhu">管仲請囚於魯，鮑叔受之以歸，言於桓公曰：<span class="yinhao">「管夷吾治於高傒，使相可也。」</span>桓公用之，遂霸諸侯。鄭子皮當國，授子產政，子產辭。子皮曰：<span class="yinhao">「虎帥以聽，孰敢不聽！」</span>遂授以政，鄭國大治。下，遐稼翻。</span>曹參自謂不及蕭何，一遵其法，無所變更；漢業以成。<span class="jiazhu">事見十二卷漢惠帝二年。更，工衡翻。</span>夫不肖用事，爲其僚者，愛身保祿而從之，不顧國家之安危，是誠罪人也。賢智用事，爲其僚者，愚惑以亂其治，專固以分其權，媢嫉以毀其功，愎戾以竊其名，是亦罪人也。<span class="jiazhu">治，直吏翻。媢，音冒。愎，弼力翻。</span>崇，唐之賢相，懷愼與之同心戮力，以濟明皇太平之政，夫何罪哉！《秦誓》曰：<span class="yinhao">「如有一介臣，斷斷猗，無他技；<span class="jiazhu">斷，丁亂翻。猗，於綺翻，又於宜翻。技，渠綺翻；下同。</span>其心休休焉，其如有容；人之有技，若己有之，人之彥聖，其心好之，<span class="jiazhu">好，呼到翻。</span>不啻如自其口出，是能容之，以保我子孫黎民，亦職有利哉。」</span>懷愼之謂矣。</p>
<p class="em2 strong"><span class="yinwen">2</span>御史大夫宋璟坐監朝堂杖人杖輕，貶睦州刺史。<span class="jiazhu">監，古銜翻。朝，直遙翻。</span></p>
<p class="em2 strong"><span class="yinwen">3</span>突厥十姓降者前後萬餘帳。高麗莫離支文簡，十姓之壻也，二月，與𨁂跌都督思泰等亦自突厥帥衆來降；<span class="jiazhu">麗，力知翻。𨁂，奚結翻。跌，徒結翻。帥，讀曰率。《考異》曰：《實錄》，二年九月壬子，<span class="yinhao">「葛邏祿、車鼻施失鉢羅俟斤等十二人詣涼州內屬。」</span>乙卯，<span class="yinhao">「胡祿屋闕及首領等一千三十一人來降。」</span>十月庚辰，<span class="yinhao">「胡祿屋二萬帳詣北庭內屬。」</span>明年正月，<span class="yinhao">「突厥葛邏祿下首領裴羅達干來降。」</span>二月，<span class="yinhao">「突厥十姓部落左廂五咄陸啜、右廂五弩失畢俟斤等相繼內屬，前後二千餘帳。」</span>三月，<span class="yinhao">「突厥支副忌等來朝，詔曰『胡祿屋大首領之匐忌』」</span>。四月，<span class="yinhao">「三姓葛邏祿率衆歸國」</span>。五月<span class="yinhao">「詔葛邏祿、胡屋、鼠尼施等」</span>。又云：<span class="yinhao">「宜令北庭都護湯嘉惠與葛邏祿、胡屋等相應。安西都護呂休璟與鼠尼施相應。」</span>又云：<span class="yinhao">「及新來十姓大首領計會掎角。」</span>《唐曆》，九月云<span class="yinhao">「胡祿屋闕啜」</span>，十月云<span class="yinhao">「胡祿屋二萬帳」</span>。《新傳》前云<span class="yinhao">「胡祿屋」</span>，後云<span class="yinhao">「胡屋」</span>。按十姓有胡祿居闕啜、鼠尼施處半啜。諸書名號雖各參差，要之葛邏、胡祿屋、鼠尼施爲三姓必矣。然胡祿屋以二萬帳，而云十姓內屬前後二千餘帳，參差難據，今從《舊傳》。余考《新》、《舊史》，時默啜旣破突騎施，不能撫安，西突厥十姓故來降，而高文簡則默啜之子壻也。</span>制皆以河南地處之。<span class="jiazhu">處，昌呂翻。</span></p>
<p class="em2 strong"><span class="yinwen">4</span>三月，胡祿屋酋長支匐忌等入朝。上以十姓降者浸多，夏，四月，庚申，以右羽林大將軍薛訥爲涼州鎭［軍］大總管，赤水等軍並受節度，居涼州；<span class="jiazhu">涼州有赤水軍，本赤烏鎭，有赤青泉，因名之；幅員五千一百八十里，軍之最大者也。</span>左衞大將軍郭虔瓘爲朔州鎭［軍］大總管，和戎等軍並受節度，居幷州，<span class="jiazhu"><span class="yinhao">「朔州」</span>，蜀本作<span class="yinhao">「朔川」</span>；《新紀》亦然。</span><span class="jiaozhusup">章：十二行本正作「川」；乙十一行本同。</span>勒兵以備默啜。</p>
<p class="em2 strong">默啜發兵擊葛邏祿、胡祿屋、鼠尼施等，屢破之；<span class="jiazhu">葛邏祿本突厥諸族，在北庭西北金山之西，有三族，一謀落，二熾俟，三踏實力；當東西突厥間，後稍南徙，自號三姓葉護。邏，郎佐翻。尼，女九翻。</span>敕北庭都護湯嘉惠、左散騎常侍解琬等發兵救之。五月，壬辰，敕嘉惠等與葛邏祿、胡祿屋、鼠尼施及定邊道大總管阿史那獻互相應援。</p>
<p class="em2 strong"><span class="yinwen">5</span>山東大蝗，民或於田旁焚香膜拜設祭而不敢殺，姚崇奏遣御史督州縣捕而瘞之。<span class="jiazhu">膜，莫胡翻。膜拜，胡禮拜也。瘞，於計翻。《考異》曰：《舊傳》：<span class="yinhao">「開元四年，山東蝗大起，崇奏請捕瘞。」</span>按《本紀》：<span class="yinhao">「三年六月，山東諸州大蝗，姚崇奏差御史下諸道促官吏遣人驅撲焚瘞；從之。是歲，田收有獲，人不甚飢。」</span>四年又云，<span class="yinhao">「是夏，山東、河南、河北蝗蟲大起，遣使分捕而瘞之。」</span>又《實錄》，今年十一月，<span class="yinhao">「制以間者河南、河北災蝗水潦。」</span>明年正月辛未，<span class="yinhao">「以右丞倪若水爲汴州刺史。」</span>五月敕曰：<span class="yinhao">「今年蝗暴，乃是孳生，所由官司不早除遏，信蟲成長，看食田苗，不恤人災，自爲身計。向若信其拘忌，不有指麾，則山東之苗，掃地俱盡。」</span>然則三年有蝗，崇令討捕不能盡，明年又有蝗也。今從《本紀》。</span>議者以爲蝗衆多，除不可盡；上亦疑之。崇曰：<span class="yinhao">「今蝗滿山東，河南、北之人，流亡殆盡，豈可坐視食苗，會不救乎！借使除之不盡，猶勝養以成災。」</span>上乃從之。盧懷愼以爲殺蝗太多，恐傷和氣。崇曰：<span class="yinhao">「昔楚莊吞蛭而愈疾，<span class="jiazhu">賈誼《書》曰：楚王食寒葅而得蛭，因遂吞之，腹有疾而不能食。令尹入問疾。曰：<span class="yinhao">「吾食葅而得蛭，不行其罪，是法廢而威不立也；譴而誅之，恐監食者皆死，遂吞之。」</span>令尹曰：<span class="yinhao">「天道無親，唯德是輔。王有仁德，疾不爲傷。」</span>王疾果愈。蛭，之日翻。</span>孫叔殺蛇而致福；<span class="jiazhu">《說苑》：孫叔敖爲兒時，出遊見兩頭蛇，殺而埋之，還家而哭。母問其故，曰：<span class="yinhao">「見兩頭蛇，恐死。」</span>母曰：<span class="yinhao">「蛇安在？」</span>曰：<span class="yinhao">「聞見兩頭蛇者死，恐人復見，已殺而埋之矣。」</span>母曰：<span class="yinhao">「毋憂，汝不死矣，吾聞有陰德者天必報以福。」</span></span>柰何不忍於蝗而忍人之飢死乎！若使殺蝗有禍，崇請當之。」</span></p>
<p class="em2 strong"><span class="yinwen">6</span>秋，七月，庚辰朔，日有食之。</p>
<p class="em2 strong"><span class="yinwen">7</span>上謂宰相曰：<span class="yinhao">「朕每讀書有所疑滯，無從質問；可選儒學之士，日使入內侍讀。」</span>盧懷愼薦太常卿馬懷素，九月，戊寅，以懷素爲左散騎常侍，使與右散騎常侍褚無量更日侍讀。<span class="jiazhu">更，工衡翻。</span>每至閤門，令乘肩輿以進；或在別館道遠，聽於宮中乘馬。親送迎之，待以師傅之禮。以無量羸老，特爲之造腰輿，<span class="jiazhu">羸，倫爲翻。腰輿，令人舉之，適與腰平。爲，于僞翻。</span>在內殿令內侍舁之。<span class="jiazhu">舁，羊茹翻。</span></p>
<p class="em2 strong"><span class="yinwen">8</span>九姓思結都督磨散等來降；己未，悉除官遣還。</p>
<p class="em2 strong"><span class="yinwen">9</span>西南蠻寇邊，遣右驍衞將軍李玄道發戎、瀘、夔、巴、梁、鳳等州兵三萬人<span class="jiazhu">戎州本犍爲郡，梁置戎州。瀘，音盧。</span>幷舊屯兵討之。</p>
<p class="em2 strong"><span class="yinwen">10</span>壬戎，以涼州大總管薛訥爲朔方道行軍大總管，太僕卿呂延祚、靈州刺史杜賓客副之，以討突厥。</p>
<p class="em2 strong"><span class="yinwen">11</span>甲子，上幸鳳泉湯；<span class="jiazhu">《唐六典》：岐州郿縣有鳳凰湯。</span>十一月，乙卯，還京師。</p>
<p class="em2 strong"><span class="yinwen">12</span>劉幽求自杭州刺史徙郴州刺史，<span class="jiazhu">郴州，漢郴縣地，爲桂陽郡治所，隋平陳，置郴州。郴，丑林翻。</span>憤恚，<span class="jiazhu">恚，於避翻。</span>甲申，卒于道。<span class="jiazhu">卒，子恤翻。</span></p>
<p class="em2 strong"><span class="yinwen">13</span>丁酉，以左羽林大將軍郭虔瓘兼安西大都護、四鎭經略大使。虔瓘請自募關中兵萬人詣安西討擊，皆給遞馱及熟食；<span class="jiazhu">遞馱者，沿路遞發馬、牛、驢馱運兵器什物也。《唐六典》曰：驢載曰馱，每馱一百斤，其脚直一百里一百文，山阪處一百二十文，驢少處不得過一百五十文，平易處不得下八十文；其有人負處，兩人分一馱。又給熟食，欲其速達安西。馱，徒何翻。</span>敕許之。將作大匠韋湊上疏，以爲：<span class="yinhao">「今西域服從，雖或時有小盜竊，舊鎭兵足以制之。關中常宜充實，以強幹弱枝。自頃西北二虜寇邊，凡在丁壯，征行略盡，豈宜更募驍勇，遠資荒服！<span class="jiazhu">驍，堅堯翻。</span>又，一萬征人行六千餘里，咸給遞馱熟食，道次州縣，將何以供！秦、隴之西，戶口漸少，涼州已往，沙磧悠然，<span class="jiazhu">少，詩沼翻；下同。磧，七迹翻；下同。</span>遣彼居人，如何取濟？縱令必克，其獲幾何？儻稽天誅，無乃甚損！請計所用、所得，校其多少，則知利害。昔唐堯之化，兼愛夷、夏，中外乂安；漢武窮兵遠征，雖多克獲，而中國疲耗。<span class="jiazhu">唐堯協和萬邦，韋湊所謂兼愛夷、夏也。漢武事見《漢紀》。夏，戶雅翻。</span>今論帝王之盛德者，皆歸唐堯，不歸漢武；況邀功不成者，復何足比議乎！」</span>時姚崇亦以虔瓘之策爲不然。旣而虔瓘卒無功。<span class="jiazhu">復，扶又翻。卒，子恤翻。</span></p>
<p class="em2 strong"><span class="yinwen">14</span>初，監察御史張孝嵩奉使廓州<span class="jiazhu">監，古銜翻。使，疏吏翻；下同。</span>還，陳磧西利害，請往察其形勢；上許之，聽以便宜從事。</p>
<p class="em2 strong">拔汗那者，古烏孫也，內附歲久。吐蕃與大食共立阿了達爲王，發兵攻之，拔汗那王兵敗，奔安西求救。孝嵩謂都護呂休璟曰：<span class="yinhao">「不救則無以號令西域。」</span>遂帥旁側戎落兵萬餘人，出龜茲西數千里，下數百城，<span class="jiazhu">璟，俱永翻。帥，讀曰率。龜茲，音丘慈。下，遐嫁翻。</span>長驅而進。是月，攻阿了達于連城。孝嵩自擐甲督士卒急攻，自巳至酉，屠其三城，俘斬千餘級，阿了達與數騎逃入山谷。<span class="jiazhu">環，音宦。騎，奇寄翻。</span>孝嵩傳檄諸國，威振西域，大食、康居、大宛、罽賓等八國皆遣使請降。<span class="jiaozhusup">章：十二行本「降」下有「勒石紀功而還」六字；乙十一行本同；孔本同；張校同；退齋校同。</span><span class="jiazhu">罽，音計。</span>會有言其贓汚者，坐繫涼州獄，貶靈州兵曹參軍。<span class="jiazhu">兵曹參軍，卽司兵參軍。是後復用孝嵩爲都護，著名西域。</span></p>
<p class="em2 strong"><span class="yinwen">15</span>京兆尹崔日知貪暴不法，御史大夫李傑將糾之，日知反構傑罪。十二月，侍御史楊瑒廷奏曰：<span class="yinhao">「若糾彈之司，使姦人得而恐愒，<span class="jiazhu">瑒，雉杏翻，又音暢。愒，呼葛翻。</span>則御史臺可廢矣。」</span>上遽命傑視事如故，貶日知爲歙縣丞。<span class="jiazhu">歙縣，漢屬丹陽郡，縣南有歙浦，因以爲名；唐帶歙州。歙，書涉翻。</span></p>
<p class="em2 strong"><span class="yinwen">16</span>或上言：<span class="yinhao">「按察使徒煩擾公私，<span class="jiazhu">《考異》曰：《開元宰臣奏》云李伯等，不知伯何人也，今去其名。</span>請精簡刺史、縣令，停按察使。」</span>上命召尙書省官議之。姚崇以爲：<span class="yinhao">「今止擇十使，猶患未盡得人，況天下三百餘州，縣多數倍，安得刺史、縣令皆稱其職乎！」</span><span class="jiazhu">稱，尺證翻；下不稱同。</span>乃止。</p>
<p class="em2 strong"><span class="yinwen">17</span>尙書左丞韋玢<span class="jiazhu">玢，方貧翻。</span>奏：<span class="yinhao">「郎官多不舉職，請沙汰，改授他官。」</span>玢尋出爲刺史，宰相奏擬冀州，敕改小州。姚崇奏言：<span class="yinhao">「臺郎寬怠及不稱職，玢請沙汰，乃是奉公。臺郎甫爾改官，玢卽貶黜於外，議者皆謂郎官謗傷；臣恐後來左右丞指以爲戒，則省事何從而舉矣！<span class="jiazhu">省事，謂尙書省之事也。</span>伏望聖慈詳察，使當官者無所疑懼。」</span>乃除冀州刺史。</p>
<p class="em2 strong"><span class="yinwen">18</span>突騎施守忠旣死，默啜兵還，守忠部將蘇祿鳩集餘衆，爲之酋長。<span class="jiazhu">騎，寄寄翻。將，卽亮翻。酋，慈由翻。長，知兩翻。</span>蘇祿頗善綏撫，十姓部落稍稍歸之，有衆二十萬，遂據有西方，尋遣使入見。<span class="jiazhu">使，疏吏翻；下同。見，賢遍翻。</span>是歲，以蘇祿爲左羽林大將軍、金方道經略大使。<span class="jiazhu">西方屬金，故曰金方道。</span></p>
<p class="em2 strong"><span class="yinwen">19</span>皇后妹夫尙衣奉御長孫昕以細故與御史大夫李傑不協。<span class="jiazhu">殿中省有尙食、尙藥、尙衣、尙舍、尙乘、尙輦六局，各有奉御二人。尙衣奉御掌供天子衣服，詳其制度，辯其名數，而供其進御。</span></p>
<p class="strong"><span class="section" id="title-5"><span data-head-description="" data-head-level="h4" data-head-title="開元四年">四年</span></span><span class="biaozhusup" data-rel="（丙辰、西元七一六年）"></span></p>
<p class="em2 strong"><span class="yinwen">1</span>春，正月，昕與其妹夫楊仙玉於里巷伺傑而毆之。<span class="jiazhu">伺，相吏翻。毆，烏口翻。</span>傑上表自訴曰：<span class="yinhao">「髮膚見毀，雖則痛身，冠冕被陵，誠爲辱國。」</span>上大怒，命於朝堂杖殺，以謝百僚。<span class="jiazhu">上，時掌翻。被，皮義翻。朝，直遙翻。</span>仍以敕書慰傑曰：<span class="yinhao">「昕等朕之密戚，不能訓導，使陵犯衣冠，雖寘以極刑，未足謝罪。卿宜以剛腸疾惡，勿以凶人介意。」</span></p>
<p class="em2 strong"><span class="yinwen">2</span>丁亥，宋王成器更名憲，申王成義更名撝。<span class="jiazhu">二王以成字犯昭成皇后諡號更名。更，工衡翻。</span></p>
<p class="em2 strong"><span class="yinwen">3</span>乙酉，隴右節度使郭虔瓘奏，奴石良才等八人皆有戰功，請除游擊將軍。<span class="jiazhu">唐制，游擊將軍五品下。</span>敕下，<span class="jiazhu">下，遐嫁翻。</span>盧懷愼等奏曰：<span class="yinhao">「郭虔瓘恃其微效，輒侮彝章，爲奴請五品，<span class="jiazhu">爲，于僞翻。</span>實亂綱紀，不可許。」</span>上從之。</p>
<p class="em2 strong"><span class="yinwen">4</span>丙午，以鄫王嗣眞爲安北大都護、安撫河東·關內·隴右諸蕃大使，<span class="jiazhu">據《新》、《舊書》，此亦郯王嗣直，以爲鄫王嗣眞，誤也。而《新》、《舊書》以安北爲安西，亦誤。使，疏吏翻；下同。</span>以安北大都護張知運爲之副。陝王嗣昇爲安西大都護、安撫河西四鎭諸蕃大使，以安西都護郭虔瓘爲之副。<span class="jiazhu">陝，失冉翻。</span>二王皆不出閤。諸王遙領節度自此始。</p>
<p class="em2 strong"><span class="yinwen">5</span>二月，丙辰，上幸驪山溫湯。</p>
<p class="em2 strong"><span class="yinwen">6</span>吐蕃圍松州。</p>
<p class="em2 strong"><span class="yinwen">7</span>丁卯，上還宮。</p>
<p class="em2 strong"><span class="yinwen">8</span>辛未，以尙書右丞倪若水爲汴州刺史兼河南采訪使。<span class="jiazhu">《唐會要》：開元二十二年二月十九日，初置十道採訪處置使。據此，則先置采訪使，二十二年始置採訪處置使也。《舊志》：汴州，京師東一千三百五十里。</span></p>
<p class="em2 strong">上雖欲重都督、刺史，選京官才望者爲之，然當時士大夫猶輕外任。揚州采訪使班景倩入爲大理少卿，過大梁，<span class="jiazhu">唐汴州治浚儀縣，古之大梁也。</span>若水餞之行，立望其行塵，久之乃返，謂官屬曰：<span class="yinhao">「班生此行，何異登仙！」</span></p>
<p class="em2 strong"><span class="yinwen">9</span>癸酉，松州都督孫仁獻襲擊吐蕃於城下，大破之。</p>
<p class="em2 strong"><span class="yinwen">10</span>上嘗遣宦官詣江南取鵁鶄、鸂𪅙等，<span class="jiazhu">鵁，居肴翻。鶄，咨盈翻。鵁貭似鳧而大腳、高毛冠，水鳥也。《爾雅》曰：鳽，鵁鶄。陸佃《新義》曰：鵁鶄鬬視不流，其睛交據，汧出不流，所謂鵁鶄旋目者也。《爾雅翼》：鳽似鳧而脛高，有毛冠，江東人養之以厭火災，又謂之交精。精，目精也；其目精交也。陸龜蒙曰：鵁鶄，黑襟，青脛，丹爪噣，色幾及項。鸂，苦奚翻。𪅙，恥力翻。鸂𪅙，亦水鳥也，毛有五色。陸佃《埤雅》曰：鸂𪅙五色，尾有毛如船柂，小於鴨，性食短狐，在山澤中，無復毒氣。故《淮賦》云：<span class="yinhao">「鸂𪅙尋邪而逐害。」</span>此鳥蓋溪中之敕邪逐害者，故以名云。陳昭裕《建州圖經》曰：鸂𪅙於水中宿，先少若有敕令也。亦以浮游，雄者左，雌者右，羣伍皆有式度。</span>欲置苑中，使者所至煩擾。道過汴州，倪若水上言：<span class="yinhao">「今農桑方急，而羅捕禽鳥以供園池之翫，遠自江、嶺，水陸傳送，食以梁肉。<span class="jiazhu">傳，張戀翻。食，祥吏翻。</span>道路觀者，豈不以陛下賤人而貴鳥乎！陛下方當以鳳凰爲凡鳥，麒麟爲凡獸，況鵁鶄、鸂𪅙，曷足貴也！」</span>上手敕謝若水，賜帛四十段，縱散其鳥。</p>
<p class="em2 strong"><span class="yinwen">11</span>山東蝗復大起，<span class="jiazhu">復，扶又翻。</span>姚崇又命捕之。倪若水謂：<span class="yinhao">「蝗乃天災，非人力所及，宜脩德以禳之。<span class="jiazhu">禳，如羊翻。</span>劉聰時，常捕埋之，爲害益甚。」</span>拒御史，不從其命。崇牒若水曰：<span class="yinhao">「劉聰僞主，德不勝妖；今日聖朝，妖不勝德。<span class="jiazhu">妖，於喬翻。朝，直遙翻。</span>古之良守，<span class="jiazhu">守，手又翻。</span>蝗不入境。若其脩德可免，彼豈無德致然！」</span>若水乃不敢違。夏，五月，甲辰，敕委使者詳察州縣捕蝗勤惰者，各以名聞。由是連歲蝗災，不至大饑。</p>
<p class="em2 strong"><span class="yinwen">12</span>或言於上曰：<span class="yinhao">「今歲選敍大濫，<span class="jiazhu">選，須絹翻；下典選同。</span>縣令非才。」</span>及入謝，上悉召縣令於宣政殿庭，<span class="jiazhu">大明宮正殿曰含元殿，其北曰宣政殿。</span>試以理人策。惟鄄城令韋濟詞理第一，<span class="jiazhu">鄄城古縣，漢屬濟陰郡，後漢爲兗州治所，晉屬濮陽郡，唐帶濮州。鄄，吉掾翻。</span>擢爲醴泉令。<span class="jiazhu">自緊縣擢爲次赤縣也。</span>餘二百餘人不入第，且令之官；<span class="jiazhu"><span class="yinhao">「百」</span>當乍<span class="yinhao">「十」</span>。</span>四十五人放歸學問。吏部侍郎盧從愿左遷豫州刺史，李朝隱左遷滑州刺史。<span class="jiazhu">《舊志》：滑州去京師一千四百四十里。朝，直遙翻。《考異》曰：《韋濟傳》云<span class="yinhao">「問安人策一道」</span>。今從《唐曆》。《盧從愿傳》曰：<span class="yinhao">「上盡召新授縣令，一時於殿庭策試，考入下第者，一切放歸學問。」</span>《唐曆》試在四月，從愿、朝隱貶在五月。《朝隱傳》云：<span class="yinhao">「四年春，以授縣令非其人，貶。」</span>今從《唐曆》。又《韋濟傳》曰：<span class="yinhao">「時有人密奏上曰：『今歲吏部選敍大濫，縣令非才，全不簡擇。』及縣令謝官日，引入殿庭問安人策，試者一百餘人，獨濟策第一，或有不書紙者。擢濟爲醴泉令，二十餘人還舊官，四十五人放歸習讀。」</span>今亦從《唐曆》。</span>從愿典選六年，與朝隱皆名稱職。<span class="jiazhu">史以從愿、朝隱爲稱職，則或言爲非矣。稱，尺證翻。</span>初，高宗之世，馬載、裴行儉在吏部最有名，時人稱吏部前有馬、裴，後有盧，李。濟，嗣立之子也。<span class="jiazhu">韋嗣立，思謙之子，長安中爲相。</span></p>
<p class="em2 strong"><span class="yinwen">13</span>有胡人上言海南多珠翠奇寶，<span class="jiazhu">海南謂林邑、扶南、眞臘諸國也。上，時掌翻。</span>可往營致，因言市舶之利；<span class="jiazhu">舶，音白。</span>又欲往師子國<span class="jiazhu">師子國，天竺旁國也，居西南海中，舊無人民，止有鬼神及龍居之。諸國商賈來共市易，鬼神不見其形，但出珍寶，顯其所堪價，商賈依價取之。其地和適，無冬夏之異。諸國人聞其土樂，因此競至，或有停住者，遂成大國；能馴養師子，因以名國。</span>求靈藥及善醫之嫗，寘之宮掖。<span class="jiazhu">嫗，威遇翻。掖，音亦。</span>上命監察御史楊範臣與胡人偕往求之，範臣從容奏曰：<span class="yinhao">「陛下前年焚珠玉、錦繡，示不復用。今所求者何以異於所焚者乎！彼市舶與商賈爭利，殆非王者之體。<span class="jiazhu">從，千容翻。復，扶又翻。賈，音古。</span>胡藥之性，中國多不能知；況於胡嫗，豈宜寘之宮！扶御史，天子耳目之宮，必有軍國大事，臣雖觸冒炎瘴，死不敢辭。此特胡人眩惑玄媚，無益聖德，竊恐非陛下之意，願熟思之。」</span>上遽自引咎，慰諭而罷之。</p>
<p class="em2 strong"><span class="yinwen">14</span>六月，癸亥，上皇崩于百福殿。<span class="jiazhu">年五十五。《考異》曰：《睿宗》、《玄宗實錄》皆曰甲子。按下云，<span class="yinhao">「己巳，睿宗一七齋，度萬安公主爲女道士。」</span>今從《舊本紀》、《唐曆》。</span>己巳，以上女萬安公主爲女官，欲以追福。</p>
<p class="em2 strong"><span class="yinwen">15</span>癸酉，拔曳固斬突厥可汗默啜首來獻。時默啜北擊拔曳固，大破之於獨樂水，<span class="jiazhu">樂，音洛。</span>恃勝輕歸，不復設備，遇拔曳固迸卒頡質略，自柳林突出，斬之。<span class="jiazhu">兵敗潰散，士卒迸走，故曰迸卒。復，扶又翻。迸，北孟翻。</span>時大武軍子將郝靈荃奉使在突厥，<span class="jiazhu">子將，小將也。《唐令》，制每軍大將一人，別奏八人，傔十六人。副二人，分掌軍務，奏、傔減大將半，判官二人，典四人。總管四人，二主左、右虞候，二主左、右押衙，傔各五人。子將八人，資其分行陣，辯金鼓及部署，傔各二人。</span>頡質略以其首歸之，<span class="jiazhu">《考異》曰：《唐曆》作<span class="yinhao">「勃曳固」</span>，今從《實錄》。《唐曆》又云<span class="yinhao">「靈荃引特勒回紇部落斬默啜于毒樂河」</span>，今從《舊傳》。《舊傳》云<span class="yinhao">「入蕃使郝靈儉」</span>，今從《唐曆》。又《新》《舊紀》皆云六月癸酉斬默啜，《唐曆》亦在六月。《玄宗實錄》，七月戊寅詔書與降附突厥云：<span class="yinhao">「乘其衰弱，早就翦除，其能捉獲默啜者，巳立賞格。」</span>蓋未奏到耳。</span>與偕詣闕，懸其首於廣街。拔曳固、回紇、同羅、霫、僕固五部皆來降，置於大武軍北。</p>
<p class="em2 strong">默啜之子小可汗立，骨咄祿之子闕特勒擊殺之，<span class="jiazhu">骨咄祿卽骨篤祿，默啜之兄也，永淳二年反，天授二年死，默啜代立。</span>及默啜諸子、親信略盡；立其兄左賢王默棘連，是爲毗伽可汗，國人謂之<span class="yinhao">「小殺」</span>。毗伽以國固讓闕特勒，闕特勒不受；乃以爲左賢王，專典兵馬。</p>
<p class="em2 strong"><span class="yinwen">16</span>秋，七月，壬辰，太常博士陳貞節、蘇獻以太廟七室已滿，請遷中宗神主於別廟，奉睿宗神主祔太廟；從之。又奏遷昭成皇后祔睿宗室，肅明皇后留祀於儀坤廟。<span class="jiazhu">肅明皇后，睿宗之元妃也。昭成后，次妃也，以生帝升祔睿宗，而肅明后祀於別廟，非禮也。儀坤廟，見上卷景雲二年。</span>八月，乙巳，立中宗廟於太廟之西。</p>
<p class="em2 strong"><span class="yinwen">17</span>辛未，契丹李失活、奚李大酺帥所部來降。<span class="jiazhu">武后萬歲通天時，奚、契丹叛。帝卽位之後，孫佺、薛訥相繼喪師，兩蕃不敢乘勝憑陵中國，乃相帥來降，中國之勢安強，有以服其心故也。酺，音蒲。帥，讀曰率。降，戶江翻；下同。</span>制以失活爲松漠郡王、行左金吾大將軍兼松漠都督，因其八部落酋長，拜爲刺史；<span class="jiazhu">貞觀末，以契丹達稽部爲峭茖州，紇便部爲彈汗州，獨活部爲無逢州，芬問部爲羽陵州，突便部爲日連州，芮奚部爲徒河州，墜斤部爲萬丹州，伏部爲匹黎、赤山二州，幷松漠府凡六部十州；今復以其酋長各爲刺史。</span>又以將軍薛泰督軍鎭撫之。大酺爲饒樂郡王、行右金吾大將軍兼饒樂都督。失活，盡忠之從父弟也。<span class="jiazhu">李盡忠卽萬歲通天叛者。樂，音洛。從，才用翻。</span></p>
<p class="em2 strong"><span class="yinwen">18</span>吐蕃復請和；<span class="jiazhu">復，扶又翻；下祿復、多復、必復、無復同。</span>上許之。</p>
<p class="em2 strong"><span class="yinwen">19</span>突厥默啜旣死，奚、契丹、拔曳固等諸部皆內附，突騎施蘇祿復自立爲可汗。突厥部落多離散，毗伽可汗患之，乃召默啜時牙官暾欲谷，以爲謀主。暾欲谷年七十餘，<span class="jiazhu">暾，乃昆翻。</span>多智略，國人信服之。突厥降戶處河曲者，<span class="jiazhu">北河之曲。處，昌呂翻。</span>聞毗伽立，多復叛歸之。</p>
<p class="em2 strong">幷州長史王晙上言：<span class="yinhao">「此屬徒以其國喪亂，<span class="jiazhu">喪，息浪翻。</span>故相帥來降；若彼安寧，必復叛去。今置之河曲，此屬桀黠，實難制御，往往不受軍州約束，興兵剽掠；<span class="jiazhu">黠，戶八翻。剽，匹妙翻。</span>聞其逃者已多與虜聲問往來，通傳委曲。乃是畜養此屬使爲間諜，<span class="jiazhu">畜，吁玉翻。間，工莧翻。</span>日月滋久，姦詐逾深，窺伺邊隙，將成大患。虜騎南牧，必爲內應，<span class="jiazhu">伺，相吏翻。騎，奇寄翻。</span>來逼軍州，表裏受敵，雖有韓、彭，不能取勝矣。願以秋、冬之交，大集兵衆，諭以利害，給其資糧，徙之內地。二十年外，漸變舊俗，皆成勁兵；雖一時暫勞，然永久安靖。比者守邊將吏及出境使人，多爲諛辭，皆非事實，<span class="jiazhu">比，毗至翻。將，卽亮翻。</span>或云北虜破滅，或云降戶妥帖，皆欲自衒其功，非能盡忠徇國。願察斯利口，<span class="jiazhu">孔子曰：<span class="yinhao">「惡利口之覆邦家者。」</span></span>勿忘遠慮。議者必曰：『國家曏時已嘗寘降戶於河曲，皆獲安寧，<span class="jiazhu">謂貞觀時也。</span>今何所疑！』此則事同時異，不可不察。曏者，頡利旣亡，降者無復異心，故得久安無變。今北虜尙存，<span class="jiazhu">謂默啜雖死，毗伽又立也。</span>此屬或畏其威，或懷其惠，或其親屬，豈樂南來！較之彼時，固不侔矣。<span class="jiazhu">彼時，謂貞觀之時。樂，音洛。</span>以臣愚慮，徙之內地，上也；多屯士馬，大爲之備，華、夷相參，人勞費廣，次也；正如今日，下也。願審茲三策，擇利而行，縱使因徙逃亡，得者皆爲唐有；若留至河冰，恐必有變。」</span></p>
<p class="em2 strong">疏奏，未報；降戶𨁂跌思泰、阿悉爛等果叛。冬，十月，甲辰，命朔方大總管薛訥發兵追討之。王晙引幷州兵西濟河，晝夜兼行，追擊叛者，破之，斬獲三千級。</p>
<p class="em2 strong">先是，單于副都護張知運悉收降戶兵仗，<span class="jiazhu">先，悉薦翻。</span>令渡河而南，降戶怨怒。御史中丞姜晦爲巡邊使，<span class="jiazhu">使，疏吏翻。</span>降戶訴無弓矢，不得射獵，晦悉還之；降戶得之，遂叛。張知運不設備，與之戰於青剛嶺，<span class="jiazhu">青剛嶺在慶州方渠縣北，靈州之南。</span>爲虜所擒，欲送突厥；至綏州境，將軍郭知運以朔方兵邀擊之，大破其衆於黑山呼延谷，虜釋張知運而去。上以張知運喪師，斬之以徇。</p>
<p class="em2 strong">毗伽可汗旣得思泰等，欲南入爲寇。暾欲谷曰：<span class="yinhao">「唐主英武，民和年豐，未有間隙，不可動也。<span class="jiazhu">喪，息浪翻。間，古莧翻。</span>我衆新集，力尙疲羸，且當息養數年，始可觀變而舉。」</span>毗伽又欲築城，幷立寺觀，<span class="jiazhu">羸，倫爲翻。寺觀，古玩翻。</span>暾欲谷曰：<span class="yinhao">「不可。突厥人徒稀少，<span class="jiazhu">少，詩沼翻。</span>不及唐家百分之一，所以能與爲敵者，正以逐水草，居處無常，<span class="jiazhu">處，昌呂翻。</span>射獵爲業，人皆習武，強則進兵抄掠，弱則竄伏山林，唐兵雖多，無所施用。若築城而居，變更舊俗，<span class="jiazhu">更，工衡翻。</span>一朝失利，必爲所滅。釋、老之法，敎人仁弱，非用武爭勝之術，不可崇也。」</span>毗伽乃止。</p>
<p class="em2 strong"><span class="yinwen">20</span>庚午，葬大聖皇帝于橋陵，<span class="jiazhu">橋陵在同州蒲城縣三十里。是歲改蒲城縣爲奉先縣，屬京兆尹。</span>廟號睿宗。御史大夫李傑護橋陵作，判官王旭犯贓，傑按之，反爲所構，左遷衢州刺史。<span class="jiazhu">衢州，漢新安、太末之地，晉改新安爲信安，改太末爲龍丘，屬東陽郡，唐武德四年分置衢州。衢州，京師東南四千七百十二里。</span></p>
<p class="em2 strong"><span class="yinwen">21</span>十一月，己卯，黃門監盧懷愼疾亟，上表薦宋璟、李傑、李朝隱、盧從愿並明時重器，所坐者小，所棄者大，望垂矜錄；上深納之。乙未，薨。<span class="jiazhu">《考異》曰：鄭處誨《明皇雜錄》云：<span class="yinhao">「懷愼爲黃門監、吏部尙書，臥病旣久，宋璟、盧從愿相與訪焉。懷愼常器重二人，持二人手謂曰：『公出入爲藩輔，主上求治甚切，然享國歲久，近者稍倦于勤，必有人乘此而進矣，君其志之。』」</span>按懷愼初爲吏部時，璟貶睦州；及卒，璟猶未歸。從愿未嘗入相。又，四年未爲享國歲久。今不取。</span>家無餘蓄，惟一老蒼頭，請自鬻以辦喪事。<span class="jiazhu">史言盧懷愼之奴異乎人奴。</span></p>
<p class="em2 strong"><span class="yinwen">22</span>丙申，以尙書左丞源乾曜爲黃門侍郎、同平章事。</p>
<p class="em2 strong">姚崇無居第，寓居罔極寺，以病痁謁告，<span class="jiazhu">《唐會要》：神龍元年，太平公主爲天后立罔極寺於大寧坊，開元二十年改爲興唐寺。痁，失廉翻，瘧疾也。</span>上遣使問飲食起居狀，日數十輩。<span class="jiazhu">使，疏吏翻。</span>源乾曜奏事或稱旨，上輒曰：<span class="yinhao">「此必姚崇之謀也。」</span>或不稱旨，輒曰：<span class="yinhao">「何不與姚崇議之！」</span><span class="jiazhu">稱，尺證翻。</span>乾曜常謝實然。每有大事，上常令乾曜就寺問崇。癸卯，乾曜請遷崇於四方館，<span class="jiazhu">四方館屬中書省。</span>仍聽家人入侍疾；上許之。崇以四方館有簿書，非病者所宜處，固辭。上曰：<span class="yinhao">「設四方館，爲官吏也；使卿居之，爲社稷也。<span class="jiazhu">處，昌呂翻。爲，于僞翻。</span>恨不可使卿居禁中耳，此何足辭！」</span></p>
<p class="em2 strong">崇子光祿少卿彝、宗正少卿异，廣通賓客，頗受饋遺，爲時所譏。<span class="jiazhu">遺，于季翻。</span>主書趙誨爲崇所親信，<span class="jiazhu">唐中書省有主書四人，從七品上。</span>受胡人賂，事覺，上親鞫問，下獄尙當，崇復營救，<span class="jiazhu">下，遐稼翻。復，扶又翻。</span>上由是不悅。會曲赦京城，敕特標誨名，杖之一百，流嶺南。<span class="jiazhu">《考異》曰：《朝野僉載》：<span class="yinhao">「紫微舍人倪若水贓至八百貫，因諸王內宴，姚元崇諷之曰：『倪舍人正直，百司嫉之，欲成事，何不爲上言之！』諸王入，衆共救之，遂釋，一無所問。主書趙誨受蕃餉一刀子，或直六七百；元崇宣敕處死。後有降，崇乃𠢒曰：『別敕處死者，決一百，配流。』大理決趙誨一百不死，夜，遣給使縊殺之。」</span><span class="yinhao">「𠢒」</span>蓋<span class="yinhao">「批」</span>字也。今從《舊傳》。</span>崇由是憂懼，數請避相位，<span class="jiazhu">數，所角翻。</span>薦廣州都督宋璟自代。</p>
<p class="em2 strong">十二月，上將幸東都，以璟爲刑部尙書、西京留守，<span class="jiazhu">璟，俱永翻。守，式又翻。</span>令馳驛詣闕，遣內侍、將軍楊思勗迎之。<span class="jiazhu">按《舊書·楊思勗傳》，時爲內常侍、右監門衞將軍。內侍，內侍省官之長，內常侍則爲之貳者也。內侍，從四品下；內常侍，正五品上。</span>璟風度凝遠，人莫測其際，在塗竟不與思勗交言。思勗素貴幸，歸，訴於上，上嗟歎良久，益重璟。</p>
<p class="em2 strong"><span class="yinwen">23</span>丙辰，上幸驪山溫湯；乙丑，還宮。</p>
<p class="em2 strong"><span class="yinwen">24</span>閏月，己亥，姚崇罷爲開府儀同三司，源乾曜罷爲京兆尹、西京留守，<span class="jiazhu">守，手又翻。</span>以刑部尙書宋璟守吏部尙書兼黃門監，紫微侍郎蘇頲同平章事。<span class="jiazhu">頲，他鼎翻。</span></p>
<p class="em2 strong">璟爲相，務在擇人，隨材授任，使百官各稱其職；<span class="jiazhu">稱，尺證翻。</span>刑賞無私，敢犯顏直諫。上甚敬憚之，雖不合意，亦曲從之。</p>
<p class="em2 strong">突厥默啜自則天世爲中國患，朝廷旰食，<span class="jiazhu">朝，直遙翻。旰，古按翻。</span>傾天下之力不能克；郝靈荃得其首，自謂不世之功。璟以天子好武功，恐好事者競生心徼倖，<span class="jiazhu">好，呼到翻。徼，工堯翻。</span>痛抑其賞，逾年始授郎將；靈荃慟哭而死。<span class="jiazhu">郝靈荃因人以爲功，授以郎將，非抑之也。將，卽亮翻。</span></p>
<p class="em2 strong">璟與蘇頲相得甚厚，頲遇事多讓於璟，璟每論事則頲爲之助。璟嘗謂人曰：<span class="yinhao">「吾與蘇氏父子皆同居相府，僕射寬厚，誠爲國器，<span class="jiazhu">僕射，謂蘇瓌也。</span>然獻可替否，吏事精敏，則黃門過其父矣。」</span><span class="jiazhu">按《舊書·蘇頲傳》，頲以紫微侍郎同紫微黃門平章事。</span></p>
<p class="em2 strong">姚、宋相繼爲相，崇善應變成務，璟善守法持正；二人志操不同，然協心輔佐，使賦役寬平，刑罰清省，百姓富庶。唐世賢相，前稱房、杜，後稱姚、宋，他人莫得比焉。二人每進見，上輒爲之起，去則臨軒送之。<span class="jiazhu">見，賢遍翻。輒爲，于僞翻。</span>及李林甫爲相，雖寵任過於姚、宋，然禮遇殊卑薄矣。<span class="jiazhu">史終言之。</span>紫微舍人高仲舒博通典籍，齊澣練習時務，姚、宋每坐二人以質所疑；旣而歎曰：<span class="yinhao">「欲知古，問高君，欲知今，問齊君，可以無闕政矣。」</span></p>
<p class="em2 strong"><span class="yinwen">25</span>辛丑，罷十道按察使。<span class="jiazhu">開元二年復置按察使。</span></p>
<p class="em2 strong"><span class="yinwen">26</span>舊制，六品以下官皆委尙書省奏擬，是歲，始制員外郎、御史、起居、遺、補不擬。<span class="jiazhu">員外郎、御史、起居、遺、補，皆臺省要官，由人主親除，不由尙書奏擬。按唐制，員外郎從六品，侍御史、起居郎亦從六品，補闕七品，拾遺及監察御史則八品耳。</span></p>
<p class="strong"><span class="section" id="title-6"><span data-head-description="" data-head-level="h4" data-head-title="開元五年">五年</span></span><span class="biaozhusup" data-rel="（丁巳、西元七一七年）"></span></p>
<p class="em2 strong"><span class="yinwen">1</span>春，正月，癸卯，太廟四室壞，上素服避正殿。時上將幸東都，<span class="jiazhu">《舊志》：東都至西京八百五十里。</span>以問宋璟、蘇頲，對曰：<span class="yinhao">「陛下三年之制未終，<span class="jiazhu">去年六月睿宗崩，故云然。</span>遽爾行幸，恐未契天心，災異爲戒；願且停車駕。」</span>又問姚崇，對曰：<span class="yinhao">「太廟屋材，皆苻堅時物，歲久朽腐而壞，適與行期相會，何足異也！<span class="jiazhu">言不足以爲災異。</span>且王者以四海爲家，陛下以關中不稔幸東都，百司供擬已備，不可失信；但應遷神主於太極殿，更脩太廟，<span class="jiazhu">更，工衡翻。</span>如期自行耳。」</span>上大喜，從之。賜崇絹二百匹。己酉，上行享禮於太極殿，令姚崇五日一朝，仍入閤供奉，<span class="jiazhu">入閤供奉者，應內殿朝參立於供奉班中。姚崇舊相也，蓋立於供奉班首。朝，直遙翻。</span>恩禮更厚，有大政輒訪焉。右散騎常侍褚無量上言：<span class="yinhao">「隋文帝富有天下，遷都之日，豈取苻氏舊材以立太廟乎！此特諛臣之言耳。願陛下克謹天戒，訥忠諫，遠諂諛。」</span><span class="jiazhu">褚無量之言，讜言也。上，時掌翻。遠，于願翻。</span>上弗聽。</p>
<p class="em2 strong">辛亥，行幸東都。過崤谷，道隘不治；<span class="jiazhu">崤谷在陝州硤石縣。</span>上欲免河南尹及知頓使官，<span class="jiazhu">車駕行幸有知頓使。使，疏吏翻。</span>宋璟諫曰：<span class="yinhao">「陛下方事巡幸，今以此罪二臣，臣恐將來民受其弊。」</span>上遽命釋之。璟曰：<span class="yinhao">「陛下罪之，以臣言而免之，是臣代陛下受德也；請令待罪朝堂而後赦之。」</span><span class="jiazhu">朝，直遙翻。</span>上從之。<span class="jiazhu">《考異》曰：《實錄》：<span class="yinhao">「此年五月乙巳，以李朝隱爲河南尹。」</span>《宋璟傳》云：<span class="yinhao">「上次永寧之崤谷，馳道隘狹，車騎停擁，河南尹李朝隱、知頓使王怡失於部伍，上令黜其官爵。」</span>二《傳》相違。蓋當時河南尹不知何人，非朝隱耳。又《明皇雜錄》曰：<span class="yinhao">「上幸東都，至繡嶺宮，當時炎酷，上以行宮狹隘，謂左右曰：『此有佛寺乎？吾將避暑於廣夏。』或云：『六軍塡委於其中，不可速行。』上謂高力士曰：『姚崇多計，第往覘之』力士回奏云：『姚崇方紾絺綌乘小駟按轡於木陰下。』上悅曰：『吾得之矣。』遽命小駟，而頓消暑溽，乃歎曰：『小事尙如此，觸類而長之，天下固受其惠矣。』」</span>按正月東幸，二月至東都，未炎暑也。今不取。</span></p>
<p class="em2 strong">二月，甲戌，至東都，赦天下。</p>
<p class="em2 strong"><span class="yinwen">2</span>奚、契丹旣內附，貝州刺史宋慶禮建議，請復營州。三月，庚戌，制復置營州都督於柳城，<span class="jiazhu">制復，扶又翻，又如字。</span>兼平盧軍使，管內州縣鎭戍皆如其舊；<span class="jiazhu">武后萬歲通元年營州陷，至是乃復。</span>以太子詹事姜師度爲營田、支度使，與慶禮等築之，三旬而畢。慶禮清勤嚴肅，開屯田八十餘所，招安流散，數年之間，倉廩充實，市里浸繁。</p>
<p class="em2 strong"><span class="yinwen">3</span>夏，四月，甲戌，賜奚王李大酺妃辛氏號固安公主。<span class="jiazhu">酺，音蒲。</span></p>
<p class="em2 strong"><span class="yinwen">4</span>己丑，皇子嗣一卒，追立爲夏王，諡曰悼。<span class="jiazhu">夏，戶雅翻。</span>嗣一母武惠妃，攸止之女也。<span class="jiazhu">武攸止，武后從子也。</span></p>
<p class="em2 strong"><span class="yinwen">5</span>突騎施酋長左羽林大將軍蘇祿部衆浸強，雖職貢不乏，陰有窺邊之志。五月，十姓可汗阿史那獻欲發葛邏祿兵擊之，上不許。</p>
<p class="em2 strong"><span class="yinwen">6</span>初，上微時，與太常卿姜皎親善，及誅竇懷貞等，<span class="jiazhu">誅懷貞等，見上卷元年。</span>皎預有功，由是寵遇羣臣莫及，常出入臥內，與后妃連榻宴飲，賞賜不可勝紀。<span class="jiazhu">勝，音升。</span>弟晦，亦以皎故累遷吏部侍郎。宋璟言皎兄弟權寵太盛，非所以安之，上亦以爲然。秋，七月，庚子，以晦爲宗正卿，因下制曰：<span class="yinhao">「西漢諸將，以權貴不全；<span class="jiazhu">謂漢高帝時也。將，卽亮翻。</span>南陽故人，以優閒自保。<span class="jiazhu">謂漢光武時也。</span>皎宜放歸田園，散官、勳、封皆如故。」</span><span class="jiazhu">散，悉亶翻。</span></p>
<p class="em2 strong"><span class="yinwen">7</span>壬寅，隴右節度使郭知運大破吐蕃於九曲。</p>
<p class="em2 strong"><span class="yinwen">8</span>安西副大都護湯嘉惠奏突騎施引大食、吐蕃，謀取四鎭，圍鉢換及大石城，<span class="jiazhu">鉢換卽撥換城。大石城蓋石國城也。</span>已發三姓葛邏祿兵與阿史那獻擊之。</p>
<p class="em2 strong"><span class="yinwen">9</span>幷州長史張嘉貞上言：<span class="yinhao">「突厥九姓新降者，散居太原以北，請宿重兵以鎭之。」</span>辛酉，置天兵軍於幷州，集兵八萬；以嘉貞爲天兵軍大使。<span class="jiazhu">天兵軍在幷州城中。</span></p>
<p class="em2 strong"><span class="yinwen">10</span>太常少卿王仁惠奏則天立明堂不合古制；又，明堂尙質，而窮極奢侈，密邇宮掖，人神雜擾。甲子，制復以明堂爲乾元殿，<span class="jiazhu">毀乾元殿見二百四卷武后垂拱四年。復，扶又翻，又如字。</span>冬至、元日受朝賀，<span class="jiazhu">朝，直遙翻。</span>季秋大享，復就圜丘。</p>
<p class="em2 strong"><span class="yinwen">11</span>九月，中書、門下省及侍中皆復舊名。<span class="jiazhu">改中書、門下省及省官名，見上卷元年。</span></p>
<p class="em2 strong"><span class="yinwen">12</span>貞觀之制，中書、門下及三品官入奏事，必使諫官、史官隨之，有失則匡正，美惡必記之；諸司皆於正牙奏事，御史彈百官，服豸冠，對仗讀彈文；<span class="jiazhu">獬豸冠，法冠也，一曰柱後惠文，高五寸，以纚爲展筩，鐵柱卷，執法者服之，觀王義方彈李義府事可見。彈，徒丹翻；下同。</span>故臣不得專君而小臣不得爲讒慝。<span class="jiazhu">慝，吐得翻。</span>及許敬宗、李義府用事，政多私僻，奏事官多俟仗下，於御坐前屛左右密奏，<span class="jiazhu">坐，徂臥翻。屛，必郢翻。</span>監奏御史<span class="jiazhu">監奏御史，意卽殿中侍御史也。監，古銜翻；下同。</span>及待制官<span class="jiazhu">永徽中，命弘文館學士一人日待制于武德殿西門。文明元年，詔京官五品已上清官日一人待制于章善明福門；先天末，又命朝集使六品已上二人隨仗待制。</span>遠立以俟其退；諫官、御史<span class="jiaozhusup">章：十二行本作「史官」；乙十一行本同；孔本同。</span>皆隨仗出，仗下後事，不復預聞。<span class="jiazhu">復，扶又翻。</span>武后以法制羣下，諫官、御史得以風聞言事，自御史大夫至監察得互相彈奏，率以險詖相傾覆。<span class="jiazhu">詖，彼義翻。</span>及宋璟爲相，欲復貞觀之政，戊申，制：<span class="yinhao">「自今事非的須祕密者，皆令對仗奏聞，史官自依故事。」</span><span class="jiazhu">唐制，天子御正殿，則左右皆俯陛而聽，有命則退而書之；若仗在紫宸內閤，則夾香案分立殿下。自永徽之後，唯得對仗承旨，仗下之後，謀議皆不得預聞。</span></p>
<p class="em2 strong"><span class="yinwen">13</span>冬，十月，癸酉，伊闕人孫平子上言：<span class="yinhao">「《春秋》譏魯躋僖公；<span class="jiazhu">《春秋》文二年：大事于太廟，躋僖公。《傳》曰：逆祀也，君子以爲失禮。禮無不順；祀，國之大事也，而逆之，可謂禮乎！子雖齊聖，不先父食久矣。故禹不先鯀，湯不先契，文、武不先不窋。宋祖帝乙，鄭祖厲王，猶上祖也。上，時掌翻。</span>今遷中宗於別廟而祀睿宗，正與魯同。兄臣於弟，猶不可躋，<span class="jiazhu">謂魯僖公嘗臣於閔公也。</span>況弟臣於兄，<span class="jiazhu">謂睿宗之於中宗也。</span>可躋之於兄上乎！若以兄弟同昭，<span class="jiazhu">昭，讀曰佋。</span>則不應出兄置於別廟。願下羣臣博議，遷中宗入廟。」</span>事下禮官，<span class="jiazhu">下，遐嫁翻。</span>太常博士陳貞節、馮宗、蘇獻議，以爲：<span class="yinhao">「七代之廟，不數兄弟。殷代或兄弟四人相繼爲君，<span class="jiazhu">殷時陽甲、盤庚、小辛、小乙兄弟四人相繼爲君。</span>若數以爲代，則無祖禰之祭矣。<span class="jiazhu">彌，乃禮翻。</span>今睿宗之室當亞高宗，故爲中宗特立別廟。中宗旣升新廟，睿宗乃祔高宗，何嘗躋居中宗之上？而平子引躋僖公爲證，誣罔聖朝，漸不可長。」</span>時論多是平子，上亦以爲然，故議久不決。蘇獻，頲之從祖兄也，<span class="jiazhu">長，知兩翻。從，才用翻。《考異》曰：《唐曆》曰：獻，頲之再從叔。今從《舊志》、《新表》。</span>故頲右之。<span class="jiazhu">《左傳》：天子之所右者，寡君右之。右，音又。</span>卒從禮官議。<span class="jiazhu">卒，子恤翻。</span>平子論之不已，謫爲康州都城尉。<span class="jiazhu">都城，漢端溪縣地，晉立都城縣，屬晉康郡，隋省併入端溪，屬信安郡，唐分端溪置康州，都城屬焉。</span></p>
<p class="em2 strong"><span class="yinwen">14</span>新廟成。<span class="jiazhu">更作太廟成也。</span>戊寅，神主祔廟。</p>
<p class="em2 strong"><span class="yinwen">15</span>上命宋璟、蘇頲爲諸皇子制名及國邑之號，<span class="jiazhu">爲，于僞翻。</span>又令別制一佳名及佳號進之。璟等上言：<span class="yinhao">「七子均養，著於《國風》。<span class="jiazhu">《詩·曹國風》曰：鳲鳩在桑，其子七兮。淑人君子，其儀一兮。《註》云：鳲鳩之養其子，朝從上下，暮從上下，暮從下上，平均如一。上，時掌翻。</span>今臣等所制名號各三十餘，輒混同以進，以彰陛下覆燾無偏之德。」</span><span class="jiazhu">覆，敷又翻。</span>上甚善之。</p>
<p class="em2 strong"><span class="yinwen">16</span>十一月，丙申，契丹王李失活入朝。<span class="jiazhu">朝，直遙翻。《考異》曰：《長曆》，十一月丁酉朔，丙申，十月晦也，與《實錄》差一日。《舊紀》、《唐曆》皆云<span class="yinhao">「十一月己亥，契丹李失活來朝」</span>。今從《實錄》。</span>十二月，壬午，以東平王外孫楊氏爲永樂公主，妻之。<span class="jiazhu">東平王續，紀王愼之子也。愼，太宗子。樂，音洛。妻，子細翻。</span></p>
<p class="em2 strong"><span class="yinwen">17</span>祕書監馬懷素奏：<span class="yinhao">「省中書散亂訛缺，請選學術之士二十人整比校補。」</span>從之。<span class="jiazhu">比，毗至翻。</span>於是搜訪逸書，選吏繕寫，命國子博士尹知章、桑泉尉韋述等二十人同刊正，<span class="jiazhu">桑泉縣，隋開皇十六年分猗氏縣置，屬蒲州。《考異》曰：《舊傳》爲櫟陽尉，今從韋述《集賢註記》。</span>以左散騎常侍褚無量爲之使，<span class="jiazhu">使，疏吏翻。</span>於乾元殿前編校羣書。</p> 



</div></body></html>