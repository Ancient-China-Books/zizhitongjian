<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百九十四·唐紀十·太宗文武大聖大廣孝皇帝上之下</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀十">唐紀十</span></span></h1>
<p><span class="jiazhu">起玄黓執徐<span class="biaozhusup" data-rel="">（壬辰）</span>，盡強圉作噩<span class="biaozhusup" data-rel="">（丁酉）</span>四月，凡五年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="太宗文武大聖大廣孝皇帝上之下">太宗文武大聖大廣孝皇帝上之下</span></span></h5>
<p class="strong"><span class="section" id="title-3"><span data-head-description="太宗文武大聖大廣孝皇帝上之下" data-head-level="h4" data-head-title="貞觀六年">貞觀六年</span></span><span class="biaozhusup" data-rel="">（壬辰、六三二年）</span><span class="jiazhu">觀，古玩翻。</span></p>
<p class="em2 strong"><span class="yinwen">1</span>春，正月，乙卯朔，日有食之。</p>
<p class="em2 strong"><span class="yinwen">2</span>癸酉，靜州獠反，將軍李子和討平之。<span class="jiazhu">獠，魯皓翻。</span></p>
<p class="em2 strong"><span class="yinwen">3</span>文武官復請封禪，<span class="jiazhu">復，扶又翻。去年諸州朝集使請封禪。</span>上曰：<span class="yinhao">「卿輩皆以封禪爲帝王盛事，朕意不然。若天下乂安，家給人足，雖不封禪，庸何傷乎！昔秦始皇封禪，<span class="jiazhu">見七卷始皇二十八年。</span>而漢文帝不封禪，後世豈以文帝之賢不及始皇邪！<span class="jiazhu">邪，音耶。</span>且事天掃地而祭，<span class="jiazhu">《禮記·郊特牲》曰：<span class="yinhao">「郊之祭也，大報天也。兆於南郊，就陽位也。掃地而祭，於其質也。」</span></span>何必登泰山之巓，封數尺之土，然後可以展其誠敬乎！」</span>羣臣猶請之不已，上亦欲從之，魏徵獨以爲不可。<span class="jiazhu">《考異》曰：《實錄》、《唐書·志》及《唐統紀》皆以爲太宗自不欲封禪，而《魏文貞公故事》及王方慶《文貞公傳錄》以爲太宗欲封太山，徵諫而止。意頗不同，今兩存之。</span>上曰：<span class="yinhao">「公不欲朕封禪者，以功未高邪？」</span>曰：<span class="yinhao">「高矣！」</span><span class="yinhao">「德未厚邪？」</span>曰：<span class="yinhao">「厚矣！」</span><span class="yinhao">「中國未安邪？」</span>曰：<span class="yinhao">「安矣！」</span><span class="yinhao">「四夷未服邪？」</span>曰：<span class="yinhao">「服矣！」</span><span class="yinhao">「年穀未豐邪？」</span>曰：<span class="yinhao">「豐矣！」</span><span class="yinhao">「符瑞未至邪？」</span>曰：<span class="yinhao">「至矣！」</span><span class="yinhao">「然則何爲不可封禪？」</span>對曰：<span class="yinhao">「陛下雖有此六者，然承隋末大亂之後，戶口未復，倉廩尙虛，而車駕東巡，千乘萬騎，<span class="jiazhu">乘，繩證翻。騎，奇寄翻。</span>其供頓勞費，未易任也。<span class="jiazhu">易，以豉翻。任，音壬。</span>且陛下封禪，則萬國咸集，遠夷君長，皆當扈從；<span class="jiazhu">長，知兩翻。從，才用翻。</span>今自伊、洛以東至于海、岱，煙火尙希，灌莽極目，<span class="jiazhu">灌，木叢生也。莽，草深茂也。</span>此乃引戎狄入腹中，示之以虛弱也。況賞賚不貲，未厭遠人之望；給復連年，不償百姓之勞；<span class="jiazhu">厭，於協翻。復，方目翻。</span>崇虛名而受實害，陛下將焉用之！」</span><span class="jiazhu">焉，於虔翻。</span>會河南、北數州大水，事遂寢。</p>
<p class="em2 strong"><span class="yinwen">4</span>上將幸九成宮，通直散騎常侍姚思廉諫。<span class="jiazhu">散，悉亶翻。騎，奇寄翻。</span>上曰：<span class="yinhao">「朕有氣疾，暑輒頓劇，往避之耳。」</span>賜思廉絹五十匹。</p>
<p class="em2 strong">監察御史馬周上疏，<span class="jiazhu">監，古銜翻。上，時掌翻。</span>以爲：<span class="yinhao">「東宮在宮城之中，而大安宮乃在宮城之西，<span class="jiazhu">此因大安宮在西，遂謂帝所居爲東宮耳。</span>制度比於宸居，尙爲卑小，於四方觀聽，有所不足。宜增修高大，以稱中外之望。<span class="jiazhu">稱，尺證翻。</span>又，太上皇春秋已高，陛下宜朝夕視膳。今九成宮去京師三百餘里，太上皇或時思念陛下，陛下何以赴之？又，車駕此行，欲以避暑；太上皇尙留暑中，而陛下獨居涼處，溫凊之禮，竊所未安。<span class="jiazhu">《記·曲禮》：凡爲人子之禮，冬溫而夏凊。凊，音七正翻。</span>今行計已成，不可復止，<span class="jiazhu">復，扶又翻。</span>願速示返期，以解衆惑。又，王長通、白明達皆樂工，韋槃提、斛斯正止能調馬，縱使技能出衆，正可賚之金帛，豈得超授官爵，鳴玉曳履，與士君子比肩而立，同坐而食，<span class="jiazhu">使，渠綺翻。坐，徂臥翻。</span>臣竊恥之！」</span>上深納之。</p>
<p class="em2 strong"><span class="yinwen">5</span>上以新令無三師官，二月，丙戌，詔特置之。<span class="jiazhu">唐以太師、太傅、太保爲三師，正一品，天子所師法，無所總職。</span></p>
<p class="em2 strong"><span class="yinwen">6</span>三月，戊辰，上幸九成宮。</p>
<p class="em2 strong"><span class="yinwen">7</span>庚午，吐谷渾寇蘭州，<span class="jiazhu">吐，從暾入聲。谷，音浴。</span>州兵擊走之。</p>
<p class="em2 strong"><span class="yinwen">8</span>長樂公主將出降，<span class="jiazhu">《唐會要》：長樂公主下嫁長孫沖。樂，音洛。</span>上以公主，皇后所生，特愛之，敕有司資送倍於永嘉長公主。<span class="jiazhu">永嘉長公主，高祖女，下嫁竇奉節，又嫁賀蘭僧伽。唐制：皇姑爲大長公主，正一品；姊爲長公主，女爲公主，皆視一品。長，知兩翻；下同。</span>魏徵諫曰：<span class="yinhao">「昔漢明帝欲封皇子，曰：『我子豈得與先帝子比！』皆令半楚、淮陽。<span class="jiazhu">事見四十五卷漢明帝永平十五年。</span>今資送公主，倍於長主，得無異於明帝之意乎！」</span>上然其言，入告皇后。后歎曰：<span class="yinhao">「妾亟聞陛下稱重魏徵，<span class="jiazhu">亟，去吏翻。</span>不知其故，今觀其引禮義以抑人主之情，乃知眞社稷之臣也！妾與陛下結髮爲夫婦，曲承恩禮，每言必先候顏色，不敢輕犯威嚴；況以人臣之疏遠，乃能抗言如是，陛下不可不從。」</span>因請遣中使齎錢四百緡、絹四百匹以賜徵，<span class="jiazhu">使，疏吏翻。《考異》曰：《舊·文德皇后傳》云：<span class="yinhao">「使齎帛五百匹，詣徵第賜之。」</span>《魏文貞公故事》云：<span class="yinhao">「遣中使齎錢二十萬、絹百匹詣公宅宣命。」</span>今從《舊·魏徵傳》。</span>且語之曰：<span class="jiazhu">語，牛倨翻。</span><span class="yinhao">「聞公正直，乃今見之，故以相賞。公宜常秉此心，勿轉移也。」</span>上嘗罷朝，怒曰：<span class="yinhao">「會須殺此田舍翁。」</span><span class="jiazhu">朝，直遙翻。</span>后問爲誰，上曰：<span class="yinhao">「魏徵每廷辱我。」</span>后退，具朝服立于庭，<span class="jiazhu">唐制：皇后之服，褘衣者，受册、助祭、朝會大事之服也。深青織成，爲之畫翬，赤質、五色、十二等，素紗中單，黼領，朱羅縠褾襈，蔽膝隨裳色，以緅領爲緣，用翟爲章三等，青衣革帶，大帶隨衣色，裨紐約佩，綬如天子，青襪，舃加金飾，首飾大小華十二樹，以象袞冕之旒，又有兩博鬢。朝，直遙翻。褾，彼小翻，袖耑。襈，皺戀翻，緣也。緅，仄鳩翻。</span>上驚問其故。后曰：<span class="yinhao">「妾聞主明臣直；今魏徵直，由陛下之明故也，妾取不賀！」</span>上乃悅。</p>
<p class="em2 strong"><span class="yinwen">9</span>夏，四月，辛卯，襄州都督鄒襄公張公謹卒。<span class="jiazhu">卒，子恤翻。</span>明日，上出次發哀。有司奏，辰日忌哭。<span class="jiazhu">彭祖百忌，辰不哭泣。</span>上曰：<span class="yinhao">「君之於臣，猶父子也，情發於衷，安避辰日！」</span>遂哭之。</p>
<p class="em2 strong"><span class="yinwen">10</span>六月，己亥，金州刺史酆悼王元亨薨。<span class="jiazhu">金州，西城郡，梁置南梁州，西魏置東梁州，尋改曰金州。</span>辛亥，江王囂薨。</p>
<p class="em2 strong"><span class="yinwen">11</span>秋，七月，丙辰，焉耆王突騎支遣使入貢。初，焉耆入中國由磧路，隋末閉塞，道由高昌。突騎支請復開磧路以便往來，<span class="jiazhu">騎，奇寄翻。使，疏吏翻。磧，七迹翻。塞，悉則翻。復，扶又翻，又音如字。</span>上許之。由是高昌恨之，遣兵襲焉耆，大掠而去。<span class="jiazhu">焉耆國東鄰高昌。爲討高昌張本。</span></p>
<p class="em2 strong"><span class="yinwen">12</span>辛未，宴三品已於上丹霄殿。上從容言曰：<span class="jiazhu">從，千容翻。</span><span class="yinhao">「中外乂安，皆公卿之力。然隋煬帝威加夷、夏，<span class="jiazhu">夏，戶雅翻。</span>頡利跨有北荒，<span class="jiazhu">頡，奚結翻。</span>統葉護雄據西域，今皆覆亡，此乃朕與公等所親見，勿矜強盛以自滿也！」</span></p>
<p class="em2 strong"><span class="yinwen">13</span>西突厥肆葉護可汗發兵擊薛延陀，爲薛延陀所敗。<span class="jiazhu">厥，九勿翻。可，從刊入聲。汗，音寒。敗，補邁翻。</span></p>
<p class="em2 strong">肆葉護性猜狠信讒，有乙利可汗，功最多，<span class="jiazhu">乙利，西突厥小可汗也。狠，戶墾翻。</span>肆葉護以非其族類，誅滅之，由是諸部皆不自保。肆葉護又忌莫賀設之子泥孰，陰欲圖之，泥孰奔焉耆。設卑達官與弩失畢二部攻之，<span class="jiazhu">《舊傳》作<span class="yinhao">「設卑達官」</span>，《考異》曰：《新傳》作<span class="yinhao">「沒卑達干」</span>。今從《舊傳》。</span>肆葉護輕騎奔康居，尋卒。<span class="jiazhu">肆葉護立見上卷三年。騎，奇寄翻。卒，子恤翻。</span>國人迎泥孰於焉耆而立之，是爲咄陸可汗，遣使內附。<span class="jiazhu">咄，常沒翻。可，從刊入聲。汗，音寒。使，疏吏翻。</span>丁酉，遣鴻臚少卿劉善因立咄陸爲奚利邲咄陸可汗。<span class="jiazhu">臚，陵如翻。少，始照翻。邲，毗必翻。咄陸卽阿史那彌射。此當參觀高宗顯慶二年《考異》而詳辨之。《考異》曰：《舊傳》<span class="yinhao">「册爲吞阿妻狀奚利邲咄陸可汗」</span>，《新傳》<span class="yinhao">「册號吞阿婁拔利邲咄陸可汗」</span>。今從《實錄》。</span></p>
<p class="em2 strong"><span class="yinwen">14</span>閏月，乙卯，上宴近臣於丹霄殿，長孫無忌曰：<span class="yinhao">「王珪、魏徵，昔爲仇讎，<span class="jiazhu">謂其事隱太子，勸之圖帝也。</span>不謂今日得此同宴。」</span>上曰：<span class="yinhao">「徵、珪盡心所事，故我用之。然徵每諫，我不從，我與之言輒不應，何也？」</span>魏徵對曰：<span class="yinhao">「臣以事爲不可，故諫；陛<span class="jiaozhusup">【章：十二行本「陛」上有「若」字；乙十一行本同。】</span>下不從而臣應之，則事遂施行，故不敢應。」</span>上曰：<span class="yinhao">「且應而復諫，庸何傷！」</span><span class="jiazhu">復，扶又翻。</span>對曰：<span class="yinhao">「昔舜戒羣臣：『爾無面從，退有後言。』<span class="jiazhu">《書·益稷》之言。</span>臣心知其非而口應陛下，乃面從也，豈稷、契事舜之意邪！」</span><span class="jiazhu">契，息列翻。</span>上大笑曰：<span class="yinhao">「人言魏徵舉止疏慢，我視之更覺娬媚，<span class="jiazhu">娬，罔甫翻；娬，亦媚也。</span>正爲此耳！」</span><span class="jiazhu">爲，于僞翻。</span>徵起，拜謝曰：<span class="yinhao">「陛下開臣使言，故臣得盡其愚；若陛下拒而不受，臣何敢數犯顏色乎！」</span><span class="jiazhu">數，所角翻。</span></p>
<p class="em2 strong"><span class="yinwen">15</span>戊辰，祕書少監虞世南上《聖德論》，<span class="jiazhu">上，時掌翻。</span>上賜手詔，稱：<span class="yinhao">「卿論太高。朕何敢擬上古，但比近世差勝耳。然卿適覩其始，未知其終。若朕能愼終如始，則此論可傳；如或不然，恐徒使後世笑卿也！」</span></p>
<p class="em2 strong"><span class="yinwen">16</span>九月，己酉，幸慶善宮，上生時故宅也，<span class="jiazhu">以高祖武功舊第爲慶善宮。</span>因與貴人宴，賦詩。起居郎清平呂才<span class="jiazhu">清平縣，屬博州。劉昫曰：本漢貝丘縣，隋曰清平。</span>被之管絃，<span class="jiazhu">被，皮義翻。</span>命曰《功成慶善樂》，使童子八佾爲《九功之舞》，大宴會，與《破陳舞》偕奏於庭。<span class="jiazhu">才有巧思，故命以所賦詩被之管絃以爲樂章，以童子六十四人冠進德冠，紫袴褶，長袖，漆髻，屣履而舞，號《九功舞》，進蹈安徐，以象文德。《破陳樂》，號《七德舞》，擊刺往來，發揚蹈厲，以象武功。陳，讀曰陣。</span>同州刺史尉遲敬德預宴，<span class="jiazhu">同州，馮翊郡。尉，紆勿翻。</span>有班在其上者，敬德怒曰：<span class="yinhao">「汝何功，坐我上！」</span>任城王道宗次其下，諭解之。敬德拳毆道宗，目幾眇。<span class="jiazhu">任，音壬。毆，烏口翻。幾，居希翻。《考異》曰：《唐曆》云：<span class="yinhao">「嘗因內宴，於御前毆宇文士及曰：『汝有何功，合居吾上！』太宗慰諭之，方止。」</span>今從《舊傳》。</span>上不懌而罷，謂敬德曰：<span class="yinhao">「朕見漢高祖誅滅功臣，意常尤之，故欲與卿等共保富貴，令子孫不絕。<span class="jiazhu">令，力丁翻。</span>然卿居官數犯法，乃知韓、彭葅醢，非高祖之罪也。國家綱紀，唯賞與罰，非分之恩，不可數得，<span class="jiazhu">分，扶問翻。數，所角翻。</span>勉自修飭，無貽後悔！」</span>敬德由是始懼而自戢。<span class="jiazhu">戢，阻立翻。</span></p>
<p class="em2 strong"><span class="yinwen">17</span>冬，十月，乙卯，車駕還京師。帝侍上皇宴於大安宮，帝與皇后更獻飲膳及服御之物，<span class="jiazhu">更，工衡翻。</span>夜久乃罷。帝親爲上皇奉輿至殿門，<span class="jiazhu">爲，于僞翻。</span>上皇不許，命太子代之。</p>
<p class="em2 strong"><span class="yinwen">18</span>突厥頡利可汗鬱鬱不得意，數與家人相對悲泣，容貌羸憊。<span class="jiazhu">厥，九勿翻。頡，奚結翻。可，從刊入聲。汗，音寒。數，所角翻。羸，倫爲翻。憊，蒲拜翻。</span>上見而憐之，以虢州地多麋鹿，<span class="jiazhu">義寧元年，分弘農二縣置虢州、虢郡。宋白曰：《帝王世紀》云，虢有三：周封虢仲於西虢，虢州之地也；封虢叔於東虢，今成皋也；陝郡平陸是北虢。</span>可以游獵，乃以頡利爲虢州刺史；頡利辭，不願往。癸未，復以爲右衞大將軍。<span class="jiazhu">復，扶又翻；下勿復、不復同，又音如字。</span></p>
<p class="em2 strong"><span class="yinwen">19</span>十一月，辛巳，契苾酋長何力帥部落六千餘家詣沙州降，詔處之於甘、涼之間，<span class="jiazhu">契，欺結翻。苾，毗必翻。酋，慈由翻。長，知兩翻。帥，讀曰率。降，戶江翻。處，昌呂翻。甘、涼相去五百里。</span>以何力爲左領軍將軍。</p>
<p class="em2 strong"><span class="yinwen">20</span>庚寅，以左光祿大夫陳叔達爲禮部尙書。帝謂叔達曰：<span class="yinhao">「卿武德中有讜言，<span class="jiazhu">見一百九十一卷高祖武德九年。讜，音黨，善言直言也。</span>故以此官相報。」</span>對曰：<span class="yinhao">「臣見隋室父子相殘，以取亂亡，當日之言，非爲陛下，<span class="jiazhu">爲，于僞翻。</span>乃社稷之計耳！」</span></p>
<p class="em2 strong"><span class="yinwen">21</span>十二月，癸丑，帝與侍臣論安危之本。中書令溫彥博曰：<span class="yinhao">「伏願陛下常如貞觀初，則善矣。」</span>帝曰：<span class="yinhao">「朕比來怠於爲政乎？」</span><span class="jiazhu">觀，古玩翻。比，毗至翻。</span>魏徵曰：<span class="yinhao">「貞觀之初，陛下志在節儉，求諫不倦。比來營繕微多，諫者頗有忤旨，此其所以異耳！」</span><span class="jiazhu">比，毗至翻。忤，五故翻。</span>帝拊掌大笑曰：<span class="yinhao">「誠有是事。」</span></p>
<p class="em2 strong"><span class="yinwen">22</span>辛未，帝親錄繫囚，見應死者，閔之，縱使歸家，期以來秋來就死。仍敕天下死囚，皆縱遣，使至期來詣京師。</p>
<p class="em2 strong"><span class="yinwen">23</span>是歲，党項羌前後內屬者三十萬口。<span class="jiazhu">党，底朗翻。</span></p>
<p class="em2 strong"><span class="yinwen">24</span>公卿以下請封禪者前後相屬，<span class="jiazhu">屬，之欲翻。</span>上諭以<span class="yinhao">「舊有氣疾，恐登高增劇，公等勿復言。」</span><span class="jiazhu">復，扶又翻。</span></p>
<p class="em2 strong"><span class="yinwen">25</span>上謂侍臣曰：<span class="yinhao">「朕比來決事或不能皆如律令，公輩以爲事小，不復執奏。夫事無不由小而致大，此乃危亡之端也。<span class="jiazhu">比，毗至翻。夫，音扶。</span>昔關龍逄忠諫而死，<span class="jiazhu">逄，皮江翻。</span>朕每痛之。煬帝驕暴而亡，公輩所親見也。公輩常宜爲朕思煬帝之亡，朕常爲公輩念關龍逄之死，<span class="jiazhu">爲，于僞翻。</span>何患君臣不相保乎！」</span></p>
<p class="em2 strong"><span class="yinwen">26</span>上謂魏徵曰：<span class="yinhao">「爲官擇人，不可造次。<span class="jiazhu">朱元晦曰：造次，急遽茍且之時。造，七到翻。</span>用一君子，則君子皆至；用一小人，則小人競進矣。」</span>對曰：<span class="yinhao">「然。天下未定，則專取其才，不考其行；喪亂旣平，<span class="jiazhu">行，下孟翻；下同。喪，息浪翻。</span>則非才行兼備不可用也。」</span><span class="jiazhu">觀此，則天下已定之後，可不爲官擇人乎！</span></p>
<p class="strong"><span class="section" id="title-4"><span data-head-description="太宗文武大聖大廣孝皇帝上之下" data-head-level="h4" data-head-title="貞觀七年">七年</span></span><span class="biaozhusup" data-rel="">（癸巳、六三三年）</span></p>
<p class="em2 strong"><span class="yinwen">1</span>春，正月，更名《破陳樂》曰《七德舞》。<span class="jiazhu">更，工衡翻。《左傳》：楚莊王曰：武有七德，禁暴、戢兵、保大、定功、安民、和衆、豐財，故以爲樂舞之名。《新志》：《七德舞圖》，左圓右方，先偏後伍，交錯屈伸，以象魚麗鵝鸛。命呂才以圖敎樂工，百二十八人，被銀甲執戟而舞。凡三變，每變爲四陣，象擊刺往來，歌者和，曰《秦王破陳樂》。杜佑曰：《破陳樂舞圖》，左圓右方，先偏後伍，魚麗鵝鸛，箕張翼舒，交錯屈伸，首尾回互，以象戰陳之形。凡爲三變，每變有四陣，有來往疾徐擊刺之象，以應歌節，發揚蹈厲，聲韻慷慨。陳，讀曰陣。</span>癸巳，宴三品已上及州牧、蠻夷酋長於玄武門，奏《七德》、《九功》之舞。<span class="jiazhu">酋，慈由翻。長，知兩翻。</span>太常卿蕭瑀上言：<span class="yinhao">「《七德舞》形容聖功，有所未盡，<span class="jiazhu">瑀，音禹。上，時掌翻。</span>請寫劉武周、薛仁果、竇建德、王世充等擒獲之狀。」</span>上曰：<span class="yinhao">「彼皆一時英雄，今朝廷之臣往往嘗北面事之，若覩其故主屈辱之狀，能不傷其心乎！」</span>瑀謝曰：<span class="yinhao">「此非臣愚慮所及。」</span>魏徵欲上偃武修文，每侍宴，見《七德舞》輒俛首不視，見《九功舞》則諦觀之。<span class="jiazhu">俛，音免。諦，都計翻，審也。</span></p>
<p class="em2 strong"><span class="yinwen">2</span>三月，戊子，侍中王珪坐漏泄禁中語，左遷同州刺史。庚寅，以祕書監魏徵爲侍中。</p>
<p class="em2 strong"><span class="yinwen">3</span>直太史雍人李淳風<span class="jiazhu">雍縣，屬岐州。雍，於用翻。</span>奏靈臺候儀制度疏略，但有赤道，請更造渾天黃道儀，<span class="jiazhu">更，工衡翻。渾，戶本翻。</span>許之。癸巳，成而奏之。<span class="jiazhu">時李淳風上言：舜在璿璣玉衡以齊七政，則渾天儀也。《周禮》：土圭正日景以求地中，有以見日行黃道之驗也。曁于周末，此器乃亡。漢洛下閎作渾［天］儀，其後賈逵、張衡亦有之，而推驗七曜，並循赤道。按冬至極南，夏至極北，而赤道常定於中，國［全］無南北之異，蓋渾儀無黃道久矣。上異其說，因詔爲之。儀，表裏三重，下據準基，上如十字，末樹鼇足，以張四表。一曰六合儀，有天經雙規，金渾緯規，金常規，相結於四極之內，列二十八宿、十日［干］、十二辰，經緯三百六十五度。二曰三辰儀，圓徑八尺，有璿璣規，日［月］游［天宿］規［矩］，列宿所行，轉於六合之內。三曰四游儀，圓［玄］樞爲軸，以連結玉衡游筩而貫約規矩，又玄極［樞］北樹北辰，南矩地軸，傍轉於內，玉衡在玄樞之間，而南北游，仰以觀天之辰宿，下以識器之晷度。皆用銅爲之。</span></p>
<p class="em2 strong"><span class="yinwen">4</span>夏，五月，癸未，上幸九成宮。</p>
<p class="em2 strong"><span class="yinwen">5</span>雅州道行軍總管張士貴擊反獠，破之。<span class="jiazhu">雅州，漢嚴道縣地；隋廢州，置臨邛郡；唐復爲雅州。獠，魯皓翻。</span></p>
<p class="em2 strong"><span class="yinwen">6</span>秋，八月，乙丑，左屯衞大將軍譙敬公周範卒。上行幸，常令範與房玄齡居守。<span class="jiazhu">卒，子恤翻。守，式又翻。</span>範爲人忠篤嚴正，疾甚，不肯出外，竟終於內省，與玄齡相抱而訣曰：<span class="yinhao">「所恨不獲再奉聖顏！」</span></p>
<p class="em2 strong"><span class="yinwen">7</span>辛未，以張士貴爲龔州道行軍總管，使擊反獠。<span class="jiazhu">龔州，臨江郡，漢猛陵縣地，隋爲永平郡武林縣；貞觀三年，置鷰州於今州東，仍於鷰州之故所置龔州。</span></p>
<p class="em2 strong"><span class="yinwen">8</span>九月，山東、河南四十餘州水，遣使賑之。<span class="jiazhu">使，疏吏翻。賑，津忍翻。</span></p>
<p class="em2 strong"><span class="yinwen">9</span>去歲所縱天下死囚凡三百九十人，無人督帥，皆如期自詣朝堂，<span class="jiazhu">帥，讀曰率。朝，直遙翻。《考異》曰：四年《實錄》云：天下斷死罪，止二十九人，今年《實錄》乃有二百九十九人，何頓多如此！事已可疑。又白居易《樂府》云：<span class="yinhao">「死囚四百來歸獄。」</span>《舊本紀》、《統紀》、《年代記》皆云<span class="yinhao">「二百九十人。」</span>今從《新書·刑法志》。</span>無一人亡匿者；上皆赦之。</p>
<p class="em2 strong"><span class="yinwen">10</span>冬，十月，庚申，上還京師。</p>
<p class="em2 strong"><span class="yinwen">11</span>十一月，壬辰，以開府儀同三司長孫無忌爲司空，<span class="jiazhu">長，知兩翻。</span>無忌固辭，曰：<span class="yinhao">「臣忝預外戚，恐天下謂陛下爲私。」</span>上不許，曰：<span class="yinhao">「吾爲官擇人，惟才是與。<span class="jiazhu">爲，于僞翻。</span>茍或不才，雖親不用，襄邑王神符是也；<span class="jiazhu">神符少威嚴，不爲下所畏，又足不良于行，由是歸第。</span>如其有才，雖讎不棄，魏徵等是也。今日所舉，非私親也。」</span></p>
<p class="em2 strong"><span class="yinwen">12</span>十二月，甲寅，上幸芙蓉園；<span class="jiazhu">《景龍文館記》：芙蓉園在京師羅城東南隅，本隋世之離宮也；青林重複，綠水瀰漫，帝城勝景也。</span>丙辰，校獵少陵原。<span class="jiazhu">少陵原，在長安城南，屬萬年縣界。少，始照翻。</span>戊午，還宮，從上皇置酒故漢未央宮。<span class="jiazhu">漢故未央宮在長安宮城北禁苑之西偏。《考異》曰：《舊·高祖紀》：<span class="yinhao">「八年，閱武於城西，高祖親自臨視，還，置酒於未央宮。」</span>《高祖實錄》不記年月，據《太宗實錄》，八年正月，頡利可汗死。今從《唐曆》。</span>上皇命突厥頡利可汗起舞，又命南蠻酋長馮智戴詠詩，<span class="jiazhu">厥，九勿翻。頡，奚結翻。可，從刊入聲。汗，音寒。酋，慈由翻。長，知兩翻。</span>旣而笑曰：<span class="yinhao">「胡、越一家，自古未有也！」</span>帝奉觴上壽<span class="jiazhu">上，時掌翻。</span>曰：<span class="yinhao">「今四夷入臣，皆陛下敎誨，非臣智力所及。昔漢高祖亦從太上皇置酒此宮，妄自矜大，<span class="jiazhu">高祖十年，置酒未央宮，奉玉巵爲太上皇壽，曰：<span class="yinhao">「始大人常以臣亡賴，不能治產業，不如仲力。今某之業所就，孰與仲多？」</span></span>臣所不取也。」</span>上皇大悅。殿上皆呼萬歲。</p>
<p class="em2 strong"><span class="yinwen">13</span>帝謂左庶子于志寧、右庶子杜正倫曰：<span class="yinhao">「朕年十八，猶在民間，民之疾苦情僞，無不知之。及居大位，區處世務，猶有差失。況太子生長深宮，<span class="jiazhu">處，昌呂翻。長，知兩翻。</span>百姓艱難，耳目所未涉，能無驕逸乎！卿等不可不極諫！」</span>太子好嬉戲，頗虧禮法，志寧與右庶子孔穎達數直諫，<span class="jiazhu">好，呼到翻。數，所角翻。</span>上聞而嘉之，各賜金一斤，帛五百匹。</p>
<p class="em2 strong"><span class="yinwen">14</span>工部尙書段綸奏徵巧工楊思齊，上令試之。綸使先造傀儡。<span class="jiazhu">傀儡，木偶戲也。杜佑曰：窟𥗬子，亦曰傀磊子，作偶人以戲，善歌舞。本喪樂也，漢末始用之於嘉會。北齊高緯尤所好，閭市盛行焉。余按《列子》，偃師以此伎奉周穆王，其來久矣。傀，口猥翻。儡，落猥翻。</span>上曰：<span class="yinhao">「得巧工庶供國事，卿令先造戲具，豈百工相戒無作淫巧之意邪！」</span><span class="jiazhu">《月令》：孟春之月，百工咸理，監工日號，毋或作爲淫巧以蕩上心。邪，音耶。</span>乃削綸階。<span class="jiazhu">唐制：工部尙書，正三品。削其階則不得立於三品班中。</span></p>
<p class="em2 strong"><span class="yinwen">15</span>嘉、陵州獠反，<span class="jiazhu">嘉州，眉山郡，漢犍爲南安縣地。陵州，陵山郡，漢蜀郡廣都、犍爲郡武陽二縣東界之地。獠，魯皓翻。</span>命邗江府統軍牛進達擊破之。<span class="jiazhu">唐揚州有邗江府兵。邗，胡安翻。</span></p>
<p class="em2 strong"><span class="yinwen">16</span>上問魏徵曰：<span class="yinhao">「羣臣上書可采，及召對多失次，何也？」</span><span class="jiazhu">臣上，時掌翻。</span>對曰：<span class="yinhao">「臣觀百司奏事，常數日思之，及至上前，三分不能道一。況諫者拂意觸忌，<span class="jiazhu">拂，與咈同。</span>非陛下借之辭色，豈敢盡其情哉！」</span>上由是接羣臣辭色愈溫，嘗曰：<span class="yinhao">「煬帝多猜忌，臨朝對羣臣多不語。<span class="jiazhu">朝，直遙翻。</span>朕則不然，與羣臣相親如一體耳。」</span></p>
<p class="strong"><span class="section" id="title-5"><span data-head-description="太宗文武大聖大廣孝皇帝上之下" data-head-level="h4" data-head-title="貞觀八年">八年</span></span><span class="biaozhusup" data-rel="">（甲午、六三四年）</span></p>
<p class="em2 strong"><span class="yinwen">1</span>春，正月，癸未，突厥頡利可汗卒，<span class="jiazhu">厥，九勿翻。頡，奚結翻。可，從刊入聲。汗，音寒。卒，子恤翻。</span>命國人從其俗，焚尸葬之。</p>
<p class="em2 strong"><span class="yinwen">2</span>辛丑，行軍總管張士貴討東、西王洞反獠，平之。<span class="jiazhu">東、西王洞獠蓋在龔州界。</span></p>
<p class="em2 strong"><span class="yinwen">3</span>上欲分遣大臣爲諸道黜陟大使，<span class="jiazhu">使，疏吏翻。《考異》曰：《實錄》、《舊本紀》但云<span class="yinhao">「遣蕭瑀等巡省天下」</span>。按時止有十道，而《會要》、《統紀》皆云<span class="yinhao">「發十六道黜陟大使」</span>，據姓名止十三人，皆所未詳，故但云諸道。</span>未得其人；李靖薦魏徵。上曰：<span class="yinhao">「徵箴規朕失，不可一日離左右。」</span><span class="jiazhu">離，力智翻。</span>乃命靖與太常卿蕭瑀等凡十三人分行天下，<span class="yinhao">「察長吏賢不肖，<span class="jiazhu">行，下孟翻。長，知兩翻。</span>問民間疾苦，禮高年，賑窮乏，<span class="jiaozhusup">【章：十二行本「乏」下有「襃善良」三字；乙十一行本同；退齋校同。】</span><span class="jiazhu">賑，津忍翻。</span>起久淹，<span class="jiaozhusup">【章：十二行本「久」作「滯」；乙十一行本同；孔本作「淹滯」；退齋校同；熊校同。】</span>俾使者所至，如朕親覩。」</span></p>
<p class="em2 strong"><span class="yinwen">4</span>三月，庚辰，上幸九成宮。</p>
<p class="em2 strong"><span class="yinwen">5</span>夏，五月，辛末朔，日有食之。</p>
<p class="em2 strong"><span class="yinwen">6</span>初，吐谷渾可汗伏允<span class="jiazhu">吐，從暾入聲。谷，音浴。可，從刊入聲。汗，音寒。《考異》曰：《實錄》，十年，立諾曷鉢，詔稱伏允爲<span class="yinhao">「順步薩鉢。」</span>今從《舊傳》。</span>遣使入貢，未返，大掠鄯州而去。<span class="jiazhu">使，疏吏翻。宋白曰：鄯州西南至廓州廣城縣故承風嶺，吐谷渾界，一百九十五里。</span>上遣使讓之，徵伏允入朝，稱疾不至，<span class="jiazhu">鄯，時戰翻。朝，直遙翻。</span>仍爲其子尊王求婚；上許之，令其親迎，<span class="jiazhu">爲，于僞翻。迎，魚敬翻。</span>尊王又不至，乃絕婚，伏允又遣兵寇蘭、廓二州。<span class="jiazhu">蘭州，金城郡，以皋蘭山名州。</span>伏允年老，信其臣天柱王之謀，數犯邊；<span class="jiazhu">數，所角翻。</span>又執唐使者趙德楷，上遣使諭之，十返；又引其使者，臨軒親諭以禍福，伏允終無悛心。<span class="jiazhu">悛，丑緣翻。</span>六月，遣左驍衞大將軍段志玄爲西海道行軍總管，左驍衞將軍樊興爲赤水道行軍總管，將邊兵及契苾、党項之衆以擊之。<span class="jiazhu">吐谷渾中有赤水城，近河源。驍，堅堯翻。將邊，卽亮翻。契，欺訖翻。苾，毗必翻。党，底朗翻。《考異》曰：《實錄》，六年三月，吐谷渾寇蘭州，不云遣志玄擊之，吐谷渾寇蘭、廓二州，無年月。《新本紀》，此夏遣志玄。《實錄》，十月，志玄破吐谷渾。故參酌置此。又《新書·本紀》，是夏，吐谷渾寇涼州，遣志玄等伐之。《實錄》，十月辛丑，志玄破吐谷渾，而不書遣將日月，《新紀》亦無破吐谷渾月日。《實錄》寇涼州在十一月。今參用之。</span></p>
<p class="em2 strong"><span class="yinwen">7</span>秋，七月，山東、河南、淮、海之間大水。</p>
<p class="em2 strong"><span class="yinwen">8</span>上屢請上皇避暑九成宮，上皇以隋文帝終於彼，惡之。<span class="jiazhu">九成宮，卽隋之仁壽宮。隋文帝仁壽四年，崩於仁壽宮。惡，烏路翻。</span>冬，十月，營大明宮，<span class="jiazhu">大明宮在禁苑東南，西接宮城之東北隅，曰東內。程大昌曰：大明宮地，本太極宮之後苑東南面射殿也，地在龍首山上。龍朔二年，高宗染風痹，惡太極宮卑下，就修大明宮，改曰蓬萊宮。</span>以爲上皇清暑之所。未成而上皇寢疾，不果居。</p>
<p class="em2 strong"><span class="yinwen">9</span>辛丑，段志玄擊吐谷渾，破之，追奔八百餘里，去青海三十餘里，<span class="jiazhu">吐谷渾中有青海。闞駰曰：漢金城郡臨羌縣西有卑禾羌海，世謂之青海，東去西平二百五十里。西平，唐鄯州也。吐，從暾入聲。谷，音浴。</span>吐谷渾驅牧馬而遁。</p>
<p class="em2 strong"><span class="yinwen">10</span>甲子，上還京師。</p>
<p class="em2 strong"><span class="yinwen">11</span>右僕射李靖以疾遜位，許之。十一月，辛未，以靖爲特進，封爵如故，祿賜、吏卒並依舊給，俟疾小瘳，<span class="jiazhu">瘳，丑留翻。</span>每三兩日至門下、中書平章政事。<span class="jiazhu">唐初政事堂在門下省。歐陽修曰：平章事之名始此。</span></p>
<p class="em2 strong"><span class="yinwen">12</span>甲申，吐蕃贊普棄宗弄讚<span class="jiazhu">《考異》曰：《太宗實錄》<span class="yinhao">「贊普」</span>作<span class="yinhao">「贊府」</span>。《高宗實錄》<span class="yinhao">「棄宗」</span>作<span class="yinhao">「器宗」</span>。今從《舊傳》。</span>遣使入貢，仍請婚。<span class="jiazhu">使，疏吏翻。</span>吐蕃在吐谷渾西南，近世浸強，蠶食他國，土宇廣大，勝兵數十萬，<span class="jiazhu">勝，音升。</span>然未嘗通中國。其王稱贊普，俗不言姓，王族皆曰論，宦族皆曰尙。<span class="jiazhu">吐蕃本西羌屬，蓋百有五十種，散處河、湟、江、岷間。有發羌唐旄等，未始與中國通，居析支水西。祖曰鶻提勃悉野，健武多智，稍幷諸羌，據其地。蕃、發聲近，故其子孫曰吐蕃而姓勃窣野。或曰：南涼禿髮烏孤之後，二子，曰樊尼，曰傉檀，爲乞伏熾盤所滅，樊尼挈殘部降沮渠蒙遜，沮渠滅樊尼，率兵西濟河，踰積石，遂撫有羣羌云。其俗謂強雄曰贊，丈夫曰普，故號君長爲贊普。其地直長安八千里，距鄯善五百里。劉昫曰：吐蕃，禿髮氏之後，語訛曰吐蕃。宋白曰：樊尼奔沮渠蒙遜，署臨松郡丞。沮渠滅，建國西土，改姓勃窣野。時人謂丞爲贊府，語訛爲贊普。吐，從暾入聲。</span>棄宗弄讚有勇略，四鄰畏之。上遣使者馮德遐往慰撫之。</p>
<p class="em2 strong"><span class="yinwen">13</span>丁亥，吐谷渾寇涼州。己丑，下詔大舉討吐谷渾。<span class="jiazhu">《考異》曰：《舊傳》云：<span class="yinhao">「吐谷渾拘趙德楷，太宗遣使宣諭十餘返，竟無悛心。九年，詔李靖等討伐。」</span>《太宗實錄》，己丑，吐谷渾拘我行人趙德楷，卽下此詔。十二月，遣李靖等。今從《實錄》。據《舊傳》，拘德楷在前；據《實錄》，先遣使宣諭，後拘德楷，卽下詔伐之。今兩存之。</span>上欲得李靖爲將，爲其老，重勞之。<span class="jiazhu">重，難也。以其年老，難勞之以征伐之事也。將，卽亮翻。爲，于僞翻。</span>靖聞之，請行；上大悅。十二月，辛丑，以靖爲西海道行軍大總管，節度諸軍。兵部尙書侯君集爲積石道、刑部尙書任城王道宗爲鄯善道、涼州都督李大亮爲且末道、岷州都督李道彥爲赤水道、利州刺史高甑生爲鹽澤道行軍總管，<span class="jiazhu">西海、鄯善、且末皆隋破吐谷渾所置郡名。積石山在隋河源郡。赤水城亦在河源郡。鹽池在西海郡。任，音壬。鄯，時戰翻。且，子餘翻。</span>幷突厥、契苾之衆擊吐谷渾。</p>
<p class="em2 strong"><span class="yinwen">14</span>帝聘隋通事舍人鄭仁基女爲充華，<span class="jiazhu">充華，舊有之。唐六宮之職無此官。</span>詔已行，册使將發，<span class="jiazhu">使，疏吏翻。</span>魏徵聞其嘗許嫁士人陸爽，遽上表諫。<span class="jiazhu">上，時掌翻。</span>帝聞之，大驚，手詔深自克責，命停册使。房玄齡等奏稱：<span class="yinhao">「許嫁陸氏，無顯狀，大禮旣行，不可中止。」</span>爽亦表言初無婚姻之議。帝謂徵曰：<span class="yinhao">「羣臣或容希合；爽亦自陳，何也？」</span>對曰：<span class="yinhao">「彼以爲陛下外雖捨之，或陰加罪譴，故不得不然。」</span>帝笑曰：<span class="yinhao">「外人意或當如是。朕之言未能使人必信如此邪！」</span></p>
<p class="em2 strong"><span class="yinwen">15</span>中牟丞皇甫德參<span class="jiazhu">中牟縣，漢屬河南郡，晉屬滎陽郡，後魏屬廣武郡，爲治所；隋開皇十年，改曰郟城縣，大業改曰圃田縣，唐武德三年，更名中牟。丞，貳令治縣事。上縣丞從八品下，中、下縣各以差降一品。</span>上言：<span class="yinhao">「脩洛陽宮，勞人；收地租，厚斂；俗好高髻，蓋宮中所化。」</span><span class="jiazhu">上，時掌翻；下上書同。斂，力贍翻。好，呼到翻；下不好同。</span>上怒，謂房玄齡等曰：<span class="yinhao">「德參欲國家不役一人，不收斗租，宮人皆無髮，乃可其意邪！」</span>欲治其謗訕之罪。<span class="jiazhu">治，直之翻。</span>魏徵諫曰：<span class="yinhao">「賈誼當漢文帝時上書，云『可爲痛哭者一，可爲流涕者二。』<span class="jiazhu">見十四卷漢文帝六年。</span>自古上書不激切，不能動人主之心，所謂狂夫之言，聖人擇焉，<span class="jiazhu">《漢書》李左車有是言。</span>唯陛下裁察！」</span>上曰：<span class="yinhao">「朕罪斯人，則誰敢復言！」</span><span class="jiazhu">復，扶又翻。</span>乃賜絹二十匹。他日，徵奏言：<span class="yinhao">「陛下近日不好直言，雖勉強含容，非曩時之豁如。」</span><span class="jiazhu">強，其兩翻。</span>上乃更加優賜，拜監察御史。<span class="jiazhu">監，古銜翻。</span></p>
<p class="em2 strong"><span class="yinwen">16</span>中書舍人高季輔上言：<span class="jiazhu">《考異》曰：《貞觀政要》，季輔疏在三年；《會要》在八年。按《舊傳》：季輔貞觀初拜御史，累轉中書舍人。故從《會要》置此。</span><span class="yinhao">「外官卑品，猶未得祿，飢寒切身，難保清白。今倉廩浸實，宜量加優給，然後可責以不貪，嚴設科禁。又，密王元曉等皆陛下之弟，比見帝子拜諸叔，<span class="jiazhu">量，音良。比，毗至翻。</span>叔皆答拜，紊亂昭穆，<span class="jiazhu">紊，音問。昭，時招翻。</span>宜訓之以禮。」</span>書奏，上善之。</p>
<p class="em2 strong"><span class="yinwen">17</span>西突厥咄陸可汗卒，其弟同娥設立，是爲沙鉢羅咥利失可汗。<span class="jiazhu">咥，徒結翻，又丑栗翻。</span></p>
<p class="strong"><span class="section" id="title-6"><span data-head-description="太宗文武大聖大廣孝皇帝上之下" data-head-level="h4" data-head-title="貞觀九年">九年</span></span><span class="biaozhusup" data-rel="">（乙未、六三五年）</span></p>
<p class="em2 strong"><span class="yinwen">1</span>春，正月，党項先內屬者皆叛歸吐谷渾。三月，庚辰，洮州羌叛入吐谷渾，殺刺史孔長秀。<span class="jiazhu">洮，土刀翻。</span></p>
<p class="em2 strong"><span class="yinwen">2</span>壬辰，<span class="jiaozhusup">【嚴：「辰」改「午」。】</span>赦天下。</p>
<p class="em2 strong"><span class="yinwen">3</span>乙酉，鹽澤道行軍總管高甑生擊叛羌，破之。</p>
<p class="em2 strong"><span class="yinwen">4</span>庚寅，詔民貲分三等，未盡其詳，宜分九等。<span class="jiazhu">《唐會要》：武德六年，三月，令天下戶量其資產，定爲三等。今分九等，蓋於三等各分上、中、下也。</span></p>
<p class="em2 strong"><span class="yinwen">5</span>上謂魏徵曰：<span class="yinhao">「齊後主、周天元皆重斂百姓，厚自奉養，力竭而亡。譬如饞人自噉其肉，肉盡而斃，何其愚也！<span class="jiazhu">斂，力贍翻。饞，七咸翻。貪食而多取之爲饞。噉，徒覽翻，又徒濫翻。</span>然二主孰爲優劣？」</span>對曰：<span class="yinhao">「齊後主懦弱，政出多門；<span class="jiazhu">懦，乃臥翻，又奴亂翻。</span>周天元驕暴，威福在己；雖同爲亡國，齊主尤劣也。」</span></p>
<p class="em2 strong"><span class="yinwen">6</span>夏，閏四月，癸酉，任城王道宗敗吐谷渾於庫山。<span class="jiazhu">敗，補邁翻；下兒敗、等敗之敗同。《考異》曰：《舊·道宗傳》云：<span class="yinhao">「賊聞軍至，走入嶂山，已行數千里。諸將議欲息兵，道宗固請追討，李靖然之，而君集不從。道宗遂帥偏師幷行倍道，去大軍十日，追及之。賊據險苦戰，道宗潛遣千餘騎踰山襲其後。賊表裏受敵，一時奔潰。」</span>庫山、嶂山不知其所以爲同異。據嶂山已行數千里，今不取，今卽以爲庫山之戰也。</span>吐谷渾可汗伏允悉燒野草，輕兵走入磧。<span class="jiazhu">磧，七迹翻。</span>諸將以爲<span class="yinhao">「馬無草，疲瘦，未可深入。」</span>侯君集曰：<span class="yinhao">「不然。曏者段志玄軍還，纔及鄯州，虜已至其城下。蓋虜猶完實，衆爲之用故也。今一敗之後，鼠逃鳥散，斥候亦絕，君臣攜離，父子相失，取之易於拾芥，<span class="jiazhu">易，以豉翻。</span>此而不乘，後必悔之。」</span>李靖從之。<span class="jiazhu">《考異》曰：《舊·道宗傳》云：<span class="yinhao">「道宗固請追討，李靖然之，而君集不從。」</span>《靖傳》云：<span class="yinhao">「軍次伏俟城，吐谷渾燒去野草以餒我師，退保大非川。諸將咸言：『春草木生，馬已羸瘦，不可赴敵。』唯靖決計而進，深入敵境，遂踰積石山。」</span>按《實錄》：<span class="yinhao">「庫山之捷，可汗謀將入磧以避官軍，道宗復曰：『柏海近河源，古來罕有至者。賊旣西走，未知的處，今段之行，實資馬力。今馬疲糧少，遠入爲難，未若且向鄯州，待馬肥之後，更圖進取。』君集曰：『不然。段志玄曩者纔至鄯州，賊衆便到城下，良由彼國尙完，兇徒阻命。今者一敗以後，斥候亦絕，君臣相失，父子攜離，乘其迫懼，取同俯拾，柏海雖遙，便可鼓行而至也。』靖又然之。」</span>《道宗傳》與《實錄》相違。今從《實錄》。</span>中分其軍爲兩道：靖與薛萬均、李大亮由北道，君集與任城王道宗由南道。戊子，靖部將薛孤兒敗吐谷渾於曼頭山，斬其名王，大獲雜畜，以充軍食。<span class="jiazhu">畜，許救翻。</span>癸巳，靖等敗吐谷渾於牛心堆，<span class="jiazhu">《水經註》：湟水自臨羌縣東流，合龍駒川水，又東合晉昌川水，又東合長寧川水，又東合牛心川水；水出西南遠山，東北流逕牛心堆，又東逕西平亭西，東北入于湟水。</span>又敗諸赤水源。<span class="jiazhu">《考異》曰：《實錄》：<span class="yinhao">「癸巳，李靖、侯君集、任城王道宗等破吐谷渾於赤水源。」</span>按上文自庫山中分士馬爲兩道，靖趣北路出曼頭山，踰赤水，君集、道宗趣南路，歷破邏眞谷。然則赤水之戰，君集、道宗不在彼也，今删去其名。又《吐谷渾傳》，獲其高昌王慕容孝儁，不知在何戰，今亦删去。</span>侯君集、任城王道宗引兵行無人之境二千餘里，盛夏降霜，經破邏眞谷，其地無水，人齕冰，馬噉雪。<span class="jiazhu">邏，郎佐翻。齕，下沒翻，又戶結翻。</span>五月，追及伏允於烏海，<span class="jiazhu">《隋志》：河源郡有烏海，在漢哭山西。</span>與戰，大破之，獲其名王。薛萬均、薛萬徹又敗天柱王於赤海。<span class="jiazhu">赤海蓋卽赤水深廣處。《考異》曰：《舊·萬徹傳》作赤水源，《契苾何力傳》作赤水川。今從《實錄》。</span></p>
<p class="em2 strong"><span class="yinwen">7</span>太上皇自去秋得風疾，庚子，崩於垂拱殿。<span class="jiazhu">《舊書·帝紀》：崩於大安宮之垂拱前殿，年七十。</span>甲辰，羣臣請上準遺誥視軍國大事，上不許。乙巳，詔太子承乾於東宮平決庶政。</p>
<p class="em2 strong"><span class="yinwen">8</span>赤水之戰，薛萬均、薛萬徹輕騎先進，爲吐谷渾所圍，兄弟皆中槍，<span class="jiazhu">騎，奇寄翻；下同。中，竹仲翻。</span>失馬步鬬，從騎死者什六七，左領軍將軍契苾何力將數百騎救之，竭力奮擊，所向披靡，萬均、萬徹由是得免。<span class="jiazhu">從，才用翻。披，丕彼翻。</span>李大亮敗吐谷渾於蜀渾山，<span class="jiazhu">山在赤海西。</span>獲其名王二十人。將軍執失思力敗吐谷渾於居茹川。李靖督諸軍經積石山河源，至且末，窮其西境。聞伏允在突倫川，<span class="jiazhu">《考異》曰：《吐谷渾傳》云：<span class="yinhao">「伏允西走圖倫磧。」</span>蓋卽突倫川，虜語轉耳。今從《契苾何力傳》。</span>將奔于闐，契苾何力欲追襲之，薛萬均懲其前敗，固言不可。何力曰：<span class="yinhao">「虜非有城郭，隨水草遷徙，若不因其聚居襲取之，一朝雲散，豈得復傾其巢穴邪！」</span><span class="jiazhu">復，扶又翻。</span>自選驍騎千餘，直趣突倫川，萬均乃引兵從之。<span class="jiazhu">驍，堅堯翻。趣，七喻翻。《考異》曰：《吐谷渾傳》云：<span class="yinhao">「萬均率輕銳追奔，入磧數百里，及其餘黨，破之。」</span>蓋何力先進，而萬均從之也。</span>磧中乏水，將士刺馬血飲之。<span class="jiazhu">刺，七亦翻。</span>襲破伏允牙帳，斬首數千級，獲雜畜二十餘萬，伏允脫身走，俘其妻子。侯君集等進逾星宿川，至柏海，還與李靖軍合。<span class="jiazhu">畜，許救翻。宿，音秀。《考異》曰：《吐谷渾傳》，<span class="yinhao">「柏海」</span>作<span class="yinhao">「柏梁」</span>。今從《實錄》。《實錄》及《吐谷渾傳》，皆云<span class="yinhao">「君集與李靖會於大非川。」</span>按《十道圖》：大非川在青海南，烏海、星宿海、柏海並在其西；且末又在其西極遠。據靖已至且末，又過烏海、星宿川至柏海，豈得復會於大非川，於事可疑，故不敢著其地。《吐谷渾傳》又云，<span class="yinhao">「兩軍會於大非川，至破邏眞谷，大寧王順乃降。」</span>按《實錄》歷破邏眞谷，又行月餘日，乃至星宿川。然則破邏眞谷在星宿川東甚遠矣，豈得返至其處邪！今從《實錄》。</span></p>
<p class="em2 strong">大寧王順，隋氏之甥、伏允之嫡子也，爲侍中<span class="jiaozhusup">【章：十二行本「中」作「子」；乙十一行本同；退齋校同；張校同，云無註本亦誤「中」。】</span>於隋，久不得歸，伏允立侍<span class="jiaozhusup">【章：十二行本「侍」作「他」；乙十一行本同；退齋校同；張校同，云無註本亦誤「侍」。】</span>子爲太子，及歸，意常怏怏。<span class="jiazhu">順歸見一百八十七卷高祖武德二年。怏，於兩翻。</span>會李靖破其國，國人窮蹙，怨天柱王；順因衆心，斬天柱王，舉國請降。伏允帥千餘騎逃磧中，十餘日，衆散稍盡，爲左右所殺。<span class="jiazhu">降，戶江翻。帥，讀曰率。《考異》曰：《吐谷渾傳》云<span class="yinhao">「自縊而死」</span>。今從《實錄》。</span>國人立順爲可汗。壬子，李靖奏平吐谷渾。乙卯，詔復其國，以慕容順爲西平郡王、趉故呂<span class="jiaozhusup">【嚴：「故呂」改「胡呂」。】</span>烏甘豆可汗。<span class="jiazhu">趉，渠詘翻，又九勿翻；杜佑巨屈翻。</span>上慮順未能服其衆，仍命李大亮將精兵數千爲其聲援。</p>
<p class="em2 strong"><span class="yinwen">9</span>六月，己丑，羣臣復請聽政，上許之，其細務仍委太子，太子頗能聽斷。是後上每出行幸，常令居守監國。<span class="jiazhu">復，扶又翻。斷，丁亂翻。守，手又翻。監，工銜翻。</span></p>
<p class="em2 strong"><span class="yinwen">10</span>秋，七月，庚子，鹽澤道行軍副總管劉德敏擊叛羌，破之。</p>
<p class="em2 strong"><span class="yinwen">11</span>丁巳，詔：<span class="yinhao">「山陵依漢長陵故事，<span class="jiazhu">長陵，漢高祖陵也。皇甫謐曰：長陵東西廣百二十步，高十三丈。房玄齡云，高九丈。蓋尺度之長短有古今之異也。</span>務存隆厚。」</span>期限旣促，功不能及。祕書監虞世南上疏，以爲：<span class="yinhao">「聖人薄葬其親，非不孝也，深思遠慮，以厚葬適足爲親之累，<span class="jiazhu">上，時掌翻。累，力瑞翻。</span>故不爲耳。昔張釋之有言：『使其中有可欲，雖固南山猶有隙。』<span class="jiazhu">見十四卷漢文帝三年。</span>劉向言：『死者無終極而國家有廢興，釋之之言，爲無窮計也。』<span class="jiazhu">見三十一卷漢成帝永始元年。</span>其言深切，誠合至理。伏惟陛下聖德度越唐、虞，而厚葬其親乃以秦、漢爲法，臣竊爲陛下不取。雖復不藏金玉，<span class="jiazhu">爲，于僞翻。復，扶又翻；下同。</span>後世但見丘壟如此其大，安知<span class="jiaozhusup">【章：十二行本「知」下有「其中」二字；乙十一行本同。】</span>無金玉邪！且今釋服已依霸陵，<span class="jiazhu">用漢文帝遺詔三十七日釋服也。</span>而丘壟之制獨依長陵，恐非所宜。伏願依《白虎通》<span class="jiazhu">班固等述《白虎通義》六卷。</span>爲三仞之墳，器物制度，率皆節損，仍刻石立之陵旁，別書一通，藏之宗廟，用爲子孫永久之法。」</span>疏奏，不報。世南復上疏，以爲：<span class="yinhao">「漢天子卽位卽營山陵，遠者五十餘年；今以數月之間爲數十年之功，恐於人力有所不逮。」</span>上乃以世南疏授有司，令詳處其宜。<span class="jiazhu">復，扶又翻。處，昌呂翻。</span>房玄齡等議，以爲：<span class="yinhao">「漢長陵高九丈，原陵高六丈，<span class="jiazhu">原陵，漢光武陵也。高，去聲。</span>今九丈則太崇，三仞則太卑，請依原陵之制。」</span>從之。</p>
<p class="em2 strong"><span class="yinwen">12</span>辛亥，詔：<span class="yinhao">「國初草創，宗廟之制未備，今將遷祔，宜令禮官詳議。」</span>諫議大夫朱子奢請立三昭三穆而虛太祖之位。<span class="jiazhu">昭，時招翻。</span>於是增脩太廟，祔弘農府君及高祖幷舊神主四爲六室。<span class="jiazhu">弘農府君諱重耳。</span>房玄齡等議以涼武昭王爲始祖。<span class="jiazhu">涼王李暠諡武昭。</span>左庶子于志寧議以爲武昭王非王業所因，不可爲始祖；上從之。</p>
<p class="em2 strong"><span class="yinwen">13</span>党項寇疊州。</p>
<p class="em2 strong"><span class="yinwen">14</span>李靖之擊吐谷渾也，厚賂党項，使爲鄕導。<span class="jiazhu">鄕，讀曰嚮。</span>党項酋長拓跋赤辭來，謂諸將曰：<span class="yinhao">「隋人無信，喜暴掠我。<span class="jiazhu">喜，許記翻。</span>今諸軍茍無異心，我請供其資糧；如或不然，我將據險塞諸軍之道。」</span><span class="jiazhu">塞，悉則翻。</span>諸將與之盟而遣之。赤水道行軍總管李道彥行至闊水，<span class="jiazhu">闊水在党項羈縻闊州界。</span>見赤辭無備，襲之，獲牛羊數千頭。於是羣羌怨怒，屯野狐峽，道彥不得進；赤辭擊之，道彥大敗，死者數萬，退保松州。左驍衞將軍樊興逗遛失軍期，<span class="jiazhu">遛，音留。</span>士卒失亡多。乙卯，道彥、興皆坐減死徙邊。</p>
<p class="em2 strong">上遣使勞諸將於大斗拔谷，<span class="jiazhu">勞，力到翻。</span>薛萬均排毀契苾何力，自稱己功。何力不勝忿，<span class="jiazhu">勝，音升。</span>拔刀起，欲殺萬均，諸將救止之。上聞之，以讓何力，何力具言其狀，<span class="jiazhu">具言赤水之戰拔萬均兄弟於圍中及見排毀之狀也。</span>上怒，欲解萬均官以授何力，何力固辭，曰：<span class="yinhao">「陛下以臣之故解萬均官，羣胡無知，以陛下爲重胡輕漢，轉相誣告，馳競必多。且使胡人謂諸將皆如萬均，將有輕漢之心。」</span>上善之而止。尋令宿衞北門，檢校屯營事，<span class="jiazhu">北門，玄武門也。按《會要》，貞觀十二年於玄武門置左右屯營，以諸衞將軍領之，其兵名曰飛騎。何力檢校屯營，蓋十二年以後事，史究言之。</span>尙宗女臨洮縣主。<span class="jiazhu">洮，土刀翻。</span></p>
<p class="em2 strong"><span class="yinwen">15</span>岷州都督、鹽澤道行軍總管高甑生後軍期，李靖按之。甑生恨靖，誣告靖謀反，按驗無狀。八月，庚辰，甑生坐減死徙邊。或言：<span class="yinhao">「甑生，秦府功臣，寬其罪。」</span>上曰：<span class="yinhao">「甑生違李靖節度，又誣其反，此而可寬，法將安施！且國家自起晉陽，功臣多矣，若甑生獲免，則人人犯法，安可復禁乎！<span class="jiazhu">復，扶又翻。</span>我於舊勳，未嘗忘也，爲此不敢赦耳。」</span><span class="jiazhu">爲，于僞翻。</span>李靖自是闔門杜絕賓客，雖親戚不得妄見也。<span class="jiazhu">以李靖事太宗，然猶如此，豈非功名之際難居哉！</span></p>
<p class="em2 strong"><span class="yinwen">16</span>上欲自詣園陵，<span class="jiazhu">園陵，謂獻陵。</span>羣臣以上哀毀羸瘠，固諫而止。<span class="jiazhu">羸，倫爲翻。瘠，而尺翻。</span></p>
<p class="em2 strong"><span class="yinwen">17</span>冬，十月，乙亥，處月初遣使入貢。處月、處密，皆西突厥之別部也。</p>
<p class="em2 strong"><span class="yinwen">18</span>庚寅，葬太武皇帝於獻陵，<span class="jiazhu">獻陵在京兆三原縣東之十八里。</span>廟號高祖；以穆皇后祔葬，<span class="jiazhu">太穆皇后竇氏，初葬壽安陵，今祔獻陵。</span>加號太穆皇后。</p>
<p class="em2 strong"><span class="yinwen">19</span>十一月，庚戌，詔議於太原立高祖廟。祕書監顏師古議，以爲：<span class="yinhao">「寢廟應在京師，漢世郡國立廟，非禮。」</span>乃止。</p>
<p class="em2 strong"><span class="yinwen">20</span>戊午，以光祿大夫蕭瑀爲特進，復令參預政事。<span class="jiazhu">蕭瑀罷預聞朝政，見上卷貞觀四年。復，扶又翻。</span>上曰：<span class="yinhao">「武德六年以後，高祖有廢立之心而未定，我不爲兄弟所容，實有功高不賞之懼。斯人也，不可以利誘，不可以死脅，眞社稷臣也！」</span><span class="jiazhu">誘，音酉。</span>因賜瑀詩曰：<span class="yinhao">「疾風知勁草，板蕩識誠臣。」</span>又謂瑀曰：<span class="yinhao">「卿之忠直，古人不過；然善惡太明，亦有時而失。」</span>瑀再拜謝。魏徵曰：<span class="yinhao">「瑀違衆孤立，唯陛下知其忠勁，曏不遇聖明，求免難矣！」</span></p>
<p class="em2 strong"><span class="yinwen">21</span>特進李靖<span class="jiazhu">《唐六典》：正二品曰特進。《註》曰：二漢及魏以爲加官，從本官服，無吏卒，品第二，位次諸公，在開府驃騎上。江左皆兼官，梁班第十七。北齊特進第二品；隋特進爲正二品散官，唐因之。</span>上書，請依遺誥，御常服，臨正殿；弗許。<span class="jiazhu">上，時掌翻。</span></p>
<p class="em2 strong"><span class="yinwen">22</span>吐谷渾甘豆可汗久質中國，<span class="jiazhu">質，音致。</span>國人不附，竟爲其下所殺。子燕王諾曷鉢立。諾曷鉢幼，大臣爭權，國中大亂。十二月，詔兵部尙書侯君集等將兵援之；先遣使者諭解，<span class="jiazhu">將，卽亮翻。使，疏吏翻。</span>有不奉詔者，隨宜討之。</p>
<p class="strong"><span class="section" id="title-7"><span data-head-description="太宗文武大聖大廣孝皇帝上之下" data-head-level="h4" data-head-title="貞觀十年">十年</span></span><span class="biaozhusup" data-rel="">（丙申、六三六年）</span></p>
<p class="em2 strong"><span class="yinwen">1</span>春，正月，甲午，上始親聽政。</p>
<p class="em2 strong"><span class="yinwen">2</span>辛丑，以突厥拓設阿史那社爾爲左驍衞大將軍。<span class="jiazhu">驍，堅堯翻。</span>社爾，處羅可汗之子也，年十一，以智略聞。可汗以爲拓設，建牙於磧北，與欲谷設分統敕勒諸部，居官十年，未嘗有所賦斂。<span class="jiazhu">斂，力贍翻。</span>諸設或鄙其不能爲富貴，社爾曰：<span class="yinhao">「部落茍豐，於我足矣。」</span>諸設慙服。<span class="jiazhu">突厥謂子弟典兵者爲設。與社爾同時典兵者非一人，故曰諸設。</span>及薛延陀叛，攻破欲谷設，<span class="jiazhu">事見一百九十二卷元年。</span>社爾兵亦敗，將其餘衆走保西陲。<span class="jiazhu">將，卽亮翻。</span>頡利可汗旣亡，<span class="jiazhu">見上卷四年。</span>西突厥亦亂，咄陸可汗兄弟爭國。<span class="jiazhu">事見同上。</span>社爾詐往降之，引兵襲破西突厥，取其地幾半，<span class="jiazhu">降，戶江翻。幾，居希翻。</span>有衆十餘萬，自稱答<span class="jiaozhusup">【嚴：「答」改「都」。】</span>布可汗。社爾乃謂諸部曰：<span class="yinhao">「首爲亂破我國者，薛延陀也，我當爲先可汗報仇擊滅之。」</span><span class="jiazhu">爲，于僞翻。</span>諸部皆諫曰：<span class="yinhao">「新得西方，宜且留鎭撫。今據捨之遠去，西突厥必來取其故地。」</span>社爾不從，擊薛延陀於磧北，連兵百餘日。會咥利失可汗立，<span class="jiazhu">見上八年。</span>社爾之衆苦於久役，多棄社爾逃歸。<span class="jiazhu">逃歸咥利失。</span>薛延陀縱兵擊之，社爾大敗，走保高昌，其舊兵在者纔萬餘家，又畏西突厥之逼，遂帥衆來降。<span class="jiazhu">帥，讀曰率。降，戶江翻。</span>敕處其部落於靈州之北，<span class="jiazhu">處，昌呂翻。</span>留社爾於長安，尙皇妹南陽長公主，<span class="jiazhu">《新》、《舊書》皆作<span class="yinhao">「衡陽長公主」</span>。陽長，知兩翻。</span>典屯兵於苑內。</p>
<p class="em2 strong"><span class="yinwen">3</span>癸丑，徙趙王元景爲荊王，魯王元昌爲漢王，鄭王元禮爲徐王，徐王元嘉爲韓王，荊王元則爲彭王，滕王元懿爲鄭王，吳王元軌爲霍王，豳王元鳳爲虢王，陳王元慶爲道王，魏王靈夔爲燕王，<span class="jiazhu">自此以上皆皇弟也。</span>蜀王恪爲吳王，越王泰爲魏王，燕王祐爲齊王，梁王愔爲蜀王，郯王惲爲蔣王，漢王貞爲越王，申王愼爲紀王。<span class="jiazhu">自恪以下皇子也。燕，因肩翻。愔，於今翻。郯，音談。惲，於粉翻。</span></p>
<p class="em2 strong">二月，乙丑，以元景爲荊州都督，元昌爲梁州都督，元禮爲徐州都督，元嘉爲潞州都督，元則爲遂州都督，靈夔爲幽州都督，恪爲潭州都督，泰爲相州都督，祐爲齊州都督，愔爲益州都督，惲爲安州都督，貞爲揚州都督。泰不之官，以金紫光大夫張亮<span class="jiaozhusup">【章：十二行本「亮」下有「爲長史」三字；乙十一行本同。】</span>行都督事。<span class="jiazhu">唐制，凡注官，階卑而擬高者則曰守，階高而擬卑則曰行。今張亮行都督事，乃用宋、齊諸王典方面置行事之例，與注官之行不同。</span>上以泰好文學，<span class="jiazhu">好，呼到翻。</span>禮士大夫，特命於其府別置文學館，聽自引召學士。<span class="jiazhu">爲泰圖東宮張本。</span></p>
<p class="em2 strong"><span class="yinwen">4</span>三月，丁酉，吐谷渾王諾曷鉢遣使請頒曆，行年號，遣子弟入侍，並從之。<span class="jiazhu">使，疏吏翻。</span>丁未，以諾曷鉢爲河源郡王、烏地也拔勤豆可汗。</p>
<p class="em2 strong"><span class="yinwen">5</span>癸丑，諸王之藩，上與之別曰：<span class="yinhao">「兄弟之情，豈不欲常共處邪！但以天下之重，不得不爾。諸子尙可復有，兄弟不可復得。」</span><span class="jiazhu">處，昌呂翻。復，扶又翻。</span>因流涕嗚咽不能止。<span class="jiazhu">上之流涕嗚咽者，抑思建成、元吉之事乎？</span></p>
<p class="em2 strong"><span class="yinwen">6</span>夏，六月，壬申，以溫彥博爲右僕射，太常卿楊師道爲侍中。</p>
<p class="em2 strong"><span class="yinwen">7</span>侍中魏徵屢以目疾求爲散官，<span class="jiazhu">散，悉亶翻。</span>上不得已，以徵爲特進，仍知門下事，<span class="jiazhu">雖不居侍中之職，猶令知門下事。</span>朝章國典，參議得失，<span class="jiazhu">朝，直遙翻。</span>徒流以上罪，詳事聞奏；其祿賜、吏卒並同職事。<span class="jiazhu">特進，散官也。祿賜、吏卒同職事官，所以優賢也。</span></p>
<p class="em2 strong"><span class="yinwen">8</span>長孫皇后性仁孝儉素，好讀書，常與上從容商略古事，<span class="jiazhu">好，呼到翻。從，千容翻。</span>因而獻替，裨益弘多。上或以非罪譴怒宮人，后亦陽怒，請自推鞫，因命囚繫，俟上怒息，徐爲申理，由是宮壼之中，刑無枉濫。豫章公主早喪其母，后收養之，慈愛逾於所生。<span class="jiazhu">豫章公主，上女也，後下嫁唐義識。爲，于僞翻。壼，苦本翻。喪，息浪翻。</span>妃嬪以下有疾，后親撫視，輟己之藥膳以資之，宮中無不愛戴。訓諸子，常以謙儉爲先，太子乳母遂安夫人<span class="jiazhu">唐制，太子乳母封郡夫人。睦州，遂安郡。</span>嘗白后，以東宮器用少，請奏益之。<span class="jiazhu">少，詩沼翻。</span>后不許，曰：<span class="yinhao">「爲太子，患在德不立，名不揚，何患無器用邪！」</span></p>
<p class="em2 strong">上得疾，累年不愈，后侍奉，晝夜不離側。<span class="jiazhu">離，力智翻。</span>常繫毒藥於衣帶，曰：<span class="yinhao">「若有不諱，義不獨生。」</span>后素有氣疾，前年從上幸九成宮，柴紹等中夕告變，上擐甲出閤問狀，后扶疾以從，<span class="jiazhu">擐，音宦；從，才用翻。</span>左右止之，后曰：<span class="yinhao">「上旣震驚，吾何心自安！」</span>由是疾遂甚。太子言於后曰：<span class="yinhao">「醫藥備盡而疾不瘳，<span class="jiazhu">瘳，丑留翻。</span>請奏赦罪人及度人入道，庶獲冥福。」</span>后曰：<span class="yinhao">「死生有命，非智力所移。若爲善有福，則吾不爲惡；如其不然，妄求何益！赦者國之大事，不可數下。<span class="jiazhu">數，所角翻。</span>道、釋異端之敎，蠹國病民，皆上素所不爲，柰何以吾一婦人使上爲所不爲乎！必行汝言，吾不如速死！」</span>太子不敢奏，私以語房玄齡，<span class="jiazhu">語，牛倨翻。</span>玄齡白上，上哀之，欲爲之赦，<span class="jiazhu">爲，于僞翻。</span>后固止之。</p>
<p class="em2 strong">及疾篤，與上訣。時房玄齡以譴歸第，后言於帝曰：<span class="yinhao">「玄齡事陛下久，小心愼密，奇謀祕計，未嘗宣泄，茍無大故，願勿棄之。妾之本宗，因緣葭莩以致祿位，<span class="jiazhu">《漢書》曰：非有葭莩之親。張晏曰：葭，蘆葉也。莩，葉裏白皮也。晉灼曰：莩，葭裏之白皮也。皆取喻於輕薄也。師古曰：葭，蘆也。莩者，其筩中白皮至薄者也。葭莩喻著。莩，音孚。張言葉裏白皮，非也。</span>旣非德舉，易致顚危，欲使其子孫保全，愼勿處之權要，但以外戚奉朝請足矣。<span class="jiazhu">以無忌之賢不能自保，則后之所慮爲深遠矣。易，以豉翻。處，昌呂翻。朝，直遙翻。</span>妾生無益於人，不可以死害人，<span class="jiazhu">用《記·檀弓》成子高語意。</span>願勿以丘壟勞費天下，但因山爲墳，器用瓦木而已。仍願陛下親君子，遠小人，納忠諫，屛讒慝，省作役，止遊畋，<span class="jiazhu">遠，于願翻。屛，必郢翻。</span>妾雖沒於九泉，誠無所恨。兒女輩不必令來，見其悲哀，徒亂人意。」</span>因取衣中毒藥以示上曰：<span class="yinhao">「妾於陛下不豫之日，誓以死從乘輿，不能當呂后之地耳。」</span><span class="jiazhu">呂氏事見《漢紀》。乘，繩證翻。</span>己卯，崩于立政殿。<span class="jiazhu">閣本《太極宮圖》：東上閤門之東有萬春殿，萬春殿之東有立政殿。《唐六典》：太極殿之北有兩儀殿，兩儀殿之東曰萬春殿。兩儀之左曰獻春門，獻春門之左曰立政門，其內曰立政殿。</span></p>
<p class="em2 strong">后嘗采自古婦人得失事爲《女則》三十卷，又嘗著論駮漢明德馬后以不能抑退外親，使當朝貴盛，徒戒其車如流水馬如龍，<span class="jiazhu">見四十六卷漢章帝建初二年。駮，北角翻。朝，直遙翻。</span>是開其禍敗之源而防其末流也。及崩，宮司幷《女則》奏之，<span class="jiazhu">唐內職，有宮正，糾𠎝失。彤史，記功書過。《六典》，尙儀局有司籍二人，掌經史敎學。奏《女則》者，蓋司籍也。</span>上覽之悲慟，以示近臣曰：<span class="yinhao">「皇后此書，足以垂範百世。朕非不知天命而爲無益之悲，但入宮不復聞規諫之言，<span class="jiazhu">復，扶又翻；下今復同。</span>失一良佐，故不能忘懷耳！」</span>乃召房玄齡，使復其位。</p>
<p class="em2 strong"><span class="yinwen">9</span>秋，八月，丙子，上謂羣臣曰：<span class="yinhao">「朕開直言之路，以利國也，而比來上封事者多訐人細事，<span class="jiazhu">比，毗至翻。上，時掌翻。訐，居謁翻。</span>自今復有爲是者，朕當以讒人罪之。」</span></p>
<p class="em2 strong"><span class="yinwen">10</span>冬，十一月，庚午，葬文德皇后於昭陵。<span class="jiazhu">昭陵，在京兆醴泉縣西北六十里。</span>將軍段志玄、宇文士及分統士衆出肅章門。<span class="jiazhu">《唐六典》曰：西內太極殿，次北曰朱明門，門之左曰虔化門，右曰肅章門，肅章之西曰暉政門，又曰兩儀殿，蓋古之內朝也。承天門之東曰長樂門，北入恭禮門，又北入虔化門，則宮內也。承天門之西曰永安門，北入安仁門，又北入肅章門，則宮內也。</span>帝夜使宮官至二人所，士及開營內之；志玄閉門不納，曰：<span class="yinhao">「軍門不可夜開。」</span>使者曰：<span class="yinhao">「此有手敕。」</span>志玄曰：<span class="yinhao">「夜中不辯眞僞。」</span>竟留使者至明。帝聞而歎曰：<span class="yinhao">「眞將軍也！」</span></p>
<p class="em2 strong">帝復爲文刻之石，<span class="jiazhu">使，疏吏翻。復，扶又翻；下復亦、亦復同。</span>稱<span class="yinhao">「皇后節儉，遺言薄葬，以爲『盜賊之心，止求珍貨，旣無珍貨，復何所求。』朕之本志，亦復如此。王者以天下爲家，何必物在陵中，乃爲己有。今因九嵕山爲陵，<span class="jiazhu">嵕，祖紅翻。</span>鑿石之工纔百餘人，數十日而畢。不藏金玉，人馬、器皿，皆用土木，形具而已，庶幾姦盜息心，存沒無累，<span class="jiazhu">幾，居希翻。累，力瑞翻。</span>當使百世子孫奉以爲法。」</span></p>
<p class="em2 strong">上念后不已，於苑中作層觀<span class="jiazhu">觀，古玩翻。</span>以望昭陵，嘗引魏徵同登，使視之。徵熟視之曰：<span class="yinhao">「臣昏眊，不能見。」</span><span class="jiazhu">眊，莫報翻。</span>上指示之，徵曰：<span class="yinhao">「臣以爲陛下望獻陵，若昭陵，則臣固見之矣。」</span>上泣，爲之毀觀。<span class="jiazhu">爲，于僞翻。</span></p>
<p class="em2 strong"><span class="yinwen">11</span>十二月，戊寅，朱俱波、甘棠遣使入貢。朱俱波在葱嶺之北，去瓜州二<span class="jiaozhusup">【章：十二行本「二」作「三」；乙十一行本同。】</span>千八百里。甘棠在大海南。<span class="jiazhu">朱俱波，亦曰朱俱槃；漢子合國也。甘棠在西海之南，崑崙人也。二國皆在西域。使，疏吏翻。</span>上曰：<span class="yinhao">「中國旣安，四夷自服。然朕不能無懼，昔秦始皇威振胡、越，二世而亡，唯諸公匡其不逮耳。」</span></p>
<p class="em2 strong"><span class="yinwen">12</span>魏王泰有寵於上，或言三品以上多輕魏王。上怒，引三品以上，作色讓之曰：<span class="yinhao">「隋文帝時，一品以下皆爲諸王所顚躓，<span class="jiazhu">躓，音致。</span>彼豈非天子兒邪！<span class="jiazhu">邪，音耶。</span>朕但不聽諸子縱橫耳，<span class="jiazhu">縱，如字，又子容翻。橫，戶孟翻，又如字。</span>聞三品以上皆輕之，我若縱之，豈不能折辱公輩乎！」</span><span class="jiazhu">折，之舌翻。</span>房玄齡等皆惶懼流汗拜謝。魏徵獨正色曰：<span class="yinhao">「臣竊計當今羣臣，必無敢輕魏王者。在禮，臣、子一也。《春秋》，王人雖微，序於諸侯之上。<span class="jiazhu">《春秋》，僖七年，公會王人、齊侯、宋公、衞侯、許男、曹伯、陳世子款、鄭世子華盟于洮。《公羊傳》曰：王人者何？微者也。曷爲序乎諸侯之上？先王命也。</span>三品以上皆公卿，陛下所尊禮。若紀綱大壞，固所不論；聖明在上，魏王必無頓辱羣臣之理。隋文帝驕其諸子，使多行無禮，卒皆夷滅，又足法乎！」</span><span class="jiazhu">卒，子恤翻。</span>上悅曰：<span class="yinhao">「理到之語，不得不服。朕以私愛忘公義，曏者之忿，自謂不疑，及聞徵言，方知理屈。人主發言何得容易乎！」</span><span class="jiazhu">易，以豉翻。</span></p>
<p class="em2 strong"><span class="yinwen">13</span>上曰：<span class="yinhao">「法令不可數變，數變則煩，官長不能盡記；<span class="jiazhu">數，所角翻。長，知兩翻。</span>又前後差違，吏得以爲姦。自今變法，皆宜詳愼而行之。」</span></p>
<p class="em2 strong"><span class="yinwen">14</span>治書侍御史權萬紀上言：<span class="yinhao">「宣、饒二州銀大發采之，歲可得數百萬緡。」</span><span class="jiazhu">治，直之翻。宋白曰：饒州，漢爲鄱陽縣，吳置鄱陽郡，梁置吳州，陳廢州，復爲郡，隋平陳，罷郡爲饒州。徐湛《鄱陽記》云：北有堯山，又以地饒衍，遂加<span class="yinhao">「食」</span>爲<span class="yinhao">「饒」</span>。今《郡圖》又云：以山川蘊物珍奇，故名饒。</span>上曰：<span class="yinhao">「朕貴爲天子，所乏者非財也，但恨無嘉言可以利民耳。與其多得數百萬緡，何如得一賢才！卿未嘗進一賢、退一不肖，而專言稅銀之利。昔堯、舜抵璧於山，投珠於谷，<span class="jiazhu">陸賈《新語》曰：聖人不用珠玉而寶其身，故舜棄黃金於巉巖之山，捐珠玉於五湖之川，以杜淫邪之欲也。</span>漢之桓、靈乃聚錢爲私藏，<span class="jiazhu">事見五十七卷漢靈帝光和元年。藏，徂浪翻。</span>卿欲以桓、靈俟我邪！」</span><span class="jiazhu">邪，音耶。</span>是日，黜萬紀，使還家。</p>
<p class="em2 strong"><span class="yinwen">15</span>是歲，更命統軍爲折衝都尉，別將爲果毅都尉。<span class="jiazhu">唐制：上府折衝都尉正四品上，中府正四品下，下府正五品下。上府果毅都尉從五品下，中府正六品上，下府從六品下。更，工衡翻。將，卽亮翻。</span>凡十道，置府六百三十四，而關內二百六十一，皆隸諸衞及東宮六率。<span class="jiazhu">東宮六率者：左、右衞率，擬上臺左、右衞將軍；左、右宗衞率，擬左、右領軍將軍；左、右監門率，擬左、右監門將軍。後又置左、右虞候率，擬左、右金吾將軍；左、右內率，擬左、右千牛將軍。通謂之十率。</span>凡上府兵千二百人，中府千人，下府八百人。三百人爲團，團有校尉；<span class="jiazhu">校，戶敎翻。</span>五十人爲隊，隊有正；十人爲火，火有長。<span class="jiazhu">長，知兩翻。</span>每人兵甲糧裝各有數，皆自備，輸之庫，有征行則給之。年二十爲兵，六十而免。其能騎射者爲越騎，<span class="jiazhu">越騎者，言其勁勇能超越也。騎，奇寄翻。</span>其餘爲步兵。每歲季冬，折衝都尉帥其屬敎戰，<span class="jiazhu">帥，讀曰率。</span>當給馬者官予其直市之。<span class="jiazhu">予，讀曰與。</span>凡當宿衞者番上，兵部以遠近給番，遠疏、近數，皆一月而更。<span class="jiazhu">時制，五百里爲五番，千里七番，一千五百里八番，二千里十番，外爲十二番。若簡留宿衞者，五百里爲七番，千里八番，二千里十番，外爲十二番。上，時掌翻。數，所角翻。更，工衡翻。</span></p>
<p class="strong"><span class="section" id="title-8"><span data-head-description="太宗文武大聖大廣孝皇帝上之下" data-head-level="h4" data-head-title="貞觀十一年">十一年</span></span><span class="biaozhusup" data-rel="">（丁酉、六三七年）</span></p>
<p class="em2 strong"><span class="yinwen">1</span>春，正月，徙鄶王元裕爲鄧王，<span class="jiazhu">鄶，工外翻。</span>譙王元名爲舒王。</p>
<p class="em2 strong"><span class="yinwen">2</span>辛卯，以吳王恪爲安州都督，晉王治爲幷州都督，紀王愼爲秦州都督。將之官，上賜書戒敕曰：<span class="yinhao">「吾欲遺汝珍玩，恐益驕奢，<span class="jiazhu">遺，于季翻。</span>不如得此一言耳。」</span></p>
<p class="em2 strong"><span class="yinwen">3</span>上作飛山宮。<span class="jiazhu">觀明年廢明德宮及飛山宮之玄圃院以給洛人之遭水壞廬舍者，則知飛山宮亦在洛陽。</span>庚子，特進魏徵上疏，<span class="jiazhu">上，時掌翻。</span>以爲：<span class="yinhao">「煬帝恃其富強，不虞後患，窮奢極欲，使百姓困窮，以至身死人手，社稷爲墟。陛下撥亂返正，宜思隋之所以失，我之所以得，撤其峻宇，安於卑宮；若因基而增廣，襲舊而加飾，此則以亂易亂，殃咎必至，難得易失，可不念哉！」</span><span class="jiazhu">易，以豉翻。</span></p>
<p class="em2 strong"><span class="yinwen">4</span>房玄齡等先受詔定律令，<span class="jiazhu">先，悉薦翻。</span>以爲：<span class="yinhao">「舊法，兄弟異居，蔭不相及，而謀反連坐皆死；祖孫有蔭，而止應配流。據禮論情，深爲未愜。今定律，祖孫與兄弟緣坐者俱配役，從之。」</span>自是比古死刑，除其太半，天下稱賴焉。玄齡等定律五百條，立刑名二十等，<span class="jiazhu">笞刑五，自十至五十。杖刑五，自六十至于百。徒刑五，自一年至于三年。流刑三，自千里至于三千里。死刑二，絞、斬。</span>比隋律減大辟九十二條，<span class="jiazhu">辟，毗亦翻。</span>減流入徒者七十一條，凡削煩去蠹，變重爲輕者，不可勝紀。<span class="jiazhu">去，羌呂翻。勝，音升。</span>又定令一千五百九十餘條。武德舊制，釋奠於太學，以周公爲先聖，孔子配饗；玄齡等建議停祭周公，以孔子爲先聖，顏回配饗。又删武德以來敕格，定留七百條，至是頒行之。又定枷、杻、鉗、鏁、杖、笞，皆有長短廣狹之制。<span class="jiazhu">械其頸曰枷，械其手曰杻。鉗，以鐵劫束之也。鏁，以鐵琅當之也。杖，長三尺五寸，削去節目。訊杖，大頭徑三分之二釐，小頭二分二釐。常行杖，大頭二分七釐，小頭一分七釐。笞杖，大頭二分，小頭一分有半。杻，女九翻。</span></p>
<p class="em2 strong">自張蘊古之死，<span class="jiazhu">見上卷五年。</span>法官以出罪爲戒；時有失入者，又不加罪。上嘗問大理卿劉德威曰：<span class="yinhao">「近日刑網稍密，何也？」</span>對曰：<span class="yinhao">「此在主上，不在羣臣，人主好寬則寬，好急則急。律文：失入減三等，失出減五等。今失入無辜，失出更獲大罪，是以吏各自免，競就深文，非有敎使之然，畏罪故耳。陛下儻一斷以律，則此風立變矣。」</span>上悅，從之。由是斷獄平允。<span class="jiazhu">好，呼到翻。斷，丁亂翻。</span></p>
<p class="em2 strong"><span class="yinwen">5</span>上以漢世豫作山陵，免子孫蒼猝勞費，又志在儉葬，恐子孫從俗奢靡。二月，丁巳，自爲終制，因山爲陵，容棺而已。</p>
<p class="em2 strong"><span class="yinwen">6</span>甲子，上行幸洛陽宮。</p>
<p class="em2 strong"><span class="yinwen">7</span>上至顯仁宮，<span class="jiazhu">《隋志》：河南壽安縣有顯仁宮，煬帝大業元年所起。</span>官吏以缺儲偫，有被譴者。<span class="jiazhu">偫，直里翻。被，皮義翻。</span>魏徵諫曰：<span class="yinhao">「陛下以儲偫譴官吏，臣恐承風相扇，異日民不聊生，殆非行幸之本意也。昔煬帝諷郡縣獻食，視其豐儉以爲賞罰，<span class="jiazhu">見一百八十三卷大業十二年。</span>故海內叛之。此陛下所親見，柰何欲效之乎！」</span>上驚曰：<span class="yinhao">「非公不聞此言。」</span>因謂長孫無忌等曰：<span class="yinhao">「朕昔過此，買飯而食，僦舍而宿；<span class="jiazhu">僦，子就翻。</span>今供頓如此，豈得嫌不足乎！」</span></p>
<p class="em2 strong"><span class="yinwen">8</span>三月，丙戌朔，日有食之。</p>
<p class="em2 strong"><span class="yinwen">9</span>庚子，上宴洛陽宮西苑，泛積翠池，<span class="jiazhu">洛陽西苑，北距北邙，西至孝水，南帶洛水支渠，穀、洛二水會于其間，慮其泛溢，爲三陂以禦之：一曰積翠，二曰月陂，三曰上陽。苑牆周迴一百二十六里。</span>顧謂侍臣曰：<span class="yinhao">「煬帝作此宮苑，結怨於民，<span class="jiazhu">築西苑見一百八十卷大業元年。</span>今悉爲我有，正由宇文述、虞世基、裴蘊之徒內爲諂諛，外蔽聰明故也，可不戒哉！」</span><span class="jiazhu">按隋煬帝大業二年，令宇文愷作洛陽西苑。<span class="yinhao">「述」</span>恐當作<span class="yinhao">「愷」</span>。</span></p>
<p class="em2 strong"><span class="yinwen">10</span>房玄齡、魏徵上所定《新禮》一百三十八篇；<span class="jiazhu">上，時掌翻。</span>丙午，詔行之。</p>
<p class="em2 strong"><span class="yinwen">11</span>以禮部尙書王珪爲魏王泰師，<span class="jiazhu">唐初因魏、晉之制，諸王置師一人，開元改曰傅。</span>上謂泰曰：<span class="yinhao">「汝事珪當如事我。」</span>泰見珪，輒先拜，珪亦以師道自居。珪子敬直尙南平公主。<span class="jiazhu">公主，上女也。</span>先是，公主下嫁，<span class="jiazhu">先，悉薦翻。</span>皆不以婦禮事舅姑，珪曰：<span class="yinhao">「今主上欽明，動循禮法，吾受公主謁見，豈爲身榮，所以成國家之美耳。」</span>乃與其妻就席坐，令公主執笲行盥饋之禮。<span class="jiazhu">笲，音煩，竹器也，以盛棗栗腶脩。盥，音管，以盤水沃洗手也。婦以特豚饋。《士昏禮》曰：舅坐于阼階西面，姑坐于房外南面。婦執笲棗栗，東面，拜奠于舅席訖，婦又執腶脩升進，北面，拜奠于姑席。舅姑入于室，婦盥饋特豚，明婦順也。右胖載之舅俎，左胖載之姑俎，各以南爲上。</span>是後公主始行婦禮，自珪始。</p>
<p class="em2 strong"><span class="yinwen">12</span>羣臣復請封禪，<span class="jiazhu">五年，諸州朝集使請封禪，六年，文武官請，今衆臣復請。復，扶又翻。</span>上使祕書監顏師古等議其禮，房玄齡裁定之。</p>
<p class="em2 strong"><span class="yinwen">13</span>夏，四月，己卯，魏徵上疏，以爲：<span class="yinhao">「人主善始者多，克終者寡，豈取之易而守之難乎？<span class="jiazhu">上，時掌翻。易，以豉翻。</span>蓋以殷憂則竭誠以盡下，<span class="jiazhu">殷，音隱。</span>安逸則驕恣而輕物；盡下則胡、越同心，輕物則六親離德，雖震之以威怒，亦皆貌從而心不服故也。人主誠能見可欲則思知足，將興繕則思知止，處高危則思謙降，臨滿盈則思挹損，遇逸樂則思撙節，<span class="jiazhu">處，昌呂翻。樂，音洛。撙，慈損翻。</span>在宴安則思後患，防壅蔽則思延納，疾讒邪則思正己，行爵賞則思因喜而僭，施刑罰則思因怒而濫，<span class="jiazhu">僭，僭差；濫，濫益也。</span>兼是十思，而選賢任能，固可以無爲而治，<span class="jiazhu">治，直吏翻。</span>又何必勞神苦體以代百司之任哉！」</span></p>
</div></body></html>