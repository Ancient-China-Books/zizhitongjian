<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百一十三・唐紀二十九・玄宗至道大聖大明孝皇帝中之上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀二十九">唐紀二十九</span></span></h1>
<p><span class="jiazhu">起柔兆攝提格<span class="biaozhusup" data-rel="">（丙寅）</span>，盡昭陽作噩<span class="biaozhusup" data-rel="">（癸酉）</span>，凡八年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="玄宗至道大聖大明孝皇帝中之上">玄宗至道大聖大明孝皇帝中之上</span></span></h5>
<div class="yeartoc" id="year_toc_726"><p class="strong"><span class="section" id="title-3"><span data-head-description="玄宗至道大聖大明孝皇帝中之上" data-head-level="h4" data-head-title="開元十四年">開元十四年</span></span><span class="biaozhusup" data-rel="">（丙寅、七二六年）</span></p></div>
<p class="em2 strong"><span class="yinwen">1</span>春，正月，癸未，更立契丹松漠王李邵固爲廣化王，奚饒樂王李魯蘇爲奉誠王。<span class="jiazhu">契，欺訖翻。樂，音洛。</span>以上從甥陳氏爲東華公主，妻邵固；<span class="jiazhu">從，才用翻。妻，七細翻；下同。《考異》曰：東華出降，《實錄》在三月壬子；於此終言之。</span>以成安公主之女韋氏爲東光公主，<span class="jiazhu">成安公主，中宗之女，下嫁韋捷。</span>妻魯蘇。</p>
<p class="em2 strong"><span class="yinwen">2</span>張說奏：<span class="yinhao">「今之五禮，貞觀、顯慶兩曾脩纂，<span class="jiazhu">說，讀曰悅。觀，古玩翻。</span>前後頗有不同，其中或未折衷。<span class="jiazhu">衷，竹仲翻。宋均曰：折，斷也；中，當正也；若折斷其物，與度相中當也。</span>望與學士等討論古今，删改施行。」</span>制從之。</p>
<p class="em2 strong"><span class="yinwen">3</span>邕州封陵獠梁大海等據賓、橫州反；<span class="jiazhu">封陵本山峒，唐世以漸開拓，乾元後始置爲縣。賓州，漢領方縣地，屬鬱林郡。梁置領方郡。隋廢郡爲縣，屬鬱州。唐初屬南方州。貞觀五年分置賓州。橫州，漢廣鬱、高梁縣地。江左置寧浦郡。隋廢郡爲縣，屬鬱州。唐初分置簡州，貞觀八年改曰橫州。</span>二月，己酉，遣內侍楊思勗發兵討之。<span class="jiazhu">《考異》曰：《舊紀》作<span class="yinhao">「庚戌朔」</span>，今從《實錄》。</span></p>
<p class="em2 strong"><span class="yinwen">4</span>上召河南尹崔隱甫，欲用之，中書令張說薄其無文，奏擬金吾大將軍；前殿中監崔日知素與說善，說薦爲御史大夫；上不從。丙辰，以日知爲左羽林大將軍，丁巳，以隱甫爲御史大夫。隱甫由是與說有隙。</p>
<p class="em2 strong">說有才智而好賄，百官白事有不合者，好面折之，至於叱罵。惡御史中丞宇文融之爲人，<span class="jiazhu">好，呼到翻。折，之舌翻。惡，烏路翻。</span>且患其權重，<span class="jiazhu">宇文融旣居風憲之地，又貳戶部，故患其權重。</span>融所建白，多抑之。中書舍人張九齡言於說曰：<span class="yinhao">「宇文融承恩用事，辯給多權數，不可不備。」</span>說曰：<span class="yinhao">「鼠輩何能爲！」</span>夏，四月，壬子，隱甫、融及御史中丞李林甫共奏彈說<span class="yinhao">「引術士占星，徇私僭侈，受納賄賂。」</span><span class="jiazhu">彈，徒丹翻。賄，呼罪翻。</span>敕源乾曜及刑部尙書韋抗、大理少卿明<span class="jiaozhusup">【嚴：「明」改「胡」。】</span>珪與隱甫等同於御史臺鞫之。林甫，叔良之曾孫；<span class="jiazhu">長平王叔良，高祖從父弟。</span>抗，安石之從父兄子也。<span class="jiazhu">韋安石歷事武后、中宗，貶死於開元之初。從，才用翻。</span></p>
<p class="em2 strong">丁巳，以戶部侍郎李元紘爲中書侍郎、同平章事。元紘以清儉著，故上用爲相。</p>
<p class="em2 strong"><span class="yinwen">5</span>源乾曜等鞫張說，事頗有狀，上使高力士視說，力士還奏：<span class="yinhao">「說蓬首垢面，席藁，食以瓦器，惶懼待罪。」</span>上意憐之。力士因言說有功於國，上以爲然。庚申，但罷說中書令，餘如故。<span class="jiazhu">說，讀爲悅。</span></p>
<p class="em2 strong"><span class="yinwen">6</span>丁卯，太子太傅岐王範薨，贈諡惠文太子。上爲之撤膳累旬，<span class="jiazhu">爲，于僞翻。</span>百官上表固請，<span class="jiazhu">上，時掌翻。</span>然後復常。</p>
<p class="em2 strong"><span class="yinwen">7</span>丁亥，太原尹張孝嵩奏，<span class="yinhao">「有李子嶠者，自稱皇子，云生於潞州，母曰趙妃。」</span>上命杖殺之。</p>
<p class="em2 strong"><span class="yinwen">8</span>辛丑，於定、恆、莫、易、滄五州置軍以備突厥。<span class="jiazhu">定州置北平軍，恆州置恆陽軍，莫州置唐興軍，易州置高陽軍，滄州置橫海軍。恆，戶登翻。</span></p>
<p class="em2 strong"><span class="yinwen">9</span>上欲以武惠妃爲皇后，或上言：<span class="yinhao">「武氏乃不戴天之讎，豈可以爲國母！人間盛言張說欲取立后之功，更圖入相之計。<span class="jiazhu">上，時掌翻。相，息亮翻。</span>且太子非惠妃所生，惠妃復自有子，若登宸極，太子必危。」</span>上乃止。<span class="jiazhu">復，扶又翻。《考異》曰：《唐會要》云：<span class="yinhao">「待御史潘好禮聞上欲以惠妃爲皇后，進疏諫曰：『臣聞《禮記》曰：<span class="yinhao">「父母之讎不可共戴天。」</span>《公羊傳》曰：<span class="yinhao">「子不復父讎，不子也。」</span>昔齊襄公復九世之讎，丁蘭報木母之怨。陛下豈得欲以武氏爲國母，當何以見天下之人乎！不亦取笑於天下乎！又，惠妃再從叔三思、再從父［兄］延秀等，並干紀亂常，遞窺神器，豺狼同穴，梟獍共林。且匹夫匹婦欲結髮爲夫妻者，尙相揀擇，況陛下是累聖之貴，天子之尊乎！伏願詳察古今，鑒戒成敗，愼擇華族之女，必在禮義之家，稱神祇之心，允億兆之望。又見人間盛言，尙書右丞相張說自被停知政事之後，每諂附惠妃，欲取立后之功，更圖入相之計。伏願杜之於將漸，不可悔之於已成。且太子本非惠妃所生，惠妃復自有子，若惠妃一登宸極，則儲位實恐不安；古人所以諫其漸者，良爲是也。昔商山四皓，雖不食漢庭之祿，尙能輔翊太子，況臣愚昧，職忝憲府。』蘇冕駁曰：『此表非潘好禮所作。且好禮，先天元年爲侍御史，開元十二年爲溫州刺史致仕。表是十四年獻，而云<span class="yinhao">「職忝憲府」</span>。若題年恐錯，則武惠妃先天元年始年十四，王皇后有寵未衰，張說又未爲右丞相。意未知此表是誰獻之。』」</span>今除其名。</span>然宮中禮秩，一如皇后。</p>
<p class="em2 strong"><span class="yinwen">10</span>五月，癸卯，戶部奏今歲戶七百六萬九千五百六十五，口四千一百四十一萬九千七百一十二。</p>
<p class="em2 strong"><span class="yinwen">11</span>秋，七月，河南、北大水，溺死者以千計。<span class="jiazhu">溺，奴狄翻。</span></p>
<p class="em2 strong"><span class="yinwen">12</span>八月，丙午朔，魏州言河溢。</p>
<p class="em2 strong"><span class="yinwen">13</span>九月，己丑，以安西副大都護、磧西節度使杜暹同平章事。<span class="jiazhu">磧，七迹翻。暹，息廉翻。</span></p>
<p class="em2 strong">自王孝傑克復四鎭，<span class="jiazhu">復四鎭見二百五卷武后長壽元年。</span>復於龜茲置安西都護府，<span class="jiazhu">復，扶又翻。龜茲，音丘慈。</span>以唐兵三萬戍之，百姓苦其役；爲都護者，惟田楊名、郭元振、張嵩及暹皆有善政，爲人所稱。</p>
<p class="em2 strong"><span class="yinwen">14</span>冬，十月，庚申，上幸汝州廣成湯；<span class="jiazhu">《考異》曰：令狐峘《代宗實錄》云：<span class="yinhao">「上以開元十四年十月十三日生，時玄宗幸汝州之溫湯，有望氣者云，宮中有天子氣，玄宗卽日還宮，是夜代宗降誕。」</span>按《玄宗實錄》，此月十六日庚申始幸溫湯，己巳乃還宮，與《代宗實錄》不同。《舊紀》云<span class="yinhao">「十二月十三日生」</span>。《舊·后妃傳》：<span class="yinhao">「章敬皇后吳氏坐父事沒入掖庭，開元二十三年，玄宗幸忠王邸，見王服御蕭然，傍無媵侍，命將軍高力士選掖庭宮人以賜之，而吳后在籍中；明年，生代宗皇帝，十八年薨。」</span>按代宗此年生，而云二十三年以吳后賜忠王，十八年薨，蓋誤以十三年爲二十三年也。《次柳氏舊聞》：<span class="yinhao">「肅宗在東宮爲李林甫所構，勢幾危者數矣，無何，須鬢斑白。嘗早朝，上見之，愀然曰：『汝歸第，吾當幸汝。』及上至，顧見宮庭殿宇皆不洒掃，而樂器塵埃，左右使令無有妓女。上爲之動色，使力士詔掖庭按籍閱視得三人，乃以賜以太子，而章敬吳皇后在選中，生代宗。」</span>按開元二十三年，李林甫初爲相，二十五年廢太子瑛，二十六年乃立肅宗爲太子，天寶五年李林甫始構韋堅之獄。《舊聞》所記，事皆虛誕，年月不合。《新書·后妃傳》全取之，今皆不取。按漢廣成苑在唐汝州梁縣界，其地有湯泉。</span>己酉，<span class="jiaozhusup">【嚴：「酉」改「巳」。】</span>還宮。</p>
<p class="em2 strong"><span class="yinwen">15</span>十二月，丁巳，上幸壽安，獵於方秀川；壬戌，還宮。</p>
<p class="em2 strong"><span class="yinwen">16</span>楊思勗討反獠，<span class="jiazhu">獠，魯皓翻。</span>生擒梁大海等三千餘人，斬首二萬級而還。<span class="jiazhu">還，從宣翻，又如字。</span></p>
<p class="em2 strong"><span class="yinwen">17</span>是歲，黑水靺鞨遣使入見；<span class="jiazhu">黑水靺鞨在流鬼國西南，女眞卽其遺種也，靺鞨，音末曷。見，賢遍翻。</span>上以其國爲黑水州，仍爲置長史以鎭之。<span class="jiazhu"><span class="yinhao">「長史」</span>恐當作<span class="yinhao">「長吏」</span>。仍爲，于僞翻。</span></p>
<p class="em2 strong">勃海靺鞨王武藝曰：<span class="yinhao">「黑水入唐，道由我境。往者請吐屯於突厥，<span class="jiazhu">突厥置吐屯以領諸附從之國。厥，九勿翻。</span>先告我與我偕行；今不告我而請吏於唐，是必與唐合謀，欲腹背攻我也。」</span>遣其母弟門藝與其舅任雅將兵擊黑水。<span class="jiazhu">將，卽亮翻；下同。</span>門藝嘗爲質子於唐，<span class="jiazhu">質，音致。</span>諫曰：<span class="yinhao">「黑水請吏於唐，而我以其故擊之，是叛唐也。唐，大國也。昔高麗全盛之時，強兵三十餘萬，不遵唐命，掃地無遺。<span class="jiazhu">掃地無遺，言國亡無遺育也；事見《太宗》、《高宗紀》。麗，力知翻。</span>況我兵不及高麗什之一二，一旦與唐爲怨，此亡國之勢也。」</span>武藝不從，強遣之。<span class="jiazhu">強，其兩翻。</span>門藝至境上，復以書力諫。武藝怒，遣其從兄大壹夏代之將兵，召，欲殺之。門藝棄衆，間道來奔，<span class="jiazhu">復，扶夫翻。夏，戶雅翻。從，才用翻。間，古莧翻。</span>制以爲左驍衞將軍。武藝遣使上表罪狀門藝，請殺之。<span class="jiazhu">驍，堅堯翻。使，疏吏翻。上，時掌翻。</span>上密遣門藝詣安西；留其使者，別遣報云，已流門藝於嶺南。武藝知之，上表稱<span class="yinhao">「大國當示人以信，豈得爲此欺誑？」</span><span class="jiazhu">誑，居況翻。</span>固請殺門藝。上以鴻臚少卿李道邃、源復不能督察官屬，致有漏泄，皆坐左遷。<span class="jiazhu">唐九寺皆有少卿二人。鴻臚掌四夷之客，故以漏泄爲罪。臚，陵如翻。少，始照翻。</span>暫遣門藝詣嶺南以報之。</p>
<p class="margin2">臣光曰：王者所以服四夷，威信而已。門藝以忠獲罪，自歸天子；天子當察其枉直，賞門藝而罰武藝，爲政之體也。縱不能討，猶當正以門藝之無罪告之。今明皇威不能服武藝，恩不能庇門藝，顧效小人爲欺誑之語以取困於小國，乃罪鴻臚之漏泄，不亦可羞哉！</p>
<p class="em2 strong"><span class="yinwen">18</span>杜暹爲安西都護，突騎施交河公主遣牙官以馬千匹詣安西互市。使者宣公主敎，<span class="jiazhu">暹，息廉翻。騎，奇寄翻。使，疏吏翻；下同。</span>暹怒曰：<span class="yinhao">「阿史那女<span class="jiazhu">交河公主，阿史那懷道之女。</span>何得宣敎於我！」</span>杖其使者，留不遣；馬經雪死盡。突騎施可汗蘇祿大怒，發兵寇四鎭。會暹入朝；<span class="jiazhu">使，疏吏翻。朝，直遙翻；下同。</span>趙頤貞代爲安西都護，嬰城自守；四鎭人畜儲積，皆爲蘇祿所掠，<span class="jiazhu">畜，許救翻。</span>安西僅存。旣而蘇祿聞暹入相，稍引退，<span class="jiazhu">相，息亮翻。</span>尋遣使入貢。</p>
<div class="yeartoc" id="year_toc_727"><p class="strong"><span class="section" id="title-4"><span data-head-description="玄宗至道大聖大明孝皇帝中之上" data-head-level="h4" data-head-title="開元十五年">十五年</span></span><span class="biaozhusup" data-rel="">（丁卯、七二七年）</span></p></div>
<p class="em2 strong"><span class="yinwen">1</span>春，正月，辛丑，涼州都督王君㚟破吐蕃於青海之西。<span class="jiazhu">㚟，丑略翻。吐，從暾入聲。</span></p>
<p class="em2 strong">初，吐蕃自恃其強，致書用敵國禮，<span class="jiazhu">事見二百十一卷二年。</span>辭指悖慢，<span class="jiazhu">悖，蒲內翻，又蒲沒翻。</span>上意常怒之。返自東封，張說言於上曰：<span class="yinhao">「吐蕃無禮，誠宜誅夷，但連兵十餘年，甘、涼、河、鄯，不勝其弊，<span class="jiazhu">鄯，時戰翻，又音善。勝，音升。</span>雖師屢捷，所得不償所亡。聞其悔過求和，願聽其款服，以紓邊人。」</span>上曰：<span class="yinhao">「俟吾與王君㚟議之。」</span>說退，謂源乾曜曰：<span class="yinhao">「君㚟勇而無謀，常思僥幸，<span class="jiazhu">僥，堅堯翻。</span>若二國和親，何以爲功！吾言必不用矣。」</span>及君㚟入朝，果請深入討之。</p>
<p class="em2 strong">去冬，吐蕃大將悉諾邏寇大斗谷，<span class="jiazhu">將，卽亮翻。邏，郎佐翻。</span>進攻甘州，焚掠而去。君㚟度其兵疲，勒兵躡其後，<span class="jiazhu">度，徒洛翻。躡，尼輒翻。《考異》曰：《吐蕃傳》云：<span class="yinhao">「君㚟畏其鋒不敢出。」</span>今從《君㚟傳》。</span>會大雪，虜凍死者甚衆，自積石軍西歸。<span class="jiazhu">廓州達化縣西有積石軍，本靜邊鎭，儀鳳二年爲軍，東有黃沙戍。</span>君㚟先遣人間道入虜境，燒道旁草。悉諾邏至大非川，欲休士馬，而野草皆盡，馬死過半。君㚟與秦州都督張景順追之，及於青海之西，乘冰而度。悉諾邏已去，破其後軍，獲其輜重羊馬萬計而還。<span class="jiazhu">間，古莧翻。重，直用翻。《考異》曰：《君㚟傳》曰：<span class="yinhao">「十六年冬，吐蕃大將悉諾邏帥衆入寇大斗谷，又移攻甘州，焚燒市里而去。君㚟襲其後，敗之於青海之西。」</span>據《實錄》及《吐蕃傳》，入寇在十四年冬；此云十六年冬，誤也。</span>君㚟以功遷左羽林大將軍，拜其父壽爲少府監致仕。上由是益事邊功。</p>
<p class="em2 strong"><span class="yinwen">2</span>初，洛陽人劉宗器上言，請塞汜水舊汴口，更於熒澤引河入汴；<span class="jiazhu">隋開皇四年分滎陽置廣武縣，仁壽元年更名熒澤，屬鄭州。上，時掌翻。塞，悉則翻；下同。汜，音祀。汴，皮變翻。</span>擢宗器爲左衞率府冑曹。<span class="jiazhu">率，所律翻。</span>至是，新渠塡塞不通，貶宗器爲循州安懷戍主。命將作大匠范安及發河南、懷、鄭、汴、滑、衞三萬人疏舊渠，旬日而畢。</p>
<p class="em2 strong"><span class="yinwen">3</span>御史大夫崔隱甫、中丞宇文融，恐右丞相張說復用，數奏毀之，各爲朋黨。上惡之，<span class="jiazhu">復，扶又翻。數，所角翻。惡，烏路翻。</span>二月，乙巳，制說致仕，隱甫免官侍母，融出爲魏州刺史。</p>
<p class="em2 strong"><span class="yinwen">4</span>乙卯，制：<span class="yinhao">「諸州逃戶，先經勸農使括定按比後復有逃來者，隨到準白丁例輸當年租庸，有征役者先差。」</span><span class="jiazhu">使，疏吏翻。復，扶又翻；下不復同。差，初佳翻。</span></p>
<p class="em2 strong"><span class="yinwen">5</span>夏，五月，癸酉，上悉以諸子慶王潭等領州牧、刺史、都督、節度大使、大都護、經略使，<span class="jiazhu">使，疏吏翻。</span>實不出外。</p>
<p class="em2 strong">初，太宗愛晉王，<span class="jiazhu">晉王治，是爲高宗。</span>不使出閤；豫王亦以武后少子不出閤，及自皇嗣爲相王，始出閤。中宗之世，譙王失愛，謫居外州；溫王年十七，猶居禁中。<span class="jiazhu">譙王，重福。溫王，重茂。</span>上卽位，附苑城爲十王宅，<span class="jiazhu">朱雀街東第五街有安國寺，寺東附苑城爲大宅，分處十王。十王，謂慶、忠、棣、鄂、榮、儀、台、潁、永、濟也。後盛、壽、陳、豐、常、涼六王又就封入內宅，是爲十六宅。</span>以居皇子，宦官押之，就夾城參起居，自是不復出閤；雖開府置官屬及領藩鎭，惟侍讀時入授書，<span class="jiazhu">歐陽修曰：唐王府侍讀無定員。</span>自餘王府官屬，但歲時通名起居；其藩鎭官屬，亦不通名。及諸孫浸多，又置百孫院。太子亦不居東宮，常在乘輿所幸之別院。<span class="jiazhu">乘，繩證翻。</span></p>
<p class="em2 strong"><span class="yinwen">6</span>上命妃嬪以下宮中育蠶，欲使之知女功。丁酉，夏至，賜貴近絲，人一綟。<span class="jiazhu">杜佑曰：唐令，緜六兩爲屯，絲五兩爲絇，麻三斤爲綟。未知絲綟輕重何如。綟，郎計翻。</span></p>
<p class="em2 strong"><span class="yinwen">7</span>秋，七月，戊寅，冀州河溢。</p>
<p class="em2 strong"><span class="yinwen">8</span>己卯，禮部尙書許文憲公蘇頲薨。<span class="jiazhu">頲，他鼎翻。</span></p>
<p class="em2 strong"><span class="yinwen">9</span>九月，丙子，吐蕃大將悉諾邏恭祿及燭龍莽布支攻陷瓜州，執刺史田元獻及河西節度使王君㚟之父，進攻玉門軍；<span class="jiazhu">按王君㚟之父壽以少府監致仕居鄕里。玉門軍在肅州之西二百里。宋白曰：肅州西門縣，漢罷玉門關屯，徙其人於此，故曰玉門縣。石門周匝山間，經二十里，衆流北入延興海。</span>縱所虜僧<span class="jiaozhusup">【嚴：「僧」改「俘」。】</span>使歸涼州，謂君㚟曰：<span class="yinhao">「將軍常以忠勇許國，何不一戰！」</span>君㚟登城西望而泣，竟不敢出兵。</p>
<p class="em2 strong">莽布支別攻常樂縣，<span class="jiazhu">宋白曰：常樂縣屬瓜州，魏之宜禾郡，前涼之涼興縣地，涼武昭王於三危山東置常樂鎭，唐武德五年改置常樂縣。</span>縣令賈師順帥衆拒守。<span class="jiazhu">樂，音洛，帥，讀曰率。</span>及瓜州陷，悉諾邏悉兵會攻之。旬餘日，吐蕃力盡，不能克，使人說降之；<span class="jiazhu">說，式芮翻。降，戶江翻。</span>不從。吐蕃曰：<span class="yinhao">「明府旣不降，宜斂城中財相贈，吾當退。」</span>師順請脫士卒衣；悉諾邏知無財，乃引去，毀瓜州城。師順遽開門，收器械，修守備；虜果復遣精騎還，視城中，知有備，乃去。<span class="jiazhu">田元獻不能守瓜州而賈師順能守常樂，固圉固存乎其人也。復，扶又翻。覘，丑廉翻，又丑豔翻。</span>師順，岐州人也。</p>
<p class="em2 strong"><span class="yinwen">10</span>初，突厥默啜之強也，迫奪鐵勒之地，故回紇、契苾、思結、渾四部度磧徙居甘、涼之間以避之。<span class="jiazhu">啜，叱劣翻。紇，下沒翻。契，欺訖翻。苾，毗必翻。</span>王君㚟微時，往來四部，爲其所輕；及爲河西節度使，以法繩之。四部恥怨，密遣使詣東都自訴。君㚟遽發驛奏<span class="yinhao">「四部難制，潛有叛計」</span>。上遣中使往察之，<span class="jiazhu">使，疏吏翻。</span>諸部竟不得直。於是瀚海大都督回紇承宗流瀼州，<span class="jiazhu">瀼，如羊翻；杜佑曰：而章翻。</span>渾大德流吉州，賀蘭都督契苾承明流藤州，<span class="jiazhu">藤州，漢蒼梧、猛陵縣地，晉置永平郡，隋置藤州。</span>盧山都督思結歸國流瓊州；以回紇伏帝難爲瀚海大都督。己卯，貶右散騎常侍李令問爲撫州別駕，<span class="jiazhu">《舊志》：撫州，京師東南三千三百一十二里。</span>坐其子與承宗交游故也。</p>
<p class="em2 strong"><span class="yinwen">11</span>丙戌，突厥毗伽可汗遣其大臣梅錄啜入貢。吐蕃之寇瓜州也，遺毗伽書，欲與之俱入寇，<span class="jiazhu">遺，于季翻。</span>毗伽幷獻其書。上嘉之，聽於西受降城爲互市，<span class="jiazhu">降，戶江翻。</span>每歲齎縑帛數十萬匹就市戎馬，以助軍旅，且爲監牧之種，<span class="jiazhu">種，章勇翻。</span>由是國馬益壯焉。</p>
<p class="em2 strong"><span class="yinwen">12</span>閏月，庚子，吐蕃贊普與突騎施蘇祿圍安西城，安西副大都護趙頤貞擊破之。</p>
<p class="em2 strong"><span class="yinwen">13</span>回紇承宗族子瀚海司馬護輸，糾合黨衆爲承宗報仇。會吐蕃遣使間道詣突厥，王君㚟帥精騎邀之於肅州。<span class="jiazhu">宋白曰：隋仁壽元年分甘州福祿縣置肅州，東南至甘州赤柳間二百里，西南至瓜州界安樂烽三百四十里。</span>還，至甘州南鞏筆驛，<span class="jiazhu">爲，于僞翻。間，古莧翻。甘州張掖縣西南有鞏筆驛。</span>護輸伏兵突起，奪君㚟旌節，先殺其判官宋貞，剖其心曰：<span class="yinhao">「始謀者汝也。」</span>君㚟帥左右數十人力戰，<span class="jiazhu">帥，讀曰率。</span>自朝至晡，左右盡死。護輸殺君㚟，載其尸奔吐蕃；涼州兵追及之，護輸棄尸而走。<span class="jiazhu">《考異》曰：《舊傳》云：<span class="yinhao">「回紇旣殺君㚟，上命郭知運討逐。」</span>按知運九年已卒，君㚟代鎭涼州；《舊傳》誤也。</span></p>
<p class="em2 strong"><span class="yinwen">14</span>庚申，車駕發東都，冬，己卯，至西京。<span class="jiazhu"><span class="yinhao">「冬」</span>字下逸<span class="yinhao">「十月」</span>二字。</span></p>
<p class="em2 strong"><span class="yinwen">15</span>辛巳，以左金吾衞大將軍信安王禕爲朔方節度等副大使。禕，恪之孫也。<span class="jiazhu">吳王恪，太宗之子。禕，吁韋翻。</span>以朔方節度使蕭嵩爲河西節度等副大使。時王君㚟新敗，河、隴震駭。嵩引刑部員外郎裴寬爲判官，與君㚟判官牛仙客俱掌軍政，人心浸安。寬，漼之從弟也。<span class="jiazhu">漼，取猥翻。從，才用翻。</span>仙客本鶉觚小吏，<span class="jiazhu">鶉觚縣，前漢屬北地郡，後漢、晉屬安定郡。後魏置趙平郡，後周廢郡，以縣屬涇州。劉昫曰：節度使置判官二人，未見品秩。鶉，如倫翻。觚，攻乎翻。</span>以才幹軍功累遷至河西節度判官，爲君㚟腹心。</p>
<p class="em2 strong">嵩又奏以建康軍使河北張守珪爲瓜州刺史，<span class="jiazhu">甘州西北百九十里祁連山有建康軍。河北縣屬陝州。</span>帥餘衆築故城。板榦裁立，<span class="jiazhu">《詩》云：縮板以載。縮板兩旁，內土其中而築之。榦，亦板也。孔安國曰：旁曰榦。帥，讀曰率。</span>吐蕃猝至，城中相顧失色，莫有鬬志。守珪曰：<span class="yinhao">「彼衆我寡，又瘡痍之餘，不可以矢刃相持，當以奇計取勝。」</span>乃於城上置酒作樂。虜疑其有備，不敢攻而退。守珪縱兵擊之，虜敗走。守珪乃修復城市，收合流散，皆復舊業。朝廷嘉其功，以瓜州爲都督府，以守珪爲都督。</p>
<p class="em2 strong">悉諾邏威名甚盛，蕭嵩縱反間於吐蕃，<span class="jiazhu">間，古莧翻。</span>云與中國通謀，贊普召而誅之；吐蕃由是少衰。<span class="jiazhu">少，詩沼翻。</span></p>
<p class="em2 strong"><span class="yinwen">16</span>十二月，戊寅，制以吐蕃爲邊患，令隴右道及諸軍團兵五萬六千人，河西道及諸軍團兵四萬人，<span class="jiazhu">府兵廢，行一切之法團結民兵，謂之<span class="yinhao">「團兵」</span>。</span>又徵關中兵萬人集臨洮，朔方兵萬人集會州防秋，至冬初，無寇而罷；伺虜入寇，<span class="jiazhu">洮，土刀翻。伺，相吏翻。</span>互出兵腹背擊之。</p>
<p class="em2 strong"><span class="yinwen">17</span>乙亥，上幸驪山溫泉；丙戌，還宮。</p>
<div class="yeartoc" id="year_toc_728"><p class="strong"><span class="section" id="title-5"><span data-head-description="玄宗至道大聖大明孝皇帝中之上" data-head-level="h4" data-head-title="開元十六年">十六年</span></span><span class="biaozhusup" data-rel="">（戊辰、七二八年）</span></p></div>
<p class="em2 strong"><span class="yinwen">1</span>春，正月，壬寅，安西副大都護趙頤貞敗吐蕃于曲子城。<span class="jiazhu">敗，蒲邁翻。</span></p>
<p class="em2 strong"><span class="yinwen">2</span>甲寅，以魏州刺史宇文融爲戶部侍郎兼魏州刺史，充河北道宣撫使。<span class="jiazhu">宣撫使始此。使，疏吏翻；下同。</span></p>
<p class="em2 strong"><span class="yinwen">3</span>乙卯，春、瀧等州獠陳行範、廣州獠馮璘、何遊魯反，<span class="jiazhu">瀧，閭江翻。獠，魯皓翻。《考異》曰：《本紀》作<span class="yinhao">「馮仁智」</span>。今從《楊思勗傳》。</span>陷四十餘城。行範稱帝，遊魯稱定國大將軍，璘稱南越王，欲據嶺表；命內侍楊思勗發桂州及嶺北近道兵討之。</p>
<p class="em2 strong"><span class="yinwen">4</span>丙寅，以魏州刺史宇文融檢校汴州刺史，充河南北溝渠堤堰決九河使。<span class="jiazhu">校，古孝翻，汴，皮變翻。堰，於扇翻。使，疏吏翻。</span>融請用《禹貢》九河故道開稻田，幷回易陸運錢，官收其利；興役不息，事多不就。</p>
<p class="em2 strong"><span class="yinwen">5</span>二月，壬申，以尙書右丞相致仕張說兼集賢殿學士。說雖罷政事，專文史之任，朝廷每有大事，上常遣中使訪之。<span class="jiazhu">史言張說寵顧不衰。尙，辰羊翻。相，息亮翻。說，讀爲悅。使，疏吏翻。</span></p>
<p class="em2 strong"><span class="yinwen">6</span>壬辰，改彍騎爲左右羽林軍飛騎。<span class="jiazhu">彍騎見上卷十三年。彍，虛郭翻，又古郭翻。騎，奇寄翻。</span></p>
<p class="em2 strong"><span class="yinwen">7</span>秋，七月，吐蕃大將悉末朗寇瓜州；<span class="jiazhu">吐，從暾入聲。將，卽亮翻。</span>都督張守珪擊走之。乙巳，河西節度使蕭嵩、隴右節度使張忠亮大破吐蕃於渴波谷；<span class="jiazhu">據《新書·吐蕃傳》，渴波谷當在青海西。《考異》曰：《實錄》、《唐曆》、《蕭嵩傳》作<span class="yinhao">「張志亮」</span>。今從《舊本紀》、《吐蕃傳》。</span>忠亮追之，拔其大莫門城，<span class="jiazhu">大莫門城在九曲。</span>擒獲甚衆，焚其駱駝橋而還。<span class="jiazhu">還，從宣翻，又如字。</span></p>
<p class="em2 strong"><span class="yinwen">8</span>八月，乙巳，特進張說上《開元大衍曆》，行之。<span class="jiazhu">僧一行推大衍數立術，以應氣朔及日食以造新曆，故曰《大衍曆》。上，時掌翻。</span></p>
<p class="em2 strong"><span class="yinwen">9</span>辛卯，左金吾將軍杜賓客破吐蕃于祁連城下。<span class="jiazhu">祁連城在甘州張掖縣祁連山。</span>時吐蕃復入寇，<span class="jiazhu">復，扶又翻。</span>蕭蒿遣賓客將強弩四千擊之。<span class="jiazhu">將，卽亮翻，又音如字。</span>戰自辰至暮，吐蕃大潰，獲其大將一人；<span class="jiazhu">將，卽亮翻，又音如字。</span>虜散走投山，哭聲四合。</p>
<p class="em2 strong"><span class="yinwen">10</span>冬，十月，己卯，上幸驪山溫泉；己丑，還宮。<span class="jiazhu">《考異》曰：《實錄》十二月丁卯又云<span class="yinhao">「幸溫泉宮」</span>，不言其還。《唐曆》：<span class="yinhao">「丁卯幸溫泉，丁丑還宮。」</span>按此月已幸溫泉，恐重複，不取。</span></p>
<p class="em2 strong"><span class="yinwen">11</span>十一月，癸巳，以河西節度副大使蕭嵩爲兵部尙書、同平章事。</p>
<p class="em2 strong"><span class="yinwen">12</span>十二月，丙寅，敕：<span class="yinhao">「長征兵無有還期，人情難堪；宜分五番，歲遣一番還家洗沐，五年酬勳五轉。」</span></p>
<p class="em2 strong"><span class="yinwen">13</span>是歲，制戶籍三歲一定，分爲九等。</p>
<p class="em2 strong"><span class="yinwen">14</span>楊思勗討陳行範，至瀧州，破之，擒何遊魯、馮璘。行範逃於雲際、盤遼二洞，思勗追捕，竟生擒，斬之，凡斬首六萬。思勗爲人嚴，偏裨白事者不敢仰視，故用兵所向有功。然性忍酷，所得俘虜，或生剝面皮，或以刀剺髮際，掣去頭皮；蠻夷憚之。<span class="jiazhu">剺，里之翻。掣，昌列翻。去，羌呂翻。</span></p>
<div class="yeartoc" id="year_toc_729"><p class="strong"><span class="section" id="title-6"><span data-head-description="玄宗至道大聖大明孝皇帝中之上" data-head-level="h4" data-head-title="開元十七年">十七年</span></span><span class="biaozhusup" data-rel="">（己巳、七二九年）</span></p></div>
<p class="em2 strong"><span class="yinwen">1</span>春，二月，丁卯，巂州都督張守素<span class="jiaozhusup">【嚴：「守」改「審」。】</span>破西南蠻，拔昆明及鹽城，<span class="jiazhu">昆明縣屬巂州，漢定莋縣地，後周置定莋鎭，武德二年改置昆明縣，以其地接昆明故也。縣有鹽有鐵，築城以衞之，故又有鹽城。巂，音髓。</span>殺獲萬人。</p>
<p class="em2 strong"><span class="yinwen">2</span>三月，瓜州都督張守珪、沙州刺史賈師順擊吐蕃大同軍，大破之。</p>
<p class="em2 strong"><span class="yinwen">3</span>甲寅，朔方節度使信安王禕攻吐蕃石堡城，拔之。初，吐蕃陷石堡城，留兵據之，侵擾河右，上命禕與河西、隴右同議攻取。諸將咸以爲石堡據險而道遠，攻之不克，將無以自還，且宜按兵觀釁。<span class="jiazhu">釁，許覲翻。</span>禕不聽，引兵深入，急攻拔之，乃<span class="jiaozhusup">【章：十二行本「乃」作「仍」；乙十一行本同；孔本同；退齋校同。】</span>分兵據守要害，令虜不得前。自是河隴諸軍遊弈，拓境千餘里。上聞，大悅，更命石堡城曰振武軍。<span class="jiazhu">自鄯州鄯城縣河源軍西行百二十里至白水軍，又西南六十里至定戎城，又南隔澗七里有石堡城，本吐蕃鐵仞城也。宋白曰：石堡城在龍支縣西，四面懸崖數千仞，石路盤屈，長三四里，西至赤嶺三十里。更，工衡翻。</span></p>
<p class="em2 strong"><span class="yinwen">4</span>丙辰，國子祭酒楊瑒上言，<span class="jiazhu">瑒，雉杏翻，又音暢。上，時掌翻。</span>以爲：<span class="yinhao">「省司奏限天下明經、進士及第，每年不過百人。竊見流外出身，每歲二千餘人，而明經、進士不能居其什一，則是服勤道業之士不如胥史之得仕也。臣恐儒風浸墜，廉恥日衰。若以出身人太多，則應諸色裁損，不應獨抑明經、進士也。」</span>又奏：<span class="yinhao">「諸<span class="jiaozhusup">【章：十二行本「諸」作「主」；乙十一行本同；孔本同；張校同。】</span>司帖試明經，不務求述作大指，專取難知，問以孤經絕句或年月日；請自今並帖平文。」</span><span class="jiazhu">唐取士之科，有進士，有明經。凡明經，先帖文，然後口試經問大義十條，答時務策三道；以文理通粗爲上上、上中、上下、中上，凡四等爲及第。凡進士，試時務策五道，帖一大經；經策全通爲甲第，策通四、帖過四以上爲乙第。《通典》曰：唐制，帖經者，以所習經掩其兩端，其間惟開一行，裁紙爲帖，凡帖三字，隨時增損，可否不一，或得四、得五、得六者爲通。</span>上甚然之。</p>
<p class="em2 strong"><span class="yinwen">5</span>夏，四月，庚午，禘于太廟。唐初，祫則序昭穆，禘則各祀於其室。<span class="jiazhu">昭，讀曰佋，音時遙翻。</span>至是，太常少卿韋縚等奏<span class="yinhao">「如此，禘與常饗不異；請禘祫皆序昭穆。」</span>從之。縚，安石之兄子也。<span class="jiazhu">縚，土刀翻。</span></p>
<p class="em2 strong"><span class="yinwen">6</span>五月，壬辰，復置十道及京、都兩畿按察使。<span class="jiazhu">雍、同、華、商、岐、邠爲京畿，洛、汝爲都畿。十二年，停諸道按察使，今復置。復，扶又翻，又如字。</span></p>
<p class="em2 strong"><span class="yinwen">7</span>初，張說、張嘉貞、李元紘、杜暹相繼爲相用事，源乾曜以清謹自守，常讓事於說等，唯諾署名而已。元紘、暹議事多異同，遂有隙，更相奏列。<span class="jiazhu">唯，于癸翻。更，工衡翻。</span>上不悅，六月，甲戌，貶黃門侍郎、同平章事杜暹荊州長史，中書侍郎、同平章事李元紘曹州刺史，<span class="jiazhu">《舊志》：曹州，京師東北一千四百五十三里。</span>罷乾曜兼侍中，止爲左丞相；<span class="jiazhu">開元初，改尙書左、右僕射爲左、右丞相。唐初，僕射之職無所不統，是正丞相也。至中宗神龍元年豆盧欽望專爲僕射，不敢預政事，是後專拜僕射者不復知政事，雖有丞相之名，非復唐初丞相之職矣。今源乾曜止爲左丞相，是止爲尙書左僕射，不復預事也。</span>以戶部侍郎宇文融爲黃門侍郎，兵部侍郎裴光庭爲中書侍郎，並同平章事；蕭嵩兼中書令，遙領河西。<span class="jiazhu">遙領河西節度使。</span></p>
<p class="em2 strong"><span class="yinwen">8</span>開府王毛仲與龍武將軍葛福順爲婚。毛仲爲上所信任，言無不從，故北門諸將多附之，進退唯其指使。吏部侍郎齊澣乘間言於上曰：<span class="jiazhu">間，古莧翻；下離間同。</span><span class="yinhao">「福順典禁兵，<span class="jiazhu">葛福順所典，萬騎也，故云然。</span>不宜與毛仲爲婚。毛仲小人，寵過則生姦；不早爲之所，恐成後患。」</span>上悅曰：<span class="yinhao">「知卿忠誠，朕徐思其宜。」</span>澣曰：<span class="yinhao">「君不密則失臣，<span class="jiazhu">《易·大傳》之言。</span>願陛下密之。」</span>會大理丞麻察坐事左遷興州別駕，<span class="jiazhu">《舊志》：興州至京師九百四十八里。</span>澣素與察善，出城餞之，因道禁中諫語；察性輕險，遽奏之。上怒，召澣責之曰：<span class="yinhao">「卿疑朕不密，而以語麻察，詎爲密邪？且察素無行，<span class="jiazhu">語，牛倨翻。邪，音耶。行，下孟翻。</span>卿豈不知邪？」</span>澣頓首謝。秋，七月，丁巳，下制：<span class="yinhao">「澣、察交構將相，離間君臣，<span class="jiazhu">將，卽亮翻。相，息亮翻。間，古莧翻。</span>澣可高州良德丞，察可潯州皇化尉。」</span><span class="jiazhu">良德亦漢合浦縣地，吳置高涼郡，陳分置務德縣，後改爲良德。潯州，漢布山、阿林之地，梁於布山地置桂平郡，隋廢郡爲縣，又於阿林地置皇化縣，隋廢入桂平，貞觀七年置潯州，治桂平，復置皇化縣屬焉。</span></p>
<p class="em2 strong"><span class="yinwen">9</span>八月，癸亥，上以生日宴百官於花萼樓下。<span class="jiazhu">《考異》曰：《實錄》云<span class="yinhao">「癸亥朔」</span>。按《長曆》，是月己未朔；癸亥，五日也。顧況歌曰：<span class="yinhao">「八月五夜佳氣新，昭成太后生聖人。」</span>《實錄》誤也。</span>左丞相乾曜、右丞相說帥百官上表，<span class="jiazhu">帥，讀曰率。上，時掌翻。</span>請以每歲八月五日爲千秋節，布於天下，咸令宴樂。<span class="jiazhu">聖節錫宴自此始。後改千秋節爲天長節。德、順、憲、穆不置節名。令，力丁翻。樂，音洛。</span>尋又移社就千秋節。<span class="jiazhu">自古以來，社用戊日。</span></p>
<p class="em2 strong"><span class="yinwen">10</span>庚辰，工部尙書張嘉貞薨。嘉貞不營家產，有勸其市田宅者，嘉貞曰：<span class="yinhao">「吾貴爲將相，何憂寒餒！若其獲罪，雖有田宅，亦無所用。比見朝士廣占良田，身沒之日，適足爲無賴子弟酒色之資，<span class="jiazhu">尙，張羊翻。將，卽亮翻。相，息亮翻。比，毗至翻。朝，直遙翻。</span>吾不取也。」</span>聞者是之。</p>
<p class="em2 strong"><span class="yinwen">11</span>辛巳，敕以人間多盜鑄錢，始禁私賣銅錫及以銅爲器皿；其采銅鉛錫者，官爲市取。<span class="jiazhu">爲，于僞翻。</span></p>
<p class="em2 strong"><span class="yinwen">12</span>宇文融性精敏，應對辯給，以治財賦得幸於上，始廣置諸使，競爲聚斂，<span class="jiazhu">治，直之翻。使，疏吏翻。斂，力贍翻。</span>由是百官浸失其職而上心益侈，<span class="jiazhu">史言唐玄宗時，開利孔自宇文融始。</span>百姓皆怨苦之。爲人疏躁多言，<span class="jiazhu">躁，則到翻。</span>好自矜伐，<span class="jiazhu">好，呼到翻。</span>在相位，謂人曰：<span class="yinhao">「使吾居此數月，則海內無事矣。」</span><span class="jiazhu">相，息亮翻；下同。</span></p>
<p class="em2 strong">信安王禕以軍功有寵於上，<span class="jiazhu">以平石堡城之功也。</span>融疾之。禕入朝，<span class="jiazhu">朝，直遙翻。</span>融使御史李寅彈之，<span class="jiazhu">彈，徒丹翻。</span>泄於所親。禕聞之，先以白上。明日，寅奏果入，上怒，九月，壬子，融坐貶汝州刺史，<span class="jiazhu">《考異》曰：《舊傳》曰：<span class="yinhao">「殿中侍御史李宙驛召禕將下獄，禕旣申訴得理，融坐阿黨李宙貶。」</span>今從《唐曆》。</span>凡爲相百日而罷。<span class="jiazhu">六月甲戌，至九月壬子，九十九日耳。</span>是後言財利以取貴仕者，皆祖於融。</p>
<p class="em2 strong"><span class="yinwen">13</span>冬，十月，戊午朔，日有食之，不盡如鉤。</p>
<p class="em2 strong"><span class="yinwen">14</span>宇文融旣得罪，國用不足，上復思之，<span class="jiazhu">復，扶又翻。</span>謂裴光庭曰：<span class="yinhao">「卿等皆言融之惡，朕旣黜之矣，今國用不足，將若之何！卿等何以佐朕？」</span>光庭等懼不能對。會有飛狀告融贓賄事，又貶平樂尉。<span class="jiazhu">平樂縣，漢蒼梧郡荔浦之地，晉置平樂縣，屬始安郡，唐分置昭州；有平樂水。樂，音洛。《考異》曰：《唐曆》云：<span class="yinhao">「裴光庭等諷有司劾之，積其贓鉅萬計。」</span>《舊傳》曰：<span class="yinhao">「裴光庭時兼御史大夫，又彈融交遊朋黨及男受贓等事。」</span>今從《實錄》、《統紀》。又《唐曆》云<span class="yinhao">「十月乙未」</span>。按《長曆》，十月戊午朔，無乙未。今從《統紀》。</span>至嶺外歲餘，司農少卿蔣岑奏融在汴州隱沒官錢鉅萬計，制窮治其事，融坐流巖州，<span class="jiazhu">高宗調露二年，分橫、貴二州置巖州，以巖岡之北因名。治，直之翻。</span>道卒。<span class="jiazhu">卒，子恤翻。</span></p>
<p class="em2 strong"><span class="yinwen">15</span>十一月，辛卯，上行謁橋、定、獻、昭、乾五陵；<span class="jiazhu">行謁五陵，以車駕經行近遠先後爲次。</span>戊申，還宮；赦天下，百姓今年地稅悉蠲其半。<span class="jiazhu">蠲，吉玄翻。</span></p>
<p class="em2 strong"><span class="yinwen">16</span>十二月，辛酉，上幸新豐溫泉；壬申，還宮。<span class="jiazhu">新豐溫泉卽驪山溫泉，驪山在新豐縣。</span></p>
<div class="yeartoc" id="year_toc_730"><p class="strong"><span class="section" id="title-7"><span data-head-description="玄宗至道大聖大明孝皇帝中之上" data-head-level="h4" data-head-title="開元十八年">十八年</span></span><span class="biaozhusup" data-rel="">（庚午、七三〇年）</span></p></div>
<p class="em2 strong"><span class="yinwen">1</span>春，正月，<span class="jiazhu">《考異》曰：《實錄》云：<span class="yinhao">「癸酉，上御含元殿受朝賀。」</span>按《長曆》，是月丙戌朔，無癸酉。《實錄》此年事與《本紀》、《唐曆》、《統紀》皆不同，正月甲子全差誤；疑本書闕亡，後人附益之。《新紀》止據《舊紀》，全不取此年《實錄》。又云：<span class="yinhao">「丁巳，親迎氣於東郊，下制：『十八年正月五日以前，天下囚徒常赦所不免者，咸赦放之。』」</span>按是月無丁巳；諸書及《會要》皆無十八年親迎氣事。《唐曆》在二十六年正月七日丙子，《統紀》在二十六年正月，《實錄》二十六年正月丁丑又載迎氣大赦，其制文推恩大略與此年相似；或者《實錄》誤重出於此。今不取。</span>辛卯，以裴光庭爲侍中。</p>
<p class="em2 strong"><span class="yinwen">2</span>二月，癸酉，初令百官於春月旬休，選勝行樂，<span class="jiazhu">令尋選勝地行遊而宴樂也。</span>自宰相至員外郎，凡十二筵，各賜錢五千緡；上或御花萼樓邀其歸騎留飲，迭使起舞，盡歡而去。<span class="jiazhu">騎，奇寄翻。</span></p>
<p class="em2 strong"><span class="yinwen">3</span>三月，丁酉，復給京官職田。<span class="jiazhu">收職田見上卷十年。</span></p>
<p class="em2 strong"><span class="yinwen">4</span>夏，四月，<span class="jiazhu">《考異》曰：《實錄》云：<span class="yinhao">「乙巳，駕幸溫泉宮，丁未，至自溫泉宮。」</span>按《長曆》，是月乙卯朔，無乙巳、丁未，《舊紀》、《唐曆》亦無幸溫泉事。今不取。</span>丁卯，築西京外郭，九旬而畢。</p>
<p class="em2 strong"><span class="yinwen">5</span>乙丑，以裴光庭兼吏部尙書。先是，選司注官，惟視其人之能否，<span class="jiazhu">先，悉薦翻。選，須絹翻；下同。</span>或不次超遷，或老於下位，有出身二十餘年不得祿者；又，州縣亦無等級，或自大入小，或初久<span class="jiaozhusup">【章：十二行本「久」作「近」；乙十一行本同；孔本同；張校同。】</span>後遠，皆無定制。光庭始奏用循資格，各以罷官若干選而集，<span class="jiazhu">謂罷官之後，經選凡幾，各以多少爲次而集于吏部。</span>官高者選少，<span class="jiazhu">少，詩沼翻。</span>卑者選多，無問能否，選滿卽注，限年躡級，毋得踰越，非負譴者，皆有升無降；<span class="jiazhu">此卽後魏崔亮之停年格，循而行之，至今猶然，才俊之士，老於常調者多矣。</span>其庸愚沈滯者皆喜，<span class="jiazhu">沈，持林翻。</span>謂之<span class="yinhao">「聖書」</span>，而才俊之士無不怨歎。宋璟爭之不能得。光庭又令流外行署亦過門下省審。<span class="jiazhu">省，悉景翻。</span></p>
<p class="em2 strong"><span class="yinwen">6</span>五月，吐蕃遣使致書於境上求和。<span class="jiazhu">使，疏吏翻。</span></p>
<p class="em2 strong"><span class="yinwen">7</span>初，契丹王李邵固遣可突干入貢，同平章事李元紘不禮焉。左丞相張說謂人曰：<span class="yinhao">「奚、契丹必叛。可突干狡而很，專其國政久矣，人心附之。<span class="jiazhu">此謂契丹國人之心也。契，欺訖翻，又音喫。很，戶墾翻。</span>今失其心，必不來矣。」</span>己酉，可突干弒邵固，帥其國人幷脅奚衆叛降突厥，奚王李魯蘇及其妻韋氏、邵固妻陳氏皆來奔。<span class="jiazhu">史言張說之言之驗。韋、陳皆中國以爲公主嫁兩蕃，事見上十四年。帥，讀曰率。降，戶江翻。厥，九勿翻。</span>制幽州長史趙含章討之，又命中書舍人裴寬、給事中薛侃等於關內、河東、河南·北分道募勇士，六月，<span class="jiazhu">《考異》曰：《唐朝年代記》云：<span class="yinhao">「初，裴光庭娶武三思女，高力士私焉。光庭有吏材，力士爲之推轂，因以入相，時彥鄙之，宋璟、王晙酒後舞《回波樂》以爲戲謔。光庭患之，乃奏：『天下三十餘州缺刺史，升平日久，人皆不樂外官，請重臣兼外官領刺史以雄其望。』於是擬璟揚州，晙魏州，陸象先荊州，凡十餘人。蕭嵩執奏：『天下務重，實賴舊臣宿德訪其得失，今盡失之，則朝廷空矣。』上乃悟，遂止。」</span>按《實錄》，是歲閏六月<span class="yinhao">「以太子少保陸象先兼荊州長史」</span>，璟、晙未嘗除外官。今不取。</span>丙子，以單于大都護忠王浚領河北道行軍元帥，<span class="jiazhu">單，音蟬。帥，所類翻。</span>以御史大夫李朝隱、京兆尹裴伷先副之，帥十八總管以討奚、契丹。<span class="jiazhu">朝，直遙翻。伷，與冑同。帥，讀曰率。</span>命浚與百官相見於光順門。張說退，謂學士孫逖、韋述曰：<span class="jiazhu">此集賢書院學士也。</span><span class="yinhao">「吾嘗觀太宗畫像，雅類忠王，此社稷之福也。」</span></p>
<p class="em2 strong">可突干寇平盧，先鋒使張掖烏承玼破之於捺祿山。<span class="jiazhu">開元初，置平盧軍於營州。玼，且禮翻，又音此。捺，奴葛翻。《考異》曰：韓愈《烏氏先廟碑》云：<span class="yinhao">「尙書諱承洽，開元中管平盧先鋒軍，屢破奚、契丹，從戰捺祿，走可突干。」</span>《新傳》云：<span class="yinhao">「承玼，開元中與族兄承恩皆爲平盧先鋒，沈勇而決，號轅門二龍。」</span>據此，則承玼、承洽一人也。今從《新書》。</span></p>
<p class="em2 strong"><span class="yinwen">8</span>壬午，洛水溢，溺東都千餘家。<span class="jiazhu">溺，奴狄翻。</span></p>
<p class="em2 strong"><span class="yinwen">9</span>秋，九<span class="jiaozhusup">【張：「九」作「七」。】</span>月，丁巳，以忠王浚兼河東道元帥，然竟不行。</p>
<p class="em2 strong"><span class="yinwen">10</span>吐蕃兵數敗而懼，乃求和親。<span class="jiazhu">數，所角翻。</span>忠王友皇甫惟明<span class="jiazhu">唐諸王友，從五品上，掌陪侍規諷。</span>因奏事從容言和親之利。上曰：<span class="yinhao">「贊普嘗遺吾書悖慢，<span class="jiazhu">吐蕃請用敵國禮，見二百十一卷二年。從，千容翻。遺，于季翻。悖，蒲內翻，又蒲沒翻。</span>此何可捨！」</span>對曰：<span class="yinhao">「贊普當開元之初，年尙幼穉，<span class="jiazhu">武后長安三年，贊普立，方七歲，至開元初猶是幼年也。穉，直利翻。</span>安能爲此書！殆邊將詐爲之，欲以激怒陛下耳。夫邊境有事，則將吏得以因緣盜匿官物，妄述功狀以取勳爵，<span class="jiazhu">將，卽亮翻；下同。</span>此皆姦臣之利，非國家之福也。兵連不解，日費千金，<span class="jiazhu">《兵法》曰：興師十萬，日費千金。</span>河西、隴右由茲困敝。陛下誠命一使往視公主，<span class="jiazhu">謂金城公主也。使，疏吏翻；下方使、遣使同。</span>因與贊普面相約結，使之稽顙稱臣，<span class="jiazhu">稽，音啓。</span>永息邊患，豈非御夷狄之長策乎！」</span>上悅，命惟明與內侍張元方使于吐蕃。</p>
<p class="em2 strong">贊普大喜，悉出貞觀以來所得敕書以示惟明。冬，十月，遣其大臣論名悉獵隨惟明入貢，<span class="jiazhu">《考異》曰：《實錄》，<span class="yinhao">「十九年七月癸巳，吐蕃遣其大臣名悉獵來朝，請固和好之約，且獻書」</span>云云。按《長曆》，十九年七月丁未朔，無癸巳，今從《唐曆》、《舊本紀》、《吐蕃傳》。</span>表稱：<span class="yinhao">「甥世尙公主，義同一家。中間張玄表等先興兵寇鈔，<span class="jiazhu">武后時，張玄表爲安西都護，與吐蕃互相侵掠。鈔，楚交翻。</span>遂使二境交惡。甥深識尊卑，安敢失禮！正爲邊將交構，致獲罪於舅；屢遣使者入朝，<span class="jiazhu">朝，直遙翻。</span>皆爲邊將所遏。今蒙遠降使臣，來視公主，甥不勝喜荷。<span class="jiazhu">勝，音升。荷，下可翻。</span>儻使復脩舊好，死無所恨！」</span>自是吐蕃復款附。<span class="jiazhu">復，扶又翻。好，呼到翻。</span></p>
<p class="em2 strong"><span class="yinwen">11</span>庚寅，上幸鳳泉湯；癸卯，還京師。<span class="jiazhu">岐州郡縣有鳳泉府。</span></p>
<p class="em2 strong"><span class="yinwen">12</span>甲寅，護密王羅眞檀入朝，留宿衞。<span class="jiazhu">護密或曰達摩悉鐵帝，或曰鑊侃，元魏所謂鉢和者，亦吐火羅故地，東［西］北直京師九千里而贏，北臨烏滸河，當四鎭入吐火羅道。</span></p>
<p class="em2 strong"><span class="yinwen">13</span>十一月，丁卯，上幸驪山溫泉，丁丑，還宮。</p>
<p class="em2 strong"><span class="yinwen">14</span>是歲，天下奏死罪者止二十四人。</p>
<p class="em2 strong"><span class="yinwen">15</span>突騎施遣使入貢，上宴之於丹鳳樓，<span class="jiazhu">丹鳳門樓也。東內大明宮正門曰丹鳳門。</span>突厥使者預焉。二使爭長，突厥曰：<span class="yinhao">「突騎施小國，本突厥之臣，不可居我上。」</span>突騎施曰：<span class="yinhao">「今日之宴，爲我設也，我不可以居其下。」</span><span class="jiazhu">長，知兩翻。爲，于僞翻。</span>上乃命設東、西幕，突厥在東，突騎施在西。</p>
<p class="em2 strong"><span class="yinwen">16</span>開府儀同三司、內外閑廐監牧都使霍國公王毛仲<span class="jiazhu">內外十二閑、八坊、四十八監，及沙苑等監及諸牧，皆屬之，故曰都使。</span>恃寵，驕恣日甚，上每優容之。毛仲與左領軍大將軍葛福順、左監門將軍唐地文、左武衞將軍李守德、左威衞將軍王景耀、高廣濟親善，福順等倚其勢，多爲不法。毛仲求兵部尙書不得，怏怏形於辭色，<span class="jiazhu">監，古銜翻。怏，於兩翻。</span>上由是不悅。</p>
<p class="em2 strong">是時，上頗寵任宦官，往往爲三品將軍，<span class="jiazhu">楊思勗、高力士之徒是也。</span>門施棨戟；<span class="jiazhu">棨，音啓。項安世《家說》曰：棨戟，殳也，以赤油韜之，亦曰油戟。</span>奉使過諸州，官吏奉之惟恐不及，所得賂遺，少者不減千緡；<span class="jiazhu">使，疏吏翻。遺，于季翻。</span>由是京城<span class="jiaozhusup">【章：十二行本「城」下有「第舍」二字；乙十一行本同；孔本同；張校同；退齋校同。】</span>郊畿田園，參半皆在官矣。<span class="jiazhu">參半者，或居三分之一，或居其半。</span>楊思勗、高力士尤貴幸，思勗屢將兵征討，<span class="jiazhu">楊思勗屢出征嶺南，皆有功。明皇不以閹人殿國師爲辱，而又寵秩之，將，卽亮翻。</span>力士常居中侍衞。而毛仲視宦官貴近者若無人；甚卑品者，<span class="jiazhu"><span class="yinhao">「甚」</span>當作<span class="yinhao">「其」</span>。</span>小忤意，輒詈辱如僮僕。<span class="jiazhu">忤，五故翻。詈，力智翻。</span>力士等皆害其寵而未敢言。</p>
<p class="em2 strong">會毛仲妻產子，三日，上命力士賜之酒饌、金帛甚厚，<span class="jiazhu">饌，雛戀翻，又雛晥翻。</span>且授其兒五品官。力士還，上問：<span class="yinhao">「毛仲喜乎？」</span>對曰：<span class="yinhao">「毛仲抱其襁中兒示臣曰：『此兒豈不堪作三品邪！』」</span><span class="jiazhu">襁，居兩翻。</span>上大怒曰：<span class="yinhao">「昔誅韋氏，此賊心持兩端，<span class="jiazhu">事見二百九卷睿宗景雲元年。</span>朕不欲言之；今日乃敢以赤子怨我！」</span>力士因言：<span class="yinhao">「北門奴，官太盛，<span class="jiazhu">王毛仲、李守德皆帝奴也。又葛福順等皆出於萬騎。中宗以戶奴補萬騎，故云然。</span>相與一心，不早除之，必生大患。」</span>上恐其黨驚懼爲變。</p>
<div class="yeartoc" id="year_toc_731"><p class="strong"><span class="section" id="title-8"><span data-head-description="玄宗至道大聖大明孝皇帝中之上" data-head-level="h4" data-head-title="開元十九年">十九年</span></span><span class="biaozhusup" data-rel="">（辛未、七三一年）</span></p></div>
<p class="em2 strong"><span class="yinwen">1</span>春，正月，壬戌，下制，但述毛仲不忠怨望，貶瀼州別駕，<span class="jiazhu">瀼，如羊翻，又而章翻。宋白曰：瀼州，臨潭郡，隋將劉方始開此路，貞觀十二年尋劉方故道，行達交趾，開拓夷獠，置瀼州。州在鬱林之西南，交趾之東北，有瀼水，以爲州名。《考異》曰：《實錄》：<span class="yinhao">「十八年六月乙丑，王毛仲貶瀼州。」</span>按《唐曆》、《統紀》、《舊紀》，毛仲貶皆在十九年正月，今從之。</span>福順、地文、守德、景耀、廣濟皆貶遠州別駕，毛仲四子皆貶遠州參軍，連坐者數十人。毛仲行至永州，追賜死。<span class="jiazhu">《舊志》：永州，京師南三千二百七十四里。</span></p>
<p class="em2 strong">自是宦官勢益盛。高力士尤爲上所寵信，嘗曰：<span class="yinhao">「力士上直，<span class="jiazhu">上，時掌翻。</span>吾寢則安。」</span>故力士多留禁中，稀至外第。四方表奏，皆先呈力士，然後奏御；小者力士卽決之，勢傾內外。金吾大將軍程伯獻、少府監馮紹正與力士約爲兄弟；力士母麥氏卒，伯獻等被髮受弔，擗踴哭泣，過於己親。<span class="jiazhu">被，皮義翻。擗，毗亦翻，撫心也。</span>力士娶瀛州呂玄晤女爲妻，擢玄晤爲少卿，子弟皆王傅。<span class="jiazhu">唐諸王傅，從三品，掌輔相贊導，匡其過失。</span>呂氏卒，朝野爭致祭，<span class="jiazhu">朝，直遙翻。</span>自第至墓，車馬不絕。然力士小心恭恪，故上終親任之。</p>
<p class="em2 strong"><span class="yinwen">2</span>辛未，遣鴻臚卿崔琳使于吐蕃。琳，神慶之子也。<span class="jiazhu">崔神慶進用於武后之時。臚，陵如翻。使，疏吏翻；下同。</span>吐蕃使者稱公主求《毛詩》、《春秋》、《禮記》。正字于休烈上疏，<span class="jiazhu">上，時掌翻。疏，所去翻。《考異》曰：《實錄》：<span class="yinhao">「十一年七月壬申，敕遣崔琳充入吐蕃使，癸未，命有司寫《毛詩》、《禮記》等賜金城公主；于休烈諫。丁亥，以崔琳爲御史大夫。八月辛卯，降書與吐蕃。」</span>按《吐蕃傳》，此年十月論名悉獵至京師，《本紀》、《唐曆》皆同。十九年正月辛未，乃遣崔琳報使，二月甲午以琳爲御史大夫，三月乙酉琳享于吐蕃，金城公主因名悉獵請書，于休烈乃諫。《實錄》皆誤在前年七月八月。按七月癸丑朔，亦無丁亥。</span>以爲：<span class="yinhao">「東平王漢之懿親，求《史記》、諸子，漢猶不與。<span class="jiazhu">漢成帝弟東平王宇來朝，上疏求諸子及《太史公書》。上以問大將軍王鳳，鳳曰：<span class="yinhao">「諸子書或反經術、非聖人，或明鬼神、信物怪。《太史公書》有戰國縱橫權譎之謀；漢興之初，謀臣奇策，天官災異，地形阨塞，皆不宜在諸侯王，不可與。」</span>遂不與。</span>況吐蕃，國之寇讎，今資之以書，使知用兵權略，愈生變詐，非中國之利也。」</span>事下中書門下議之。<span class="jiazhu">事下，遐嫁翻。</span>裴光庭等奏：<span class="yinhao">「吐蕃聾昧頑嚚，久叛新服，因其有請，賜以《詩》《書》，庶使之漸陶聲敎，化流無外。休烈徒知書有權略變詐之語，不知忠、信、禮、義，皆從書出也。」</span>上曰：<span class="yinhao">「善！」</span>遂與之。休烈，志寧之玄孫也。<span class="jiazhu">于志寧事太宗、高宗，得罪於武后。</span></p>
<p class="em2 strong"><span class="yinwen">3</span>丙子，上躬耕於興慶宮側，盡三百步。</p>
<p class="em2 strong"><span class="yinwen">4</span>三月，突厥左賢王闕特勒卒，賜書弔之。<span class="jiazhu">闕特勒殺默啜之子而立毗伽，威行於其國，故賜書弔之。</span></p>
<p class="em2 strong"><span class="yinwen">5</span>丙申，初令兩京諸州各置太公廟，以張良配享，選古名將，以備十哲；<span class="jiazhu">張良配饗，齊大司馬田穰苴、司空英國公李勣。將，卽高翻。</span>以二、八月上戊致祭，如孔子禮。<span class="jiazhu">祠武成王自此始。</span></p>
<p class="margin2">臣光曰：經緯天地之謂文，戡定禍亂之謂武，自古不兼斯二者而稱聖人，未之有也。故黃帝、堯、舜、禹、湯、文、武、伊尹、周公莫不有征伐之功，孔子雖不試，猶能兵萊夷，卻費人，曰<span class="yinhao">「我戰則克」</span>，<span class="jiazhu">魯定公與齊會于夾谷，孔子相。齊使萊夷以兵劫魯公。孔子曰：<span class="yinhao">「士兵之！兩君合好，而裔夷以兵亂之，非齊君所以命諸侯也。」</span>齊侯聞之，遽辟之。及攝行相事，將墮三都，於是叔孫氏墮郈，季氏將墮費，公山不狃、叔孫輒帥費人以襲魯，仲尼命申句須、樂頎伐之，費人北，國人追之，敗諸姑蔑，二子奔齊，遂墮費。又孔子曰：<span class="yinhao">「我戰則克，祭則受福。」</span>費，音祕。</span>豈孔子專文而太公專武乎？孔子所以祀於學者，禮有先聖先師故也。自生民以來，未有如孔子者，豈太公得與之抗衡哉！古者有發，則命大司徒敎士以車甲，臝股肱，決射御，<span class="jiazhu">《記·王制》之言。有發，謂有軍師發卒，敎以乘兵車、衣甲之儀。臝股肱，決射御，謂擐衣出其臂脛，使之射御，決勝負，見勇力。臝，力果翻。</span>受成獻馘，莫不在學。<span class="jiazhu">《詩·魯頌·泮水》曰：矯矯虎臣，在泮獻馘；淑問如皋陶，在泮獻囚。受成，謂受獄辭之成也。</span>所以然者，欲其先禮義而後勇力也。<span class="jiazhu">先，悉薦翻。後，戶搆翻。</span>君子有勇而無義爲亂，小人有勇而無義爲盜；<span class="jiazhu">《論語》載孔子之言。</span>若專訓之以勇力而不使之知禮義，奚所不爲矣！自孫、吳以降，皆以勇力相勝，狙詐相高，豈足以數於聖賢之門而謂之武哉！乃復誣引以偶十哲之目，爲後世學者之師；<span class="jiazhu">復，扶又翻。</span>使太公禸神，必羞與之同食矣。</p>
<p class="em2 strong"><span class="yinwen">6</span>五月，壬戌，初立五嶽眞君祠。<span class="jiazhu">程大昌《演繁露》曰：開元十九年，司馬承禎言：<span class="yinhao">「今五嶽神祠是山林之神，非正眞之神也。」</span>敕各置眞君祠一所。杜佑曰：開元九年，天台道士司馬承禎言：<span class="yinhao">「今五岳神祠是山林之神，非正眞之神。五岳皆有洞府，有上清眞人降任其職，山川風雨，陰陽氣序，是所理焉；冠冕服章，佐從神仙，皆有名數，請別立齋祠之所。」</span>上奇其說，因敕五岳各置眞君祠。</span></p>
<p class="em2 strong"><span class="yinwen">7</span>秋，九<span class="jiaozhusup">【張：「九」作「七」。】</span>月，辛未，吐蕃遣其相論尙它硉入見，請於赤嶺互市；許之。<span class="jiazhu">相，悉亮翻。硉，郎兀翻。見，賢遍翻。石堡城西二十里至赤嶺。</span></p>
<p class="em2 strong"><span class="yinwen">8</span>冬，十月，丙申，上幸東都。</p>
<p class="em2 strong"><span class="yinwen">9</span>或告巂州都督解人張審素贓汚，<span class="jiazhu">解縣，屬河中府。元魏分解縣置虞鄕縣，貞觀十七年省解縣併入虞縣，二十年復置解縣省虞鄕，天授二年，復分解縣置虞鄕縣，定爲兩縣。巂，音髓。解，戶買翻。</span>制遣監察御史楊汪按之。總管董元禮將兵七百圍汪，殺告者，<span class="jiazhu">監，古銜翻。將，卽亮翻。</span>謂汪曰：<span class="yinhao">「善奏審素則生，不然則死。」</span>會救兵至，擊斬之。汪奏審素謀反，十二月<span class="jiaozhusup">【章：十二行本「月」下「有癸未」二字；乙十一行本同；退齋校同。】</span>審素坐斬，籍沒其家。<span class="jiazhu">爲後審素二子復讎張本。</span></p>
<p class="em2 strong"><span class="yinwen">10</span>浚苑中洛水，六旬而罷。</p>
<div class="yeartoc" id="year_toc_732"><p class="strong"><span class="section" id="title-9"><span data-head-description="玄宗至道大聖大明孝皇帝中之上" data-head-level="h4" data-head-title="開元二十年">二十年</span></span><span class="biaozhusup" data-rel="">（壬申、七三二年）</span></p></div>
<p class="em2 strong"><span class="yinwen">1</span>春，正月，乙卯，以朔方節度副大使信安王禕爲河東、河北行軍副大總管，將兵擊奚、契丹；壬申，以戶部侍郎裴耀卿爲副總管。</p>
<p class="em2 strong"><span class="yinwen">2</span>二月，癸酉朔，日有食之</p>
<p class="em2 strong"><span class="yinwen">3</span>上思右驍衞將軍安金藏忠烈，<span class="jiazhu">金藏事見二百五卷武后長壽二年。驍，堅堯翻。</span>三月，賜爵代國公，仍於東、西嶽立碑，以銘其功。金藏竟以壽終。</p>
<p class="em2 strong"><span class="yinwen">4</span>信安王禕帥裴耀卿及幽州節度使趙含章分道擊契<span class="jiaozhusup">【章：十二行本「契」上有「奚」字；乙十一行本同；孔本同；張校同。】</span>丹，<span class="jiazhu">帥，讀曰率；下同。</span>含章與虜遇，虜望風遁去。平盧先鋒將烏承玼言於含章曰：<span class="yinhao">「二虜，劇賊也。前日遁去，非畏我，乃誘我也，<span class="jiazhu">將，卽亮翻。玼，且禮翻，又音此。誘，音酉。</span>宜按兵以觀其變。」</span>含章不從，與虜戰於白山，<span class="jiazhu">白山，後漢時烏桓所居，在五阮關外大荒中。</span>果大敗。承玼別引兵出其右，擊虜，破之。己巳，禕等大破奚、契丹，俘斬甚衆，<span class="jiazhu">《考異》曰：《唐曆》作<span class="yinhao">「庚辰」</span>。今從《實錄》。</span>可突干帥麾下遠遁，餘黨潛竄山谷。奚酋李詩瑣高帥五千餘帳來降。<span class="jiazhu">酋，慈由翻。降，戶江翻。</span>禕引兵還。賜李詩爵歸義王，充歸義州都督，徙其部落置幽州境內。<span class="jiazhu">高宗總章中，以新羅降戶置歸義州於良鄕縣廣陽城，後廢，今復置以處李詩部落。</span></p>
<p class="em2 strong"><span class="yinwen">5</span>夏，四月，乙亥，宴百官於上陽東洲，<span class="jiazhu">上陽宮南臨洛水，引洛水爲中洲於宮之東。</span>醉者賜以衾褥，肩輿以歸，相屬于路。<span class="jiazhu">屬，之欲翻。</span></p>
<p class="em2 strong"><span class="yinwen">6</span>六月，丁丑，加信安王禕開府儀同三司。上命裴耀卿齎絹二十萬匹分賜立功奚官，耀卿謂其徒曰：<span class="yinhao">「戎狄貪婪，<span class="jiazhu">婪，盧含翻。</span>今齎重貨深入其境，不可不備。」</span>乃命先期而往，<span class="jiazhu">先，悉薦翻。</span>分道並進，一日，給之俱畢。突厥、室韋果發兵邀隘道，欲掠之，比至，耀卿已還。<span class="jiazhu">比，必利翻。</span></p>
<p class="em2 strong">趙含章坐贓巨萬，杖於朝堂，<span class="jiazhu">朝，直遙翻。</span>流瀼州，道死。</p>
<p class="em2 strong"><span class="yinwen">7</span>秋，七月，蕭嵩奏：<span class="yinhao">「自祠后土以來，屢獲豐年，宜因還京賽祠。」</span>上從之。<span class="jiazhu">祠后土見上十一年。還京，謂還西京也。賽，先代翻。</span></p>
<p class="em2 strong"><span class="yinwen">8</span>敕裴光庭、蕭嵩分押左、右廂兵。<span class="jiazhu">此分押南牙左、右廂兵也。</span></p>
<p class="em2 strong"><span class="yinwen">9</span>八月，辛未朔，日有食之。</p>
<p class="em2 strong"><span class="yinwen">10</span>初，上命張說與諸學士刊定五禮。說薨，蕭嵩繼之。起居舍人王仲丘請依《明慶禮》，<span class="jiazhu">明慶卽顯慶也，避中宗諱，改曰明慶。</span>祈榖、大雩、明堂，皆祀昊天上帝；嵩又請依上元敕，父在爲母齊衰三年，皆從之。<span class="jiazhu">《禮》，父在爲母服期；開元之初，褚無量固嘗以爲言矣。爲，于僞翻。齊，音咨。衰，倉回翻。</span>以高祖配圜丘、方丘，太宗配雩祀及神州地衹，睿宗配明堂。九月，乙巳，新禮成，上之，<span class="jiazhu">上，時掌翻。</span>號曰《開元禮》。</p>
<p class="em2 strong"><span class="yinwen">11</span>勃海靺鞨王武藝遣其將張文休帥海賊寇登州，<span class="jiazhu">靺鞨，音末曷。將，卽亮翻。帥，讀曰率。</span>殺刺史韋俊，上命右領軍將軍葛福順發兵討之。<span class="jiazhu">去年春，葛福順方以黨附王毛仲貶，今則仍爲宿衞；蓋毛仲旣誅，福順等復敍用也。開元九年，貶王晙梓州，已而復爲尙書，復居邊任，事亦類此。</span></p>
<p class="em2 strong"><span class="yinwen">12</span>壬子，河西節度使牛仙客加六階。初，蕭嵩在河西，委軍政於仙客；仙客廉勤，善於其職。嵩屢薦之，竟代嵩爲節度使。</p>
<p class="em2 strong"><span class="yinwen">13</span>冬，十月，壬午，上發東都；辛卯，幸潞州；辛丑，至北都；十一月，庚申，祀后土於汾陰，<span class="jiazhu">蕭嵩之言也。</span>赦天下；十二月，辛未，還西京。</p>
<p class="em2 strong"><span class="yinwen">14</span>是歲，以幽州節度使兼河北采訪處置使增領衞、相、洛、<span class="jiaozhusup">【章：十二行本「洛」作「洺」；孔本同；熊校同。】</span>貝、冀、魏、深、趙、恆、定、邢、德、博、棣、營、鄚十六州及安東都護府。<span class="jiazhu">德州，漢安德、廣川、平昌之地，舊置平原郡，時置德州。安東都護府，時治平州。處，昌呂翻。使，疏吏翻。恆，戶登翻。鄚，音莫。</span></p>
<p class="em2 strong"><span class="yinwen">15</span>天下戶七百八十六萬一千二百三十六，口四千五百四十三萬一千二百六十五。</p>
<div class="yeartoc" id="year_toc_733"><p class="strong"><span class="section" id="title-10"><span data-head-description="玄宗至道大聖大明孝皇帝中之上" data-head-level="h4" data-head-title="開元二十一年">二十一年</span></span><span class="biaozhusup" data-rel="">（癸酉、七三三年）</span></p></div>
<p class="em2 strong"><span class="yinwen">1</span>春，正月，乙巳，祔肅明皇后于太廟，毀儀坤廟。<span class="jiazhu">肅明留祀儀坤，見二百十一卷四年。</span></p>
<p class="em2 strong"><span class="yinwen">2</span>丁巳，上幸驪山溫泉。</p>
<p class="em2 strong"><span class="yinwen">3</span>上遣大門藝詣幽州發兵，以討勃海王武藝；<span class="jiazhu">《考異》曰：《新書·烏承玼傳》云：<span class="yinhao">「可突干殺其王邵固，降突厥，而奚亦亂。是歲，奚、契丹入寇，詔承玼擊之，破於捺祿山。」</span>又云：<span class="yinhao">「勃海大武藝引兵至馬都山，屠城邑。承玼窒要路，塹以大石，亙四百里，於是流人得還土少休，脫鎧而耕，歲省度支運錢。」</span>按韓愈爲烏重胤作廟碑，敍重胤父承洽云：<span class="yinhao">「屢破奚、契丹，從戰捺祿，走可突干勃海上，至馬都山，吏民逃徙失業。尙書領所部兵塞其道，塹原累石，綿四百里，深高皆三丈。寇不得進，民還其居，歲罷錢三千萬。」</span>疑《新書》約此碑作《承玼傳》。按《新》、《舊帝紀》及《勃海傳》皆無武藝入寇至馬都山事，或者韓碑云<span class="yinhao">「走可突干勃海上，至馬都山」</span>，謂破走可突干勃海上，追之至馬都山耳。二十一年，郭英傑與可突干戰都山。然則都山蓋契丹之地也。吏民逃徙失業，蓋因可突干入寇而然，與上止是一事，《新書》承之致誤。然未知《新書·承玼傳》中餘事，別據何書。</span>庚申，命太僕員外卿金思蘭使于新羅，<span class="jiazhu">思蘭，新羅王之侍子，留京師，官爲太僕卿，員外置。</span>發兵擊其南鄙。會大雪丈餘，山路阻隘，士卒死者過半，無功而還。武藝怨門藝不已，密遣客刺門藝於天津橋南，不死；上命河南搜捕賊黨，盡殺之。<span class="jiazhu">河南，謂河南府。刺，七亦翻。</span></p>
<p class="em2 strong"><span class="yinwen">4</span>二月，丁酉，金城公主請立碑於赤嶺以分唐與吐蕃之境，許之。<span class="jiazhu">爲後絕吐蕃和親、仆赤嶺碑張本。</span></p>
<p class="em2 strong"><span class="yinwen">5</span>三月，乙巳，侍中裴光庭薨。太常博士孫琬議：<span class="yinhao">「光庭用循資格，失勸獎之道，請諡曰克。」</span>其子稹訟之，<span class="jiazhu">稹，止忍翻。</span>上賜諡忠獻。</p>
<p class="em2 strong">上問蕭嵩可以代光庭者，嵩與右散騎常侍王丘善，將薦之；<span class="jiaozhusup">【章：十二行本「之」下有「丘聞之」三字；乙十一行本同；孔本同；張校同；退齋校同。】</span>固讓於右丞韓休。嵩言休於上。<span class="jiazhu">蕭嵩旣能用王丘之言而薦韓休，使能與之和衷，則丘之善乃嵩之善也。</span>甲寅，以休爲黃門侍郎、同平章事。</p>
<p class="em2 strong">休爲人峭直，<span class="jiazhu">峭，七肖翻，峻也。</span>不干榮利；及爲相，甚允時望。始，嵩以休恬和，謂其易制，<span class="jiazhu">易，以豉翻。</span>故引之。及與共事，休守正不阿，嵩漸惡之。宋璟歎曰：<span class="yinhao">「不意韓休乃能如是！」</span>上或宮中宴樂及後苑遊獵，小有過差，輒謂左右曰：<span class="yinhao">「韓休知否？」</span>言終，諫疏已至。上嘗臨鏡默然不樂，左右曰：<span class="yinhao">「韓休爲相，陛下殊瘦於舊，何不逐之！」</span>上歎曰：<span class="yinhao">「吾貌雖瘦，天下必肥。蕭嵩奏事常順指，旣退，吾寢不安。韓休常力爭，旣退，吾寢乃安。吾用韓休，爲社稷耳，非爲身也。」</span><span class="jiazhu">惡，烏路翻。樂，音洛。爲，于僞翻。明皇之待韓休如此，而不能久任之，何也？</span></p>
<p class="em2 strong">有供奉侏儒名黃㼐，<span class="jiazhu">㼐，部田翻。</span>性警黠；<span class="jiazhu">黠，下八翻，慧也。</span>上常馮之以行，謂之<span class="yinhao">「肉几」</span>，寵賜甚厚。一日晚入，上怪之。對曰：<span class="yinhao">「臣曏入宮，道逢捕盜官與臣爭道，臣掀之墜馬，故晚。」</span><span class="jiazhu">掀，虛言翻。</span>因下階叩頭。上曰：<span class="yinhao">「但使外無章奏，汝亦無憂。」</span>有頃，京兆奏其狀。上卽叱出，付有司杖殺之。</p>
<p class="em2 strong"><span class="yinwen">6</span>閏月，癸酉，幽州道副總管郭英傑與契丹戰于都山，敗死。時節度<span class="jiaozhusup">【章：十二行本「度」下有「使」字；乙十一行本同；孔本同。】</span>薛楚玉遣英傑將精騎一萬及降奚擊契丹，屯於榆關外。<span class="jiazhu"><span class="yinhao">「榆」</span>當作<span class="yinhao">「渝」</span>。此渝關在營、平之間，古所謂臨渝之險者也。《漢書音義》：渝，音喻。又唐勝州界有榆關。隋之榆林郡界二關，有<span class="yinhao">「渝」</span>、<span class="yinhao">「榆」</span>之異。史家傳寫混淆無別，故詳辯之。將，卽亮翻。騎，奇寄翻。降，戶江翻；下同。</span>可突干引突厥之衆來合戰，奚持兩端，散走保險；唐兵不利，英傑戰死。餘衆六千餘人猶力戰不已，虜以英傑首示之，竟不降，盡爲虜所殺。楚玉，訥之弟也。</p>
<p class="em2 strong"><span class="yinwen">7</span>夏，六月，癸亥，制：<span class="yinhao">「自今選人有才業操行，委吏部臨時擢用；流外奏用不復引過門下。」</span><span class="jiazhu">操，七到翻。行，下孟翻。復，扶又翻。</span>雖有此制，而有司以循資格便於己，猶踵行之。<span class="jiazhu">史言裴光庭之弊法，後人循襲，莫之能革。</span>是時，官自三師以下一萬七千六百八十六員，<span class="jiazhu">唐制，太師、太傅、太保爲三師。</span>吏自佐史以上五萬七千四百一十六員，而入仕之塗甚多，不可勝紀。<span class="jiazhu">勝，音升。</span></p>
<p class="em2 strong"><span class="yinwen">8</span>秋，七月，乙丑朔，日有食之。</p>
<p class="em2 strong"><span class="yinwen">9</span>九月，壬午，立皇子沔爲信王，泚爲義王，漼爲陳王，澄爲豐王，潓爲恆王，漎爲梁<span class="jiaozhusup">【嚴：「梁」改「涼」。】</span>王，<span class="jiazhu">沔，彌兗翻。泚，且禮翻，又音此。潓，胡桂翻。漎，徂聰翻，又徂宗翻，又將容翻，又之戎翻。恆，戶登翻。</span>滔爲汴王。<span class="jiazhu">汴，皮變翻。</span></p>
<p class="em2 strong"><span class="yinwen">10</span>關中久雨榖貴，上將幸東都，召京兆尹裴耀卿謀之，對曰：<span class="yinhao">「關中帝業所興，當百代不易；但以地狹榖少，故乘輿時幸東都以寬之。<span class="jiazhu">少，詩沼翻。乘，繩證翻。</span>臣聞貞觀、永徽之際，祿廩不多，歲漕關東一二十萬石，足以周贍，<span class="jiazhu">贍，而豔翻。</span>乘輿得以安居。今用度浸廣，運數倍於前，猶不能給，故使陛下數冒寒暑以恤西人。<span class="jiazhu">下數，所角翻。</span>今若使司農租米悉輸東都，自都轉漕，稍實關中，苟關中有數年之儲，則不憂水旱矣。且吳人不習河漕，所在停留，日月旣久，遂生隱盜。臣請於河口置倉，<span class="jiazhu">河口，汴水達河之口也。河口倉謂之武牢倉。</span>使吳船至彼卽輸米而去，官自雇載分入河、洛。又於三門東西各置一倉，<span class="jiazhu">禹鑿底柱，二石見於水中若柱然，故曰底柱。河水至此，分爲三派流出其間，故亦謂之三門。時於三門東置集津倉，西置鹽倉。</span>至者貯納，<span class="jiazhu">貯，丁呂翻。</span>水險則止，水通則下，或開山路，車運而過，<span class="jiazhu">時於三門旁側鑿山路十八里以陸運，以避底柱之險。</span>則無復留滯，省費鉅萬矣。河、渭之濱，皆有漢、隋舊倉，葺之非難也。」</span>上深然其言。</p>
<p class="em2 strong"><span class="yinwen">11</span>冬，十月，庚戌，上幸驪山溫泉；己未，還宮。</p>
<p class="em2 strong"><span class="yinwen">12</span>戊子，左丞相宋璟致仕，歸東都。</p>
<p class="em2 strong"><span class="yinwen">13</span>韓休數與蕭嵩爭論於上前，面折嵩短，<span class="jiazhu">數，所角翻。折，之舌翻。</span>上頗不悅。嵩因乞骸骨，上曰：<span class="yinhao">「朕未厭卿，卿何爲遽去？」</span>對曰：<span class="yinhao">「臣蒙厚恩，待罪宰相，富貴已極，及陛下未厭臣，故臣得從容引去；<span class="jiazhu">從，千容翻。</span>若已厭臣，臣首領且不保，安能自遂！」</span>因泣下。<span class="jiazhu">蕭嵩爲乞憐之態，旣以自保寵祿，亦所以傾韓休。</span>上爲之動容，<span class="jiazhu">爲，于僞翻。</span>曰：<span class="yinhao">「卿且歸，朕徐思之。」</span>丁巳，嵩罷爲左丞相，休罷爲工部尙書。以京兆尹裴耀卿爲黃門侍郎，前中書侍郎張九齡時居母喪，起復中書侍郎，並同平章事。</p>
<p class="em2 strong"><span class="yinwen">14</span>是歲，分天下爲京畿、都畿、關內、河南、河東、河北、隴右、山南東道、山南西道、劍南、淮南、江南東道、江南西道、黔中、嶺南，凡十五道，各置采訪使，以六條檢察非法；兩畿以中丞領之，餘皆擇賢刺史領之。<span class="jiazhu">京畿采訪使治西京城內，都畿治東都。關內采訪使以京官領之。河南采訪使治汴州，河東治蒲州，河北治魏州，隴右治鄯州，山南東道治襄州，西道治梁州，淮南治揚州，江南東道治蘇州，西道治洪州，黔中治黔州，劍南治益州，嶺南治廣州。其後有以邊鎭節度領采訪使者，則關中道固不拘京官，而諸道采訪使治所亦難槪拘以定所也。</span>非官有遷免，則使無廢更。<span class="jiazhu">使，疏吏翻。更，工衡翻。</span>惟變革舊章，乃須報可；自餘聽便宜從事，先行後聞。</p>
<p class="em2 strong"><span class="yinwen">15</span>太府卿楊崇禮，政道之子也<span class="jiazhu">楊政道，隋煬帝之孫，齊王暕之子。</span>在太府二十餘年，前後爲太府者莫能及。時承平日久，財貨山積，嘗經楊卿者，無不精美；每歲句駮省便，出錢數百萬緡。<span class="jiazhu">句，音鉤。句者，句考其出入或多或少。駮者，按文籍有並緣欺弊則駮異之。省者，節其宂濫之費。便者，貿遷各隨其便以取贏。駮，北角翻。</span>是歲，以戶部尙書致仕，年九十餘矣。上問宰相：<span class="yinhao">「崇禮諸子，誰能繼其父者？」</span>對曰：<span class="yinhao">「崇禮三子，愼餘、愼矜、愼名，皆廉勤有才，而愼矜爲優。」</span>上乃擢愼矜自汝陽令爲監察御史，知太府出納，愼名攝監察御史，知含嘉倉出給，<span class="jiazhu">含嘉倉在東都。監，工銜翻。</span>亦皆稱職；上甚悅之。<span class="jiazhu">稱，尺證翻。</span>愼矜奏諸州所輸布帛有漬汚穿破者，<span class="jiazhu">漬，疾智翻。汚，烏故翻。</span>皆下本州徵折估錢，轉市輕貨，徵調始繁矣。<span class="jiazhu">估，音古。下，遐嫁翻。調，徒弔翻。</span></p>
</div></body></html>