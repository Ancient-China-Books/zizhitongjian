<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>資治通鑑-卷第二百一十九・唐紀三十五・肅宗文明武德大聖大宣孝皇帝中之上</title><meta content="width=device-width initial-scale=1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀三十五">唐紀三十五</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">起柔兆涒灘<span class="biaozhusup" data-rel="">（丙申）</span>十月，盡強圉作噩<span class="biaozhusup" data-rel="">（丁酉）</span>閏月，不滿一年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="肅宗文明武德大聖大宣孝皇帝中之上">肅宗文明武德大聖大宣孝皇帝中之上</span></span></h5>
<div class="yt" id="y756"><p class="strong" id="p1"><a class="gg-link" href="#p1" onclick="return changeColor(this);"></a><span class="section" id="title-3"><span data-head-description="肅宗文明武德大聖大宣孝皇帝中之上" data-head-level="h4" data-head-title="至德元載">至德元載</span></span><span class="biaozhusup" data-rel="">（丙申、七五六年）</span></p></div>
<p class="em2 strong" id="p2"><a class="gg-link" href="#p2" onclick="return changeColor(this);"></a><span class="yinwen">1</span>冬，十月，辛巳朔，日有食之，旣。</p>
<p class="em2 strong" id="p3"><a class="gg-link" href="#p3" onclick="return changeColor(this);"></a><span class="yinwen">2</span>上發順化，<span class="jiazhu">宋白曰：慶州，貞觀以來爲弘化郡，天寶後爲安化郡，至德爲順化郡。</span>癸未，至彭原。</p>
<p class="em2 strong" id="p4"><a class="gg-link" href="#p4" onclick="return changeColor(this);"></a><span class="yinwen">3</span>初，李林甫爲相，諫官言事皆先白宰相，退則又以所言白之；御史言事須大夫同署。至是，敕盡革其弊，開諫諍之塗。又令宰相分直政事筆、承旨，旬日而更，<span class="jiazhu">令宰相在政事堂，分日當筆及承上旨。更，工衡翻。</span>懲林甫及楊國忠之專權故也。</p>
<p class="em2 strong" id="p5"><a class="gg-link" href="#p5" onclick="return changeColor(this);"></a><span class="yinwen">4</span>第五琦見上於彭原，請以江、淮租庸市輕貨，泝江、漢而上至洋川，<span class="jiazhu">見，賢遍翻。上，時掌翻。洋川郡，洋州；本音羊，今人多讀如祥。</span>令漢中王瑀陸運至扶風以助軍；<span class="jiazhu"><span class="shu-ming">考異</span>曰：<span class="shu-ming">鄴侯家傳</span>云：<span class="yinhao">「薦元載，令於鄖鄕縣置院以督運。」</span>按<span class="shu-ming">載傳</span>，是時在蘇州及洪州，未嘗在鄖鄕。今不取。</span>上從之。尋加琦山南等五道度支使。<span class="jiazhu">度支使始此。宋白曰：故事，度支案，郎中判入，員外判出，侍郎總統押案而已，官銜不言專判度支。開元已後，時事多故，遂有他官來判者，乃曰度支使，或曰判度支，或曰知度支事，或曰勾當度支使，雖名稱不同，其事一也。度，徒洛翻。</span>琦作榷鹽法，用以饒。<span class="jiazhu">琦變鹽法，盡榷天下鹽。就山、海、井、竈置監院，使吏出糶。舊業鹽戶併遊民願業者爲亭戶，免其雜傜。盜煮、私市者論以法。百姓除租、庸外無得橫賦，人不益稅而上用以饒。榷，古岳翻。</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a><span class="yinwen">5</span>房琯喜賓客，<span class="jiazhu">喜，許記翻。</span>好談論，<span class="jiazhu">好，呼到翻。</span>多引拔知名之士，而輕鄙庸俗，人多怨之。北海太守賀蘭進明詣行在，上命琯以爲南海太守，兼御史大夫，充嶺南節度使；<span class="jiazhu">南海郡，廣州。是時兵興，方鎭重任必兼臺省長官，以至外府僚佐亦帶朝銜。迄于五季，遂爲永制。其帶臺銜，自監察御史至御史大夫爲憲銜。守，手又翻。</span>琯以爲攝御史大夫。進明入謝，上怪之，進明因言與琯有隙，且曰：<span class="yinhao">「晉用王衍爲三公，祖尙浮虛，致中原板蕩。<span class="jiazhu">王衍事見<span class="shu-ming">晉紀</span>。<span class="shu-ming">板</span>、<span class="shu-ming">蕩</span>之詩，刺周室大壞，天下無綱紀、文章之詩也。後人率引此二詩，以諭天下大亂。毛氏<span class="shu-ming">傳</span>曰：板板，反也。<span class="shu-ming">正義</span>曰：<span class="shu-ming">釋訓</span>云，板板，僻也。邪僻卽反戾之義，故爲反也。鄭曰：蕩蕩，法度廢壞之貌。</span>今房琯專爲迂闊大言以立虛名，所引用皆浮華之黨，眞王衍之比也！陛下用爲宰相，恐非社稷之福。且琯在南朝佐上皇，使陛下與諸王分領諸道節制，<span class="jiazhu">事見上卷。上卽位於靈武，進駐彭原，其地在關山之北。上皇在成都，其地在關山之南，故謂之南朝。</span>仍置陛下於沙塞空虛之地，又布私黨於諸道，使統大權。<span class="jiazhu">蓋指李峴、李承式、鄧景山等。</span>其意以爲上皇一子得天下，則己不失富貴，此豈忠臣所爲乎！」</span>上由是疏之。<span class="jiazhu"><span class="shu-ming">考異</span>曰：<span class="shu-ming">唐曆</span>：<span class="yinhao">「上以房琯有重名，虛己以待之，禮遇加等。琯推誠謇諤，亦以天下爲己任，知無不爲。其所引進皆一時名士。其嫉惡太甚，雅有宰相望。其於彌綸天下，非所長也。後頗以直忤旨，上以名高隱忍，漸不能容矣。琯遂請兵爲元帥，許之。」</span>今從<span class="shu-ming">實錄</span>。據<span class="shu-ming">考異</span>，則上之疏琯，非特因進明之言也。</span></p>
<p class="em2 strong" id="p7"><a class="gg-link" href="#p7" onclick="return changeColor(this);"></a>房琯上疏，請自將兵復兩京；上許之，加持節、招討西京兼防禦蒲·漳<span class="jiaozhusup">〔章：十二行本「漳」作「潼」；乙十一行本同；孔本同；退齋校同。〕</span>兩關兵馬·節度等使。琯請自選參佐，以御史中丞鄧景山爲副，戶部侍郎李揖爲行軍司馬，給事中劉秩爲參謀。旣行，又令兵部尙書王思禮副之。琯悉以戎務委李揖、劉秩，二人皆書生，不閑軍旅。<span class="jiazhu">閑，習也。</span>琯謂人曰：<span class="yinhao">「賊曳落河雖多，安能敵我劉秩！」</span>琯分爲三軍：使裨將楊希文將南軍，自宜壽入；<span class="jiazhu">天寶元年，更盩厔縣曰宜壽，屬鳳翔郡。</span>劉貴哲將中軍，自武功入；李光進將北軍，自奉天入。光進，光弼之弟也。</p>
<p class="em2 strong" id="p8"><a class="gg-link" href="#p8" onclick="return changeColor(this);"></a>以賀蘭進明爲河南節度使。</p>
<p class="em2 strong" id="p9"><a class="gg-link" href="#p9" onclick="return changeColor(this);"></a><span class="yinwen">6</span>潁王璬之至成都也，<span class="jiazhu">見上卷。璬，公了翻。</span>崔圓迎謁，拜於馬首，璬不之止；圓恨之。璬視事兩月，吏民安之。圓奏罷璬，使歸內宅；<span class="jiazhu">京師有十宅，以處諸王未出閤者。此時在成都，亦卽行宮爲內宅。</span>以武部侍郎李峘爲劍南節度使，代之。<span class="jiazhu">峘，胡登翻。<span class="shu-ming">考異</span>曰：<span class="shu-ming">肅宗實錄</span>，明年正月甲寅，以峘爲劍南節度使。蓋峘已受上皇命，而肅宗申命之也。</span>峘，峴之兄也。上皇尋命璬與陳王珪詣上宣慰，至是，見上於彭原。延王玢從上皇入蜀，追車駕不及；上皇怒，欲誅之。漢中王瑀救之，乃命玢亦詣上所。<span class="jiazhu">玢，音彬。<span class="shu-ming">考異</span>曰：<span class="shu-ming">明皇雜錄</span>：<span class="yinhao">「賀蘭進明之初守北海也，城卑不完，儲積於外，寇又將至，懼資其用，進明遂焚之。適有寺人至北海，求貨於進明，不獲，歸，以損軍用聞於上，遂詔罷郡守。屬延王玢從上不及，遣中使訪之，而加刑焉。會進明赴蜀，遇使，訪于路，曰：『王罪不宜及刑，願少留於路。』使者感而受約。旣至蜀，進明言於上曰：『延王，陛下之愛子也，無兵權以變其心，無郡國以驕其志，間道於豺狼，乃責其不以時至，陛下罪之，人復何望！臣恐漢武望思之築，將見於聖朝矣！』因遽馳使赦之；謂進明曰：『俾父子如初，卿之力也！』遂遣進明往靈武，道遇延王，進明馳馬，亦慰之。王望之，降車稽首而去。肅宗謂之曰：『卿解平原之圍，阻賊寇之軍，而不以讒口介意，復全我兄弟，乃社稷之臣。』因授御史大夫。」</span>今從<span class="shu-ming">舊傳</span>。</span></p>
<p class="em2 strong" id="p10"><a class="gg-link" href="#p10" onclick="return changeColor(this);"></a><span class="yinwen">7</span>甲申，令狐潮、王福德復將步騎萬餘攻雍丘。<span class="jiazhu">復，扶又翻。</span>張巡出擊，大破之，斬首數千級；賊遁去。</p>
<p class="em2 strong" id="p11"><a class="gg-link" href="#p11" onclick="return changeColor(this);"></a><span class="yinwen">8</span>房琯以中軍、北軍爲前鋒，庚子，至便橋。辛丑，二軍遇賊將安守忠於咸陽之陳濤斜。<span class="jiazhu">陳濤澤，在咸陽縣東，其路斜出，故曰陳濤斜。又宋敏求<span class="shu-ming">退朝錄</span>引唐人文集曰：唐宮人墓謂之宮人斜，四仲，遣使者祭之。然則陳濤斜者，豈亦因內人所葬地而名之邪？</span>琯效古法，用車戰，以牛車二千乘，馬步夾之；賊順風鼓譟，牛皆震駭。賊縱火焚之，人畜大亂，<span class="jiazhu">乖，繩證翻。畜，許救翻。</span>官軍死傷者四萬餘人，存者數千而已。癸卯，琯自以南軍戰，又敗，<span class="jiazhu">南軍，宜壽之軍也。</span>楊希文、劉貴哲皆降於賊。上聞琯敗，大怒。李泌爲之營救，<span class="jiazhu">爲，于僞翻。</span>上乃宥之，待琯如初。</p>
<p class="em2 strong" id="p12"><a class="gg-link" href="#p12" onclick="return changeColor(this);"></a>以薛景仙爲關內節度副使。</p>
<p class="em2 strong" id="p13"><a class="gg-link" href="#p13" onclick="return changeColor(this);"></a><span class="yinwen">9</span>敦煌王承寀至回紇牙帳，<span class="jiazhu">承寀使回紇見上卷九月。敦，徒門翻。</span>回紇可汗以女妻之，<span class="jiazhu">妻，七細翻。</span>遣其貴臣與承寀及僕固懷恩偕來，見上於彭原。<span class="jiazhu">見，賢遍翻。</span>上厚禮其使者而歸之，賜回紇女號毗伽公主。<span class="jiazhu">伽，求迦翻。</span></p>
<p class="em2 strong" id="p14"><a class="gg-link" href="#p14" onclick="return changeColor(this);"></a><span class="yinwen">10</span>尹子奇圍河間，四十餘日不下，史思明引兵會之。顏眞卿遣其將和琳將萬二千人救河間，思明逆擊，擒之，遂陷河間；執李奐送洛陽，殺之。又陷景城，太守李暐赴湛水死。<span class="jiazhu"><span class="shu-ming">新書</span>作赴河死。</span>思明使兩騎齎尺書以招樂安，樂安卽時舉郡降。<span class="jiazhu">樂安郡，棣州。景城旣陷，樂安孤絕，卽時降賊。蓋人心危懼，城主不能守也。</span>又使其將康沒野波將先鋒攻平原，兵未至，顏眞卿知力不敵，壬寅，棄郡渡河南走。思明卽以平原兵攻清河、博平，皆陷之。<span class="jiazhu">清河郡，貝州。博平郡，博州。<span class="shu-ming">考異</span>曰：<span class="shu-ming">河洛春秋</span>云：<span class="yinhao">「蔡希德引兵攻貝州，貝州陷。攻博州，五日，城陷。」</span>今從<span class="shu-ming">肅宗實錄</span>。</span>思明引兵圍烏承恩於信都，承恩<span class="jiaozhusup">〔章：十二行本「恩」下有「以城」二字；乙十一行本同；孔本同；退齋校同。〕</span>降，親導思明入城，交兵馬、倉庫，馬三千匹、兵萬人。<span class="jiazhu">信都郡，冀州。降，戶江翻。史言烏承恩兵力足以拒守。</span>思明送承恩詣洛陽，祿山復其官爵。</p>
<p class="em2 strong" id="p15"><a class="gg-link" href="#p15" onclick="return changeColor(this);"></a>饒陽裨將束鹿張興，力舉千鈞，性復明辨；<span class="jiazhu">將，卽亮翻。束鹿縣，屬饒陽郡，本鹿城縣，天寶十五載更名。劉昫曰：束鹿，漢安定侯國，今縣西七里故城是也。齊、周爲安定縣，隋改曰鹿縣。明皇以安祿山反，改常山之鹿泉曰獲鹿，饒陽之鹿城曰束鹿，以厭之。復，扶又翻。</span>賊攻饒陽，彌年不能下。<span class="jiazhu">饒陽受攻，事始二百十七卷天寶十四載。<span class="shu-ming">考異</span>曰：此事出<span class="shu-ming">河洛春秋</span>。前云<span class="yinhao">「賊攻深州，經月不下」</span>。後云<span class="yinhao">「興戰守彌年而城池轉固」</span>。蓋前云經月者，今次攻城也；後云彌年者，幷計前後之數也。</span>及諸郡皆陷，思明幷力圍之，外救俱絕，太守李系窘迫，赴火死，<span class="jiazhu">守，式又翻。窘，渠隕翻。</span>城遂陷。思明擒興，立於馬前，謂曰：<span class="yinhao">「將軍眞壯士，能與我共富貴乎？」</span>興曰：<span class="yinhao">「興，唐之忠臣，固無降理。今數刻之人耳，<span class="jiazhu">張興志在必死，自言命在晷刻。</span>願一言而死。」</span>思明曰：<span class="yinhao">「試言之。」</span>興曰：<span class="yinhao">「主上待祿山，恩如父子，羣臣莫及，不知報德，乃興兵指闕，塗炭生人。大丈夫不能翦除凶逆，乃北面爲之臣乎！僕有短策，足下能聽之乎？足下所以從賊，求富貴耳，譬如燕巢于幕，<span class="jiazhu">引<span class="shu-ming">左傳</span>吳季札之言。</span>豈能久安！何如乘間取賊，<span class="jiazhu">間，古莧翻。</span>轉禍爲福，長享富貴，不亦美乎！」</span>思明怒，命張於木上，鋸殺之，詈不絕口，以至於死。<span class="jiazhu">如史所云，則河北二十四郡，惟張興可以言義士耳。</span></p>
<p class="em2 strong" id="p16"><a class="gg-link" href="#p16" onclick="return changeColor(this);"></a>賊每破一城，城中衣服、財賄、婦人皆爲所掠。男子壯者使之負擔，<span class="jiazhu">擔，都濫翻。</span>羸、病、老、幼皆以刀槊戲殺之。祿山初以卒三千人授思明，使定河北，至是，河北皆下之，<span class="jiazhu">按史思明與郭、李相持於常山、博陵，祿山蓋屢益其兵。及郭、李入井陘，思明乃能下河北。此蓋逆黨稱其才而史不削耳。</span>郡置防兵三千，雜以胡兵鎭之；思明還博陵。</p>
<p class="em2 strong" id="p17"><a class="gg-link" href="#p17" onclick="return changeColor(this);"></a>尹子奇將五千騎渡河，略北海，欲南取江、淮。會回紇可汗遣其臣葛邏支將兵入援，<span class="jiazhu">邏，郎佐翻。</span>先以二千騎奄至范陽城下，子奇聞之，遽引兵歸。</p>
<p class="em2 strong" id="p18"><a class="gg-link" href="#p18" onclick="return changeColor(this);"></a><span class="yinwen">11</span>十二<span class="jiaozhusup">〔章：十二行本「二」作「一」；乙十一行本同；張校同，云無註本亦誤「二」。〕</span>月，戊午，回紇至帶汗谷，<span class="jiazhu"><span class="shu-ming">新書</span>作<span class="yinhao">「呼延谷」</span>，蓋語轉耳。汗，音寒。</span>與郭子儀軍合；辛酉，與同羅及叛胡戰於榆林河北，<span class="jiazhu">榆林郡，勝州，大河經其北。</span>大破之，斬首三萬，捕虜一萬，河曲皆平。子儀還軍洛交。<span class="jiazhu">洛交郡，本鄜州上郡，天寶元年更郡名。</span></p>
<p class="em2 strong" id="p19"><a class="gg-link" href="#p19" onclick="return changeColor(this);"></a><span class="yinwen">12</span>上命崔渙宣慰江南，兼知選舉。</p>
<p class="em2 strong" id="p20"><a class="gg-link" href="#p20" onclick="return changeColor(this);"></a><span class="yinwen">13</span>令狐潮帥衆萬餘營雍丘城北，<span class="jiazhu">帥，讀曰率。</span>張巡邀擊，大破之，賊遂走。</p>
<p class="em2 strong" id="p21"><a class="gg-link" href="#p21" onclick="return changeColor(this);"></a><span class="yinwen">14</span>永王璘，幼失母，<span class="jiazhu">璘，郭順儀之子也，順儀早死。</span>爲上所鞠養，常抱之以眠；從上皇入蜀。上皇命諸子分總天下節制，<span class="jiazhu">事見上卷七月。</span>諫議大夫高適諫，以爲不可；上皇不聽。璘領四道節度都使，鎭江陵。時江、淮租賦山積於江陵，璘召募勇士數萬人，日費巨萬。璘生長深宮，不更人事，子襄城王瑒，有勇力，好兵，有薛鏐等爲之謀主，<span class="jiazhu">長，知兩翻。更，工衡翻。瑒，徒杏翻，又音暢。好，呼到翻。鏐，力求翻。</span>以爲今天下大亂，惟南方完富，璘握四道兵，封疆數千里，宜據金陵，<span class="jiazhu">康曰：楚威王埋金以鎭王氣，故曰金陵。</span>保有江表，如東晉故事。上聞之，敕璘歸覲于蜀；璘不從。江陵長史李峴辭疾赴行在，<span class="jiazhu">璘將稱兵，峴不欲預其禍也。</span>上召高適與之謀。適陳江東利害，且言璘必敗之狀。十二月，置淮南節度使，領廣陵等十二郡，以適爲之；置淮南西道節度使，領汝南等五郡，以來瑱爲之；<span class="jiazhu">淮南節度使，領揚州廣陵郡、楚州山陽郡、滁州全椒郡、和州歷陽郡、壽州淮南郡、廬州合肥郡、舒州同安郡、光州弋陽郡、蘄州蘄春郡、安州安陸郡、黃州齊安郡、申州義陽郡、沔州漢陽郡，凡十三。淮南西道節度使，領蔡州汝南郡、鄭州滎陽郡、許州潁川郡、光州弋陽郡、申州義陽郡。已上皆據<span class="shu-ming">新書·方鎭表</span>。但義陽、弋陽已屬淮南節度，當考。</span>使與江東節度使韋陟共圖璘。<span class="jiazhu"><span class="shu-ming">方鎭表</span>：至德二載，置江東防禦使，治杭州。蓋謂浙江之東也。韋陟所節度者，蓋江南東道也。其巡屬兼有浙東、西及昇、宣、歙諸州。</span></p>
<p class="em2 strong" id="p22"><a class="gg-link" href="#p22" onclick="return changeColor(this);"></a><span class="yinwen">15</span>安祿山遣兵攻潁川。城中兵少，無蓄積，太守薛愿、長史龐堅悉力拒守，繞城百里廬舍、林木皆盡。期年，救兵不至，祿山使阿史那承慶益兵攻之，晝夜死鬬十五日，城陷，執愿、堅送洛陽，祿山縛於洛濱冰上，凍殺之。</p>
<p class="em2 strong" id="p23"><a class="gg-link" href="#p23" onclick="return changeColor(this);"></a><span class="yinwen">16</span>上問李泌曰：<span class="yinhao">「今敵強如此，何時可定？」</span>對曰：<span class="yinhao">「臣觀賊所獲子女金帛，皆輸之范陽，<span class="jiazhu">輸，舂遇翻。</span>此豈有雄據四海之志邪！<span class="jiazhu">邪，音耶。</span>今獨虜將或爲之用，中國之人惟高尙等數人，自餘皆脅從耳。以臣料之，不過二年，天下無寇矣。」</span>上曰：<span class="yinhao">「何故？」</span>對曰：<span class="yinhao">「賊之驍將，不過史思明、安守忠、田乾眞、張忠志、阿史那承慶等數人而己。<span class="jiazhu">將，卽亮翻。驍，堅堯翻。過，古禾翻，又古臥翻。張忠志，卽安忠志，此時已復舊養父之姓。</span>今若令李光弼自太原出井陘，郭子儀自馮翊入河東，則思明、忠志不敢離范陽、常山，守忠、乾眞不敢離長安，<span class="jiazhu">令，力丁翻。陘，音刑。離，力智翻。</span>是以兩軍縶其四將也，從祿山者，獨承慶耳。願敕子儀勿取華陰，<span class="jiazhu">華，戶化翻。</span>使兩京之道常通，陛下以所徵之兵軍於扶風，與子儀、光弼互出擊之，彼救首則擊其尾，救尾則擊其首，使賊往來數千里，疲於奔命，我常以逸待勞，賊至則避其鋒，去則乘其弊，不攻城，不遏路。來春復命建寧爲范陽節度大使，並塞北出，<span class="jiazhu">復，扶又翻，又音如字。使，疏吏翻。並，步浪翻。</span>與光弼南北掎角以取范陽，<span class="jiazhu">泌欲使建寧自靈、夏並豐、勝、雲、朔之塞，直擣嬀、檀，攻范陽之北；光弼自太原取恆、定，以攻范陽之南。</span>覆其巢穴。賊退則無所歸，留則不獲安，然後大軍四合而攻之，必成擒矣。」</span><span class="jiazhu">使肅宗用泌策，史思明豈能再爲關、洛之患乎！</span>上悅。</p>
<p class="em2 strong" id="p24"><a class="gg-link" href="#p24" onclick="return changeColor(this);"></a>時張良娣與李輔國相表裏，皆惡泌。建寧王倓謂泌曰：<span class="yinhao">「先生舉倓於上，得展臣子之效，無以報德，請爲先生除害。」</span><span class="jiazhu">娣，大計翻。惡，烏路翻。爲，于僞翻。倓，徒甘翻。</span>泌曰：<span class="yinhao">「何也？」</span>倓以良娣爲言。泌曰：<span class="yinhao">「此非人子所言，願王姑置之，勿以爲先。」</span>倓不從。</p>
<p class="em2 strong" id="p25"><a class="gg-link" href="#p25" onclick="return changeColor(this);"></a><span class="yinwen">17</span>甲辰，永王璘擅引兵<span class="jiaozhusup">〔章：十二行本「兵」作「舟師」二字；乙十一行本同；孔本同。〕</span>東巡，沿江而下，軍容甚盛，然猶未露割據之謀。吳郡太守兼江南東路采訪使李希言平牒璘，詰其擅引兵東下之意。<span class="jiazhu">璘，離珍翻。守，式又翻。詰，去吉翻。使，疏吏翻。方鎭位任等夷者，平牒。</span>璘怒，分兵遣其將渾惟明襲希言於吳郡，<span class="jiazhu">將，卽亮翻。吳郡，蘇州。</span>季廣琛襲廣陵長史、淮南采訪使李成式於廣陵。<span class="jiazhu">琛，丑林翻。廣陵郡，揚州。長，知兩翻。</span>璘進至當塗，希言遣其將元景曜及丹徒太守閻敬之將兵拒之，<span class="jiazhu">今之當塗，本漢丹楊縣地。晉分丹楊置于湖縣，成帝以江北當塗縣流人寓居于湖，乃改爲當塗縣，仍僑置淮南郡。隋廢淮南郡，以縣屬丹楊郡，唐屬宣城郡。丹徒縣帶潤州丹楊郡。唐未嘗以丹徒名郡。<span class="yinhao">「徒」</span>，當作<span class="yinhao">「楊」</span>。守，式又翻。</span>李成式亦遣其將李承慶拒之。璘擊斬敬之以徇，景曜、承慶皆降於璘，江、淮大震。高適與來瑱、韋陟會於安陸，結盟誓衆以討之。<span class="jiazhu">韋陟蓋赴鎭，中道聞變，遂會於安陸。降，戶江翻。瑱，他甸翻。</span></p>
<p class="em2 strong" id="p26"><a class="gg-link" href="#p26" onclick="return changeColor(this);"></a><span class="yinwen">18</span>于闐王勝聞安祿山反，命其弟曜攝國事，自將兵五千入援。<span class="jiazhu">闐，徒賢翻，又徒見翻。</span>上嘉之，拜特進，兼殿中監。</p>
<p class="em2 strong" id="p27"><a class="gg-link" href="#p27" onclick="return changeColor(this);"></a><span class="yinwen">19</span>令狐潮、李庭望攻雍丘，數月不下，乃置𣏌州，築城於雍丘之北<span class="jiazhu">令，力丁翻。雍丘，唐初置𣏌州，貞觀元年廢。賊復置之，築城以逼雍丘。</span>以絕其糧援。賊常數萬人，而張巡衆纔千餘，每戰輒克。河南節度使虢王巨屯彭城，假巡先鋒使。是月，魯、東平、濟陰陷于賊。<span class="jiazhu">彭城郡，徐州。魯郡，兗州。東平郡，鄆州。濟，子禮翻。</span>賊將楊朝宗帥馬步二萬，將襲寧陵，斷巡後。<span class="jiazhu">斷，丁管翻。</span>巡遂拔雍丘，東守寧陵以待之，<span class="jiazhu">帥，讀曰率。范成大<span class="shu-ming">北使錄</span>：雍丘，百二十里至寧陵。</span>始與睢陽太守許遠相見。是日，楊朝宗至寧陵城西北，巡、遠與戰，晝夜數十合，大破之，斬首萬餘級，流尸塞汴而下，<span class="jiazhu">睢，音雖。守，式又翻。塞，悉則翻。</span>賊收兵夜遁。敕以巡爲河南節度副使。巡以將士有功，遣使詣虢王巨請空名告身及賜物，巨唯與折衝、果毅告身三十通，不與賜物。巡移書責巨，巨竟不應。<span class="jiazhu">使，疏吏翻。將，卽亮翻。折，之舌翻。</span></p>
<p class="em2 strong" id="p28"><a class="gg-link" href="#p28" onclick="return changeColor(this);"></a><span class="yinwen">20</span>是歲，置北海節度使，領北海等四郡；<span class="jiazhu">領青州北海郡，密州高密郡，登州東牟郡，萊州東萊郡。</span>上黨節度使，領上黨等三郡；<span class="jiazhu">領潞州上黨郡，澤州長平郡，沁州陽城郡。</span>興平節度使，領上洛等四郡。<span class="jiazhu">領商州上洛郡，金州安康郡，岐州鳳翔郡。<span class="shu-ming">方鎭表</span>止著三郡，餘一郡當考。鳳翔郡郿縣東原先有興平軍，因置爲節鎭。</span></p>
<p class="em2 strong" id="p29"><a class="gg-link" href="#p29" onclick="return changeColor(this);"></a><span class="yinwen">21</span>吐蕃陷威戎、神威、定戎、宣威、制勝、金天、天成等軍，石堡城、百谷城、雕窠城。<span class="jiazhu">定戎軍在石堡城北，隔澗七里。廓州西南百四十里有洪濟橋、金天軍，其東南八十里有百谷城。河州西八十里索恭川有天成軍，西百餘里有雕窠城。皆天寶十三載置。</span></p>
<p class="em2 strong" id="p30"><a class="gg-link" href="#p30" onclick="return changeColor(this);"></a><span class="yinwen">22</span>初，林邑王范眞龍爲其臣摩訶漫多伽獨所殺，盡滅范氏。<span class="jiazhu">據<span class="shu-ming">新書</span>，此事在貞觀十九年。<span class="shu-ming">通鑑</span>因其改國號環王，書之以始事。范氏自晉以來，世有林邑，至是而滅。</span>國人立其王頭黎之女爲王，女不能治國，更立頭黎之姑子諸葛地，請之環王，妻以女王。<span class="jiazhu">更，工衡翻。妻，七細翻。</span></p>
<div class="yt" id="y757"><p class="strong" id="p31"><a class="gg-link" href="#p31" onclick="return changeColor(this);"></a><span class="section" id="title-4"><span data-head-description="肅宗文明武德大聖大宣孝皇帝中之上" data-head-level="h4" data-head-title="至德二載">二載</span></span><span class="biaozhusup" data-rel="">（丁酉、七五七年）</span></p></div>
<p class="em2 strong" id="p32"><a class="gg-link" href="#p32" onclick="return changeColor(this);"></a><span class="yinwen">1</span>春，正月，上皇下誥，以憲部尙書李麟同平章事，總行百司，命崔圓奉誥赴彭原。麟，懿祖之後也。<span class="jiazhu">懿祖光皇帝，諱天錫，太祖之父也。麟，懿祖次子乞豆之後。</span></p>
<p class="em2 strong" id="p33"><a class="gg-link" href="#p33" onclick="return changeColor(this);"></a><span class="yinwen">2</span>安祿山自起兵以來，目漸昏，至是不復睹物；<span class="jiazhu">復，扶又翻。</span>又病疽，性益躁暴，左右使令，小不如意，動加箠撻，或時殺之。旣稱帝，深居禁中，大將希得見其面，皆因嚴莊白事。莊雖貴用事，亦不免箠撻，閹宦李豬兒被撻尤多，<span class="jiazhu"><span class="shu-ming">舊書</span>曰：李豬兒，出契丹部落，十數歲事祿山，甚黠惠。祿山持刃盡去其勢，血射數升，欲死，祿山以灰火傅之，盡日而蘇。因爲閹人，遂見信用。</span>左右人不自保。祿山嬖妾段氏，生子慶恩，欲以代慶緒爲後。慶緒常懼死，不知所出。莊謂慶緒曰：<span class="yinhao">「事有不得已者，時不可失。」</span>慶緒曰：<span class="yinhao">「兄有所爲，敢不敬從。」</span>又謂豬兒曰：<span class="yinhao">「汝前後受撻，寧有數乎！不行大事，死無日矣！」</span>豬兒亦許諾。莊與慶緒夜持兵立帳外，豬兒執刀直入帳中，斫祿山腹。左右懼，不敢動。祿山捫枕旁刀，不獲，<span class="jiazhu"><span class="shu-ming">舊書</span>曰：祿山眼無所見，牀頭常有一刀。</span>撼帳竿，曰：<span class="yinhao">「必家賊也。」</span>腸已流出數斗，遂死。掘牀下深數尺，<span class="jiazhu">深，式浸翻。</span>以氈裹其尸埋之，誡宮中不得泄。乙卯旦，莊宣言於外，云祿山疾亟。立晉王慶緒爲太子，尋卽帝位，尊祿山爲太上皇，然後發喪。慶緒性昏懦，言辭無序，莊恐衆不服，不令見人。慶緒日縱酒爲樂，<span class="jiazhu">懦，奴過翻，又奴亂翻。令，力丁翻。樂，音洛。</span>兄事莊，以爲御史大夫、馮翊王，事無大小，皆取決焉；厚加諸將官爵以悅其心。<span class="jiazhu">將，卽亮翻。</span></p>
<p class="em2 strong" id="p34"><a class="gg-link" href="#p34" onclick="return changeColor(this);"></a><span class="yinwen">3</span>上從容謂李泌曰：<span class="yinhao">「廣平爲元帥踰年，今欲命建寧專征，又恐勢分。立廣平爲太子，何如？」</span>對曰：<span class="yinhao">「臣固嘗言之矣，戎事交切，須卽區處；<span class="jiazhu">從，千容翻。泌，毗必翻。帥，所類翻。處，昌呂翻。</span>至於家事，當俟上皇。不然，後代何以辨陛下靈武卽位之意邪！此必有人欲令臣與廣平有隙耳；臣請以語廣平，<span class="jiazhu">邪，音耶。語，牛倨翻。</span>廣平亦必未敢當。」</span>泌出，以告廣平王俶，俶曰：<span class="yinhao">「此先生深知其心，欲曲成其美也。」</span>乃入，固辭，曰：<span class="yinhao">「陛下猶未奉晨昏，<span class="jiazhu">俶，昌六翻。謂人子晨省昏定之禮。</span>臣何心敢當儲副！願俟上皇還宮，臣之幸也。」</span>上賞慰之。<span class="jiazhu">還，從宣翻，又音如字。</span></p>
<p class="em2 strong" id="p35"><a class="gg-link" href="#p35" onclick="return changeColor(this);"></a>李輔國本飛龍小兒，<span class="jiazhu">凡廐、牧、五坊、禁苑給使者，皆謂之小兒。李輔國以閹奴爲閑廐小兒。</span>粗閑書計，給事太子宮，上委信之。輔國外恭謹寡言而內狡險，見張良娣有寵，陰附會之，與相表裏。建寧王倓數於上前詆訐二人罪惡，<span class="jiazhu">粗，坐五翻。娣，大計翻。倓，徒甘翻。數，所角翻。訐，居謁翻。</span>二人譖之於上曰：<span class="yinhao">「倓恨不得爲元帥，<span class="jiazhu">不用倓爲元帥，見上卷上年九月。</span>謀害廣平王。」</span>上怒，賜倓死。<span class="jiazhu"><span class="shu-ming">考異</span>曰：<span class="shu-ming">鄴侯家傳</span>曰：<span class="yinhao">「肅宗自馬嵬北行，至同官縣，食於土豪李謙家。張良娣稱腹痛不能乘馬，併小女寄謙家而去。上卽位，使人迎之。迎者或有他說，建寧聞而數以爲言。」</span><span class="shu-ming">舊傳</span>曰：<span class="yinhao">「倓屢言良娣頗專恣，與護國連結內外，欲傾動皇嗣。」</span>未知孰是。<span class="shu-ming">實錄</span>、<span class="shu-ming">新</span><span class="shu-ming">舊本紀</span>皆無倓死年月。<span class="shu-ming">列傳</span>云：<span class="yinhao">「倓死，明年冬，廣平王復兩京。」</span>然則倓死在至德元載也。按<span class="shu-ming">鄴侯家傳</span>：<span class="yinhao">「上從容言曰：『廣平爲元帥經年，今欲命建寧爲元帥。』」</span>則是至德二載倓猶在也。又云：<span class="yinhao">「代宗使自彭原迎倓喪。」</span>故置於此。<span class="yinhao">「護國」</span>，當作<span class="yinhao">「輔國」</span>。</span>於是廣平王俶及李泌皆內懼。俶謀去輔國及良娣，泌曰：<span class="yinhao">「不可，王不見建寧之禍乎？」</span>俶曰：<span class="yinhao">「竊爲先生憂之。」</span><span class="jiazhu">去，羌呂翻。爲，于僞翻。<span class="shu-ming">考異</span>曰：<span class="shu-ming">鄴侯家傳</span>曰：<span class="yinhao">「先公在內院未起，輔國體肥重，因近牀語，遂以身壓先公。先公素服氣，乃閉氣良久而去。」</span>按泌方爲上所厚，恐輔國亦不敢擅殺。今不取。</span>泌曰：<span class="yinhao">「泌與主上有約矣。<span class="jiazhu">謂上許泌，以賊平任行高志。見上卷上年九月。</span>俟平京師，則去還山，庶免於患。」</span>俶曰：<span class="yinhao">「先生去，則俶愈危矣。」</span>泌曰：<span class="yinhao">「王但盡人子之孝。良娣婦人，王委曲順之，亦何能爲！」</span><span class="jiazhu">吾觀代宗所以卒免張后之禍者，用李泌之言也。</span></p>
<p class="em2 strong" id="p36"><a class="gg-link" href="#p36" onclick="return changeColor(this);"></a><span class="yinwen">4</span>上謂泌曰：<span class="yinhao">「今郭子儀、李光弼已爲宰相，若克兩京，平四海，則無官以賞之，柰何？」</span>對曰：<span class="yinhao">「古者官以任能，爵以酬功。漢、魏以來，雖以郡縣治民，<span class="jiazhu">治，直之翻。</span>然有功則錫以茅土，傳之子孫，至于周、隋皆然。唐初，未得關東，故封爵皆設虛名，其食實封者，給繒布而已。<span class="jiazhu">唐制，食實封者，凡一戶則以一丁之歲調給之。</span>貞觀中，太宗欲復古制，大臣議論不同而止。<span class="jiazhu">見一百九十五卷貞觀十三年。</span>由是賞功者多以官。夫以官賞功有二害，非才則廢事，權重則難制。是以功臣居大官者，皆不爲子孫之遠圖，務乘一時之權以邀利，無所不爲。曏使祿山有百里之國，則亦惜之以傳子孫，不反矣。爲今之計，俟天下旣平，莫若疏爵土以賞功臣，則雖大國，不過二三百里，可比今之小郡，豈難制哉！於人臣乃萬世之利也。」</span>上曰：<span class="yinhao">「善！」</span><span class="jiazhu">夫音扶。過，古禾翻。<span class="shu-ming">考異</span>曰：<span class="shu-ming">鄴侯家傳</span>曰：<span class="yinhao">「泌旣與上論封爵之事，因曰：『若臣者，受賞與他人異。』上曰：『何故？』公曰：『臣絕粒無家，祿位與茅土皆非所要。爲陛下帷幄運籌，收京師後，但枕天子膝睡一覺，使有司奏客星犯帝座，一動天文，足矣。』上大笑。及南幸扶風，每頓，皆令先公領元帥兵先發，清行宮，收管鑰，奏報，然後上至。至保定郡，先公於本院寐，上來入院，不令人驚，登牀，捧先公首置於膝上，久方覺。上曰：『天子膝已枕睡了，剋復效在何時，還朕可也。』欲起謝恩，持之不許。對曰：『當如郡名，必保定矣。』」</span>此近戲謔，今不取。</span></p>
<p class="em2 strong" id="p37"><a class="gg-link" href="#p37" onclick="return changeColor(this);"></a><span class="yinwen">5</span>上聞安西、北庭及拔汗那、大食諸國兵至涼、鄯，甲子，幸保定。<span class="jiazhu">保定郡，本涇州安定郡，去載更郡名。鄯，音善，又時戰翻。</span></p>
<p class="em2 strong" id="p38"><a class="gg-link" href="#p38" onclick="return changeColor(this);"></a><span class="yinwen">6</span>丙寅，劍南兵賈秀等五千人謀反，將軍席元慶、臨邛太守柳奕討誅之。<span class="jiazhu">臨邛郡，邛州。邛，渠容翻。守，式又翻。</span></p>
<p class="em2 strong" id="p39"><a class="gg-link" href="#p39" onclick="return changeColor(this);"></a><span class="yinwen">7</span>河西兵馬使蓋庭倫<span class="jiazhu">蓋，古盍翻。</span>與武威九姓商胡安門物等殺節度使周泌，<span class="jiazhu">使，疏吏翻。泌，毗必翻。</span>聚衆六萬。武威大城之中，小城有七，<span class="jiazhu">武威郡，涼州，治姑臧，舊城匈奴所築，南北七里，東西三里。張氏據河西，又增築四城，箱各千步，並舊城爲五。餘二城未知誰所築也。</span>胡據其五，二城堅守。支度判官崔稱與中使劉日新以二城兵攻之，旬有七日，平之。</p>
<p class="em2 strong" id="p40"><a class="gg-link" href="#p40" onclick="return changeColor(this);"></a><span class="yinwen">8</span>史思明自博陵，蔡希德自太行，高秀巖自大同，牛廷介自范陽，引兵共十萬，寇太原。<span class="jiazhu">行，戶剛翻。博陵郡，定州。蔡希德自上黨下太行道也。高秀巖爲賊守大同，自此趨太原。牛廷介自幽州，與史思明等合。</span>李光弼麾下精兵皆赴朔方，餘團練烏合之衆不滿萬人。思明以爲太原指掌可取，旣得之，當遂長驅取朔方、河、隴。太原諸將皆懼，議脩城以待之，光弼曰：<span class="yinhao">「太原城周四十里，<span class="jiazhu">太原都城，左汾右晉，潛丘在中，長四千三百二十一步，廣二千一百二十二步，周萬五千一百五十三步。宮城在都城西北，周二千五百二十步。汾東曰東城，貞觀十一年長史李勣所築。兩城之間曰中城，武后築。以合東城。周四十里者，止言都城耳。</span>賊垂至而興役，是未見敵先自困也。」</span>乃帥士卒及民於城外鑿壕以自固。作墼數十萬，<span class="jiazhu">帥，讀曰率。墼，古歷翻，範土爲之。</span>衆莫知所用；及賊攻城於外，光弼用之增壘於內，壞輒補之。思明使人取攻具於山東，以胡兵二千衞送之，至廣陽，<span class="jiazhu">廣陽，漢上艾縣，後漢改石艾縣，天寶元年更名，屬太原府。井陘關在其東，葦澤關在其東北，皆通山東之道。</span>別將慕容溢、張奉璋邀擊，盡殺之。</p>
<p class="em2 strong" id="p41"><a class="gg-link" href="#p41" onclick="return changeColor(this);"></a>思明圍太原，月餘不下，乃選驍銳爲遊兵，戒之曰：<span class="yinhao">「我攻其北則汝潛趣其南，攻東則趣西，有隙則乘之。」</span><span class="jiazhu">趣，七喻翻。</span>而光弼軍令嚴整，雖寇所不至，警邏未嘗少懈，賊不得入。光弼購募軍中，苟有小技，皆取之，隨能使之，人盡其用，得安邊軍錢工三，善穿地道。<span class="jiazhu">安邊軍在蔚州興唐縣。蔚州有銅冶，有錢官，故有錢工，時得其三人也。</span>賊於城下仰而侮詈，光弼遣人從地道中曳其足而入，臨城斬之。自是賊行皆視地。賊爲梯衝、土山以攻城，光弼爲地道以迎之，近城輒陷。<span class="jiazhu">近，其靳翻。</span>賊初逼城急，光弼作大礮，飛巨石，一發輒斃二十餘人。賊死者什二三，乃退營於數十步外，<span class="jiazhu">退營於礮所不能及之地。礮，匹貌翻。</span>圍守益固。光弼遣人詐與賊約，刻日出降，賊喜，不爲備。光弼使穿地道周賊營中，搘之以木。<span class="jiazhu">搘，章移翻，拄也。</span>至期，光弼勒兵在城上，遣裨將將數千人出，如降狀，賊皆屬目。<span class="jiazhu">屬，之欲翻。</span>俄而營中地陷，死者千餘人，賊衆驚亂，官軍鼓譟乘之，俘斬萬計。會安祿山死，慶緒使思明歸守范陽，留蔡希德等圍太原。</p>
<p class="em2 strong" id="p42"><a class="gg-link" href="#p42" onclick="return changeColor(this);"></a><span class="yinwen">9</span>慶緒以尹子奇爲汴州刺史、河南節度使。甲戌，子奇以歸、檀及同羅、奚兵十三萬趣睢陽。<span class="jiazhu">歸，當作嬀，嬀州也。唐人雜史多有作歸、檀者，蓋誤。趣，七喻翻。睢，音雖。</span>許遠告急于張巡，巡自寧陵引兵入睢陽。<span class="jiazhu">自寧陵東至睢陽四十五里。</span>巡有兵三千人，與遠兵合六千八百人。賊悉衆逼城，巡督勵將士，晝夜苦戰，或一日至二十合；凡十六日，擒賊將六十餘人，殺士卒二萬餘，衆氣自倍。遠謂巡曰：<span class="yinhao">「遠懦，不習兵，<span class="jiazhu">將，卽亮翻。懦，奴過翻，又奴亂翻。</span>公智勇兼濟；遠請爲公守，公請爲遠戰。」</span>自是之後，遠但調軍糧；<span class="jiazhu">爲，于僞翻。調，徒釣翻。</span>脩戰具，居中應接而已，戰鬬等畫一出於巡。賊遂夜遁。</p>
<p class="em2 strong" id="p43"><a class="gg-link" href="#p43" onclick="return changeColor(this);"></a><span class="yinwen">10</span>郭子儀以河東居兩京之間，<span class="jiaozhusup">〔章：十二行本「間」下有「扼賊要衝」四字；乙十一行本同；退齋校同；張校同，云無註本亦無。〕</span>得河東則兩京可圖。<span class="jiazhu">河東郡，蒲州。自河東進兵攻取潼關，則兩京之路中斷，然後可圖也。</span>時賊將崔乾祐守河東，丁丑，子儀潛遣人入河東，與唐官陷賊者謀，俟官軍至，爲內應。</p>
<p class="em2 strong" id="p44"><a class="gg-link" href="#p44" onclick="return changeColor(this);"></a><span class="yinwen">11</span>初，平盧節度使劉正臣自范陽敗歸，<span class="jiazhu">事見上卷上年。</span>安東都護王玄志鴆殺之。祿山以其黨徐歸道爲平盧節度使，玄志復與平盧將侯希逸襲殺之；<span class="jiazhu">復，扶又翻。</span>又遣兵馬使董秦將兵以葦筏渡海，與大將田神功擊平原、樂安，下之。防河招討使李銑承制以秦爲平原太守。<span class="jiazhu">筏，音伐。秦將，卽亮翻，又音如字。守，式又翻。</span></p>
<p class="em2 strong" id="p45"><a class="gg-link" href="#p45" onclick="return changeColor(this);"></a><span class="yinwen">12</span>二月，戊子，上至鳳翔。</p>
<p class="em2 strong" id="p46"><a class="gg-link" href="#p46" onclick="return changeColor(this);"></a><span class="yinwen">13</span>郭子儀自洛交引兵趣河東，<span class="jiazhu">宋白曰：鄜州洛交郡，漢上郡雕陰之地，後魏爲東秦州，又改爲北華州，廢帝改爲鄜州，取鄜畤爲名；隋自杏城移治五交城；天寶改洛交郡，治洛交縣，取洛水之交也。趣，七喻翻。</span>分兵取馮翊。<span class="jiazhu">馮翊郡，同州。兼取蒲、同，則跨據河東、西，以圖關、陝，可以制賊。</span>己丑夜，河東司戶韓旻等翻河東城迎官軍，<span class="jiazhu"><span class="shu-ming">新志</span>：戶曹司戶參軍事，掌戶籍計帳、道路過所、蠲符、雜傜、逋負、良賤、芻稾、逆旅、婚姻、田訟、旌別孝悌。</span>殺賊近千人。<span class="jiazhu">近，其靳翻。</span>崔乾祐踰城得免，發城北兵攻城，且拒官軍，子儀擊破之。乾祐走，子儀追擊之，斬首四千級，捕虜五千人。乾祐至安邑，<span class="jiazhu">安邑縣，時屬解州。</span>安邑人開門納之，半入，閉門擊之，盡殪。<span class="jiazhu">殪，一計翻。</span>乾祐未入，自白逕嶺亡去。<span class="jiazhu">白逕嶺，在解縣東。</span>遂平河東。</p>
<p class="em2 strong" id="p47"><a class="gg-link" href="#p47" onclick="return changeColor(this);"></a><span class="yinwen">14</span>上至鳳翔旬日，隴右、河西、安西、西域之兵皆會，江、淮庸調亦至洋川、漢中。<span class="jiazhu">江、淮庸、調，泝漢而上梁、洋。調，徒弔翻。</span>上自散關通表成都，信使駱驛。<span class="jiazhu">往來不絕曰駱驛。使，疏吏翻。</span>長安人聞車駕至，從賊中自拔而來者日夜不絕。西師憩息旣定，<span class="jiazhu">憩，去例翻。</span>李泌請遣安西及西域之衆，如前策並塞東北，自歸、檀南取范陽。上曰：<span class="yinhao">「今大衆已集，庸調亦至，當乘兵鋒擣其腹心，而更引兵東北數千里，先取范陽，不亦迂乎？」</span>對曰：<span class="yinhao">「今以此衆直取兩京，必得之。然賊必再強，我必又困，非久安之策。」</span>上曰：<span class="yinhao">「何也？」</span>對曰：<span class="yinhao">「今所恃者，皆西北守塞及諸胡之兵，性耐寒而畏暑，若乘其新至之銳，攻祿山已老之師，其勢必克。兩京春氣已深，賊收其餘衆，遁歸巢穴，關東地熱，官軍必困而思歸，不可留也。賊休兵秣馬，伺官軍之去，必復南來，然則征戰之勢未有涯也。<span class="jiazhu">伺，相吏翻。復，扶又翻。後果如泌所料。</span>不若先用之於寒鄕，除其巢穴，則賊無所歸，根本永絕矣。」</span>上曰：<span class="yinhao">「朕切於晨昏之戀，<span class="jiazhu">言急於復兩京，迎上皇。</span>不能待此決矣。」</span><span class="jiazhu">言決不能從泌之策也。</span></p>
<p class="em2 strong" id="p48"><a class="gg-link" href="#p48" onclick="return changeColor(this);"></a><span class="yinwen">15</span>關內節度使王思禮軍武功，兵馬使郭英乂軍東原，王難得軍西原。<span class="jiazhu">此卽武功之東原、西原也，蜀諸葛亮駐師之地。使，疏吏翻。</span>丁酉，安守忠等寇武功，郭英乂戰不利，矢貫其頤而走；王難得望之不救，亦走；思禮退軍扶風。賊遊兵至大和關，去鳳翔五十里，鳳翔大駭，戒嚴。</p>
<p class="em2 strong" id="p49"><a class="gg-link" href="#p49" onclick="return changeColor(this);"></a><span class="yinwen">16</span>李光弼將敢死士出擊蔡希德，大破之，斬首七萬餘級；希德遁去。<span class="jiazhu">將，卽亮翻，又音如字。</span></p>
<p class="em2 strong" id="p50"><a class="gg-link" href="#p50" onclick="return changeColor(this);"></a><span class="yinwen">17</span>安慶緒以史思明爲范陽節度使，兼領恆陽軍事，封嬀川王；<span class="jiazhu"><span class="shu-ming">唐會要</span>：恆陽軍置於恆州郭下。恆，戶登翻。嬀，居爲翻。</span>以牛廷介<span class="jiaozhusup">〔張：「介」作「玠」。〕</span>領安陽軍事；<span class="jiazhu">時慶緒分兵屯鄴郡安陽縣，因所屯之地而曰安陽軍。</span>張忠志爲常山太守兼團練使，鎭井陘口；餘各令歸舊任，募兵以禦官軍。<span class="jiazhu">守，式又翻。陘，音刑。令，力丁翻。</span>先是安祿山得兩京，珍貨悉輸范陽。思明擁強兵，據富資，益驕橫，<span class="jiazhu">先，悉薦翻。橫，戶孟翻。</span>浸不用慶緒之命；慶緒不能制。<span class="jiazhu">爲思明殺慶緒張本。</span></p>
<p class="em2 strong" id="p51"><a class="gg-link" href="#p51" onclick="return changeColor(this);"></a><span class="yinwen">18</span>戊戌，永王璘敗死，<span class="jiazhu">璘，離珍翻。<span class="shu-ming">考異</span>曰：<span class="shu-ming">新</span><span class="shu-ming">舊紀</span>、<span class="shu-ming">傳</span>、<span class="shu-ming">實錄</span>、<span class="shu-ming">唐曆</span>皆不見璘敗時在何處，唯云<span class="yinhao">「璘進至當塗」</span>。若在當塗，不應登城望見瓜步、揚子。李白<span class="shu-ming">永王東巡歌</span>云：<span class="yinhao">「龍盤虎踞帝王州，帝子金陵訪古丘。」</span>又云：<span class="yinhao">「初從雲夢開朱邸，更取金陵作小山。」</span>如此，似已據金陵。但於諸書別無所見，疑未敢質。余詳考下文，璘所登以望瓜步、揚子者，蓋登丹楊郡城也。璘自當塗進兵，擊斬丹楊太守閻敬之，遂據丹楊城，然後可以望見揚子及瓜步江津之兵。及其敗也，自丹楊奔晉陵以趣鄱陽。其道里節次可驗。</span>其黨薛鏐皆伏誅。</p>
<p class="em2 strong" id="p52"><a class="gg-link" href="#p52" onclick="return changeColor(this);"></a>時李成式與河北招討判官李銑合兵討璘，銑兵數千，軍于揚子；<span class="jiazhu">揚子，本爲鎭，屬江都縣，高宗廢鎭置揚子縣，卽今眞州治所。</span>成式使判官裴茂<span class="jiazhu"><span class="shu-ming">新書</span>作<span class="yinhao">「裴荗」</span>。</span>將兵三千，軍于瓜步，廣張旗幟，列于江津。璘與其子瑒登城望之，始有懼色。季廣琛召諸將謂曰：<span class="yinhao">「吾屬從王至此，天命未集，人謀已隳，不如及兵鋒未交，早圖去就。<span class="jiaozhusup">〔章：十二行本「就」下有「不然」二字；乙十一行本同；孔本同；張校同。〕</span>死於鋒鏑，永爲逆臣矣。」</span>諸將皆然之；於是廣琛以麾下奔廣陵，渾惟明奔江寧，<span class="jiazhu">是年以丹楊之江寧縣置昇州江寧郡。</span>馮季康奔白沙。<span class="jiazhu">今眞州治所，唐之白沙鎭也，時屬廣陵郡。</span>璘憂懼，不知所出。其夕，江北之軍多列炬火，光照水中，一皆爲兩，璘軍又以火應之。璘以爲官軍已濟江，遽挈家屬與麾下潛遁；及明，不見濟者，乃復入城收兵，具舟楫而去。<span class="jiazhu">復，扶又翻。</span>成式將趙侃等濟江至新豐，<span class="jiazhu"><span class="shu-ming">新書</span>曰<span class="yinhao">「新豐陵」</span>。考其地在晉陵界，蓋南朝山陵之名。</span>璘使瑒及其將高仙琦將兵擊之；侃等逆戰，射瑒中肩，<span class="jiazhu">射，而亦翻。中，竹仲翻。</span>璘兵遂潰。璘與仙琦收餘衆，南奔鄱陽，<span class="jiazhu">鄱陽郡，饒州。</span>收庫物甲兵，欲南奔嶺表，江西采訪使皇甫侁<span class="jiazhu">江西，江南西道也。史從簡便曰江西。侁，所臻翻。</span>遣兵追討，擒之，潛殺之於傳舍；<span class="jiazhu">傳，張戀翻。</span>瑒亦死於亂兵。</p>
<p class="em2 strong" id="p53"><a class="gg-link" href="#p53" onclick="return changeColor(this);"></a>侁使人送璘家屬還蜀，上曰：<span class="yinhao">「侁旣生得吾弟，何不送之於蜀而擅殺之邪！」</span>遂廢侁不用。</p>
<p class="em2 strong" id="p54"><a class="gg-link" href="#p54" onclick="return changeColor(this);"></a><span class="yinwen">19</span>庚子，郭子儀遣其子旰及兵馬使李韶光、大將王祚濟河擊潼關，破之，<span class="jiazhu"><span class="shu-ming">考異</span>曰：<span class="shu-ming">實錄</span>：<span class="yinhao">「三月，朔方節度使郭子儀大破賊於潼關。」</span><span class="shu-ming">汾陽家傳</span>云：<span class="yinhao">「正月二十八日，使宗子懷文潛募郭俊、苟文俊入河東，搆忠義，與大軍約期以翻城。公乃進軍出洛交，分兵收馮翊。二月十一日，郭俊等伺大軍將至，中夜舉火，剋斬幽、檀勁卒千人，崔乾祐尋縋而免。乾祐先置兵於城北廢府，遂以三千兵攻城，自領馬步五千伏於關城中。公使旰及僕固懷恩等先擊之，賊大破，遽焚橋，我軍蹈之而滅。乾祐棄關城，尋白涇嶺而逸，遂收河東郡。」</span><span class="shu-ming">舊·子儀傳</span>曰：<span class="yinhao">「二年三月，子儀大破賊於潼關，崔乾祐退保蒲津。時永樂尉趙復、河東司戶韓旻、司士徐炅、宗子李藏鋒等陷賊，在蒲州，四人密謀，伺王師至則爲內應。及子儀攻蒲州，趙復等斬賊守陴者，開門納子儀。乾祐與麾下數千人北走安邑，百姓僞降，乾祐兵入將半，下懸門擊之。乾祐未入，遂得脫身東走。子儀遂收陝郡永豐倉。自是潼、陝之間無復寇鈔。」</span><span class="shu-ming">唐曆</span>云：<span class="yinhao">「子儀收蒲州，又襲下潼關。」</span>按潼關在河東、馮翊之南，若未破河東、馮翊，安能先取潼關！又<span class="shu-ming">實錄</span>云：<span class="yinhao">「三月，取河東，」</span>而下復載二月戊戌以後事，與<span class="shu-ming">舊傳</span>皆誤也。今從<span class="shu-ming">汾陽家傳</span>及<span class="shu-ming">唐曆</span>。</span>斬首五百級。安慶緒遣兵救潼關，郭旰等大敗，死者萬餘人。李韶光、王祚戰死，僕固懷恩抱馬首浮渡渭水，退保河東。<span class="jiazhu"><span class="shu-ming">考異</span>曰：<span class="shu-ming">汾陽家傳</span>云：<span class="yinhao">「僞關西節度安守忠帥兵至。二十九日，公使僕固懷恩、王仲昇陳於永豐倉南。及暮，百戰，斬一萬級。李韶光、王祚決戰而死。」</span><span class="shu-ming">唐曆</span>：<span class="yinhao">「子儀襲下潼關及同州，盛兵潼關以守之。賊將李歸仁來救，子儀戰，大敗，死者萬餘衆，退守河東。歸仁遂攻陷同州，刺史蕭賁死之，盡屠城中。」</span><span class="shu-ming">舊·僕固懷恩傳</span>云：<span class="yinhao">「懷恩退至渭水，無舟楫，抱馬以渡，存者僅半，奔歸河東。」</span>按子儀不得馮翊則西路不通，後奉詔赴鳳翔，歷馮翊而去，則馮翊不陷也。潼關者，兩京往來之路，賊所必爭也，子儀若不敗，則何以棄潼關而不守！今參取衆書可信者存之。</span></p>
<p class="em2 strong" id="p55"><a class="gg-link" href="#p55" onclick="return changeColor(this);"></a><span class="yinwen">20</span>三月，辛酉，以左相韋見素爲左僕射，中書侍郎、同平章事裴冕爲右僕射，並罷政事。</p>
<p class="em2 strong" id="p56"><a class="gg-link" href="#p56" onclick="return changeColor(this);"></a>初，楊國忠惡憲部尙書苗晉卿，<span class="jiazhu">惡，烏路翻。</span>安祿山之反也，請出晉卿爲陝郡太守，兼陝、弘農防禦使。<span class="jiazhu">兼二郡防禦。</span>晉卿固辭老病，上皇不悅，使之致仕。及長安失守，晉卿潛竄山谷；上至鳳翔，手敕徵之爲左相，軍國大務悉咨之。</p>
<p class="em2 strong" id="p57"><a class="gg-link" href="#p57" onclick="return changeColor(this);"></a><span class="yinwen">21</span>上皇思張九齡之先見，<span class="jiazhu">謂識祿山有反相也。事見二百十四卷開元二十二年。</span>爲之流涕，<span class="jiazhu">爲，于僞翻。</span>遣中使至曲江祭之，<span class="jiazhu">張九齡，韶州曲江人。使，疏吏翻。宋白曰：曲江縣，以湞水屈曲爲名。</span>厚恤其家。</p>
<p class="em2 strong" id="p58"><a class="gg-link" href="#p58" onclick="return changeColor(this);"></a><span class="yinwen">22</span>尹子奇復引大兵攻睢陽。<span class="jiazhu">復，扶又翻。</span>張巡謂將士曰：<span class="yinhao">「吾受國恩，所守，正死耳。但念諸君捐軀命，膏草野，<span class="jiazhu">膏，居號翻。</span>而賞不酬勳，<span class="jiazhu">以虢王巨靳告身，不與賜物，恐將士怨望而不力戰，故先以此言慰撫之。</span>以此痛心耳。」</span>將士皆激勵請奮。巡遂椎牛，大饗士卒，盡軍出戰。賊望見兵少，笑之。巡執旗，帥諸將直衝賊陳，<span class="jiazhu">少，始紹翻。帥，讀曰率。陳，讀曰陣。</span>賊乃大潰，斬將三十餘人，殺士卒三千餘人，逐之數十里。明日，賊又合軍至城下，巡出戰，晝夜數十合，屢摧其鋒，而賊攻圍不輟。</p>
<p class="em2 strong" id="p59"><a class="gg-link" href="#p59" onclick="return changeColor(this);"></a><span class="yinwen">23</span>辛未，安守忠將騎二萬寇河東，郭子儀擊走之，斬首八千級，捕虜五千人。<span class="jiazhu">將，卽亮翻，又音如字。騎，奇寄翻。</span></p>
<p class="em2 strong" id="p60"><a class="gg-link" href="#p60" onclick="return changeColor(this);"></a><span class="yinwen">24</span>夏，四月，顏眞卿自荊、襄北詣鳳翔，<span class="jiazhu">眞卿棄平原，渡河欲赴行在，而陜、洛爲賊所梗，故南奔荊、襄，然後自荊、襄取上津路，北詣鳳翔。</span>上以爲憲部尙書。<span class="jiazhu">憲部，刑部。尙，辰羊翻。</span></p>
<p class="em2 strong" id="p61"><a class="gg-link" href="#p61" onclick="return changeColor(this);"></a><span class="yinwen">25</span>上以郭子儀爲司空、天下兵馬副元帥，<span class="jiazhu">帥，所類翻。<span class="shu-ming">考異</span>曰：<span class="shu-ming">唐曆</span>：<span class="yinhao">「四月，子儀爲司空。尋以廣平王爲元帥，子儀爲副元帥。」</span>按<span class="shu-ming">鄴侯家傳</span>，廣平在靈武已爲元帥。<span class="shu-ming">唐曆</span>誤也。</span>使將兵赴鳳翔。<span class="jiazhu">將，卽亮翻，又音如字。</span>庚寅，李歸仁以鐵騎五千邀之於三原北，<span class="jiazhu">三原，本漢池陽地，後魏置三原縣。</span>子儀使其將僕固懷恩、王仲昇、渾釋之、李若幽<span class="jiazhu"><span class="shu-ming">考異</span>曰：<span class="shu-ming">汾陽家傳</span>作<span class="yinhao">「桑如珪」</span>，今從<span class="shu-ming">舊傳</span>。</span>伏兵擊之於白渠留運橋，殺傷略盡，歸仁游水而逸。<span class="jiazhu">白渠，漢白公所開，因名。</span>若幽，神通之玄孫也。<span class="jiazhu">淮安王神通，隋義寧初起兵應高祖。</span></p>
<p class="em2 strong" id="p62"><a class="gg-link" href="#p62" onclick="return changeColor(this);"></a>子儀與王思禮軍合於西渭橋，進屯潏西。<span class="jiazhu">唐都長安，跨渭爲三橋：東曰東渭橋，中曰中渭橋，西曰西渭橋。程大昌曰：秦、漢、唐架渭者凡三橋：在咸陽西十里名便橋，漢武帝造；在咸陽東南二十二里者名中渭橋，秦始皇造；在萬年縣東南四十里者爲東渭橋，不知始於何世。<span class="shu-ming">水經註</span>：潏水出杜陵之樊川，過漢長安城西，而北注于渭。潏，音決。</span>安守忠、李歸仁軍於京城西清渠。<span class="jiazhu">程大昌<span class="shu-ming">雍錄</span>有<span class="shu-ming">漢唐要地參出圖</span>：唐京城西有漕渠，南出豐水，逕延平、金光二門，至京城西北角，屈而東流，逕漢故長安城南，至芳林園西，又屈而北流，入渭。清渠在漕渠之東，直秦之故杜南城稍東，卽香積寺北。</span>相守七日，官軍不進。五月，癸丑，守忠僞退，子儀悉師逐之。賊以驍騎九千爲長蛇陳，<span class="jiazhu">陳，讀曰陣。</span>官軍擊之，首尾爲兩翼，夾擊官軍，官軍大潰。判官韓液、監軍孫知古皆爲賊所擒，軍資器械盡棄之。子儀退保武功，<span class="jiazhu">監，古銜翻。<span class="shu-ming">考異</span>曰：<span class="shu-ming">汾陽家傳</span>曰：<span class="yinhao">「賊帥安守忠、李歸仁領八萬兵，屯於昆明池西，五月三日，陳於清渠之側。公大破之，追奔十餘里，斬首二萬級。六日，救兵至，又陣于清渠，我師敗績。以冒暑毒，師人多病，遂收兵赴鳳翔。」</span>今從<span class="shu-ming">舊傳</span>。</span>中外戒嚴。</p>
<p class="em2 strong" id="p63"><a class="gg-link" href="#p63" onclick="return changeColor(this);"></a>是時府庫無蓄積，朝廷以官爵賞功，諸將出征，皆給空名告身，自開府、特進、列卿、大將軍，下至中郎、郎將，聽臨事注名。其後又聽以信牒授人官爵，有至異姓王者。<span class="jiazhu">信牒者，未有告身，先給牒以爲信也。</span>諸軍但以職任相統攝，不復計官爵高下。及清渠之敗，復以官爵收散卒。<span class="jiazhu">恐其潰散，畏罪而歸賊，復以官爵收之。復，扶又翻。</span>由是官爵輕而貨重，大將軍告身一通，纔易一醉。凡應募入軍者，一切衣金紫，至有朝士僮僕衣金紫，稱大官，而執賤役者。<span class="jiazhu">衣，於旣翻。</span>名器之濫，至是而極焉。</p>
<p class="em2 strong" id="p64"><a class="gg-link" href="#p64" onclick="return changeColor(this);"></a><span class="yinwen">26</span>房琯性高簡，時國家多難，<span class="jiazhu">難，乃旦翻。</span>而琯多稱病不朝謁，<span class="jiazhu">朝，直遙翻。</span>不以職事爲意，日與庶子劉秩、諫議大夫李揖，高談釋、老，或聽門客董庭蘭鼓琴，庭蘭以是大招權利。御史奏庭蘭贓賄，丁巳，罷琯爲太子少師。<span class="jiazhu">房琯旣敗師而不思補過，罷之爲散官，猶輕典也。</span>以諫議大夫張鎬爲中書侍郎、同平章事。上常使僧數百人爲道場於內，晨夜誦佛。鎬諫曰：<span class="yinhao">「帝王當脩德以弭亂安人，未聞飯僧可致太平也！」</span>上然之。<span class="jiazhu">飯，扶晚翻。</span></p>
<p class="em2 strong" id="p65"><a class="gg-link" href="#p65" onclick="return changeColor(this);"></a><span class="yinwen">27</span>庚甲，上皇追册上母楊妃爲元獻皇后。<span class="jiazhu">妃，隋納言士達之曾孫，景雲初，入東宮爲良媛，實生上。</span></p>
<p class="em2 strong" id="p66"><a class="gg-link" href="#p66" onclick="return changeColor(this);"></a><span class="yinwen">28</span>山南東道節度使魯炅守南陽，賊將武令珣、田承嗣相繼攻之。城中食盡，一鼠直錢數百，餓死者相枕藉。<span class="jiazhu">枕，職任翻。</span>上遣宦官將軍曹日昇往宣慰，<span class="jiazhu">以宦官而爲將軍，故謂之宦官將軍。</span>圍急，不得入。日昇請單騎入致命，襄陽太守魏仲犀不許。會顏眞卿自河北至，<span class="jiazhu">是年夏四月，顏眞卿已自荊、襄北詣靈武。曹日昇之至襄陽，蓋在四月之前。</span>曰：<span class="yinhao">「曹將軍不顧萬死以致帝命，何爲沮之！借使不達，不過亡一使者；達，則一城之心固矣。」</span>日昇與十騎偕往，賊畏其銳，不敢逼。城中自謂望絕，及見日昇，大喜。日昇復爲之至襄陽取糧，<span class="jiazhu">復，扶又翻。</span>以千人運糧而入，賊不能遏。炅在圍中凡周歲，<span class="jiazhu">去年五月賊圍南陽，至是周歲。</span>晝夜苦戰，力竭不能支，壬戌夜，開城帥餘兵數千突圍而出，奔襄陽。承嗣追之，轉戰二日，不能克而還。<span class="jiazhu">帥，讀曰率。還，音旋，又如字。</span>時賊欲南侵江、漢，賴炅扼其衝要，南夏得全。<span class="jiazhu">夏，戶雅翻。</span></p>
<p class="em2 strong" id="p67"><a class="gg-link" href="#p67" onclick="return changeColor(this);"></a><span class="yinwen">29</span>司空郭子儀詣闕請自貶；<span class="jiazhu">以清渠之敗也。</span>甲子，以子儀爲左僕射。</p>
<p class="em2 strong" id="p68"><a class="gg-link" href="#p68" onclick="return changeColor(this);"></a><span class="yinwen">30</span>尹子奇益兵圍睢陽益急，張巡於城中夜鳴鼓嚴隊，若將出擊者；賊聞之，達旦儆備。旣明，巡乃寢兵絕鼓。賊以飛樓瞰城中，無所見，遂解甲休息。巡與將軍南霽雲、<span class="jiazhu">南，姓也。周有南仲，魯有大夫南遺。</span>郎將雷萬春等十餘將各將五十騎開門突出，直衝賊營，至子奇麾下，營中大亂，斬賊將五十餘人，殺士卒五千餘人。巡欲射子奇而不識，乃剡蒿爲矢，<span class="jiazhu">射，而亦翻；下雲射同。剡，以冉翻，削也。</span>中者喜，<span class="jiazhu">中，竹仲翻。</span>謂巡矢盡，走白子奇，乃得其狀。使霽雲射之，喪其左目，幾獲之。<span class="jiazhu">喪，息浪翻。幾，居使翻。</span>子奇乃收軍退還。</p>
<p class="em2 strong" id="p69"><a class="gg-link" href="#p69" onclick="return changeColor(this);"></a><span class="yinwen">31</span>六月，<span class="jiaozhusup">〔章：十二行本「月」下有「癸未」二字；乙十一行本同；孔本同；張校同；退齋校同。〕</span>田乾眞圍安邑。會陝郡賊將楊務欽密謀歸國，河東太守馬承光以兵應之，務欽殺城中諸將不同己者，翻城來降。乾眞解安邑，遁去。</p>
<p class="em2 strong" id="p70"><a class="gg-link" href="#p70" onclick="return changeColor(this);"></a><span class="yinwen">32</span>將軍王去榮以私怨殺本縣令，當死。<span class="jiazhu">王去榮，富平人。</span>上以其善用礮，壬辰，敕免死，以白衣於陝郡效力。<span class="jiazhu">時陝郡新復，介居兩京之間，賊所必攻也。上欲免去榮之死而收其力用，而不計其隳國法也。<span class="shu-ming">考異</span>曰：<span class="shu-ming">實錄</span>云：<span class="yinhao">「於河東承天軍效力。」</span>據<span class="shu-ming">賈至集</span>，陝郡也。今從之。</span>中書舍人賈至不卽行下，<span class="jiazhu">下，遐嫁翻；下上下同。</span>上表，以爲：<span class="yinhao">「去榮無狀，殺本縣之君。<span class="shu-ming">易</span>曰：『臣弒其君，子弒其父，非一朝一夕之故，其所由來者漸矣。』<span class="jiazhu"><span class="shu-ming">易·坤卦·文言</span>之辭。</span>若縱去榮，可謂生漸矣。議者謂陝郡初復，非其人不可守。然則他無去榮者，何以亦能堅守乎？陛下若以礮石一能卽免殊死，今諸軍技藝絕倫者，<span class="jiazhu">技，渠綺翻。</span>其徒寔繁。必恃其能，所在犯上，復何以止之！<span class="jiazhu">復，扶又翻。</span>若止捨去榮而誅其餘者，則是法令不一而誘人觸罪也。<span class="jiazhu">誘，音酉。</span>今惜一去榮之材而不殺，必殺十如去榮之材者，不亦其傷益多乎！夫去榮，逆亂之人也，焉有逆於此而順於彼，亂於富平而治於陝郡，悖於縣君而不悖於大君歟！<span class="jiazhu">夫，音扶。去榮，縣民也。縣令，則其君也。大君，謂天子。治，直吏翻。悖，蒲妹翻，又蒲沒翻。</span>伏惟明主全其遠者、大者，則禍亂不日而定矣。」</span>上下其事，令百官議之。<span class="jiazhu">下，戶嫁翻。</span></p>
<p class="em2 strong" id="p71"><a class="gg-link" href="#p71" onclick="return changeColor(this);"></a>太子太師韋見素等議，以爲：<span class="yinhao">「法者天地大典，帝王猶不敢擅殺，是<span class="jiaozhusup">〔章：十二行本「是」上有「而小人得擅殺」六字；乙十一行本同；孔本同；張校同；退齋校同。〕</span>臣下之權過於人主也。<span class="jiazhu">過，古禾翻，又古臥翻。</span>去榮旣殺人不死，則軍中凡有技能者，亦自謂無憂，所在暴橫。<span class="jiazhu">技，渠綺翻。橫，戶孟翻。</span>爲郡縣者，不亦難乎！陛下爲天下主，愛無親疏，得一去榮而失萬姓，何利之有！於律，殺本縣令，列於十惡。<span class="jiazhu">唐初，房玄齡依隋定律，有十惡之條：一曰謀反，二曰謀大逆，三曰謀叛，四曰謀惡逆，五曰不道，六曰大不敬，七曰不孝，八曰不睦，九曰不義，十曰內亂。犯十惡者，不得依議請之例。其不義之條，註曰：謂殺本屬府主、刺史、縣令，見受業師，吏卒殺本部五品已上官長，及聞夫喪匿不舉哀，若作樂、釋服從吉及改嫁。</span>而陛下寬之，王法不行，人倫道屈，臣等奉詔，不知所從。夫國以法理，軍以法勝；有恩無威，慈母不能使其子。陛下厚養戰士而每戰少利，豈非無法邪！<span class="jiazhu">夫，音扶。少，始紹翻。邪，音耶。</span>今陝郡雖要，不急於法也。有法則海內無憂不克，況陝郡乎！無法則陝郡亦不可守，得之何益！而去榮末技，陝郡不以之存亡；王法有無，國家乃爲之輕重。此臣等所以區區願陛下守貞觀之法。」</span>上竟捨之。<span class="jiazhu">陝，失冉翻。觀，古玩翻。</span>至，曾之子也。<span class="jiazhu">賈曾見二百十卷先天元年。</span></p>
<p class="em2 strong" id="p72"><a class="gg-link" href="#p72" onclick="return changeColor(this);"></a><span class="yinwen">33</span>南充土豪何滔作亂，執本郡防禦使楊齊魯；<span class="jiazhu">南充郡，果州。</span>劍南節度使盧元裕發兵討平之。<span class="jiazhu">使，疏吏翻。</span></p>
<p class="em2 strong" id="p73"><a class="gg-link" href="#p73" onclick="return changeColor(this);"></a><span class="yinwen">34</span>秋，七月，河南節度使賀蘭進明克高密、琅邪，殺賊二萬餘人。<span class="jiazhu">邪，音耶。</span></p>
<p class="em2 strong" id="p74"><a class="gg-link" href="#p74" onclick="return changeColor(this);"></a><span class="yinwen">35</span>戊申夜，蜀郡兵郭千仞等反，六軍兵馬使陳玄禮、劍南節度使李峘討誅之。<span class="jiazhu">峘，胡登翻。</span></p>
<p class="em2 strong" id="p75"><a class="gg-link" href="#p75" onclick="return changeColor(this);"></a><span class="yinwen">36</span>壬子，尹子奇復徵兵數萬，攻睢陽。先是，許遠於城中積糧至六萬石，<span class="jiazhu">睢，音雖。復，扶又翻。先，悉薦翻。</span>虢王巨以其半給濮陽、濟陰二郡，<span class="jiazhu">濮，博木翻。濟，子禮翻。</span>遠固爭之，不能得；旣而濟陰得糧，遂以城叛，而睢陽城至是食盡。將士人廩米日一合，<span class="jiazhu"><span class="yinhao">「廩」</span>，當作<span class="yinhao">「稟」</span>，音筆錦翻，給也。合，音閤。十龠爲合。</span>雜以茶紙、樹皮爲食，而賊糧運通，兵敗復徵。<span class="jiazhu">復，扶又翻。</span>睢陽將士死不加益，諸軍饋救不至，士卒消耗至一千六百人，皆飢病不堪鬬，遂爲賊所圍，張巡乃脩守具以拒之。賊爲雲梯，勢如半虹，<span class="jiazhu">杜佑曰：以大木爲牀，下置六輪，上立雙牙，牙有檢梯，節長丈二尺，有四桄，桄相去四尺，勢微回遞互相檢，飛於雲間以窺城中。有上城梯，首冠雙轆轤，枕城而上，謂之飛雲梯。</span>置精卒二百於其上，推之臨城，<span class="jiazhu">推，吐雷翻。</span>欲令騰入。巡豫於城鑿三穴，候梯將至，於一穴中出大木，末置鐵鉤，鉤之使不得退；一穴中出一木，拄之使不得進，一穴中出一木，木末置鐵籠，盛火焚之，其梯中折，<span class="jiazhu">盛，時征翻。折，而設翻。</span>梯上卒盡燒死。賊又以鉤車鉤城上棚閣，<span class="jiazhu">棚閣者，於城上架木爲棚，跳出城外四五尺許，上有屋宇，以蔽風雨，戰士居之，以臨禦外敵，今人謂之敵樓。</span>鉤之所及，莫不崩陷。巡以大木，末置連鎖，鎖末置大鐶，搨其鉤頭，<span class="jiazhu">鐶，蘇果翻。搨，吐盍翻。</span>以革車拔之入城，截其鉤頭而縱車令去。賊又造木驢攻城，巡鎔金汁灌之，應投銷鑠。賊又於城西北隅以土囊積柴爲磴道，<span class="jiazhu">磴，都鄧翻。</span>欲登城。巡不與爭利，每夜，潛以松明、乾藁投之於中，<span class="jiazhu">松明者，松枯而油存，可燎之以爲明。乾，音干。</span>積十餘日，賊不之覺，因出軍大戰，使人順風持火焚之，賊不能救，經二十餘日，火方滅。巡之所爲，皆應機立辦，賊服其智，不敢復攻。遂於城外穿三重壕，立木栅以守巡，<span class="jiazhu">復，扶又翻。重，直龍翻。</span>巡亦於內作壕以拒之。</p>
<p class="em2 strong" id="p76"><a class="gg-link" href="#p76" onclick="return changeColor(this);"></a><span class="yinwen">37</span>丁巳，賊將安武臣攻陝郡，楊務欽戰死，賊遂屠陝。<span class="jiazhu">以孤城介居強寇之間，外無救援，宜其受屠。</span></p>
<p class="em2 strong" id="p77"><a class="gg-link" href="#p77" onclick="return changeColor(this);"></a><span class="yinwen">38</span>崔渙在江南選補，冒濫者衆，八月，<span class="jiaozhusup">〔章：十二行本「月」下有「甲申」二字；乙十一行本同。〕</span>罷渙爲餘杭太守、<span class="jiazhu">杭州，餘杭郡。隋於餘杭縣置杭州，後自餘杭移治錢唐，後又移治柳浦，今州城是也。餘杭，漢古縣也。<span class="shu-ming">寰宇記</span>曰：禹捨舟登陸於此，因名餘杭。</span>江東采訪·防禦使。</p>
<p class="em2 strong" id="p78"><a class="gg-link" href="#p78" onclick="return changeColor(this);"></a><span class="yinwen">39</span>以張鎬兼河南節度、采訪等使，代賀蘭進明。</p>
<p class="em2 strong" id="p79"><a class="gg-link" href="#p79" onclick="return changeColor(this);"></a><span class="yinwen">40</span>靈昌太守許叔冀爲賊所圍，救兵不至，拔衆奔彭城。<span class="jiazhu"><span class="shu-ming">考異</span>曰：<span class="shu-ming">實錄</span>云：<span class="yinhao">「拔其衆南投睢陽郡。」</span>按<span class="shu-ming">張中丞傳</span>云：<span class="yinhao">「許叔冀在譙郡。」</span>蓋叔冀欲投睢陽，爲賊所圍，遂投彭城、譙郡耳。今從<span class="shu-ming">新紀</span>。</span></p>
<p class="em2 strong" id="p80"><a class="gg-link" href="#p80" onclick="return changeColor(this);"></a><span class="yinwen">41</span>睢陽士卒死傷之餘，纔六百人，張巡、許遠分城而守之，巡守東北，遠守西南，與士卒同食茶紙，不復下城。賊士攻城者，巡以逆順說之，往往棄賊來降，爲巡死戰，前後二百餘人。<span class="jiazhu">復，扶又翻。說，式芮翻。爲，于僞翻。</span></p>
<p class="em2 strong" id="p81"><a class="gg-link" href="#p81" onclick="return changeColor(this);"></a>是時，許叔冀在譙郡，尙衡在彭城，賀蘭進明在臨淮，<span class="jiazhu">漢武帝置臨淮郡，後漢明帝更名下邳，其疆域廣矣。梁於漢徐縣地置高平郡，隋開皇十八年，廢郡爲徐城縣，屬泗州下邳郡，時泗州治宿預也。武后長安四年，割徐城南界兩鄕，於沙熟、淮口置臨淮縣。開元二十三年，移泗州治臨淮；天寶元年，更爲臨淮郡。</span>皆擁兵不救。城中日蹙，巡乃令南霽雲將三十騎犯圍而出，告急於臨淮。霽雲出城，賊衆數萬遮之，霽雲直衝其衆，左右馳射，賊衆披靡，<span class="jiazhu">披，普彼翻。</span>止亡兩騎。旣至臨淮，見進明，進明曰：<span class="yinhao">「今日睢陽不知存亡，兵去何益！」</span>霽雲曰：<span class="yinhao">「睢陽若陷，霽雲請以死謝大夫。且睢陽旣拔，卽及臨淮，譬如皮毛相依，安得不救！」</span>進明愛霽雲勇壯，不聽其語，強留之，<span class="jiazhu">強，其兩翻。</span>具食與樂，延霽雲坐。霽雲慷慨，泣且語曰：<span class="yinhao">「霽雲來，<span class="jiaozhusup">〔章：十二行本「來」下有「時」字；乙十一行本同；孔本同。〕</span>睢陽之人不食月餘矣！霽雲雖欲獨食，且不下咽。<span class="jiazhu">咽，烏前翻，喉也。</span>大夫坐擁強兵，觀睢陽陷沒，曾無分災救患之意，豈忠臣義士之所爲乎！」</span>因齧落一指以示進明，<span class="jiazhu"><span class="shu-ming">考異</span>曰：韓愈<span class="shu-ming">書張中丞傳後</span>云：<span class="yinhao">「因拔所佩刀斷一指，血淋漓，以示賀蘭。一座大驚，皆感激，爲雲泣下。」</span>按柳宗元<span class="shu-ming">霽雲碑</span>云：<span class="yinhao">「自噬其指曰：『噉此足矣。』」</span>今從<span class="shu-ming">舊傳</span>。</span>曰：<span class="yinhao">「霽雲旣不能達主將之意，請留一指以示信歸報。」</span>座中往往爲泣下。<span class="jiazhu">爲，于僞翻。</span></p>
<p class="em2 strong" id="p82"><a class="gg-link" href="#p82" onclick="return changeColor(this);"></a>霽雲察進明終無出師意，遂去。至寧陵，與城使廉坦同將步騎三千人，<span class="jiazhu">張巡自寧陵入睢陽，蓋使廉坦守寧陵城。城使，巡所署置也。將，卽亮翻。使，疏吏翻。</span>閏月，戊申夜，冒圍，且戰且行，至城下，大戰，壞賊營，<span class="jiazhu">壞，音怪。</span>死傷之外，僅得千人入城。城中將吏知無救，皆慟哭。賊知援絕，圍之益急。</p>
<p class="em2 strong" id="p83"><a class="gg-link" href="#p83" onclick="return changeColor(this);"></a>初，房琯爲相，惡賀蘭進明，<span class="jiazhu">事見去載十月。惡，烏路翻。</span>以爲河南節度使，以許叔冀爲進明都知兵馬使，俱兼御史大夫。叔冀自恃麾下精銳，且官與進明等，不受其節制。故進明不敢分兵，非惟疾巡、遠功名，亦懼爲叔冀所襲也。<span class="jiazhu">史言房琯以私憾進明，用許叔冀以制其肘腋，使不敢出兵救巡、遠。然以進明之才，借使出兵，亦未必能制勝。</span></p>
<p class="em2 strong" id="p84"><a class="gg-link" href="#p84" onclick="return changeColor(this);"></a><span class="yinwen">42</span>戊辰，上勞饗諸將，<span class="jiazhu">勞，力到翻。</span>遣攻長安，謂郭子議曰：<span class="yinhao">「事之濟否，在此行也！」</span>對曰：<span class="yinhao">「此行不捷，臣必死之！」</span><span class="jiazhu"><span class="shu-ming">考異</span>曰：<span class="shu-ming">汾陽家傳</span>：<span class="yinhao">「閏八月二十三日，肅宗授代宗鉞，俾誅元惡，詔公爲副元帥。二十三日，出鳳翔。」</span><span class="shu-ming">實錄</span>：<span class="yinhao">「九月，丁亥，元帥領兵十五萬辭出。」</span>又云：<span class="yinhao">「戊子，回紇葉護至扶風。」</span>蓋郭子儀以閏月二十三日先行屯扶風，九月十二日廣平乃發也。</span></p>
<p class="em2 strong" id="p85"><a class="gg-link" href="#p85" onclick="return changeColor(this);"></a><span class="yinwen">43</span>辛未，御史大夫崔光遠破賊於駱谷。光遠行軍司馬王伯倫、判官李椿將二千人攻中渭橋，殺賊守橋者千人，乘勝至苑門。<span class="jiazhu">長安苑門也。</span>賊有先屯武功者聞之，奔歸，遇於苑北，合戰，殺伯倫，擒椿送洛陽。然自是賊不復屯武功矣。<span class="jiazhu">復，扶又翻；下同。</span></p>
<p class="em2 strong" id="p86"><a class="gg-link" href="#p86" onclick="return changeColor(this);"></a><span class="yinwen">44</span>賊屢攻上黨，常爲節度使程千里所敗。<span class="jiazhu">敗，補邁翻。</span>蔡希德復引兵圍上黨。<span class="jiazhu">上黨郡，潞州。爲程千里被擒張本。</span></p>
</div></body></html>