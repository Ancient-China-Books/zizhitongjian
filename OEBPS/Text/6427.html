<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百八十三·後晉紀四·高祖聖文章武明德孝皇帝下·齊王上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="後晉紀四">後晉紀四</span></span></h1>
<p><span class="jiazhu">起玄黓攝提格<span class="biaozhusup" data-rel="（壬寅）"></span>，盡閼逢執徐<span class="biaozhusup" data-rel="（甲辰）"></span>正月，凡二年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高祖聖文章武明德孝皇帝下">高祖聖文章武明德孝皇帝下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="天福七年">天福七年</span></span><span class="biaozhusup" data-rel="（壬寅、西元九四二年）"></span></p>
<p class="em2 strong"><span class="yinwen">1</span>春，正月，丁巳，鎭州牙將自西郭水碾門導官軍入城，<span class="jiazhu">碾，魚蹇翻。水碾，水磑也。</span>殺守陴民二萬人，<span class="jiazhu">陴，頻彌翻。</span>執安重榮，斬之。杜重威殺導者，自以爲功。庚申，重榮首至鄴都，帝命漆之，函送契丹。<span class="jiazhu">重，直龍翻。</span></p>
<p class="em2 strong"><span class="yinwen">2</span>癸亥，改鎭州爲恆州，成德軍爲順國軍。<span class="jiazhu">鎭州本恆州，唐避穆宗名改焉。今以安重榮反，改州名從舊，又改軍號。恆，胡登翻。</span></p>
<p class="em2 strong"><span class="yinwen">3</span>丙寅，以門下侍郎、同平章事趙瑩爲侍中，以杜重威爲順國節度使兼侍中。</p>
<p class="em2 strong">安重榮私財及恆州府庫，重威盡有之，帝知而不問。又表衞尉少卿范陽王瑜爲副使，瑜爲之重斂於民，恆人不勝其苦。<span class="jiazhu">少，詩照翻。爲之，于僞翻。斂，力贍翻。勝，音升。</span></p>
<p class="em2 strong"><span class="yinwen">4</span>張式父鐸詣闕訟冤。<span class="jiazhu">張彥澤殺張式事見上卷上年。</span>壬午，以河陽節度使王周爲彰義節度使，代張彥澤。</p>
<p class="em2 strong"><span class="yinwen">5</span>閩主曦立皇后李氏，同平章事眞之女也；嗜酒剛愎，<span class="jiazhu">愎，蒲逼翻。</span>曦寵而憚之。</p>
<p class="em2 strong"><span class="yinwen">6</span>彰武節度使丁審琪，養部曲千人，縱之爲暴於境內；軍校賀行政與諸胡相結爲亂，攻延州，帝遣曹州防禦使何重建將兵救之，同、鄜援兵繼至，乃得免。<span class="jiazhu">校，戶敎翻。鄜，方無翻。</span>二月，癸巳，以重建爲彰武留後，召審琪歸朝。重建，雲、朔間胡人也。</p>
<p class="em2 strong"><span class="yinwen">7</span>唐左丞相宋齊丘固求豫政事，唐主聽入中書；又求領尙書省，乃罷侍中壽王景遂判尙書省，更領中書、門下省，<span class="jiazhu">更，工衡翻。</span>以齊丘知尙書省事；其三省事並取齊王璟參決。<span class="jiazhu">所以制宋齊丘。</span>齊丘視事數月，親吏夏昌圖盜官錢三千緡，齊丘判貸其死；唐主大怒，斬昌圖。<span class="jiazhu">夏，戶雅翻。</span>齊丘稱疾，請罷省事，從之。</p>
<p class="em2 strong"><span class="yinwen">8</span>涇州奏遣押牙陳延暉持敕書詣涼州，州中將吏請延暉爲節度使。</p>
<p class="em2 strong"><span class="yinwen">9</span>三月，閩主曦立長樂王亞澄爲閩王。<span class="jiazhu">樂，音洛。</span></p>
<p class="em2 strong"><span class="yinwen">10</span>張彥澤在涇州，擅發兵擊諸胡，兵皆敗沒，調民馬千餘匹以補之。<span class="jiazhu">調，徒釣翻。</span>還至陝，<span class="jiazhu">自涇州代還至陝。還，從宣翻。陝，失冉翻。</span>獲亡將楊洪，乘醉斷其手足而斬之。<span class="jiazhu">斷，音短。</span>王周奏彥澤在鎭貪殘不法二十六條，民散亡者五千餘戶。<span class="jiazhu">王周代彥澤，故得奏其在鎭事。</span>彥澤旣至，帝以其有軍功，又與楊光遠連姻，釋不問。<span class="jiazhu">歐《史》，張彥澤與帝連姻，又討范延光有功。</span></p>
<p class="em2 strong">夏，四月，己未，右諫議大夫鄭受益上言：<span class="yinhao">「楊洪所以被屠，由陛下去歲送張式與彥澤，使之逞志，致彥澤敢肆凶殘，無所忌憚。見聞之人無不切齒，而陛下曾不動心，一無詰讓；淑慝莫辨，<span class="jiazhu">詰，去吉翻，問也。讓，責也。慝，吐得翻。</span>賞罰無章。中外皆言陛下受彥澤所獻馬百匹，聽其如是，臣竊爲陛下惜此惡名，<span class="jiazhu">爲，于僞翻。受獻而釋有罪，是惡名也。</span>乞正彥澤罪法以湔洗聖德。」</span><span class="jiazhu">湔，則前翻。</span>疏奏，留中。受益，從讜之兄子也。<span class="jiazhu">鄭從讜見《唐僖宗紀》。讜，音黨。</span></p>
<p class="em2 strong">庚申，刑部郎中李濤等伏閤極論彥澤之罪，語甚切至。<span class="jiazhu">伏閤者，伏閤門下奏事，閤門使以聞。</span>辛酉，敕：<span class="yinhao">「張彥澤削一階，降爵一級。<span class="jiazhu">階，武散階。爵級，封爵之級。</span>張式父及子弟皆拜官。涇州民復業者，減其傜賦。」</span>癸亥，李濤復與兩省及御史臺官伏閤<span class="jiazhu">復，扶又翻。兩省官，中書、門下省官也。</span>奏彥澤罰太輕，請論如法。帝召濤面諭之。濤端笏前迫殿陛，聲<span class="jiaozhusup">【章：十二行本「聲」上有「論辨」二字；乙十一行本同；孔本同；張校同；退齋校同。】</span>色俱厲。帝怒，連叱之，濤不退。帝曰：<span class="yinhao">「朕已許彥澤不死。」</span>濤曰：<span class="yinhao">「陛下許彥澤不死，不可負；不知范延光鐵券安在！」</span><span class="jiazhu">謂許范延光以不死，而楊光遠殺之也，事見上卷五年。</span>帝拂衣起，入禁中。丙寅，以彥澤爲左龍武大將軍。<span class="jiazhu">爲張彥澤爲契丹用以殘滅晉國、李濤詣彥澤而不懼張本。</span></p>
<p class="em2 strong"><span class="yinwen">11</span>漢高祖寢疾，以其子秦王弘度、晉王弘熙皆驕恣，少子越王弘昌孝謹有智識，<span class="jiazhu">少，詩照翻。</span>與右僕射兼西御院使王翷謀出弘度鎭邕州，弘熙鎭容州，而立弘昌。<span class="jiazhu">爲弘熙殺弘昌及翷張本。翷，求仁翻。</span>制命將行，會崇文使蕭益入問疾，以其事訪之。益曰：<span class="yinhao">「立嫡以長，違之必亂。」</span>乃止。<span class="jiazhu">蕭益引經義以沮立弘昌之義。長，知兩翻。</span></p>
<p class="em2 strong">丁丑，高祖殂。<span class="jiazhu">年五十四。</span></p>
<p class="em2 strong">高祖爲人辯察，多權數，好自矜大，常謂中國天子爲<span class="yinhao">「洛州刺史」</span>。<span class="jiazhu">好，呼到翻。以中國天子都洛陽，洛陽之地，蓋本洛州刺史所治也。言其政令不能及遠，特昔時洛州刺史之任耳。</span>嶺南珍異所聚，每窮奢極麗，宮殿悉以金玉珠翠爲飾。用刑慘酷，有灌鼻、割舌、支解、刳剔、炮炙、烹蒸之法；或聚毒蛇水中，以罪人投之，謂之水獄。同平章事楊洞潛諫，不聽。末年尤猜忌；以士人多爲子孫計，故專任宦官，由是其國中宦者大盛。<span class="jiazhu">自劉龑之後，專任宦者，謂百官爲門外人，傳至於鋹而國亡矣。</span></p>
<p class="em2 strong">秦王弘度卽皇帝位，更名玢；<span class="jiazhu">更，工衡翻。玢，府巾翻。</span>以弘熙輔政，改元光天；尊母趙昭儀曰皇太妃。</p>
<p class="em2 strong"><span class="yinwen">12</span>契丹以晉招納吐谷渾，遣使來讓。帝憂悒不知爲計；五月，己亥，始有疾。<span class="jiazhu">悒，乙及翻。</span></p>
<p class="em2 strong"><span class="yinwen">13</span>乙巳，尊太妃劉氏爲皇太后。太后，帝之庶母也。<span class="jiazhu">徐無黨曰：帝所生母也。</span></p>
<p class="em2 strong"><span class="yinwen">14</span>唐丞相、太保宋齊丘旣罷尙書省，不復朝謁。<span class="jiazhu">復，扶又翻。朝，直遙翻；下同。</span>唐主遣壽王景遂勞問，<span class="jiazhu">勞，力到翻。</span>許鎭洪州，始入朝。</p>
<p class="em2 strong">唐主與之宴，酒酣，齊丘曰：<span class="yinhao">「陛下中興，臣之力也，柰何忘之！」</span>唐主怒曰：<span class="yinhao">「公以遊客干朕，<span class="jiazhu">事見二百六十六卷梁太祖乾化二年。</span>今爲三公，亦足矣。乃與人言朕烏喙如句踐，難與共安樂，有之乎？」</span><span class="jiazhu">越范蠡遺文種書，言越王爲人，長頸烏喙，可與同患難，不可與同安樂。句，讀如鉤。樂，讀如洛。</span>齊丘曰：<span class="yinhao">「臣實有此言。臣爲遊客時，陛下乃偏裨耳。今日殺臣可矣。」</span>明日，唐主手詔謝之曰：<span class="yinhao">「朕之褊性，<span class="jiazhu">褊，補典翻。</span>子嵩平昔所知。少相親，老相怨，可乎！」</span><span class="jiazhu">少，詩照翻。自古君臣之間，豈無親故，未有如宋齊丘之挾舊矜功，唐主之啓寵納侮者也。</span></p>
<p class="em2 strong">丙午，以齊丘爲鎭南節度使。<span class="jiazhu">踐洪州之約。宋齊丘本洪州進士，寵之以衣錦也。</span></p>
<p class="em2 strong"><span class="yinwen">15</span>帝寢疾，一旦，馮道獨對。帝命幼子重睿出拜之，又令宦者抱重睿置道懷中，其意蓋欲道輔立之。<span class="jiazhu">重，直龍翻。《考異》曰：《漢高祖實錄》：<span class="yinhao">「晉高祖大漸，召近臣屬之曰：『此天下，明宗之天下，寡人竊而處之久矣。寡人旣謝，當歸許王，寡人之願也。』」</span>此說難信。今從薛《史》。</span></p>
<p class="em2 strong">六月，乙丑，帝殂。<span class="jiazhu">年五十一。《五代會要》，殂於鄴都大內之保昌殿。</span></p>
<p class="em2 strong">道與天平節度使、侍衞馬步都虞候景延廣議，以國家多難，宜立長君，乃奉廣晉尹齊王重貴爲嗣。<span class="jiazhu">晉高祖託孤於馮道，與吳主孫休託孤於濮陽興、張布之事略同。難，乃旦翻。</span>是日，齊王卽皇帝位。延廣以爲己功，始用事，禁都下人無得偶語。<span class="jiazhu">以防姦人謀爲變。</span></p>
<p class="em2 strong">初，高祖疾亟，有旨召河東節度使劉知遠入輔政，齊王寢之；知遠由是怨齊王。<span class="jiazhu">爲劉知遠不入援張本。</span></p>
<p class="em2 strong"><span class="yinwen">16</span>丁卯，尊皇太后曰太皇太后，<span class="jiazhu">高祖之庶母劉氏也。</span>皇后曰皇太后。<span class="jiazhu">高祖之后李氏也。</span></p>
<p class="em2 strong"><span class="yinwen">17</span>閩富沙王延政圍汀州，閩主曦發漳、泉兵五千救之。<span class="jiazhu">《九域志》：泉州西至漳州二百九十五里，漳州西至汀州五百四十里。宋白曰：梁山有漳浦水，一名漳溪水，唐垂拱二年，析泉州之西南置漳州。垂拱之泉州，今之福州也。</span>又遣其將林守亮入尤溪，大明宮使黃敬忠屯尤口，<span class="jiazhu">《九域志》：尤溪縣在南劍州南一百五十五里，蓋王氏初置縣也。尤口，尤溪口也。</span>欲乘虛襲建州；國計使黃紹頗將步卒八千爲二軍聲援。</p>
<p class="em2 strong"><span class="yinwen">18</span>秋，七月，壬辰，太皇太后劉氏殂。</p>
<p class="em2 strong"><span class="yinwen">19</span>閩富沙王延政攻汀州，四十二戰，不克而歸。其將包洪實、陳望，將水軍以禦福州之師；丁酉，遇於尤口。<span class="jiazhu">尤溪口。</span>黃敬忠將戰，占者言時刻未利，按兵不動；洪實等引兵登岸，水陸夾攻之，殺敬忠，俘斬二千級，林守亮、黃紹頗皆遁歸。</p>
<p class="em2 strong"><span class="yinwen">20</span>庚子，大赦。</p>
<p class="em2 strong"><span class="yinwen">21</span>癸卯，加景延廣同平章事，兼侍衞馬步都指揮使。<span class="jiazhu">賞其定策之功也。爲景延廣挾權制上、搆契丹之隙張本。</span></p>
<p class="em2 strong"><span class="yinwen">22</span>勳舊皆欲復置樞密使，<span class="jiazhu">罷樞密使見上卷上年。</span>馮道等三奏，請以樞密舊職讓之；<span class="jiazhu">幷樞密於中書，故謂樞密院舊所典之職爲舊職。</span>帝不許。</p>
<p class="em2 strong"><span class="yinwen">23</span>有神降於博羅縣民家，<span class="jiazhu">博羅，漢古縣，唐屬循州，時爲漢土。《郡國志》：循州有博羅山，浮海而來，傅著羅山，故名博羅。宋朝博羅縣屬惠州。《九域志》：在州北四十五里。宋白曰：博羅縣接境於羅山，故曰博羅；東接龍州，南接西平，西接增城界。</span>與人言而不見其形，閭閻人往占吉凶，多驗，縣吏張遇賢事之甚謹。時循州盜賊羣起，莫相統一，賊帥共禱于神，神大言曰：<span class="yinhao">「張遇賢當爲汝主。」</span>於是<span class="jiaozhusup">【章：十二行本「是」下有「羣帥」二字；乙十一行本同；孔本同。】</span>共奉遇賢，稱中天八國王，改元永樂，<span class="jiazhu">樂，音洛。</span>置百官，攻掠海隅。<span class="jiazhu">循州東南距潮、惠二州，皆海隅之地。</span>遇賢年少，<span class="jiazhu">少，詩照翻。</span>無他方略，諸將但告進退而已。</p>
<p class="em2 strong">漢主以越王弘昌爲都統，循王弘杲爲副以討之，戰于錢帛館。漢兵不利，二王皆爲賊所圍；指揮使陳道庠等力戰救之，得免。東方州縣多爲遇賢所陷。<span class="jiazhu">東方州縣，謂番禺以東州縣也，卽惠、潮之地。《九域志》：廣州東至惠州三百一十五里，又自惠州東至潮州八百一十里。</span>道庠，端州人也。</p>
<p class="em2 strong"><span class="yinwen">24</span>高行周圍襄州踰年，下不。<span class="jiazhu">去年十一月，高行周圍襄州，事始見上卷。</span>城中食盡。奉國軍都虞候曲周王清言於行周曰：<span class="jiazhu">曲周縣，屬洺州。宋熙寧三年，省曲周縣爲鎭，入雞澤縣。</span><span class="yinhao">「賊城已危，我師已老，民力已困，不早迫之，尙何俟乎！」</span>與奉國都指揮使元城劉詞帥衆先登。<span class="jiazhu">元城縣帶魏州。帥，讀曰率。</span>八月，拔之。安從進舉族自焚。</p>
<p class="em2 strong"><span class="yinwen">25</span>甲子，以趙瑩爲中書令。</p>
<p class="em2 strong"><span class="yinwen">26</span>閩主曦遣使以手詔及金器九百、錢萬緡、將吏敕告六百四十通，求和於富沙王延政，延政不受。</p>
<p class="em2 strong">丙寅，閩主曦宴羣臣於九龍殿。從子繼柔不能飲，強之。<span class="jiazhu">從，才用翻。強，其兩翻。</span>繼柔私減其酒，曦怒，幷客將斬之。<span class="jiazhu">王曦之酗虐，孫晧之流也。將，卽亮翻。</span></p>
<p class="em2 strong"><span class="yinwen">27</span>閩人鑄永隆通寶大鐵錢，一當鉛錢百。</p>
<p class="em2 strong"><span class="yinwen">28</span>漢葬天皇大帝于康陵，廟號高祖。</p>
<p class="em2 strong"><span class="yinwen">29</span>唐主自爲吳相，興利除害，變更舊法甚多。<span class="jiazhu">梁均王之貞明四年，唐主始得吳政，吳王隆演之十五年也。</span>及卽位，命法官及尙書删定爲《昇元條》三十卷；<span class="jiazhu">時唐以昇元紀元。</span>庚寅，行之。</p>
<p class="em2 strong"><span class="yinwen">30</span>閩主曦以同平章事候官余廷英爲泉州刺史。廷英貪穢，掠人女子，詐稱受詔采擇以備後宮。事覺，曦遣御史按之。廷英懼，詣福州自歸，曦詰責，將以屬吏；<span class="jiazhu">詰，去吉翻。屬，之欲翻。</span>廷英退，獻買宴錢萬緡。曦悅，明日召見，謂曰：<span class="yinhao">「宴已買矣，皇后貢物安在？」</span>廷英復獻錢於李后，乃遣歸泉州；自是諸州皆別貢皇后物。未幾，復召廷英爲相。<span class="jiazhu">見，賢遍翻。復，扶又翻。幾，居豈翻。史言閩主曦之好貨甚於昶。</span></p>
<p class="em2 strong"><span class="yinwen">31</span>冬，十月，丙子，張遇賢陷循州，殺漢刺史劉傳。</p>
<p class="em2 strong"><span class="yinwen">32</span>楚王希範作天策府，<span class="jiazhu">王舉《天下大定錄》曰：希範建天策府於州城西北，造天策、光政等一十六樓，又造天策、勤政等五堂。</span>極棟宇之盛；戶牖欄檻皆飾以金玉，塗壁用丹砂數十萬斤；<span class="jiazhu">丹砂出辰、溪、潊、錦等州及諸溪峒，皆楚之境內也。《本草圖經》曰：丹砂生深山石崖間，土人穴地數十尺，始見其苗，乃白石也，謂之丹砂床。砂生石上，其塊大者如雞子，小者如石榴顆，狀若芙蓉頭、箭鏃連床者；紫黯若鐵色，而光明瑩澈，碎之，嶄巖作牆壁，又似雲母片可析者，無石彌佳。過此則淘土石中得之。</span>地衣，春夏用角簟，<span class="jiazhu">角簟，剖竹爲細篾，織之，藏節去筠，瑩滑可愛；南蠻或以白藤爲之。</span>秋冬用木綿。<span class="jiazhu">木綿，今南方多有焉。於春中作畦種之，至夏秋之交結實，至秋半，其實之外皮四裂，中踊出，白如綿。土人取而紡之，織以爲布，細密厚暖，宜以御冬。</span>與子弟僚屬遊宴其間。</p>
<p class="em2 strong"><span class="yinwen">33</span>十一月，庚寅，葬聖文章武明德孝皇帝于顯陵，<span class="jiazhu">陵在河南府壽安縣。</span>廟號高祖。</p>
<p class="em2 strong"><span class="yinwen">34</span>先是河南、北諸州官自賣海鹽，歲收緡錢十七萬；又散蠶鹽斂民錢。<span class="jiazhu">蠶鹽所以裛繭。唐天成二年，敕：每年二月內一度俵散蠶鹽，依夏稅限納錢。宋白曰：周顯德三年，敕齊州蠶鹽於秋苗上俵配，謂之查頭，每一石徵錢三千文；滄、棣、濱、淄、青，每石徵絹一匹。後齊州減徵一半，五州所徵絹加倍。先，悉薦翻。</span>言事者稱民坐私販鹽抵罪者衆，不若聽自販，而歲以官所賣錢直斂於民，謂之食鹽錢；高祖從之。俄而鹽價頓賤，每斤至十錢。</p>
<p class="em2 strong">至是，三司使董遇欲增求羨利，<span class="jiazhu">羨，延面翻。</span>而難於驟變前法，乃重征鹽商，過者七錢，留賣者十錢。由是鹽商殆絕，而官復自賣。<span class="jiazhu">復，扶又翻。</span>其食鹽錢，至今斂之如故。<span class="jiazhu">《五代會要》：時言事者請將食鹽錢於諸道州府，計戶每戶一貫至二百爲五等配之，然後任人逐便興販，旣不虧官，又益百姓。朝廷行之，諸處場務且仍舊。俄而鹽貨頓賤，去出鹽遠處州縣，每斤不過二十。掌事者又難驟改其法，奏請重置稅焉。蓋欲絕興販，歸利於官。場院糶鹽雖多，人戶鹽錢又不放免，民甚苦之。</span></p>
<p class="em2 strong"><span class="yinwen">35</span>閩鹽鐵使、右僕射李仁遇，敏之子，<span class="jiazhu">李敏，閩主昶元妃梁國夫人之父。</span>閩主曦之甥也；年少，美姿容，得幸於曦。<span class="jiazhu">有龍陽之寵也。</span>十二月，以仁遇爲左僕射兼中書侍郎，翰林學士、吏部侍郎李光準爲中書侍郎兼戶部尙書，並同平章事。</p>
<p class="em2 strong">曦荒淫無度，嘗夜宴，光準醉忤旨，<span class="jiazhu">忤，五故翻。</span>命執送都市斬之；吏不敢殺，繫獄中。明日，視朝，<span class="jiazhu">朝，直遙翻。</span>召復其位。是夕，又宴，收翰林學士周維岳下獄。<span class="jiazhu">下，戶嫁翻。</span>吏拂榻待之，曰：<span class="yinhao">「相公昨夜宿此，尙書勿憂。」</span>醒而釋之。他日，又宴，侍臣皆以醉去，獨維岳在。曦曰：<span class="yinhao">「維岳身甚小，何飲酒之多？」</span>左右或曰：<span class="yinhao">「酒有別腸，<span class="jiazhu">此俚俗之常語。</span>不必長大。」</span>曦欣然，命捽維岳下殿，<span class="jiazhu">捽，昨沒翻。</span>欲剖視其酒腸。或曰：<span class="yinhao">「殺維岳，無人<span class="jiaozhusup">【章：十二行本「人」下有「復能」二字；乙十一行本同；孔本同；張校同。】</span>侍陛下劇飲者。」</span>乃捨之。</p>
<p class="em2 strong"><span class="yinwen">36</span>帝之初卽位也，大臣議奉表稱臣告哀於契丹，景延廣請致書稱孫而不稱臣。<span class="jiazhu">景延廣之議，因三年契丹主令高祖稱兒皇帝，用家人之禮致書也。</span>李崧曰：<span class="yinhao">「屈身以爲社稷，何恥之有！<span class="jiazhu">爲，于僞翻。</span>陛下如此，他日必躬擐甲胄，<span class="jiazhu">擐，音宦。</span>與契丹戰，於時悔無益矣。」</span><span class="jiazhu">於時者，於其時也。</span>延廣固爭，馮道依違其間。帝卒從延廣議。<span class="jiazhu">卒，子恤翻。</span>契丹大怒，遣使來責讓，且言：<span class="yinhao">「何得不先承稟，遽卽帝位？」</span>延廣復以不遜語答之。</p>
<p class="em2 strong">契丹盧龍節度使趙延壽欲代晉帝中國，<span class="jiazhu">趙延壽父子欲帝中國之心，已見於屯團柏之時。</span>屢說契丹擊晉，契丹主頗然之。<span class="jiazhu">說，式芮翻。爲契丹入寇張本。</span></p>
<h5><span class="section" id="title-4"><span data-head-description="" data-head-level="h3" data-head-title="齊王上">齊王上</span></span></h5>
<p class=""><span class="jiazhu">諱重貴，高祖兄敬儒之子。</span></p>
<p class="strong"><span class="section" id="title-5"><span data-head-description="" data-head-level="h4" data-head-title="天福八年">天福八年</span></span><span class="biaozhusup" data-rel="（癸卯、西元九四三年）"></span></p>
<p class="em2 strong"><span class="yinwen">1</span>春，正月，癸卯，蜀主以宣徽使兼宮苑使田敬全領永平節度使；敬全，宦者也，引前蜀王承休爲比而命之，<span class="jiazhu">前蜀主王衍使宦者王承休帥秦州，事見二百七十三卷唐莊宗同光二年。《詩》云：殷鑒不遠，在夏后之世。孟昶不能以前蜀之亡國爲鑒，乃引王承休爲比以崇秩宦官，其國至宋而亡，晚矣！</span>國人非之。</p>
<p class="em2 strong"><span class="yinwen">2</span>帝聞契丹將入寇，二月，己未，發鄴都；乙丑，至東京。<span class="jiazhu">帝卽位於鄴都保昌殿柩前，至是始還汴。</span>然猶與契丹問遺相往來，無虛月。<span class="jiazhu">遺，唯季翻。</span></p>
<p class="em2 strong"><span class="yinwen">3</span>唐宣城王景達，剛毅開爽，烈祖愛之，屢欲以爲嗣；<span class="jiazhu">烈祖，卽謂唐主。唐主崩，廟號烈祖，《通鑑》因其國史成文書之。</span>宋齊丘亟稱其才，<span class="jiazhu">亟，去吏翻。</span>唐主以齊王璟年長而止。<span class="jiazhu">長，知兩翻。</span>璟以是怨齊丘。<span class="jiazhu">旣以贊奪嫡之謀怨之，又以爭權誤國怒之，宋齊丘於是不得免矣。</span></p>
<p class="em2 strong">唐主幼子景逷，母种氏有寵，齊王璟母宋皇后稀得進見。唐主如璟宮，遇璟親調樂器，大怒，誚讓者數日。种氏乘間言，景逷雖幼而慧，可以爲嗣。<span class="jiazhu">逷，他歷翻。种，直中翻。見，賢遍翻。誚，才笑翻。間，古莧翻。</span>唐主怒曰：<span class="yinhao">「子有過，父訓之，常事也。國家大計，女子何得預知！」</span>卽命嫁之。<span class="jiazhu">史言唐主明斷，不牽於女寵。</span></p>
<p class="em2 strong">唐主嘗夢吞靈丹，旦而方士史守沖獻丹方，以爲神而餌之，浸成躁急。<span class="jiazhu">自叔孫豹以來，踐妖夢以自禍者多矣。</span>左右諫，不聽。嘗以藥賜李建勳，建勳曰：<span class="yinhao">「臣餌之數日，已覺躁熱，況多餌乎！」</span>唐主曰：<span class="yinhao">「朕服之久矣。」</span>羣臣奏事，往往暴怒；然或有正色論辯中理者，<span class="jiazhu">中，竹仲翻。</span>亦斂容慰謝而從之。</p>
<p class="em2 strong">唐主問道士王栖霞：<span class="yinhao">「何道可致太平？」</span>對曰：<span class="yinhao">「王者治心治身，乃治家國。今陛下尙未未能去飢嗔、飽喜，<span class="jiazhu">治，直之翻。去，羌呂翻。嗔，昌眞翻。</span>何論太平！」</span>宋后自簾中稱歎，以爲至言。凡唐主所賜予，<span class="jiazhu">予，讀曰與。</span>栖霞皆不受。栖霞常爲人奏章，唐主欲爲之築壇。<span class="jiazhu">爲，于僞翻。</span>辭曰：<span class="yinhao">「國用方乏，何暇及此！俟焚章不化，乃當奏請耳。」</span><span class="jiazhu">道士率奏章，自謂上達於天。史言王棲霞異乎挾術以干寵利者。</span></p>
<p class="em2 strong">駕部郎中馮延己，爲齊王元帥府掌書記，性傾巧，與宋齊丘及宣徽副使陳覺相結；同府在己上者，延己稍以計逐之。延己嘗戲謂中書侍郎孫晟曰：<span class="yinhao">「公有何能，爲中書郎？」</span>晟曰：<span class="yinhao">「晟，山東鄙儒，<span class="jiazhu">孫晟，密州高密縣人，奔南，見二百七十六卷唐明宗天成二年。</span>文章不如公，談諧不如公，諂詐不如公。然主上使公與齊王遊處，<span class="jiazhu">處，昌呂翻。</span>蓋欲以仁義輔導之也，豈但爲聲色狗馬之友邪！晟誠無能；<span class="jiaozhusup">【章：十二行本「能」下有「如」字；乙十一行本同；孔本同。】</span>公之能，適足爲國家之禍耳。」</span>延己，歙州人也。<span class="jiazhu">歙，書涉翻。</span></p>
<p class="em2 strong">又有魏岑者，亦在齊王府。給事中常夢錫屢言陳覺、馮延己、魏岑皆佞邪小人，不宜侍東宮；司門郎中判大理寺蕭儼表稱陳覺姦回亂政；唐主頗感悟，未及去。<span class="jiazhu">去，羌呂翻。</span></p>
<p class="em2 strong">會疽發背，祕不令人知，密令醫治之，聽政如故。庚午，疾亟，太醫吳廷裕<span class="jiaozhusup">【嚴：「裕」改「紹」。】</span>遣親信召齊王璟入侍疾。<span class="jiazhu">唐主密令醫治疾，猶可曰欲以鎭安人心。至於危殆召嫡長入侍，乃出於醫師之意，此可以爲法乎！治，直之翻。</span>唐主謂璟曰：<span class="yinhao">「吾餌金石，始欲益壽，乃更傷生，汝宜戒之！」</span>是夕，殂。<span class="jiazhu">年五十六。</span>祕不發喪，下制：<span class="yinhao">「以齊王監國，大赦。」</span></p>
<p class="em2 strong">孫晟恐馮延己等用事，欲稱遺詔令太后臨朝稱制。翰林學士李貽業曰：<span class="yinhao">「先帝嘗云：『婦人預政，亂之本也，』安肯自爲厲階！此必近習姦人之詐也。且嗣君春秋已長，明德著聞，<span class="jiazhu">長，知兩翻。聞，音問。</span>公何得遽爲亡國之言！若果宣行，吾必對百官毀之。」</span>晟懼而止。貽業，蔚之從曾孫也。<span class="jiazhu">李蔚，唐僖宗乾符中爲相。蔚，紆勿翻。從，才用翻。</span></p>
<p class="em2 strong">丙子，始宣遺制。<span class="jiazhu">庚午至丙子七日始發喪。</span>烈祖末年卞急，近臣多罹譴罰。陳覺稱疾，累月不入，及宣遺詔，乃出。蕭儼劾奏：<span class="yinhao">「覺端居私室，以俟升遐，<span class="jiazhu">劾，戶槪翻，又戶得翻。</span>請按其罪。」</span>齊王不許。</p>
<p class="em2 strong">自烈祖相吳，禁壓良爲賤，<span class="jiazhu">買良人子女爲奴婢，謂之壓良爲賤，律之所禁也。</span>令買奴婢者通官作券。馮延己及弟禮部員外郎延魯，俱在元帥府，草遺詔聽民賣男女；意欲自買姬妾，蕭儼駮曰：<span class="jiazhu">駮，北角翻。</span><span class="yinhao">「此必延己等所爲，非大行之命也。<span class="jiazhu">自漢以來，天子升遐，梓宮在殯，稱曰大行皇帝。</span>昔延魯爲東都判官，<span class="jiazhu">東都留守判官也。唐以江都爲東都。</span>已有此請；先帝訪臣，臣對曰：『陛下昔爲吳相，民有鬻男女者，爲出府金，贖而歸之，<span class="jiazhu">爲出，于僞翻。府金，藏府之金也。</span>故遠近歸心。今卽位而反之，使貧人之子爲富人廝役，可乎？』先帝以爲然，將治延魯罪。<span class="jiazhu">治，直之翻。</span>臣以爲延魯愚，無足責。先帝斜封延魯章，抹三筆，持入宮。請求諸宮中，必尙在。」</span>齊王命取先帝時留中章奏千餘道，皆斜封一抹，<span class="jiazhu">凡章奏留中不下者，皆當時不行者也；若其言可行者，則付外施行。</span>果得延魯疏。然以遺詔已行，竟不之改。<span class="jiazhu">聲馮延魯以己私傅益遺制之罪，明底其罰而改之，不亦可乎！史言唐烈祖尙儒，故當國有大故之時，猶有能持正以斷國論者。</span></p>
<p class="em2 strong"><span class="yinwen">4</span>閩富沙王延政稱帝於建州，國號大殷，大赦，改元天德。以將樂縣爲鏞州，<span class="jiazhu">唐武德五年，分邵武置將樂縣，時屬建州，宋屬南劍州。《九域志》：在州南二百四十里。宋白曰：其地在越已有將樂之名。按《後漢書》云：永安三年，析建安之校鄕，置將樂縣。按漢無永安年號，獨吳孫休改元永安耳。樂，音洛。</span>延平鎭爲鐔州。<span class="jiazhu">鐔州，今之南劍州是也。吳分建安置南平縣，晉改爲延平縣。閩王審知立延平鎭，王延政置鐔州；南唐改劍州，取寶劍化龍於延平津以立州也。宋朝混一，始加南字，以別蜀之劍州。鐔，徐林翻，又讀如覃。</span>立皇后張氏。以節度判官潘承祐爲吏部尙書，節度巡官建陽楊思恭爲兵部尙書。<span class="jiazhu">唐武德四年，置建陽縣，屬建州。《九域志》：在州西二百四十里。宋白曰：漢建安元年，割建安縣地爲桐鄕；十年，會稽南部都尉賀齊，分上饒之地兼舊桐鄕置建平縣；晉太元四年，改建平爲建陽縣，因山之陽爲名。</span>未幾，以承祐同平章事，<span class="jiazhu">潘承祐能諫王延政之日尋干戈，而不能諫其舉大號，又俛眉而爲之相，亦復何也！</span>思恭遷僕射，錄軍國軍。</p>
<p class="em2 strong">延政服赭袍視事，然牙參及接鄰國使者，猶如藩鎭禮。</p>
<p class="em2 strong">殷國小民貧，軍旅不息。楊思恭以善聚斂得幸，<span class="jiazhu">斂，力贍翻。</span>增田畝山澤之稅，至於魚鹽蔬果，無不倍征，<span class="jiazhu">征之倍其常數。</span>國人謂之<span class="yinhao">「楊剝皮」</span>。</p>
<p class="em2 strong"><span class="yinwen">5</span>三月，己卯朔，以中書令趙瑩爲晉昌節度使兼中書令；以晉昌節度使兼侍中桑維翰爲侍中。<span class="jiazhu">桑維翰始者居藩鎭而兼侍中，今入朝，正爲門下省長官。</span></p>
<p class="em2 strong"><span class="yinwen">6</span>唐元宗卽位，<span class="jiazhu">本名景通，改名璟，後又改名景。</span>大赦，改元保大。祕書郎韓熙載請俟踰年改元，不從。<span class="jiazhu">古者人君卽位，踰年而後改元，不忍遽改父之道也。</span>尊皇后曰皇太后，<span class="jiazhu">唐烈祖后宋氏。</span>立妃鍾氏爲皇后。</p>
<p class="em2 strong">唐主未聽政，<span class="jiazhu">以居喪，未御正朝聽政。</span>馮延己屢入白事，一日至數四。唐主曰：<span class="yinhao">「書記有常職，何爲如是其煩也！」</span><span class="jiazhu">馮延己時爲齊王掌書記。</span></p>
<p class="em2 strong">唐主爲人謙謹，初卽位，不名大臣，數延公卿論政體，<span class="jiazhu">數，所角翻。</span>李建勳謂人曰：<span class="yinhao">「主上寬仁大度，優於先帝；但性習未定，苟旁無正人，但恐不能守先帝之業耳。」</span><span class="jiazhu">後果如李建勳之言，其僅保江南者幸也。</span></p>
<p class="em2 strong">唐主以鎭南節度使宋齊丘爲太保兼中書令，奉化節度使周宗爲侍中。<span class="jiazhu">《九域志》：南唐置奉化軍節度於江州。</span>唐主以齊丘、宗先朝勳舊，故順人望召爲相，政事皆自決之。</p>
<p class="em2 strong">徙壽王景遂爲燕王，宣城王景達爲鄂王。</p>
<p class="em2 strong">初，唐主爲齊王，知政事，<span class="jiazhu">晉天福三年，唐烈祖徙吳王璟爲齊王；若其輔政，則始於後唐潞王清泰元年，吳睿皇之大和六年也。此蓋言知唐政事時。</span>每有過失，常夢錫常直言規正；始雖忿懟，<span class="jiazhu">懟，直類翻。</span>終以諒直多之。及卽位，許以爲翰林學士，齊丘之黨疾之，坐封駮制書，貶池州判官。池州多遷客，<span class="jiazhu">以罪遷降於外州者，其州人謂之爲遷客。</span>節度使上蔡王彥儔，防制過甚，幾不聊生，<span class="jiazhu">幾，居依翻。</span>惟事夢錫如在朝廷。<span class="jiazhu">王彥儔豈知敬常夢錫哉，以其事唐主於齊府，貶非其罪，必將復召用，故敬之耳。</span></p>
<p class="em2 strong">宋齊丘待陳覺素厚，唐主亦以覺爲有才，遂委任之。馮延己、延魯、魏岑，雖齊邸舊僚，皆依附覺，與休寧查文徽<span class="jiazhu">吳分歙縣置休陽縣，後改曰海陽，晉武帝改曰海寧，隋改曰休寧；唐屬歙州。《九域志》：在州西六十六里。查，鉏加翻，姓也。何承天《姓苑》已有此姓，則江南之有查姓舊矣。</span>更相汲引，侵蠹政事，<span class="jiazhu">更，工衡翻。</span>唐人謂覺等爲<span class="yinhao">「五鬼」</span>。延魯自禮部員外郎遷中書舍人、勤政殿學士，江州觀察使杜昌業聞之，歎曰：<span class="yinhao">「國家所以驅駕羣臣，在官爵而已。若一言稱旨，遽躋通顯，<span class="jiazhu">勤政殿學士，蓋唐烈祖所置，猶中朝之端明殿學士也。稱，尺證翻。</span>後有立功者，何以賞之！」</span>未幾，唐主以岑及文徽皆爲樞密副使。<span class="jiazhu">幾，居豈翻。</span>岑旣得志，會覺遭母喪，岑卽暴揚覺過惡，<span class="jiazhu">暴，顯也。</span>擯斥之。</p>
<p class="em2 strong"><span class="yinwen">7</span>唐置定遠軍於濠州。</p>
<p class="em2 strong"><span class="yinwen">8</span>漢殤帝驕奢，不親政事。高祖在殯，作樂酣飲；夜與倡婦微行，倮男女而觀之。<span class="jiazhu">倡，音昌。倮，魯果翻。</span>左右忤意輒死，無敢諫者；<span class="jiazhu">忤，五故翻。</span>惟越王弘昌及內常侍番禺吳懷恩屢諫，不聽。<span class="jiazhu">番，音潘。</span>常猜忌諸弟，每宴集，令宦者守門，羣臣、宗室，皆露索，然後入。<span class="jiazhu">露體而搜索之，恐其挾懷兵刃也。索，山客翻。</span></p>
<p class="em2 strong">晉王弘熙欲圖之，乃盛飾聲伎，娛悅其意，以成其惡。<span class="jiazhu">伎，巨綺翻。</span>漢主好手搏，弘熙令指揮使陳道庠引力士劉思潮、譚令禋、林少強、林少良、何昌廷等五人習手搏於晉府，<span class="jiazhu">好，呼到翻。少，詩照翻。晉府，弘熙所居第也。</span>漢主聞而悅之。丙戌，與諸王宴於長春宮，觀手搏，至夕罷宴，漢主大醉。弘熙使道庠、思潮等掖漢主，因拉殺之，<span class="jiazhu">年二十四。因扶掖而拉其脅殺之。拉，盧合翻。</span>盡殺其左右。</p>
<p class="em2 strong">明旦，百官諸王莫敢入宮，越王弘昌帥諸弟臨於寢殿，<span class="jiazhu">帥，讀曰率。臨，力鴆翻。</span>迎弘熙卽皇帝位，更名晟，<span class="jiazhu">晟，漢主玢之弟也。更，工衡翻。</span>改元應乾。以弘昌爲太尉兼中書令、諸道兵馬都元帥，知政事，循王弘杲爲副元帥，參預政事。陳道庠及劉思潮等皆受賞賜甚厚。</p>
<p class="em2 strong"><span class="yinwen">9</span>閩主曦納金吾使尙保殷之女，<span class="jiazhu">《考異》曰：《閩錄》作<span class="yinhao">「尙可殷」</span>。今從《十國紀年》。</span>立爲賢妃。妃有殊色，曦嬖之；醉中，妃所欲殺則殺之，所欲宥則宥之。<span class="jiazhu">沈酗于酒，惟婦言是用，商紂所以亡也。嬖，卑義翻。又博計翻。</span></p>
<p class="em2 strong"><span class="yinwen">10</span>夏，四月，戊申朔，日有食之。</p>
<p class="em2 strong"><span class="yinwen">11</span>唐以中書侍郎、同平章事李建勳爲昭武節度使，鎭撫州。<span class="jiazhu">《九域志》：吳置昭武節度於撫州。</span></p>
<p class="em2 strong"><span class="yinwen">12</span>殷將陳望等攻閩福州，<span class="jiazhu">是年二月，王延政建國於建州，號曰殷。</span>入其西郛，旣而敗歸。</p>
<p class="em2 strong"><span class="yinwen">13</span>五月，殷吏部尙書、同平章事潘承祐上書陳十事，大指言：<span class="yinhao">「兄弟相攻，逆傷天理，一也。賦斂煩重，力役無節，二也。<span class="jiazhu">斂，力贍翻。</span>發民爲兵，羇旅愁怨，三也。<span class="jiazhu">民爲兵則疲於征戍，羇旅異鄕，不得反其桑梓，故愁怨。</span>楊思恭奪民衣食，使歸怨於上，羣臣莫敢言，四也。<span class="jiazhu">楊思恭事見上二月。</span>疆土狹隘，多置州縣，增吏困民，五也。<span class="jiazhu">謂置鏞州、鐔州也。</span>除道裹糧，將攻臨汀，<span class="jiazhu">臨汀，汀州也。唐開撫、福二州山洞，置汀州，因長汀爲名，初治新羅，後移治長汀白石村；天寶改爲臨汀郡，乾元復爲州。《九域志》：延平西至臨汀八百里。</span>曾不憂金陵、錢塘乘虛相襲，六也。<span class="jiazhu">唐都金陵，吳越都錢塘。唐兵自撫、信可以襲建州，吳越兵自婺、衢可以襲建州。</span>括高貲戶，財多者補官，逋負者被刑，七也。<span class="jiazhu">被，皮義翻。</span>延平諸津，征果菜魚米，獲利至微，斂怨甚大，八也。與唐、吳越爲鄰，卽位以來，未嘗通使，九也。宮室臺榭，崇飾無度，十也。」</span>殷王延政大怒，<span class="jiazhu"><span class="yinhao">「殷王」</span>當作<span class="yinhao">「殷主」</span>。</span>削承祐官爵，勒歸私第。</p>
<p class="em2 strong"><span class="yinwen">14</span>漢中宗旣立，國中議論詾詾。<span class="jiazhu">言其弒兄自立也。詾，許拱翻。</span>循王弘杲請斬劉思潮等以謝中外，漢主不從。思潮等聞之，譖弘杲謀反，漢主令思潮等伺之。弘杲方宴客，思潮與譚令禋帥衞兵突入，<span class="jiazhu">伺，相吏翻，候也，察也。帥，讀曰率。突入，掩不備。</span>斬弘杲。於是漢主謀盡誅諸弟，以越王弘昌賢而得衆，尤忌之。<span class="jiazhu">弘昌見忌事始上年四月。</span>雄武節度使齊王弘弼，<span class="jiazhu">詳考本末，<span class="yinhao">「雄武」</span>當作<span class="yinhao">「建武」</span>；建武軍邕州。</span>自以居大鎭，懼禍，求入朝；許之。</p>
<p class="em2 strong"><span class="yinwen">15</span>初，閩主曦侍康宗宴，<span class="jiazhu">閩主昶廟號康宗。</span>會新羅獻寶劍，<span class="jiazhu">新羅國之於閩國，其地在海東，通使於閩。</span>康宗舉以示同平章事王倓曰：<span class="yinhao">「此何所施？」</span>倓對曰：<span class="yinhao">「斬爲臣不忠者。」</span>時曦已蓄異志，凜然變色。至是宴羣臣，復有獻劍者，曦命發倓冢，斬其尸。<span class="jiazhu">倓，徒甘翻，又徒濫翻，徒敢翻。復，扶又翻。</span></p>
<p class="em2 strong">校書郎陳光逸謂其友曰：<span class="yinhao">「主上失德，亡無日矣；吾欲死諫。」</span>其友止之，不從，上書諫<span class="jiaozhusup">【章：十二行本「諫」作「陳」；乙十一行本同；張校同。】</span>曦大惡五十事。曦怒，命衞士鞭之數百，不死；以繩繫其頸，懸諸庭樹，久之乃絕。</p>
<p class="em2 strong"><span class="yinwen">16</span>秋，七月，己丑，詔以年饑，國用不足，分遣使者六十餘人於諸道括民榖。</p>
<p class="em2 strong"><span class="yinwen">17</span>吳越王弘佐初立，上統軍使闞璠強戾，<span class="jiazhu">闞，苦鑑翻，姓也。璠，音煩。</span>排斥異己，弘佐不能制；內牙上都監使章德安數與之爭，<span class="jiazhu">數，所角翻。</span>右都監使李文慶不附於璠，乙巳，貶德安於處州，<span class="jiazhu">章德安受託孤之寄，而爲闞璠所制，其才不足稱也。</span>文慶于睦州。璠與右統軍使胡進思益專橫。<span class="jiazhu">爲吳越誅闞璠張本。橫，戶孟翻。</span>璠，明州人；<span class="jiazhu">今明州猶祀闞璠，謂之闞相公廟。</span>文慶，睦州人；進思，湖州人也。</p>
<p class="em2 strong"><span class="yinwen">18</span>唐主緣烈祖意，<span class="jiazhu">緣，因也，由也。</span>以天雄節度使兼中書令、金陵尹燕王景遂爲諸道兵馬元帥，徙封齊王，居東宮；天平節度使、守侍中、東都留守鄂王景達爲副元帥，徙封燕王；宣告中外，約以傳位。立長子弘冀爲南昌王。景遂、景達固辭，不許。景遂自誓必不敢爲嗣，更其字曰退身。<span class="jiazhu">更，工衡翻。爲弘冀毒景遂張本。</span></p>
<p class="em2 strong"><span class="yinwen">19</span>漢指揮使萬景忻敗張遇賢於循州。<span class="jiazhu">敗，補邁翻。</span>遇賢告于神，神曰：<span class="yinhao">「取虔州，則大事可成。」</span>遇賢帥衆踰嶺，趣虔州。唐百勝節度使賈匡浩不爲備，<span class="jiazhu">梁以百勝節度使命盧光稠；淮南楊氏旣幷虔州，因而不改。宋朝紹興初，改虔州爲贛州，取章、貢二水以名州也。帥，讀曰率。趣，七喻翻。</span>遇賢衆十餘萬攻陷諸縣，再敗州兵，<span class="jiazhu">敗，補邁翻。</span>城門晝閉。遇賢作宮室營署于白雲洞，遣將四出剽掠。<span class="jiazhu">剽，匹妙翻。</span>匡浩，公鐸之子也。<span class="jiazhu">賈公鐸見二百六十卷唐昭宗乾寧三年。</span></p>
<p class="em2 strong"><span class="yinwen">20</span>八月，乙卯，唐主立弟景逷爲保寧王。宋太后怨种夫人，屢欲害景逷，<span class="jiazhu">种夫人欲立景逷見是年二月。</span>唐主力保全之。</p>
<p class="em2 strong"><span class="yinwen">21</span>夏州牙內指揮使拓跋崇斌謀作亂，綏州刺史李彝敏將助之，事覺；辛未，彝敏棄州，與其弟彝俊等五人奔延州。<span class="jiazhu">趙珣《聚米圖經》：綏州南至延州界三百四十里。宋白曰：綏州北至夏州三百六十里。</span></p>
<p class="em2 strong"><span class="yinwen">22</span>九月，尊帝母秦國夫人安氏爲皇太妃。妃，代北人也。<span class="jiazhu">帝旣繼大宗，則帝父敬儒爲皇伯。今尊生母安氏爲皇太妃，將以爲誰之妃乎！</span>帝事太后、太妃甚謹，<span class="jiaozhusup">【章：十二行本「謹」下有「多侍食於其宮」六字；乙十一行本同；孔本同；張校同；退齋校同。】</span>待諸弟亦友愛。<span class="jiazhu">高祖七子，此時惟重睿在耳。帝，敬儒之子也，亦無兄弟見於史。</span></p>
<p class="em2 strong"><span class="yinwen">23</span>初，河陽牙將喬榮<span class="jiazhu">《考異》曰：《漢隱帝實錄》作<span class="yinhao">「喬熒」</span>，《陷蕃記》作<span class="yinhao">「喬瑩」</span>。今從《晉少帝》、《漢高祖實錄》、薛《史·景延廣傳》、《契丹傳》。</span>從趙延壽入契丹，契丹以爲回圖使，<span class="jiazhu">凡外國與中國貿易者，置回圖務，猶今之回易場也。</span>往來販易於晉，置邸大梁。及契丹與晉有隙，景延廣說帝囚榮於獄，<span class="jiazhu">說，式芮翻。</span>悉取邸中之貨。凡契丹之人販易在晉境者，皆殺之，奪其貨。大臣皆言契丹有大功，<span class="jiazhu">謂救解晉陽之圍，高祖遂以得中原。</span>不可負。戊子，釋榮，慰賜而歸之。</p>
<p class="em2 strong">榮辭延廣，延廣大言曰：<span class="yinhao">「歸語而主，<span class="jiazhu">語，牛倨翻。而，汝也。</span>先帝爲北朝所立，故稱臣奉表。今上乃中國所立，所以降志於北朝者，正以不敢忘先帝盟約故耳。爲鄰稱孫，足矣，無稱臣之理。北朝皇帝勿信趙延壽誑誘，<span class="jiazhu">誑，居況翻。誘，以久翻。</span>輕侮中國。中國士馬，爾所目睹。翁怒則來戰，孫有十萬橫磨劍，足以相待。他日爲孫所敗，<span class="jiazhu">敗，補邁翻。</span>取笑天下，毋悔也！」</span>榮自以亡失貨財，恐歸獲罪，且欲爲異時據驗，乃曰：<span class="yinhao">「公所言頗多，懼有遺忘，<span class="jiazhu">忘，巫放翻。</span>願記之紙墨。」</span>延廣命吏書其語以授之，榮具以白契丹主。契丹主大怒，入寇之志始決。<span class="jiazhu">景延廣建議稱孫不稱臣，猶可曰爲國體也；囚其邸吏而取其貨財，則誤國之罪無所逃矣。</span>晉使如契丹，皆縶之幽州，不得見。</p>
<p class="em2 strong">桑維翰屢請遜辭以謝契丹，每爲延廣所沮。<span class="jiazhu">沮，在呂翻。</span>帝以延廣有定策功，故寵冠羣臣；<span class="jiazhu">冠，古玩翻。</span>又總宿衞兵，故大臣莫能與之爭。河東節度使劉知遠，知延廣必致寇，而畏其方用事，不敢言，<span class="jiazhu">劉知遠非不敢言，蓋亦有憾於帝而不欲言，將坐觀成敗，因而利之也。</span>但益募兵，奏置興捷、武節等十餘軍以備契丹。</p>
<p class="em2 strong"><span class="yinwen">24</span>甲午，定難節度使李彝殷奏李彝敏作亂之狀，<span class="jiazhu">難，乃旦翻。</span>詔執彝敏送夏州，斬之。</p>
<p class="em2 strong"><span class="yinwen">25</span>冬，十月，戊申，立吳國夫人馮氏爲皇后。</p>
<p class="em2 strong">初，高祖愛少弟重胤，養以爲子；<span class="jiazhu">歐《史》：重胤，高祖弟也，不知其爲親疏，高祖愛之，養以爲子，故於名加重而下齒諸子。少，詩照翻。重，直龍翻。</span>及留守鄴都，娶副留守安喜馮濛女爲其婦。<span class="jiazhu">安喜縣屬定州。劉昫曰：安喜，漢中山之盧奴縣也；慕容垂改爲不連，北齊改曰安喜，隋改爲鮮虞，唐武德復爲安喜；定州所治也。</span>重胤早卒，馮夫人寡居，有美色，帝見而悅之；高祖崩，梓宮在殯，帝遂納之。羣臣皆賀，帝謂馮道等曰：<span class="yinhao">「皇太后之命，與卿等不任大慶。」</span>羣臣出，帝與夫人酣飲，過梓宮前，醊而告曰：<span class="yinhao">「皇太后之命，與先帝不任大慶。」</span><span class="jiazhu">任，音壬。醊，陟衞翻，祭而以酒酹地也。斬焉衰絰之中，觸情縱欲以亂大倫，又從而狎侮其先，何以能久！</span>左右失笑，<span class="jiazhu">不覺發笑爲失笑。</span>帝亦自笑，顧謂左右曰：<span class="yinhao">「我今日作新壻，何如？」</span>夫人與左右皆大笑。太后雖恚，而無如之何。<span class="jiazhu">恚，於避翻。魯昭公在慼而有嘉容，終以失國。帝與夫人淪於異域，非不幸也。</span></p>
<p class="em2 strong">旣正位中宮，頗預政事。后兄玉，時爲禮部郎中、鹽鐵判官，帝驟擢用至端明殿學士、戶部侍郎，與議政事。</p>
<p class="em2 strong"><span class="yinwen">26</span>漢主命韶王弘雅致仕。</p>
<p class="em2 strong"><span class="yinwen">27</span>唐主遣洪州營屯都虞候嚴恩將兵討張遇賢，以通事舍人金陵邊鎬爲監軍。鎬用虔州人白昌裕爲謀主，擊張遇賢，屢破之。遇賢禱於神，神不復言，<span class="jiazhu">復，扶又翻。</span>其徒大懼。昌裕勸鎬伐木開道，出其營後襲之，遇賢棄衆奔別將李台。台知神無驗，執遇賢以降，斬於金陵市。<span class="jiazhu">去年七月，張遇賢作亂於漢境，入唐境而亡。史言依託怪妄之禍敗。降，戶江翻。</span></p>
<p class="em2 strong"><span class="yinwen">28</span>十一月，丁亥，漢主祀南郊，大赦，改元乾和。</p>
<p class="em2 strong"><span class="yinwen">29</span>戊子，吳越王弘佐納妃仰氏，仁詮之女也。<span class="jiazhu">仰仁詮見任於吳越王元瓘。詮，且緣翻。</span></p>
<p class="em2 strong"><span class="yinwen">30</span>初，高祖以馬三百借平盧節度使楊光遠，景延廣以詔命取之。光遠怒曰：<span class="yinhao">「是疑我也。」</span>密召其子單州刺史承祚，<span class="jiazhu">唐末，以宋州之碭山縣，梁太祖鄕里也，爲置輝州，已而徙治單父縣；後唐滅梁，改爲單州。薛居正《五代史》：唐莊宗同光二年六月，改輝州爲單州。單，音善。</span>戊戌，承祚稱母病，夜，開門奔青州。庚子，以左飛龍使金城何超權知單州。<span class="jiazhu">此應州之金城縣也。</span>遣內班賜光遠玉帶、御馬，<span class="jiaozhusup">【章：十二行本「馬」下有「金帛」二字；乙十一行本同；孔本同。】</span>以安其意。<span class="jiazhu">內班，蓋宦者也。</span></p>
<p class="em2 strong">壬寅，遣侍衞步軍都指揮使郭謹將兵戍鄆州。<span class="jiazhu">以防河津，使楊光遠不得與契丹交通也。</span></p>
<p class="em2 strong"><span class="yinwen">31</span>唐葬光文肅武孝高皇帝于永陵，廟號烈祖。</p>
<p class="em2 strong"><span class="yinwen">32</span>十二月，乙巳朔，遣左領軍衞將軍蔡行遇將兵戍鄆州。楊光遠遣騎兵入淄州，劫刺史翟進宗歸于青州。<span class="jiazhu">《九域志》：青州西南至淄州一百二十里。翟，萇伯翻。</span>甲寅，徙楊承祚爲登州刺史以從其便。<span class="jiazhu">登州，平盧巡屬也。</span></p>
<p class="em2 strong">光遠益驕，密告契丹，以晉主負德違盟，境內大饑，公私困竭，乘此際攻之，一舉可取；趙延壽亦勸之。契丹主乃集山後及盧龍兵合五萬人，使延壽將之，<span class="jiazhu">山後，卽嬀、檀、雲、應諸州。盧龍，幽州軍號。此皆天福之初割與契丹之土地人民也。契丹用中國之將，將中國之兵以攻晉；藉寇兵而齎盜糧，中國自此胥爲夷矣。將，卽亮翻。</span>委延壽經略中國，曰：<span class="yinhao">「若得之，當立汝爲帝。」</span>又常指延壽謂晉人曰：<span class="yinhao">「此汝主也。」</span>延壽信之，由是爲契丹盡力，畫取中國之策。<span class="jiazhu">趙延壽爲契丹主愚弄鼓舞，至死不悟，嗜欲深者天機淺也。是爲，于僞翻。</span></p>
<p class="em2 strong">朝廷頗聞其謀，丙辰，遣使城南樂及德清軍，<span class="jiazhu">時置德清軍於澶州清豐縣，在州北六十里。宋白曰：德清軍本舊澶州地，晉天福三年，移澶州於德勝寨，乃於舊澶州置頓丘鎭，取縣爲名；至四年，改鎭爲德清軍。開運元年，移德清軍於陸家店，在新澶州之北七十里。</span>徵近道兵以備之。</p>
<p class="em2 strong"><span class="yinwen">33</span>唐侍中周宗年老，恭謹自守，中書令宋齊丘廣樹朋黨，百計傾之。<span class="jiazhu">宋齊丘之嫌隙，開於吳、唐禪代之間，權利啓人爭心有如此者。事見二百八十卷。</span>宗泣訴於唐主，唐主由是薄齊丘。</p>
<p class="em2 strong">旣而陳覺被疏，乃出齊丘爲鎭海節度使。<span class="jiazhu">陳覺者，宋齊丘之黨，唐主所親任者也；覺疏，則齊丘無君側之助，乃出。被，皮義翻。</span>齊丘忿懟，表乞歸九華舊隱，<span class="jiazhu">懟，直類翻。齊丘隱九華見二百七十七卷唐明宗長興二年。</span>唐主知其詐，一表，卽從之，賜書曰：<span class="yinhao">「明日之行，昔時相許。朕實知公，故不奪公志。」</span>仍賜號九華先生，封青陽公，食一縣租稅。</p>
<p class="em2 strong">齊丘乃治大第於青陽，<span class="jiazhu">宋白曰：青陽縣本吳臨城縣地，赤烏中置。隋平陳，廢臨城縣爲南陵縣。唐天寶元年，分涇、南陵、秋浦，置青陽縣，屬池州，以其地在青山之陽也。《九域志》：在州東南一百里。治，直之翻。</span>服御將吏，皆如王公，而憤邑尤甚。</p>
<p class="em2 strong"><span class="yinwen">34</span>寧州酋長莫彥殊以所部溫那等十八州附于楚；<span class="jiazhu">寧州，卽唐之南寧州也，天寶末，沒于蠻；唐末，復置寧州于清溪鎭，去黔州二十九日行。酋，慈由翻。長，知兩翻。</span>其州無官府，惟立牌於岡阜，略以恩威羈縻而已。</p>
<p class="em2 strong"><span class="yinwen">35</span>是歲，春夏旱，秋冬水，蝗大起，東自海壖，西距隴坻，<span class="jiazhu">壖，而宣翻。坻，丁禮翻。</span>南踰江、淮，<span class="jiaozhusup">【章：十二行本「淮」作「湖」；乙十一行本同。】</span>北抵幽薊，原野、山谷、城郭、廬舍皆滿，竹木葉俱盡。重以官括民榖，<span class="jiazhu">薊，音計。重，直用翻。是年秋七月，以年饑，用不足，括民榖。</span>使者督責嚴急，至封碓磑，不留其食，有坐匿榖抵死者。縣令往往以督趣不辦，納印自劾去。民餒死者數十萬口，流亡不可勝數。<span class="jiazhu">碓，都內翻，舂也。磑，五對翻，䃺也。趣，讀曰促。劾，戶槪翻，又戶得翻。勝，音升。</span>於是留守、節度使下至將軍，各獻馬、金帛、芻粟以助國。</p>
<p class="em2 strong">朝廷以恆、定饑甚，獨不括民榖。順國節度使杜威奏稱軍食不足，請如諸州例，許之。<span class="jiazhu">杜重威平安重榮，卽用爲恆帥。帝卽位，避帝名，去<span class="yinhao">「重」</span>字，止稱<span class="yinhao">「威」</span>。順國軍號亦新改。恆，戶登翻。</span>威用判官王緒謀，檢索殆盡，<span class="jiazhu">索，山客翻。</span>得百萬斛。威止奏三十萬斛，餘皆入其家；又令判官李沼稱貸於民，復滿百萬斛，來春糶之，<span class="jiazhu">稱，蚩陵翻，舉也。復，扶又翻。糶，他弔翻。</span>得緡錢二百萬，闔境苦之。定州吏欲援例爲奏，<span class="jiazhu">援恆州例。援，于元翻。</span>義武節度使馬全節不許，曰：<span class="yinhao">「吾爲觀察使，職在養民，豈忍效彼所爲乎！」</span><span class="jiazhu">唐節度使率兼觀察使，節度之職掌兵，馬全節之不效杜威，是矣。鄰於善，民之望也。杜威曾念及此乎！</span></p>
<p class="em2 strong"><span class="yinwen">36</span>楚地多產金銀，茶利尤厚，由是財貨豐殖。而楚王希範，奢欲無厭，喜自誇大。<span class="jiazhu">厭，於鹽翻。喜，許記翻。</span>爲長槍大槊，飾之以金，可執而不可用。募富民年少肥澤者八千人，爲銀槍都。<span class="jiazhu">少，詩照翻。</span>宮室、園囿，服用之物，務窮侈靡。作九龍殿，刻沈香爲八龍，<span class="jiazhu">沈，持林翻。</span>飾以金寶，長十餘丈，<span class="jiazhu">長，直亮翻；下同。</span>抱柱相向；希範居其中，自爲一龍，其襆頭腳長丈餘，以象龍角。<span class="jiazhu">襆，防玉翻。後周武帝製襆頭，裁幅巾，出四腳，至今人服用之。唐人其腳向上，至宋太祖始爲放腳。長，直亮翻。</span></p>
<p class="em2 strong">用度不足，重爲賦斂。<span class="jiazhu">斂，力贍翻；下同。</span>每遣使者行田，專以增頃畝爲功，民不勝租賦而逃。<span class="jiazhu">行，下孟翻。勝，音升。</span>王曰：<span class="yinhao">「但令田在，何憂無榖！」</span><span class="jiazhu">民逃則有不耕之土，何從得榖乎！史言馬希範不知稼穡之艱難。</span>命營田使鄧懿文籍逃田，募民耕藝出租。<span class="jiazhu">藝，種也。</span>民捨故從新，僅能自存，自西徂東，各失其業。<span class="jiazhu">民無安生樂業之心，安能親其上而死其長乎！</span>又聽人入財拜官，以財多少爲官高卑之差。富商大賈，<span class="jiazhu">賈，音古。</span>布在列位。外官還者，必責貢獻。<span class="jiazhu">還，從宣翻，又如字。</span>民有罪，則富者輸財，強者爲兵，惟貧弱受刑。又置函，使人投匿名書相告訐，<span class="jiazhu">訐，居謁翻。</span>至有滅族者。</p>
<p class="em2 strong">是歲，用孔目官周陟議，令常稅之外，大縣貢米二千斛，中千斛，小七百斛；無米者輸布帛。天策學士拓跋恆上書曰：<span class="yinhao">「殿下長深宮之中，藉已成之業，<span class="jiazhu">長，知兩翻。藉，慈夜翻。</span>身不知稼穡之勞，耳不聞鼓鼙之音，<span class="jiazhu">鼙，部迷翻。</span>馳騁遨遊，雕牆玉食。<span class="jiazhu">張晏曰：玉食，珍食也。韋昭曰：諸侯備珍異之食。</span>府庫盡矣，而浮費益甚；百姓困矣，而厚斂不息。今淮南爲仇讎之國，番禺懷吞噬之志，荊渚日圖窺伺，溪洞待我姑息。<span class="jiazhu">淮南，謂唐；番禺，謂漢；荊渚，謂高氏；溪洞，彭、莫諸族。伺，相吏翻。</span>諺曰：『足寒傷心，民怨傷國。』願罷輸米之令，誅周陟以謝郡縣，去不急之務，減興作之役，無令一旦禍敗，爲四方所笑。」</span>王大怒。他日，恆請見，<span class="jiazhu">去，羌呂翻。見，賢遍翻。</span>辭以晝寢。恆謂客將區弘練曰：<span class="jiazhu">將，卽亮翻。區，豈俱翻，又音歐；今湖南多此姓。</span><span class="yinhao">「王逞欲而愎諫，<span class="jiazhu">愎，蒲逼翻。</span>吾見其千口飄零無日矣。」</span><span class="jiazhu">人多謂闔家之人曰百口；今曰千口者，以其諸侯，盛言之。</span>王益怒，遂終身不復見之。<span class="jiazhu">復，扶又翻。</span></p>
<p class="em2 strong"><span class="yinwen">37</span>閩主曦嫁其女，取班簿閱視之；<span class="jiazhu">班簿者，簿記朝參名員。</span>朝士有不賀者十二人，皆杖之於朝堂。以御史中丞劉贊不舉劾，<span class="jiazhu">劾，戶槪翻，又戶得翻。</span>亦將杖之，贊義不受辱，欲自殺。諫議大夫鄭元弼諫曰：<span class="yinhao">「古者刑不上大夫。<span class="jiazhu">《記·曲禮》之言。上，時掌翻。</span>中丞儀刑百僚，豈宜加之箠楚！」</span><span class="jiazhu">箠，止橤翻。</span>曦正色曰：<span class="yinhao">「卿欲效魏徵邪？」</span>元弼曰：<span class="yinhao">「臣以陛下爲唐太宗，故敢效魏徵。」</span>曦怒稍解，乃釋贊，贊竟以憂卒。</p>
<p class="strong"><span class="section" id="title-6"><span data-head-description="" data-head-level="h4" data-head-title="開運元年">開運元年</span></span><span class="biaozhusup" data-rel="（甲辰、西元九四四年）"></span><span class="jiazhu">是年七月方改元。</span></p>
<p class="em2 strong"><span class="yinwen">1</span>春，正月，乙亥，邊藩馳告：<span class="yinhao">「契丹前鋒將趙延壽、趙延照將兵五萬入寇，逼貝州。」</span><span class="jiazhu">邊藩，猶言邊鎭也。</span>延照，思溫之子也。<span class="jiazhu">趙思溫本中國人，沒於契丹。</span></p>
<p class="em2 strong">先是朝廷以貝州水陸要衝，<span class="jiazhu">先，悉薦翻。</span>多聚芻粟，爲大軍數年之儲，以備契丹。軍校邵珂，性凶悖，<span class="jiazhu">校，戶敎翻。珂，丘何翻。悖，蒲妹翻，又蒲沒翻。</span>永清節度使王令溫黜之。<span class="jiazhu">時置永清軍於貝州。</span>珂怨望，密遣人亡入契丹，言<span class="yinhao">「貝州粟多而兵弱，易取也。」</span><span class="jiazhu">易，以豉翻。</span>會令溫入朝，執政以前復州防禦使吳巒權知州事，<span class="jiazhu">天福初，吳巒堅守雲州以拒契丹，故朝廷用之。</span>巒至，推誠撫士；會契丹入寇，巒書生，無爪牙，珂自請，願效死，巒使將兵守南門，巒自守東門。契丹主自攻貝州，巒悉力拒之，燒其攻具殆盡。己卯，契丹復攻城，<span class="jiazhu">復，扶又翻。</span>珂引契丹自南門入，巒赴井死。契丹遂陷貝州，所殺且萬人。</p>
<p class="em2 strong">庚辰，以歸德節度使高行周爲北面行營都部署，以河陽節度使苻彥卿爲馬軍左廂排陳使，<span class="jiazhu"><span class="yinhao">「苻」</span>，當作<span class="yinhao">「符」</span>。鄭樵《氏族略》曰：魯頃公爲楚所滅，頃公之孫公雅爲秦符節令，因以爲氏。後漢有符融，皇朝有符彥卿。望出琅邪，非苻秦之苻也。陳，讀曰陣，下同。</span>以右神武統軍皇甫遇爲馬軍右廂排陳使，以陝府節度使王周爲步軍左廂排陳使，以左羽林將軍潘環爲步軍右廂排陳使。<span class="jiazhu">陝，失冉翻。</span></p>
<p class="em2 strong"><span class="yinwen">2</span>太原奏契丹入鴈門關。<span class="jiazhu">鴈門關卽陘嶺關。</span>恆、邢、滄皆奏契丹入寇。<span class="jiazhu">恆，戶登翻。</span></p>
<p class="em2 strong"><span class="yinwen">3</span>成德節度使杜威<span class="jiazhu">自安重榮反死，晉改成德軍爲順國軍，史以舊軍名書之耳。</span>遣幕僚曹光裔詣楊光遠，爲陳禍福，<span class="jiazhu">爲，于僞翻。</span>光遠遣光裔入奏，稱：<span class="yinhao">「承祚逃歸，母疾故爾。<span class="jiazhu">去年十一月，楊承祚自單州逃歸青州。</span>旣蒙恩宥，闔族荷恩。」</span><span class="jiazhu">荷，下可翻。</span>朝廷信其言，遣使與光裔復往慰諭之。<span class="jiazhu">復，扶又翻。</span></p>
<p class="em2 strong"><span class="yinwen">4</span>唐以侍中周宗爲鎭南節度使，左僕兼門下侍郎、同平章事張居詠爲鎭海節度使。</p>
<p class="em2 strong"><span class="yinwen">5</span>唐主決欲傳位於齊、燕二王。<span class="jiazhu">傳位之議，始於去年七月。燕，於賢翻。</span>翰林學士馮延己等因之欲隔絕中外以擅權。辛巳，敕：<span class="yinhao">「齊王景遂參決庶政，百官惟樞密副使魏岑、查文徽得白事，<span class="jiazhu">查，鉏加翻。</span>餘非召對不得見。」</span>國人大駭。給事中蕭儼上疏極論，不報。<span class="jiazhu">《考異》曰：《江南錄》，此敕在去年十二月；今從《十國紀年》。《紀年》云宋齊丘上疏；今從《江南錄》。</span>侍衞都虞候賈崇叩閤求見，<span class="jiazhu">見，賢遍翻。</span>曰：<span class="yinhao">「臣事先帝三十年，觀其延接疏遠，孜孜不怠，下情猶有不通者。陛下新卽位，所任者何人，而頓與羣臣謝絕？臣老矣，不復得奉顏色。」</span>因涕泗嗚咽。<span class="jiazhu">《詩》：涕泗滂沱。《註》云：自目曰涕，自鼻曰泗。</span>唐主感悟，遽收前敕。</p>
<p class="em2 strong">唐主於宮中作高樓，召侍臣觀之，衆皆歎美。蕭儼曰：<span class="yinhao">「恨樓下無井。」</span>唐主問其故。對曰：<span class="yinhao">「以此不及景陽樓耳。」</span><span class="jiazhu">陳後主起景陽樓，隋兵至，自投於樓下井中。蕭儼引亡國以諫也。</span>唐主怒，貶於舒州，觀察使孫晟遣兵防之，儼曰：<span class="yinhao">「儼以諫諍得罪，非有他志。昔顧命之際，君幾危社稷，<span class="jiazhu">謂孫晟欲使太后臨朝也。幾，居依翻。</span>其罪顧不重於儼乎？今日反見防邪！」</span>晟慙懼，遽罷之。</p>
<p class="em2 strong"><span class="yinwen">6</span>帝遣使持書遺契丹，<span class="jiazhu">遺，唯季翻。</span>契丹已屯鄴都，<span class="jiazhu">時契丹屯於鄴都城外。</span>不得通而返。</p>
<p class="em2 strong">壬午，以侍衞馬步都指揮使景延廣爲御營使，前靜難節度使李周爲東京留守。<span class="jiazhu">難，乃旦翻。</span>是日，高行周以前軍先發。時用兵方略號令皆出延廣。宰相以下皆無所預；延廣乘勢使氣，陵侮諸將，雖天子亦不能制。<span class="jiazhu">爲罷景延廣張本。</span></p>
<p class="em2 strong">乙酉，帝發東京。丁亥，滑州奏契丹至黎陽。<span class="jiazhu">黎陽在滑州西岸，隔大河耳，故奏其事。</span>戊子，帝至澶州。<span class="jiazhu">澶州時據德勝津。</span></p>
<p class="em2 strong">契丹主屯元城，<span class="jiazhu">劉昫曰：魏州元城，隋縣，治古殷城。唐貞觀十七年，併入貴鄕；聖曆二年，分貴鄕、莘縣，置元城縣，治王莽城；開元十三年，移治郭下。古殷城，在朝城東北十二里。時契丹主蓋屯古殷城也。</span>趙延壽屯南樂；<span class="jiazhu">南樂，卽唐魏州之昌樂縣，後唐避其祖李國昌諱，改曰南樂。《九域志》：南樂縣在魏州南四十四里。樂，音洛。</span>以延壽爲魏博節度使，封魏王。<span class="jiazhu">此契丹主所命也。</span></p>
<p class="em2 strong">契丹寇太原，劉知遠與白承福合兵二萬擊之。甲午，以知遠爲幽州道行營招討使，杜威爲副使，馬全節爲都虞候。丙申，遣右武衞上將軍張彥澤等將兵拒契丹於黎陽。</p>
<p class="em2 strong"><span class="yinwen">7</span>戊戌，蜀主復以將相遙領節度使。<span class="jiazhu">蜀罷將相領節見二百八十二卷高祖天福六年，蜀主之廣政五年也。</span></p>
<p class="em2 strong"><span class="yinwen">8</span>帝復遣譯者孟守忠致書於契丹，求脩舊好。<span class="jiazhu">復，扶又翻。好，呼到翻。</span>契丹主復書曰：<span class="yinhao">「已成之勢，不可改也。」</span></p>
<p class="em2 strong">辛丑，太原奏破契丹偉王於秀容，<span class="jiazhu">秀容，漢汾陽縣地，隋自秀容故城移於此，因更縣名；唐帶忻州。</span>斬首三千級。契丹自鴉鳴谷遁去。<span class="jiazhu">自鴉鳴谷出潞州，東與契丹主大軍合。</span></p>
<p class="em2 strong"><span class="yinwen">9</span>殷鑄天德通寶大鐵錢，一當百。</p>
<p class="em2 strong"><span class="yinwen">10</span>唐主遣使遺閩主曦及殷主延政書，責以兄弟尋戈。<span class="jiazhu">遺，唯季翻。《左傳》：鄭子產曰：<span class="yinhao">「昔高辛氏有二子，伯曰閼伯，季曰實沈，居于曠林，不相能也，日尋干戈以相征討。」</span></span>曦復書，引周公誅管、蔡，唐□<span class="jiaozhusup">【章：十二行本空格作「太宗」二字；乙十一行本同；孔本同；熊校同。】</span>誅建成、元吉爲比。延政復書，斥唐主奪楊氏國。唐主怒，遂與殷絕。<span class="jiazhu">爲唐滅殷張本。</span></p>
<p class="em2 strong"><span class="yinwen">11</span>天平節度副使、知鄆州顏衎遣觀察判官竇儀奏：<span class="yinhao">「博州刺史周儒以城降契丹，<span class="jiazhu">《九域志》：鄆州西北至博州一百七十里。衎，苦旦翻，又音侃。</span>又與楊光遠通使往還，引契丹自馬家口濟河，擒左武衞將軍蔡行遇。」</span><span class="jiazhu">去年十二月，遣蔡行遇戍鄆州。</span>儀謂景延廣曰：<span class="yinhao">「虜若濟河與光遠合，則河南危矣。」</span>延廣然之。儀，薊州人也。<span class="jiazhu">薊，音計。</span></p>
</div></body></html>