<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第四十六・漢紀三十八・肅宗孝章皇帝上</title><meta content="width=device-width" initial-scale="1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀三十八">漢紀三十八</span></span></h1>
<p id="online_toc_0"><a class="gg-link" href="#online_toc_0" onclick="return changeColor(this);"></a><span class="jiazhu">起柔兆困敦<span class="biaozhusup" data-rel="">（丙子）</span>，盡閼逢涒灘<span class="biaozhusup" data-rel="">（甲申）</span>，凡九年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="肅宗孝章皇帝上">肅宗孝章皇帝上</span></span></h5>
<p class="" id="online_toc_1"><a class="gg-link" href="#online_toc_1" onclick="return changeColor(this);"></a><span class="jiazhu">諱炟，顯宗第五子，母賈貴人，以馬后母養爲嫡，卽位。<span class="shu-ming">諡法</span>：溫克令儀曰章。伏侯<span class="shu-ming">古今註</span>：<span class="yinhao">「炟」</span>之字曰<span class="yinhao">「著」</span>。</span></p>
<div class="yeartoc" id="year_toc_76"><p class="strong" id="online_toc_2"><a class="gg-link" href="#online_toc_2" onclick="return changeColor(this);"></a><span class="section" id="title-3"><span data-head-description="肅宗孝章皇帝上" data-head-level="h4" data-head-title="建初元年">建初元年</span></span><span class="biaozhusup" data-rel="">（丙子、七六年）</span></p></div>
<p class="em2 strong" id="online_toc_3"><a class="gg-link" href="#online_toc_3" onclick="return changeColor(this);"></a><span class="yinwen">1</span>春，正月，詔兗、豫、徐三州稟贍飢民。上問司徒鮑昱：<span class="yinhao">「何以消復旱災？」</span><span class="jiazhu">消復者，消去災異而復其常。</span>對曰：<span class="yinhao">「陛下始踐天位，雖有失得，未能致異。臣前爲汝南太守，典治楚事，<span class="jiazhu">賢曰：永平十三年，楚王英謀反，連坐者在汝南，昱時主劾之也。治，直之翻。</span>繫者千餘人，恐未能盡當其罪。夫大獄一起，冤者過半。又，諸徙者骨肉離分，孤魂不祀。宜一切還諸徙家，蠲除禁錮，使死生獲所，則和氣可致。」</span>帝納其言。</p>
<p class="em2 strong" id="online_toc_4"><a class="gg-link" href="#online_toc_4" onclick="return changeColor(this);"></a>校書郎楊終上疏曰：<span class="yinhao">「間者北征匈奴，西開三十六國，百姓頻年服役，轉輸煩費；愁困之民足以感動天地，陛下宜留念省察！」</span><span class="jiazhu">漢蘭臺，藏書之室也；當時文學之士，使讎校於其中，故有校書之職，劉向、揚雄輩是也。東都於蘭臺置令史，典校秘書，以郎居其任者，謂之校書郎。終徵詣蘭臺，拜校書郎。省，悉景翻。</span>帝下其章，<span class="jiazhu">下，遐稼翻。</span>第五倫亦同終議。牟融、鮑昱皆以爲：<span class="yinhao">「孝子無改父之道，<span class="jiazhu">引<span class="shu-ming">論語</span>孔子之言。</span>征伐匈奴，屯戍西域，先帝所建，不宜回異。」</span>終復上疏曰：<span class="yinhao">「秦築長城，功役繁興；胡亥不革，卒亡四海。<span class="jiazhu">事見<span class="shu-ming">秦紀</span>。復，扶又翻。卒，子恤翻。</span>故孝元棄珠厓之郡，<span class="jiazhu">事見二十八卷元帝初元二夫。</span>光武絕西域之國，<span class="jiazhu">事見四十三卷光武建武二十三年。</span>不以介鱗易我衣裳。<span class="jiazhu">賢曰：介鱗，喻遠夷，其人與魚鱉無異也。衣裳，謂中國也。揚雄<span class="shu-ming">法言</span>曰：珠厓之絕，捐之之力也；否則介鱗易我衣裳。</span>魯文公毀泉臺，<span class="shu-ming">春秋</span>譏之曰：『先祖爲之而毀之，不如勿居而已，』以其無妨害於民也；襄公作三軍，昭公舍之，君子大其復古，以爲不舍則有害於民也。<span class="jiazhu">舍，讀曰捨。</span>今伊吾之役，樓蘭之屯兵<span class="jiazhu">竇固等取伊吾，見上卷永平十六年。樓蘭，卽鄯善，此兵蓋謂班超所將吏士也。</span>久而未還，非天意也。」</span>帝從之。</p>
<p class="em2 strong" id="online_toc_5"><a class="gg-link" href="#online_toc_5" onclick="return changeColor(this);"></a><span class="yinwen">2</span>丙寅，詔：<span class="yinhao">「二千石勉勸農桑；罪非殊死，須秋按驗。有司明愼選舉，進柔良，退貪猾，順時令，理冤獄。」</span>是時承永平故事，吏政尙嚴切，尙書決事，率近於重。<span class="jiazhu">近，其靳翻。</span>尙書沛國陳寵以帝新卽位，宜改前世苛俗，乃上疏曰：<span class="yinhao">「臣聞先王之政，賞不僭，刑不濫；與其不得已，寧僭無濫。<span class="jiazhu"><span class="shu-ming">左傳</span>蔡大夫聲子之言。</span>往者斷獄嚴明，<span class="jiazhu">斷，丁亂翻；下同。</span>所以威懲姦慝；姦慝旣平，必宜濟之以寬。陛下卽位，率由此義，數詔羣僚，弘崇晏晏，<span class="jiazhu">賢曰：晏晏，溫和也。<span class="shu-ming">尙書考靈耀</span>曰：堯聰明文塞晏晏。數，所角翻。</span>而有司未悉奉承，猶尙深刻；斷獄者急於篣格酷烈之痛，<span class="jiazhu">賢曰：篣，卽榜也，古字通用。<span class="shu-ming">聲類</span>曰：笞也。<span class="shu-ming">說文</span>曰：格，擊也。</span>執憲者煩於詆欺放濫之文，或因公行私，逞縱威福。夫爲政猶張琴瑟，大絃急者小絃絕。<span class="jiazhu">賢曰：<span class="shu-ming">新序</span>：臧孫，魯大夫，行猛政。子貢非之曰：夫政猶張琴瑟也，大絃急則小絃絕矣，故曰：罰得則姦邪止，賞得則下歡悅。</span>陛下宜隆先王之道，蕩滌煩苛之法，輕薄箠楚以濟羣生，<span class="jiazhu">垂，止橤翻。</span>全廣至德以奉天心！」</span>帝深納寵言，每事務於寬厚。</p>
<p class="em2 strong" id="online_toc_6"><a class="gg-link" href="#online_toc_6" onclick="return changeColor(this);"></a><span class="yinwen">3</span>酒泉太守段彭等兵會柳中，擊車師，攻交河城，<span class="jiazhu">賢曰：<span class="shu-ming">前書</span>，車師前王居交河城，河水分流繞城下，故號交河，去長安八千一百里，故城在今西州交河縣。</span>斬首三千八百級，獲生口三千餘人。北匈奴驚走，車師復降。<span class="jiazhu">復，扶又翻。</span>會關寵已歿，謁者王蒙等欲引兵還；耿恭軍吏范羌，時在軍中，<span class="jiazhu">先是，恭遣羌至敦煌迎兵士寒服，因隨王蒙軍出塞。</span>固請迎恭。諸將不敢前，乃分兵二千人與羌，從山北迎恭，遇大雪丈餘，軍僅能至。城中夜聞兵馬聲，以爲虜來，大驚。羌遙呼曰：<span class="jiazhu">呼，火故翻。</span><span class="yinhao">「我范羌也，漢遣軍迎校尉耳。」</span><span class="jiazhu">校，戶敎翻。</span>城中皆稱萬歲。開門，共相持涕泣。明日，遂相隨俱歸。虜兵追之，且戰且行。吏士素飢困，發疏勒時，尙有二十六人，隨路死沒，三月至玉門，<span class="jiazhu">賢曰：玉門，關名，屬敦煌郡，在今沙州。臣賢按：酒泉郡又有玉門縣，據<span class="shu-ming">東觀記</span>，曰至敦煌，明卽玉門關也。</span>唯餘十三人，衣屨穿決，形容枯槁。中郎將鄭衆爲恭以下洗沐，易衣冠，<span class="jiazhu">衆先以軍司馬與馬廖擊車師，至敦煌，拜爲中郎將。爲，于僞翻。</span>上疏奏：<span class="yinhao">「恭以單兵守孤城，當匈奴數萬之衆，連月踰年，心力困盡，鑿山爲井，煑弩爲糧，前後殺傷醜虜數百千計，卒全忠勇，<span class="jiazhu">卒，子恤翻。</span>不爲大漢恥，宜蒙顯爵，以厲將帥。」</span><span class="jiazhu">將，卽亮翻。帥，所類翻。</span>恭至雒陽，拜騎都尉。詔悉罷戊、己校尉及都護官，<span class="jiazhu">二官明帝永平十七年置。</span>徵還班超。</p>
<p class="em2 strong" id="online_toc_7"><a class="gg-link" href="#online_toc_7" onclick="return changeColor(this);"></a>超將發還，疏勒舉國憂恐；其都尉黎弇曰：<span class="yinhao">「漢使棄我，<span class="jiazhu">使，疏吏翻；下同。</span>我必復爲龜茲所滅耳，誠不忍見漢使去。」</span>因以刀自剄。<span class="jiazhu"><span class="shu-ming">前書</span>，疏勒國官有疏勒侯，擊胡侯，輔國侯，都尉。復，扶又翻；下同。龜茲，音丘慈。</span>超還至于窴，王侯以下皆號泣，<span class="jiazhu">窴，徒賢翻。號，戶刀翻。</span>曰：<span class="yinhao">「依漢使如父母，誠不可去！」</span><span class="jiazhu">使，疏吏翻。</span>互抱超馬腳不得行。超亦欲遂其本志，乃更還疏勒。疏勒兩城已降龜茲，而與尉頭連兵。<span class="jiazhu"><span class="shu-ming">前書</span>，尉頭國居尉頭谷，去長安八千六百五十里，南與疏勒接。</span>超捕斬反者，擊破尉頭，殺六百餘人，疏勒復安。</p>
<p class="em2 strong" id="online_toc_8"><a class="gg-link" href="#online_toc_8" onclick="return changeColor(this);"></a><span class="yinwen">4</span>甲寅，山陽、東平地震。</p>
<p class="em2 strong" id="online_toc_9"><a class="gg-link" href="#online_toc_9" onclick="return changeColor(this);"></a><span class="yinwen">5</span>東平王蒼上便宜三事。<span class="jiazhu">上，時掌翻。</span>帝報書曰：<span class="yinhao">「間吏民奏事亦有此言；但明智淺短，或謂儻是，復慮爲非，不知所定。得王深策，恢然意解；<span class="jiazhu">恢然，猶廓然也。</span>思惟嘉謀，以次奉行。特賜王錢五百萬。」</span>後帝欲爲原陵、顯節陵起縣邑，<span class="jiazhu">爲，于僞翻。</span>蒼上疏諫曰：<span class="yinhao">「竊見光武皇帝躬履儉約之行，深覩始終之分，<span class="jiazhu">行，下孟翻。分，扶問翻。</span>勤勤懇懇，以葬制爲言；<span class="jiazhu">事見四十四卷光武建武二十六年。</span>孝明皇帝大孝無違，承奉遵行；<span class="jiazhu">事見上卷明帝永平十四年。</span>謙德之美，於斯爲盛。臣愚以園邑之興，始自強秦。<span class="jiazhu">秦始皇葬于驪山，徙三萬家，起驪邑；西漢因之，諸陵皆起陵邑，至元帝乃止。</span>古者丘隴且不欲其著明，<span class="jiazhu">賢曰：<span class="shu-ming">禮記</span>曰：古者墓而不墳，故言不欲其著明。</span>豈況築郭邑、建都郛哉！<span class="jiazhu"><span class="shu-ming">穀梁傳</span>曰：人之所聚曰都。杜預註<span class="shu-ming">左傳</span>曰：郛，郭也。</span>上違先帝聖心，下造無益之功，虛費國用，動搖百姓，非所以致和氣、祈豐年也。陛下履有虞之至性，<span class="jiazhu">虞舜孝於親，故以爲言。</span>追祖禰之深思，臣蒼誠傷二帝純德之美不暢於無窮也！」</span>帝乃止。自是朝廷每有疑政，輒驛使諮問，<span class="jiazhu">使，疏吏翻。</span>蒼悉心以對，皆見納用。</p>
<p class="em2 strong" id="online_toc_10"><a class="gg-link" href="#online_toc_10" onclick="return changeColor(this);"></a><span class="yinwen">6</span>秋，八月，庚寅，有星孛于天市。<span class="jiazhu"><span class="shu-ming">晉·天文志</span>：參十星，一曰天市；又危三星，亦爲天市。又天市垣二十二星在房、心東北。<span class="shu-ming">史記</span>曰：房爲天駟；東北十二星曰旗，中四星曰天市。孛，蒲內翻。</span></p>
<p class="em2 strong" id="online_toc_11"><a class="gg-link" href="#online_toc_11" onclick="return changeColor(this);"></a><span class="yinwen">7</span>初，益州西部都尉廣漢鄭純，爲政清潔，化行夷貊，君長感慕，皆奉珍內附；<span class="jiazhu">貊，莫百翻。長，知兩翻。</span>明帝爲之置永昌郡，<span class="jiazhu">明帝永平十年，置益州西部都尉，居巂唐，領不韋、巂唐、比蘇、楪榆、邪龍、雲南六縣。十二年，哀牢內屬，置哀牢、博南二縣，合爲永昌郡。爲，于僞翻。</span>以純爲太守。純在官十年而卒。<span class="jiazhu">守，式又翻。卒，子恤翻。</span>後人不能撫循夷人，九月，哀牢王類牢殺守令反，攻博南。</p>
<p class="em2 strong" id="online_toc_12"><a class="gg-link" href="#online_toc_12" onclick="return changeColor(this);"></a><span class="yinwen">8</span>阜陵王延數懷怨望，<span class="jiazhu">數，所角翻。</span>有告延與子男魴造逆謀者；<span class="jiazhu">魴，音房。</span>上不忍誅，冬，十一月，貶延爲阜陵侯，食一縣，不得與吏民通。<span class="jiazhu">延徙王阜陵事見上卷明帝永平十六年。</span></p>
<p class="em2 strong" id="online_toc_13"><a class="gg-link" href="#online_toc_13" onclick="return changeColor(this);"></a><span class="yinwen">9</span>北匈奴皋林溫禺犢王將衆還居涿邪山，南單于與邊郡及烏桓共擊破之。<span class="jiazhu">皋林溫禺犢王本居涿邪山，永平十六年，祭肜等北伐，將衆遁去，今復還。</span>是歲，南部次<span class="jiaozhusup">【章：甲十六行本「次」作「大」；乙十一行本同；孔本同；熊校同。】</span>饑，詔稟給之。</p>
<div class="yeartoc" id="year_toc_77"><p class="strong" id="online_toc_14"><a class="gg-link" href="#online_toc_14" onclick="return changeColor(this);"></a><span class="section" id="title-4"><span data-head-description="肅宗孝章皇帝上" data-head-level="h4" data-head-title="建初二年">二年</span></span><span class="biaozhusup" data-rel="">（丁丑、七七年）</span></p></div>
<p class="em2 strong" id="online_toc_15"><a class="gg-link" href="#online_toc_15" onclick="return changeColor(this);"></a><span class="yinwen">1</span>春，三月，甲辰，罷伊吾盧屯兵，匈奴復遣兵守其地。<span class="jiazhu">伊吾盧置屯兵事見上卷永平十六年。復，扶又翻。</span></p>
<p class="em2 strong" id="online_toc_16"><a class="gg-link" href="#online_toc_16" onclick="return changeColor(this);"></a><span class="yinwen">2</span>永昌、越巂、益州三郡兵及昆明夷鹵承等擊哀牢王類牢於博南，大破，斬之。<span class="jiazhu">巂，音髓。</span></p>
<p class="em2 strong" id="online_toc_17"><a class="gg-link" href="#online_toc_17" onclick="return changeColor(this);"></a><span class="yinwen">3</span>夏，四月，戊子，詔還坐楚、淮陽事徙者四百餘家。<span class="jiazhu">楚獄見上卷明帝永平十四年。淮陽獄，卽阜陵王延徙封時也。</span></p>
<p class="em2 strong" id="online_toc_18"><a class="gg-link" href="#online_toc_18" onclick="return changeColor(this);"></a><span class="yinwen">4</span>上欲封爵諸舅，太后不聽。會旱，言事者以爲不封外戚之故，有司請依舊典。<span class="jiazhu">賢曰：漢制，外戚以恩澤封侯，故曰舊典。</span>太后詔曰：<span class="yinhao">「凡言事者，皆欲媚朕以要福耳。<span class="jiazhu">要，一遙翻。</span>昔王氏五侯同日俱封，黃霧四塞，<span class="jiazhu">事見三十卷成帝建始元年。塞，悉則翻。</span>不聞澍雨之應。<span class="jiazhu">澍，音注。</span>夫外戚貴盛，鮮不傾覆；<span class="jiazhu">鮮，息淺翻。</span>故先帝防愼舅氏，不令在樞機之位，又言『我子不當與先帝子等』，<span class="jiazhu">事見上卷永平十五年。</span>今有司柰何欲以馬氏比陰氏乎！且陰衞尉，天下稱之，省中御者至門，出不及履，此蘧伯玉之敬也；<span class="jiazhu">衞尉，興也。省中，禁中也。御者，內人也。蘧伯玉，衞賢大夫。蘧，求於翻。</span>新陽侯雖剛強，微失理，然有方略，據地談論，一朝無雙；<span class="jiazhu">新陽侯，就也。賢曰：新陽縣屬汝南郡，故城在今豫州眞陽縣西南。</span>原鹿貞侯，勇猛誠信；<span class="jiazhu">原鹿侯，識也。原鹿縣，屬汝南郡。</span>此三人者，天下選臣，豈可及哉！馬氏不及陰氏遠矣。吾不才，夙夜累息，<span class="jiazhu">息，氣一出入之頃；屛氣者累息乃一舒氣。</span>常恐虧先后之法，有毛髮之罪吾不釋，言之不捨晝夜，而親屬犯之不止，治喪起墳，又不時覺，<span class="jiazhu">治，直之翻。</span>是吾言之不立而耳目之塞也。<span class="jiazhu">塞，悉則翻。</span></span></p>
<p class="em2 strong" id="online_toc_19"><a class="gg-link" href="#online_toc_19" onclick="return changeColor(this);"></a><span class="yinhao">吾爲天下母，而身服大練，<span class="jiazhu">賢曰：大練，大帛也。杜預註<span class="shu-ming">左傳</span>曰：大帛，厚繒也。</span>食不求甘，左右但著帛布，無香薰之飾者，欲身率下也。<span class="jiazhu">著，側略翻。</span>以爲外親見之，當傷心自敕；但笑言『太后素好儉』。<span class="jiazhu">好，呼到翻。</span>前過濯龍<span class="jiazhu"><span class="shu-ming">續漢志</span>：濯龍，園名，近北宮。</span>門上，見外家問起居者，車如流水，馬如游龍，倉頭衣緣褠，領袖正白，<span class="jiazhu">賢曰：褠，臂衣。今之臂褠，以縛左右手，於事便也。余據字書，臂鞲之鞲從革，褠此從衣，釋單衣也，皆音古侯翻。領袖正白，言其新潔無垢污也。衣，於旣翻。</span>顧視御者，不及遠矣。故不加譴怒，但絕歲用而已，冀以默愧其心；猶懈怠無憂國忘家之慮。<span class="jiazhu">懈，古隘翻。</span>知臣莫若君，況親屬乎！吾豈可上負先帝之旨，下虧先人之德，重襲西京敗亡之禍哉！」</span><span class="jiazhu">賢曰：西京外戚，呂祿、呂產，竇嬰，上官桀、安父子，霍禹等皆被誅。重，直龍翻。</span>固不許。</p>
<p class="em2 strong" id="online_toc_20"><a class="gg-link" href="#online_toc_20" onclick="return changeColor(this);"></a>帝省詔悲嘆，復重請曰：<span class="jiazhu">省，悉景翻。復，扶又翻。重，直用翻。</span><span class="yinhao">「漢興，舅氏之封侯，猶皇子之爲王也。太后誠存謙虛，柰何令臣獨不加恩三舅乎！且衞尉年尊，兩校尉有大病，<span class="jiazhu">衞尉，太后兄廖；兩校尉，兄防、兄光也。校，戶敎翻。</span>如令不諱，使臣長抱刻骨之恨。宜及吉時，不可稽留。」</span><span class="jiazhu">漢封爵羣臣皆涓吉。</span>太后報曰：<span class="yinhao">「吾反覆念之，思令兩善，<span class="jiazhu">兩善，謂國家無濫恩，而外戚亦以安全也。</span>豈徒欲獲謙讓之名而使帝受不外施之嫌哉！<span class="jiazhu">以恩澤封爵外家爲外施也。施，式智翻。</span>昔竇太后欲封王皇后之兄，丞相條侯言：『高祖約，無軍功不侯。』<span class="jiazhu">事見十六卷景帝中三年。</span>今馬氏無功於國，豈得與陰、郭中興之后等邪！常觀富貴之家，祿位重疊，猶再實之木，其根必傷。<span class="jiazhu">文子曰：再實之木根必傷，掘臧之家後必殃。重，直龍翻。</span>且人所以願封侯者，欲上奉祭祝，下求溫飽耳；今祭祀則受太官之賜，衣食則蒙御府餘資，<span class="jiazhu">自西都以來，皇后家祀其父母，太官供具。御府令，掌中衣服及補澣之屬；飲食則太官主之。此言衣食皆資於御府，槪言之也。</span>斯豈不可足，而必當得一縣乎！吾計之孰矣，<span class="jiazhu">古字孰、熟通。</span>勿有疑也！</span></p>
<p class="em2 strong" id="online_toc_21"><a class="gg-link" href="#online_toc_21" onclick="return changeColor(this);"></a><span class="yinhao">夫至孝之行，安親爲上。<span class="jiazhu">揚子曰：孝莫大於寧親，寧親莫大於四表之驩心。行，下孟翻。</span>今數遭變異，<span class="jiazhu">數，所角翻。</span>穀價數倍，憂惶晝夜，不安坐臥，而欲先營外家之封，違慈母之拳拳乎！<span class="jiazhu">賢曰：拳拳，猶勤勤也，音權。</span>吾素剛急，有匈中氣，不可不順也。<span class="jiazhu">匈中氣，今所謂上氣之疾。匈，與胸同。</span>子之未冠，由於父母，已冠成人，則行子之志。<span class="jiazhu">冠，古玩翻。</span>念帝，人君也；吾以未踰三年之故，自吾家族，故得專之。若陰陽調和，邊境清靜，然後行子之志；吾但當含飴弄孫，<span class="jiazhu"><span class="shu-ming">方言</span>曰：飴，餳也，宋、衞之間通語。</span>不能復關政矣。」</span><span class="jiazhu">關，豫政也。復，扶又翻。</span>上乃止。</p>
<p class="em2 strong" id="online_toc_22"><a class="gg-link" href="#online_toc_22" onclick="return changeColor(this);"></a>太后嘗詔三輔：諸馬婚親有屬託郡縣、干亂吏治者，以法聞。<span class="jiazhu">繩之以法而奏聞也。屬，之欲翻。治，直吏翻。</span>太夫人葬起墳微高，<span class="jiazhu">太夫人，太后母也。漢列侯墳高四丈，關內侯以下至庶人有差。</span>太后以爲言，兄衞尉廖等卽時減削。其外親有謙素義行者，<span class="jiazhu">行，下孟翻。</span>輒假借溫言，賞以財位；如有纖介，則先見嚴恪之色，<span class="jiazhu">見，賢遍翻。</span>然後加譴。其美車服、不遵法度者，便絕屬籍，遣歸田里。<span class="jiazhu">絕外戚之屬籍也。</span>廣平、鉅鹿、樂成王，車騎朴素，無金銀之飾，<span class="jiazhu">廣平王羨，鉅鹿王恭，樂成王黨，皆明帝子。</span>帝以白太后，卽賜錢各五百萬。於是內外從化，被服如一；<span class="jiazhu">被，皮義翻。</span>諸家惶恐，倍於永平時。置織室，蠶於濯龍中，<span class="jiazhu"><span class="shu-ming">續漢志</span>：濯龍監，屬鉤盾令。本<span class="shu-ming">註</span>曰：濯龍，亦園名，近北宮。</span>數往觀視，以爲娛樂。<span class="jiazhu">數，所角翻。樂，音洛。</span>常與帝旦夕言道政事及敎授小王<span class="shu-ming">論語</span>經書，<span class="jiazhu">小王，諸王年尙幼，未就國者。</span>述敍平生，雍和終日。</p>
<p class="em2 strong" id="online_toc_23"><a class="gg-link" href="#online_toc_23" onclick="return changeColor(this);"></a>馬廖慮美業難終，上疏勸成德政曰：<span class="yinhao">「昔元帝罷服官，<span class="jiazhu">事見二十八卷初元五年。</span>成帝御浣衣，<span class="jiazhu">言服浣濯之衣也。</span>哀帝去樂府，<span class="jiazhu">事見三十三卷綏和二年。去，羌呂翻。</span>然而侈費不息，至於衰亂者，百姓從行不從言也。<span class="jiazhu"><span class="shu-ming">書</span>曰：違上所命，從厥攸好。行，下孟翻。</span>夫改政移風，必有其本。<span class="shu-ming">傳</span>曰：『吳王好劍客，百姓多創瘢；<span class="jiazhu">傳，直戀翻。創，初良翻。瘢，蒲官翻，痕也。好劍客，蓋指吳闔閭也。</span>楚王好細腰，宮中多餓死。』<span class="jiazhu"><span class="shu-ming">墨子</span>曰：楚靈王好細腰，而國多餓人。</span>長安語曰：<span class="jiazhu">賢曰：當時諺語。</span>『城中好高結，四方高一尺；<span class="jiazhu">結，讀曰髻。</span>城中好廣眉，四方且半額；城中好大袖，四方全匹帛。』斯言如戲，有切事實。前下制度未幾，後稍不行；<span class="jiazhu">未幾，言未幾時也。幾，居豈翻。</span>雖或吏不奉法，良由慢起京師。今陛下素簡所安，發自聖性，<span class="jiazhu">賢曰：言儉素簡約，后之所安。</span>誠令斯事一竟，<span class="jiazhu">竟，猶終也。</span>則四海誦德，聲薰天地，<span class="jiazhu">賢曰：薰，猶蒸也，言芳聲薰天地也。</span>神明可通，況於行令乎！」</span>太后深納之。</p>
<p class="em2 strong" id="online_toc_24"><a class="gg-link" href="#online_toc_24" onclick="return changeColor(this);"></a><span class="yinwen">5</span>初，安夷縣吏略妻卑湳種羌人婦，<span class="jiazhu">安夷縣屬金城郡。杜預曰：不以道取曰略。湳，乃感翻。種，章勇翻；下同。</span>吏爲其夫所殺，安夷長宗延追之出塞。<span class="jiazhu">長，知兩翻。</span>種人恐見誅，遂共殺延而與勒姐、吾良二種相結爲寇。<span class="jiazhu">勒姐羌居勒姐溪，因以爲種名。</span>於是燒當羌豪滇吾之子迷吾率諸種俱反，<span class="jiazhu">姐，子也翻，又音紫。滇，音顚。</span>敗金城太守郝崇。<span class="jiazhu">敗，補萬翻。郝，呼各翻；<span class="shu-ming">姓譜</span>：殷帝乙有子期，封太原郝鄕，後因氏焉。</span>詔以武威太守北地傅育爲護羌校尉，自安夷徙居臨羌。<span class="jiazhu">臨羌縣，屬金城郡。杜佑曰：臨羌在今西平郡。<span class="shu-ming">水經註</span>：湟水東合安夷川水，又東逕安夷縣，故城在漢西平亭東七十里。湟水又東合勒姐溪水。</span>迷吾又與封養種豪布橋等五萬餘人共寇隴西、漢陽。<span class="jiazhu">本天水郡，明帝永平十七年，改名漢陽。</span>秋，八月，遣行車騎將軍馬防、長水校尉耿恭將北軍五校兵<span class="jiazhu">武帝置北軍八校，中壘、屯騎、越騎、長水、胡騎、射聲、步兵、虎賁也；中興，省中壘、胡騎、虎賁，惟越騎、屯騎、步兵、長水、射聲五校。屯騎、越騎、步兵、射聲各領士七百人，長水領烏桓胡騎七百三十六人，皆宿衞兵也。</span>及諸郡射士三萬人擊之。<span class="jiazhu"><span class="shu-ming">馬防傳</span>云：積射士。</span>第五倫上疏曰：<span class="yinhao">「臣愚以爲貴戚可封侯以富之，不當任以職事。何者？繩以法則傷恩，私以親則違憲。伏聞馬防今當西征，臣以太后恩仁，陛下至孝，恐卒有纖介，難爲意愛。」</span><span class="jiazhu">賢曰：恐卒然有小過，愛而不罰，則廢法也。卒，讀曰猝。</span>帝不從。</p>
<p class="em2 strong" id="online_toc_25"><a class="gg-link" href="#online_toc_25" onclick="return changeColor(this);"></a>馬防等軍到冀，布橋等圍南部都尉於臨洮，<span class="jiazhu"><span class="shu-ming">前書</span>，隴西南部都尉治臨洮。賢曰：卽今岷、洮二州地。</span>防進擊，破之，斬首虜四千餘人，遂解臨洮圍；其衆皆降，唯布橋等二萬餘人屯望曲谷不下。<span class="jiazhu">酈道元註<span class="shu-ming">水經</span>云：望曲在臨洮西南，去龍桑城二百里。</span></p>
<p class="em2 strong" id="online_toc_26"><a class="gg-link" href="#online_toc_26" onclick="return changeColor(this);"></a><span class="yinwen">6</span>十二月，戊寅，有星孛于紫宮。<span class="jiazhu"><span class="shu-ming">晉·天文志</span>：中宮，北極五星，鉤陳六星，皆在紫宮中。紫宮垣十五星，其西蕃七，東蕃八。孛，蒲內翻。</span></p>
<p class="em2 strong" id="online_toc_27"><a class="gg-link" href="#online_toc_27" onclick="return changeColor(this);"></a><span class="yinwen">7</span>帝納竇勳女爲貴人，有寵。<span class="jiazhu">爲後諸竇竊權張本。</span>貴人母，卽東海恭王女沘陽公主也。<span class="jiazhu">沘，音比。</span></p>
<p class="em2 strong" id="online_toc_28"><a class="gg-link" href="#online_toc_28" onclick="return changeColor(this);"></a><span class="yinwen">8</span>第五倫上疏曰：<span class="yinhao">「光武承王莽之餘，頗以嚴猛爲政，後代因之，遂成風化；郡國所舉，類多辦職俗吏，殊未有寬博之選以應上求者也。陳留令劉豫，冠軍令駟協，<span class="jiazhu">陳留縣，屬陳留郡。冠軍縣，屬南陽郡。冠，古玩翻。</span>並以刻薄之姿，務爲嚴苦，吏民愁怨，莫不疾之。而今之議者反以爲能，違天心，失經義；非徒應坐豫、協，亦宜譴舉者。務進仁賢以任時政，不過數人，則風俗自化矣。臣嘗讀書記，知秦以酷急亡國，又目見王莽亦以苛法自滅，故勤勤懇懇，實在於此。又聞諸王、主、貴戚，驕奢踰制，京師尙然，何以示遠！故曰：『其身不正，雖令不行。』<span class="jiazhu"><span class="shu-ming">論語</span>孔子之言。</span>以身敎者從，以言敎者訟。」</span>上善之。倫雖天性峭直，<span class="jiazhu">賢曰：峭，峻也，音七笑翻。</span>然常疾俗吏苛刻，論議每依寬厚云。</p>
<div class="yeartoc" id="year_toc_78"><p class="strong" id="online_toc_29"><a class="gg-link" href="#online_toc_29" onclick="return changeColor(this);"></a><span class="section" id="title-5"><span data-head-description="肅宗孝章皇帝上" data-head-level="h4" data-head-title="建初三年">三年</span></span><span class="biaozhusup" data-rel="">（戊寅、七八年）</span></p></div>
<p class="em2 strong" id="online_toc_30"><a class="gg-link" href="#online_toc_30" onclick="return changeColor(this);"></a><span class="yinwen">1</span>春，正月，己酉，宗祀明堂，登靈臺，赦天下。</p>
<p class="em2 strong" id="online_toc_31"><a class="gg-link" href="#online_toc_31" onclick="return changeColor(this);"></a><span class="yinwen">2</span>馬防擊布橋，大破之，<span class="jiazhu"><span class="shu-ming">考異</span>曰：<span class="shu-ming">帝紀</span>，防破羌在四月。蓋春破而京師四月始聞也。今從<span class="shu-ming">防傳</span>。</span>布橋將種人萬餘降，詔徵防還。留耿恭擊諸未服者，斬首虜千餘人，勒姐、燒何等十三種數萬人，皆詣恭降。<span class="jiazhu">姐，音紫，又子也翻。種，章勇翻。</span>恭嘗以言事忤馬防，<span class="jiazhu">初，恭出隴西，上言薦竇固鎭撫涼部，由是大忤於防。忤，五故翻。</span>監營謁者承旨，奏恭不憂軍事，坐徵下獄，免官。<span class="jiazhu">監，古銜翻。下，遐稼翻。</span></p>
<p class="em2 strong" id="online_toc_32"><a class="gg-link" href="#online_toc_32" onclick="return changeColor(this);"></a><span class="yinwen">3</span>三月，癸巳，立貴人竇氏爲皇后。</p>
<p class="em2 strong" id="online_toc_33"><a class="gg-link" href="#online_toc_33" onclick="return changeColor(this);"></a><span class="yinwen">4</span>初，顯宗之世，治虖沱、石臼河，從都慮至羊腸倉，<span class="jiazhu">賢曰：石臼河，在今定州唐縣東北。酈道元註<span class="shu-ming">水經</span>云：汾陽故城積粟所在，謂之羊腸倉，在晉陽西北；石隥縈紆，若羊腸焉，故以爲名。今嵐州界羊腸坂是也。唐嵐州宜芳縣，本漢汾陽縣，隋置嵐城縣，唐更名宜芳。杜佑曰：宜芳縣有古秀容城，漢羊腸倉。余考<span class="shu-ming">水經註</span>云：按司馬彪<span class="shu-ming">郡國志</span>，常山南行唐縣有石臼谷，蓋欲乘呼沱之水，轉山東之漕，自都慮至羊腸倉，憑汾水以漕太原。又考<span class="shu-ming">郡國志</span>，常山蒲吾縣<span class="shu-ming">註</span>引<span class="shu-ming">古今註</span>曰：永平十年，作常山呼沱河蒲吾渠通漕船。又考班固<span class="shu-ming">地理志</span>，太原郡上艾縣<span class="shu-ming">註</span>曰：綿曼水東至蒲吾入呼沱水。又蒲吾縣<span class="shu-ming">註</span>曰：大白渠水首受綿曼水，東南至下曲陽入斯洨。則知此漕自大白渠入綿曼水，自綿曼水轉入汾水以達羊腸倉也。慮，音閭，杜佑曰：石臼河，在定州唐昌縣。唐昌，漢苦陘縣也。</span>欲令通漕。太原吏民苦役，連年無成，死者不可勝算。<span class="jiazhu">勝，音升。</span>帝以郎中鄧訓爲謁者，監領其事。訓考量隱括，<span class="jiazhu">賢曰：隱審量括之也。孫卿子曰：鉤木必待隱括蒸揉，然後直也。監，古銜翻。量，音良。</span>知其難成，具以上言。<span class="jiazhu">上，時掌翻。</span>夏，四月，己巳，詔罷其役，更用驢輦，<span class="jiazhu">更，工衡翻。</span>歲省費億萬計，全活徒士數千人。訓，禹之子也。</p>
<p class="em2 strong" id="online_toc_34"><a class="gg-link" href="#online_toc_34" onclick="return changeColor(this);"></a><span class="yinwen">5</span>閏月，西域假司馬班超率疏勒、康居、于窴、拘彌兵一萬人攻姑墨石城，破之，<span class="jiazhu"><span class="shu-ming">前書</span>，姑墨國治南城，去長安八千一百五十里。</span>斬首七百級。</p>
<p class="em2 strong" id="online_toc_35"><a class="gg-link" href="#online_toc_35" onclick="return changeColor(this);"></a><span class="yinwen">6</span>冬，十二月，丁酉，以馬防爲車騎將軍。</p>
<p class="em2 strong" id="online_toc_36"><a class="gg-link" href="#online_toc_36" onclick="return changeColor(this);"></a><span class="yinwen">7</span>武陵漊中蠻反。<span class="jiazhu">賢曰：漊，水名，源出今澧州崇義縣西北山。余據溫公<span class="shu-ming">類篇</span>，漊，郎侯翻。</span></p>
<p class="em2 strong" id="online_toc_37"><a class="gg-link" href="#online_toc_37" onclick="return changeColor(this);"></a><span class="yinwen">8</span>是歲，有司奏遣廣平王羨、鉅鹿王恭、樂成王黨俱就國；上性篤愛，不忍與諸王乖離，遂皆留京師。</p>
<div class="yeartoc" id="year_toc_79"><p class="strong" id="online_toc_38"><a class="gg-link" href="#online_toc_38" onclick="return changeColor(this);"></a><span class="section" id="title-6"><span data-head-description="肅宗孝章皇帝上" data-head-level="h4" data-head-title="建初四年">四年</span></span><span class="biaozhusup" data-rel="">（己卯、七九年）</span></p></div>
<p class="em2 strong" id="online_toc_39"><a class="gg-link" href="#online_toc_39" onclick="return changeColor(this);"></a><span class="yinwen">1</span>春，二月，庚寅，太尉牟融薨。</p>
<p class="em2 strong" id="online_toc_40"><a class="gg-link" href="#online_toc_40" onclick="return changeColor(this);"></a><span class="yinwen">2</span>夏，四月，戊子，立皇子慶爲太子。</p>
<p class="em2 strong" id="online_toc_41"><a class="gg-link" href="#online_toc_41" onclick="return changeColor(this);"></a><span class="yinwen">3</span>己丑，徙鉅鹿王恭爲江陵王，汝南王暢爲梁王，常山王昞爲淮陽王。</p>
<p class="em2 strong" id="online_toc_42"><a class="gg-link" href="#online_toc_42" onclick="return changeColor(this);"></a><span class="yinwen">4</span>辛卯，封皇子伉爲千乘王，全爲平春王。<span class="jiazhu">平春縣，屬江夏郡。伉，音抗。乘，繩證翻。</span></p>
<p class="em2 strong" id="online_toc_43"><a class="gg-link" href="#online_toc_43" onclick="return changeColor(this);"></a><span class="yinwen">5</span>有司連據舊典，請封諸舅；帝以天下豐稔，方垂無事，癸卯，遂封衞尉廖爲順陽侯，<span class="jiazhu">順陽，侯國，屬南陽郡。賢曰：故城在今鄧州穰縣西。</span>車騎將軍防爲潁陽侯，<span class="jiazhu">潁陽縣，屬潁川郡。</span>執金吾光爲許侯。<span class="jiazhu">許縣，屬潁川郡。</span>太后聞之曰：<span class="yinhao">「吾少壯時，但慕竹帛，志不顧命。<span class="jiazhu">賢曰：言慕古人書名竹帛，不顧命之長短。少，詩沼翻。</span>今雖已老，猶戒之在得，<span class="jiazhu"><span class="shu-ming">論語</span>：孔子曰：及其老也，戒之在得。</span>故日夜惕厲，<span class="jiazhu">惕，懼也；厲，危也。</span>思自降損，冀乘此道，不負先帝。所以化導兄弟，共同斯志，欲令瞑目之日，無所復恨，何意老志復不從哉！<span class="jiazhu">瞑，莫定翻。復，扶又翻。</span>萬年之日長恨矣！」</span>廖等並辭讓，願就關內侯，<span class="jiazhu"><span class="shu-ming">考異</span>曰：<span class="shu-ming">皇后紀</span>稱<span class="yinhao">「廖等並辭讓，願就關內侯，太后聞之云云；廖等不得已受封爵。」</span>按太后之辭，皆不欲封廖等之意，而史家文勢，反似太后欲令廖等受封。今輒移廖等辭讓於太后語下，使文勢有序，讀者易解。</span>帝不許。廖等不得已受封爵而上書辭位，帝許之。五月，丙辰，防、廖、光皆以特進就。</p>
<p class="em2 strong" id="online_toc_44"><a class="gg-link" href="#online_toc_44" onclick="return changeColor(this);"></a><span class="yinwen">6</span>甲戌，以司徒鮑昱爲太尉，南陽太守桓虞爲司徒。</p>
<p class="em2 strong" id="online_toc_45"><a class="gg-link" href="#online_toc_45" onclick="return changeColor(this);"></a><span class="yinwen">7</span>六月，癸丑，皇太后馬氏崩。帝旣爲太后所養，專以馬氏爲外家，故賈貴人不登極位，賈氏親族無受寵榮者。及太后崩，但加貴人王赤綬，<span class="jiazhu">漢制：貴人綠綬，三采綠、紫、紺，長二丈一尺，二百四十首；諸侯赤綬，四采赤、黃、縹、紺，長二丈一尺，三百首。</span>安車一駟，永巷宮人二百，<span class="jiazhu">賢曰：永巷宮人，宮婢也。</span>御府雜帛二萬匹，大司農黃金千斤，錢二千萬而已。</p>
<p class="em2 strong" id="online_toc_46"><a class="gg-link" href="#online_toc_46" onclick="return changeColor(this);"></a><span class="yinwen">8</span>秋，七月，壬戌，葬明德皇后。<span class="jiazhu">賢曰：<span class="shu-ming">諡法</span>：中和純淑曰德。</span></p>
<p class="em2 strong" id="online_toc_47"><a class="gg-link" href="#online_toc_47" onclick="return changeColor(this);"></a><span class="yinwen">9</span>校書郎楊終建言：<span class="yinhao">「宣帝博徵羣儒，論定<span class="shu-ming">五經</span>於石渠閣。<span class="jiazhu">事見二十七卷甘露三年。</span>方今天下少事，<span class="jiazhu">少，詩沼翻。</span>學者得成其業，而章句之徒，破壞大體。<span class="jiazhu">壞，音怪。</span>宜如石渠故事，永爲後世則。」</span>帝從之。冬，十一月，壬戌，詔太常：<span class="jiazhu">句斷。</span><span class="yinhao">「將、大夫、博士、郎官及諸儒會白虎觀，議<span class="shu-ming">五經</span>同異。」</span><span class="jiazhu">將，卽亮翻。將，三署及虎賁、羽林中郎將也。大夫，光祿、太中、中散、諫議大夫也。博士，<span class="shu-ming">五經</span>博士也。郎官，五署郎及尙書郎、蘭臺、東觀校書郎也。白虎觀在北宮。觀，古玩翻。</span>使五官中郎將魏應承制問，侍中淳于恭奏，帝親稱制臨決，作<span class="shu-ming">白虎議奏</span>，名儒丁鴻、樓望、成封、桓郁、班固、賈逵及廣平王羨皆與焉。固，超之兄也。<span class="jiazhu">與，讀曰預。</span></p>
<div class="yeartoc" id="year_toc_80"><p class="strong" id="online_toc_48"><a class="gg-link" href="#online_toc_48" onclick="return changeColor(this);"></a><span class="section" id="title-7"><span data-head-description="肅宗孝章皇帝上" data-head-level="h4" data-head-title="建初五年">五年</span></span><span class="biaozhusup" data-rel="">（庚辰、八○年）</span></p></div>
<p class="em2 strong" id="online_toc_49"><a class="gg-link" href="#online_toc_49" onclick="return changeColor(this);"></a><span class="yinwen">1</span>春，二月，庚辰朔，日有食之；詔舉直言極諫。</p>
<p class="em2 strong" id="online_toc_50"><a class="gg-link" href="#online_toc_50" onclick="return changeColor(this);"></a><span class="yinwen">2</span>荊、豫諸郡兵討漊中蠻，破之。<span class="jiazhu">漊，郎侯翻。</span></p>
<p class="em2 strong" id="online_toc_51"><a class="gg-link" href="#online_toc_51" onclick="return changeColor(this);"></a><span class="yinwen">3</span>夏，五月，辛亥，詔曰：<span class="yinhao">「朕思遲直士，側席異聞，<span class="jiazhu">賢曰：遲，猶希望也，音持二翻。側席，謂不正坐，所以待賢良也。</span>其先至者，各已發憤吐懣，<span class="jiazhu">懣，莫困翻，又莫旱翻。</span>略聞子大夫之志矣。皆欲置於左右，顧問省納。<span class="jiazhu">句斷。省，悉景翻。</span>建武詔書又曰：『堯試臣以職，不直以言語筆札。』今外官多曠，並可以補任。」</span></p>
<p class="em2 strong" id="online_toc_52"><a class="gg-link" href="#online_toc_52" onclick="return changeColor(this);"></a><span class="yinwen">4</span>戊辰，太傅趙熹薨。</p>
<p class="em2 strong" id="online_toc_53"><a class="gg-link" href="#online_toc_53" onclick="return changeColor(this);"></a><span class="yinwen">5</span>班超欲遂平西域，上疏請兵曰：<span class="yinhao">「臣竊見先帝欲開西域，故北擊匈奴，西使外國，<span class="jiazhu">使，疏吏翻。</span>鄯善、于窴卽時向化，<span class="jiazhu">鄯，上扇翻。</span>今拘彌、莎車、疏勒、月氏、烏孫、康居復願歸附，<span class="jiazhu">復，扶又翻。</span>欲共幷力，破滅龜茲，平通漢道。若得龜茲，則西域未服者百分之一耳。前世議者皆曰：『取三十六國，號爲斷匈奴右臂。』<span class="jiazhu">賢曰：<span class="shu-ming">前書</span>曰：漢遣公主爲烏孫夫人，結爲昆弟，則是斷匈奴右臂也。哀帝時，劉歆上議曰：武帝立五屬國，起朔方，伐朝鮮，起玄菟、樂浪以斷匈奴左臂也；西伐大宛，結烏孫，裂匈奴之右臂也。南面，以西爲右。斷，丁管翻。</span>今西域諸國，自日之所入，莫不向化，<span class="jiazhu"><span class="shu-ming">西域傳</span>曰：自條支國乘水西行，可百餘日，近日所入也。</span>大小欣欣，貢奉不絕，唯延<span class="jiaozhusup">【章：甲十六行本「延」作「焉」；乙十一行本同；孔本同；張校同。】</span>耆、龜茲獨未服從。臣前與官屬三十六人奉使絕域，備遭艱戹，自孤守疏勒，於今五載，<span class="jiazhu">使，疏吏翻。載，子亥翻。</span>胡夷情數，臣頗識之，問其城郭小大，皆言倚漢與依天等。<span class="jiazhu">謂城郭之國，若小若大，其言皆然。</span>以是效之，<span class="jiazhu">賢曰：效猶驗也。</span>則葱領可通，<span class="jiazhu">古領、嶺字通。</span>龜茲可伐。今宜拜龜茲侍子白霸爲其國王，以步騎數百送之，與諸國連兵，歲月之間，龜茲可禽。以夷狄攻夷狄，計之善者也！臣見莎車、疏勒田地肥廣，草牧饒衍，不比敦煌、鄯善間也，<span class="jiazhu">敦，徒門翻。</span>兵可不費中國而糧食自足。且姑墨、溫宿二王，特爲龜茲所置，<span class="jiazhu"><span class="shu-ming">前書</span>，溫宿國治溫宿城，去長安八千三百五十里。</span>旣非其種，<span class="jiazhu">種，章勇翻。</span>更相厭苦，其勢必有降者；若二國來降，則龜茲自破。<span class="jiazhu">更，工衡翻。降，戶江翻；下同。</span>願下臣章，參考行事，誠有萬分，死復何恨！<span class="jiazhu">下，遐稼翻。復，扶又翻。</span>臣超區區特蒙神靈，竊冀未便僵仆，目見西域平定，陛下舉萬年之觴，<span class="jiazhu">言西域平定，廷臣畢賀，天子爲之舉觴也。</span>薦勳祖廟，布大喜於天下。」</span><span class="jiazhu">賢曰：薦，進也。勳，功也。<span class="shu-ming">左氏傳</span>曰：反行飲至，舍爵策勳也。余謂超蓋言平西域，告成功於祖廟也。</span>書奏，帝知其功可成，議欲給兵。平陵徐幹上疏，願奮身佐超，帝以幹爲假司馬，將弛刑及義從千人就超。<span class="jiazhu">弛，刑徒也。義從，自奮願從行者。或曰：義從胡也。從，才用翻。</span></p>
<p class="em2 strong" id="online_toc_54"><a class="gg-link" href="#online_toc_54" onclick="return changeColor(this);"></a>先是莎車以爲漢兵不出，<span class="jiazhu">先，悉薦翻。</span>遂降於龜茲，而疏勒都尉番辰亦叛。<span class="jiazhu">賢曰：番，音潘。</span>會徐幹適至，超遂與幹擊番辰，大破之，斬首千餘級。欲進攻龜茲，以烏孫兵強，宜因其力，乃上言：<span class="yinhao">「烏孫大國，控弦十萬，故武帝妻以公主，<span class="jiazhu">事見二十一卷元封六年。妻，七細翻。</span>至孝宣帝卒得其用，<span class="jiazhu">事見二十四卷本始三年。卒，子恤翻。</span>今可遣使招慰，與共合力。」</span>帝納之。</p>
<div class="yeartoc" id="year_toc_81"><p class="strong" id="online_toc_55"><a class="gg-link" href="#online_toc_55" onclick="return changeColor(this);"></a><span class="section" id="title-8"><span data-head-description="肅宗孝章皇帝上" data-head-level="h4" data-head-title="建初六年">六年</span></span><span class="biaozhusup" data-rel="">（辛巳、八一年）</span></p></div>
<p class="em2 strong" id="online_toc_56"><a class="gg-link" href="#online_toc_56" onclick="return changeColor(this);"></a><span class="yinwen">1</span>春，二月，辛卯，琅邪孝王京薨。</p>
<p class="em2 strong" id="online_toc_57"><a class="gg-link" href="#online_toc_57" onclick="return changeColor(this);"></a><span class="yinwen">2</span>夏，六月，丙辰，太尉鮑昱薨。</p>
<p class="em2 strong" id="online_toc_58"><a class="gg-link" href="#online_toc_58" onclick="return changeColor(this);"></a><span class="yinwen">3</span>辛未晦，日有食之。</p>
<p class="em2 strong" id="online_toc_59"><a class="gg-link" href="#online_toc_59" onclick="return changeColor(this);"></a><span class="yinwen">4</span>秋，七月，癸巳，以大司農鄧彪爲太尉。</p>
<p class="em2 strong" id="online_toc_60"><a class="gg-link" href="#online_toc_60" onclick="return changeColor(this);"></a><span class="yinwen">5</span>武都太守廉范遷蜀郡太守。成都民物豐盛，邑宇逼側，舊制，禁民夜作以防火災，而更相隱蔽，燒者日屬。<span class="jiazhu">更，工衡翻。屬，之欲翻；聯也，聯日有火也。</span>范乃毀削先令，但嚴使儲水而已。百姓以爲便，歌之曰：<span class="yinhao">「廉叔度，來何暮！<span class="jiazhu">廉范，字叔度。</span>不禁火，民安作。<span class="jiazhu">賢曰：作，協韻則護翻。</span>昔無襦，今五絝。」</span><span class="jiazhu">襦，汝朱翻，短衣也。絝，五故翻，脛衣也。</span></p>
<p class="em2 strong" id="online_toc_61"><a class="gg-link" href="#online_toc_61" onclick="return changeColor(this);"></a><span class="yinwen">6</span>帝以沛王等將入朝，遣謁者賜貂裘<span class="jiazhu"><span class="shu-ming">說文</span>曰：貂鼠大而黃黑，出胡丁零國。</span>及太官食物、珍果，又使大鴻臚竇固持節郊迎。<span class="jiazhu">臚，陵如翻。</span>帝親自循行邸第，<span class="jiazhu">行，下孟翻。</span>豫設帷牀，其錢帛、器物無不充備。</p>
<div class="yeartoc" id="year_toc_82"><p class="strong" id="online_toc_62"><a class="gg-link" href="#online_toc_62" onclick="return changeColor(this);"></a><span class="section" id="title-9"><span data-head-description="肅宗孝章皇帝上" data-head-level="h4" data-head-title="建初七年">七年</span></span><span class="biaozhusup" data-rel="">（壬午、八二年）</span></p></div>
<p class="em2 strong" id="online_toc_63"><a class="gg-link" href="#online_toc_63" onclick="return changeColor(this);"></a><span class="yinwen">1</span>春，正月，沛王輔、濟南王康、東平王蒼、中山王焉、東海王政、琅邪王宇來朝。<span class="jiazhu">政，東海王彊子。宇，琅邪王京子。濟，子禮翻。</span>詔沛、濟南、東平、中山王贊拜不名；<span class="jiazhu">賢曰：謂讚者不唱其名。余謂四王，帝諸父也，故異其禮。</span>升殿乃拜，上親答之，所以寵光榮顯，加於前古。每入宮，輒以輦迎，至省閣乃下，<span class="jiazhu">省閣，入禁中閣門也。</span>上爲之興席改容，<span class="jiazhu">爲，于僞翻；下同。</span>皇后親拜於內；皆鞠躬辭謝不自安。<span class="jiazhu">鞠，曲也。鞠躬，曲身也。</span>三月，大鴻臚奏遣諸王歸國，帝特留東平王蒼於京師。</p>
<p class="em2 strong" id="online_toc_64"><a class="gg-link" href="#online_toc_64" onclick="return changeColor(this);"></a><span class="yinwen">2</span>初，明德太后爲帝納扶風宋楊二女爲貴人，大貴人生太子慶；梁松弟竦有二女，亦爲貴人，小貴人生皇子肇。竇皇后無子，養肇爲子。宋貴人有寵於馬太后，太后崩，竇皇后寵盛，與母沘陽公主謀陷宋氏，<span class="jiazhu">沘，音比。</span>外令兄弟求其纖過，內使御者偵伺得失。<span class="jiazhu">賢曰：偵，候也；音丑政翻。<span class="shu-ming">廣雅</span>曰：偵，問也。伺，相吏翻。</span>宋貴人病，思生兔，<span class="jiazhu">兔，獸名。口有缺，尻有九孔，舐毫而孕，生子從口出。霜前獵取而食之，其味甚美。</span>令家求之，因誣言欲爲厭勝之術，<span class="jiazhu">厭，一葉翻，又於琰翻。</span>由是太子出居承祿觀。<span class="jiazhu"><span class="shu-ming">續漢志</span>：中藏府有承祿署。</span>夏，六月，甲寅，詔曰：<span class="yinhao">「皇太子有失惑無常之性，不可以奉宗廟。大義滅親，<span class="jiazhu"><span class="shu-ming">春秋左氏傳</span>之言。</span>況降退乎！今廢慶爲清河王。皇子肇，保育皇后，承訓懷袵，<span class="jiazhu">袵，衣襟，亦臥席也。</span>今以肇爲皇太子。」</span>遂出宋貴人姊妹置丙舍，<span class="jiazhu">丙舍，宮中之室，以甲乙爲次也。<span class="shu-ming">續漢志</span>：南宮有丙署。</span>使小黃門蔡倫案之。二貴人皆飲藥自殺，父議郎楊免歸本郡。慶時雖幼，亦知避嫌畏禍，言不敢及宋氏；帝更憐之，敕皇后令衣服與太子齊等。太子亦親愛慶，入則共室，出則同輿。</p>
<p class="em2 strong" id="online_toc_65"><a class="gg-link" href="#online_toc_65" onclick="return changeColor(this);"></a><span class="yinwen">3</span>己未，徙廣平王羨爲西平王。<span class="jiazhu">西平縣，屬汝南郡。賢曰：西平故柏子國，在今豫州吳房縣西北。</span></p>
<p class="em2 strong" id="online_toc_66"><a class="gg-link" href="#online_toc_66" onclick="return changeColor(this);"></a><span class="yinwen">4</span>秋，八月，飲酎畢，<span class="jiazhu">酎，直又翻。</span>有司復奏遣東平王蒼歸國，<span class="jiazhu">復，扶又翻。</span>帝乃許之，手詔賜蒼曰：<span class="yinhao">「骨肉天性，誠不以遠近爲親疏；然數見顏色，<span class="jiazhu">數，所角翻。</span>情重昔時。念王久勞，思得還休，欲署大鴻臚奏，不忍下筆，顧授小黃門；<span class="jiazhu">賢曰：大鴻臚奏主歸國，小黃門受詔者。臚，陵如翻。</span>中心戀戀，惻然不能言。」</span>於是車駕祖送，<span class="jiazhu">祖道供張以送之。</span>流涕而訣；復賜乘輿服御、珍寶、輿馬，錢布以億萬計。<span class="jiazhu">復，扶又翻。乘，繩證翻。</span></p>
<p class="em2 strong" id="online_toc_67"><a class="gg-link" href="#online_toc_67" onclick="return changeColor(this);"></a><span class="yinwen">5</span>九月，甲戌，帝幸偃師，<span class="jiazhu">偃師縣，屬河南郡。</span>東涉卷津，<span class="jiazhu">卷縣，屬河南郡，其北卽河津。卷，丘權翻。</span>至河內，下詔曰：<span class="yinhao">「車駕行秋稼，觀收穫，<span class="jiazhu">行，下孟翻。</span>因涉郡界，皆精騎輕行，無他輜重。<span class="jiazhu">重，直用翻。</span>不得輒脩道橋，遠離城郭，<span class="jiazhu">離，力智翻。</span>遣吏逢迎，刺探起居，<span class="jiazhu">賢曰：刺探，謂候伺也。刺，七亦翻。探，音湯勘翻。</span>出入前後，以爲煩擾。動務省約，但患不能脫粟瓢飲耳。」</span><span class="jiazhu">賢曰：晏子相齊，食脫粟之飯。孔子曰：顏回一瓢飲。</span>己酉，進幸鄴；辛卯，還宮。</p>
<p class="em2 strong" id="online_toc_68"><a class="gg-link" href="#online_toc_68" onclick="return changeColor(this);"></a><span class="yinwen">6</span>冬，十月，癸丑，帝行幸長安，封蕭何末孫熊爲酇侯。進幸槐里、岐山；<span class="jiazhu">槐里縣，屬扶風。杜佑曰：槐里，周曰犬丘，秦曰廢丘，漢改曰槐里。岐山，在扶風美陽縣。</span>又幸長平，御池陽宮，東至高陵；十二月，丁亥，還宮。</p>
<p class="em2 strong" id="online_toc_69"><a class="gg-link" href="#online_toc_69" onclick="return changeColor(this);"></a><span class="yinwen">7</span>東平獻王蒼疾病，<span class="jiazhu"><span class="shu-ming">考異</span>曰：范<span class="shu-ming">書</span>作<span class="yinhao">「憲」</span>，今從袁<span class="shu-ming">紀</span>。</span>馳遣名醫、小黃門侍疾，使者冠蓋不絕於道。又置驛馬，千里傳問起居。<span class="jiazhu">傳，直戀翻。</span></p>
<div class="yeartoc" id="year_toc_83"><p class="strong" id="online_toc_70"><a class="gg-link" href="#online_toc_70" onclick="return changeColor(this);"></a><span class="section" id="title-10"><span data-head-description="肅宗孝章皇帝上" data-head-level="h4" data-head-title="建初八年">八年</span></span><span class="biaozhusup" data-rel="">（癸未、八三年）</span></p></div>
<p class="em2 strong" id="online_toc_71"><a class="gg-link" href="#online_toc_71" onclick="return changeColor(this);"></a><span class="yinwen">1</span>春，正月，壬辰，王薨。詔告中傅<span class="yinhao">「封上王自建武以來章奏，並集覽焉。」</span>遣大鴻臚持節監喪，<span class="jiazhu">上，時掌翻。監，古銜翻。</span>令四姓小侯、諸國王、主悉會葬。</p>
<p class="em2 strong" id="online_toc_72"><a class="gg-link" href="#online_toc_72" onclick="return changeColor(this);"></a><span class="yinwen">2</span>夏，六月，北匈奴三木樓訾大人稽留斯等率三萬餘人款五原塞降。<span class="jiazhu">稽留斯等部落，蓋居三木樓山。訾，子斯翻。</span></p>
<p class="em2 strong" id="online_toc_73"><a class="gg-link" href="#online_toc_73" onclick="return changeColor(this);"></a><span class="yinwen">3</span>冬，十二月，甲午，上行幸陳留、梁國、淮陽、潁陽；戊申，還宮。</p>
<p class="em2 strong" id="online_toc_74"><a class="gg-link" href="#online_toc_74" onclick="return changeColor(this);"></a><span class="yinwen">4</span>太子肇之立也，梁氏私相慶；諸竇聞而惡之。<span class="jiazhu">惡，烏靈翻。</span>皇后欲專名外家，忌梁貴人姊妹，數譖之於帝，<span class="jiazhu">數，所角翻。</span>漸致疏嫌。是歲，竇氏作飛書，陷梁竦以惡逆，<span class="jiazhu">賢曰：飛書，若今匿名書也。</span>竦遂死獄中，家屬徙九眞，貴人姊妹以憂死。辭語連及梁松妻舞陰公主，坐徙新城。<span class="jiazhu">新城縣屬河南郡。賢曰：今洛州伊闕縣。</span></p>
<p class="em2 strong" id="online_toc_75"><a class="gg-link" href="#online_toc_75" onclick="return changeColor(this);"></a><span class="yinwen">5</span>順陽侯馬廖，謹篤自守，而性寬緩，不能敎勒子弟，皆驕奢不謹。校書郎楊終與廖書，戒之曰：<span class="yinhao">「君位地尊重，海內所望。黃門郎年幼，血氣方盛，<span class="jiazhu">賢曰：廖弟防及光俱爲黃門郎。</span>卽無長君退讓之風，<span class="jiazhu">孝文竇皇后兄長君，退讓不敢以富貴驕人。長，知兩翻。</span>而要結輕狡無行之客，<span class="jiazhu">要，一遙翻。行，下孟翻。</span>縱而莫誨，視成任性，覽<span class="jiaozhusup">【張：「覽」作「鑒」。】</span>念前往，可爲寒心！」</span>廖不能從。防、光兄弟資產巨億，大起第觀，<span class="jiazhu">觀，古玩翻。</span>彌亙街路，食客常數百人。防又多牧馬畜，賦斂羌、胡。帝不喜之，數加譴敕，<span class="jiazhu">斂，力贍翻。喜，許記翻。數，所角翻。</span>所以禁遏甚備。由是權勢稍損，賓客亦衰。</p>
<p class="em2 strong" id="online_toc_76"><a class="gg-link" href="#online_toc_76" onclick="return changeColor(this);"></a>廖子豫爲步兵校尉，投書怨誹。於是有司幷奏防、光兄弟奢侈踰僭，濁亂聖化，悉免就國。臨上路，<span class="jiazhu">上，時掌翻。</span>詔曰：<span class="yinhao">「舅氏一門俱就國封，四時陵廟無助祭先后者，朕甚傷之。其令許侯思諐田廬，<span class="jiazhu">許侯，光也。賢曰：留之於京，守田廬而思愆過也。諐，與愆同。</span>有司勿復請，<span class="jiazhu">復，扶又翻。</span>以慰朕渭陽之情。」</span><span class="jiazhu">秦康公送舅晉文公于渭陽，念母之不見也。其詩曰：我見舅氏，如母存焉。</span>光比防稍爲謹密，故帝特留之，後復位特進。豫隨廖歸國，考擊物故。<span class="jiazhu">謂死於考掠也。</span>後復有詔還廖京師。<span class="jiazhu">復，扶又翻。</span></p>
<p class="em2 strong" id="online_toc_77"><a class="gg-link" href="#online_toc_77" onclick="return changeColor(this);"></a>諸馬旣得罪，竇氏益貴盛。皇后兄憲爲侍中、虎賁中郎將，弟篤爲黃門侍郎，並侍宮省，賞賜累積；喜交通賓客。<span class="jiazhu">喜，許記翻。</span>司空第五倫上疏曰：<span class="yinhao">「臣伏見虎賁中郎將竇憲，椒房之親，典司禁兵，出入省闥，年盛志美，卑讓樂善，此誠其好士交結之方。<span class="jiazhu">樂，音洛。好，呼到翻。</span>然諸出入貴戚者，類多瑕釁禁錮之人，尤少守約安貧之節；士大夫無志之徒，更相販賣，<span class="jiazhu">少，詩沼翻。更，工衡翻。</span>雲集其門，蓋驕佚所從生也。三輔論議者至云，『以貴戚發錮，當復以貴戚浣濯之，<span class="jiazhu">復，扶又翻。</span>猶解酲當以酒也。』<span class="jiazhu">病酒曰酲。</span>詖險趣勢之徒，誠不可親近。<span class="jiazhu">趣，七喻翻。近，其靳翻。</span>臣愚願陛下、中宮嚴敕憲等閉門自守，無妄交通士大夫，防其未萌，慮於無形，令憲永保福祿，君臣交歡，無纖介之隙，此臣之所至願也！」</span></p>
<p class="em2 strong" id="online_toc_78"><a class="gg-link" href="#online_toc_78" onclick="return changeColor(this);"></a>憲恃宮掖聲勢，自王、主及陰、馬諸家，莫不畏憚。憲以賤直請奪沁水公主園田，<span class="jiazhu">沁水公主，明帝女。沁水縣，屬河內郡。師古曰：沁，音千浸翻。</span>主逼畏不敢計。<span class="jiazhu">計，猶今言計較也。</span>後帝出過園，<span class="jiazhu">過，工禾翻；下同。</span>指以問憲，憲陰喝不得對。<span class="jiazhu">賢曰：陰喝，猶噎塞也。陰，音於禁翻。喝，音一介翻。余謂喝，訶也；許葛翻。陰，密也，潛也；當帝問之時，密訶左右不得對也。觀帝以趙高指鹿爲馬責憲，則陰喝之義可知矣。</span>後發覺，帝大怒，召憲切責曰：<span class="yinhao">「深思前過奪主田園時，何用愈趙高指鹿爲馬！<span class="jiazhu">事見八卷秦二世三年。賢曰：愈，差也。</span>久念使人驚怖。<span class="jiazhu">怖，普布翻。</span>昔永平中，常令陰黨、陰博、鄧疊三人更相糾察，<span class="jiazhu">賢曰：以陰、鄧皆外戚，恐其踰侈，故使更相糾察也。博，陰興之子。更，工衡翻。</span>故諸豪戚莫敢犯法者。今貴主尙見枉奪，何況小民哉！國家棄憲，如孤雛、腐鼠耳！」</span><span class="jiazhu">賢曰：鳥子生而啄曰雛。</span>憲大懼，皇后爲毀服深謝，良久乃得解，<span class="jiazhu">毀服，猶降服也。爲，于僞翻。</span>使以田還主。雖不繩其罪，然亦不授以重任。</p>
<p class="margin2" id="online_toc_79"><a class="gg-link" href="#online_toc_79" onclick="return changeColor(this);"></a>臣光曰：人臣之罪，莫大於欺罔，是以明君疾之。孝章謂竇憲何異指鹿爲馬，善矣；然卒不能罪憲，<span class="jiazhu">卒，子恤翻。</span>則姦臣安所懲哉！夫人主之於臣下，患在不知其姦，苟或知之而復赦之，<span class="jiazhu">復，扶又翻。</span>則不若不知之爲愈也。何以言之？彼或爲姦而上不之知，猶有所畏；旣知而不能討，彼知其不足畏也，則放縱而無所顧矣！是故知善而不能用，知惡而不能去，<span class="jiazhu">去，羌呂翻。</span>人主之深戒也。<span class="jiazhu">溫公此論，用齊桓公、管仲論郭公所以亡國之意。爲竇憲擅權張本。</span></p>
<p class="em2 strong" id="online_toc_80"><a class="gg-link" href="#online_toc_80" onclick="return changeColor(this);"></a><span class="yinwen">6</span>下邳周紆爲雒陽令，<span class="jiazhu">紆，邕具翻。</span>下車，先問大姓主名；吏數閭里豪強以對數。<span class="jiazhu">數，所具翻。<span class="jiaozhusup">【章：甲十六行本無「數」字；乙十一行本同；孔本同。】</span></span>紆厲聲怒曰：<span class="yinhao">「本問貴戚若馬、竇等輩，豈能知此賣菜傭乎！」</span>於是部吏望風旨，爭以激切爲事，貴戚跼蹐，<span class="jiazhu">跼，音局。蹐，資昔翻。毛氏曰：跼，曲也；蹐，累足也。</span>京師肅清。竇篤夜至止姦亭，亭長霍延拔劍擬篤，肆詈恣口。篤以表聞，詔召司隸校尉、河南尹詣尙書譴問；遣劍戟士收紆，送廷尉詔獄，<span class="jiazhu">劍戟士，左右都候掌之。</span>數日，貰出之。<span class="jiazhu">賢曰：貰，赦也；市夜翻。余謂以貰之爲是，則收之爲非。</span></p>
<p class="em2 strong" id="online_toc_81"><a class="gg-link" href="#online_toc_81" onclick="return changeColor(this);"></a><span class="yinwen">7</span>帝拜班超爲將兵長吏，<span class="jiazhu">大將軍置長史、司馬；其不置將軍而長史特將者爲將兵長史。</span>以徐幹爲軍司馬，別遣衞候李邑護送烏孫使者。邑到于窴，值龜茲攻疏勒，恐懼不敢前；因上書陳西域之功不可成，又盛毀超：<span class="yinhao">「擁愛妻，抱愛子，安樂外國，無內顧心。」</span><span class="jiazhu">樂，音洛。</span>超聞之歎曰：<span class="yinhao">「身非曾參而有三至之讒，<span class="jiazhu">事見三卷周赧王七年。參，疏簪翻。</span>恐見疑於當時矣！」</span>遂去其妻。<span class="jiazhu">去，羌呂翻。</span>帝知超忠，乃切責邑曰：<span class="yinhao">「縱超擁愛妻，抱愛子，思歸之士千餘人，何能盡與超同心乎！」</span>令邑詣超受節度，詔：<span class="yinhao">「若邑任在外者，便留與從事。」</span><span class="jiazhu">任，音壬。</span>超卽遣邑將烏孫侍子還京師。徐幹謂超曰：<span class="yinhao">「邑前親毀君，欲敗西域，<span class="jiazhu">敗，補邁翻。</span>今何不緣詔書留之，更遣他吏送侍子乎？」</span>超曰：<span class="yinhao">「是何言之陋也！以邑毀超，故今遣之。內省不疚，何卹人言！<span class="jiazhu">賢曰：疚，病也；恤，憂也。<span class="shu-ming">論語</span>，孔子曰：內省不疚，夫何憂懼！<span class="shu-ming">左氏傳</span>曰：<span class="shu-ming">詩</span>云：禮義不愆，何卹人之言！<span class="shu-ming">詩</span>，謂<span class="shu-ming">逸詩</span>也。省，悉景翻。</span>快意留之，非忠臣也。」</span></p>
<p class="em2 strong" id="online_toc_82"><a class="gg-link" href="#online_toc_82" onclick="return changeColor(this);"></a><span class="yinwen">8</span>帝以侍中會稽鄭弘爲大司農。<span class="jiazhu">會，工外翻。</span>舊交趾七郡貢獻轉運，皆從東冶汎海而至，<span class="jiazhu">交趾州部南海、蒼梧、鬱林、合蒲、交趾、九眞、日南七郡。賢曰：東冶縣，屬會稽郡。<span class="shu-ming">太康地理志</span>：漢武帝名爲東冶，後改爲東候官，今泉州閩縣是。</span>風波艱阻，沉溺相係。<span class="jiazhu">沉，持林翻。溺，奴歷翻。</span>弘奏開零陵、桂陽嶠道，自是夷通，遂爲常路。<span class="jiazhu">賢曰：嶠，嶺也。夷，平也。余據武帝遣路博德伐南越，出桂陽，下湟水，則舊有是路，弘特開之使夷通。</span>在職二年，所息省以億萬計。遭天下旱，邊方有警，民食不足，而帑藏殷積。<span class="jiazhu"><span class="shu-ming">說文</span>曰：帑，金帛所藏之府。帑，他朗翻。藏，祖浪翻。</span>弘又奏宜省貢獻，減傜費以利飢民；帝從之。</p>
<div class="yeartoc" id="year_toc_84"><p class="strong" id="online_toc_83"><a class="gg-link" href="#online_toc_83" onclick="return changeColor(this);"></a><span class="section" id="title-11"><span data-head-description="肅宗孝章皇帝上" data-head-level="h4" data-head-title="元和元年">元和元年</span></span><span class="biaozhusup" data-rel="">（甲申、八四年）</span><span class="jiazhu">是年八月，方改元。</span></p></div>
<p class="em2 strong" id="online_toc_84"><a class="gg-link" href="#online_toc_84" onclick="return changeColor(this);"></a><span class="yinwen">1</span>春，閏正月，辛丑，濟陰悼王長薨。<span class="jiazhu">濟，子禮翻。</span></p>
<p class="em2 strong" id="online_toc_85"><a class="gg-link" href="#online_toc_85" onclick="return changeColor(this);"></a><span class="yinwen">2</span>夏，四月，己卯，分東平國，封獻王子尙爲任城王。<span class="jiazhu">任城國，在雒陽東千一百里。任，音壬。</span></p>
<p class="em2 strong" id="online_toc_86"><a class="gg-link" href="#online_toc_86" onclick="return changeColor(this);"></a><span class="yinwen">3</span>六月，辛酉，沛獻王輔薨。</p>
<p class="em2 strong" id="online_toc_87"><a class="gg-link" href="#online_toc_87" onclick="return changeColor(this);"></a><span class="yinwen">4</span>陳事者多言<span class="yinhao">「郡國貢舉，率非功次，故守職益懈<span class="jiazhu">懈，古隘翻。</span>而吏事寖疏，<span class="jiazhu">疏，與疎同。</span>咎在州郡。」</span>有詔下公卿朝臣議。大鴻臚韋彪上議曰：<span class="yinhao">「夫國以簡賢爲務，賢以孝爲首，<span class="jiazhu">行，下孟翻；下同。</span>是以求忠臣必於孝子之門。<span class="jiazhu">賢曰：<span class="shu-ming">孝經緯</span>之文也。</span>夫人才行少能相兼，<span class="jiazhu">少，詩沼翻。</span>是以孟公綽優於趙、魏老，不可以爲滕、薛大夫。<span class="jiazhu"><span class="shu-ming">論語</span>孔子之言也。公綽，魯大夫，趙、魏，晉卿之邑也。家臣稱老。公綽性寡欲，趙、魏老優閒無事。滕、薛小國，大夫職繁，故不可爲也。</span>忠孝之人，持心近厚；鍛鍊之吏，持心近薄。<span class="jiazhu"><span class="shu-ming">蒼頡篇</span>曰：鍛，椎也。鍛鍊，猶成熟，言深文之吏，入人之罪，猶工冶陶鑄鍛鍊，使之成熟也。近，其靳翻。</span>士宜以才行爲先，不可純以閥閱。<span class="jiazhu"><span class="shu-ming">史記</span>曰：明其等曰閥，積功曰閱。行，下孟翻。</span>然其要歸，在於選二千石。二千石賢，則貢舉皆得其人矣。」</span>彪又上疏曰：<span class="yinhao">「天下樞要，在於尙書，<span class="jiazhu">賢曰：<span class="shu-ming">百官志</span>曰：尙書，主知公卿、二千石吏官上書外國夷狄事，故曰樞要。</span>尙書之選，豈可不重！而間者多從郎官超升此位，雖曉習文法，長於應對，然察察小慧，類無大能。宜鑒嗇夫捷急之對，深思絳侯木訥之功也。」</span><span class="jiazhu">嗇夫事見十四卷文帝三年。</span>帝皆納之。彪，賢之玄孫也。<span class="jiazhu">韋賢相元帝。</span></p>
<p class="em2 strong" id="online_toc_88"><a class="gg-link" href="#online_toc_88" onclick="return changeColor(this);"></a><span class="yinwen">5</span>秋，七月，丁未，詔曰：<span class="yinhao">「律云『掠者唯得榜、笞、立』；<span class="jiazhu"><span class="shu-ming">蒼頡篇</span>曰：掠，問也。<span class="shu-ming">廣雅</span>曰：榜，擊也，音彭。<span class="shu-ming">說文</span>曰：笞，擊也。立，謂立而考訊之。掠，音亮。榜，音彭。</span>又<span class="shu-ming">令丙</span>，箠長短有數。<span class="jiazhu">賢曰：<span class="shu-ming">令丙</span>爲篇之次也，<span class="shu-ming">前書音義</span>曰：令有先後，有<span class="shu-ming">令甲</span>、<span class="shu-ming">令乙</span>、<span class="shu-ming">令丙</span>。又景帝定箠令，箠長五尺，本大一寸；其竹也末薄半寸，其平去節。故云長短有數。箠，止蘂翻。</span>自往者大獄以來，掠者多酷，鉆鑽之屬，慘苦無極。<span class="jiazhu">大獄，謂楚王英等獄也。鉆，其廉翻。<span class="shu-ming">說文</span>曰：鉆，鍛也。<span class="shu-ming">國語</span>曰：中刑用鑽鑿，皆謂慘酷其肌膚也。</span>念其痛毒，怵然動心！<span class="jiazhu">怵，敕律翻，悚懼也。</span>宜及秋冬治獄，明爲其禁。」</span><span class="jiazhu">治，直之翻。</span></p>
<p class="em2 strong" id="online_toc_89"><a class="gg-link" href="#online_toc_89" onclick="return changeColor(this);"></a><span class="yinwen">6</span>八月，甲子，太尉鄧彪罷，以大司農鄭弘爲太尉。</p>
<p class="em2 strong" id="online_toc_90"><a class="gg-link" href="#online_toc_90" onclick="return changeColor(this);"></a><span class="yinwen">7</span>癸酉，詔改元。<span class="jiazhu">改元元和。</span>丁酉，車駕南巡。詔：<span class="yinhao">「所經道上州<span class="jiaozhusup">【章：甲十六行本「州」作「郡」；乙十一行本同；孔本同；張校同。】</span>縣，毋得設儲跱。<span class="jiazhu">賢曰：儲，積也；跱，具也；言不得豫有蓄備。跱，丈里翻。</span>命司空自將徒支拄橋梁。<span class="jiazhu">司空掌水土，故使之。拄，竹柱翻。</span>有遣使奉迎，探知起居，<span class="jiazhu">探，湯勘翻。</span>二千石當坐。」</span></p>
<p class="em2 strong" id="online_toc_91"><a class="gg-link" href="#online_toc_91" onclick="return changeColor(this);"></a><span class="yinwen">8</span>九月，辛丑，幸章陵；十月，己未，進幸江陵；還，幸宛。召前臨淮太守宛人朱暉，拜尙書僕射。<span class="jiazhu">宛，於元翻。</span>暉在臨淮，有善政，民歌之曰：<span class="yinhao">「強直自遂，南陽朱季，吏畏其威，民懷其惠。」</span>時坐法免，家居，<span class="jiazhu"><span class="shu-ming">東觀記</span>曰：坐考長史，囚死獄中，州奏免官，</span>故上召而用之。十一月，己丑，車駕還宮。尙書張林上言：<span class="yinhao">「縣官經用不足，宜自煮鹽，及復脩武帝均輸之法。」</span><span class="jiazhu">煮鹽、均輸，皆始於武帝。賢曰：武帝作均輸法，謂州郡所出租賦幷雇運之直，官總取之，市其土地所出之物，官自轉輸於京，謂之均輸。</span>朱暉固執以爲不可，曰：<span class="yinhao">「均輸之法，與賈販無異，<span class="jiazhu">賈，音古。</span>鹽利歸官，則下民窮怨，誠非明主所宜行。」</span>帝因發怒切責諸尙書，暉等皆自繫獄。三日，詔敕出之，曰：<span class="yinhao">「國家樂聞駁義，<span class="jiaozhusup">【章：甲十六行本「義」作「議」；乙十一行本同。】</span><span class="jiazhu">樂，音洛。駁，北角翻。</span>黃髮無愆；<span class="jiazhu">黃髮，老稱，謂朱暉也。</span>詔書過耳，何故自繫！」</span>暉因稱病篤，不肯復署議。<span class="jiazhu">復，扶又翻；下同。</span>尙書令以下惶怖，謂暉曰：<span class="yinhao">「今臨得譴讓，<span class="jiazhu">謂譴讓已臨乎其前也。怖，普布翻。</span>柰何稱病，其禍不細！」</span>暉曰：<span class="yinhao">「行年八十，蒙恩得在機密，當以死報。若心知不可，而順旨雷同，負臣子之義！今耳目無所聞見，伏待死命。」</span>遂閉口不復言。諸尙書不知所爲，乃共劾奏暉。<span class="jiazhu">劾，戶槪翻，又戶得翻。</span>帝意解，寢其事。後數日，詔使直事郎問暉起居，<span class="jiazhu">賢曰：直事郎，謂署郎當次直者。</span>太醫視疾，太官賜食，暉乃起謝；<span class="jiazhu">上旣加禮，乃起謝；所謂強直自遂也。</span>復賜錢十萬，布百匹，衣十領。</p>
<p class="em2 strong" id="online_toc_92"><a class="gg-link" href="#online_toc_92" onclick="return changeColor(this);"></a><span class="yinwen">9</span>魯國孔僖、涿郡崔駰<span class="jiazhu">駰，音因。</span>同遊太學，相與論<span class="yinhao">「孝武皇帝，始爲天子，崇信聖道，五六年間，號勝文、景；及後恣己，忘其前善。」</span>鄰房生梁郁上書，告<span class="yinhao">「駰、僖誹謗先帝，刺譏當世」</span>，事下有司。駰詣吏受訊。<span class="jiazhu">受訊，謂受鞠問也。下，遐稼翻。</span>僖以書自訟曰：<span class="yinhao">「凡言誹謗者，謂實無此事而虛加誣之也。至如孝武皇帝，政之美惡，顯在漢史，坦如日月，是爲直說書傳實事，<span class="jiazhu">傳，柱戀翻。</span>非虛謗也。夫帝者，爲善爲惡，天下莫不知，斯皆有以致之，故不可以誅於人也。<span class="jiazhu">誅，責也。</span>且陛下卽位以來，政敎未過<span class="jiazhu">賢曰：言政敎未有過失也。</span>而德澤有加，天下所具也，<span class="jiazhu">謂天下之人所具知也。<span class="jiaozhusup">【章：孔本「具」下正有「知」字。】</span></span>臣等獨何譏刺哉！假使所非實是，則固應悛改，<span class="jiazhu">悛，丑緣翻。</span>儻其不當，<span class="jiazhu">當，丁浪翻。</span>亦宜含容，又何罪焉！陛下不推原大數，深目爲計，徒肆私忌以快其意，臣等受戮，死卽死耳；顧天下之人，必回視易慮，以此事闚陛下心，自今以後，苟見不可之事，終莫復言者矣。<span class="jiazhu">復，扶又翻；下同。</span>齊桓公親揚其先君之惡以唱管仲，<span class="jiazhu"><span class="shu-ming">國語</span>曰：魯莊公束縛管仲以與齊桓公，公親迎於郊而與之坐，問曰：<span class="yinhao">「昔吾先君築臺以爲高位，田狩畢弋，不聽國政，卑聖侮士而唯女是崇，九妃六嬪，陳妾數百，食必粱肉，衣必文繡，戎士凍餒，是以國家不日引，不月長，恐宗廟不掃除，社稷不血食，敢問爲此若何？」</span>管子對以致霸之術。</span>然後羣臣得盡其心。今陛下乃欲爲十世之武帝遠諱實事，<span class="jiazhu">此言十世，不以赤劉之九爲數，直以武、昭、宣、元、成、哀、平、光、明及帝爲數。爲，于僞翻。</span>豈不與桓公異哉！臣恐有司卒然見構，<span class="jiazhu">卒，讀曰猝。</span>銜恨蒙枉，不得自敍，使後世論者擅以陛下有所比方，寧可復使子孫追掩之乎！謹詣闕伏待重誅。」</span>書奏，帝立詔勿問，拜僖蘭臺令史。<span class="jiazhu"><span class="shu-ming">百官志</span>：蘭臺令史，六百石，掌奏及印工文書。</span></p>
<p class="em2 strong" id="online_toc_93"><a class="gg-link" href="#online_toc_93" onclick="return changeColor(this);"></a><span class="yinwen">10</span>十二月，壬子，詔：<span class="yinhao">「前以妖惡禁錮三屬者，一皆蠲除之，<span class="jiazhu">賢曰：三屬，卽三族也，謂父族、母族及妻族。<span class="shu-ming">左傳</span>曰：以重幣錮之。杜預曰：禁錮勿令仕也。妖，於驕翻。</span>但不得在宿衞而已。」</span></p>
<p class="em2 strong" id="online_toc_94"><a class="gg-link" href="#online_toc_94" onclick="return changeColor(this);"></a><span class="yinwen">11</span>廬江毛義，東平鄭均，皆以行義稱於鄕里。<span class="jiazhu">行，下孟翻。</span>南陽張奉慕義名，往候之，坐定而府檄適至，以義守安陽令，<span class="jiazhu">賢曰：檄，召書也。<span class="shu-ming">東觀記</span>曰：義爲安陽尉，府檄至。令，守令也。安陽縣，屬汝南郡。賢曰：安陽故城，在今豫州新息縣西南。</span>義捧檄而入，喜動顏色；奉心賤之，辭去。後義母死，徵辟皆不至，奉乃歎曰：<span class="yinhao">「賢者固不可測。往日之喜，乃爲親屈也。」</span><span class="jiazhu">爲，于僞翻。</span>均兄爲縣吏，頗受禮遺，<span class="jiazhu">遺，于貴翻。</span>均諫不聽，乃脫身爲傭，歲餘得錢帛，歸以與兄曰：<span class="yinhao">「物盡可復得；<span class="jiazhu">復，扶又翻；下同。</span>爲吏坐臧，終身捐棄。」</span><span class="jiazhu">臧，與藏同。</span>兄感其言，遂爲廉潔。均仕爲尙書，免歸。帝下詔褒寵義、均，賜穀各千斛，常以八月長吏問起居，加賜羊酒。<span class="jiazhu"><span class="shu-ming">考異</span>曰：<span class="shu-ming">義傳</span>云<span class="yinhao">「建初中」</span>，今從<span class="shu-ming">均傳</span>。</span></p>
<p class="em2 strong" id="online_toc_95"><a class="gg-link" href="#online_toc_95" onclick="return changeColor(this);"></a><span class="yinwen">12</span>武威太守孟雲上言：<span class="yinhao">「北匈奴復願與吏民合市；」</span>詔許之。北匈奴大且渠伊莫訾王等<span class="jiazhu">且，子閭翻。訾，子斯翻。</span>驅牛馬萬餘頭來與漢交易，南單于遣輕騎出上郡鈔之，<span class="jiazhu">鈔，楚交翻。</span>大獲而還。</p>
<p class="em2 strong" id="online_toc_96"><a class="gg-link" href="#online_toc_96" onclick="return changeColor(this);"></a><span class="yinwen">13</span>帝復遣假司馬和恭等<span class="jiazhu"><span class="shu-ming">姓譜</span>：和本自羲和之後，一云卞和之後。</span>將兵八百人詣班超。超因發疏勒、于窴兵擊莎車。莎車以賂誘疏勒王忠，<span class="jiazhu">莎，素何翻。</span>忠遂反，從之，西保烏卽城。超乃更立其府丞成大爲疏勒王，<span class="jiazhu">更，工衡翻。</span>悉發其不反者以攻忠，使人說康居王執忠以歸其國，<span class="jiazhu">超立忠爲疏勒王，見上卷明帝永平十七年。說，輸芮翻。</span>烏卽城遂降。<span class="jiazhu">降，戶江翻。</span></p>
</div></body></html>