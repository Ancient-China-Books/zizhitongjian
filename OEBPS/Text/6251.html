<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百七·晉紀二十九·烈宗孝武皇帝中之下</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="晉紀二十九">晉紀二十九</span></span></h1>
<p><span class="jiazhu">起強圉大淵獻<span class="biaozhusup" data-rel="（丁亥）"></span>，盡重單閼<span class="biaozhusup" data-rel="（辛卯）"></span>，凡五年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="烈宗孝武皇帝中之下">烈宗孝武皇帝中之下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="太元十二年">太元十二年</span></span><span class="biaozhusup" data-rel="（丁亥、西元三八七年）"></span></p>
<p class="em2 strong"><span class="yinwen">1</span>春，正月，乙巳，以朱序爲青、兗二州刺史，代謝玄鎭彭城；序求鎭淮陰，許之。<span class="jiazhu">序求鎭淮陰，以燕方強，必進取河南，彭城去建康道遠，聲援不接故也。</span>以玄爲會稽內史。<span class="jiazhu">優玄以內地也。會，工外翻。</span></p>
<p class="em2 strong"><span class="yinwen">2</span>丁未，大赦。</p>
<p class="em2 strong"><span class="yinwen">3</span>燕主垂觀兵河上，<span class="jiazhu">韋昭曰：觀，示也，陳兵以示威武。觀，古玩翻。</span>高陽王隆曰：<span class="yinhao">「溫詳之徒，皆白面儒生，烏合爲羣，徒恃長河以自固；若大軍濟河，必望旗震壞，不待戰也。」</span>垂從之。戊午，遣鎭北將軍蘭汗、護軍將軍平幼於碻磝西四十里濟河，隆以大衆陳於北岸。<span class="jiazhu">陳，讀曰陣。</span>溫攀、溫楷果走趣城，<span class="jiazhu">蓋趣東阿城也。趣，七喻翻。</span>平幼追擊，大破之。詳夜將妻子奔彭城，其衆三萬餘戶皆降於燕。<span class="jiazhu">降，戶江翻。</span>垂以太原王楷爲兗州刺史，鎭東阿。</p>
<p class="em2 strong">初，垂在長安，秦王堅嘗與之交手語，<span class="jiaozhusup">【章：十二行本「語」下有「垂出」二字；乙十一行本同；孔本同；退齋校同。】</span>宂從僕射光祚言於堅曰：<span class="jiazhu">宂，而隴翻。從，才用翻。</span><span class="yinhao">「陛下頗疑慕容垂乎？垂非久爲人下者也。」</span>堅以告垂。及秦主丕自鄴奔晉陽，<span class="jiazhu">事見上卷十年。</span>祚與黃門侍郎封孚、鉅鹿太守封勸皆來奔。<span class="jiazhu">祚從苻丕在鄴，見上卷九年。</span>勸，奕之子也。<span class="jiazhu">封奕仕燕，燕興於昌黎，奕有力焉。</span>垂之再圍鄴也，<span class="jiazhu">見一百五卷九年。</span>秦故臣西河朱肅等各以其衆來奔。詔以祚等爲河北諸郡太守，皆營於濟北、濮陽，<span class="jiazhu">濟北、濮陽，二郡。濟，子禮翻。濮，博木翻。</span>羈屬溫詳；<span class="jiazhu">師古曰：言羈縻屬之而已。</span>詳敗，俱詣燕軍降。<span class="jiazhu">降，戶江翻。</span>垂赦之，撫待如舊。垂見光祚，流涕沾衿，<span class="jiazhu">衿，音今。</span>曰：<span class="yinhao">「秦王待我深，吾事之亦盡；但爲二公猜忌，<span class="jiazhu">二公，謂長樂公丕、平原公暉也。</span>吾懼死而負之，<span class="jiazhu">事見一百五卷九年。</span>每一念之，中宵不寐。」</span>祚亦悲慟。垂賜祚金帛，祚固辭，垂曰：<span class="yinhao">「卿猶復疑邪？」</span><span class="jiazhu">復，扶又翻。</span>祚曰：<span class="yinhao">「臣昔者惟知忠於所事，不意陛下至今懷之，臣敢逃其死！」</span>垂曰：<span class="yinhao">「此乃卿之忠，固吾所求也，前言戲之耳。」</span><span class="jiazhu">用孔子語。</span>待之彌厚，以爲中常侍。<span class="jiazhu">光祚，秦之宦者，故處以此官。</span></p>
<p class="em2 strong"><span class="yinwen">4</span>翟遼遣其子釗寇陳、潁，朱序遣將軍秦膺擊走之。</p>
<p class="em2 strong"><span class="yinwen">5</span>秦主登立妃毛氏爲皇后，勃海王懿爲太弟。后，興之女也。遣使拜東海王纂爲使持節、都督中外諸軍事、太師、領大司馬，封魯王；<span class="jiazhu">使，疏吏翻。</span>纂弟師奴爲撫軍大將軍、幷州牧，封朔方公。纂怒謂使者曰：<span class="yinhao">「勃海王先帝之子，南安王何以不立而自立乎？」</span>長史王旅諫曰：<span class="yinhao">「南安已立，理無中改；今寇虜未滅，不可宗室之中自爲仇敵也。」</span>纂乃受命。於是盧水胡彭沛穀、屠各董成、張龍世、新平羌雷惡地等皆附於纂，有衆十餘萬。<span class="jiazhu">以登、纂連兵，聲勢浸盛，故相與歸之。屠，直於翻。</span></p>
<p class="em2 strong"><span class="yinwen">6</span>後秦主萇徙秦州豪傑三萬戶于安定。<span class="jiazhu">去年萇徙安定民以實長安，今又徙秦州豪傑以實安定。蓋萇起兵以安定爲根本，而欲都長安，故因道里遠近爲次以漸徙之。</span></p>
<p class="em2 strong"><span class="yinwen">7</span>初，安次人齊涉聚衆八千餘家據新栅，降燕，<span class="jiazhu">安次縣，前漢屬勃海，後漢屬廣陽國，晉屬燕國。新栅蓋在魏郡界。降，戶江翻。</span>燕主垂拜涉魏郡太守。旣而復叛，連張願，願自帥萬餘人進屯祝阿之瓮口，<span class="jiazhu">祝阿縣，漢屬平原郡，晉屬濟南郡。願自泰山進屯焉。劉昫曰：齊州禹城縣，漢祝阿縣，天寶元年，更名。宋白曰：祝阿，猶東阿也，古祝國黃帝之後。按古東阿，齊爲東阿，漢爲祝阿縣，故城在今豐齊縣東北二里；唐改禹城。復，扶又翻。帥，讀曰率。瓮，烏貢翻。</span>招翟遼，共應涉。</p>
<p class="em2 strong">高陽王隆言於垂曰：<span class="yinhao">「新栅堅固，攻之未易猝拔。<span class="jiazhu">易，以豉翻。</span>若久頓兵於其城下，張願擁帥流民，西引丁零，<span class="jiazhu">丁零，謂翟遼。帥，讀曰率。</span>爲患方深。願衆雖多，然皆新附，未能力鬬。因其自至，宜先擊之。願父子恃其驍勇，<span class="jiazhu">驍，堅堯翻。</span>必不肯避去，可一戰擒也。願破，則涉不能自存矣。」</span>垂從之。</p>
<p class="em2 strong">二月，遣范陽王德、陳留王紹、龍驤將軍張崇<span class="jiazhu">驤，思將翻。</span>帥步騎二萬會隆擊願。軍至斗城，去瓮口二十餘里，解鞍頓息。願引兵奄至，燕人驚遽，德兵退走，隆勒兵不動。願子龜出衝陳，<span class="jiazhu">陳，讀曰陣。</span>隆遣左右王末逆擊，斬之。隆徐進戰，願兵乃退。德行里餘，復整兵，還與隆合，<span class="jiazhu">復，扶又翻。</span>謂隆曰：<span class="yinhao">「賊氣方銳，宜且緩之。」</span>隆曰：<span class="yinhao">「願乘人不備，宜得大捷；而吾士卒皆以懸隔河津，勢迫之故，人思自戰，<span class="jiazhu">言兵爲河津所隔，前有強敵，退則溺死，故思之而各自爲戰也。</span>故能卻之。今賊不得利，氣竭勢衰，皆有進退之志，不能齊奮，宜亟擊之。」</span>德曰：<span class="yinhao">「吾唯卿所爲耳。」</span>遂進，戰於瓮口，大破之，斬首七千八百級；願脫身保三布口。燕人進軍歷城，<span class="jiazhu">歷城縣自漢以來屬濟南郡。</span>青、兗、徐州郡縣壁壘多降。<span class="jiazhu">降，戶江翻。</span>垂以陳留王紹爲青州刺史，鎭歷城。德等還師，新栅人冬鸞執涉送之。<span class="jiazhu">果如慕容隆所料。《唐韻》：冬，姓也。</span>垂誅涉父子，餘悉原之。</p>
<p class="em2 strong"><span class="yinwen">8</span>三月，秦主登以竇衝爲南秦州牧，楊定爲益州牧，楊壁爲司空、梁州牧，乞伏國仁爲大將軍、大單于、苑川王。<span class="jiazhu">杜佑曰：苑川在蘭州五泉縣，近大、小榆谷。余謂杜佑以意言之。單，音蟬。</span></p>
<p class="em2 strong"><span class="yinwen">9</span>燕上谷人王敏殺太守封戢，代郡人許謙逐太守賈閏，各以郡附劉顯。<span class="jiazhu">爲燕擊劉顯張本。</span></p>
<p class="em2 strong"><span class="yinwen">10</span>燕樂浪王溫爲尙書右僕射。<span class="jiazhu"><span class="yinhao">「燕」</span>下當有<span class="yinhao">「以」</span>字。樂浪，音洛琅。</span></p>
<p class="em2 strong"><span class="yinwen">11</span>夏，四月，戊辰，尊帝母李氏爲皇太妃，儀服如太后。</p>
<p class="em2 strong"><span class="yinwen">12</span>後秦征西將軍姚碩德爲楊定所逼，退守逕陽。<span class="jiazhu">涇陽縣，前漢屬安定郡，後漢、晉省，秦屬隴東郡。杜佑曰：漢涇陽縣在今平涼郡界涇陽故城是。</span>定與秦魯王纂共攻之，戰于涇陽，碩德大敗。後秦主萇自陰密救之，纂退屯敷陸。<span class="jiazhu">陰密縣，屬安定郡，殷時密國也。敷陸，唐坊州鄜城縣，卽其地。</span></p>
<p class="em2 strong"><span class="yinwen">13</span>燕主垂自碻磝還中山，慕容柔、慕容盛、慕容會來自長子。<span class="jiazhu">柔等去年自長子逃歸，今始達中山。</span>庚子，<span class="jiaozhusup">【章：十二行本「子」作「辰」；乙十一行本同；孔本同；張校同；退齋校同。】</span>垂爲之大赦。<span class="jiazhu">喜子孫得全而東歸，故爲之肆赦。爲，于僞翻。</span>垂問盛：<span class="yinhao">「長子人情如何，爲可取乎？」</span>盛曰：<span class="yinhao">「西軍擾擾，人有東歸之志，陛下唯當脩仁政以俟之耳。若大軍一臨，必投戈而來，若孝子之歸慈父也。」</span>垂悅。癸未，封柔爲陽平王，盛爲長樂公，<span class="jiazhu">樂，音洛。</span>會爲清河公。</p>
<p class="em2 strong"><span class="yinwen">14</span>高平人翟暢執太守徐含遠，以郡降翟遼。<span class="jiazhu">降，戶江翻。</span>燕主垂謂諸將曰：<span class="yinhao">「遼以一城之衆，反覆三國之間，<span class="jiazhu">三國，謂晉及燕、西燕。</span>不可不討。」</span>五月，以章武王宙監中外諸軍事，<span class="jiazhu">監，工銜翻。</span>輔太子寶守中山；垂自帥諸將南攻遼，<span class="jiazhu">帥，讀曰率；下同。</span>以太原王楷爲前鋒都督。遼衆皆燕、趙之人，聞楷至，皆曰：<span class="yinhao">「太原王子，吾之父母也！」</span><span class="jiazhu">楷父恪相燕，燕、趙之人懷之，故云然。</span>相帥歸之。遼懼，遣使請降；垂以遼爲徐州牧，封河南公，前至黎陽，受降而還。<span class="jiazhu">降，戶江翻。</span></p>
<p class="em2 strong">井陘人賈鮑，<span class="jiazhu">井陘縣屬常山郡。陘，音刑。</span>招引北山丁零翟遙等五千餘人，夜襲中山，陷其外郭。章武王宙以奇兵出其外，太子寶鼓譟於內，合擊，大破之，盡俘其衆，唯遙、鮑單馬走免。</p>
<p class="em2 strong"><span class="yinwen">15</span>劉顯地廣兵強，雄於北方。會其兄弟乖爭，魏長史張袞言於魏王珪曰：<span class="yinhao">「顯志在幷吞，今不乘其內潰而取之，<span class="jiazhu">奴眞、肺埿相繼來降，故云然。</span>必爲後患。然吾不能獨克，請與燕共攻之。」</span>珪從之，復遣安同乞師於燕。<span class="jiazhu">去年魏遣安同乞師於燕以破窟咄，故此言復。復，扶又翻。</span></p>
<p class="em2 strong"><span class="yinwen">16</span>詔徵會稽處士戴逵，<span class="jiazhu">會，工外翻。處，昌呂翻。</span>逵累辭不就；郡縣敦逼不已，逵逃匿于吳。謝玄上疏曰：<span class="yinhao">「逵自求其志，<span class="jiazhu">《論語》曰：隱居以求其志。</span>今王命未回，將罹風霜之患。陛下旣已愛而器之，亦宜使其身名並存，請絕召命。」</span>帝許之。<span class="jiazhu">玄爲會稽內史，故爲逵上疏。</span>逵，𨔵之兄也。<span class="jiazhu">戴𨔵見一百四卷四年。</span></p>
<p class="em2 strong"><span class="yinwen">17</span>秦主登以其兄同成爲司徒、守尙書令，封潁川王；弟廣爲中書監，封安成王；子崇爲尙書左僕射，封東平王。</p>
<p class="em2 strong"><span class="yinwen">18</span>燕主垂自黎陽還中山。</p>
<p class="em2 strong"><span class="yinwen">19</span>吳深殺燕清河太守丁國，章武人王祖殺太守白欽，勃海人張申據高城以叛；<span class="jiazhu">高城縣屬勃海郡。賢曰：高城故城，在今滄州鹽山縣南。</span>燕主垂命樂浪王溫討之。</p>
<p class="em2 strong"><span class="yinwen">20</span>苑川王國仁帥騎三萬襲鮮卑大人密貴、裕苟、提倫三部于六泉。<span class="jiazhu">密貴爲一部，裕苟爲一部，提倫爲一部。六泉在高平。帥，讀曰率。騎，奇寄翻。</span>秋，七月，與沒弈干、金熙戰于渴渾川，<span class="jiazhu">據《載記》，國仁襲三部，而沒弈干、金熙連兵襲國仁，故遇戰于渴渾川，其地當在天水勇士縣東北。</span>沒弈干、金熙大敗，三部皆降。<span class="jiazhu">降，戶江翻。</span></p>
<p class="em2 strong"><span class="yinwen">21</span>秦主登軍于瓦亭，後秦主萇攻彭沛穀堡，拔之，穀奔杏城。<span class="jiazhu">彭沛穀，盧水胡也，立堡於貳縣。杜佑曰：杏城在坊州西。</span>萇還陰密，以太子興鎭長安。</p>
<p class="em2 strong"><span class="yinwen">22</span>燕趙王麟討王敏于上谷，斬之。</p>
<p class="em2 strong"><span class="yinwen">23</span>劉衞辰獻馬於燕，劉顯掠之。燕主垂怒，遣太原王楷將兵助趙王麟擊顯，大破之。<span class="jiazhu">將，卽亮翻。</span>顯奔馬邑西山。魏王珪引兵會麟擊顯於彌澤，<span class="jiazhu">按《魏書·帝紀》，彌澤在馬邑南。</span>又破之。顯奔西燕，麟悉收其部衆，獲馬牛羊以千萬數。<span class="jiazhu">劉顯滅而拓跋氏強矣。爲慕容氏計者，莫若兩利而俱存之，可以無他日亡國之禍。</span></p>
<p class="em2 strong"><span class="yinwen">24</span>呂光將彭晃、徐炅攻張大豫于臨洮，破之。<span class="jiazhu">張大豫奔臨洮，見上卷上年。洮，土刀翻。</span>大豫奔廣武，王穆奔建康。八月，廣武人執大豫送姑臧，斬之，穆襲據酒泉，自稱大將軍、涼州牧。</p>
<p class="em2 strong"><span class="yinwen">25</span>辛巳，立皇子德宗爲太子，大赦。</p>
<p class="em2 strong"><span class="yinwen">26</span>燕主垂立劉顯弟可泥爲烏桓王，以撫其衆，徙八千餘落于中山。</p>
<p class="em2 strong"><span class="yinwen">27</span>秦馮翊太守蘭櫝帥衆二萬自頻陽入和寧，<span class="jiazhu">頻陽縣，秦厲公置，自漢以來屬馮翊。應劭曰：在頻水之陽。據《載記》，和寧在嶺北杏城之東南。帥，讀曰率。</span>與魯王纂謀攻長安。纂弟師奴勸纂稱尊號，纂不從；師奴殺纂而代之，櫝遂與師奴絕。西燕主永攻櫝，櫝<span class="jiaozhusup">【章：十二行本「櫝」下有「遣使」二字；乙十一行本同；孔本同；張校同。】</span>請救於後秦，後秦主萇欲自救之。尙書令姚旻、左僕射尹緯曰：<span class="yinhao">「苻登近在瓦亭，將乘虛襲吾後。」</span>萇曰：<span class="yinhao">「苻登衆盛，非旦夕可制；<span class="jiaozhusup">【嚴：「制」改「至」。】</span>登遲重少決，必不能輕軍深入。比兩月間，<span class="jiazhu">比，必寐翻，及也。</span>吾必破賊而返，登雖至，無能爲也。」</span>九月，萇軍于泥源。<span class="jiazhu">《漢書·地理志》，北地郡有泥陽縣。應劭《註》云：泥水出郁郅北蠻中。</span>師奴逆戰，大敗，亡奔鮮卑。後秦盡收其衆，屠各董成等皆降。<span class="jiazhu">苻纂兄弟旣敗，苻登之勢孤矣。屠，直於翻。</span></p>
<p class="em2 strong"><span class="yinwen">28</span>秦主登進據胡空堡，<span class="jiazhu">秦屯騎校尉胡空所築堡也，在新平界。</span>戎、夏歸之十餘萬。<span class="jiazhu">夏，戶雅翻。</span></p>
<p class="em2 strong"><span class="yinwen">29</span>冬，十月，翟遼復叛燕，<span class="jiazhu">復，扶又翻；下同。</span>遣兵與王祖、張申寇抄清河、平原。<span class="jiazhu">抄，楚交翻。</span></p>
<p class="em2 strong"><span class="yinwen">30</span>後秦主萇進擊西燕王永於河西，<span class="jiazhu"><span class="yinhao">「西燕王」</span>當作<span class="yinhao">「西燕主」</span>。此龍門至華陰，河之西也。</span>永走。蘭櫝復列兵拒守，萇攻之；十二月，禽櫝，遂如杏城。</p>
<p class="em2 strong"><span class="yinwen">31</span>後秦姚方成攻秦雍州刺史徐嵩壘，拔之，執嵩而數之。<span class="jiazhu">雍，於用翻。數，所具翻。</span>嵩罵曰：<span class="yinhao">「汝姚萇罪當萬死，苻黃眉欲斬之，先帝止之。<span class="jiazhu">謂穆帝升平元年姚襄敗時也。</span>授任內外，榮寵極矣。曾不如犬馬識所養之恩，親爲大逆。<span class="jiazhu">謂殺秦王堅於新平佛寺也。</span>汝羌輩豈可以人理期也，何不速殺我！」</span><span class="jiaozhusup">【章：十二行本「我」下有「早見先帝取姚萇於地下治之」十二字；乙十一行本同；孔本同；張校同；退齋校同。】</span>方成怒，三斬嵩，<span class="jiazhu">三斬者，斬其足，斬其腰，斬其頸也。</span>悉阬其士卒，以妻子賞軍。後秦主萇掘秦主堅尸，鞭撻無數，剝衣倮形，薦之以棘，坎土而埋之。<span class="jiazhu">堅葬於徐嵩、胡空二壘之間，徐嵩之壘旣陷，故姚萇得掘墓鞭尸以逞其忿。倮，郎果翻。薦，藉也。</span></p>
<p class="em2 strong"><span class="yinwen">32</span>涼州大饑，米斗值錢五百，人相食，死者太半。</p>
<p class="em2 strong"><span class="yinwen">33</span>呂光西平太守康寧自稱匈奴王，殺湟河太守強禧以叛。<span class="jiazhu">西平郡，東漢之末，分金城置，唐之鄯州，卽其地也。湟河郡，河西張氏置，蓋亦在鄯州界內。強，其兩翻。</span>張掖太守彭晃亦叛，東結康寧，西通王穆。光欲自擊晃，諸將皆曰：<span class="yinhao">「今康寧在南，伺釁而動，<span class="jiazhu">伺，相吏翻。</span>若晃、穆未誅，康寧復至，<span class="jiazhu">復，扶又翻。</span>進退狼狽，勢必大危。」</span>光曰：<span class="yinhao">「實如卿言。然我今不往，是坐待其來也。若三寇連兵，<span class="jiazhu">三寇，謂康寧、彭晃、王穆。</span>東西交至，則城外皆非吾有，大事去矣。今晃初叛，與寧、穆情契未密，出其倉猝，取之差易耳。」</span><span class="jiazhu">易，以豉翻。</span>乃自帥騎三萬，<span class="jiazhu">帥，讀曰率。騎，奇寄翻。</span>倍道兼行，旣至，攻之二旬，拔其城，誅晃。</p>
<p class="em2 strong">初，王穆起兵，遣使招敦煌處士郭瑀，<span class="jiazhu">使，疏吏翻。敦，徒門翻。處，昌呂翻。</span>瑀歎曰：<span class="yinhao">「今民將左袵，吾忍不救之邪！」</span>乃與同郡索嘏起兵應穆，<span class="jiazhu">索，昔各翻。</span>運粟三萬石以餉之。穆以瑀爲太府左長史、軍師將軍，嘏爲敦煌太守。旣而穆聽讒言，引兵攻嘏，瑀諫不聽，出城大哭，舉手謝城曰：<span class="yinhao">「吾不復見汝矣！」</span><span class="jiazhu">復，扶又翻。</span>還而引被覆面，<span class="jiazhu">覆，敷又翻。</span>不與人言，不食而卒。<span class="jiazhu">卒，子恤翻。</span>呂光聞之曰：<span class="yinhao">「二虜相攻，此成禽也，不可以憚屢戰之勞而失永逸之機也。」</span><span class="jiazhu">一勞永逸，古語有之。</span>遂帥步騎二萬攻酒泉，克之。進屯涼興，<span class="jiazhu">涼興郡，河西張氏置，在唐瓜州常樂縣界。</span>穆引兵東還，未至，衆潰，穆單騎走，騂馬令郭文斬其首送之。<span class="jiazhu">騂馬縣屬酒泉郡，蓋魏、晉間所置也。騂，思榮翻。呂光新得河西，黨叛於內，敵攻於外，雖數戰數勝，而根本不固，宜不足以貽子孫也。</span></p>
<p class="strong"><span class="section" id="title-4"><span data-head-description="" data-head-level="h4" data-head-title="太元十三年">十三年</span></span><span class="biaozhusup" data-rel="（戊子、西元三八八年）"></span></p>
<p class="em2 strong"><span class="yinwen">1</span>春，正月，康樂獻武公謝玄卒。<span class="jiazhu">樂，音洛。康樂縣，屬豫章郡。</span></p>
<p class="em2 strong"><span class="yinwen">2</span>二月，秦主登軍朝那，<span class="jiazhu">朝那縣自漢以來屬安定郡。</span>後秦主萇軍武都。<span class="jiazhu">此武都亦當在安定界。《五代志》：朝那縣，西魏置安武郡。安武，漢舊縣名；武都之名當是因安武而名。</span></p>
<p class="em2 strong"><span class="yinwen">3</span>翟遼遣司馬眭瓊詣燕謝罪；<span class="jiazhu">眭，姓也；師古息隨翻。《類篇》宜爲翻。</span>燕主垂以其數反覆，斬瓊以絕之。<span class="jiazhu">數，所角翻。</span>遼乃自稱魏天王，改元建光，置百官。</p>
<p class="em2 strong"><span class="yinwen">4</span>燕青州刺史陳留王紹爲平原太守辟閭渾所逼，退屯黃巾固。<span class="jiazhu">漢末黃巾保聚於其地，因以爲名。齊人謂壘堡爲固。紹自歷城退屯焉，其地在濟南郡章丘城北。</span>燕主垂更以紹爲徐州刺史。渾，蔚之子也，<span class="jiazhu">辟閭蔚見一百卷穆帝永和十二年。蔚，紆忽翻。</span>因苻氏亂，據齊地來降。<span class="jiazhu">後辟閭渾爲慕容德所殺。降，戶江翻。</span></p>
<p class="em2 strong"><span class="yinwen">5</span>三月，乙亥，燕主垂以太子寶錄尙書事，授之以政，自總大綱而已。</p>
<p class="em2 strong"><span class="yinwen">6</span>燕趙王麟擊許謙，破之，<span class="jiazhu">去年許謙叛燕附劉顯。</span>謙奔西燕。遂廢代郡，悉徙其民於龍城。</p>
<p class="em2 strong"><span class="yinwen">7</span>呂光之定涼州也，杜進功居多，光以爲武威太守，<span class="jiazhu">事見上卷十年。</span>貴寵用事，羣僚莫及。光甥石聰自關中來，光問之曰：<span class="yinhao">「中州人言我爲政何如？」</span>聰曰：<span class="yinhao">「但聞有杜進耳，不聞有舅。」</span>光由是忌進而殺之。</p>
<p class="em2 strong">光與羣寮宴，語及政事，參軍京兆段業曰：<span class="yinhao">「明公用法太峻。」</span>光曰：<span class="yinhao">「吳起無恩而楚強，商鞅嚴刑而秦興。」</span>業曰：<span class="yinhao">「起喪其身，鞅亡其家，皆殘酷之致也。<span class="jiazhu">吳起事見一卷周安王十五年，商鞅事見二卷顯王三十一年。喪，息浪翻。</span>明公方開建大業，景行堯、舜，<span class="jiazhu">《詩》曰：高山仰止，景行行止。毛萇曰：景，大也。鄭玄曰：景，明。庶幾古人，有高德者，則慕仰之，有明行者，則而行之。行，下孟翻。</span>猶懼不濟；乃慕起、鞅之爲治，<span class="jiazhu">治，直吏翻。</span>豈此州士女所望哉！」</span>光改容謝之。<span class="jiazhu">沮渠蒙遜兄弟舉兵，所以推段業爲重，亦由此言爲涼州人士所歸敬也。</span></p>
<p class="em2 strong"><span class="yinwen">8</span>夏，四月，戊午，以朱序爲都督司·雍·梁·秦四州諸軍事、雍州刺史，戍洛陽。<span class="jiazhu">雍，於用翻。</span>以譙王恬代序爲都督兗·冀·幽·幷<span class="jiaozhusup">【章：十二行本「幷」下有「四州」二字；乙十一行本同；孔本同。】</span>諸軍事、青·兗二州刺史。</p>
<p class="em2 strong"><span class="yinwen">9</span>苑川王國仁破鮮卑越質叱黎於平襄，<span class="jiazhu">平襄縣，漢屬天水郡，晉屬略陽郡。越質蓋鮮卑部落之號，後以爲氏。</span>獲其子詰歸。</p>
<p class="em2 strong"><span class="yinwen">10</span>丁亥，燕主垂立夫人段氏爲皇后，以太子寶領大單于。<span class="jiazhu">單，音蟬。</span>段氏，右光祿大夫儀之女；其妹適范陽王德。儀，寶之舅也。<span class="jiazhu">爲後寶逼殺段后張本。</span>追諡前妃段氏爲成昭皇后。<span class="jiazhu">段氏死見一百卷穆帝升平二年。</span></p>
<p class="em2 strong"><span class="yinwen">11</span>五月，秦太弟懿卒，諡曰獻哀。</p>
<p class="em2 strong"><span class="yinwen">12</span>翟遼徙屯滑臺。<span class="jiazhu">遼自黎陽徙屯滑臺，旣與燕絕，欲阻河爲固也。滑臺城在白馬縣西，春秋鄭廩延邑也，唐爲滑州。</span></p>
<p class="em2 strong"><span class="yinwen">13</span>六月，苑川王乞伏國仁卒，諡曰宣烈，廟號烈祖。其子公府尙幼，羣下推國仁弟乾歸爲大都督、大將軍、大單于、河南王，<span class="jiazhu">時乞伏氏跨有涼州、河南之地，遂爲國號。爲後公府殺乾歸張本。單，音蟬。</span>大赦，改元太初。</p>
<p class="em2 strong"><span class="yinwen">14</span>魏王珪破庫莫奚於弱落水南，<span class="jiazhu">《新唐書》曰：奚亦東胡種，爲匈奴所破，保烏丸山；漢曹操斬蹋頓，蓋其後也。弱落水卽饒樂水，在奚中。</span>秋，七月，庫莫奚復襲魏營，<span class="jiazhu">復，扶又翻。</span>珪又破之。庫莫奚者，本屬宇文部，與契丹同類而異種，其先皆爲燕王皝所破，徙居松漠之間，<span class="jiazhu">契丹國自西樓東去四十里，至眞珠寨，又東行，地勢漸高，西望松林鬱然，數十里，遂入平川。契，欺訖翻。洪邁曰：契丹之讀如喫，惟《新唐書》有音。種，章勇翻。</span></p>
<p class="em2 strong"><span class="yinwen">15</span>秦、後秦自春相持，屢戰，互有勝負，至是各解歸。關西豪桀以後秦久無成功，多去而附秦。</p>
<p class="em2 strong"><span class="yinwen">16</span>河南王乾歸立其妻邊氏爲王后；置百官，倣漢制，以南川侯出連乞都爲丞相，<span class="jiazhu">出連亦以部落之號爲氏。</span>梁州刺史悌眷爲御史大夫，金城邊芮爲左長史，東秦州刺史祕宜爲右長史，<span class="jiazhu">乞伏氏置東秦州於南安。</span>武始翟勍爲左司馬，<span class="jiazhu">勍，渠京翻。</span>略陽王松壽爲主簿，從弟軻彈爲梁州牧，弟益州爲秦州牧，屈眷爲河州牧。<span class="jiazhu">乞伏乾歸所置州牧，不過分居河、隴之間。從，才用翻。</span></p>
<p class="em2 strong"><span class="yinwen">17</span>八月，秦主登立子崇爲皇太子，弁爲南安王，尙爲北海王。</p>
<p class="em2 strong"><span class="yinwen">18</span>燕護軍將軍平幼會章武王宙討吳深，破之，深走保繹幕。<span class="jiazhu">繹幕縣，自漢以來屬清河郡。</span></p>
<p class="em2 strong"><span class="yinwen">19</span>魏王珪陰有圖燕之志，遣九原公儀奉使至中山，燕主垂詰之曰：<span class="jiazhu">使，疏吏翻。詰，去吉翻。</span><span class="yinhao">「魏王何以不自來？」</span>儀曰：<span class="yinhao">「先王與燕並事晉室，世爲兄弟，<span class="jiazhu">魏與燕皆鮮卑種也。拓跋力微與慕容涉歸並事晉室。</span>臣今奉使，於理未失。」</span>垂曰：<span class="yinhao">「吾今威加四海，豈得以昔日爲比！」</span>儀曰：<span class="yinhao">「燕若不脩德禮，欲以兵威自強，此乃將帥之事，<span class="jiazhu">將，卽亮翻。帥，所類翻。</span>非使臣所知也。」</span>儀還，言於珪曰：<span class="yinhao">「燕主衰老，太子闇弱，范陽王自負材氣，<span class="jiazhu">是時慕容德在燕宗室中固自有與人不同者。</span>非少主臣也。<span class="jiazhu">少，詩照翻。</span>燕主旣沒，內難必作，<span class="jiazhu">難，乃旦翻。</span>於時乃可圖也。今則未可。」</span>珪善之。<span class="jiazhu">爲後魏攻燕張本。</span>儀，珪母弟<span class="jiaozhusup">【嚴：「母弟」改「從父」。】</span>翰之子也。</p>
<p class="em2 strong"><span class="yinwen">20</span>九月，河南王乾歸遷都金城。</p>
<p class="em2 strong"><span class="yinwen">21</span>張申攻廣平，王祖攻樂陵；壬午，燕高陽王隆將兵討之。</p>
<p class="em2 strong"><span class="yinwen">22</span>冬，十月，後秦主萇還安定；秦主登就食新平，帥衆萬餘圍萇營，<span class="jiazhu">帥，讀曰率。</span>四面大哭，萇命營中哭以應之，登乃退。</p>
<p class="em2 strong"><span class="yinwen">23</span>十二月，庚子，尙書令南康襄公謝石卒。</p>
<p class="em2 strong"><span class="yinwen">24</span>燕太原王楷、趙王麟將兵會高陽王隆於合口，<span class="jiazhu">《水經》：衡漳水過勃海建成縣，又東，左會呼沱別河故瀆。又東北入清河，謂之合口。魏收《地形志》曰：浮陽縣西接漳水，衡水入焉，今謂之合口。</span>以擊張申；王祖帥諸壘共救之，<span class="jiazhu">帥，讀曰率。</span>夜犯燕軍，燕人逆擊，走之。隆欲追之，楷、麟曰：<span class="yinhao">「王祖老賊，或恐詐而設伏，不如俟明。」</span>隆曰：<span class="yinhao">「此白地羣盜，烏合而來，徼幸一決，<span class="jiazhu">徼，堅堯翻。</span>非素有約束，能壹其進退也。今失利而去，衆莫爲用，乘勢追之，不過數里，可盡擒也。申之所恃，唯在於祖，祖破，則申降矣。」</span><span class="jiazhu">降，戶江翻；下同。</span>乃留楷、麟守申壘，隆與平幼分道擊之，比明，<span class="jiazhu">比，必利翻，及也。</span>大獲而還，懸所獲之首以示申。甲寅，申出降，祖亦歸罪。</p>
<p class="em2 strong"><span class="yinwen">25</span>秦以潁川王同成爲太尉。<span class="jiazhu">同成，秦主登之兄。</span></p>
<p class="strong"><span class="section" id="title-5"><span data-head-description="" data-head-level="h4" data-head-title="太元十四年">十四年</span></span><span class="biaozhusup" data-rel="（己丑、西元三八九年）"></span></p>
<p class="em2 strong"><span class="yinwen">1</span>春，正月，燕以陽平王柔鎭襄國。</p>
<p class="em2 strong">遼西王農在龍城五年，庶務脩舉，乃上表曰：<span class="yinhao">「臣頃因征卽鎭，<span class="jiazhu">農誅餘巖，擊高句麗，因鎭龍城，見上卷十年。</span>所統將士安逸積年，青、徐、荊、雍遺寇尙繁，<span class="jiazhu">雍，於用翻。</span>願時代還，展竭微效，生無餘力，沒無遺恨，臣之志也！」</span>庚申，燕主垂召農爲侍中、司隸校尉；以高陽王隆爲都督幽·平二州諸軍事、征北大將軍、幽州牧；建留臺於龍城，以隆錄留臺尙書事。又以護軍將軍平幼爲征北長史，散騎常侍封孚爲司馬，<span class="jiazhu">散，悉亶翻。騎，奇寄翻。</span>並兼留臺尙書。隆因農舊規，脩而廣之，遼、碣遂安。<span class="jiazhu">遼、碣，謂遼水、碣石。碣，其謁翻。</span></p>
<p class="em2 strong"><span class="yinwen">2</span>後秦主萇以秦戰屢勝，謂得秦王堅之神助，亦於軍中立堅像而禱之曰：<span class="yinhao">「臣兄襄敕臣復讎，<span class="jiazhu">穆帝升平元年，姚襄爲秦所殺。</span>新平之禍，<span class="jiazhu">見上卷十年。</span>臣行襄之命，非臣罪也。苻登，陛下疏屬，猶欲復讎，況臣敢忘其兄乎！且陛下命臣以龍驤建業，<span class="jiazhu">見一百五卷八年。驤，思將翻。</span>臣敢違之！今爲陛下立像，<span class="jiazhu">爲，于僞翻。</span>陛下勿追計臣過也。」</span>秦主登升樓，遙謂萇曰：<span class="yinhao">「爲臣弒君，而立像求福，庸有益乎！」</span>因大呼曰：<span class="jiazhu">呼，火故翻。</span><span class="yinhao">「弒君賊姚萇何不自出！吾與汝決之！」</span>萇不應。久之，以戰未有利，軍中每夜數驚，<span class="jiazhu">數，所角翻。</span>乃斬像首以送秦。</p>
<p class="em2 strong"><span class="yinwen">3</span>秦主登以河南王乾歸爲大將軍、大單于、金城王。<span class="jiazhu">單，音蟬。</span></p>
<p class="em2 strong"><span class="yinwen">4</span>甲寅，魏王珪襲高車，破之。</p>
<p class="em2 strong"><span class="yinwen">5</span>二月，呂光自稱三河王，<span class="jiazhu">呂光，字世明。光時有涼州、河西之地，未能兼有三河也。</span>大赦，改元麟嘉，置百官。光妻石氏、子紹、弟德世自仇池來至姑臧，<span class="jiazhu">長安之亂，呂光之家奔仇池依楊氏。</span>光立石氏爲妃，紹爲世子。</p>
<p class="em2 strong"><span class="yinwen">6</span>癸巳，魏王珪擊吐突鄰部於女水，<span class="jiazhu">女水在弱落水西，去平城三千餘里，後魏顯祖改曰武川。</span>大破之，盡徙其部落而還。</p>
<p class="em2 strong"><span class="yinwen">7</span>秦主登留輜重於大界，<span class="jiazhu">大界，當在安定、新平之間。重，直用翻。</span>自將輕騎萬餘攻安定羌密造保，克之。<span class="jiazhu">將，卽亮翻。騎，奇寄翻。<span class="yinhao">「保」</span>，當作<span class="yinhao">「堡」</span>。</span></p>
<p class="em2 strong"><span class="yinwen">8</span>夏，四月，翟遼寇滎陽，執太守張卓。</p>
<p class="em2 strong"><span class="yinwen">9</span>燕以長樂公盛鎭薊城，脩繕舊宮。<span class="jiazhu">燕主儁初自龍城徙都薊，有舊宮在焉。樂，音洛。薊，音計。</span></p>
<p class="em2 strong">五月，清河民孔金斬吳深，送首中山。<span class="jiazhu">吳深反，事始上卷十一年。</span></p>
<p class="em2 strong"><span class="yinwen">10</span>金城王乾歸擊侯年部，大破之。於是秦、涼、鮮卑、羌、胡多附乾歸，乾歸悉授以官爵。</p>
<p class="em2 strong"><span class="yinwen">11</span>後秦主萇與秦主登戰數敗，<span class="jiazhu">數，所角翻。</span>乃遣中軍將軍姚崇襲大界；登邀擊之於安丘，<span class="jiazhu">魏收《地形志》：安定陰盤縣有安城。</span>又敗之。<span class="jiazhu">敗，補邁翻。</span></p>
<p class="em2 strong"><span class="yinwen">12</span>燕范陽王德、趙王麟擊賀訥，追奔至勿根山，訥窮迫請降，<span class="jiazhu">降，戶江翻。</span>徙之上谷，質其弟梁干於中山。<span class="jiazhu">質，音致。</span></p>
<p class="em2 strong"><span class="yinwen">13</span>秋，七月，以驃騎長史王忱爲荊州刺史、都督荊·益·寧三州諸軍。<span class="jiazhu">驃，匹妙翻。騎，奇寄翻。忱，是壬翻。</span>忱，國寶之弟也。</p>
<p class="em2 strong"><span class="yinwen">14</span>秦主登攻後秦右將軍吳忠等於平涼，克之。八月，登據苟頭原以逼安定。諸將勸後秦主萇決戰，萇曰：<span class="yinhao">「與窮寇競勝，兵家之忌也；吾將以計取之。」</span>乃留尙書令姚旻守安定，夜，帥騎三萬<span class="jiazhu">帥，讀曰率；下同。</span>襲秦輜重于大界，克之，<span class="jiazhu">重戰輕防，此苻登所以敗也。重，直用翻。</span>殺毛后及南安王<span class="jiaozhusup">【章：十二行本「王」下有「弁、北海王」四字；乙十一行本擠刻字數同；孔本同；張校同。】</span>尙，<span class="jiazhu">尙，秦主登之子也。</span>擒名將數十人，驅掠男女五萬餘口而還。毛氏美而勇，善騎射。後秦兵入其營，毛氏猶彎弓跨馬，帥壯士數百人<span class="jiaozhusup">【章：十二行本「人」作「力」；乙十一行本同；孔本同；張校同。】</span>戰，衆<span class="jiaozhusup">【章：十二行本「衆」上有「殺七百餘人」五字；乙十一行本同；孔本同；張校同；退齋校同。】</span>寡不敵，爲後秦所執。萇將納之，毛氏罵且哭曰：<span class="yinhao">「姚萇，汝先已殺天子，<span class="jiazhu">謂殺秦王堅也。</span>今又欲辱皇后，皇天后土，寧汝容乎！」</span>萇殺之。諸將欲因秦軍駭亂擊之，萇曰：<span class="yinhao">「登衆雖亂，怒氣猶盛，未可輕也。」</span>遂止。<span class="jiazhu">兵勝者驕，兵怒者奮，以奮乘驕，則先敗而後勝者多矣。姚萇見兵勢，所以收衆而止。</span>登收餘衆屯胡空堡。萇使姚碩德鎭安定，徙安定千餘家于陰密，遣其弟征南將軍靖鎭之。</p>
<p class="em2 strong"><span class="yinwen">15</span>九月，庚午，以左僕射陸納爲尙書令。</p>
<p class="em2 strong"><span class="yinwen">16</span>秦主登之東也，後秦主萇使姚碩德置秦州守宰，以從弟常戍隴城，<span class="jiazhu">從，才用翻。隴城縣，漢屬天水郡，晉省。此時當屬略陽郡。</span>邢奴戍冀城，姚詳戍略陽。楊定攻隴、冀，克之，斬常，執邢奴；詳棄略陽，奔陰密。定自稱秦州牧、隴西王；秦因其所稱而授之。</p>
<p class="em2 strong"><span class="yinwen">17</span>冬，十月，秦主登以竇衝爲大司馬、都督隴東諸軍事、雍州牧，<span class="jiazhu">雍，於用翻。</span>楊定爲左丞相、都督中外諸軍事、秦·梁二州牧，<span class="jiaozhusup">【章：十二行本「牧」下有「楊壁爲都督隴右諸軍事南秦益二州牧」十六字；孔本同；張校同。按乙十一行本亦脫。】</span>約共攻後秦；又約監河西諸軍事·幷州刺史楊政、都督河東諸軍事·冀州刺史楊楷各帥其衆會長安。<span class="jiazhu">帥，讀曰率；下同。</span>政、楷皆河東人。秦主丕旣敗，政、楷收集流民數萬戶，政據河西，楷據湖、陝之間，遣使請命於秦，登因而授之。<span class="jiazhu">大界旣陷，苻登之兵勢衰矣，故約竇衝等共攻後秦。陝，式冉翻。使，疏吏翻。</span></p>
<p class="em2 strong"><span class="yinwen">18</span>燕樂浪悼王溫爲冀州刺史，<span class="jiazhu">燕冀州刺史治信都。樂浪，音洛琅。</span>翟遼遣丁零故堤詐降於溫帳，<span class="jiazhu">何承天《姓苑》有故姓。帳，謂帳下。<span class="jiaozhusup">【章：十二行本正作「帳下」，「帳」上有「爲溫」二字；乙十一行本擠刻均同；孔本同；張校同。】</span></span>乙酉，刺溫，殺之，<span class="jiazhu">刺，七亦翻。</span>幷其長史司馬驅，帥守兵二百戶奔西燕。燕遼西王農邀擊刺溫者於襄國，盡獲之，惟堤走免。</p>
<p class="em2 strong"><span class="yinwen">19</span>十一月，枹罕彭奚念附於乞伏乾歸，以奚念爲北河州刺史。<span class="jiazhu">枹罕舊爲河州治所。乞伏氏先於境內置河州，以屈眷爲牧，故以枹罕爲北河州，以奚念爲刺史。枹，音膚。</span></p>
<p class="em2 strong"><span class="yinwen">20</span>初，帝旣親政事，<span class="jiazhu">太元元年，崇德太后歸政，帝始親政事。</span>威權己出，有人主之量。已而溺於酒色，委事於琅邪王道子；道子亦嗜酒，日夕與帝以酣歌爲事。又崇尙浮屠，窮奢極費，所親暱者皆姏姆、僧尼。<span class="jiazhu">暱，尼質翻。姏，姑三翻，老女稱。姆，莫補翻，女師也，又音茂。</span>左右近習，爭弄權柄，交通請託，賄賂公行，官賞濫雜，刑獄謬亂。尙書令陸納望宮闕歎曰：<span class="yinhao">「好家居，纖兒欲撞壞之邪！」</span><span class="jiazhu">撞，丈降翻。纖者，小之至。言爲纖兒，謂不及小兒也。</span>左衞領營將軍會稽許營<span class="jiazhu">以左衞將軍領營兵，是爲左衞領營將軍。許營，一作<span class="yinhao">「榮」</span>。</span>上疏曰：<span class="yinhao">「今臺府局吏、直衞武官及僕隸婢兒取母之姓者，<span class="jiazhu">官婢私合而生子，不能審知其父，取母之姓爲姓。</span>本無鄕邑品第，皆得爲郡守縣令，或帶職在內，及僧尼乳母，競進親黨，又受貨賂；輒臨官領衆，政敎不均，暴濫無罪，禁令不明，劫盜公行。昔年下書敕羣下盡規，而衆議兼集，無所採用。臣聞佛者，清遠玄虛之神，今僧尼往往依傍法服，<span class="jiazhu">傍，步浪翻。謂依傍佛法，服僧尼之服而不遵其敎也。</span>五誡粗法尙不能遵，況精妙乎！<span class="jiazhu">佛有五戒，不淫，不盜，不殺，不妄語，不遭酒敗。</span>而流惑之徒，競加敬事，又侵漁百姓，取財爲惠，亦未合布施之道也。」</span><span class="jiazhu">施，式吏翻。</span>疏奏，不省。<span class="jiazhu">省，悉景翻。</span></p>
<p class="em2 strong">道子勢傾內外，遠近奔湊；帝漸不平，然猶外加優崇。侍中王國寶以讒佞有寵於道子，扇動朝衆，<span class="jiazhu">朝，直遙翻。</span>諷八座啓道子宜進位丞相、楊州牧，假黃鉞，加殊禮。<span class="jiazhu">晉氏渡江，有吏部、祠部、五兵、左民、度支五尙書，二僕射，一令，爲八坐。</span>護軍將軍南平車胤曰：<span class="jiazhu">沈約曰：秦時有護軍都尉。漢陳平爲護軍中尉，盡護諸將。李廣爲驍騎將軍，屬護軍將軍。蓋護軍，護諸將軍。魏武以韓浩爲護軍。資重爲護軍將軍，資輕爲中護軍。車，尺遮翻。</span><span class="yinhao">「此乃成王所以尊周公也。今主上當陽，<span class="jiazhu">人主南面鄕明而立以治天下，故曰當陽。</span>非成王之比；相王在位，豈得爲周公乎！」</span>乃稱疾不署。<span class="jiazhu">不署名也。</span>疏奏，帝大怒，而嘉胤有守。</p>
<p class="em2 strong">中書侍郎范甯、徐邈爲帝所親信，數進忠言，<span class="jiazhu">數，所角翻。</span>補正闕失，指斥姦黨。王國寶，甯之甥也，甯尤疾其阿諛，勸帝黜之。陳郡袁悅之有寵於道子，國寶使悅之因尼<span class="jiaozhusup">【章：十二行本「尼」下有「支」字；乙十一行本同；孔本同；張校同。】</span>妙音致書於太子母陳淑媛云：<span class="yinhao">「國寶忠謹，宜見親信。」</span>帝知之，發怒，以他事斬悅之。國寶大懼，與道子共譖范甯出爲豫章太守。甯臨發，上疏言：<span class="yinhao">「今邊烽不舉而倉庫空匱；古者使民歲不過三日，<span class="jiazhu">《記·王制》：古者用民之力，歲不過三日，任老者之事，食壯者之食。</span>今之勞擾，殆無三日之休，至有生兒不復舉養，<span class="jiazhu">復，扶又翻。</span>鰥寡不敢嫁娶。<span class="jiaozhusup">【章：十二行本「娶」下有「臣恐社稷之憂」六字；乙十一行本同；孔本同；張校同；退齋校同。】</span>厝火積薪，不足喻也。」</span><span class="jiazhu">厝火積薪，賈誼之言。</span>甯又上言：<span class="yinhao">「中原士民流寓江左，歲月漸久，人安其業。凡天下之人，原其先祖，皆隨世遷移，何至於今而獨不可。謂宜正其封疆，戶口皆以土斷。<span class="jiazhu">晉時中原士民南渡者，皆於江左僑立郡縣以居之，不以土著爲斷。斷，丁亂翻。</span>又，人性無涯，奢儉由勢；今幷兼之室，亦多不贍，非其財力不足，蓋由用之無節，爭以靡麗相高，無有限極故也。禮，十九爲長殤，以其未成人也。<span class="jiazhu">未成人而死曰殤，其喪禮殺於成人。長，知兩翻。</span>今以十六爲全丁，十三爲半丁，所任非復童幼之事，<span class="jiazhu">任，音壬。</span>豈不傷天理、困百姓乎！謂宜以二十爲全丁，十六爲半丁，則人無夭折，生長繁滋矣。」</span><span class="jiazhu">夭，於兆翻。長，知兩翻。</span>帝多納用之。</p>
<p class="em2 strong">甯在豫章，遣十五議曹下屬城，<span class="jiazhu">豫章領南昌、海昏、新淦、建成、望蔡、永脩、建昌、吳平、豫章、彭澤、艾、康樂、豐城、新昌、宜豐、鍾陵十六縣。一縣負郭，餘十五縣各遣一議曹。下，遐稼翻。</span>採求風政；幷吏假還，訊問官長得失。<span class="jiazhu">假，居訝翻。假還，謂吏休假日滿而還府者。</span>徐邈與甯書曰：<span class="yinhao">「足下聽斷明允，庶事無滯，則吏愼其負<span class="jiazhu">負，謂罪也。吏畏罪，則每事加謹。斷，丁亂翻。</span>而人聽不惑矣，<span class="jiazhu">人聽，卽民聽。《晉書》史臣避唐太宗諱，改民爲<span class="yinhao">「人」</span>，《通鑑》因之。</span>豈須邑至里詣，飾其游聲哉！非徒不足致益，寔乃蠶漁之所資；<span class="jiazhu">蠶漁，謂所遣者蠶食漁取於民。鄭玄曰：趙、魏之東，寔、實同聲。寔，是也。《詩》：<span class="yinhao">「實墉實壑，實畝實籍。」</span><span class="yinhao">「實」</span>當作<span class="yinhao">「寔」</span>。言韓侯之先祖微弱，所受之國多滅絕。今復舊職，繼絕世，故築治是城，修是壑井，牧是田畝，收斂是賦稅，使如故常。孔穎達曰：凡言實者，已有其事而後實之。今此方說所爲不宜爲實，故轉爲寔，訓之爲是也。趙、魏之東，寔、實同聲，鄭以時事驗之也。《春秋》桓六年，<span class="yinhao">「州公寔來。」</span>是由聲同，故字有變異也。余按徐邈所謂寔訓之爲是，於義亦通。</span>豈有善人君子而干非其事，多所告白者乎！自古以來，欲爲左右耳目，無非小人，皆先因小忠而成其大不忠，先藉小信而成其大不信，遂使讒諂並進，善惡倒置，可不戒哉！足下愼選綱紀，<span class="jiazhu">郡以僚佐爲綱紀。</span>必得國士以攝諸曹，諸曹皆得良吏以掌文按，<span class="jiazhu">攝，總也，整也。按，據也。文按，謂諸曹文書留爲按據者。</span>又擇公方之人以爲監司，<span class="jiazhu">監，工銜翻。</span>則清濁能否，與事而明；足下但平心處之，<span class="jiazhu">處，昌呂翻。</span>何取於耳目哉！昔明德馬后未嘗顧左右與言，<span class="jiazhu">漢明帝后馬氏諡明德皇后。</span>可謂遠識，況大丈夫而不能免此乎！」</span></p>
<p class="em2 strong"><span class="yinwen">21</span>十二月，後秦主萇使其東門將軍任瓫<span class="jiazhu">東門將軍，萇使守安定東門者也。任，音壬。瓫，與盆同，音蒲奔翻。</span>詐遣使招秦主登，許開門納之。<span class="jiazhu">使，疏吏翻。</span>登將從之，征東將軍雷惡地將兵在外，<span class="jiazhu">將，卽亮翻。</span>聞之，馳騎見登，<span class="jiazhu">騎，奇寄翻。</span>曰：<span class="yinhao">「姚萇多詐，不可信也！」</span>登乃止。萇聞惡地詣登，謂諸將曰：<span class="yinhao">「此羌見登，事不成矣！」</span>登以惡地勇略過人，陰憚之。惡地懼，降於後秦，<span class="jiazhu">降，戶江翻。</span>萇以惡地爲鎭軍將軍。</p>
<p class="em2 strong"><span class="yinwen">22</span>秦以安成王廣爲司徒。</p>
<p class="strong"><span class="section" id="title-6"><span data-head-description="" data-head-level="h4" data-head-title="太元十五年">十五年</span></span><span class="biaozhusup" data-rel="（庚寅、西元三九○年）"></span></p>
<p class="em2 strong"><span class="yinwen">1</span>春，正月，乙亥，譙敬王恬薨。</p>
<p class="em2 strong"><span class="yinwen">2</span>西燕主永引兵向洛陽，朱序自河陰北濟河，擊敗之。<span class="jiaozhusup">【章：十二行本「之」下有「永走還上黨」五字；乙十一行本同；孔本同；張校同。】</span><span class="jiazhu">敗，補邁翻。</span>序追至白水，<span class="jiazhu">《水經註》：白水出上黨高都縣故城西，東流歷天井關。序所至處，去長子一百六十里。</span>會翟遼謀向洛陽，序乃引兵還，擊走之；留鷹揚將軍朱黨戍石門，使其子略督護洛陽，以參軍趙蕃佐之，身還襄陽。</p>
<p class="em2 strong"><span class="yinwen">3</span>琅琊王道子恃寵驕恣，侍宴酣醉，或虧禮敬。帝益不能平，欲選時望爲藩鎭以潛制道子，問於太子左衞率王雅曰：<span class="yinhao">「吾欲用王恭、殷仲堪，何如？」</span>雅曰：<span class="yinhao">「王恭風神簡貴，志氣方嚴；仲堪謹於細行，<span class="jiazhu">行，下孟翻。</span>以文義著稱。然皆峻狹自是，且幹略不長；若委以方面，天下無事，足以守職，若其有事，必爲亂階矣！」</span>帝不從。<span class="jiazhu">爲後王、殷稱兵張本。</span>恭，蘊之子；<span class="jiazhu">王蘊，后父也。</span>仲堪，融之孫也。<span class="jiazhu">殷融見九十六卷成帝咸康五年。</span>二月，辛巳，以中書令王恭爲都督青·兗·幽·幷·冀五州諸軍事、兗·青二州刺史，鎭京口。</p>
<p class="em2 strong"><span class="yinwen">4</span>三月，戊辰，大赦。</p>
<p class="em2 strong"><span class="yinwen">5</span>後秦主萇攻秦扶風太守齊益男於新羅堡，克之，益男走。秦主登攻後秦天水太守張業生于隴東，<span class="jiazhu">隴東，安定涇陽縣之地。</span>萇救之，登引去。</p>
<p class="em2 strong"><span class="yinwen">6</span>夏，四月，秦鎭東將軍魏揭飛自稱衝天王，<span class="jiazhu">《晉書·載記》作<span class="yinhao">「魏褐飛」</span>。太元元年，秦遣庭中將軍魏曷飛鑿氐、羌，意卽此人也。</span>帥氐、胡攻後秦安北將軍姚當成於杏城；<span class="jiazhu">帥，讀曰率。</span>鎭東將軍雷惡地叛應之，攻鎭東將軍姚漢得於李潤。<span class="jiazhu">李潤，地名，在邢望南。李延壽曰：馮翊東有李潤鎭。按《魏書·宗室列傳》，安定王燮除華州刺史表曰：<span class="yinhao">「謹惟州居李潤堡，雖是少梁舊地，晉、芮錫壤，然胡、夷內附，遂爲戎落，請徙馮翊古城。」</span></span>後秦主萇欲自擊之，羣臣皆曰：<span class="yinhao">「陛下不憂六十里苻登，<span class="jiazhu">時登趣長安，據新豐之千戶固。</span>乃憂六百里魏揭飛，何也？」</span>萇曰：<span class="yinhao">「登非可猝滅，吾城亦非登所能猝拔。惡地智略非常，若南引揭飛，東結董成，<span class="jiazhu">董成，屠各種也，時據北地。</span>得杏城、李潤而據之，長安東北非吾有也。」</span>乃潛引精兵一千六百赴之。揭飛、惡地有衆數萬，氐、胡赴之者前後不絕。萇每見一軍至，輒喜。羣臣怪而問之，萇曰：<span class="yinhao">「揭飛等扇誘同惡，種類甚繁，<span class="jiazhu">種，章勇翻。</span>吾雖克其魁帥，<span class="jiazhu">帥，所類翻。</span>餘黨未易猝平；<span class="jiazhu">易，以豉翻。</span>今烏集而至，吾乘勝取之，可一舉無餘也。」</span><span class="jiazhu">此曹操取馬超、韓遂故智耳。</span>揭飛等見後秦兵少，<span class="jiazhu">少，詩沼翻。</span>悉衆攻之；萇固壘不戰，示之以弱，潛遣其子中軍將軍崇帥騎數百出其後。揭飛兵擾亂，萇遣鎭遠將軍王超等縱兵擊之，斬揭飛及其將士萬餘級。惡地請降，<span class="jiazhu">降，戶江翻。</span>萇待之如初，惡地謂人曰：<span class="yinhao">「吾自謂智勇傑出一時，而每遇姚翁輒困，固其分也！」</span><span class="jiazhu">分，扶問翻。史言姚萇能服雷惡地之心。</span></p>
<p class="em2 strong">萇命姚當成於所營之地，每栅孔中輒樹一木以旌戰功。<span class="jiazhu">掘地作孔，豎木以爲栅，故有栅孔。</span>歲餘，問之，當成曰：<span class="yinhao">「營地太小，已廣之矣。」</span>萇曰：<span class="yinhao">「吾自結髮以來，與人戰，未嘗如此之快，以千餘兵破三萬之衆，營地惟小爲奇，豈以大爲貴哉！」</span></p>
<p class="em2 strong"><span class="yinwen">7</span>吐谷渾視連遣使獻見於金城王乾歸，乾歸拜視連沙州牧、白蘭王。<span class="jiazhu">河西張茂以敦煌、晉昌、西域都護、校尉、玉門大護軍三郡三營爲沙州；吐谷渾未能有其地也。李延壽曰：此以吐谷渾部內有黃沙，周迴數百里，不生草木，因號沙州。使，疏吏翻。見，賢遍翻。</span></p>
<p class="em2 strong"><span class="yinwen">8</span>丙寅，魏王珪會燕趙王麟於意辛山，<span class="jiazhu">意辛山在牛川北，賀蘭部所居也。據《北史》，踰陰山而北，卽賀蘭部。</span>擊賀蘭、紇突鄰、紇奚三部，破之，紇突鄰、紇奚皆降於魏。<span class="jiazhu">史言燕爲魏驅除。降，戶江翻。</span></p>
<p class="em2 strong"><span class="yinwen">9</span>秋，七月，馮翊人郭質起兵於廣鄕以應秦，<span class="jiazhu">魏收《地形志》，鄭縣有廣鄕原。鄭縣時屬京兆。</span>移檄三輔曰：<span class="yinhao">「姚萇凶虐，毒被神人。<span class="jiazhu">被，皮義翻。</span>吾屬世蒙先帝堯、舜之仁，<span class="jiazhu">先帝，謂秦主堅。</span>非常伯、納言之子，<span class="jiazhu">常伯，侍中也。納言，尙書也。</span>卽卿校、牧守之孫也。<span class="jiazhu">校，戶敎翻。</span>與其含恥而存，孰若蹈道而死。」</span>於是三輔壁壘皆應之；獨鄭縣人苟曜<span class="jiaozhusup">【章：十二行本「曜」下有「不從」二字；乙十一行本同；孔本同。】</span>聚衆數千附於後秦。秦以質爲馮翊太守。後秦以曜爲豫州刺史。<span class="jiazhu">苟曜後持兩端，爲後秦所殺，事見後。</span></p>
<p class="em2 strong"><span class="yinwen">10</span>劉衞辰遣子直力鞮攻賀蘭部，賀訥困急，請降於魏。丙子，魏王珪引兵救之，直力鞮退。<span class="jiazhu">鞮，田黎翻。</span>珪徙訥部落，處之東境。<span class="jiazhu">處，昌呂翻。</span></p>
<p class="em2 strong"><span class="yinwen">11</span>八月，劉牢之擊翟釗於鄄城，釗走河北；又敗翟遼於滑臺，張願來降。<span class="jiazhu">翟遼、張願叛，見上卷十一年。走，音奏。敗，補邁翻。鄄，音絹。</span></p>
<p class="em2 strong"><span class="yinwen">12</span>九月，北平人吳柱聚衆千餘，立沙門法長爲天子，破北平郡，轉寇廣都，入白狼城。<span class="jiazhu">白狼縣，前漢屬右北平郡，後漢、晉省。魏收《地形志》：後魏眞君八年，置建德郡，治白狼城，廣都縣屬焉。燕時當屬北平郡。</span>燕幽州牧高陽王隆方葬其夫人，郡縣守宰皆會之，衆聞柱反，請隆還城，遣大兵討之。隆曰：<span class="yinhao">「今閭閻安業，民不思亂，柱等以詐謀惑愚夫，誘脅相聚，無能爲也。」</span><span class="jiazhu">誘，音酉。</span>遂留葬訖，遣廣平太守、廣都令先歸，<span class="jiazhu"><span class="yinhao">「廣平」</span>，當作<span class="yinhao">「北平」</span>。</span>續遣安昌侯進將百餘騎趨白狼城，<span class="jiazhu">趨，七喻翻。</span>柱衆聞之，皆潰，窮捕，斬之。</p>
<p class="em2 strong"><span class="yinwen">13</span>以侍中王國寶爲中書令，俄兼中領軍。<span class="jiazhu">道子主之也。</span></p>
<p class="em2 strong"><span class="yinwen">14</span>丁未，以吳郡太守王珣爲尙書右僕射。</p>
<p class="em2 strong"><span class="yinwen">15</span>吐谷渾視連卒，子視羆立。視羆以其父祖慈仁，爲四鄰所侵侮，<span class="jiazhu">吐谷渾辟奚、視連慈仁，見一百三卷簡文帝咸安元年。</span>乃督厲將士，欲建功業。冬，十月，金城王乾歸遣使拜視羆沙州牧、白蘭王；視羆不受。<span class="jiazhu">爲後乞伏乾歸伐吐谷渾張本。</span></p>
<p class="em2 strong"><span class="yinwen">16</span>十二月，郭質及苟曜戰于鄭東，質敗，奔洛陽。<span class="jiazhu">鄭東，鄭縣之東也。</span></p>
<p class="em2 strong"><span class="yinwen">17</span>越質詰歸據平襄，叛金城王乾歸。<span class="jiazhu">十二年，越質詰歸附于乞伏氏。</span></p>
<p class="strong"><span class="section" id="title-7"><span data-head-description="" data-head-level="h4" data-head-title="太元十六年">十六年</span></span><span class="biaozhusup" data-rel="（辛卯、西元三九一年）"></span></p>
<p class="em2 strong"><span class="yinwen">1</span>春，正月，燕置行臺於薊，加長樂公盛錄行臺尙書事。<span class="jiazhu">薊，音計。樂，音洛。</span></p>
<p class="em2 strong"><span class="yinwen">2</span>金城王乾歸擊越質詰歸；詰歸降，<span class="jiazhu">降，戶江翻。</span>乾歸以宗女妻之。<span class="jiazhu">妻，七細翻。</span></p>
<p class="em2 strong"><span class="yinwen">3</span>賀染干謀殺其兄訥，訥知之，舉兵相攻。魏王珪告于燕，請爲鄕導以討之。<span class="jiazhu">鄕，讀曰嚮。</span>二月，甲戌，燕主垂遣趙王麟將兵擊訥，鎭北將軍蘭汗帥龍城之兵擊染干。<span class="jiazhu">賀染干部落，蓋居賀蘭部之東偏，故燕以龍城之兵擊之。將，卽亮翻。帥，讀曰率。</span></p>
<p class="em2 strong"><span class="yinwen">4</span>三月，秦主登自雍攻後秦安東將軍金榮于范氏堡，克之；<span class="jiazhu">雍，於用翻。</span>遂渡渭水，攻京兆太守韋範于段氏堡，不克；進據曲牢。<span class="jiazhu">曲牢在杜縣東北。</span></p>
<p class="em2 strong"><span class="yinwen">5</span>夏，四月，燕蘭汗破賀染干於牛都。<span class="jiazhu">都，聚也，其地當在牛川，夷人放牧，於此聚會，因名。</span></p>
<p class="em2 strong"><span class="yinwen">6</span>苟曜有衆一萬，密召秦主登，許爲內應；登自曲牢向繁川，<span class="jiazhu">繁川，蓋卽杜陵縣之樊川也。</span>軍于馬頭原。五月，後秦主萇引兵逆戰，登擊破之，斬其右將軍吳忠。萇收衆復戰，<span class="jiazhu">復，扶又翻；下同。</span>姚碩德曰：<span class="yinhao">「陛下愼於輕戰，每欲以計取之，今戰失利而更前逼賊，何也？」</span>萇曰：<span class="yinhao">「登用兵遲緩，不識虛實。今輕兵直進，遙據吾東，<span class="jiazhu">馬頭原之地蓋在長安東。</span>此必苟曜豎子與之有謀也。<span class="jiazhu">善用兵者，觀敵之動而察知其情，是以能制敵。</span>緩之則其謀得成，故及其交之未合，急擊之以敗散其事耳。」</span><span class="jiazhu">敗，補邁翻。</span>遂進戰，大破之。登退屯於郿。<span class="jiazhu">郿，音媚，今音眉。</span></p>
<p class="em2 strong"><span class="yinwen">7</span>秦兗州刺史強金槌據新平，降後秦，以其子逵爲質。<span class="jiazhu">強，其兩翻。降，戶江翻。質，音致。</span>後秦主萇將數百騎入金槌營。羣下諫之，萇曰：<span class="yinhao">「金槌旣去苻登，又欲圖我，將安所歸乎！且彼初來款附，宜推心以結之，奈何復以不信疑之乎！」</span><span class="jiazhu">復，扶又翻。</span>旣而羣氐欲取萇，金槌不從。<span class="jiazhu">強金槌，氐種，秦之戚黨也。姚萇推心待之，以攜苻登之黨。</span></p>
<p class="em2 strong"><span class="yinwen">8</span>六月，甲辰，燕趙王麟破賀訥於赤城，禽之，<span class="jiazhu">《水經》：河水自雲中楨陵縣南過赤城東，又南過定襄桐過縣西。又《魏書·帝紀》，登國三年，幸東赤城。明元泰常八年，築長城於長川之南，起自赤城，西至五原，延袤二千餘里。</span>降其部落數萬。<span class="jiazhu">降，戶江翻。</span>燕主垂命麟歸訥部落，徙染干於中山。麟歸，言於垂曰：<span class="yinhao">「臣觀拓跋珪舉動，終爲國患，不若攝之還朝，使其弟監國事。」</span>垂不從。<span class="jiazhu">攝，錄也，收也。慕容麟之姦詐，知拓跋珪之終不可制，而慕容垂不從其言，天將啓珪以滅燕，雖以垂之明略，不之覺也。監，工銜翻。</span></p>
<p class="em2 strong"><span class="yinwen">9</span>西燕主永寇河南，太守楊佺期擊破之。</p>
<p class="em2 strong"><span class="yinwen">10</span>秋，七月，壬申，燕主垂如范陽。<span class="jiazhu">范陽縣，漢屬涿郡，魏文帝改涿郡爲范陽郡。</span></p>
<p class="em2 strong"><span class="yinwen">11</span>魏王珪遣其弟觚獻見於燕；<span class="jiazhu">見，賢遍翻。</span>燕主垂衰老，子弟用事，留觚以求良馬。魏王珪弗與，遂與燕絕；<span class="jiazhu">爲燕、魏搆難張本。</span>使長史張袞求好於西燕。<span class="jiazhu">好，呼到翻。</span>觚逃歸，燕太子寶追獲之，垂待之如初。</p>
<p class="em2 strong"><span class="yinwen">12</span>秦主登攻新平，後秦主萇救之，登引去。</p>
<p class="em2 strong"><span class="yinwen">13</span>秦驃騎將軍沒弈干<span class="jiazhu">驃，匹妙翻。騎，奇寄翻。</span>以其二子爲質於金城王乾歸，<span class="jiazhu">質，音致。</span>請共擊鮮卑大兜。乾歸與沒弈干攻大兜於鳴蟬堡，克之。<span class="jiazhu">據《載記》，大兜時據安陽城。安陽城在唐秦州隴城縣界；鳴蟬堡亦當在其地。</span>兜微服走，乾歸收其部衆而還，<span class="jiazhu">還，從宣翻，又如字。</span>歸沒弈干二子。沒弈干尋叛，東合劉衞辰。八月，乾歸帥騎一萬討沒弈干，<span class="jiazhu">帥，讀曰率。</span>沒弈干奔他樓城，<span class="jiazhu">他樓城在高平，唐太宗貞觀六年，以突厥降戶置緣州，治平高之他樓城；高宗置他樓縣，後省入原州蕭關縣界。</span>乾歸射之，中目。<span class="jiazhu">射，而亦翻。中，竹仲翻。</span></p>
<p class="em2 strong"><span class="yinwen">14</span>九月，癸未，以尙書右僕射王珣爲左僕射，太子詹事謝琰爲右僕射。太學博士范弘之論殷浩宜加贈諡，因敍桓溫不臣之迹。是時桓氏猶盛，王珣，溫之故吏也，<span class="jiazhu">王珣先爲溫府主簿。</span>以爲溫廢昏立明，有忠貞之節；黜弘之爲餘杭令。<span class="jiazhu">餘杭縣，漢屬會稽郡。顧來曰：縣，秦始皇立，後漢分屬吳郡，吳分屬吳興郡。</span>弘之，汪之孫也。<span class="jiazhu">范汪得罪於桓溫，見一百一卷哀帝升平五年。</span></p>
<p class="em2 strong"><span class="yinwen">15</span>冬，十月，壬辰，燕主垂還中山。<span class="jiazhu">自范陽還也。</span></p>
<p class="em2 strong"><span class="yinwen">16</span>初，柔然部人世服於代，<span class="jiazhu">魏收曰：神元之末，掠騎得一奴，髮始齊肩，忘本姓名，其主字之曰木骨閭。木骨閭者，首禿也。木骨閭與<span class="yinhao">「郁久閭」</span>聲相近，故後子孫因以爲氏。木骨閭旣壯，免奴爲騎卒，穆帝時，坐後期當斬，亡匿廣漠谿谷間，收合逋逃，得百餘人，依紇突鄰。木骨閭死，子車鹿會雄健，始有部衆，自號柔然。</span>其大人郁久閭地粟袁卒，部落分爲二：長子匹候跋繼父居東邊，次子縕紇提別居西邊。<span class="jiazhu">長，知兩翻。縕，於粉翻。紇，戶骨翻。</span>秦王堅滅代，<span class="jiazhu">滅代見一百四卷元年。</span>柔然附於劉衞辰。</p>
<p class="em2 strong">及魏王珪卽位，攻擊高車等諸部，率皆服從，獨柔然不事魏。戊戌，珪引兵擊之，柔然舉部遁走，珪追奔六百里。諸將因張袞言於珪曰：<span class="yinhao">「賊遠糧盡，不如早還。」</span>珪問諸將：<span class="yinhao">「若殺副馬，爲三日食，足乎？」</span><span class="jiazhu">凡北人用騎兵，各乘一馬，又有一馬爲副馬。</span>皆曰：<span class="yinhao">「足。」</span>乃復倍道追之，及於大磧南牀山下，<span class="jiazhu">是時魏監，跨有代北。柔然西奔南牀山，蓋在大磧之西。《北史·帝紀》作<span class="yinhao">「南商山」</span>。復，扶又翻。</span>大破之，虜其半部，匹候跋及別部帥屋擊各收餘衆遁走。<span class="jiazhu">帥，所類翻。</span>珪遣長孫嵩、長孫肥追之。珪謂將佐曰：<span class="yinhao">「卿曹知吾前問三日糧意乎？」</span>曰：<span class="yinhao">「不知也。」</span>珪曰：<span class="yinhao">「柔然驅畜產奔走數日，至水必留；我以輕騎追之，計其道里，不過三日及之矣。」</span>皆曰：<span class="yinhao">「非所及也。」</span>嵩追斬屋擊於平望川。肥追匹候跋至涿邪山，匹候跋舉衆降，<span class="jiazhu">降，戶江翻；下同。</span>獲縕紇提之子曷多汗、<span class="jiazhu">汗，音寒。</span>兄子社崙、斛律等宗黨數百人。<span class="jiazhu">崙，盧昆翻。</span>縕紇提將奔劉衞辰，珪追及之，縕紇提亦降，珪悉徙其部衆於雲中。<span class="jiazhu">爲社崙復叛去而建國張本。</span></p>
<p class="em2 strong"><span class="yinwen">17</span>翟遼卒，子釗代立，改元定鼎。攻燕鄴城，燕遼西王農擊卻之。<span class="jiazhu">爲燕滅翟釗張本。</span></p>
<p class="em2 strong"><span class="yinwen">18</span>三河王光遣兵乘虛伐金城王乾歸；<span class="jiazhu">乘其伐沒弈干之虛也。</span>乾歸聞之，引兵還，光兵亦退。</p>
<p class="em2 strong"><span class="yinwen">19</span>劉衞辰遣子直力鞮帥衆八九萬攻魏南部。<span class="jiazhu">鞮，田黎翻，又丁奚翻。帥，讀曰率。</span>十一月，己卯，魏王珪引兵五六千人拒之，壬午，大破直力鞮於鐵岐山南，直力鞮單騎走。<span class="jiazhu">騎，奇寄翻；下同。</span>乘勝追之，戊子，自五原金津南濟河，<span class="jiazhu">金津當在五原郡宜梁、九原二縣間。</span>徑入衞辰國，衞辰部落駭亂。辛卯，珪直抵其所居悅跋城，<span class="jiazhu">考之《載記》，悅跋城卽代來城也。</span>衞辰父子出走。壬辰，分遣諸將輕騎追之，將軍伊謂禽直力鞮於木根山，<span class="jiazhu">《魏書·官氏志》，拓跋鄰以次弟爲伊婁氏，後改爲伊氏。木根山在五原河西。</span>衞辰爲其部下所殺。十二月，珪軍于鹽池，<span class="jiazhu">《漢·地理志》，五原郡成宜縣有鹽官。唐鹽州五原縣有烏、白等池鹽。宋白曰：青、白鹽池在鹽州北。</span>誅衞辰宗黨五千餘人，皆投尸于河，<span class="jiazhu">報元年衞辰藉兵於秦以滅代之怨也。</span>自河以南諸部悉降，<span class="jiazhu">降，戶江翻。</span>獲馬三十餘萬匹，牛羊四百餘萬頭，國用由是遂饒。</p>
<p class="em2 strong">衞辰少子勃勃亡奔薛干部，<span class="jiazhu">少，詩照翻。</span>珪使人求之。薛干部帥太悉仗<span class="jiaozhusup">【張：「太悉」作「大悉」。】</span><span class="jiazhu"><span class="jiaozhusup">【章：十二行本「仗」作「伏」；乙十一行本同；張校同；退齋校同。】</span></span>出勃勃以示使者曰：<span class="jiazhu">帥，所類翻。使，疏吏翻。</span><span class="yinhao">「勃勃國破家亡，以窮歸我，我寧與之俱亡，何忍執以與魏。」</span>乃送勃勃於沒弈干，沒弈干以女妻之。<span class="jiazhu">爲勃勃殺沒弈干復建國張本。妻，七細翻。</span></p>
<p class="em2 strong"><span class="yinwen">20</span>戊申，燕主垂如魯口。</p>
<p class="em2 strong"><span class="yinwen">21</span>秦主登攻安定，後秦主萇如陰密以拒之，謂太子興曰：<span class="yinhao">「苟曜聞吾北行，<span class="jiazhu">自長安如陰密爲北行。</span>必來見汝，汝執誅之。」</span>曜果見興於長安，興使尹緯讓而誅之。<span class="jiazhu">善制敵者，能因事而爲功。苟曜反覆於苻、姚之間，而長安去鄭三百里耳，此姚氏腹脇之廱疽也，使萇召之，曜必不來。萇在長安，曜亦畏憚而不敢來。萇外出以誘之，曜亦疑而不敢來。二秦交兵，邊遽狎至，萇之北行若不得已者。苟曜無疑畏之心，謂姚興居守爲無能爲者，輕於一來，卒以送死。姚氏腹脇之疾去矣，此非能因事而爲功乎！</span></p>
<p class="em2 strong">萇敗登於安定城東，<span class="jiazhu">敗，補邁翻。</span>登退據路承堡。<span class="jiazhu">路承，人姓名，築堡自守，時因以爲名。</span>萇置酒高會，諸將皆曰：<span class="yinhao">「若值魏武王，<span class="jiazhu">姚萇僭號，追諡兄襄爲魏武王。</span>不令此賊至今，陛下將牢太過耳。」</span><span class="jiazhu">將牢，謂先自固而不妄動也，猶今人之言把穩。</span>萇笑曰：<span class="yinhao">「吾不如亡兄有四：身長八尺五寸，<span class="jiazhu">長，直亮翻。</span>臂垂過膝，人望而畏之，一也；將十萬之衆，與天下爭衡，望麾而進，前無橫陳，二也；<span class="jiazhu">將，卽亮翻。陳，讀曰陣。</span>溫古知今，講論道藝，收羅英雋，三也；董帥大衆，上下咸悅，人盡死力，四也。<span class="jiazhu">帥，讀曰率。</span>所以得建立功業，驅策羣賢者，正望算略中有片長耳。」</span>羣臣咸稱萬歲。</p> 



</div></body></html>