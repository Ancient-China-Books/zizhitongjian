<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第三十九・漢紀三十一・淮陽王</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀三十一">漢紀三十一</span></span></h1>
<p id="online_toc_0"><span class="jiazhu">起昭陽協洽<span class="biaozhusup" data-rel="">（癸未）</span>，盡閼逢涒灘<span class="biaozhusup" data-rel="">（甲申）</span>，凡二年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="淮陽王">淮陽王</span></span></h5>
<p class="" id="online_toc_1"><span class="jiazhu">諱玄，字聖公，光武族兄也。<span class="shu-ming">帝王世紀</span>曰：舂陵戴侯熊渠生蒼梧太守利；利生子張；子張生玄。後敗，降赤眉；光武詔封爲淮陽王。</span></p>
<div class="yeartoc" id="year_toc_23"><p class="strong" id="online_toc_2"><span class="section" id="title-3"><span data-head-description="淮陽王" data-head-level="h4" data-head-title="更始元年">更始元年</span></span><span class="biaozhusup" data-rel="">（癸未、二三年）</span><span class="jiazhu">更，工衡翻。是年二月，卽位，改元。</span></p></div>
<p class="em2 strong" id="online_toc_3"><span class="yinwen">1</span>春，正月，甲子朔，漢兵與下江兵共攻甄阜、梁丘賜，斬之，<span class="jiazhu">甄，之人翻。</span>殺士卒二萬餘人。王莽納言將軍嚴尤、秩宗將軍陳茂引兵欲據宛，<span class="jiazhu">宛，於元翻。</span>劉縯與戰於淯陽下，<span class="jiazhu"><span class="shu-ming">續漢志</span>，淯陽縣屬南陽郡。賢曰：故城在今鄧州南陽縣南淯水之陽，因名。淯，音育。</span>大破之，遂圍宛。先是，青、徐賊衆雖數十萬人，訖無文書、號令、旌旗、部曲；<span class="jiazhu">師古曰：文，謂文章。號，謂大位號也。一曰：號，謂號令也。先，悉薦翻。</span>及漢兵起，皆稱將軍，攻城略地，移書稱說。<span class="jiazhu">稱說者，數莽之罪也。</span>莽聞之，始懼。</p>
<p class="em2 strong" id="online_toc_4">舂陵戴侯曾孫玄在平林兵中，號更始將軍。<span class="jiazhu">更，工衡翻。</span>時漢兵已十餘萬，諸將議以兵多而無所統一，欲立劉氏以從人望。南陽豪桀及王常等皆欲立劉縯；而新市、平林將帥樂放縱，<span class="jiazhu">樂，音洛。</span>憚縯威明，貪玄懦弱，先共定策立之，然後召縯示其議。縯曰：<span class="yinhao">「諸將軍幸欲尊立宗室，甚厚！然今赤眉起青、徐，衆數十萬，聞南陽立宗室，恐赤眉復有所立，<span class="jiazhu">其後赤眉果立盆子。復，扶又翻。</span>王莽未滅而宗室相攻，是疑天下而自損權，<span class="jiazhu">言宗室爭立，則天下莫知所從，是疑天下之心而自損其權也。</span>非所以破莽也。舂陵去宛三百里耳，遽自尊立，爲天下準的，使後人得承吾敝，非計之善者也。不如且稱王以號令，王勢亦足以斬諸將。若赤眉所立者賢，相率而往從之，必不奪吾爵位；若無所立，破莽，降赤眉，<span class="jiazhu">降，戶江翻。</span>然後舉尊號，亦未晚也。」</span>諸將多曰：<span class="yinhao">「善！」</span>張卬拔劍擊地<span class="jiazhu"><span class="shu-ming">考異</span>曰：司馬彪<span class="shu-ming">續漢書</span><span class="yinhao">「卬」</span>作<span class="yinhao">「印」</span>，袁宏<span class="shu-ming">後漢紀</span>作<span class="yinhao">「斤」</span>，皆誤。今從范曄<span class="shu-ming">後漢書</span>。</span>曰：<span class="yinhao">「疑事無功，<span class="jiazhu"><span class="shu-ming">戰國策</span>，肥義對趙武靈王之言。</span>今日之議，不得有二！」</span>衆皆從之。二月，辛巳朔，設壇場於淯水上沙中，<span class="jiazhu"><span class="shu-ming">水經註</span>：淯水出弘農盧氏縣攻離山，東南過南陽西鄂縣西北，又東過宛縣南；諸將立聖公於斯水之上。</span>玄卽皇帝位，南面立，朝羣臣；<span class="jiazhu">朝，直遙翻。</span>羞愧流汗，舉手不能言。於是大赦，改元，以族父良爲國三老，王匡爲定國上公，王鳳爲成國上公，朱鮪爲大司馬，劉縯爲大司徒，陳牧爲大司空，餘皆九卿將軍。<span class="jiazhu">匡、鳳皆位上公而加定國、成國美號也。九卿將軍，職爲九卿，各帶將軍之號，仍王莽之制也。</span>由是豪桀失望，多不服。<span class="jiazhu">豪桀欲立縯而今立玄，故失望。</span></p>
<p class="em2 strong" id="online_toc_5"><span class="yinwen">2</span>王莽欲外示自安，乃染其須髮，立杜陵史諶女爲皇后；<span class="jiazhu">諶，時壬翻。</span>置後宮，位號視公、卿、大夫、元士者凡百二十人。<span class="jiazhu">三夫人視三公，九嬪視九卿，二十七世婦視二十七大夫，八十一御妻視八十一元士。</span></p>
<p class="em2 strong" id="online_toc_6"><span class="yinwen">3</span>莽赦天下，詔：<span class="yinhao">「王匡、哀章等討青、徐盜賊，嚴尤、陳茂等討前隊醜虜，明告以生活、丹青之信；<span class="jiazhu">師古曰：生活，謂來降者不殺之也。丹青之信，言明著也。</span>復迷惑不解散，<span class="jiazhu">復，扶又翻。</span>將遣大司空、隆新公將百萬之師劋絕之矣。」</span><span class="jiazhu">師古曰：劋，絕也，音子小翻。司空、隆新公，王邑。</span></p>
<p class="em2 strong" id="online_toc_7"><span class="yinwen">4</span>三月，王鳳與太常偏將軍劉秀等徇昆陽、定陵、郾，皆下之。<span class="jiazhu">賢曰：昆陽、定陵、郾，皆縣名，並屬潁川郡。昆陽故城，在今許州葉縣北二十五里。郾，今豫州郾城縣也。定陵，在今郾城西北。郾，音於建翻。余按<span class="shu-ming">舊唐書</span>，高宗咸亨二年冬，校獵於許州葉縣昆水之陽。</span></p>
<p class="em2 strong" id="online_toc_8"><span class="yinwen">5</span>王莽聞嚴尤、陳茂敗，乃遣司空王邑馳傳，<span class="jiazhu">傳，知戀翻。</span>與司徒王尋發兵平定山東；徵諸明兵法六十三家以備軍吏，以長人巨毋霸爲壘尉，<span class="jiazhu">鄭玄曰：軍壁曰壘。賢曰：壘尉，主壁壘之事。</span>又驅諸猛獸虎、豹、犀、象之屬以助威武。邑至洛陽，州郡各選精兵，牧守自將，<span class="jiazhu">守，式又翻。將，卽亮翻。</span>定會者四十三<span class="jiaozhusup">【章：十二行本「三」作「二」；乙十一行本同；孔本同；退齋校同。】</span>萬人，號百萬；餘在道者，旌旗、輜重，千里不絕。<span class="jiazhu">賢曰：<span class="shu-ming">周禮</span>曰：析羽爲旌，熊虎爲旗。輜，車名。<span class="shu-ming">釋名</span>曰：輜，廁也，謂軍糧什物雜廁載之；以其累重，故稱輜重。重，音直用翻。</span>夏，五月，尋、邑南出潁川，與嚴尤、陳茂合。</p>
<p class="em2 strong" id="online_toc_9">諸將見尋、邑兵盛，皆反走，入昆陽，惶怖，憂念妻孥，<span class="jiazhu">賢曰：孥，子也，音奴。</span>欲散歸諸城。劉秀曰：<span class="yinhao">「今兵穀旣少<span class="jiazhu">少，詩沼翻。</span>而外寇強大，幷力禦之，功庶可立；如欲分散，勢無俱全。且宛城未拔，<span class="jiazhu">賢曰：謂伯升圍宛未拔也。</span>不能相救；昆陽卽拔，一日之間，諸部亦滅矣。今不同心膽，共舉功名，反欲守妻子財物邪！」</span>諸將怒曰：<span class="yinhao">「劉將軍何敢如是！」</span>秀笑而起。會候騎還，言：<span class="yinhao">「大兵且至城北，軍陳數百里，不見其後。」</span><span class="jiazhu">陳，讀曰陣。</span>諸將素輕秀，及迫急，乃相謂曰：<span class="yinhao">「更請劉將軍計之。」</span>秀復爲圖畫成敗，<span class="jiazhu">復，扶又翻。爲，于僞翻。</span>諸將皆曰：<span class="yinhao">「諾。」</span>時城中唯有八九千人，秀使王鳳與廷尉大將軍王常守昆陽，夜與五威將軍李軼等十三騎<span class="jiazhu">賢曰：王莽置五威將軍，其衣服依五方之色，以威天下。李軼初起，猶假以爲號。余謂如太常偏將軍、廷尉大將軍之類，亦猶莽之納言大將軍、秩宗大將軍，是卽前所云九卿將軍也。</span>出城南門，於外收兵。</p>
<p class="em2 strong" id="online_toc_10">時莽兵到城下者且十萬，秀等幾不得出。<span class="jiazhu">幾，居希翻。</span>尋、邑縱兵圍昆陽，嚴尤說邑曰：<span class="jiazhu">說，輸芮翻。</span><span class="yinhao">「昆陽城小而堅，今假號者在宛，<span class="jiazhu">假號者，謂更始也。</span>亟進大兵，彼必奔走；宛敗，昆陽自服。」</span>邑曰：<span class="yinhao">「吾昔圍翟義，坐不生得<span class="jiazhu">翟義事見三十六卷王莽居攝二年。賢曰：坐，才臥翻。</span>以見責讓，今將百萬之衆，遇城而不能下，非所以示威也。當先屠此城，蹀血而進，<span class="jiazhu">師古曰：蹀，音大頰翻。蹀，謂履涉之也。</span>前歌後舞，顧不快邪！」</span>遂圍之數十重，列營百數，鉦鼓之聲聞數十里，<span class="jiazhu">重，直龍翻。聞，音問。</span>或爲地道、衝輣撞城；<span class="jiazhu">賢曰：衝，橦車也；<span class="shu-ming">詩</span>曰：臨衝閑閑。許愼曰：輣，樓車也。輣，音步耕翻。撞，丈江翻。</span>積弩亂發，矢下如雨，城中負戶而汲。王鳳等乞降，不許。<span class="jiazhu">降，戶江翻。</span>尋、邑自以爲功在漏刻，不以軍事爲憂。嚴尤曰：<span class="yinhao">「<span class="shu-ming">兵法</span>：『圍城爲之闕』，<span class="jiazhu">師古曰：此<span class="shu-ming">兵法</span>之言也。闕，不合也。孫子曰：圍師必闕。曹操<span class="shu-ming">註</span>云：<span class="shu-ming">司馬法</span>云：圍其三面，闕其一面，所以示生路也。</span>宜使得逸出以怖宛下。」</span><span class="jiazhu">怖，普布翻。</span>邑又不聽。</p>
<p class="em2 strong" id="online_toc_11"><span class="yinwen">6</span>棘陽守長岑彭<span class="jiazhu"><span class="shu-ming">姓譜</span>：岑，古岑子國之後。<span class="shu-ming">呂氏春秋</span>：周文王封異母弟耀之子渠爲岑子，其地梁國岑亭是也。彭，棘陽人，守本縣長。長，知兩翻。</span>與前隊貳嚴說<span class="jiazhu">貳，副也。莽使說爲前隊大夫甄阜之副也。</span>共守宛城，漢兵攻之數月，城中人相食，乃舉城降；更始入都之。諸將欲殺彭，劉縯曰：<span class="yinhao">「彭，郡之大吏，執心固守，是其節也。今舉大事，當表義士，不如封之。」</span>更始乃封彭爲歸德侯。<span class="jiazhu">賢曰：歸德，縣名，屬北地郡。宋白曰：慶州華池縣，本漢歸德縣地。又，通遠軍西北有歸德川。</span></p>
<p class="em2 strong" id="online_toc_12"><span class="yinwen">7</span>劉秀至郾、定陵，悉發諸營兵；諸將貪惜財物，欲分兵守之。秀曰：<span class="yinhao">「今若破敵，珍寶萬倍，大功可成；如爲所敗，<span class="jiazhu">敗，補邁翻。</span>首領無餘，何財物之有！」</span>乃悉發之。六月，己卯朔，秀與諸營俱進，自將步騎千餘爲前鋒，去大軍四五里而陳；<span class="jiazhu">陳，讀曰陣。</span>尋、邑亦遣兵數千合戰，秀奔之，斬首數十級。<span class="jiazhu">賢曰：秦法：斬首一，賜爵一級；因謂斬首爲級。</span>諸將喜曰：<span class="yinhao">「劉將軍平生見小敵怯，今見大敵勇，甚可怪也！且復居前，請助將軍！」</span>秀復進，尋、邑兵卻，諸部共乘之，斬首數百、千級。<span class="jiazhu">自數百級以至千級也。復，扶又翻。</span>連勝，遂前，諸將膽氣益壯，無不一當百，秀乃與敢死者三千人從城西水上衝其中堅。<span class="jiazhu">賢曰：敢死，謂果敢而死者。凡軍事，中軍將軍至尊，以堅銳自輔，故曰中堅也。余謂敢死者，敢於致死者也。</span>尋、邑易之，<span class="jiazhu">易，以豉翻。</span>自將萬餘人行陳，<span class="jiazhu">師古曰：巡行軍陳也。行，音下更翻。陳，讀曰陣；下同。</span>敕諸營皆按部毋得動，獨迎與漢兵戰，不利，大軍不敢擅相救；尋、邑陳亂，漢兵乘銳崩之，遂殺王尋。城中亦鼓譟而出，中外合勢，震呼動天地；<span class="jiazhu">呼，火故翻。</span>莽兵大潰，走者相騰踐，伏尸百餘里。會大雷、風，屋瓦皆飛，雨下如注，滍川盛溢，<span class="jiazhu"><span class="shu-ming">水經</span>曰：滍水出南陽魯陽縣西堯山，東南經昆陽城北，東入汝。滍，音直理翻。</span>虎豹皆股戰，士卒赴水溺死者以萬數，<span class="jiazhu">賢曰：數過於萬，故以萬爲數。</span>水爲不流。<span class="jiazhu">爲，于僞翻。</span>王邑、嚴尤、陳茂輕騎乘死人渡水逃去，盡獲其軍實輜重，不可勝算，<span class="jiazhu">重，直用翻。勝，音升。</span>舉之連月不盡，或燔燒其餘。士卒奔走，各還其郡，王邑獨與所將長安勇敢數千人還洛陽，關中聞之震恐。於是海內豪桀翕然響應，<span class="jiazhu">響應，若響之應聲也。</span>皆殺其牧守，自稱將軍，用漢年號以待詔命；旬月之間，徧於天下。</p>
<p class="em2 strong" id="online_toc_13"><span class="yinwen">8</span>莽聞漢兵言莽鴆殺孝平皇帝，乃會公卿於王路堂，開所爲平帝請命金縢之策，<span class="jiazhu">事見三十六卷平帝元始六年。爲，于僞翻。</span>泣以示羣臣。</p>
<p class="em2 strong" id="online_toc_14"><span class="yinwen">9</span>劉秀復徇潁川，攻父城不下，<span class="jiazhu">賢曰：父城，縣名，故城在今許州葉縣東北。汝州郟城縣亦有父城。復，扶又翻；下同。</span>屯兵巾車鄕。<span class="jiazhu">賢曰：巾車，鄕名也，在父城界。</span>潁川郡掾馮異監五縣，<span class="jiazhu">掾，俞絹翻。監，古銜翻。</span>爲漢兵所獲。異曰：<span class="yinhao">「異有老母在父城，願歸，據五城以效功報德！」</span>秀許之。異歸，謂父城長苗萌曰：<span class="yinhao">「諸將多暴橫，<span class="jiazhu">長，知兩翻。橫，戶孟翻。</span>獨劉將軍所到不虜略，觀其言語舉止，非庸人也！」</span>遂與萌率五縣以降。<span class="jiazhu">降，戶江翻。</span></p>
<p class="em2 strong" id="online_toc_15"><span class="yinwen">10</span>新市、平林諸將以劉縯兄弟威名益盛，陰勸更始除之。秀謂縯曰：<span class="yinhao">「事欲不善。」</span><span class="jiazhu">言更始欲相圖也。</span>縯笑曰：<span class="yinhao">「常如是耳。」</span>更始大會諸將，取縯寶劍視之；綉衣御史申徒建隨獻玉玦；<span class="jiazhu">申徒，卽申屠。賢曰：玦，決也，令早決斷。</span>更始不敢發。縯舅樊宏謂縯曰：<span class="yinhao">「建得無有范增之意乎？」</span><span class="jiazhu">范增事見九卷高帝元年。</span>縯不應。李軼初與縯兄弟善，後更諂事新貴；<span class="jiazhu">新貴，謂朱鮪等。</span>秀戒縯曰：<span class="yinhao">「此人不可復信！」</span><span class="jiazhu">復，扶又翻。</span>縯不從。縯部將劉稷，勇冠三軍，<span class="jiazhu">冠，古玩翻。</span>聞更始立，怒曰：<span class="yinhao">「本起兵圖大事者，伯升兄弟也。今更始何爲者邪！」</span>更始以稷爲抗威將軍，稷不肯拜；<span class="jiazhu">不肯拜受抗威之命也。</span>更始乃與諸將陳兵數千人，先收稷，將誅之；縯固爭。李軼、朱鮪因勸更始幷執縯，卽日殺之；以族兄光祿勳賜爲大司徒。<span class="jiazhu">賜與更始同祖蒼梧太守利。</span>秀聞之，自父城馳詣宛謝。<span class="jiazhu">賢曰：以伯升見害，心不自安，故謝。</span>司徒官屬迎弔秀，<span class="jiazhu">縯之官屬也。</span>秀不與交私語，<span class="jiazhu">遠嫌也。</span>惟深引過而已，<span class="jiazhu">引過以歸己。</span>未嘗自伐昆陽之功；又不敢爲縯服喪，<span class="jiazhu">爲，于僞翻。</span>飲食言笑如平常。更始以是慙，拜秀爲破虜大將軍，封武信侯。</p>
<p class="em2 strong" id="online_toc_16"><span class="yinwen">11</span>道士西門君惠謂王莽衞將軍王涉曰：<span class="yinhao">「讖文劉氏當復興，<span class="jiazhu">復，扶又翻；下同。</span>國師公姓名是也。」</span>涉遂與國師公劉秀、大司馬董忠、司中大贅孫伋謀，以所部兵劫莽降漢，以全宗族。<span class="jiazhu">涉欲全王氏之族也。降，戶江翻。</span>秋，七月，伋以其謀告莽，莽召忠詰責，因格殺之，使虎賁以斬馬劍剉忠，收其宗族，以醇醯、毒藥、白刃、叢棘幷一坎而埋之；秀、涉皆自殺。莽以其骨肉、舊臣，惡其內潰，故隱其誅。<span class="jiazhu">師古曰：王涉，骨肉；劉歆，舊臣。余按<span class="shu-ming">莽傳</span>，涉，曲陽侯根子也。惡，烏路翻。</span>莽以軍師外破，大臣內畔，左右亡所信，<span class="jiazhu">古亡、無字通。</span>不能復遠念郡國，乃召王邑還，爲大司馬，以大長秋張邯爲大司徒，崔發爲大司空，司中壽容苗訢爲國師。<span class="jiazhu">邯，下甘翻。訢，音欣。</span>莽憂懣不能食，<span class="jiazhu">懣，音悶，又音滿。</span>但飲酒，啗鰒魚；<span class="jiazhu">師古曰：此鰒，海魚也，音雹。郭璞註<span class="shu-ming">三蒼</span>曰：鰒，似蛤，偏著石。<span class="shu-ming">廣志</span>：曰：鰒，無鱗，有殼，一面附石，細孔雜雜，或七或九。<span class="shu-ming">本草</span>曰：石決明，一名鰒魚。</span>讀軍書倦，因馮几寐，<span class="jiazhu">師古曰：馮，讀曰憑。</span>不復就枕矣。</p>
<p class="em2 strong" id="online_toc_17"><span class="yinwen">12</span>成紀隗崔、隗義、<span class="jiazhu">成紀縣，屬天水郡。賢曰：故城在今秦州隴城縣西北。隗姓，出於赤狄。</span>上邽楊廣、冀人周宗<span class="jiazhu">上邽縣，屬隴西郡。賢曰：故邽戎邑，今秦州縣。冀縣，屬天水郡；秦武公伐冀戎，因縣之。宋白曰：秦州治隴城縣，卽故冀城。</span>同起兵以應漢，<span class="jiaozhusup">【章：十二行本「漢」下有「衆數千人」四字；乙十一行本同；孔本同；張校同。】</span>攻平襄，殺莽鎭戎大尹李育。<span class="jiazhu">賢曰：平襄，縣名，屬天水郡，故城在今秦州伏羌縣西北；王莽改天水郡曰鎭戎。</span>崔兄子囂，素有名，好經書，<span class="jiazhu">好，呼到翻。</span>崔等共推爲上將軍；崔爲白虎將軍，義爲左將軍。<span class="jiazhu">崔本自署右將軍；白虎居右，又起兵於西方，白虎主之，因改右將軍號白虎將軍。</span>囂遣使聘平陵方望，以爲軍師。<span class="jiazhu">賢曰：平陵，昭帝陵，因以爲縣；故城在今咸陽縣西北。武王伐紂，以太公爲師尙父；田單守卽墨，以一卒爲神師；韓信旣破趙，師事李左車；皆軍師也。後遂以爲官稱。</span>望說囂立高廟于邑東；<span class="jiazhu">平襄邑之東也。說，輸芮翻。</span>己巳，祠高祖、太宗、世宗，囂等皆稱臣執事，殺馬同盟，以興輔劉宗；移檄郡國，數莽罪惡。<span class="jiazhu">數，所具翻。</span>勒兵十萬，擊殺雍州牧陳慶、安定大尹王向。<span class="jiazhu">莽改漢涼州曰雍州。向，平阿侯王譚之子也。<span class="shu-ming">考異</span>曰：<span class="shu-ming">王莽傳</span>作<span class="yinhao">「卒正王旬」</span>，袁<span class="shu-ming">紀</span>作<span class="yinhao">「太守王向」</span>，今從范<span class="shu-ming">書</span>。</span>分遣諸將徇隴西、武都、金城、武威、張掖、酒泉、敦煌，<span class="jiazhu">敦，徒門翻。</span>皆下之。</p>
<p class="em2 strong" id="online_toc_18"><span class="yinwen">13</span>初，茂陵公孫述爲清水長，<span class="jiazhu">賢曰：清水，縣名，屬天水郡；今秦州縣。</span>有能名；遷導江卒正，治臨邛。<span class="jiazhu">賢曰：王莽改蜀郡曰導江。臨邛，今邛州縣。班<span class="shu-ming">志</span>，臨邛縣屬蜀郡。邛，音渠容翻。</span>漢兵起，南陽宗成、商人王岑起兵徇漢中以應漢，<span class="jiazhu">宗成，南陽人也。<span class="shu-ming">地理志</span>，商縣，屬弘農郡。賢曰：今商州商雒縣也。</span>殺王莽庸部牧宋遵，衆合數萬人。述遣使迎成等，成等至成都，<span class="jiazhu"><span class="shu-ming">地理志</span>，成都縣，屬蜀郡。</span>虜掠暴橫。<span class="jiazhu">橫，戶孟翻。</span>述召郡中豪桀謂曰：<span class="yinhao">「天下同苦新室，思劉氏久矣，故聞漢將軍到，馳迎道路。今百姓無辜而婦子係獲，此寇賊，非義兵也。」</span>乃使人詐稱漢使者，假述輔漢將軍、蜀郡太守兼益州牧印綬；選精兵西擊成等，殺之，<span class="jiazhu">按臨邛在成都西南。述兵自臨邛迎擊宗成等，非西向也。此承范<span class="shu-ming">史</span>之誤。</span>幷其衆。</p>
<p class="em2 strong" id="online_toc_19"><span class="yinwen">14</span>前鍾武侯劉望起兵汝南，<span class="jiazhu">按<span class="shu-ming">王子侯表</span>：鍾武節侯度，長沙定王之孫，成帝元延二年，侯則紹封；其後不見。或者望其則之子歟？鍾武在義陽郡界。<span class="shu-ming">水經註</span>：師水過義陽郡城，東逕鍾武故城南。<span class="shu-ming">考異</span>曰：<span class="shu-ming">王莽傳</span>作<span class="yinhao">「劉聖」</span>，今從范<span class="shu-ming">書·劉玄傳</span>。</span>嚴尤、陳茂往歸之；八月，望卽皇帝位，以尤爲大司馬，茂爲丞相。</p>
<p class="em2 strong" id="online_toc_20"><span class="yinwen">15</span>王莽使太師王匡、國將哀章守洛陽。<span class="jiazhu">將，卽亮翻。<span class="shu-ming">考異</span>曰：袁<span class="shu-ming">紀</span>作<span class="yinhao">「襃章」</span>，今從范<span class="shu-ming">書</span>。</span>更始遣定國上公王匡攻洛陽，西屛大將軍申屠建、丞相司直李松攻武關，<span class="jiazhu">李松，通之從弟。屛，必郢翻。</span>三輔震動。析人鄧曄、于匡起兵南鄕以應漢，<span class="jiazhu">師古曰：析，南陽之縣。南鄕，析縣之鄕名也。宋白曰：鄧州內鄕縣，古之析邑。析，音先歷翻。</span>攻武關都尉朱萌，萌降；<span class="jiazhu">降，戶江翻。</span>進攻右隊大夫宋綱，殺之；<span class="jiazhu">莽改弘農郡曰右隊。</span>西拔湖。<span class="jiazhu">師古曰：湖，弘農之縣也，本屬京兆。</span>莽愈憂，不知所出。崔發言：<span class="yinhao">「古者國有大災，則哭以厭之。<span class="jiazhu">師古曰：<span class="shu-ming">周禮</span>春官之屬女巫之職曰：凡邦之大災，歌哭以請。哭者，所以告哀也。<span class="shu-ming">春秋左氏傳</span>：宣十二年，楚子圍鄭，旬有七日，鄭人大臨，守陴者皆哭。故發引之以爲言也。厭，音一葉翻。</span>宜告天以求救！」</span>莽乃率羣臣至南郊，陳其符命本末，仰天大哭，氣盡，伏而叩頭。諸生小民旦夕會哭，爲設餐粥；<span class="jiazhu">爲，于僞翻。師古曰：餐，音千安翻。</span>甚悲哀者，除以爲郎，郎至五千餘人。</p>
<p class="em2 strong" id="online_toc_21">莽拜將軍九人，皆以虎爲號，將北軍精兵數萬人以東，內其妻子宮中以爲質。<span class="jiazhu">質，音致。</span>時省中黃金尙六十餘萬斤，他財物稱是，<span class="jiazhu">稱，尺證翻。</span>莽愈愛之，賜九虎士人四千錢；衆重怨，無鬭意。<span class="jiazhu">師古曰：重，音直用翻。</span>九虎至華陰回谿，<span class="jiazhu">賢曰：回谿，今俗所謂回阬，在洛州永寧縣東北；其谿長四里，闊二丈，深二丈五尺。華，戶化翻。</span>距隘自守。于匡、鄧曄擊之，六虎敗走；二虎詣闕歸死，莽使使責死者安在，皆自殺；其四虎亡。<span class="jiazhu">二虎自殺者，史熊、王況也。四虎亡者，史逸其名。</span>三虎收散卒保渭口京師倉。<span class="jiazhu">三虎，郭欽、陳翬、成重也。師古曰：京師倉，在華陰灌北渭口也。</span></p>
<p class="em2 strong" id="online_toc_22">鄧曄開武關迎漢兵。李松將三千餘人至湖，與曄等共攻京師倉，未下。曄以弘農掾王憲爲校尉，<span class="jiazhu">掾，俞絹翻。</span>將數百人北渡渭，入左馮翊界。李松遣偏將軍韓臣等徑西至新豐擊<span class="jiaozhusup">【章：十二行本「擊」下有「破」字；乙十一行本同；孔本同；張校同；退齋校同。】</span>莽波水將軍，<span class="jiazhu">據<span class="shu-ming">竇融傳</span>，莽拜融爲波水將軍。<span class="shu-ming">前書音義</span>曰：波水，在長安南。</span>追奔至長門宮。王憲北至頻陽，所過迎降。<span class="jiazhu">師古曰：所過之處，人皆來迎而降附也。</span>諸縣大姓各起兵稱漢將軍，<span class="jiaozhusup">【章：十二行本無「軍」字；乙十一行本同；孔本同。】</span>率衆隨憲。李松、鄧曄引軍至華陰，而長安旁兵四會城下；又聞天水隗氏方到，皆爭欲<span class="jiaozhusup">【章：十二行本「欲」下有「先」字；乙十一行本同；孔本同；張校同。】</span>入城，貪立大功、鹵掠之利。<span class="jiazhu">言入城誅莽，旣立大功，又得鹵掠，貪二者之利也。</span>莽赦城中囚徒，皆授兵，殺豨，飲其血，與誓曰：<span class="yinhao">「有不爲新室者，社鬼記之！」</span><span class="jiazhu">豨，許豈翻，又音希。爲，于僞翻。</span>使更始將軍史諶將之。<span class="jiazhu">諶，氏壬翻。</span>渡渭橋，皆散走；諶空還。衆兵發掘莽妻、子、父、祖冢，燒其棺椁及九廟、明堂、辟雍，火照城中。</p>
<p class="em2 strong" id="online_toc_23">九月，戊申朔，兵從宣平城門入。<span class="jiazhu">師古曰：長安城東出北頭第一門。</span>張邯逢兵見殺；王邑、王林、王巡、䠠惲等分將兵距擊北闕下，<span class="jiazhu">䠠，師古曰：音帶，又音徒蓋翻。䠠姓，惲名。惲，於粉翻。</span>會日暮，官府、邸第盡奔亡。己酉，城中少年朱弟、張魚等恐見鹵掠，趨讙並和，<span class="jiazhu">師古曰：衆羣行讙而自相和也。讙，許元翻。和，音乎臥翻。</span>燒作室門，<span class="jiazhu">程大昌曰：作室者，未央宮西北織室、暴室之類，<span class="shu-ming">黃圖</span>謂爲尙方工作之所者也。作室門，則工徒出入之門，蓋未央宮之便門也。</span>斧敬法闥，<span class="jiazhu">師古曰：敬法，殿名也。闥，小門也。謂斧斫之也。</span>呼曰：<span class="yinhao">「反虜王莽，何不出降！」</span><span class="jiazhu">師古曰：呼，音火故翻。</span>火及掖庭、承明，黃皇室主所居。黃皇室主曰：<span class="yinhao">「何面目以見漢家！」</span>自投火中而死。</p>
<p class="em2 strong" id="online_toc_24">莽避火宣室前殿，火輒隨之。莽紺袀服，<span class="jiazhu">師古曰：紺，深青而揚赤色也。袀，純也，純爲紺服也。袀，音均，又音弋旬翻。</span>持虞帝匕首；<span class="jiazhu">虞帝安得有匕首，蓋莽自爲之以愚夫人。</span>天文郎按式於前，<span class="jiazhu">師古曰：式，所以占時日。天文郎，今之用式者也。</span>莽旋席隨斗柄而坐，曰：<span class="yinhao">「天生德於予，漢兵其如予何！」</span><span class="jiazhu">莽引孔子之言以自況。</span>庚戌，且明，羣臣扶掖莽自前殿之漸臺，<span class="jiaozhusup">【章：十二行本「臺」下有「欲阻池水」四字；乙十一行本同；孔本同；張校同；退齋校同。】</span><span class="jiazhu">此未央宮之漸臺也。<span class="shu-ming">水經</span>：未央漸臺在滄池中。建章漸臺在太液池中。程大昌曰：漸者，漬也，言臺在水中受其漸漬也。凡臺之環浸于水者，皆可名爲漸臺。漸，子廉翻。</span>公卿從官尙千餘人隨之。<span class="jiazhu">從，才用翻。</span>王邑晝夜戰，罷極，<span class="jiazhu">師古曰：罷，讀曰疲。</span>士死傷略盡；馳入宮，間關至漸臺，<span class="jiazhu">師古曰：間關，猶言崎嶇，展轉也。</span>見其子侍中睦解衣冠欲逃，邑叱之，令還，父子共守莽。軍人入殿中，聞莽在漸臺，衆共圍之數百重。<span class="jiazhu">重，直龍翻。</span>臺上猶與相射，<span class="jiazhu">射，而亦翻。</span>矢盡，短兵接，王邑父子、䠠惲、王巡戰死，莽入室。下餔時，衆兵上臺，<span class="jiazhu">晡後，謂之下晡。按<span class="shu-ming">前書·天文志</span>：旦至食時，食時至日昳，日昳至晡，晡至下晡，下晡至日入。</span>苗訢、唐尊、王盛等皆死。<span class="jiazhu">訢，音欣。</span>商人杜吳殺莽，校尉東海公賓就斬莽首；<span class="jiazhu">師古曰：公賓姓，就名也。<span class="shu-ming">風俗通</span>曰：魯大夫公賓庚之後。王莽五十一居攝，五十四卽眞，六十八誅死。</span>軍人分莽身，節解臠分，爭相殺者數十人；公賓就持莽首詣王憲。憲自稱漢大將軍，城中兵數十萬皆屬焉；舍東宮，<span class="jiazhu">師古曰：舍，止宿也。</span>妻莽後宮，乘其車服。癸丑，李松、鄧曄入長安，將軍趙萌、申屠建亦至；以王憲得璽綬不上，<span class="jiazhu">璽，斯氏翻。綬，音受。上，時掌翻。</span>多挾宮女，建天子鼓旗，收斬之。傳莽首詣宛，縣於市；百姓共提擊之，<span class="jiazhu">縣，讀曰懸。提，音徒計翻。</span>或切食其舌。</p>
<p class="margin2" id="online_toc_25">班固贊曰：王莽始起外戚，折節力行以要名譽，<span class="jiazhu">折，而設翻。要，一遙翻。</span>及居位輔政，勤勞國家，直道而行，豈所謂『色取仁而行違』者邪！<span class="jiazhu">師古曰：<span class="shu-ming">論語</span>載孔子答子張之言也。不仁之人假仁者之色，而行則違之。行，下孟翻。</span>莽旣不仁而有佞邪之材，又乘四父歷世之權，<span class="jiazhu">四父，謂王鳳、王音、王商、王根相繼秉政，皆莽諸父也。</span>遭漢中微，國統三絕，<span class="jiazhu">成、哀、平皆絕。</span>而太后壽考，爲之宗主，故得肆其姦慝以成篡盜之禍。推是言之，亦天時，非人力之致矣！及其竊位南面，顚覆之勢險於桀、紂，而莽晏然自以黃、虞復出也，<span class="jiazhu">黃帝、虞舜，莽祖之。復，扶又翻。</span>乃始恣睢，奮其威詐，<span class="jiazhu">師古曰：睢，音呼季翻。</span>毒流諸夏，亂延蠻貉，猶未足以逞其欲焉。是以四海之內，囂然喪其樂生之心，<span class="jiazhu">師古曰：囂然，衆口愁貌也，音五高翻。喪，息浪翻。</span>中外憤怨，遠近俱發，城池不守，支體分裂，遂令天下城邑爲虛，<span class="jiazhu">虛，讀曰墟。</span>害徧生民，自書傳所載亂臣賊子，考其禍敗，未有如莽之甚者也！昔秦燔<span class="shu-ming">詩</span>、<span class="shu-ming">書</span>以立私議，莽誦<span class="shu-ming">六藝</span>以文姦言，<span class="jiazhu">師古曰：以<span class="shu-ming">六經</span>之事文飾姦言。</span>同歸殊塗，俱用滅亡，皆聖王之驅除云爾。<span class="jiazhu">蘇林曰：聖王，光武也，爲光武驅除也。師古曰：言驅逐蠲除以待聖人也。</span></p>
<p class="em2 strong" id="online_toc_26"><span class="yinwen">16</span>定國上公王匡拔洛陽，生縛莽太師王匡、哀章，皆斬之。冬，十月，奮威大將軍劉信擊殺劉望於汝南，<span class="jiazhu">信，大司徒賜兄顯之子。</span>幷誅嚴尤、陳茂，郡縣皆降。<span class="jiazhu">降，戶江翻。</span></p>
<p class="em2 strong" id="online_toc_27"><span class="yinwen">17</span>更始將都洛陽，以劉秀行司隸校尉，使前整脩宮府。<span class="jiazhu">司隸校尉察三輔、三河、弘農，故使整脩宮府。</span>秀乃置僚屬，作文移，<span class="jiazhu"><span class="shu-ming">東觀記</span>曰：文書移與屬縣也。</span>從事司察，一如舊章。<span class="jiazhu"><span class="shu-ming">續漢書</span>：司隸置從事史十二人，秩皆百石，主督促文書，察舉非法。</span>時三輔吏士東迎更始，見諸將過，皆冠幘而服婦人衣，<span class="jiazhu"><span class="shu-ming">漢官儀</span>曰：幘者，古之卑賤不冠者之所服也。<span class="shu-ming">方言</span>曰：覆髻謂之幘，或謂之承露。劉昭<span class="shu-ming">志</span>曰：秦雄諸侯，乃加武將首飾，爲絳袙以表貴賤；其後稍作顏題。漢興，續其顏，卻摞之，施巾，連題卻覆之，名之曰幘。幘者，賾也，頭首嚴賾也。至孝文，乃高顏題，崇其巾，爲屋，合後，施收上下；羣臣貴賤皆服之，文者長耳，武者短耳。</span>莫不笑之；及見司隸僚屬，皆歡喜不自勝，<span class="jiazhu">勝，音升。</span>老吏或垂涕曰：<span class="yinhao">「不圖今日復見漢官威儀！」</span><span class="jiazhu">復，扶又翻；下同。</span>由是識者皆屬心焉。<span class="jiazhu">皆屬，音之欲翻。</span></p>
<p class="em2 strong" id="online_toc_28">更始北都洛陽，分遣使者徇郡國，曰：<span class="yinhao">「先降者復爵位！」</span><span class="jiazhu">降，戶江翻；下同。</span>使者至上谷，<span class="jiazhu">漢上谷郡，治沮陽。</span>上谷太守扶風耿況迎，上印綬；<span class="jiazhu">上，時掌翻。</span>使者納之，一宿，無還意。功曹寇恂勒兵入見使者，請之，<span class="jiazhu"><span class="shu-ming">姓譜</span>：蘇忿生爲周武王司寇，其後以官爲寇氏。<span class="shu-ming">百官志</span>：郡功曹，主選署功勞，在諸曹之上。</span>使者不與，曰：<span class="yinhao">「天王使者，功曹欲脅之邪！」</span>恂曰：<span class="yinhao">「非敢脅使君，竊傷計之不詳也。今天下初定，使君建節銜命，郡國莫不延頸傾耳；今始至上谷而先墮大信，<span class="jiazhu">賢曰：墮，毀也，讀曰隳。</span>將復何以號令他郡乎！」</span>使者不應。恂叱左右以使者命召況；況至，恂進取印綬帶況。使者不得已，乃承制詔之，況受而歸。</p>
<p class="em2 strong" id="online_toc_29">宛人彭寵、吳漢亡命在漁陽，鄕人韓鴻爲更始使，徇北州，承制拜寵偏將軍，行漁陽太守事，<span class="jiazhu">爲彭寵據漁陽張本。</span>以漢爲安樂令。<span class="jiazhu">賢曰：安樂，縣名，屬漁陽郡；故城在今幽州潞縣西北。樂，音洛。</span></p>
<p class="em2 strong" id="online_toc_30">更始遣使降赤眉。<span class="jiazhu">遣使者招諭之，使降而釋兵也；後以意推。降，戶江翻。</span>樊崇等聞漢室復興，卽留其兵，將<span class="jiaozhusup">【章：十二行本「將」上有「自」字；孔本同；張校同。】</span>渠帥二十餘人隨使者至洛陽，<span class="jiazhu">帥，所類翻。</span>更始皆封爲列侯。崇等旣未有國邑，而留衆稍有離叛者，乃復亡歸其營。<span class="jiazhu">崇等時營在濮陽。爲赤眉攻更始張本。</span></p>
<p class="em2 strong" id="online_toc_31"><span class="yinwen">18</span>王莽廬江連率潁川李憲據郡自守，稱淮南王。<span class="jiazhu">率，所類翻。</span></p>
<p class="em2 strong" id="online_toc_32"><span class="yinwen">19</span>故梁王立之子永詣洛陽；<span class="jiazhu">立死見三十六卷平帝元始四年。</span>更始封爲梁王，都睢陽。<span class="jiazhu">爲永據梁、連羣盜張本。睢，音雖。</span></p>
<p class="em2 strong" id="online_toc_33"><span class="yinwen">20</span>更始欲令親近大將徇河北，大司徒賜言：<span class="yinhao">「諸家子獨有文叔可用。」</span><span class="jiazhu">諸家子，謂南陽諸宗子也。光武諱秀，字文叔。</span>朱鮪等以爲不可，更始狐疑，賜深勸之；更始乃以劉秀行大司馬事，持節北渡河，鎭慰州郡。<span class="jiazhu">爲光武自河北定天下張本。</span></p>
<p class="em2 strong" id="online_toc_34"><span class="yinwen">21</span>以大司徒賜爲丞相，令先入關脩宗廟、宮室。<span class="jiazhu">將都長安也。</span></p>
<p class="em2 strong" id="online_toc_35"><span class="yinwen">22</span>大司馬秀至河北，所過郡縣，考察官吏，黜陟能否，平遣囚徒，除王莽苛政，<span class="jiazhu">賢曰：<span class="shu-ming">說文</span>：苛，小草也；言政令繁細。</span>復漢官名；吏民喜悅，爭持牛酒迎勞，<span class="jiazhu">勞，力到翻。</span>秀皆不受。</p>
<p class="em2 strong" id="online_toc_36">南陽鄧禹杖策追秀，及於鄴。秀曰：<span class="yinhao">「我得專封拜，生遠來，寧欲仕乎？」</span>禹曰：<span class="yinhao">「不願也。」</span>秀曰：<span class="yinhao">「卽如是，何欲爲？」</span>禹曰：<span class="yinhao">「但願明公威德加於四海，禹得効其尺寸，垂功名於竹帛耳！」</span><span class="jiazhu">漢初未有紙，以竹簡及縑素書，故言竹帛。</span>秀笑，因留宿間語；<span class="jiazhu">賢曰：間，私也。</span>禹進說曰：<span class="jiazhu">說，輸芮翻；下同。</span><span class="yinhao">「今山東未安，赤眉、青犢之屬動以萬數。更始旣是常才而不自聽斷，<span class="jiazhu">斷，丁亂翻。</span>諸將皆庸人屈起，<span class="jiazhu">賢曰：屈，音求勿翻。</span>志在財幣，爭用威力，朝夕自快而已，非有忠良明智、深慮遠圖，欲尊主安民者也。歷觀往古聖人之興，二科而已，天時與人事也。今以天時觀之，更始旣立而災變方興；以人事觀之，帝王大業非凡夫所任，<span class="jiazhu">任，音壬。</span>分崩離析，形勢可見。明公雖建藩輔之功，猶恐無所成立也。況明公素有盛德大功，爲天下所嚮服，軍政齊肅，賞罰明信。爲今之計，莫如延攬英雄，務悅民心，立高祖之業，救萬民之命，以公而慮，天下不足定也！」</span><span class="jiazhu">鄧禹爲中興元功，實本諸此。</span>秀大悅，因令禹<span class="jiaozhusup">【章：十二行本「禹」下有「常」字；乙十一行本同；孔本同；張校同。】</span>宿止於中，與定計議；每任使諸將，多訪於禹，皆當其才。</p>
<p class="em2 strong" id="online_toc_37">秀自兄縯之死，每獨居輒不御酒肉，<span class="jiazhu">御，進也。</span>枕席有涕泣處，主簿馮異獨叩頭寬譬；<span class="jiazhu">馮異自父城歸光武，爲司隸主簿；及渡河，爲大司馬主簿。寬，釋也；譬，曉也，譬曉以寬釋其哀戚之情。</span>秀止之曰：<span class="yinhao">「卿勿妄言！」</span>異因進說曰：<span class="yinhao">「更始政亂，百姓無所依戴。夫人久飢渴，易爲充飽。<span class="jiazhu"><span class="shu-ming">孟子</span>曰：飢者易爲食，渴者易爲飲。賢曰：猶言凋殘之後，易流德澤。易，以豉翻。</span>今公專命方面，宜分遣官屬徇行郡縣，<span class="jiazhu">行，下孟翻。</span>宣布惠澤。」</span>秀納之。</p>
<p class="em2 strong" id="online_toc_38">騎都尉宋子耿純謁秀於邯鄲，<span class="jiazhu">先是李軼承制拜耿純爲騎都尉。賢曰：宋子縣，屬鉅鹿郡；故城在今趙州平棘縣北三十里。邯鄲縣，屬趙國；今洺州縣。</span>退，見官屬將兵法度不與他將同，遂自結納。</p>
<p class="em2 strong" id="online_toc_39"><span class="yinwen">23</span>故趙繆王子林<span class="jiazhu">賢曰：繆王，景帝七代孫，名元。<span class="shu-ming">前書</span>曰：坐殺人，爲大鴻臚所奏，諡曰繆；音謬。</span>說秀決列人河水以灌赤眉，<span class="jiazhu"><span class="shu-ming">續漢書</span>：林言於秀曰：<span class="yinhao">「赤眉可破。」</span>秀問其故，對曰：<span class="yinhao">「赤眉今在河東，河水從列人北流，如決河水灌之，可令爲魚。」</span>列人縣，屬鉅鹿郡。賢曰：故城在今洺州肥鄕縣東北。</span>秀不從；去之眞定。<span class="jiazhu">賢曰：眞定，縣名，屬眞定國，今恆州縣也。</span>林素任俠於趙、魏間，王莽時，長安中有自稱成帝子子輿者，莽殺之。<span class="jiazhu">如淳曰：相與信爲任，同是非爲俠；所謂權行州里，力折公侯者也。或曰：俠之爲言挾也，以權力夾輔人者也。子輿事見三十七卷王莽始建國二年。</span>邯鄲卜者王郎緣是詐稱眞子輿，云<span class="yinhao">「母故成帝謳者，嘗見黃氣從上下，遂任身；<span class="jiazhu">任，音壬。</span>趙后欲害之，僞易他人子，以故得全。」</span>林等信之，與趙國大豪李育、張參等謀共立郎。會民間傳赤眉將渡河，林等因此宣言<span class="yinhao">「赤眉當立劉子輿」</span>，以觀衆心，百姓多信之。十二月，林等率車騎數百晨入邯鄲城，止於王宮，<span class="jiazhu">賢曰：故趙王之宮也。邯鄲，音寒丹。</span>立郎爲天子；分遣將帥徇下幽、冀，移檄州郡，趙國以北、遼東以西皆望風響應。</p>
<div class="yeartoc" id="year_toc_24"><p class="strong" id="online_toc_40"><span class="section" id="title-4"><span data-head-description="淮陽王" data-head-level="h4" data-head-title="更始二年">二年</span></span><span class="biaozhusup" data-rel="">（甲申、二四年）</span></p></div>
<p class="em2 strong" id="online_toc_41"><span class="yinwen">1</span>春，正月，大司馬秀以王郎新盛，乃北徇薊。<span class="jiazhu">賢曰：薊，縣名，屬涿郡；今幽州縣也。薊，音計。</span></p>
<p class="em2 strong" id="online_toc_42"><span class="yinwen">2</span>申屠建、李松自長安迎更始遷都；二月，更始發洛陽。初，三輔豪桀假號誅莽者，<span class="jiazhu">謂假漢將軍號也。</span>人人皆望封侯；申屠建旣斬王憲，又揚言<span class="yinhao">「三輔兒大黠，<span class="jiazhu">黠，下八翻，桀黠也。</span>共殺其主。」</span>吏民惶恐，屬縣屯聚；建等不能下。更始至長安，乃下詔大赦，非王莽子，他皆除其罪，於是三輔悉平。</p>
<p class="em2 strong" id="online_toc_43">時長安唯未央宮被焚，其餘宮室、供帳、倉庫、官府皆按堵如故，市里不改於舊。更始居長樂宮，<span class="jiazhu">樂，音洛。</span>升前殿，郎吏以次列庭中；更始羞怍，俛首刮席，不敢視。<span class="jiazhu">賢曰：怍，顏色變也。俛，俯也。刮，爬也；怍，才各翻。俛，音免。</span>諸將後至者，更始問：<span class="yinhao">「虜掠得幾何？」</span>左右侍官皆宮省久吏，驚愕相視。<span class="jiazhu">給事天子左右者，謂之侍官。</span></p>
<p class="em2 strong" id="online_toc_44">李松與棘陽趙萌說更始宜悉王諸功臣；<span class="jiazhu">說，輸芮翻。王，于況翻。</span>朱鮪爭之，以爲高祖約，非劉氏不王。<span class="jiazhu">鮪，于軌翻。</span>更始乃先封諸宗室：祉爲定陶王，<span class="jiazhu">班<span class="shu-ming">志</span>：定陶縣，屬濟陰郡。宋白曰：定陶故城在曹州東北三十七里。</span>慶爲燕王，<span class="jiazhu">燕，於賢翻。</span>歙爲元氏王，<span class="jiazhu">元氏縣，屬常山郡。闞駰曰：趙公子元之封邑，故曰元氏。</span>嘉爲漢中王，<span class="jiazhu">祉，舂陵康侯敞之子，大宗也。慶，敞之弟。嘉，敞之弟子。歙，更始之叔父。歙，許及翻。</span>賜爲宛王，<span class="jiazhu">宛縣，屬南陽郡。宋白曰：鄧州南陽縣，漢之宛縣。</span>信爲汝陰王；<span class="jiazhu">班<span class="shu-ming">志</span>，汝陰縣屬汝南郡，故胡國；唐潁州治所。</span>然後立王匡爲泚陽王，<span class="jiazhu"><span class="yinhao">「泚陽」</span>，<span class="shu-ming">後漢書</span>作<span class="yinhao">「比陽」</span>。比陽縣，屬南陽郡；唐屬唐州。</span>王鳳爲宜城王，<span class="jiazhu">班<span class="shu-ming">志</span>，宜城縣屬南郡，故鄢。宋爲大堤之地，立華山郡；後魏改宜城郡；唐爲縣，屬襄州。</span>朱鮪爲膠東王，<span class="jiazhu">膠東，漢王國，都卽墨。賢曰：故城在今萊州膠水縣東南。</span>王常爲鄧王，<span class="jiazhu">鄧縣，屬南陽郡，故鄧國；唐爲鄧城縣，屬襄州。</span>申屠建爲平氏王，<span class="jiazhu">班<span class="shu-ming">志</span>，平氏縣屬南陽郡，有桐柏山；唐爲桐柏縣，屬唐州。</span>陳牧爲陰平王，<span class="jiazhu">賢曰：陰平縣，屬廣漢郡。宋白曰：唐文州曲水縣，漢陰平道也。</span>衞尉大將軍張卬爲淮陽王，<span class="jiazhu">淮陽，本陳國；漢爲淮陽國。賢曰：淮陽故城，在今陳州宛丘縣東南。</span>執金吾大將軍廖湛爲穰王，<span class="jiazhu">穰縣，屬南陽郡。師古曰：今鄧州穰縣是也。</span>尙書胡殷爲隨王，<span class="jiazhu">隨縣，屬南陽郡，古隨國；唐爲隨州。</span>柱天大將軍李通爲西平王，<span class="jiazhu">賢曰：西平縣，屬汝南郡；故城在今豫州郾城縣南。</span>五威中郎將李軼爲舞陰王，<span class="jiazhu">舞陰縣，屬南陽郡。宋白曰：唐州泌陽縣，本漢舞陰縣地。舞陽故城在葉縣東十里。</span>水衡大將軍成丹爲襄邑王，<span class="jiazhu">襄邑縣，屬陳留郡。國［圈］稱曰：襄邑，宋地，本承匡襄陵鄕也。宋襄公所葬，故曰襄陵。秦始皇以承匡卑濕，徙縣於襄陵，故曰襄邑。縣西十里有承匡故城。賢曰：今襄邑縣在宋州西。</span>驃騎大將軍宗佻爲潁陰王，<span class="jiazhu">佻，他彫翻，又田聊翻。班<span class="shu-ming">志</span>，潁陰縣，屬潁川郡。</span>尹尊爲郾王。<span class="jiazhu">班<span class="shu-ming">志</span>，郾縣，屬潁川郡。宋白曰：七國時，魏之下邑，今許州郾城縣是也。<span class="shu-ming">括地志</span>：豫州褒信縣，本漢郾縣地。師古曰：郾，一戰翻。</span>唯朱鮪辭不受；乃以鮪爲左大司馬，宛王賜爲前大司馬，使與李軼等鎭撫關東。又使李通鎭荊州，王常行南陽太守事。以李松爲丞相，趙萌爲右大司馬，共秉內任。<span class="jiazhu">內任，謂朝廷之內。</span></p>
<p class="em2 strong" id="online_toc_45">更始納趙萌女爲夫人，故委政於萌，日夜飲讌後庭；羣臣欲言事，輒醉不能見，時不得已，乃令侍中坐帷中與語。韓夫人尤嗜酒，每侍飲，見常侍奏事，<span class="jiazhu">中常侍，受外朝臣奏事而奏之天子。</span>輒怒曰：<span class="yinhao">「帝方對我飲，正用此時持事來邪！」</span>起，抵破書案。<span class="jiazhu">賢曰：抵，擊也。</span>趙萌專權，生殺自恣。郎吏有說萌放縱者，更始怒，拔劍斬之，自是無敢復言。<span class="jiazhu">復，扶又翻。</span>以至羣小、膳夫皆濫授官爵，長安爲之語曰：<span class="yinhao">「竈下養，中郎將。<span class="jiazhu"><span class="shu-ming">公羊傳</span>曰：炊烹爲養，音弋亮翻。</span>爛羊胃，騎都尉。爛羊頭，關內侯。」</span><span class="jiazhu">言以烹煮熟爛爲功也。</span>軍師將軍李淑上書諫曰：<span class="yinhao">「陛下定業，雖因下江、平林之勢，斯蓋臨時濟用，不可施之旣安。唯名與器，聖人所重；<span class="jiazhu">孔子曰：唯名與器不可以假人。</span>今加非其人，望其裨益萬分，猶緣木求魚，升山采珠。<span class="jiazhu">賢曰：言求之非所，不可得也。</span>海內望此，有以窺度漢祚！」</span><span class="jiazhu">度，徒洛翻。</span>更始怒，囚之。諸將在外者皆專行誅賞，各置牧守；州郡交錯，不知所從。由是關中離心，四海怨叛。</p>
<p class="em2 strong" id="online_toc_46"><span class="yinwen">3</span>更始徵隗囂及其叔父崔、義等。囂將行，方望以更始成敗未可知，固止之；囂不聽，望以書辭謝而去。囂等至長安，更始以囂爲右將軍，崔、義皆卽舊號。<span class="jiazhu">就其舊號以授之。隗囂違方望之言而從更始，違馬援之言而叛光武，始則幾至殺身，後則終於滅族，擇木之難也。</span></p>
<p class="em2 strong" id="online_toc_47"><span class="yinwen">4</span>耿況遣其子弇奉奏詣長安，弇時年二十一。<span class="jiazhu">弇，古含翻。</span>行至宋子，會王郎起，弇從吏孫倉、衞包曰：<span class="yinhao">「劉子輿，成帝正統；捨此不歸，遠行安之！」</span>弇按劍曰：<span class="yinhao">「子輿弊賊，卒爲降虜耳！<span class="jiazhu">從，才用翻。卒，終也，音子恤翻。</span>我至長安，與國家陳上谷、漁陽兵馬，歸發突騎，<span class="jiazhu">賢曰：突騎，言能衝突軍陳。</span>以轔烏合之衆，如摧枯折腐耳。<span class="jiazhu">賢曰：轔，轢也，音力刃翻。</span>觀公等不識去就，族滅不久也！」</span>倉、包遂亡，降王郎。</p>
<p class="em2 strong" id="online_toc_48">弇聞大司馬秀在盧奴，<span class="jiazhu">賢曰：盧奴，縣名，屬中山國；故城在今定州安喜縣。<span class="shu-ming">水經註</span>曰：縣有黑水故池。水黑曰盧，不流曰奴，因以爲名。</span>乃馳北上謁；<span class="jiazhu">上，時掌翻；下異上同。</span>秀留署長史，與俱北至薊。<span class="jiazhu">薊，故燕都；昭帝改燕爲廣陽國，亦治薊。</span>王郎移檄購秀十萬戶，秀令功曹令史潁川王霸至市中募人擊王郎，<span class="jiazhu"><span class="shu-ming">漢舊註</span>：公府令史，秩百石。霸時爲大司馬功曹令史。</span>市人皆大笑，舉手邪揄之，霸慚懅而反。<span class="jiazhu">賢曰：<span class="shu-ming">說文</span>曰：歋𢋅，手相笑也。歋，音弋支翻。𢋅，音踰，或音由。此云邪揄，語輕重不同。懅，亦慙也，音遽。</span>秀將南歸，耿弇曰：<span class="yinhao">「今兵從南方來，不可南行。漁陽太守彭寵，公之邑人；<span class="jiazhu">彭寵，南陽宛人。</span>上谷太守，卽弇父也。發此兩郡控弦萬騎，邯鄲不足慮也。」</span>秀官屬腹心皆不肯，曰：<span class="yinhao">「死尙南首，奈何北行入囊中！」</span><span class="jiazhu">賢曰：漁陽、上谷北接塞垣，至彼路窮，如入囊中也。首，音式救翻。</span>秀指弇曰：<span class="yinhao">「是我北道主人也。」</span></p>
<p class="em2 strong" id="online_toc_49">會故廣陽王子接起兵薊中以應郎，<span class="jiazhu">賢曰：廣陽王名嘉，武帝五代孫。</span>城內擾亂，言邯鄲使者方到，二千石以下皆出迎。於是秀趣駕而出，<span class="jiazhu">賢曰：趣，急也，音促。</span>至南城門，門已閉；攻之，得出，遂晨夜南馳，不敢入城邑，舍食道傍。至蕪蔞亭，<span class="jiazhu">賢曰：蕪蔞，亭名，在今饒陽東北。蔞，音力于翻。</span>時天寒烈，馮異上豆粥。至饒陽，<span class="jiazhu">賢曰：饒陽，縣名，屬安平國，在饒河之陽；故城在今瀛州饒陽縣東北。</span>官屬皆乏食。秀乃自稱邯鄲使者，入傳舍，<span class="jiazhu">賢曰：傳舍，客館也。傳，音知戀翻；下同。</span>傳吏方進食，從者飢，爭奪之。<span class="jiazhu">從，才用翻。</span>傳吏疑其僞，乃椎鼓數十通，紿言<span class="yinhao">「邯鄲將軍至」</span>；<span class="jiazhu">賢曰：椎，直追翻。紿，言欺誑也，音殆。</span>官屬皆失色。秀升車欲馳，旣而懼不免，徐還坐，曰：<span class="yinhao">「請邯鄲將軍入。」</span>久，乃駕去。晨夜兼行，蒙犯霜雪，面皆破裂。</p>
<p class="em2 strong" id="online_toc_50">至下曲陽，<span class="jiazhu">賢曰：下曲陽，縣名，屬鉅鹿郡。常山郡有上曲陽，故此言下。劉昭曰：下曲陽有鼓聚，故翟鼓子國。宋白曰：鎭州鼓城縣，漢下曲陽縣地。</span>傳聞王郎兵在後，從者皆恐。<span class="jiazhu">從，才用翻。</span>至滹沱河，<span class="jiazhu">賢曰：<span class="shu-ming">山海經</span>云：大戲之山，滹沱之水出焉。在今代州繁畤縣，東流經定州深澤縣東南，卽光武所渡處；今俗猶謂之危渡口。臣賢按：滹沱河舊在饒陽南，至魏太祖曹操，因饒河故瀆決令北注新溝水，所以今在饒陽縣北。</span>候吏還白<span class="yinhao">「河水流澌，<span class="jiazhu">賢曰：澌，音斯，冰澌也。</span>無船，不可濟。」</span>秀使王霸往視之。霸恐驚衆，欲且前，阻水還，卽詭曰：<span class="yinhao">「冰堅可度。」</span>官屬皆喜。秀笑曰：<span class="yinhao">「候吏果妄語也！」</span>遂前。比至河，<span class="jiazhu">比，必寐翻，及也。</span>河冰亦合，乃令王霸護渡，<span class="jiazhu">賢曰：監護渡也。</span>未畢數騎而冰解。至南宮，<span class="jiazhu">賢曰：南宮，縣名，屬信都國，今冀州縣也。</span>遇大風雨，秀引車入道傍空舍，馮異抱薪，鄧禹爇火，<span class="jiazhu">賢曰：爇，音而悅翻。</span>秀對竈燎衣，<span class="jiazhu">賢曰：燎，炙也。</span>馮異復進麥飯。<span class="jiazhu">復，扶又翻。</span></p>
<p class="em2 strong" id="online_toc_51">進至下博城西，<span class="jiazhu">賢曰：下博縣，屬信都國；在博水之下，故曰下博；故城在今冀州，下博縣南。</span>惶惑不知所之。有白衣老父在道旁，<span class="jiazhu">賢曰：蓋神人也。今下博縣西有祠堂。</span>指曰：<span class="yinhao">「努力！信都郡爲長安城守，<span class="jiazhu">賢曰：信都郡，今冀州。爲，于僞翻。</span>去此八十里。」</span>秀卽馳赴之。是時郡國皆已降王郎，獨信都太守南陽任光、和戎太守信都邳肜不肯從。<span class="jiazhu"><span class="shu-ming">東觀記</span>曰：王莽分信都爲和戎，居下曲陽。<span class="shu-ming">邳肜傳</span>作<span class="yinhao">「和成」</span>。成字爲是。<span class="shu-ming">風俗通</span>：奚仲爲夏車正，封於邳，其後以爲氏。肜，余中翻。</span>光自以孤城獨守，恐不能全，<span class="jiazhu">賢曰：獨守無援，故恐。</span>聞秀至，大喜；吏民皆稱萬歲。邳肜亦自和戎來會，議者多言可因信都兵自送，西還長安。邳肜曰：<span class="yinhao">「吏民歌吟思漢久矣，故更始舉尊號而天下響應，三輔清宮除道以迎之。今卜者王郎，假名因勢，驅集烏合之衆，遂振燕、趙之地，<span class="jiazhu">振，舉也。</span>無有根本之固。明公奮二郡之兵以討之，<span class="jiazhu">二郡，信都、和成。</span>何患不克！今釋此而歸，豈徒空失河北，必更驚動三輔，墮損威重，<span class="jiazhu">墮，讀曰隳。</span>非計之得者也。若明公無復征伐之意，<span class="jiazhu">復，扶又翻。</span>則雖信都之兵，猶難會也。何者？明公旣西，則邯鄲勢成，民不肯捐父母、背成主而千里送公，<span class="jiazhu">謂光武西歸，則王郎之位號定，故曰成主。背，蒲妹翻。<span class="shu-ming">考異</span>曰：范<span class="shu-ming">書·邳肜傳</span>：<span class="yinhao">「邯鄲成民不肯背成主」</span>，字皆作<span class="yinhao">「城」</span>。袁<span class="shu-ming">紀</span>作<span class="yinhao">「邯鄲和城，民不肯捐和城而千里送公」</span>，<span class="shu-ming">漢春秋</span>作<span class="yinhao">「邯鄲之民不能捐父母、背成主。」</span>按文意，<span class="yinhao">「城」</span>皆當作<span class="yinhao">「成」</span>。邯鄲成，謂邯鄲勢成也。成主，謂王郎爲已成之主也。</span>其離散亡逃可必也！」</span>秀乃止。</p>
<p class="em2 strong" id="online_toc_52">秀以二郡兵弱，欲入城頭子路、力子都軍中；<span class="jiazhu">爰曾起兵盧城頭，曾字子路，故號城頭子路。<span class="shu-ming">考異</span>曰：范<span class="shu-ming">書</span>作<span class="yinhao">「力子都」</span>。同編修劉攽曰：<span class="yinhao">「力」</span>當作<span class="yinhao">「刁」</span>，音彫。</span>任光以爲不可。乃發傍縣，得精兵四千人，拜任光爲左大將軍，信都都尉李忠爲右大將軍，邳肜爲後大將軍、和戎太守如故，信都令萬脩爲偏將軍，<span class="jiazhu">萬，姓也。孟子弟子有萬章。</span>皆封列侯。留南陽宗廣領信都太守事，使任光、李忠、萬脩將兵以從。<span class="jiazhu">從，才用翻；下使從同。</span>邳肜將兵居前，任光乃多作檄文曰：<span class="yinhao">「大司馬劉公將城頭子路、力子都兵百萬衆從東方來，擊諸反虜！」</span>遣騎馳至鉅鹿界中。吏民得檄，傳相告語。<span class="jiazhu">傳，知戀翻。語，牛倨翻。</span>秀投暮入堂陽界，<span class="jiazhu">賢曰：堂陽縣，屬鉅鹿郡，在堂水之陽；故城在今冀州鹿城縣南。</span>多張騎火，彌滿澤中，堂陽卽降；又擊貰縣，降之。<span class="jiazhu">賢曰：貰縣，屬鉅鹿郡；音時夜翻；師古音式制翻。</span>城頭子路者，東平爰曾也，寇掠河、濟間，有衆二十餘萬，<span class="jiazhu">濟，子禮翻。</span>力子都有衆六七萬，故秀欲依之。昌城人劉植聚兵數千人據昌城，迎秀；<span class="jiazhu">賢曰：昌城縣，屬信都郡；故城在今冀州西北。杜佑曰：故城在冀州信都縣北。<span class="shu-ming">水經註</span>引應劭曰：在堂陽縣北三十里。</span>秀以植爲驍騎將軍。耿純率宗族賓客二千餘人，老病者皆載木自隨，<span class="jiazhu">賢曰：<span class="shu-ming">左傳</span>曰：又如是而嫁，將就木焉。木，謂棺也。老病者恐死，故載以從軍。</span>迎秀於育；<span class="jiazhu">賢曰：育，縣名；故城在冀州。余考兩<span class="shu-ming">漢志</span>無育縣，蓋<span class="yinhao">「貰」</span>字之誤。</span>拜純爲前將軍。進攻下曲陽，降之；衆稍合，至數萬人，復北擊中山。<span class="jiazhu">賢曰：中山國，一名中人亭；故城在今定州唐縣東北。張曜<span class="shu-ming">中山記</span>曰：城中有山，故曰中山也。復，扶又翻。</span>耿純恐宗家懷異心，乃使從弟訢宿歸，燒廬舍以絕其反顧之望。</p>
<p class="em2 strong" id="online_toc_53">秀進拔盧奴，<span class="jiazhu">杜佑曰：定州安喜縣，漢盧奴也。</span>所過發奔命兵，移檄邊郡共擊邯鄲；郡縣還復響應。<span class="jiazhu">復，扶又翻；下同。</span>時眞定王楊起兵附王郎，衆十餘萬，秀遣劉植說楊，楊乃降。<span class="jiazhu">楊，常山憲王舜六世孫。舜，景帝子也。說，輸芮翻。</span>秀因留眞定，納楊甥郭氏爲夫人以結之。進擊元氏、防子，皆下之。<span class="jiazhu">賢曰：元氏、防子屬常山郡；並今趙州縣也。防與房，古字通用。</span>至鄗，擊斬王郎將李惲；<span class="jiazhu">鄗縣，屬常山郡。賢曰：今趙州高邑縣也。鄗，音呼各翻。惲，於粉翻。</span>至柏人，復破郎將李育。<span class="jiazhu">賢曰：柏人，縣名，屬趙國；今邢州縣；故城在縣之西北。</span>育還保城；攻之，不下。</p>
<p class="em2 strong" id="online_toc_54"><span class="yinwen">5</span>南鄭人延岑起兵據漢中；<span class="jiazhu">延，姓；岑，名。</span>漢中王嘉擊降之，有衆數十萬。校尉南陽賈復見更始政亂，乃說嘉曰：<span class="jiazhu">說，輸芮翻。</span><span class="yinhao">「今天下未定，而大王安守所保，所保得無不可保乎？」</span><span class="jiazhu">所保，謂漢中也。</span>嘉曰：<span class="yinhao">「卿言大，非吾任也。大司馬在河北，必能相用。」</span>乃爲書薦復及長史南陽陳俊於劉秀。復等見秀於柏人，秀以復爲破虜將軍，俊爲安集掾。<span class="jiazhu"><span class="shu-ming">劉玄傳</span>：玄初從陳牧等爲其軍安集掾。賢曰：欲以安集軍衆，故權以爲官名。余謂光武用俊之意，不特安集軍衆，蓋爲民也。掾，俞絹翻。</span></p>
<p class="em2 strong" id="online_toc_55">秀舍中兒犯法，軍市令潁川祭遵格殺之，<span class="jiazhu">從軍者非一處人，故於軍中立市，使相貿易，置令以治之。<span class="shu-ming">姓譜</span>：周公第五子祭伯，其後以爲氏。賢曰：祭，音側介翻。</span>秀怒，命收遵。主簿陳副諫曰：<span class="yinhao">「明公常欲衆軍整齊，今遵奉法不避，是敎令所行也。」</span>乃貰之，<span class="jiazhu">賢曰：貰，猶赦也。</span>以爲刺姦將軍，<span class="jiazhu">王莽置左右刺姦，使督姦猾，光武因以爲將軍號。</span>謂諸將曰：<span class="yinhao">「當備祭遵！吾舍中兒犯法尙殺之，必不私諸卿也。」</span></p>
<p class="em2 strong" id="online_toc_56"><span class="yinwen">6</span>初，王莽旣殺鮑宣，<span class="jiazhu">事見三十六卷平帝元始三年。</span>上黨都尉路平欲殺其子永；太守苟諫保護之，永由是得全。更始徵永爲尙書僕射，行大將軍事，將兵安集河東、幷州，<span class="jiazhu">河東郡，本屬司隸。令永安集河東及幷州所部諸郡。</span>得自置偏裨。永至河東，擊青犢，大破之。以馮衍爲立漢將軍，屯太原，與上黨太守田邑等繕甲養士以扞衞幷土。</p>
<p class="em2 strong" id="online_toc_57"><span class="yinwen">7</span>或說大司馬秀以守柏人不如定鉅鹿，<span class="jiazhu">說，輸芮翻；下同。</span>秀乃引兵東北拔廣阿。<span class="jiazhu">賢曰：廣阿，縣名，屬鉅鹿郡；故城在今趙州象城縣西北。杜佑曰：趙州昭慶縣，漢廣阿縣。</span>秀披輿地圖，<span class="jiazhu">武帝時，羣臣請王皇子，御史奏輿地圖。<span class="shu-ming">索隱</span>曰：謂地爲輿者，天地有覆載之德，故謂天爲蓋，謂地爲輿。故地圖稱輿地圖，疑自古有此名，非始漢也。</span>指示鄧禹曰：<span class="yinhao">「天下郡國如是，今始乃得其一；子前言以吾慮天下不足定，何也？」</span>禹曰：<span class="yinhao">「方今海內殽亂，人思明君，猶赤子之慕慈母。古之興者在德薄厚，不以大小也！」</span></p>
<p class="em2 strong" id="online_toc_58"><span class="yinwen">8</span>薊中之亂，耿弇與劉秀相失，北走昌平，<span class="jiazhu">賢曰：昌平縣，屬上谷郡；今幽州縣；故城在縣東。</span>就其父況，因說況擊邯鄲。<span class="jiazhu">說，輸芮翻；下同。</span>時王郎遣將徇漁陽、上谷，急發其兵，北州疑惑，多欲從之。上谷功曹寇恂、門下掾閔業<span class="jiazhu">閔，姓也。魯有大夫閔馬父；孔子弟子有閔子騫。</span>說況曰：<span class="yinhao">「邯鄲拔起，<span class="jiazhu">賢曰：拔，猝也。</span>難可信向。大司馬，劉伯升母弟，尊賢下士，可以歸之。」</span><span class="jiazhu">下，遐稼翻。</span>況曰：<span class="yinhao">「邯鄲方盛，力不能獨拒，如何？」</span>對曰：<span class="yinhao">「今上谷完實，控弦萬騎，可以詳擇去就。恂請東約漁陽，齊心合衆，邯鄲不足圖也！」</span>況然之，遣恂東約彭寵，欲各發突騎二千匹、步兵千人詣大司馬秀。</p>
<p class="em2 strong" id="online_toc_59">安樂令吳漢、護軍蓋延、狐奴令王梁亦勸寵從秀，<span class="jiazhu">樂，音洛。蓋，古盍翻。狐奴縣，屬漁陽郡。</span>寵以爲然；而官屬皆欲附王郎，寵不能奪。漢出止外亭，<span class="jiazhu">外亭，城門外之亭也。</span>遇一儒生，召而食之，<span class="jiazhu">食，讀曰飤。</span>問以所聞。生言：<span class="yinhao">「大司馬劉公，所過爲郡縣所稱；邯鄲舉尊號者，實非劉氏。」</span>漢大喜，卽詐爲秀書，移檄漁陽，使生齎以詣寵，令具以所聞說之。<span class="jiazhu">說，輸芮翻。</span>會寇恂至，寵乃發步騎三千人，以吳漢行長史，與蓋延、王梁將之，南攻薊，殺王郎大將趙閎。</p>
<p class="em2 strong" id="online_toc_60">寇恂還，遂與上谷長史景丹及耿弇將兵俱南，與漁陽軍合，所過擊斬王郎大將、九卿、校尉以下，凡斬首三萬級，定涿郡、中山、鉅鹿、清河、河間凡二十二縣。前及廣阿，聞城中車騎甚衆，丹等勒兵問曰：<span class="yinhao">「此何兵？」</span>曰：<span class="yinhao">「大司馬劉公也。」</span>諸將喜，卽進至城下。城下初傳言二郡兵爲邯鄲來，<span class="jiazhu">爲，于僞翻；下同。</span>衆皆恐。劉秀自登西城樓勒兵問之；耿弇拜於城下，卽召入，具言發兵狀。秀乃悉召景丹等入，笑曰：<span class="yinhao">「邯鄲將帥數言我發漁陽、上谷兵，<span class="jiazhu">數，所角翻；下同。</span>吾聊應言『我亦發之』，<span class="jiazhu">賢曰：王郎將帥數云欲發二郡兵以拒光武，光武聊亦應云然，猶今兩軍相戲弄也。孔穎達曰：聊，且略之辭。</span>何意二郡良爲吾來！<span class="jiazhu"><span class="shu-ming">考異</span>曰：袁<span class="shu-ming">紀</span>作<span class="yinhao">「良牧爲吾來」</span>，今從<span class="shu-ming">景丹傳</span>。<span class="shu-ming">韻釋</span>：良，首也，信也。</span>方與士大夫共此功名耳。」</span>乃以景丹、寇恂、耿弇、蓋延、吳漢、王梁皆爲偏將軍，使還領其兵，加耿況、彭寵大將軍；封況、寵、丹、延皆爲列侯。</p>
<p class="em2 strong" id="online_toc_61">吳漢爲人，質厚少文，造次不能以辭自達，<span class="jiazhu">少，詩沼翻。朱子曰：造次，急遽苟且之時。造，七到翻。</span>然沈厚<span class="jiaozhusup">【章：十二行本「厚」作「勇」；乙十一行本同；孔本同；張校同。】</span>有智略，<span class="jiazhu">沈，持林翻。</span>鄧禹數薦之於秀，秀漸親重之。</p>
<p class="em2 strong" id="online_toc_62">更始遣尙書令謝躬率六將軍討王郎，不能下；秀至，與之合軍，東圍鉅鹿，月餘未下。王郎遣將攻信都，大姓馬寵等開門內之。更始遣兵攻破信都，秀使李忠還，行太守事。王郎遣將倪宏、劉奉率數萬人救鉅鹿，秀逆戰於南䜌，不利。<span class="jiazhu">賢曰：南䜌，縣名，屬鉅鹿郡；故城在今邢州柏人縣東北。<span class="shu-ming">左傳</span>：齊國夏伐晉，取欒，卽其地也。其後南徙，故加<span class="yinhao">「南」</span>；今謂之倫城，聲之轉也。杜佑曰：唐鉅鹿，漢南䜌地；漢鉅鹿縣，今平鄕也。䜌，音力全翻。</span>景丹等縱突騎擊之，宏等大敗。秀曰：<span class="yinhao">「吾聞突騎天下精兵，今見其戰，樂可言邪！」</span><span class="jiazhu">樂，音洛。</span></p>
<p class="em2 strong" id="online_toc_63">耿純言於秀曰：<span class="yinhao">「久守鉅鹿，士衆疲弊；不如及大兵精銳，進攻邯鄲，若王郎已誅，鉅鹿不戰自服矣。」</span>秀從之。夏，四月，留將軍鄧滿守鉅鹿；進軍邯鄲，連戰，破之，郎乃使其諫大夫杜威請降。威雅稱郎實成帝遺體，秀曰：<span class="yinhao">「設使成帝復生，<span class="jiazhu">復，扶又翻。</span>天下不可得，況詐子輿者乎！」</span>威請求萬戶侯，秀曰：<span class="yinhao">「顧得全身可矣！」</span>威怒而去。秀急攻之，二十餘日；五月，甲辰，郎少傅李立開門內漢兵，遂拔邯鄲。郎夜亡走，王霸追斬之。秀收郎文書，得吏民與郎交關謗毀者數千章；<span class="jiazhu">關，通也。</span>秀不省，<span class="jiazhu">省，悉井翻。</span>會諸將軍燒之，曰：<span class="yinhao">「令反側子自安！」</span><span class="jiazhu">賢曰：反側不安。<span class="shu-ming">詩</span>曰：展轉反側。</span></p>
<p class="em2 strong" id="online_toc_64">秀部分吏卒各隸諸軍，<span class="jiazhu">句絕。</span>士皆言願屬大樹將軍。大樹將軍者，偏將軍馮異也，爲人謙退不伐，敕吏士非交戰受敵，常行諸營之後。每所止舍，諸將並坐論功，異常獨屛樹下，<span class="jiazhu">屛，必郢翻，蔽也。坐樹下以自蔽也。</span>故軍中號曰<span class="yinhao">「大樹將軍」</span>。</p>
<p class="em2 strong" id="online_toc_65">護軍宛人朱祜言<span class="jiaozhusup">【章：十二行本「言」上有「從容」二字；乙十一行本同；孔本同。】</span>於秀曰：<span class="yinhao">「長安政亂，公有日角之相，此天命也！」</span><span class="jiazhu"><span class="shu-ming">考異</span>曰：范<span class="shu-ming">書</span>、袁<span class="shu-ming">紀</span><span class="yinhao">「朱祜」</span>皆作<span class="yinhao">「祐」</span>。按<span class="shu-ming">東觀記</span>，<span class="yinhao">「祜」</span>皆作<span class="yinhao">「福」</span>，避安帝諱。許愼<span class="shu-ming">說文</span>祜字無解，云上諱。然則祜名當作<span class="yinhao">「示」</span>旁古今之古，不當作左右之右也。<span class="jiaozhusup">【章：十二行本正作「祜」；乙十一行本同；孔本同；張校同，云廿九葉前三行同。】</span>相，息亮翻。</span>秀曰：<span class="yinhao">「召刺姦收護軍！」</span><span class="jiazhu">祜事伯升爲大司徒護軍；光武爲大司馬，復以爲護軍。<span class="shu-ming">百官表</span>：護軍都尉，秦官；平帝元始元年，更名護軍。</span>祜乃不敢復言。<span class="jiazhu">復，扶又翻；下同。</span></p>
<p class="em2 strong" id="online_toc_66">更始遣使立秀爲蕭王，<span class="jiazhu">賢曰：蕭縣，屬沛郡；今徐州縣也。</span>悉令罷兵，與諸將有功者詣行在所；<span class="jiazhu">蔡邕<span class="shu-ming">獨斷</span>曰：天子以四海爲家，故謂所居爲行在所。</span>遣苗曾爲幽州牧，韋順爲上谷太守，蔡充爲漁陽太守，並北之部。</p>
<p class="em2 strong" id="online_toc_67">蕭王居邯鄲宮，晝臥溫明殿，<span class="jiazhu">賢曰：趙王如意之殿也；故基在今洺州邯鄲縣內。<span class="shu-ming">水經註</span>：溫明殿在叢臺西。</span>耿弇入，造牀下請間，<span class="jiazhu">造，七到翻。</span>因說曰：<span class="yinhao">「吏士死傷者多，請歸上谷益兵。」</span>蕭王曰：<span class="yinhao">「王郎已破，河北略平，復用兵何爲？」</span><span class="jiazhu">復，扶又翻。</span>弇曰：<span class="yinhao">「王郎雖破，天下兵革乃始耳。今使者從西方來，欲罷兵，不可聽也。銅馬、赤眉之屬數十輩，輩數十百萬人，所向無前，聖公不能辦也，<span class="jiazhu">賢曰：辦，猶成也；音蒲莧翻。余據<span class="shu-ming">史記</span>，項梁曰：<span class="yinhao">「使公主某事不能辦。」</span>卽此意。今人謂了事爲辦事。</span>敗必不久。」</span>蕭王起坐曰：<span class="yinhao">「卿失言，我斬卿！」</span>弇曰：<span class="yinhao">「大王哀厚弇如父子，故敢披赤心。」</span>蕭王曰：<span class="yinhao">「我戲卿耳，何以言之？」</span>弇曰：<span class="yinhao">「百姓患苦王莽，復思劉氏，聞漢兵起，莫不歡喜，如去虎口得歸慈母。今更始爲天子，而諸將擅命於山東，貴戚縱橫於都內，<span class="jiazhu">橫，戶孟翻。都內，謂長安。</span>虜掠自恣，元元叩心，更思莽朝，<span class="jiazhu">朝，直遙翻。</span>是以知其必敗也。公功名已著，以義征伐，天下可傳檄而定也，天下至重，公可自取，毋令他姓得之！」</span>蕭王乃辭以河北未平，不就徵，始貳於更始。<span class="jiazhu">賢曰：貳，離異也。</span></p>
<p class="em2 strong" id="online_toc_68">是時，諸賊銅馬、大彤、高湖、重連、鐵脛、大槍、尤來、上江、青犢、五校、五幡、五樓、富平、獲索等各領部曲，衆合數百萬人，<span class="jiazhu">賢曰：諸賊或以山川土地爲名，或以軍容強盛爲號。銅馬賊帥東山荒禿、上淮況等，大彤渠帥樊重，尤來渠帥樊崇，五校賊帥高扈，檀鄕賊帥董次仲，五樓賊帥張文，富平賊帥徐少，獲索賊帥古師郎等，並見<span class="shu-ming">東觀記</span>。脛，形定翻。富平，縣名，屬平原郡；今棣州厭次縣。</span>所在寇掠。蕭王欲擊之，乃拜吳漢、耿弇俱爲大將軍，持節北發幽州十郡突騎；<span class="jiazhu">幽州十郡，涿郡、廣陽、代郡、上谷、漁陽、遼西、遼東、玄菟、樂浪郡是也。</span>苗曾聞之，陰敕諸郡不得應調。<span class="jiazhu">賢曰：調，發也。調，徒弔翻。</span>吳漢將二十騎先馳至無終，<span class="jiazhu">賢曰：無終，本山戎國也，無終，山名，因以爲國號；漢爲縣名，屬右北平，故城在今幽州漁陽縣。是時苗曾蓋治無終。</span>曾出迎於路，漢卽收曾，斬之。耿弇到上谷，亦收韋順、蔡充，斬之。北州震駭，於是悉發其兵。</p>
<p class="em2 strong" id="online_toc_69">秋，蕭王擊銅馬於鄡，<span class="jiazhu">賢曰：鄡，縣名，屬鉅鹿郡；故城在冀州鹿城縣東。鄡，音苦堯翻。</span>吳漢將突騎來會清陽，<span class="jiazhu">賢曰：清陽，縣名，屬清河郡；今貝州縣；故城在州西北。</span>士馬甚盛，漢悉上兵簿於莫府，<span class="jiazhu">賢曰：莫，大也。兵簿，軍士之名帳。上，時掌翻。</span>請所付與，不敢自私，王益重之。王以偏將軍沛國朱浮爲大將軍、幽州牧，使治薊城。銅馬食盡，夜遁，蕭王追擊於館陶，大破之。<span class="jiazhu">賢曰：館陶縣，屬魏郡；今魏州縣。</span>受降未盡，<span class="jiazhu">降，戶江翻；下同。</span>而高湖、重連從東南來，與銅馬餘衆合；蕭王復與大戰於蒲陽，悉破降之，<span class="jiazhu">賢曰：<span class="shu-ming">前書音義</span>曰：蒲陽山，蒲水所出，在今定州北平縣西北。余按此乃班<span class="shu-ming">書·地理志</span>中山曲逆縣下分註，非<span class="shu-ming">音義</span>也。復，扶又翻。</span>封其渠帥爲列侯。<span class="jiazhu">帥，所類翻。</span>諸將未能信賊，降者亦不自安；王知其意，敕令降者各歸營勒兵，自乘輕騎按行部陳。降者更相語曰：<span class="yinhao">「蕭王推赤心置人腹中，安得不投死乎！」</span><span class="jiazhu">賢曰：投死，猶言致死。余謂投，託也，託以死也。行，下孟翻。陳，讀曰陣。更，工衡翻。</span>由是皆服，悉以降人分配諸將，衆遂數十萬。赤眉別帥與青犢、上江、大彤、鐵脛、五幡十餘萬衆在射犬，<span class="jiazhu">賢曰：<span class="shu-ming">續漢志</span>，野王有射犬聚；故城在今懷州武德縣北。</span>蕭王引兵進擊，大破之；南徇河內，河內太守韓歆降。</p>
<p class="em2 strong" id="online_toc_70"><span class="yinwen">9</span>初，謝躬與蕭王共滅王郎，數與蕭王違戾，<span class="jiazhu">數，所角翻。</span>常欲襲蕭王，畏其兵強而止；雖俱在邯鄲，遂分城而處，<span class="jiazhu">處，昌呂翻。</span>然蕭王<span class="jiaozhusup">【章：十二行本「王」下有「每」字；乙十一行本同；孔本同。】</span>有以慰安之。躬勤於吏職，蕭王常稱之曰：<span class="yinhao">「謝尙書，眞吏也！」</span>故不自疑。其妻知之，常戒之曰：<span class="yinhao">「君與劉公積不相能，而信其虛談，終受制矣！」</span>躬不納。旣而躬率其兵數萬還屯於鄴。<span class="jiazhu">鄴縣，屬魏郡。</span>及蕭王南擊青犢，使躬邀擊尤來於隆慮山，<span class="jiazhu"><span class="shu-ming">地理志</span>：隆慮縣，屬河內郡。應劭曰：隆慮山，在縣北，避殤帝名，改曰林慮。師古曰：慮，音廬。</span>躬兵大敗。蕭王因躬在外，使吳漢與刺姦大將軍岑彭襲據鄴城。躬不知，輕騎還鄴，漢等收斬之，其衆悉降。</p>
<p class="em2 strong" id="online_toc_71"><span class="yinwen">10</span>更始遣枉<span class="jiaozhusup">【章：十二行本「枉」作「柱」；乙十一行本同；孔本同。】</span>功侯李<span class="jiaozhusup">【章：十二行本「李」作「張」；乙十一行本同；張校同。】</span>寶、益州刺史李忠將兵萬餘人徇蜀、漢；公孫述遣其弟恢擊寶、忠於綿竹，<span class="jiazhu">賢曰：綿竹，縣名，屬廣漢郡，今益州縣也；故城今在縣東。</span>大破走之。述遂自立爲蜀王，都成都，<span class="jiazhu">述先居臨邛，今徙成都。</span>民、夷皆附之。</p>
<p class="em2 strong" id="online_toc_72"><span class="yinwen">11</span>冬，更始遣中郎將歸德侯颯、大司馬護軍陳遵使匈奴，授單于漢舊制璽綬，<span class="jiazhu">王莽篡漢，易單于璽綬，事見三十七卷始建國二年。今復授之。颯，音立。璽，斯氏翻。綬，音受。</span>因送云、當餘親屬、貴人、從者還匈奴。<span class="jiazhu">天鳳五年，莽脅云、當至長安。莽敗，云、當亦死，所餘親屬、貴人、從者，今送還匈奴。從，才用翻。</span>單于輿驕，謂遵、颯曰：<span class="yinhao">「匈奴本與漢爲兄弟；匈奴中亂，<span class="jiazhu">師古曰：言中間之時也，讀如本字，又音竹仲翻。</span>孝宣皇帝輔立呼韓邪單于，故稱臣以尊漢。今漢亦大亂，爲王莽所篡，匈奴亦出兵擊莽，空其邊境，令天下騷動思漢；莽卒以敗而漢復興，亦我力也，當復尊我！」</span>遵與相牚拒，<span class="jiazhu">卒，子恤翻。復，扶又翻。師古曰：牚，謂支拄也，音人庚翻，又丑庚翻。</span>單于終持此言。</p>
<p class="em2 strong" id="online_toc_73"><span class="yinwen">12</span>赤眉樊崇等將兵入潁川，分其衆爲二部，崇與逢安爲一部，<span class="jiazhu"><span class="shu-ming">東觀記</span>曰：逢，音龐。</span>徐宣、謝祿、楊音爲一部。赤眉雖數戰勝，<span class="jiazhu">數，所角翻。</span>而疲弊厭兵，皆日夜愁泣，思欲東歸；崇等計議，慮衆東向必散，不如西攻長安。於是崇、安自武關，宣等從陸渾關<span class="jiazhu">賢曰：武關，在今商州上洛縣東。文穎曰：弘農析縣西百七十里有武關。<span class="shu-ming">前書</span>曰：陸渾縣有關，在今洛州伊闕縣西南。<span class="shu-ming">地理志</span>，陸渾縣屬弘農郡。師古曰：渾，音胡昆翻。</span>兩道俱入。更始使王匡、成丹與抗威將軍劉均等分據河東、弘農以拒之。</p>
<p class="em2 strong" id="online_toc_74"><span class="yinwen">13</span>蕭王將北徇燕、趙，度赤眉必破長安，<span class="jiazhu">度，徒洛翻。</span>又欲乘釁幷關中，而未知所寄，乃拜鄧禹爲前將軍，中分麾下精兵二萬人，遣西入關，令自選偏裨以下可與俱者。時朱鮪、李軼、田立、陳僑將兵號三十萬，<span class="jiazhu">僑，音喬。</span>與河南太守武勃共守洛陽；鮑永、田邑在幷州。蕭王以河內險要富實，<span class="jiazhu">河內，北有太行之險，南據河津之要。</span>欲擇諸將守河內者而難其人，<span class="jiazhu">賢曰：非其人不可，故難之。</span>問於鄧禹。鄧禹曰：<span class="yinhao">「寇恂文武備足，有牧人御衆之才，非此子莫可使也！」</span>乃拜恂河內太守，行大將軍事。<span class="jiazhu"><span class="shu-ming">考異</span>曰：袁<span class="shu-ming">紀</span>：<span class="yinhao">「鄧禹初見王於鄴，卽言欲據河內」</span>；至是又云：<span class="yinhao">「更始武陰王李軼據洛陽，尙書謝躬據鄴，各十餘萬衆；王患焉，將取河內以迫之，謂鄧禹曰：『卿言吾之有河內，猶高祖之有關中。關中非蕭何，誰能使一方晏然，高祖無西顧之憂！吳漢之能，卿舉之矣；復爲吾舉蕭何。』禹曰：『寇恂才兼文武，有御衆才，非恂莫可安河內也！』」</span>按世祖旣貳更始，先得河內、魏郡，因欲守之，以比關中，非本心造謀卽欲指取河內也。今依范<span class="shu-ming">書</span>爲定。</span>蕭王謂恂曰：<span class="yinhao">「昔高祖留蕭何關中，吾今委公以河內；當給足軍糧，率厲士馬，防遏他兵，勿令北渡而已！」</span>拜馮異爲孟津將軍，<span class="jiazhu">賢曰：孟，地名，古今以爲津；在河內郡河陽縣南門。</span>統魏郡、河內兵於河上，以拒洛陽。蕭王親送鄧禹至野王，禹旣西，蕭王乃復引兵而北。寇恂調糇糧，<span class="jiazhu">復，扶又翻。調，徒弔翻。糇，音侯，乾食也。</span>治器械以供軍；<span class="jiazhu">治，直之翻。</span>軍雖遠征，未嘗乏絕。</p>
<p class="em2 strong" id="online_toc_75"><span class="yinwen">14</span>隗崔、隗義謀叛歸天水；隗囂恐幷及禍，乃告之。更始誅崔、義，以囂爲御史大夫。<span class="jiazhu">武帝元鼎三年，置天水郡。<span class="shu-ming">秦州記</span>云：郡前湖水，冬夏無增減，因以名焉。</span></p>
<p class="em2 strong" id="online_toc_76"><span class="yinwen">15</span>梁王永據國起兵，招諸郡豪桀；沛人周建等並署爲將帥，攻下濟陰、山陽、沛、楚、淮陽、汝南，凡得二十八城。<span class="jiazhu">將，卽亮翻。帥，所類翻。濟，子禮翻。</span>又遣使拜西防賊帥山陽佼彊爲橫行將軍，<span class="jiazhu">賢曰：西防，縣名；故城在今宋州單父縣北。佼，音絞，姓也。周大夫原伯佼之後。<span class="shu-ming">姓譜</span>曰：春秋絞國，卽佼也，後改從<span class="yinhao">「人」</span>；漢有佼彊。杜佑曰：佼，音効。余考兩<span class="shu-ming">漢志</span>無西防縣。</span>東海賊帥董憲爲翼漢大將軍，琅邪賊帥張步爲輔漢大將軍，督青、徐二州，與之連兵，遂專據東方。</p>
<p class="em2 strong" id="online_toc_77"><span class="yinwen">16</span>邔人秦豐起兵於黎丘，攻得邔、宜城等十餘縣，有衆萬人，自號楚黎王。<span class="jiazhu">按王莽之末，秦豐已起兵矣。<span class="shu-ming">通鑑</span>書於上卷地皇二年。邔、宜城二縣，屬南郡。孟康曰：邔，音忌。師古曰：邔，音其。劉昭曰：邔有黎丘城。賢曰：習鑿齒<span class="shu-ming">襄陽記</span>曰：秦豐，黎丘鄕人。黎丘，楚地，故稱楚黎王。黎丘故城，在今襄州率道縣北。杜佑曰：襄州宜城縣，舊率道也。<span class="shu-ming">水經註</span>：黎丘在中廬縣西北，沔水逕其西。</span></p>
<p class="em2 strong" id="online_toc_78"><span class="yinwen">17</span>汝南田戎攻陷夷陵，<span class="jiazhu">賢曰：夷陵，縣名，屬南郡；有夷山，故曰夷陵；今峽州縣；故城在今縣西北。<span class="shu-ming">水經註</span>：吳改夷陵爲西陵。</span>自稱掃地大將軍；轉寇郡縣，衆數萬人。</p>
</div></body></html>