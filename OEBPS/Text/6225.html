<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第八十一・晉紀三・世祖武皇帝中</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="晉紀三">晉紀三</span></span></h1>
<p id="online_toc_0"><span class="jiazhu">起上章困敦<span class="biaozhusup" data-rel="">（庚子）</span>，盡著雍涒灘<span class="biaozhusup" data-rel="">（戊申）</span>，凡九年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="世祖武皇帝中">世祖武皇帝中</span></span></h5>
<div class="yeartoc" id="year_toc_280"><p class="strong" id="online_toc_1"><span class="section" id="title-3"><span data-head-description="世祖武皇帝中" data-head-level="h4" data-head-title="太康元年">太康元年</span></span><span class="biaozhusup" data-rel="">（庚子、二八○年）</span><span class="jiazhu">是年四月，改元。</span></p></div>
<p class="em2 strong" id="online_toc_2"><span class="yinwen">1</span>春，正月，吳大赦。</p>
<p class="em2 strong" id="online_toc_3"><span class="yinwen">2</span>杜預向江陵，王渾出橫江，攻吳鎭、戍，所向皆克。二月，戊午，王濬、唐彬擊破丹陽監盛紀。<span class="jiazhu">丹陽城在秭歸縣東八里，昔周武王封熊繹於荊丹陽之地，卽此，今謂之屈沱楚王城。</span>吳人於江磧要害之處，<span class="jiazhu">蹟，七逆翻。水渚有沙石曰磧。</span>並以鐵鎖橫截之；又作鐵錐，長丈餘，暗置江中，以逆拒舟艦。<span class="jiazhu">長，直亮翻。艦，戶黯翻。</span>濬作大筏數十，方百餘步，縛草爲人，被甲持仗，令善水者以筏先行，遇鐵錐，錐輒著筏而去。<span class="jiazhu">筏，音伐。被，皮義翻。著，陟略翻；後著手同。</span>又作大炬，長十餘丈，<span class="jiazhu">長，直亮翻。</span>大數十圍，灌以麻油，在船前，遇鎖，然炬燒之，須臾，融液斷絕，於是船無所礙。<span class="jiazhu">以人力設險，而不以人力守之，無益也。</span>庚申，濬克西陵，殺吳都督留憲等。壬戌，克荊門、夷道二城，<span class="jiazhu">荊門，在西陵之東，夷道之西。</span>殺夷道監陸晏。杜預遣牙門周旨等帥奇兵八百汎舟夜渡江，襲樂鄕，<span class="jiazhu">帥，讀曰率。</span>多張旗幟，起火巴山。<span class="jiazhu">巴山在今江陵府松滋縣，有巴復村。幟，昌志翻。</span>吳都督孫歆懼，與江陵督伍延書曰：<span class="yinhao">「北來諸軍，乃飛渡江也。」</span>旨等伏兵樂鄕城外，歆遣軍出拒王濬，大敗而還。旨等發伏兵隨歆軍而入，歆不覺，直至帳下，虜歆而還。乙丑，王濬擊殺吳水軍都督陸景。<span class="jiazhu"><span class="shu-ming">考異</span>曰：<span class="shu-ming">武紀</span>：<span class="yinhao">「壬戌，濬克夷道、樂鄕城，殺陸景。」</span><span class="shu-ming">陸抗傳</span>：<span class="yinhao">「壬戌，殺晏；癸亥，殺景。」</span><span class="shu-ming">王濬傳</span>：<span class="yinhao">「壬戌，克夷道，獲晏；乙丑，克樂鄕，獲景。」</span>今從<span class="shu-ming">濬傳</span>。</span>杜預進攻江陵，甲戌，克之，斬伍延。於是沅、湘以南，接于交、廣，州郡皆望風送印綬。<span class="jiazhu"><span class="shu-ming">水經</span>：沅水出牂柯且蘭縣東北，過臨沅縣，又東至長沙下雋縣西北入于江。湘水出零陵始安縣陽海山，東北過洮陽、泉陵、重安、酃、陰山、澧陵、臨湘、羅、下雋等縣，又北至巴丘山，入于江。沅，音元。</span>預杖節稱詔而綏撫之。凡所斬獲吳都督、監軍十四，牙門、郡守百二十餘人。胡奮克江安。<span class="jiazhu">江安，卽公安，吳南郡治焉。杜預旣定江南，改曰江安縣，爲南平郡治所。</span></p>
<p class="em2 strong" id="online_toc_4">乙亥，詔：<span class="yinhao">「王濬、唐彬旣定巴丘，與胡奮、王戎共平夏口、武昌，順流長騖，直造秣陵。<span class="jiazhu">夏，戶雅翻。造，七到翻；下徑造同。</span>杜預當鎭靜零、桂，懷輯衡陽。<span class="jiazhu">零陵、桂陽，漢古郡。衡陽，吳主亮太平二年分長沙西部都尉立。</span>大兵旣過，荊州南境固當傳檄而定。<span class="jiazhu">謂重鎭旣破，其餘當望風而靡也。</span>預等各分兵以益濬、彬，太尉充移屯項。」</span><span class="jiazhu">以荊州已定，不復使賈充南屯襄陽，移屯項爲諸軍節度。</span></p>
<p class="em2 strong" id="online_toc_5">王戎遣參軍襄陽羅尙、南陽劉喬將兵與王濬合攻武昌，吳江夏太守劉朗、督武昌諸軍虞昺皆降。<span class="jiazhu">夏，戶雅翻。降，戶江翻。</span>昺，翻之子也。</p>
<p class="em2 strong" id="online_toc_6">杜預與衆軍會議，或曰：<span class="yinhao">「百年之寇，未可盡克，方春水生，難於久駐，<span class="jiazhu"><span class="shu-ming">考異</span>曰：<span class="shu-ming">杜預傳</span>曰：<span class="yinhao">「今向暑，水潦方降，疾疫將起。」</span>按時未暑，今依<span class="shu-ming">三十國春秋</span>。</span>宜俟來冬，更爲大舉。」</span>預曰：<span class="yinhao">「昔樂毅藉濟西一戰以幷強齊，<span class="jiazhu">事見四卷周赧王三十一年。</span>今兵威已振，譬如破竹，數節之後，皆迎刃而解，無復著手處也。」</span><span class="jiazhu">復，扶又翻；下可復、所復同。著，陟略翻。</span>遂指授羣帥方略，徑造建業。<span class="jiazhu">帥，所類翻。</span></p>
<p class="em2 strong" id="online_toc_7">吳主聞王渾南下，使丞相張悌督丹陽太守沈瑩、護軍孫震、副軍師諸葛靚帥衆二萬渡江逆戰。<span class="jiazhu">靚，疾正翻。帥，讀曰率；下同。</span>至牛渚，沈瑩曰：<span class="yinhao">「晉治水軍於蜀久矣，<span class="jiazhu">治，直之翻。</span>上流諸軍，素無戒備，名將皆死，幼少當任，<span class="jiazhu">謂陸晏、陸景、留憲、孫歆等。</span>恐不能禦也。晉之水軍必至於此，宜畜衆力以待其來，與之一戰，若幸而勝之，江西自清。<span class="jiazhu">大江北流，自建業言之，歷陽、皖城皆爲江西。</span>今渡江與晉大軍戰，不幸而敗，則大事去矣！」</span>悌曰：<span class="yinhao">「吳之將亡，賢愚所知，非今日也。吾恐蜀兵至此，衆心駭懼，不可復整。<span class="jiazhu">復，扶又翻；下同。</span>及今渡江，猶可決戰。若其敗喪，<span class="jiazhu">喪，息浪翻。</span>同死社稷，無所復恨。若其克捷，北敵奔走，兵勢萬倍，便當乘勝南上，<span class="jiazhu">上，時掌翻。</span>逆之中道，不憂不破也。若如子計，恐士衆散盡，坐待敵到，君臣俱降，無一人死難者，不亦辱乎！」</span><span class="jiazhu">如悌之言，吳人至此，爲計窮矣。然悌之志節，亦可憐也。難，乃旦翻。</span></p>
<p class="em2 strong" id="online_toc_8">三月，悌等濟江，圍渾部將城陽都尉張喬於楊荷；<span class="jiazhu"><span class="shu-ming">水經註</span>：淮水自江夏平春縣北，東北流逕汝南城陽縣故城南。漢高帝十二年，封定侯奚竟爲侯國，王莽之新利也；魏置城陽郡。按干寶<span class="shu-ming">晉紀</span>，楊荷，橋名。今按<span class="shu-ming">水經註</span>之城陽郡，乃元魏所置，張喬蓋以渾部將領青州之城陽都尉也。</span>喬衆纔七千，閉栅請降。諸葛靚欲屠之，悌曰：<span class="yinhao">「強敵在前，不宜先事其小；且殺降不祥。」</span>靚曰：<span class="yinhao">「此屬以救兵未至，力少不敵，故且僞降以緩我，非眞伏也。<span class="jiazhu">降，戶江翻。伏，屈伏也。或曰：<span class="yinhao">「伏」</span>，當作<span class="yinhao">「服」</span>。</span>若捨之而前，必爲後患。」</span>悌不從，撫之而進。悌與揚州刺史汝南周浚，結陳相對，<span class="jiazhu">陳，讀曰陣。</span>沈瑩帥丹陽銳卒、刀楯五千，三衝晉兵，不動。<span class="jiazhu">楯，食尹翻。</span>瑩引退，其衆亂，將軍薛勝、蔣班因其亂而乘之，吳兵以次奔潰，將帥不能止，張喬自後擊之，大敗吳兵于版橋。<span class="jiazhu">敗，補邁翻。</span>諸葛靚帥數百人遁去，使過迎張悌，悌不肯去，靚自往牽之曰：<span class="yinhao">「存亡自有大數，非卿一人所支，柰何故自取死！」</span>悌垂涕曰：<span class="yinhao">「仲思，<span class="jiazhu">諸葛靚，字仲思。</span>今日是我死日也！且我爲兒童時，便爲卿家丞相所識拔，<span class="jiazhu">丞相，謂諸葛亮也。或曰：謂諸葛瑾。余謂張悌襄陽人，蓋亮在荊州，識之於童幼也。</span>常恐不得其死，負名賢知顧。今以身徇社稷，復何道邪！」</span><span class="jiazhu">道，言也。復，扶又翻。</span>靚再三牽之，不動，乃流淚放去，行百餘步，顧之，已爲晉兵所殺，幷斬孫震、沈瑩等七千八百級，吳人大震。</p>
<p class="em2 strong" id="online_toc_9">初，詔書使王濬下建平，受杜預節度，至建業，受王渾節度。預至江陵，謂諸將曰：<span class="yinhao">「若濬得建平，則順流長驅，威名已著，不宜令受制於我；若不能克，則無緣得施節度。」</span>濬至西陵，預與之書曰：<span class="yinhao">「足下旣摧其西藩，便當徑取建業，討累世之逋寇，釋吳人於塗炭，振旅還都，亦曠世一事也！」</span><span class="jiazhu">言歷世所曠見之事。</span>濬大悅，表陳預書。及張悌敗死，揚州別駕何惲<span class="jiazhu">惲，委粉翻。</span>謂周浚曰：<span class="yinhao">「張悌舉全吳精兵殄滅於此，吳之朝野莫不震懾。<span class="jiazhu">朝，直遙翻。懾，之涉翻。</span>今王龍驤旣破武昌，<span class="jiazhu">王濬爲龍驤將軍。驤，思將翻。</span>乘勝東下，所向輒克，土崩之勢見矣。<span class="jiazhu">見，賢遍翻。</span>謂宜速引兵渡江，直指建業，大軍猝至，奪其膽氣，可不戰禽也！」</span>浚善其謀，使白王渾。惲曰：<span class="yinhao">「渾闇於事機，而欲愼己免咎，必不我從。」</span>浚固使白之，渾果曰：<span class="yinhao">「受詔但令屯江北以抗吳軍，不使輕進，貴州雖武，豈能獨平江東乎！今者違命，勝不<span class="jiaozhusup">【張：「不」作「固」。】</span>足多，若其不勝，爲罪已重。且詔令龍驤受我節度，但當具君舟檝，一時俱濟耳。」</span>惲曰：<span class="yinhao">「龍驤克萬里之寇，以旣成之功來受節度，未之聞也。且明公爲上將，<span class="jiazhu">將，卽亮翻。</span>見可而進，豈得一一須詔令乎！<span class="jiazhu">須，待也。</span>今乘此渡江，十全必克，何疑何慮而淹留不進！此鄙州上下所以恨恨也。」</span><span class="jiazhu">此所謂恨恨，悵望不滿之意。</span>渾不聽。</p>
<p class="em2 strong" id="online_toc_10">王濬自武昌順流徑趣建業；<span class="jiazhu">趣，七喻翻。</span>吳主遣游擊將軍張象帥舟師萬人禦之，象衆望旗而降。濬兵甲滿江，旌旗燭天，威勢甚盛，吳人大懼。</p>
<p class="em2 strong" id="online_toc_11">吳主之嬖臣岑昏，以傾險諛佞，致位九列，<span class="jiazhu">九列，九卿也。</span>好興功役，<span class="jiazhu">好，呼到翻。</span>爲衆患苦。及晉兵將至，殿中親近數百人叩頭請於吳主曰：<span class="yinhao">「北軍日近而兵不舉刃，陛下將如之何？」</span>吳主曰：<span class="yinhao">「何故？」</span>對曰：<span class="yinhao">「正坐岑昏耳。」</span>吳主獨言：<span class="yinhao">「若爾，當以奴謝百姓！」</span><span class="jiazhu">獨言，謂其言止此耳。</span>衆因曰：<span class="yinhao">「唯！」</span><span class="jiazhu">唯，于癸翻，諾也。</span>遂並起收昏；吳主駱驛追止，<span class="jiazhu">駱驛，言相繼遣人不絕也。</span>已屠之矣。</p>
<p class="em2 strong" id="online_toc_12">陶濬將討郭馬，至武昌，聞晉兵大入，引兵東還。至建業，吳主引見，問水軍消息，<span class="jiazhu">見，賢遍翻。</span>對曰：<span class="yinhao">「蜀船皆小，<span class="jiazhu">陶濬蓋以尋常蜀船言之，諜候不明，亦可見矣。</span>今得二萬兵，乘大船以戰，自足破之。」</span>於是合衆，授濬節鉞。明日當發，其夜，衆悉逃潰。</p>
<p class="em2 strong" id="online_toc_13">時王渾、王濬及琅邪王伷皆臨近境，<span class="jiazhu">伷，音胄。</span>吳司徒何植、建威將軍孫晏<span class="jiazhu">漢光武命耿弇爲建威大將軍，建威之號自此始。</span>悉送印節詣渾降。吳主用光祿勳薛瑩、中書令胡沖等計，分遣使者奉書於渾、濬、伷以請降。又遺其羣臣，<span class="jiazhu">遺，于季翻。</span>深自咎責，且曰：<span class="yinhao">「今大晉平治四海，是英俊展節之秋，勿以移朝改朔，用損厥志。」</span><span class="jiazhu">治，直之翻。朝，直遙翻。</span>使者先送璽綬於琅邪王伷。壬寅，王濬舟師過三山，<span class="jiazhu">三山，在今建康府上元縣西南四十五里，又西卽江寧夾。陸游曰：三山磯在烈洲下。凡山臨江皆曰磯，三山，距金陵財五十餘里。</span>王渾遣信要濬蹔過論事，<span class="jiazhu">信，卽信使。要，讀曰邀。蹔，與暫同。</span>濬舉帆直指建業，報曰：<span class="yinhao">「風利，不得泊也。」</span>是日，濬戎卒八萬，方舟百里，<span class="jiazhu"><span class="shu-ming">詩</span>云：就其深矣，方之舟之。<span class="shu-ming">註</span>：方，泭也。舟，船也。<span class="shu-ming">爾雅</span>：方木置水曰泭，音夫。</span>鼓譟入于石頭，吳主晧面縛輿櫬，詣軍門降。濬解縛焚櫬，延請相見。<span class="jiazhu">櫬，初覲翻。</span>收其圖籍，克州四，郡四十三，戶五十二萬三千，兵二十三萬。<span class="jiazhu">吳有荊、揚、交、廣四州。漢獻帝興平二年，孫策始取江東，魏文帝黃初三年，吳王孫權始稱帝，傳四主，五十七年而亡。</span></p>
<p class="em2 strong" id="online_toc_14">朝廷聞吳已平，羣臣皆賀上壽，帝執爵流涕曰：<span class="yinhao">「此羊太傅之功也。」</span><span class="jiazhu"><span class="shu-ming">異義</span>：<span class="shu-ming">韓詩</span>，一升曰爵，爵，盡也，足也。羊祜，贈太傅。</span>票騎將軍孫秀不賀，<span class="jiazhu">孫秀來奔，見七十九卷泰始六年。票，匹妙翻。</span>南向流涕曰：<span class="yinhao">「昔討逆弱冠以一校尉創業，<span class="jiazhu">討逆，孫策也，起兵之初，袁術表爲懷義校尉。冠，古玩翻。</span>今後主舉江南而棄之，宗廟山陵，於此爲墟，悠悠蒼天，此何人哉！」</span><span class="jiazhu"><span class="shu-ming">詩·黍離</span>之辭。</span></p>
<p class="em2 strong" id="online_toc_15">吳之未下也，大臣皆以爲未可輕進，獨張華堅執以爲必克。賈充上表稱：<span class="yinhao">「吳地未可悉定，方夏，江、淮下濕，疾疫必起，宜召諸軍還，以爲後圖。雖腰斬張華不足以謝天下。」</span>帝曰：<span class="yinhao">「此是吾意，華但與吾同耳。」</span>荀勗復奏，宜如充表。帝不從。<span class="jiazhu">復，扶又翻。</span>杜預聞充奏乞罷兵，馳表固爭，使至轘轅而吳已降。<span class="jiazhu">使，疏吏翻。轘，音環。</span>充慚懼，詣闕請罪，帝撫而不問。</p>
<p class="em2 strong" id="online_toc_16">夏，四月，甲申，詔賜孫晧爵歸命侯。</p>
<p class="em2 strong" id="online_toc_17">乙酉，大赦，改元。<span class="jiazhu">改元太康，自此以前，係咸寧六年事。</span>大酺五日。<span class="jiazhu">酺，薄乎翻。</span>遣使者分詣荊、揚撫慰，吳牧、守已下皆不更易；<span class="jiazhu">守，式又翻。更，工衡翻。</span>除其苛政，悉從簡易。<span class="jiaozhusup">【章：甲十一行本「易」下有「吳人大悅」四字；乙十一行本同；孔本同；張校同；退齋校同。】</span><span class="jiazhu">易，以豉翻。</span></p>
<p class="em2 strong" id="online_toc_18">滕脩討郭馬未克，<span class="jiazhu">去年吳主晧遣滕脩討郭馬。</span>聞晉伐吳，帥衆赴難，<span class="jiazhu">帥，讀曰率。難，乃旦翻。</span>至巴丘，聞吳亡，縞素流涕，還，與廣州刺史閭豐、<span class="jiazhu">閭，姓；豐，名。此與後魏閭大肥不同所自出，閭大肥出於柔然郁久閭氏；<span class="shu-ming">左傳</span>，楚平王之子啓，字子閭，其後以爲氏。</span>蒼梧太守王毅各送印綬請降。孫晧遣陶璜之子融持手書諭璜，璜流涕數日，亦送印綬降。帝皆復其本職。<span class="jiazhu">綬，音受。</span></p>
<p class="em2 strong" id="online_toc_19">王濬之東下也，吳城戍皆望風款附，獨建平太守吾彥嬰城不下，聞吳亡，乃降。帝以彥爲金城太守。</p>
<p class="em2 strong" id="online_toc_20">初，朝廷尊寵孫秀、孫楷，<span class="jiazhu">楷降見上卷咸寧二年。</span>欲以招來吳人。及吳亡，降秀爲伏波將軍，楷爲度遼將軍。</p>
<p class="em2 strong" id="online_toc_21">琅邪王伷遣使送孫晧及其宗族詣洛陽。五月，丁亥朔，晧至，<span class="jiazhu"><span class="shu-ming">考異</span>曰：<span class="shu-ming">吳志·晧傳</span>：<span class="yinhao">「天紀四年，三月，丙寅，殺岑昏。戊辰，陶濬從武昌還。壬申，王濬到，受晧降。五月，丁亥，集于京邑。四月，甲申，封歸命侯。」</span><span class="shu-ming">晉武紀</span>：<span class="yinhao">「太康元年，二月，王濬等破武昌，王渾斬張悌。三月，壬申，濬下石頭，晧降。乙酉，大赦，改元。四月，遣朱震等慰撫。五月，辛亥，封歸命侯。丙寅，引晧升殿。庚午，詔士卒六十歸家。庚辰，以濬爲輔國將軍。」</span><span class="shu-ming">王濬傳</span>：<span class="yinhao">「二月，庚申，克西陵，」</span>又云：<span class="yinhao">「壬寅，濬入石頭，」</span>而無月。又上書曰：<span class="yinhao">「臣十四日至牛渚，十五日至秣陵。」</span>亦無月。又曰：<span class="yinhao">「去二月武昌失守，晧左右皆得寶散走。」</span><span class="shu-ming">三十國春秋</span>：<span class="yinhao">「四月，甲子，王渾斬張悌。丙寅，殺岑昏，與何楨書。庚午，送降書。壬申，濬入石頭。甲申，封歸命侯。五月，丁亥，至洛陽。」</span><span class="shu-ming">晉春秋</span>略與之同。按<span class="shu-ming">長曆</span>，去年閏七月，今年二月戊午朔，三月戊子朔，四月丁巳朔，五月丁亥朔，六月丙辰朔。然則三月無戊辰、丙寅、壬申，五月無庚午、庚辰，與<span class="shu-ming">吳志</span>、<span class="shu-ming">晉書</span>不合。若依<span class="shu-ming">三十國春秋</span>，月日雖合，然二月武昌失守，晧左右離散，不容四月十六日王濬乃至秣陵而晧降。又，晧以四月十六日降，舉家西上，至五月一日未能至洛。今事之先後並依<span class="shu-ming">吳志</span>、<span class="shu-ming">晉書</span>，但削去其日之不與<span class="shu-ming">曆</span>合者。</span>與其太子瑾等泥頭面縛，詣東陽門。<span class="jiazhu"><span class="shu-ming">晉志</span>：洛陽城東有建春、東陽、清明三門。泥頭者，以泥塗其首也。瑾，渠吝翻。</span>詔遣謁者解其縛，賜衣服、車乘、田三十頃，歲給錢榖、綿絹甚厚。<span class="jiazhu">武王伐紂，斬其首，懸於太白之旗。如孫晧之凶暴，斬之以謝吳人可也。乘，繩證翻。</span>拜瑾爲中郎，諸子爲王者皆爲郎中。吳之舊望，隨才擢敍。孫氏將吏渡江者復十年，百姓復二十年。<span class="jiazhu">將，卽亮翻。復，方目翻。</span></p>
<p class="em2 strong" id="online_toc_22">庚寅，帝臨軒，大會文武有位及四方使者，國子學生皆預焉。引見歸命侯晧及吳降人。晧登殿稽顙。<span class="jiazhu">見，賢遍翻。稽顙，周之喪拜。顙，額也。稽顙，額觸地無容。稽，音啓。</span>帝謂晧曰：<span class="yinhao">「朕設此座以待卿久矣。」</span>晧曰：<span class="yinhao">「臣於南方，亦設此座以待陛下。」</span>賈充謂晧曰：<span class="yinhao">「聞君在南方鑿人目，剝人面皮，此何等刑也？」</span>晧曰：<span class="yinhao">「人臣有弒其君及姦回不忠者，則加此刑耳。」</span><span class="jiazhu">斥充世受魏恩而姦回附晉，弒高貴鄕公也。</span>充默然甚愧，而晧頻色無怍。<span class="jiazhu">怍，疾各翻，慙也。</span></p>
<p class="em2 strong" id="online_toc_23">帝從容問散騎常侍薛瑩，孫晧所以亡，對曰：<span class="yinhao">「晧昵近小人，<span class="jiazhu">從，千容翻。近，其靳翻。</span>刑罰放濫，大臣諸將，人不自保，此其所以亡也。」</span>他日，又問吾彥，對曰：<span class="yinhao">「吳主英俊，宰輔賢明。」</span>帝笑曰：<span class="yinhao">「若是，何故亡？」</span>彥曰：<span class="yinhao">「天祿永終，曆數有屬，故爲陛下禽耳。」</span>帝善之。<span class="jiazhu">有學而無識，此薛瑩所以不及吾彥也。屬，之欲翻。</span></p>
<p class="em2 strong" id="online_toc_24">王濬之入建業也，其明日，王渾乃濟江，以濬不待己至，先受孫晧降，意甚愧忿，將攻濬。何攀勸濬送晧與渾，由是事得解。何惲以渾與濬爭功，與周浚牋曰：<span class="yinhao">「<span class="shu-ming">書</span>貴克讓，<span class="shu-ming">易</span>大謙光。<span class="jiazhu"><span class="shu-ming">書</span>曰：允恭克讓。<span class="shu-ming">易</span>曰：謙尊而光。</span>前破張悌，吳人失氣，龍驤因之，陷其區宇。論其前後，我實緩師，旣失機會，不及於事，而今方競其功；<span class="jiazhu">競，爭也。</span>彼旣不吞聲，將虧雍穆之弘，興矜爭之鄙，<span class="jiazhu">雍穆，和也。<span class="shu-ming">書</span>曰：汝惟不矜，天下莫與汝爭能。</span>斯實愚情之所不取也。」</span>浚得牋，卽諫止渾。渾不納，表濬違詔不受節度，誣以罪狀。渾子濟，尙常山公主，<span class="jiazhu">公主，帝女也。</span>宗黨強盛。有司奏請檻車徵濬，帝弗許，但以詔書責讓濬以不從渾命，違制昧利。濬上書自理曰：<span class="yinhao">「前被詔書，令臣直造秣陵，<span class="jiazhu">被，皮義翻；下同。造，七到翻；下同。</span>又令受太尉充節度。臣以十五日至三山，見渾軍在北岸，遣書邀臣；臣水軍風發，<span class="jiaozhusup">【章：甲十一行本「發」下有「乘勢」二字；乙十一行本同；孔本同；張校同；退齋校同。】</span>徑造賊城，無緣廻船過渾。<span class="jiazhu">過，工禾翻。</span>臣以日中至秣陵，暮乃被渾所下當受節度之符，<span class="jiazhu">被，皮義翻。下，遐稼翻。</span>欲令臣明十六日悉將所領還圍石頭，<span class="jiazhu">十六日者，十五之明日，故曰明十六日。將，卽亮翻。</span>又索蜀兵及鎭南諸軍人名定見。<span class="jiazhu">鎭南諸軍，杜預所統，蓋分以隨濬東下者也。定見，謂軍人在行定數。索，山客縣。</span>臣以爲晧已來降，無緣空圍石頭；又，兵人定見，不可倉猝得就，皆非當今之急，不可承用，非敢忽棄明制也。晧衆叛親離，匹夫獨坐，雀鼠貪生，苟乞一活耳；而江北諸軍不知虛實，不早縛取，自爲小誤。臣至便得，更見怨恚，<span class="jiazhu">恚，於避翻。</span>並云守賊百日，而令他人得之。臣愚以爲事君之道，苟利社稷，死生以之。若其顧嫌疑以避咎責，此是人臣不忠之利，實非明主社稷之福也！」</span>渾又騰周浚書云：<span class="yinhao">「濬軍得吳寶物。」</span><span class="jiazhu">騰其書，使上聞。</span>又云：<span class="yinhao">「濬牙門將李高放火燒晧僞宮。」</span>濬復表曰：<span class="jiazhu">復，扶又翻。</span><span class="yinhao">「臣孤根獨立，結恨強宗。夫犯上干主，其罪可救；乖忤貴臣，禍在不測。<span class="jiazhu">忤，五故翻。</span>僞中郎將孔攄說：去二月武昌失守，水軍行至，<span class="jiazhu">二月已過，故云去二月。行至，猶言行將至也。攄，抽居翻。</span>晧按行石頭還，<span class="jiazhu">行，下孟翻。</span>左右人皆跳刀大呼<span class="jiazhu">楊正衡曰：跳，大么翻。呼，火故翻。</span>云：『要當爲陛下一死戰決之，』<span class="jiazhu">爲，于僞翻。</span>晧意大喜，意必能然，便盡出金寶以賜與之。小人無狀，得便馳走。晧懼，乃圖降首。<span class="jiazhu">首，式救翻。</span>降使適去，<span class="jiazhu">降，戶江翻。使，疏吏翻。</span>左右劫奪財物，略取妻妾，放火燒宮。晧逃身竄首，恐不脫死。臣至，遣參軍主者救斷其火耳。<span class="jiazhu">斷，丁管翻。</span>周浚先入晧宮，渾又先登晧舟，臣之入觀，皆在其後。晧宮之中，乃無席可坐，若有遺寶，則浚與渾先得之矣。浚等云臣屯聚蜀人，不時送晧，欲有反狀。又恐動吳人，言臣皆當誅殺，取其妻子，冀其作亂，得騁私忿。<span class="jiazhu">騁，丑郢翻。</span>謀反大逆，尙以見加，其餘謗𠴲，<span class="jiazhu">𠴲，語相惡也，音達合翻。</span>故其宜耳。今年平吳，誠爲大慶；於臣之身，更受咎累。」</span><span class="jiazhu">累，力瑞翻。</span>濬至京師，有司奏<span class="yinhao">「濬違詔，大不敬，請付廷尉科罪。」</span>詔不許。<span class="jiazhu">科，斷也。</span>又奏濬赦後燒賊船百三十五艘，輒敕付廷尉禁推。<span class="jiazhu">此皆王渾親黨使爲之。艘，蘇刀翻。</span>詔勿推。</p>
<p class="em2 strong" id="online_toc_25">渾、濬爭功不已，帝命守廷尉廣陵劉頌校其事，以渾爲上功，濬爲中功。帝以頌折法失理，<span class="jiazhu">折法，猶折獄之折。折，斷也。</span>左遷京兆太守。<span class="jiazhu">魏文帝受禪，改京兆尹爲太守，夷於列郡。</span></p>
<p class="em2 strong" id="online_toc_26">庚辰，增賈充邑八千戶；以王濬爲輔國大將軍，封襄陽縣侯；杜預爲當陽縣侯；王戎爲安豐縣侯；封琅邪王伷二子爲亭侯；增京陵侯王渾邑八千戶，進爵爲公；尙書關內侯張華進封廣武縣侯，增邑萬戶；<span class="jiazhu">王渾除京陵舊食邑之外，增八千戶，張華則增廣武侯邑爲萬戶。</span>荀勗以專典詔命功，封一子爲亭侯；<span class="jiazhu">勗爲中書監，專典詔命。</span>其餘諸將及公卿以下，賞賜各有差。帝以平吳功，策告羊祜廟，乃封其夫人夏侯氏爲萬歲鄕君，食邑五千戶。<span class="jiazhu">夏，戶雅翻。</span></p>
<p class="em2 strong" id="online_toc_27">王濬自以功大，而爲渾父子及黨與所挫抑，每進見，<span class="jiazhu">見，賢遍翻。</span>陳其攻伐之勞及見枉之狀，或不勝忿憤，徑出不辭；帝每容恕之。<span class="jiazhu">晉武之量，弘於隋文。勝，音升。</span>益州護軍范通謂濬曰：<span class="yinhao">「卿功則美矣，然恨所以居美者未盡善也。卿旋旆之日，角巾私第，<span class="jiazhu"><span class="shu-ming">晉志</span>曰：巾以葛爲之，形如幍而橫著之，古者尊卑共服之。余謂幅巾以橫幅爲之，角巾則巾之有角者。郭林宗遇雨，巾一角墊，則角巾也。</span>口不言平吳之事；若有問者，則曰：『聖人<span class="jiaozhusup">【張：「人」作「主」。】</span>之德，羣帥之力，老夫何力之有！』此藺生所以屈廉頗也，<span class="jiazhu">事見四卷周赧王三十六年。帥，所類翻。</span>王渾能無愧乎！」</span>濬曰：<span class="yinhao">「吾始懲鄧艾之事，<span class="jiazhu">鄧艾之死，以鍾會所蔽，艾情不得上通也。</span>懼禍及身，不得無言；其終不能遣諸胸中，是吾褊也。」</span><span class="jiazhu">自知數陳其功及爲渾所枉爲褊。褊，補辨翻。</span>時人咸以濬功重報輕，爲之憤邑；<span class="jiazhu">爲，于僞翻。</span>博士秦秀等並上表訟濬之屈，帝乃遷濬鎭軍大將軍。<span class="jiazhu"><span class="shu-ming">考異</span>曰：<span class="shu-ming">濬傳</span>云：<span class="yinhao">「領步兵校尉，舊校唯五，置此營自濬始也。」</span>按<span class="shu-ming">職官志</span>：<span class="yinhao">「屯騎、步兵、長水、越騎、射聲校尉，是爲五校，並漢官也。」</span>然則步兵之名，非自濬始。<span class="shu-ming">武帝紀</span>：<span class="yinhao">「是年六月，丁丑，初置翊軍校尉官，」</span>疑濬所領者翊軍也。</span>王渾嘗詣濬，濬嚴設備衞，然後見之。<span class="jiazhu">周勃就國，絳及河東吏至，常令家人被甲持兵以見之，亦猶王濬之嚴設備衞以見王渾也。此二人者，力足以定天下之難，智足以取一國，而其所以包周身之防乃爾，可笑也哉！</span></p>
<p class="em2 strong" id="online_toc_28">杜預還襄陽，以爲天下雖安，忘戰必危，乃勤於講武，申嚴戍守。又引滍、淯水以浸田萬餘頃，<span class="jiazhu"><span class="shu-ming">水經註</span>：滍水出南陽魯山縣西堯山，東逕犨縣，又東南逕昆陽縣，又東北逕潁川定陵縣，東入于汝。淯水出弘農盧氏縣攻離山，東南逕南陽西鄂縣、宛縣而屈，南過淯陽縣，又南過新野縣，西過鄧縣，南入于沔。滍，音丈几翻。淯，音育。</span>開揚口通零、桂之漕，<span class="jiazhu"><span class="shu-ming">水經註</span>：揚水上承江陵縣赤湖，東北流逕郢城南，又東北與三湖水會。三湖者，合爲一水，東通荒谷，東岸有冶父城。<span class="shu-ming">春秋傳</span>曰：<span class="yinhao">「莫敖縊于荒谷，羣帥囚於冶父，」</span>謂此處也。春夏水盛，則南通大江，否則南迄江隄。揚水又東入華容縣，又東北與柞溪水合；又北逕竟陵縣，又北注于沔，謂之揚口。<span class="shu-ming">預傳</span>曰：舊水道惟沔、漢達江陵千數百里，北無通路，預乃開揚口，起夏水，達巴陵千餘里，內瀉長江之險，外通零、桂之漕。杜佑曰：夏水、揚口，在今江陵郡江陵縣界。</span>公私賴之。預身不跨馬，射不穿札，<span class="jiazhu">札，甲札也。<span class="shu-ming">左傳</span>：潘尫之黨與養由基蹲甲而射之，徹七札焉。</span>而用兵制勝，諸將莫及。預在鎭，數餉遺洛中貴要，<span class="jiazhu">數，所角翻。遺，于季翻。</span>或問其故，預曰：<span class="yinhao">「吾但恐爲害，不求益也。」</span></p>
<p class="em2 strong" id="online_toc_29">王渾遷征東大將軍，復鎭壽陽。</p>
<p class="em2 strong" id="online_toc_30">諸葛靚逃竄不出。<span class="jiazhu">靚入吳見七十七卷魏高貴鄕公甘露二年。</span>帝與靚有舊，靚姊爲琅邪王妃，<span class="jiazhu">琅邪王伷。</span>帝知靚在姊間，因就見焉。靚逃于廁，帝又逼見之，謂曰：<span class="yinhao">「不謂今日復得相見！」</span>靚流涕曰：<span class="yinhao">「臣不能漆身皮面，<span class="jiazhu">自謂不能如豫讓、聶政也。</span>復覩聖顏，誠爲慙恨！」</span>詔以爲侍中；固辭不拜，歸于鄕里，終身不向朝廷而坐。<span class="jiazhu">諸葛氏之子皆有志節。</span></p>
<p class="em2 strong" id="online_toc_31"><span class="yinwen">3</span>六月，復封丹水侯睦爲高陽王。<span class="jiazhu">睦貶爵見上卷咸寧三年。</span></p>
<p class="em2 strong" id="online_toc_32"><span class="yinwen">4</span>秋，八月，己未，封皇弟延祚爲樂平王，尋薨。</p>
<p class="em2 strong" id="online_toc_33"><span class="yinwen">5</span>九月，庚寅，賈充等以天下一統，屢請封禪；帝不許。</p>
<p class="em2 strong" id="online_toc_34"><span class="yinwen">6</span>冬，十月，前將軍青州刺史淮南胡威卒。<span class="jiazhu">帝以左、右、前、後四將軍爲四軍。</span>威爲尙書，嘗諫時政之寬。帝曰：<span class="yinhao">「尙書郎以下，吾無所假借。」</span>威曰：<span class="yinhao">「臣之所陳，豈在丞、郎、令史，正謂如臣等輩，始可以肅化明法耳！」</span><span class="jiazhu">威，質之子也。</span></p>
<p class="em2 strong" id="online_toc_35"><span class="yinwen">7</span>是歲，以司隸所統郡置司州，凡州十九，<span class="jiazhu"><span class="shu-ming">考異</span>曰：<span class="shu-ming">宋書·州郡志</span>云：<span class="yinhao">「太康元年，天下一統，凡十六州，後又分雍、梁爲秦，分荊、揚爲江，分益爲寧，分幽爲平，而爲二十矣。」</span>按杜佑<span class="shu-ming">通典</span>：<span class="yinhao">「平吳，分十九州：司、兗、豫、冀、幷、青、徐、荊、揚、涼、雍、秦、益、梁、寧、幽、平、交、廣。」</span>今從之。杜佑曰：司州治洛陽。兗治廩丘，今濮陽郡雷澤縣。豫治項，今淮陽郡項城縣。冀治房子，今趙郡縣。幷治晉陽。青治臨菑。徐治彭城。荊初治襄陽，後治江陵。揚治壽春，後治建業。涼治武威。分三輔爲雍，治京兆。分隴山之西爲秦，治上邽。益治成都。分巴、漢之地爲梁，治南鄭。分雲南爲寧，治雲南。幽治涿。分遼東爲平，治昌黎。交治龍編。分合浦之北爲廣，治番禺。</span>郡國一百七十三，戶二百四十五萬九千八百四十。</p>
<p class="em2 strong" id="online_toc_36"><span class="yinwen">8</span>詔曰：<span class="yinhao">「昔自漢末，四海分崩，刺史內親民事，外領兵馬。今天下爲一，當韜戢干戈，刺史分職，皆如漢氏故事；<span class="jiazhu">察舉郡縣長吏而已。</span>悉去州郡兵，大郡置武吏百人，小郡五十人。」</span>交州牧陶璜上言：<span class="yinhao">「交、廣東西數千里，<span class="jiazhu">交州統合浦、交趾、新昌、武平、九眞、九德、日南。廣州統南海、臨賀、始安、始興、蒼梧、鬱林、桂林、高興、寧浦郡。去，羌呂翻；下宜去同。</span>不賓屬者六萬餘戶，至於服從官役，纔五千餘家。二州脣齒，唯兵是鎭。又，寧州諸夷，接據上流，水陸並通，<span class="jiazhu">僕水、葉榆水、勞水、橋水皆出寧州界，入交、廣界。又霍弋自寧州遣楊稷等經略交、廣，是水陸並通也。</span>州兵未宜約損，以示單虛。」</span>僕射山濤亦言<span class="yinhao">「不宜去州郡武備」</span>；<span class="jiazhu"><span class="shu-ming">考異</span>曰：<span class="shu-ming">濤傳</span>云<span class="yinhao">「與盧欽論之」</span>。按欽，咸寧四年三月已卒。</span>帝不聽。及永寧以後，盜賊羣起，州郡無備，不能禽制，天下遂大亂，如濤所言。然其後刺史復兼兵民之政，州鎭愈重矣。</p>
<p class="em2 strong" id="online_toc_37"><span class="yinwen">9</span>漢、魏以來，羌、胡、鮮卑降者，<span class="jiazhu">降，戶江翻。</span>多處之塞內諸郡。其後數因忿恨，殺害長吏，漸爲民患。侍御史西河郭欽上疏曰：<span class="yinhao">「戎狄強獷，<span class="jiazhu">處，昌呂翻。獷，古猛翻，粗惡貌。</span>歷古爲患。魏初民少，<span class="jiazhu">少，詩沼翻。</span>西北諸郡，皆爲戎居，內及京兆、魏郡、弘農，往往有之。今雖服從，若百年之後有風塵之警，胡騎自平陽、上黨不三日而至孟津，北地、西河、太原、馮翊、安定、上郡盡爲狄庭矣。宜及平吳之威，謀臣猛將之略，漸徙內郡雜胡於邊地，峻四夷出入之防，明先王荒服之制，<span class="jiazhu"><span class="shu-ming">禹貢</span>：五服相距方五千里，荒服內距甸服二千里。</span>此萬世之長策也。」</span>帝不聽。<span class="jiazhu">爲後諸胡亂華張本。</span></p>
<div class="yeartoc" id="year_toc_281"><p class="strong" id="online_toc_38"><span class="section" id="title-4"><span data-head-description="世祖武皇帝中" data-head-level="h4" data-head-title="太康二年">二年</span></span><span class="biaozhusup" data-rel="">（辛丑、二八一年）</span></p></div>
<p class="em2 strong" id="online_toc_39"><span class="yinwen">1</span>春，三月，詔選孫晧宮人五千人入宮。帝旣平吳，頗事遊宴，怠於政事，掖庭殆將萬人。常乘羊車，<span class="jiazhu"><span class="shu-ming">晉志</span>曰：羊車，一名輦車，上如軺，伏兔箱，漆畫輪軛。</span>恣其所之，至便宴寢；宮人競以竹葉插戶，鹽汁灑地，以引帝車。<span class="jiazhu">羊嗜竹葉而喜鹹，故以二者引帝車。</span>而后父楊駿及弟珧、濟始用事，<span class="jiazhu">珧，余招翻。</span>交通請謁，勢傾內外，時人謂之三楊，舊臣多被疏退。山濤數有規諷，<span class="jiazhu">數，所角翻；下同。</span>帝雖知而不能改。</p>
<p class="em2 strong" id="online_toc_40"><span class="yinwen">2</span>初，鮮卑莫護跋始自塞外入居遼西棘城之北，<span class="jiazhu">棘城在昌黎縣界，是後慕容氏置棘城縣。拓跋魏太武眞君八年，併棘城入昌黎郡龍城縣。<span class="shu-ming">載記</span>曰：莫護跋從宣帝伐公孫氏有功，拜率義王，始建國于棘城之北。</span>號曰慕容部。<span class="jiazhu"><span class="shu-ming">魏書</span>曰：漢桓帝時，鮮卑檀石槐分其地爲東、中、西三部，中部大人曰柯最、闕居、慕容等，爲大帥，是則慕容部之始也。<span class="shu-ming">載記</span>曰：莫護跋國于棘城之北，時燕、代多冠步搖冠，莫護跋見而好之，乃斂髮襲冠，諸部因呼之爲<span class="yinhao">「步搖」</span>，其後音訛，遂爲慕容。或云：慕二儀之德，繼三光之容，遂以慕容爲氏。余謂步搖之說誕；或云之說，慕容氏旣得中國，其臣子從而爲之辭。</span>莫護跋生木延，木延生涉歸，遷於遼東之北，世附中國，數從征討有功，拜大單于。<span class="jiazhu">單，音蟬。</span>冬，十月，涉歸始寇昌黎。<span class="jiazhu">昌黎，漢之交黎縣，屬遼西郡，東漢屬遼東屬國都尉。魏正始五年，鮮卑內附，復置遼東屬國，立昌黎縣以居之，後立昌黎郡。慕容氏始此。<span class="shu-ming">考異</span>曰：<span class="shu-ming">帝紀</span>云<span class="yinhao">「慕容廆」</span>，按范亨<span class="shu-ming">燕書·武宣紀</span>：<span class="yinhao">「廆，泰始五年生，年十五，父單于涉歸卒，」</span>太康四年也。此年入寇，當是涉歸。</span></p>
<p class="em2 strong" id="online_toc_41"><span class="yinwen">3</span>十一月，壬寅，高平武公陳騫薨。<span class="jiazhu"><span class="shu-ming">考異</span>曰：<span class="shu-ming">帝紀</span>云<span class="yinhao">「大司馬」</span>。按騫以咸寧三年辭位，以高平公還第。</span></p>
<p class="em2 strong" id="online_toc_42"><span class="yinwen">4</span>是歲，揚州刺史周浚移鎭秣陵。<span class="jiazhu">魏揚州治壽春，晉平吳，乃移治秣陵。揚者，江南之氣躁勁，厥性輕揚。亦曰：州界多水，水波揚也。統丹楊、宣城、淮南、廬陵、廬江、毗陵、吳、吳興、會稽、東陽、新安、臨海、建安、晉安、豫章、臨川、鄱陽、南康，凡十八郡。</span>吳民之未服者，屢爲寇亂，浚皆討平之；賓禮故老，搜求俊乂，威惠並行，吳人悅服。</p>
<div class="yeartoc" id="year_toc_282"><p class="strong" id="online_toc_43"><span class="section" id="title-5"><span data-head-description="世祖武皇帝中" data-head-level="h4" data-head-title="太康三年">三年</span></span><span class="biaozhusup" data-rel="">（壬寅、二八二年）</span></p></div>
<p class="em2 strong" id="online_toc_44"><span class="yinwen">1</span>春，正月，丁丑朔，帝親祀南郊。禮畢，喟然問司隸校尉劉毅曰：<span class="yinhao">「朕可方漢之何帝？」</span>對曰：<span class="yinhao">「桓、靈。」</span>帝曰：<span class="yinhao">「何至於此？」</span>對曰：<span class="yinhao">「桓、靈賣官錢入官庫，陛下賣官錢入私門，以此言之，殆不如也。」</span>帝大笑曰：<span class="yinhao">「桓、靈之世，不聞此言，今朕有直臣，固爲勝之。」</span><span class="jiazhu"><span class="shu-ming">考異</span>曰：<span class="shu-ming">地理志</span>：<span class="yinhao">「太康元年，省司隸，置司州。」</span><span class="shu-ming">毅傳</span>：<span class="yinhao">「毅爲司隸校尉，帝嘗南郊，禮畢，問毅，」</span>而無年月。<span class="shu-ming">晉春秋</span>問毅在此月，而不言毅官。按<span class="shu-ming">毅傳</span>，<span class="yinhao">「六年，自司隸遷左僕射，」</span>或者此年尙未改爲司州也，今從<span class="shu-ming">毅傳</span>。</span></p>
<p class="em2 strong" id="online_toc_45">毅爲司隸，糾繩豪貴，無所顧忌。<span class="jiazhu">繩，彈正也。糾，督也。</span>皇太子鼓吹入東掖門，<span class="jiazhu">臣子至宮掖門，屛儀導，下車而入。太子鼓吹入掖門爲不敬。吹，昌瑞翻。</span>毅劾奏之。<span class="jiazhu">劾，戶槪翻，又戶得翻。</span>中護軍、散騎常侍羊琇，與帝有舊恩，<span class="jiazhu">事見七十八卷魏元帝咸熙元年。琇，音秀。</span>典禁兵，豫機密十餘年，恃寵驕侈，數犯法。<span class="jiazhu">數，所角翻。</span>毅劾奏琇罪當死；帝遣齊王攸私請琇於毅，毅許之。都官從事廣平程衞徑馳入護軍營，收琇屬吏，<span class="jiazhu">屬，之欲翻。</span>考問陰私，先奏琇所犯狼籍，然後言於毅。帝不得已，免琇官。未幾，復使以白衣領職。<span class="jiazhu">幾，居豈翻。</span></p>
<p class="em2 strong" id="online_toc_46">琇，景獻皇后之從父弟也；後將軍王愷，文明皇后之弟也；<span class="jiazhu">景帝羊后諡景獻。文帝王后諡文明。從，才用翻。</span>散騎常侍石<span class="jiaozhusup">【章：甲十一行本「石」上有「侍中」二字；乙十一行本；孔本同；張校同。】</span>崇，苞之子也。三人皆富於財，競以奢侈相高：愷以𥹋澳釜，<span class="jiazhu">𥹋，盈之翻，餳也；<span class="shu-ming">說文</span>曰：米糵煎也；一曰：濡弱者爲𥹋。澳，於到翻；今台、明謂以水沃釜爲澳鑊；又乙六翻。</span>崇以蠟代薪；<span class="jiazhu">蠟，蜜滓也。</span>愷作紫絲步障四十里，崇作錦步障五十里；<span class="jiazhu">步障，夾道設之以障蔽，若今之罣罳。</span>崇塗屋以椒，<span class="jiazhu">椒性溫而芬馥。</span>愷用赤石脂。<span class="jiazhu"><span class="shu-ming">本草圖經</span>曰：赤石脂，出濟南射陽及太山之陰。蘇恭云：濟南、太山不聞出者；惟虢州盧氏縣、澤州陵川縣、慈州昌鄕縣並有，及宜州諸山亦出，今出潞州，以色理鮮膩者爲勝。</span>帝每助愷，嘗以珊瑚樹賜之，<span class="jiazhu"><span class="shu-ming">本草</span>：珊瑚，生海底，柯枝明潤如紅玉。</span>高二尺許。愷以示石崇，崇便以鐵如意碎之；<span class="jiazhu">鐵如意，手撾也，以鐵爲之，若今之骨朵子。</span>愷怒，以爲疾己之寶。崇曰：<span class="yinhao">「不足多恨，今還卿！」</span>乃命左右悉取其家珊瑚樹，高三、四尺者六、七株，如愷比者甚衆，愷怳然自失。<span class="jiazhu">怳，虎晃翻。自失，不得意貌。</span></p>
<p class="em2 strong" id="online_toc_47">車騎司馬傅咸上書曰：<span class="jiazhu"><span class="shu-ming">晉志</span>曰：驃騎以下及諸大將軍不開府、非持節都督者，置長史、司馬各一人。</span><span class="yinhao">「先王之治天下，<span class="jiazhu">治，直之翻。</span>食肉衣帛，皆有其制，<span class="jiazhu">古者黎民五十而後食肉，六十而後衣帛。衣，於旣翻。</span>竊謂奢侈之費，甚於天災。古者人稠地狹，而有儲蓄，由於節也。今者土廣人稀，而患不足，由於奢也。欲人崇儉，當詰其奢，奢不見詰，轉相高尙，無有窮極矣！」</span><span class="jiazhu">詰，去吉翻。</span></p>
<p class="em2 strong" id="online_toc_48"><span class="yinwen">2</span>尙書張華，以文學才識，名重一時，論者皆謂華宜爲三公；中書監荀勗、侍中馮紞以伐吳之謀深疾之。<span class="jiazhu">紞，都感翻。</span>會帝問華：<span class="yinhao">「誰可託後事者？」</span>華對以<span class="yinhao">「明德至親，莫如齊王。」</span>由是忤旨，<span class="jiazhu">忤，五故翻。</span>勗因而譖之。甲午，以華都督幽州諸軍事。華至鎭，撫循夷夏，<span class="jiazhu">夏，戶雅翻。</span>譽望益振，帝復欲徵之。馮紞侍帝，從容語及鍾會，<span class="jiazhu">從，千容翻。</span>紞曰：<span class="yinhao">「會之反，頗由太祖。」</span><span class="jiazhu">會反見七十八卷魏元帝咸熙元年。文帝，廟號太祖。</span>帝變色曰：<span class="yinhao">「卿是何言邪！」</span>紞免冠謝曰：<span class="yinhao">「臣聞善御者必知六轡緩急之宜，故孔子以仲由兼人而退之，冉求退弱而進之。<span class="jiazhu">事見<span class="shu-ming">論語</span>。</span>漢高祖尊寵五王而夷滅，<span class="jiazhu">事並見<span class="shu-ming">漢高帝紀</span>。五王，兩韓信、彭越、英布、盧綰。</span>光武抑損諸將而克終。<span class="jiazhu">光武不使功臣預政事，故皆保其福祿，無誅譴者。</span>非上有仁暴之殊，下有愚智之異也，蓋抑揚與奪，使之然耳。鍾會才智有限，而太祖誇獎無極，居以重勢，委以大兵，使會自謂算無遺策，功在不賞，遂搆凶逆耳。向令太祖錄其小能，節以大禮，抑之以威權，納之以軌則，則亂心無由生矣。」</span>帝曰：<span class="yinhao">「然。」</span>紞稽首曰：<span class="yinhao">「陛下旣然臣之言，宜思堅冰之漸，<span class="jiazhu">稽，音啓。<span class="shu-ming">易·坤</span>之初六曰：履霜堅冰至。<span class="shu-ming">象</span>曰：履霜堅冰，陰始凝也。馴致其道，至堅冰也。</span>勿使如會之徒復致傾覆。」</span><span class="jiazhu">復，扶又翻。</span>帝曰：<span class="yinhao">「當今豈復有如會者邪？」</span>紞因屛左右而言曰：<span class="jiazhu">屛，必郢翻。</span><span class="yinhao">「陛下謀畫之臣，著大功於天下，據方鎭，總戎馬者，皆在陛下聖慮矣。」</span>帝默然，由是止不徵華。</p>
<p class="em2 strong" id="online_toc_49"><span class="yinwen">3</span>三月，安北將軍嚴詢敗慕容涉歸於昌黎，斬獲萬計。<span class="jiazhu">敗，補邁翻。</span></p>
<p class="em2 strong" id="online_toc_50"><span class="yinwen">4</span>魯公賈充老病，上遣皇太子省視起居，<span class="jiazhu">省，悉景翻。</span>充自憂諡傳，<span class="jiazhu">充自知姦回弒逆，後當加惡諡，且不能逃良史之筆誅。傳，柱戀翻。</span>從子模曰：<span class="yinhao">「是非久自見，不可掩也！」</span><span class="jiazhu">從，才用翻。見，賢遍翻。</span>夏，四月，庚午，充薨，世子黎民早卒，無嗣，妻郭槐欲以充外孫韓謐爲世孫，<span class="jiazhu">韓謐，充壻韓壽之子。世孫，謂嫡孫承祖父之世者。</span>郎中令韓咸、中尉曹軫諫曰：<span class="jiazhu">晉制，諸王及諸郡公國有郎中令、中尉、大農爲三卿。</span><span class="yinhao">「禮無異姓爲後之文，今而行之，是使先公受譏於後世而懷愧於地下也。」</span>槐不聽。咸等上書，求改立嗣，事寢不報。槐遂表陳之，云充遺意。帝許之，仍詔<span class="yinhao">「自非功如太宰，始封、無後者，皆不得以爲比。」</span>及太常議諡，博士秦秀曰：<span class="yinhao">「充悖禮溺情，以亂大倫。<span class="jiazhu">悖，蒲內翻。</span>昔鄫養外孫莒公子爲後，<span class="shu-ming">春秋</span>書『莒人滅鄫』。<span class="jiazhu"><span class="shu-ming">春秋</span>：襄六年，莒人滅鄫。<span class="shu-ming">公羊傳</span>曰：取後於莒也。莒女有爲鄫夫人者，立其出也。<span class="shu-ming">榖梁傳</span>曰：莒人滅鄫，非滅也，立異姓以涖祭祀，滅亡之道也。</span>絕父祖之血食，開朝廷之亂原。按<span class="shu-ming">諡法</span>：『昏亂紀度曰荒』，請諡荒公。」</span>帝不從，更諡曰武。</p>
<p class="em2 strong" id="online_toc_51"><span class="yinwen">5</span>閏月，丙子，廣陸成侯李胤薨。</p>
<p class="em2 strong" id="online_toc_52"><span class="yinwen">6</span>齊王攸德望日隆，荀勗、馮紞、楊珧皆惡之。<span class="jiazhu">惡，烏路翻。</span>紞言於帝曰：<span class="yinhao">「陛下詔諸侯之國，宜從親者始。親者莫如齊王，今獨留京師，可乎？」</span>勗曰：<span class="yinhao">「百僚內外皆歸心齊王，陛下萬歲後，太子不得立矣。陛下試詔齊王之國，必舉朝以爲不可，則臣言驗矣。」</span>帝以爲然。冬，十二月，甲申，詔曰：<span class="yinhao">「古者九命作伯，或入毗朝政，或出御方嶽，<span class="jiazhu">朝，直遙翻。<span class="shu-ming">周禮</span>九命作伯。鄭玄曰：上公有功德者，加命爲二伯，得征五侯、九伯者也。鄭司農云：長諸侯爲方伯。</span>其揆一也。侍中、司空齊王攸，佐命立勳，劬勞王室，其以爲大司馬、都督青州諸軍事，侍中如故，仍加崇典禮，主者詳按舊制施行。」</span>以汝南王亮爲太尉、錄尙書事、領太子太傅，光祿大夫山濤爲司徒，尙書令衞瓘爲司空。</p>
<p class="em2 strong" id="online_toc_53">征東大將軍王渾上書，以爲：<span class="yinhao">「攸至親盛德，侔於周公，宜贊皇朝，與聞政事。<span class="jiazhu">與，讀曰預。</span>今出攸之國，假以都督虛號，而無典戎幹方之實，<span class="jiazhu">典戎，典兵也。<span class="shu-ming">詩·韓奕</span>曰：榦不庭方。言爲楨榦也。</span>虧友于款篤之義，懼非陛下追述先帝、文明太后待攸之宿意也。<span class="jiazhu">待攸事見上卷咸寧二年。</span>若以同姓寵之太厚，則有吳、楚逆亂之謀，漢之呂、霍、王氏，皆何人也！<span class="jiazhu">渾之意，蓋謂齊王不當疑，三楊不當信也。</span>歷觀古今，苟事之輕重所在，無不爲害，唯當任正道而求忠良耳。若以智計猜物，雖親見疑，至於疏者，庸可保乎！愚以爲太子太保缺，宜留攸居之，與汝南王亮、楊珧共幹朝事。三人齊位，足相持正，旣無偏重相傾之勢，又不失親親仁覆之恩，計之盡善者也。」</span><span class="jiazhu">覆，敷又翻。</span>於是抹風王駿、光祿大夫李憙、中護軍羊琇、侍中王濟、甄德皆切諫；<span class="jiazhu">憙，許記翻，又音熹。甄，之人翻。</span>帝並不從。濟使其妻常山公主及德妻長廣公主俱入，稽顙涕泣，請帝留攸。<span class="jiazhu">稽，音啓。</span>帝怒，謂侍中王戎曰：<span class="yinhao">「兄弟至親，今出齊王，自是朕家事，而甄德、王濟連遣婦來生哭人邪！」</span>乃出濟爲國子祭酒，德爲大鴻臚。<span class="jiazhu">自侍中出爲外朝官。</span>羊琇與北軍中候成粲謀見楊珧，手刃殺之；<span class="jiazhu">北軍中候，漢官，掌北軍五營；魏省。泰始四年，罷中軍將軍，置北軍中候；七年，又罷中領軍併焉。</span>珧知之，辭疾不出，諷有司奏琇，左遷太僕，琇憤怨，發病卒。李憙亦以年老遜位，卒於家。憙在朝，<span class="jiazhu">朝，直遙翻；下同。</span>姻親故人，與之分衣共食，而未嘗私以王官，人以此稱之。</p>
<p class="em2 strong" id="online_toc_54"><span class="yinwen">7</span>是歲，散騎常侍薛瑩卒。或謂吳郡陸喜曰：<span class="yinhao">「瑩於吳士當爲第一乎？」</span>喜曰：<span class="yinhao">「瑩在四五之間，安得爲第一！夫以孫晧無道，吳國之士，沈默其體，潛而勿用者，第一也；<span class="jiazhu">沈，持林翻。</span>避尊居卑，祿以代耕者，第二也；侃然體國，執正不懼者，第三也；斟酌時宜，時獻微益者，第四也；溫恭脩愼，不爲諂首者，第五也；過此以往，不足復數。<span class="jiazhu">復，扶又翻。</span>故彼上士多淪沒而遠悔吝，中士有聲位而近禍殃。觀瑩之處身本末，又安得爲第一乎！」</span><span class="jiazhu">遠，于願翻。近，其靳翻。處，昌呂翻。</span></p>
<div class="yeartoc" id="year_toc_283"><p class="strong" id="online_toc_55"><span class="section" id="title-6"><span data-head-description="世祖武皇帝中" data-head-level="h4" data-head-title="太康四年">四年</span></span><span class="biaozhusup" data-rel="">（癸卯、二八三年）</span></p></div>
<p class="em2 strong" id="online_toc_56"><span class="yinwen">1</span>春，正月，甲申，以尙書右僕射魏舒爲左僕射，下邳王晃爲右僕射。晃，孚之子也。</p>
<p class="em2 strong" id="online_toc_57"><span class="yinwen">2</span>戊午，新沓康伯山濤薨。<span class="jiazhu">魏明帝景初三年，以遼東東沓縣吏民過海居齊郡界者，立爲新沓縣。</span></p>
<p class="em2 strong" id="online_toc_58"><span class="yinwen">3</span>帝命太常議崇錫齊王之物。博士庾旉、太叔廣、劉暾、<span class="jiazhu">旉，讀曰敷。太叔，複姓。鄭莊公之弟段封於京，謂之京城太叔，其後以爲氏。又衞有太叔儀。暾，他昆翻。</span>繆蔚、郭頤、秦秀、傅珍上表曰：<span class="jiazhu">繆，靡幼翻，又莫六翻，姓也。蔚，紆勿翻。</span><span class="yinhao">「昔周選建明德以左右王室，周公、康叔、耼季，皆入爲三公，<span class="jiazhu"><span class="shu-ming">左傳</span>：衞太祝子魚曰：武王之母弟八人，周公爲太宰，康叔爲司寇，耼季爲司空。左右，讀如佐佑。耼，乃甘翻。</span>明股肱之任重，守地之位輕也。漢諸侯王，位在丞相、三公上，其入讚朝政者，乃有兼官，其出之國，亦不復假台司虛名爲隆寵也。<span class="jiazhu">漢諸侯王讚朝政者，惟東平王蒼耳。</span>今使齊王賢邪，則不宜以母弟之親尊居魯、衞之常職；不賢邪，不宜大啓土宇，表建東海也。古禮，三公無職，坐而論道，不聞以方任嬰之。<span class="jiazhu">嬰，縈也。</span>惟宣王救急朝夕，然後命召穆公征淮夷，故其<span class="shu-ming">詩</span>曰：『徐方不回，王曰旋歸。』<span class="jiazhu">見<span class="shu-ming">詩·江漢</span>、<span class="shu-ming">常武</span>篇。</span>宰相不得久在外也。今天下已定，六合爲家，將數延三事，與論太平之基，<span class="jiazhu">數，色角翻。</span>而更出之，去王城二千里，違舊章矣。」</span><span class="jiazhu">司馬彪<span class="shu-ming">郡國志</span>：齊國在洛陽東千八百里。</span>旉，純之子；暾，毅之子也。旉旣具草，先以呈純，純不禁。</p>
<p class="em2 strong" id="online_toc_59">事過太常鄭默、傅士祭酒曹志，<span class="jiazhu"><span class="shu-ming">續漢志</span>：博士祭酒一人；本僕射，中興轉爲祭酒。胡廣曰：官名祭酒，皆一位之元長也。</span>志愴然歎曰：<span class="yinhao">「安有如此之才，如此之親，不得樹本助化，而遠出海隅！晉室之隆，其殆矣乎！」</span>乃奏議曰：<span class="yinhao">「古之夾輔王室，同姓則周公，異姓則太公，皆身居朝廷，五世反葬。<span class="jiazhu"><span class="shu-ming">禮記·檀弓</span>曰：太公封於營丘，比及五世，皆反葬於周。古人曰：<span class="yinhao">「狐死正丘首，仁也。」</span></span>及其衰也，雖有五霸代興，豈與周、召之治同日而論哉！<span class="jiazhu">言五霸代興以尊周室，不可與周、召夾輔之治同日而論也。治，直吏翻。</span>自羲皇以來，豈一姓所能獨有！當推至公之心，與天下共其利害，乃能享國久長。是以秦、魏欲獨擅其權而纔得沒身，周、漢能分其利而親疏爲用，此前事之明驗也。志以爲當如博士等議。」</span>帝覽之，大怒曰：<span class="yinhao">「曹志尙不明吾心，況四海乎！」</span><span class="jiazhu">謂曹志本魏陳思王植之子，植於魏文帝，兄弟也。文帝之禁制植者爲何如，今尙不能明吾之心乎！</span>且謂：<span class="yinhao">「博士不答所問而答所不問，<span class="jiazhu">所問者，崇錫齊王禮物而已，不問齊王當出與不當出也。</span>橫造異論。」</span>下有司策免鄭默。<span class="jiazhu">橫，下孟翻。下，戶嫁翻。</span>於是尙書朱整、褚䂮奏：<span class="yinhao">「志等侵官離局，<span class="jiazhu">䂮，離灼翻。離，力智翻。</span>迷罔朝廷，崇飾惡言，假託無諱，請收志等付廷尉科罪。」</span>詔免志官，以公還第；<span class="jiazhu">志在魏嗣爵陳王，晉受禪，降爲鄄城縣公。</span>其餘皆付廷尉科罪。</p>
<p class="em2 strong" id="online_toc_60">庾純詣廷尉自首：<span class="yinhao">「旉以議草見示，愚淺聽之。」</span>詔免純罪。<span class="jiazhu">首，式又翻。</span>廷尉劉頌奏旉等大不敬，當棄市。尙書奏請報聽廷尉行刑。尙書夏侯駿曰：<span class="yinhao">「官立八座，正爲此時。」</span><span class="jiazhu">六曹尙書幷令、僕爲八座。爲，于僞翻。</span>乃獨爲駮議。<span class="jiazhu">駮，北角翻。</span>左僕射下邳王晃亦從駿議。奏留中七日，乃詔曰：<span class="yinhao">「旉是議主，應爲戮首；但旉家人自首，宜幷廣等七人皆丐其死命，<span class="jiazhu">丐，貸也。</span>並除名。」</span></p>
<p class="em2 strong" id="online_toc_61">二月，詔以濟南郡益齊國。<span class="jiazhu">濟，子禮翻。</span>己丑，立齊王攸子長樂亭侯寔爲北海王，<span class="jiazhu">樂，音洛。</span>命攸備物典策，設軒縣之樂，<span class="jiazhu">樂，天子宮縣，諸侯軒縣。軒縣者，缺其一面。縣，讀曰懸。</span>六佾之舞，黃鉞朝車，乘輿之副從焉。<span class="jiazhu">朝，直遙翻。乘，繩證翻。</span></p>
<p class="em2 strong" id="online_toc_62"><span class="yinwen">4</span>三月，辛丑朔，日有食之。</p>
<p class="em2 strong" id="online_toc_63"><span class="yinwen">5</span>齊獻王攸憤怨發病，乞守先后陵。<span class="jiazhu">先后，謂文明皇后也。</span>帝不許，遣御醫診視，<span class="jiazhu">診，止忍翻，候脈也。</span>諸醫希旨，皆言無疾。河南尹向雄諫曰：<span class="yinhao">「陛下子弟雖多，然有德望者少；齊王臥居京邑，所益實深，不可不思也。」</span>帝不納，雄憤恚而卒。<span class="jiazhu">恚，於避翻。</span>攸疾轉篤，帝猶催上道。<span class="jiazhu">上，時掌翻。</span>攸自強入辭，素持容儀，疾雖困，尙自整厲，舉止如常，帝益疑其無疾；辭出數日，歐血而薨。帝往臨喪，攸子冏號踊，<span class="jiazhu">號，戶刀翻。</span>訴父病爲醫所誣。詔卽誅醫，以冏爲嗣。<span class="jiazhu">冏，俱永翻。</span></p>
<p class="em2 strong" id="online_toc_64">初，帝愛攸甚篤，爲荀勗、馮紞等所構，欲爲身後之慮，故出之。及薨，帝哀慟不已。馮紞侍側，曰：<span class="yinhao">「齊王名過其實，天下歸之，今自薨殞，社稷之福也，陛下何哀之過！」</span>帝收淚而止。詔攸喪禮依安平獻王故事。<span class="jiazhu">事見七十九卷泰始八年。</span></p>
<p class="em2 strong" id="online_toc_65">攸舉動以禮，鮮有過事，雖帝亦敬憚之。每引之同處，必擇言而後發。<span class="jiazhu">鮮，息善翻。處，昌呂翻。</span></p>
<p class="em2 strong" id="online_toc_66"><span class="yinwen">6</span>夏，五月，己亥，琅邪武王伷薨。</p>
<p class="em2 strong" id="online_toc_67"><span class="yinwen">7</span>冬，十一月，以尙書左僕射魏舒爲司徒。</p>
<p class="em2 strong" id="online_toc_68"><span class="yinwen">8</span>河南及荊、揚等六州大水。<span class="jiazhu">荊，強也，言其氣躁強；亦曰警也，言南蠻數爲寇逆，其人有道後服，無道先強，常警備也；又云，取荊山以名州。統江夏、南郡、襄陽、南陽、順陽、義陽、新城、魏興、上庸、建平、宜都、南平、武陵、天門、長沙、衡陽、湘東、零陵、邵陵、桂陽、武昌、安成。</span></p>
<p class="em2 strong" id="online_toc_69"><span class="yinwen">9</span>歸命侯孫晧卒。</p>
<p class="em2 strong" id="online_toc_70"><span class="yinwen">10</span>是歲，鮮卑慕容涉歸卒。弟删篡立，<span class="jiazhu"><span class="shu-ming">考異</span>曰：<span class="shu-ming">載記</span><span class="yinhao">「删」</span>作<span class="yinhao">「耐」</span>。今從<span class="shu-ming">燕書</span>。</span>將殺涉歸子廆，廆亡匿於遼東徐郁家。<span class="jiazhu">廆，戶賄翻，又五罪翻。<span class="shu-ming">載記</span>曰：廆，字弈洛瓌。杜佑曰：本名若洛廆。</span></p>
<div class="yeartoc" id="year_toc_284"><p class="strong" id="online_toc_71"><span class="section" id="title-7"><span data-head-description="世祖武皇帝中" data-head-level="h4" data-head-title="太康五年">五年</span></span><span class="biaozhusup" data-rel="">（乙巳、二八四年）</span></p></div>
<p class="em2 strong" id="online_toc_72"><span class="yinwen">1</span>春，正月，己亥，有青龍二見武庫井中。<span class="jiazhu">見，賢遍翻。<span class="shu-ming">考異</span>曰：<span class="shu-ming">五行志</span>作<span class="yinhao">「癸卯」</span>。今從<span class="shu-ming">帝紀</span>。</span>帝觀之，有喜色。百官將賀，尙書僕射劉毅表曰：<span class="yinhao">「昔龍降夏庭，卒爲周禍。<span class="jiazhu"><span class="shu-ming">國語</span>曰：夏之衰也，褒人之神化爲二龍以同于夏庭。夏后卜殺之與去之與止之，莫吉；卜請其漦而藏之，吉。乃布幣而策告之。龍亡而漦在，櫝而藏之，及殷、周，莫之發也。及厲王之末，發而觀之，漦流於庭，不可除也。王使婦人不幃而譟之，化爲玄蚖以入于王府。府之童妾未旣齓而遭之，旣筓而孕，當宣王而生。不夫而育，故懼而棄之，鬻弧服者取之，以逃于褒。褒人有獄，以入于幽王，王遂嬖之，使爲后，生伯服。欲殺太子，以成伯服，太子奔申。申侯與犬戎伐王，殺之驪山下。夏，戶雅翻。卒，子恤翻。</span><span class="shu-ming">易</span>稱『潛龍勿用，陽在下也。』<span class="jiazhu"><span class="shu-ming">易·乾</span>之初九<span class="shu-ming">爻辭</span>。</span>尋案舊典，無賀龍之禮。」</span>帝從之。</p>
<p class="em2 strong" id="online_toc_73"><span class="yinwen">2</span>初，陳羣以吏部不能審覈天下之士，故令郡國各置中正，州置大中正，皆取本土之人任朝廷官、德充才盛者爲之，使銓次等級以爲九品，<span class="jiazhu">事見六十九卷魏文帝黃初元年。</span>有言行脩著則升之，<span class="jiazhu">行，下孟翻。</span>道義虧缺則降之，吏部憑之以補授百官。行之浸久，中正或非其人，姦敝日滋。劉毅上疏曰：<span class="yinhao">「今立中正，定九品，高下任意，榮辱在手，操人主之威福，奪天朝之權勢，<span class="jiazhu">操，千高翻。朝，直遙翻。</span>公無考校之負，私無告訐之忌，<span class="jiazhu">謂銓次高下或有不當，而在公不以考校失實爲罪負，發人隱慝，無所不至，而在私不以告訐爲避忌。</span>用心百態，營求萬端，廉讓之風滅，爭訟之俗成，臣竊爲聖朝恥之！<span class="jiazhu">爲，于僞翻。</span>蓋中正之設，於損政之道有八：高下逐強弱，是非隨興衰，一人之身，旬日異狀，上品無寒門，下品無勢族，一也。置州都者，<span class="jiazhu">州都，謂中正。</span>本取州里清議咸所歸服，將以鎭異同，一言議也。今重其任而輕其人，使駁違之論橫於州里，<span class="jiazhu">駁，北角翻。橫，戶孟翻。</span>嫌讎之隙結於大臣，二也。本立格之體，爲九品者，謂才德有優劣，倫輩有首尾也。今乃使優劣易地，首尾倒錯，三也。<span class="jiazhu">錯，千故翻。</span>陛下賞善罰惡，無不裁之以法，獨置中正，委以一國之重，曾無賞罰之防，又禁人不得訴訟，使之縱橫任意，<span class="jiazhu">縱，子容翻。</span>無所顧憚，諸受枉者，抱怨積直，不獲上聞，四也。一國之士，多者千數，或流徙異邦，或取給殊方，<span class="jiazhu">謂衣食有不給者，客於殊方以取給也。</span>面猶不識，況盡其才！而中正知與不知，皆當品狀，采譽於臺府，<span class="jiazhu">譽，音余。</span>納毀於流言，任己則有不識之蔽，聽受則有彼此之偏，五也。凡求人才，欲以治民也，<span class="jiazhu">治，直之翻。</span>今當官著效者或附卑品，在官無績者更獲高敍，是爲抑功實而隆空名，長浮華而廢考績，六也。<span class="jiazhu">長，知兩翻。</span>凡官不同人，事不同能。今不狀其才之所宜而但第爲九品，以品取人，或非才能之所長，以狀取人，則爲本品之所限，徒結白論<span class="jiazhu">白，素也。釋素餐者以爲空餐，白論，猶空言也。</span>而品狀相妨，七也。九品所下不彰其罪，所上不列其善，各任愛憎，以植其私，天下之人焉得不懈德行而銳人事，八也。<span class="jiazhu">焉，於虔翻。懈，古隘翻。</span>由此論之，職名中正，實爲姦府；事名九品，而有八損；古今之失，莫大於此！愚臣以爲宜罷中正，除九品，棄魏氏之敝法，更立一代之美制。」</span>太尉·汝南王亮、司空衞瓘亦上疏曰：<span class="yinhao">「魏氏承喪亂之後，<span class="jiazhu">喪，息浪翻。</span>人士流移，考詳無地，故立九品之制，粗且爲一時選用之本耳。<span class="jiazhu">粗，坐五翻。</span>今九域同規，大化方始，臣等以爲宜皆蕩除末法，咸用土斷，<span class="jiazhu">以土著爲斷也。斷，丁亂翻。</span>自公卿以下，以所居爲正，無復縣客，<span class="jiazhu">縣，讀曰懸。</span>遠屬異土，盡除中正九品之制，使舉善進才，各由鄕論，則華競自息，各求於己矣。」</span>始平王文學江夏李重上疏<span class="jiazhu">自魏以來，王國置師友、文學各一人。夏，戶雅翻。上，時掌翻。</span>以爲：<span class="yinhao">「九品旣除，宜先開移徙，聽相幷就，則土斷之實行矣。」</span>帝雖善其言而終不能改也。</p>
<p class="em2 strong" id="online_toc_74"><span class="yinwen">3</span>冬，十二月，庚午，大赦。</p>
<p class="em2 strong" id="online_toc_75"><span class="yinwen">4</span>閏月，當陽成侯杜預卒。</p>
<p class="em2 strong" id="online_toc_76"><span class="yinwen">5</span>是歲，塞外匈奴胡太阿厚帥部落二萬九千三百人來降；<span class="jiazhu">帥，讀曰率。降，戶江翻。</span>帝處之塞內西河。<span class="jiazhu">處，昌呂翻。</span></p>
<p class="em2 strong" id="online_toc_77"><span class="yinwen">6</span>罷寧州入益州，置南夷校尉以護之。<span class="jiazhu">置寧州，見七十九卷泰始七年。<span class="shu-ming">考異</span>曰：<span class="shu-ming">地理志</span>：<span class="yinhao">「太康三年，廢寧州，置南夷校尉。」</span>今從<span class="shu-ming">華陽國志</span>。</span></p>
<div class="yeartoc" id="year_toc_285"><p class="strong" id="online_toc_78"><span class="section" id="title-8"><span data-head-description="世祖武皇帝中" data-head-level="h4" data-head-title="太康六年">六年</span></span><span class="biaozhusup" data-rel="">（乙巳、二八五年）</span></p></div>
<p class="em2 strong" id="online_toc_79"><span class="yinwen">1</span>春，正月，尙書左僕射劉毅致仕，尋卒。<span class="jiazhu"><span class="shu-ming">考異</span>曰：<span class="shu-ming">晉春秋</span>在七年十月，今從<span class="shu-ming">本傳</span>。</span></p>
<p class="em2 strong" id="online_toc_80"><span class="yinwen">2</span>戊辰，以王渾爲尙書左僕射，渾子濟爲侍中。渾主者處事不當，<span class="jiazhu">尙書主者也。處，昌呂翻。當，丁浪翻。</span>濟明法繩之。<span class="jiazhu">侍中管門下諸事，故得繩以法。</span>濟從兄佑，素與濟不協，<span class="jiazhu">從，才用翻。</span>因毀濟不能容其父，帝由是疏濟，後坐事免官。濟性豪侈，帝謂侍中和嶠曰：<span class="yinhao">「我將罵濟而後官之，如何？」</span>嶠曰：<span class="yinhao">「濟俊爽，恐不可屈。」</span>帝召濟，切讓之，旣而曰：<span class="yinhao">「頗知愧不？」</span><span class="jiazhu">不，讀曰否。</span>濟曰：<span class="yinhao">「尺布、斗粟之謠，常爲陛下愧之。<span class="jiazhu">謂帝不能容齊王攸也。爲，于僞翻。</span>他人能令親者疏，臣不能令親者親，<span class="jiazhu">謂諫而不聽也。</span>以此愧陛下耳。」</span>帝默然。嶠，洽之孫也。<span class="jiazhu">和洽見六十六卷漢獻帝建安十四年。</span></p>
<p class="em2 strong" id="online_toc_81"><span class="yinwen">3</span>青、梁、幽、冀州旱。</p>
<p class="em2 strong" id="online_toc_82"><span class="yinwen">4</span>秋，八月，丙戌朔，日有食之。</p>
<p class="em2 strong" id="online_toc_83"><span class="yinwen">5</span>冬，十二月，庚子，襄陽武侯王濬卒。</p>
<p class="em2 strong" id="online_toc_84"><span class="yinwen">6</span>是歲，慕容删爲其下所殺，部衆復迎涉歸子廆而立之。涉歸與宇文部素有隙，<span class="jiazhu">宇文部亦鮮卑種，其先有大人曰普回，因狩得玉璽三紐，文曰<span class="yinhao">「皇帝璽」</span>。普回以爲天授，其俗謂天子曰<span class="yinhao">「宇文」</span>，故國號宇文，併以爲氏。何氏<span class="shu-ming">姓苑</span>曰：宇文氏出自炎帝，其後以嘗草之功，鮮卑呼草爲俟汾，遂號爲俟汾氏，後世通稱俟汾，蓋音訛也。代爲鮮卑單于。</span>廆請討之，朝廷弗許。廆怒，入寇遼西，殺略甚衆。帝遣幽州軍討廆，戰于肥如，<span class="jiazhu">肥如縣屬遼西郡。應劭曰：肥子奔燕、燕封於此，賢曰：肥如，今平州。</span>廆衆大敗。自是每歲犯邊，又東擊扶餘，扶餘王依慮自殺，<span class="jiazhu">慮，音閭。</span>子弟走保沃沮。<span class="jiazhu">沮，千余翻。</span>廆夷其國城，驅萬餘人而歸。</p>
<div class="yeartoc" id="year_toc_286"><p class="strong" id="online_toc_85"><span class="section" id="title-9"><span data-head-description="世祖武皇帝中" data-head-level="h4" data-head-title="太康七年">七年</span></span><span class="biaozhusup" data-rel="">（丙午、二八六年）</span></p></div>
<p class="em2 strong" id="online_toc_86"><span class="yinwen">1</span>春，正月，甲寅朔，日有食之。魏舒稱疾，固請遜位，以劇陽子罷。舒所爲，必先行而後言，遜位之際，莫有知者。<span class="jiazhu"><span class="shu-ming">考異</span>曰：舒遜位，<span class="shu-ming">紀</span>、<span class="shu-ming">傳</span>皆無年月。<span class="shu-ming">本傳</span>曰：<span class="yinhao">「以災異遜位，帝不聽；後因正旦朝罷還第，表送章綬。」</span><span class="shu-ming">本傳</span>又曰：<span class="yinhao">「遜位之際，人莫知者。」</span>若今年正旦日食遜位，至他年正旦乃送章綬，不云<span class="yinhao">「人無知者」</span>。蓋止因今者正旦朝罷，遂以災遜位，不復起耳。</span>衞瓘與舒書曰：<span class="yinhao">「每與足下共論此事，日日未果，<span class="jiazhu">瓘言亦欲遜位，與共論此事，日復一日，未果如言。</span>可謂『瞻之在前，忽焉在後』矣。」</span><span class="jiazhu">用<span class="shu-ming">論語</span>顏淵之言。</span></p>
<p class="em2 strong" id="online_toc_87"><span class="yinwen">2</span>夏，慕容廆寇遼東，故扶餘王依慮子依羅求帥見人還復舊國，請援於東夷校尉何龕，<span class="jiazhu">帥，讀曰率；下同。見，賢遍翻。見人，謂見存之人也。龕，口含翻。<span class="shu-ming">晉志</span>曰：武帝置南蠻校尉於襄陽，西戎校尉於長安，南夷校尉於寧州；東夷校尉，蓋亦帝所置，治遼東。</span>龕遣督護賈沈將兵送之。<span class="jiazhu">魏、晉之間，方鎭各置督護，領兵之官也。沈，持林翻。</span>廆遣其將孫丁帥騎邀之於路，<span class="jiazhu">騎，奇寄翻。</span>沈力戰，斬丁，遂復扶餘。</p>
<p class="em2 strong" id="online_toc_88"><span class="yinwen">3</span>秋，匈奴胡都大博及萎莎胡各帥種落十萬餘口詣雍州降。<span class="jiazhu">楊正衡曰：莎，素和翻。帥，讀曰率。據<span class="shu-ming">晉書</span>，萎莎胡，北狄種，蓋亦匈奴類也。杜佑曰：<span class="shu-ming">晉史</span>云：北狄各以部落爲類，其入居塞內者，有屠各、萎莎、羌渠、賀賴等種。種，章勇翻。雍，於用翻。</span></p>
<p class="em2 strong" id="online_toc_89"><span class="yinwen">4</span>九月，戊寅，扶風武王駿薨。</p>
<p class="em2 strong" id="online_toc_90"><span class="yinwen">5</span>冬，十一月，壬子，以隴西王泰都督關中諸軍事。泰，宣帝弟馗之子也。<span class="jiazhu">馗，渠龜翻。</span></p>
<p class="em2 strong" id="online_toc_91"><span class="yinwen">6</span>是歲，鮮卑拓拔悉鹿卒，<span class="jiazhu"><span class="yinhao">「鹿」</span>，一作<span class="yinhao">「祿」</span>。</span>弟綽立。<span class="jiazhu">自泰始以來，鮮卑慕容、拓拔二部日以強盛，故史著其世。</span></p>
<div class="yeartoc" id="year_toc_287"><p class="strong" id="online_toc_92"><span class="section" id="title-10"><span data-head-description="世祖武皇帝中" data-head-level="h4" data-head-title="太康八年">八年</span></span><span class="biaozhusup" data-rel="">（丁未、二八七年）</span></p></div>
<p class="em2 strong" id="online_toc_93"><span class="yinwen">1</span>春，正月，戊申朔，日有食之。</p>
<p class="em2 strong" id="online_toc_94"><span class="yinwen">2</span>太廟殿陷，九<span class="jiaozhusup">【章：甲本十一行本「九」上有「秋」字；乙十一行本同；孔本同。】</span>月，改營太廟，作者六萬人。</p>
<p class="em2 strong" id="online_toc_95"><span class="yinwen">3</span>是歲，匈奴都督大豆得一育鞠等復帥種落萬一千五百口來降。<span class="jiazhu">魏旣分塞內匈奴爲五部矣，自去年來，匈奴帥種落來降者十有餘萬口，史不言所以處之之地，此必自塞外來，北匈奴之種落也。復，扶又翻。</span></p>
<div class="yeartoc" id="year_toc_288"><p class="strong" id="online_toc_96"><span class="section" id="title-11"><span data-head-description="世祖武皇帝中" data-head-level="h4" data-head-title="太康九年">九年</span></span><span class="biaozhusup" data-rel="">（戊申、二八八年）</span></p></div>
<p class="em2 strong" id="online_toc_97"><span class="yinwen">1</span>春，正月，壬申朔，日有食之。<span class="jiazhu">比三年正旦日食，帝尋晏駕，晉以大亂；天之示戒，蓋昭昭矣。</span></p>
<p class="em2 strong" id="online_toc_98"><span class="yinwen">2</span>夏，六月，庚子朔，日有食之。</p>
<p class="em2 strong" id="online_toc_99"><span class="yinwen">3</span>郡國三十三大旱。</p>
<p class="em2 strong" id="online_toc_100"><span class="yinwen">4</span>秋，八月，壬子，星隕如雨。</p>
<p class="em2 strong" id="online_toc_101"><span class="yinwen">5</span>地震。</p>
</div></body></html>