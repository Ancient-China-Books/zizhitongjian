<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第七十七·魏紀九·高貴鄕公下·元皇帝上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="魏紀九">魏紀九</span></span></h1>
<p><span class="jiazhu">起柔兆困敦<span class="biaozhusup" data-rel="">（丙子）</span>，盡重光大荒落<span class="biaozhusup" data-rel="">（辛巳）</span>，凡六年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高貴鄕公下">高貴鄕公下</span></span></h5>
<div class="yeartoc" id="year_toc_643"><p class="strong"><span class="section" id="title-3"><span data-head-description="高貴鄕公下" data-head-level="h4" data-head-title="甘露元年">甘露元年</span></span><span class="biaozhusup" data-rel="">（丙子、二五六年）</span><span class="jiazhu">是年六月，改元。</span></p></div>
<p class="em2 strong"><span class="yinwen">1</span>春，正月，漢姜維進位大將軍。</p>
<p class="em2 strong"><span class="yinwen">2</span>二月，丙辰，帝宴羣臣於太極東堂，與諸儒論夏少康、漢高祖優劣，以少康爲優。<span class="jiazhu">帝謂少康生於滅亡之後，降爲諸侯之隸，能布其德而兆其謀，卒滅過、戈，克復禹績，祀夏配天，不失舊物，非至德弘仁，豈濟斯勳！漢祖因土崩之勢，杖一時之權，專任智力以成功業，行事動靜多違聖檢。爲人子則數危其親，爲人君則囚繫賢相，爲人父則不能衞子，身沒之後，社稷幾傾，若與少康易時而處，未必能復大禹之績。嗚呼！帝固有志於少康矣，然而不能殲澆、豷而身死人手者，不能布其德而兆其謀也。余觀帝之所以論二君優劣，書生之譚耳，未能如石勒辭氣之雄爽也。夏，戶雅翻。少，詩照翻。</span></p>
<p class="em2 strong"><span class="yinwen">3</span>夏，四月，<span class="jiaozhusup">【章：甲十一行本「月」下有「庚戌」二字；乙十一行本同；孔本同；張校同。】</span>賜大將軍昭袞冕之服，赤舄副焉。<span class="jiazhu">九錫之漸也。</span></p>
<p class="em2 strong"><span class="yinwen">4</span>丙辰，帝幸太學，與諸儒論《書》、《易》及《禮》，諸儒莫能及。<span class="jiazhu">時帝與博士淳于俊論《易》，庾峻論《書》，馬照論《禮記》，考其難疑答問，不過擿抉經義及王、鄭之異同耳，非人君之學也。</span>帝嘗與中護軍司馬望、侍中王沈、散騎常侍裴秀、黃門侍郎鍾會等講宴於東堂，幷屬文論，<span class="jiazhu">沈，持林翻。騎，奇寄翻。屬，之欲翻。</span>特加禮異，謂秀爲儒林丈人，沈爲文籍先生。帝性急，請召欲速，以望職在外，特給追鋒車、虎賁五人，<span class="jiazhu">望爲中護軍，其職在外。《傅子》曰：追鋒車，施通幰，遽則乘之，令虎賁五人舁之也。《晉志》曰：追鋒車去小平蓋，加通幰，如軺車，駕二馬。追鋒之名，取其迅速也。施於戎陳之間，是爲傳乘。賁，音奔。</span>每有集會，輒奔馳而至。秀，潛之子也。<span class="jiazhu">裴潛事武帝，守代郡著名。</span></p>
<p class="em2 strong"><span class="yinwen">5</span>六月，丙午，改元。<span class="jiazhu">蓋以甘露降而改元也。</span></p>
<p class="em2 strong"><span class="yinwen">6</span>姜維在鍾提，議者多以爲維力已竭，未能更出。安西將軍鄧艾曰：<span class="yinhao">「洮西之敗，<span class="jiazhu">見上卷上年。</span>非小失也，士卒凋殘，倉廩空虛，百姓流離。今以策言之，彼有乘勝之勢，我有虛弱之實，一也。彼上下相習，五兵犀利，<span class="jiazhu">《管子》曰：蚩尤受盧山之金而作五兵。孔穎達曰：步卒之五兵，謂弓矢一，殳二，矛三，戈四，戟五也；鄭司農所謂戈、矛、戟、酉矛、夷矛，車之五兵也。犀，堅也，古以犀兕爲甲，故謂堅爲犀。</span>我將易兵新，器仗未復，二也。<span class="jiazhu">將易，艾自謂初代王經也。兵新，謂遣還洮西敗卒，更差軍守也。將，卽亮翻。</span>彼以船行，吾以陸軍，勞逸不同，三也。<span class="jiazhu">言蜀船自涪戍白水，可以上沮水，由沮水入武都下辨，自此而西北，水路漸峻陿，小舟猶可入也，魏軍度隴而西，皆陸行。</span>狄道、隴西、南安、祁山各當有守，彼專爲一，我分爲四，四也。從南安、隴西因食羌榖，若趣祁山，<span class="jiazhu">趣，七喻翻；下同。</span>熟麥千頃，爲之外倉。<span class="jiaozhusup">【章：甲十一行本「倉」下有「五也」二字；乙十一行本同；孔本同；張校同；退齋校同。】</span>賊有黠計，其來必矣。」</span><span class="jiazhu">黠，下八翻，桀黠也。</span></p>
<p class="em2 strong">秋，七月，姜維復率衆出祁山，<span class="jiazhu">復，扶又翻。</span>聞鄧艾已有備，乃回，從董亭趣南安；<span class="jiazhu">《水經註》：董亭在南安郡西南，谷水歷其下，東北注于渭。</span>艾據武城山以拒之。<span class="jiazhu">《水經註》：渭水過獂道南。獂道，南安郡治也。又東，逕武城縣西，武城川水入焉。蓋以山名縣也。酈道元，後魏人，武城縣必後魏所立，而魏收《地形志》無之，蓋廢省也。</span>維與艾爭險不克，其夜，渡渭東行，緣山趣上邽，艾與戰於段谷，<span class="jiazhu">《水經註》：上邽之南有段溪水，水出西南馬門溪，東北流，合籍水。杜佑曰：秦州上邽縣有段谷水。趣，七喻翻。</span>大破之。以艾爲鎭西將軍、都督隴右諸軍事。維與其鎭西大將軍胡濟期會上邽，濟失期不至，故敗，士卒星散，死者甚衆，<span class="jiazhu">言士卒迸散如星，不能收拾成隊伍。</span>蜀人由是怨維。維上書謝，求自貶黜，乃以衞將軍行大將軍事。</p>
<p class="em2 strong"><span class="yinwen">7</span>八月，庚午，詔司馬昭加號大都督，奏事不名，假黃鉞。癸酉，以太尉司馬孚爲太傅。九月，以司徒高柔爲太尉。</p>
<p class="em2 strong"><span class="yinwen">8</span>文欽說吳人以伐魏之利，<span class="jiazhu">說，輸芮翻。</span>孫峻使欽與驃騎將軍呂據<span class="jiazhu">驃，匹妙翻。</span>及車騎將軍劉纂、鎭南將軍朱異、前將軍唐咨自江都入淮、泗，<span class="jiazhu">江都縣屬廣陵郡。此自邗溝入淮，自淮入泗也。</span>以圖青、徐。<span class="jiazhu">魏青州統齊、濟南、樂安、城陽、東萊，徐州統下邳、彭城、東海、琅邪、東莞、東安、廣陵、臨淮。《晉志》曰：《周禮》曰：正東曰青州，蓋取土居少陽，其色爲青。徐州取舒緩之義。或云，因徐丘以立名。</span>峻餞之於石頭，遇暴疾，以後事付從父弟偏將軍綝。<span class="jiazhu">從，才用翻。綝，丑林翻。</span>丁亥，峻卒。吳人以綝爲侍中、武衞將軍、都督中外諸軍事，召呂據等還。<span class="jiazhu">還，從宣翻，又如字。</span></p>
<p class="em2 strong"><span class="yinwen">9</span>己丑，吳大司馬呂岱卒，年九十六。始，岱親近吳郡徐原，慷慨有才志，岱知其可成，賜巾褠，<span class="jiazhu">《釋名》：巾，謹也。二十成人，士冠、庶人巾，言當自謹脩於四敎。褠，單衣，漢、魏以來，士庶以爲禮服。褠，古侯翻。</span>與共言論，後遂薦拔，官至侍御史。原性忠壯，好直言，<span class="jiazhu">好，呼到翻。</span>岱時有得失，原輒諫爭，<span class="jiazhu">爭，讀曰諍。</span>又公論之；<span class="jiazhu">公然於衆中論其得失。</span>人或以告岱，岱歎曰：<span class="yinhao">「是我所以貴德淵者也！」</span><span class="jiazhu">徐原，字德淵。</span>及原死，岱哭之甚哀，曰：<span class="yinhao">「徐德淵，呂岱之益友，<span class="jiazhu">《論語》：孔子曰：益者三友：友直，友諒，友多聞。</span>今不幸，<span class="jiazhu">《論語》曰：不幸短命死矣。</span>岱復於何聞過！」</span><span class="jiazhu">復，扶又翻。</span>談者美之。</p>
<p class="em2 strong"><span class="yinwen">10</span>呂據聞孫綝代孫峻輔政，大怒，與諸督將連名共表薦滕胤爲丞相；<span class="jiazhu">將，卽亮翻。</span>綝更以胤爲大司馬，代呂岱駐武昌。據引兵還，使人報胤，欲共廢綝。冬，十月，綝<span class="jiaozhusup">【章：甲十一行本「綝」上有「丁未」二字；乙十一行本同；孔本同；退齋校同。】</span>遣從兄憲將兵逆據於江都，使中使敕文欽、劉纂、唐咨等共擊取據，又遣侍中左將軍華融、中書丞丁晏<span class="jiazhu">魏、晉之制，中書無丞，此吳所置。華，戶化翻。</span>告喻胤宜速去意。<span class="jiazhu">言宜速往武昌，否則且有誅罰。</span>胤自以禍及，因留融、晏勒兵自衞，召典軍楊崇、將軍孫咨<span class="jiazhu">楊崇，蓋胤帳下典軍。</span>告以綝爲亂，迫融等使有<span class="jiaozhusup">【章：乙十一行本「有」作「作」。】</span>書難綝，<span class="jiazhu">有者，對無之稱，於此則文義不爲通。《通鑑》旣因《三國志》舊文，今亦不欲輕改。難，乃旦翻。</span>綝不聽，表言胤反，許將軍劉丞以封爵，使率兵騎攻圍胤。胤又劫融等使詐爲詔發兵，融等不從，皆殺之。或勸胤引兵至蒼龍門，<span class="jiazhu">蒼龍門，吳建業宮之東門也。</span>將士見公出，必委綝就公。<span class="jiazhu">委，棄也。</span>時夜已半，胤恃與據期，又難舉兵向宮，乃約令部曲，<span class="jiazhu">約，勒而號令之。</span>說呂侯兵已在近道，故皆爲胤盡死，無離散者。<span class="jiazhu">爲，于僞翻。</span>胤顏色不變，談笑如常。時大風，比曉，據不至，<span class="jiazhu">比，必寐翻。</span>綝兵大會，遂殺胤及將士數十人，夷胤三族。己酉，大赦，改元太平。或勸呂據奔魏者，據曰：<span class="yinhao">「吾恥爲叛臣。」</span>遂自殺。<span class="jiazhu">據父範，佐孫策以造吳，故恥爲叛臣，自殺以明節。</span></p>
<p class="em2 strong"><span class="yinwen">11</span>以司空鄭沖爲司徒，左僕射盧毓爲司空。<span class="jiazhu">《晉志》曰：尙書僕射，漢本置一人；至漢獻帝建安四年，以執金吾榮郃爲尙書左僕射，僕射分置左右蓋自此始。經魏至晉，迄于江左，省置無常，置二則爲左右僕射，或不兩置，但曰尙書僕射，令闕則左爲省主，若左右並闕，則置尙書僕射以主省事。毓，余六翻。</span>毓固讓驃騎將軍王昶、光祿大夫王觀、司隸校尉琅邪王祥，詔不許。</p>
<p class="em2 strong">祥性至孝，繼母朱氏遇之無道，祥愈恭謹。朱氏子覽，年數歲，每見祥被楚撻，<span class="jiazhu">楚，荊也；撻，擊也。被，皮義翻。</span>輒涕泣抱持母；母以非理使祥，覽輒與祥俱往。及長，娶妻，<span class="jiazhu">長，知兩翻。</span>母虐使祥妻，覽妻亦趨而共之，母患之，爲之少止。<span class="jiazhu">爲，于僞翻。</span>祥漸有時譽，母深疾之，密使酖祥。覽知之，徑起取酒，祥爭而不與，母遽奪反之。<span class="jiazhu">《漢書·齊悼惠王傳》：奪反孝惠卮。師古曰：反，音幡。</span>自後，母賜祥饌，<span class="jiazhu">饌，雛戀翻，又雛皖翻。</span>覽輒先嘗，母懼覽致斃，遂止。漢末遭亂，祥隱居三十餘年，不應州郡之命，母終，毀瘁，<span class="jiazhu">瘁，秦醉翻，病勞也。</span>杖而後起。徐州刺史呂虔檄爲別駕，委以州事，州界清靜，政化大行，時人歌之曰：<span class="yinhao">「海沂之康，實賴王祥；<span class="jiazhu">徐州之地，東際海，西北距泗、沂，故曰海沂。</span>邦國一空，別駕之功！」</span></p>
<p class="em2 strong"><span class="yinwen">12</span>十一月，吳孫綝遷大將軍。綝負貴倨傲，多行無禮。峻從弟憲嘗與誅諸葛恪，<span class="jiazhu">與，讀曰預。</span>峻厚遇之，官至右將軍、無難督，平九官事。<span class="jiazhu">九官，卽九卿也。魏明帝太和二年，吳主還建業，留尙書九官於武昌。</span>綝遇憲薄於峻時，憲怒，與將軍王惇謀殺綝，事泄，綝殺惇，憲服藥死。</p>
<div class="yeartoc" id="year_toc_644"><p class="strong"><span class="section" id="title-4"><span data-head-description="高貴鄕公下" data-head-level="h4" data-head-title="甘露二年">二年</span></span><span class="biaozhusup" data-rel="">（丁丑、二五七年）</span></p></div>
<p class="em2 strong"><span class="yinwen">1</span>春，三月，大梁成侯盧毓卒。</p>
<p class="em2 strong"><span class="yinwen">2</span>夏，四月，吳主臨正殿，大赦，始親政事。孫綝表奏，多見難問，<span class="jiazhu">難，乃旦翻。</span>又科兵子弟十八已下、十五以上三千餘人，<span class="jiazhu">科，程也；程其長短小大也。或曰：<span class="yinhao">「科」</span>，當作<span class="yinhao">「料」</span>，音聊，量度也。</span>選大將子弟年少有勇力者，使將之，<span class="jiazhu">少，詩照翻。將，卽亮翻。</span>日於苑中敎習，曰：<span class="yinhao">「吾立此軍，欲與之俱長。」</span><span class="jiazhu">長，丁丈翻；今知兩翻。</span>又數出中書視大帝時舊事，問左右侍臣曰：<span class="yinhao">「先帝數有特制，<span class="jiazhu">特制，謂特出上意，以手詔宣行也。數，所角翻。</span>今大將軍問事，<span class="jiazhu">問事，猶言奏事；不言奏者，自卑挹之意。</span>但令我書可邪？」</span><span class="jiazhu">書可，畫可也。</span>嘗食生梅，使黃門至中藏取蜜，<span class="jiazhu">中藏，中藏府也，掌幣帛金銀諸貨物。蜜，蜂餹也。藏，徂浪翻；下同。</span>蜜中有鼠矢；召問藏吏，藏吏叩頭。吳主曰：<span class="yinhao">「黃門從爾求蜜邪？」</span>吏曰：<span class="yinhao">「向求，<span class="jiazhu">謂向者嘗求蜜也。</span>實不敢與。」</span>黃門不服。吳主令破鼠矢，矢中燥，因笑謂左右曰：<span class="yinhao">「若矢先在蜜中，中外當俱濕；今外濕裏燥，此必黃門所爲也。」</span>詰之，果服；<span class="jiazhu">詰，去吉翻。</span>左右莫不驚悚。</p>
<p class="em2 strong"><span class="yinwen">3</span>征東大將軍諸葛誕素與夏侯玄、鄧颺等友善，玄等死，<span class="jiazhu">玄死見上卷正元元年。颺死見七十五卷邵陵厲公嘉平元年。颺，余章翻，又余亮翻。</span>王淩、毌丘儉相繼誅滅，<span class="jiazhu">王淩死見七十五卷嘉平三年。毌丘儉死見上卷正元二年。</span>誕內不自安，乃傾帑藏振施，<span class="jiazhu">帑，他朗翻。施，式智翻。</span>曲赦有罪以收衆心，畜養揚州輕俠數千人以爲死士。<span class="jiazhu">畜，許六翻。</span>因吳人欲向徐堨，<span class="jiazhu">徐堨，卽徐塘，在東關之東。堨，烏葛翻。</span>請十萬衆以守壽春，又求臨淮築城以備吳寇。司馬昭初秉政，長史賈充請遣參佐慰勞四征，<span class="jiazhu">魏置征東將軍屯淮南，征南將軍屯襄、沔以備吳；征西將軍屯關、隴以備蜀；征北將軍屯幽、幷以備鮮卑；皆授以重兵。司馬昭初當國，故充請慰勞以觀其志趣。勞，力到翻。</span>且觀其志。昭遣充至淮南，充見誕，論說時事，因曰：<span class="yinhao">「洛中諸賢，皆願禪代，君以爲如何？」</span>誕厲聲曰：<span class="yinhao">「卿非賈豫州子乎？<span class="jiazhu">充父逵，先爲豫州而卒，故稱之。</span>世受魏恩，豈可欲以社稷輸人乎！若洛中有難，<span class="jiazhu">難，乃旦翻。</span>吾當死之。」</span>充默然；還，言於昭曰：<span class="yinhao">「諸葛誕再在揚州，<span class="jiazhu">誕先督揚州，東關之敗，改督豫州，毌丘儉旣死，復督揚州。</span>得士衆心。今召之，必不來，然反疾而禍小；不召，則反遲而禍大，不如召之。」</span>昭從之。甲子，詔以誕爲司空，召赴京師。誕得詔書，愈恐，疑揚州刺史樂綝間己，遂殺綝，<span class="jiazhu">征東將軍與揚州刺史同治壽春。魏四征之任，率以其州刺史爲儲帥，故誕疑綝間己。間，古莧翻。</span>斂淮南及淮北郡縣屯田口十餘萬官兵，<span class="jiazhu">魏郡縣皆置屯田，凡屯田口悉官兵也。</span>揚州新附勝兵者四五萬人，<span class="jiazhu">勝，音升。</span>聚榖足一年食，爲閉門自守之計。遣長史吳綱將少子靚至吳，<span class="jiazhu">將，如字。少，詩照翻。靚，疾郢翻，又疾正翻。</span>稱臣請救，幷請以牙門子弟爲質。<span class="jiazhu">牙門，諸將之子弟也。質，音致。</span></p>
<p class="em2 strong"><span class="yinwen">4</span>吳滕胤、呂據之妻，皆夏口督孫壹之妹也。<span class="jiazhu">壹，孫奐庶子也。夏，戶雅翻。</span>六月，孫綝使鎭南將軍朱異自虎林將兵襲壹。異至武昌，壹將部曲來奔。乙巳，詔拜壹車騎將軍、交州牧，封吳侯，開府辟召，儀同三司，袞冕赤舄，事從豐厚。<span class="jiazhu">崇異孫壹者，以招攜貳也。</span></p>
<p class="em2 strong"><span class="yinwen">5</span>司馬昭奉帝及太后討諸葛誕。<span class="jiazhu">昭若自行，恐後有挾兩宮爲變者，故奉之以討誕。</span></p>
<p class="em2 strong">吳綱至吳，吳人大喜，使將軍全懌、全端、唐咨、王祚將三萬衆，與文欽同救誕；以誕爲左都護，假節、大司徒、驃騎將軍、青州牧，封壽春侯。懌，琮之子；端，其從子也。</p>
<p class="em2 strong">六月，甲子，車駕次項，司馬昭督諸軍二十六萬進屯丘頭，<span class="jiazhu">是役也，司馬昭改丘頭曰武丘，以旌武功。武丘，唐爲沈丘縣。</span>以鎭南將軍王基行鎭東將軍、都督揚·豫諸軍事，與安東將軍陳騫等圍壽春。基始至，圍城未合，文欽、全懌等從城東北，因山乘險，得將其衆突入城。<span class="jiazhu">壽春城外他無山，唯城北有八公山耳。</span>昭敕基斂軍堅壁。基累求進討，會吳朱異率三萬人進屯安豐，爲文欽外勢，<span class="jiazhu">安豐縣，漢屬廬江郡，魏分屬安豐郡。今安豐縣在壽春南八十里。</span>詔基引諸軍轉據北山。基謂諸將曰：<span class="yinhao">「今圍壘轉固，兵馬向集，但當精脩守備以待越逸，而更移兵守險，使得放縱，雖有智者，不能善其後矣！」</span>遂守便宜，上疏曰：<span class="yinhao">「今與賊家對敵，當不動如山，若遷移依險，人心搖蕩，於勢大損。諸軍並據深溝高壘，衆心皆定，不可傾動，此御兵之要也。」</span>書奏，報聽。<span class="jiazhu">報基聽行其策。時帝在軍，故諸軍節度皆稟詔指，而裁其可否者實司馬昭也。</span>於是基等四面合圍，表裏再重，<span class="jiazhu">重，直龍翻。</span>塹壘甚峻。文欽等數出犯圍，<span class="jiazhu">數，所角翻。</span>逆擊，走之。司馬昭又使奮武將軍監青州諸軍事石苞<span class="jiazhu">監，古銜翻。</span>督兗州刺史州泰、徐州刺史胡質簡銳卒爲游軍，以備外寇。泰擊破朱異於陽淵，<span class="jiazhu">《水經註》：決水出廬江雩婁縣北，過安豐縣東，又北，右會陽泉水。水西有陽泉縣故城，故陽泉鄕也，漢靈帝封黃琬爲侯國。決水又北入于淮。</span>異走，泰追之，殺傷二千人。</p>
<p class="em2 strong">秋，七月，吳大將軍綝大發兵出屯鑊里，<span class="jiazhu">後吳王責孫綝以留湖中不上岸一步，則鑊里當在巢縣界。</span>復遣朱異帥將軍丁奉、黎斐等五入前解壽春之圍。<span class="jiazhu">復，扶又翻。帥，讀曰率。</span>異留輜重於都陸，<span class="jiazhu">《水經註》：博鄕縣，王莽改曰楊陸，泄水出焉，北過芍陂，又西北入于淮。意者都陸卽楊陸歟？又據《晉紀》，都陸在黎漿南。重，直用翻。</span>進屯黎漿，<span class="jiazhu">《水經註》：芍陂瀆水東注黎漿水，水東逕黎漿亭南，又東注肥水，謂之黎漿水口也。</span>石苞、州泰又擊破之。太山太守胡烈以奇兵五千襲都陸，盡焚異資糧，異將餘兵食葛葉，走歸孫綝；綝使異更死戰，異以士卒乏食，不從綝命。綝怒，九月，己巳，綝斬異於鑊里。辛未，引兵還建業。<span class="jiazhu">壽春之圍已固，雖使周瑜、呂蒙、陸遜復生，不能解也。若孫綝能舉荊、揚之衆出襄陽以向宛、洛，壽春城下之兵必分歸以自救，諸葛誕、文欽等於此時決圍力戰，猶庶幾焉。</span>綝旣不能拔出諸葛誕，而喪敗士衆，<span class="jiazhu">喪，息浪翻。敗，補邁翻。</span>自戮名將，由是吳人莫不怨之。<span class="jiazhu">爲後吳誅孫綝張本。</span></p>
<p class="em2 strong">司馬昭曰：<span class="yinhao">「異不得至壽春，而吳人殺之，非其罪也，<span class="jiaozhusup">【章：甲十一行本作「非其罪也，而吳人殺之」；乙十一行本同；退齋校同；張校同，云無註本亦同，下「非其罪也」四字衍。】</span>欲以謝壽春而堅誕意，使其猶望救耳。今當堅圍，備其越逸，而多方以誤之。」</span>乃縱反間，<span class="jiazhu">間，古莧翻。</span>揚言<span class="yinhao">「吳救方至，大軍乏食，分遣羸疾就榖淮北，勢不能久。」</span>誕等益寬恣食，俄而城中乏糧，外救不至。將軍蔣班、焦彝，皆誕腹心謀主也，言於誕曰：<span class="yinhao">「朱異等以大衆來而不能進，孫綝殺異而歸江東，外以發兵爲名，內實坐須成敗。<span class="jiazhu">須，待也。</span>今宜及衆心尙固，士卒思用，幷力決死，攻其一面，雖不能盡克，猶有可全者，空坐守死，無爲也。」</span><span class="jiazhu">言不若決死而求生，無爲坐守而待斃。</span>文欽曰：<span class="yinhao">「公今舉十餘萬之衆歸命於吳，而欽與全端等皆同居死地，公兄子弟盡在江表，就孫綝不欲來，主上及其親戚豈肯聽乎！且中國無歲無事，軍民並疲，今守我一年，內變將起，柰何舍此，<span class="jiazhu">舍，讀曰捨。</span>欲乘危徼倖乎！」</span><span class="jiazhu">徼，堅堯翻。</span>班、彝固勸之，欽怒。誕欲殺班、彝，二人懼，十一月，棄誕踰城來降。全懌兄子輝、儀在建業，<span class="jiazhu">輝、儀，懌兄全緒之二字；<span class="yinhao">「輝」</span>，一作<span class="yinhao">「禕」</span>。</span>與其家內爭訟，攜其母將部曲數十家來奔。於是懌與兄子靖及全端弟翩、緝皆將兵在壽春城中，司馬昭用黃門侍郎鍾會策，密爲輝、儀作書，<span class="jiazhu">爲，于僞翻。</span>使輝、儀所親信齎入城告懌等，說<span class="yinhao">「吳中怒懌等不能拔壽春，<span class="jiazhu">言不能拔壽春之衆於重圍也。</span>欲盡誅諸將家，故逃來歸命。」</span>十二月，懌等帥其衆數千人開門出降，<span class="jiazhu">帥，讀曰率。降，戶江翻。</span>城中震懼，不知所爲。詔拜懌平東將軍，封臨湘侯，端等封拜各有差。</p>
<p class="em2 strong"><span class="yinwen">6</span>漢姜維聞魏分關中兵以赴淮南，欲乘虛向秦川，<span class="jiazhu">秦地四塞以爲固，渭水貫其中。渭川左右，沃壤千里，世謂之秦川。</span>率數萬人出駱谷，至沈嶺。時長城積穀甚多，而守兵少，征西將軍、都督雍·涼諸軍事司馬望<span class="jiazhu">雍，於用翻。</span>及安西將軍鄧艾進兵據之，以拒維。維壁於芒水，<span class="jiazhu">《水經註》：駱谷水出郿塢東南山駱谷，北流逕長城西，又北流注于渭，渭水又東，芒水從南來注之；水出南山芒谷，北逕盩厔縣竹圃中，又北流注于渭。余按駱谷在今洋州眞符縣，屈回八十里，凡八十四盤。</span>數挑戰，<span class="jiazhu">數，所角翻。挑，徒了翻。</span>望、艾不應。</p>
<p class="em2 strong">是時，維數出兵，蜀人愁苦，中散大夫譙周作《仇國論》以諷之<span class="jiazhu">《續漢志》曰：中散大夫，秩六百石；《漢官》曰：秩比二千石。胡廣曰：光祿大夫，本爲中大夫，武帝元狩五年，置諫大夫爲光祿大夫，世祖中興，以爲諫議大夫。又有太中、中散大夫。此四等於古者爲天子之下大夫，視列國之上卿。</span>曰：<span class="yinhao">「或問往古能以弱勝強者，其術如何？曰：吾聞之，處大無患者常多慢，處小有憂者常思善；<span class="jiazhu">處，昌呂翻。</span>多慢則生亂，思善則生治，理之常也。故周文養民，以少取多，句踐卹衆，以弱斃強，此其術也。<span class="jiazhu">文王治岐，由方百里起，三分天下有其二，所謂以少取多也。句踐歸越，弔死問疾，十年生聚，十年敎訓，以弱越斃強吳。</span>或曰：曩者，項強漢弱，相與戰爭，項羽與漢約分鴻溝，各歸息民，張良以爲民志已定，則難動也，率兵追羽，終斃項氏。<span class="jiazhu">事見十卷漢高帝四年。</span>豈必由文王之事乎？曰：當商、周之際，王侯世尊，<span class="jiazhu">言世世居尊位也。</span>君臣久固，民習所專；<span class="jiazhu">民習見君臣之分明，故專於戴上。</span>深根者難拔，據固者難遷。當此之時，雖漢祖安能杖劍鞭馬而取天下乎！及秦罷侯置守之後，<span class="jiazhu">謂罷列國諸侯分置三十六郡，郡置守也。</span>民疲秦役，天下土崩，或歲易主，或月易公，鳥驚獸駭，莫知所從，於是豪強並爭，虎裂狼分，疾搏者獲多，遲後者見吞。今我與彼皆傳國易世矣，旣非秦末鼎沸之時，實有六國並據之勢，故可爲文王，難爲漢祖。夫民之疲勞，則騷擾之兆生，上慢下暴，則瓦解之形起。諺曰：『射幸數跌，不如審發。』<span class="jiazhu">跌，差也，射數差而不中，不如審而後發也。《書》曰：若虞機張，往省括于度則釋。</span>是故智者不爲小利移目，不爲意似改步，<span class="jiazhu">孔穎達曰：舉足謂之步。爲，于僞翻。</span>時可而後動，數合而後舉，故湯、武之師不再戰而克，<span class="jiazhu">湯伐桀，鳴條一戰而革夏命；武王伐紂，一戎衣而天下大定。</span>誠重民勞而度時審也。<span class="jiazhu">度，徒洛翻。</span>如遂極武黷征，<span class="jiazhu">征伐不欲數，數則黷。</span>土崩勢生，不幸遇難，<span class="jiazhu">難，乃旦翻。</span>雖有智者將不能謀之矣。」</span><span class="jiazhu">姜維以數戰亡蜀，卒如譙周之言。</span></p>
<div class="yeartoc" id="year_toc_645"><p class="strong"><span class="section" id="title-5"><span data-head-description="高貴鄕公下" data-head-level="h4" data-head-title="甘露三年">三年</span></span><span class="biaozhusup" data-rel="">（戊寅、二五八年）</span></p></div>
<p class="em2 strong"><span class="yinwen">1</span>春，正月，文欽謂諸葛誕曰：<span class="yinhao">「蔣班、焦彝謂我不能出而走，全端、全懌又率衆逆降，<span class="jiazhu">逆，迎也。降，戶江翻。</span>此敵無備之時也，可以戰矣。」</span>誕及唐咨等皆以爲然，遂大爲攻具，晝夜五六日攻南圍，欲決圍而出。圍上諸軍臨高發石車火箭，<span class="jiazhu">石車，卽砲車也。車，昌遮翻。</span>逆燒破其攻具，矢石雨下，死傷蔽地，血流盈塹，<span class="jiazhu">塹，七豔翻。</span>復還城。城內食轉竭，出降者數萬口。欽欲盡出北方人省食，與吳人堅守，誕不聽，由是爭恨。欽素與誕有隙，徒以計合，事急愈相疑。<span class="jiazhu">言誕、欽初以詭計苟合，事急愈相猜疑。</span>欽見誕計事，誕遂殺欽。欽子鴦、虎將兵在小城中，<span class="jiazhu">鴦、虎，欽二子也；時壽春蓋別有小城。</span>聞欽死，勒兵赴之，衆不爲用，遂單走踰城出，自歸於司馬昭。軍吏請誅之，昭曰：<span class="yinhao">「欽之罪不容誅，其子固應就戮；然鴦、虎以窮歸命，且城未拔，殺之是堅其心也。」</span>乃赦鴦、虎，使將數百騎巡城，呼曰：<span class="jiazhu">呼，火故翻。</span><span class="yinhao">「文欽之子猶不見殺，其餘何懼！」</span>又表鴦、虎皆爲將軍，賜爵關內侯。城內皆喜，且日益饑困。司馬昭身自臨圍，見城上持弓者不發，曰：<span class="yinhao">「可攻矣！」</span><span class="jiazhu">知其衆無拒守之心也。</span>乃四面進軍，同時鼓譟登城。二月，乙酉，克之。誕窘急，單馬將其麾下突小城欲出，司馬胡奮部兵擊斬之，夷其三族。誕麾下數百人，皆拱手爲列，不降，每斬一人，輒降之，<span class="jiazhu">降，戶江翻，下同。</span>卒不變，以至於盡。<span class="jiazhu">史言諸葛誕得人心，人蒙其恩而爲之死。卒，子恤翻。</span>吳將于詮曰：<span class="jiazhu">詮，且緣翻。</span><span class="yinhao">「大丈夫受命其主，以兵救人，旣不能克，又束手於敵，吾弗取也。」</span>乃免冑冒陳而死。<span class="jiazhu">陳，讀曰陣。</span>唐咨、王祚等皆降。<span class="jiazhu">唐咨本魏人降吳，見七十卷文帝黃初六年。</span>吳兵萬衆，器仗山積。</p>
<p class="em2 strong">司馬昭初圍壽春，王基、石苞等皆欲急攻之，昭以爲<span class="yinhao">「壽春城固而衆多，攻之必力屈；若有外寇，表裏受敵，此危道也。今三叛相聚於孤城之中，<span class="jiazhu">三叛，謂諸葛誕、文欽、唐咨也。</span>天其或者使同就戮，吾當以全策縻之。但堅守三面，若吳賊陸道而來，軍糧必少；吾以游兵輕騎絕其轉輸，可不戰而破也。吳賊破，欽等必成禽矣！」</span>乃命諸軍按甲而守之，卒不煩攻而破。<span class="jiazhu">卒，子恤翻。</span>議者又以爲<span class="yinhao">「淮南仍爲叛逆，<span class="jiazhu">仍，相因也。</span>吳兵室家在江南，不可縱，宜悉坑之。」</span>昭曰：<span class="yinhao">「古之用兵，全國爲上，戮其元惡而已。<span class="jiazhu">言全其國之人民，止戮其君；所謂誅其君而弔其民也。</span>吳兵就得亡還，適可以示中國之大度耳。」</span>一無所殺，分布三河近郡以安處之。<span class="jiazhu">河南，都也；河東、河內皆近京師。處，昌呂翻。</span>拜唐咨安遠將軍，其餘裨將，咸假位號，衆皆悅服。其淮南將士吏民爲誕所脅略者，皆赦之。聽文鴦兄弟收斂父喪，給其車牛，致葬舊墓。<span class="jiazhu">文欽，譙人也，舊墓在焉。斂，力贍翻。</span></p>
<p class="em2 strong">昭遺王基書曰：<span class="jiazhu">遺，于季翻。</span><span class="yinhao">「初議者云云，求移者甚衆，<span class="jiazhu">謂前詔諸軍轉據北山。</span>時未臨履，亦謂宜然。<span class="jiazhu">臨履，謂親臨其地而履行營壘處所也。</span>將軍深算利害，獨秉固志，上違詔命，下拒衆議，終至制敵禽賊，雖古人所述，不是過也。」</span>昭欲遣諸軍輕兵深入，招迎唐咨等子弟，因釁有滅吳之勢。王基諫曰：<span class="yinhao">「昔諸葛恪乘東關之勝，竭江表之兵以圍新城，城旣不拔，而死者大半。<span class="jiazhu">事見上卷邵陵厲公嘉平五年。</span>姜維因洮西之利，輕兵深入，糧餉不繼，軍覆上邽。<span class="jiazhu">謂段谷之敗也。</span>夫大捷之後，上下輕敵，輕敵則慮難不深。<span class="jiazhu">難，乃旦翻。</span>今賊新敗於外，又內患未弭，<span class="jiazhu">謂孫綝君臣相猜。</span>是其脩備設慮之時也。且兵出踰年，人有歸志，今俘馘十萬，罪人斯得，<span class="jiazhu">謂禽諸葛誕也。《書》曰：周公居東二年，則罪人斯得。</span>自歷代征伐，未有全兵獨克如今之盛者也。武皇帝克袁紹於官渡，自以所獲已多，不復追奔，<span class="jiazhu">復，扶又翻。</span>懼挫威也。」</span><span class="jiazhu">事見六十二卷漢獻帝建安五年。</span>昭乃止。以基爲征東將軍、都督揚州諸軍事，進封東武侯。</p>
<p class="margin2">習鑿齒曰：君子謂司馬大將軍於是役也，可謂能以德攻矣。<span class="jiazhu">《左傳》：晉文公城濮之勝，君子謂晉於是役也能以德攻。</span>夫建業者異道，各有所尙而不能兼幷也。故窮武之雄，斃於不仁；<span class="jiazhu">如夫差、智伯是也。</span>存義之國，喪於懦退。<span class="jiazhu">如宋襄公是也。喪，息浪翻。</span>今一征而禽三叛，大虜吳衆，席卷淮浦，俘馘十萬，<span class="jiazhu">生虜爲俘，截耳爲馘。古者戰勝，馘所格之左耳而獻之。</span>可謂壯矣。而未及安坐，賞王基之功；種惠吳人，結異類之情；<span class="jiazhu">《書》曰：皋陶邁種德。孔安國《註》曰：種，布也。夫種則有穫，種惠於吳人，使歸心中國，以成他日混一之功，如種藝之有秋也。</span>寵鴦葬欽，忘疇昔之隙；不咎誕衆，使揚土懷愧。功高而人樂其成，業廣而敵懷其德。<span class="jiazhu">樂，音洛。</span>武昭旣敷，文算又洽，推是道也，天下其孰能當之哉！<span class="jiazhu">鑿齒，晉人，其辭蓋有溢美者。</span></p>
<p class="em2 strong"><span class="yinwen">2</span>司馬昭之克壽春，鍾會謀畫居多；昭親待日隆，委以腹心之任，時人比之子房。<span class="jiazhu">比之張良也。</span></p>
<p class="em2 strong"><span class="yinwen">3</span>漢姜維聞諸葛誕死，復還成都，復拜大將軍。<span class="jiazhu">維以段谷之敗，貶行大將軍事。</span></p>
<p class="em2 strong"><span class="yinwen">4</span>夏，五月，詔以司馬昭爲相國，<span class="jiazhu">《漢書·百官表》曰：相國、丞相，皆秦官。又按《蕭何傳》，何自丞相拜相國；則相國尊於丞相。</span>封晉公，食邑八郡，<span class="jiazhu">《晉書·帝紀》曰：以幷州之太原、上黨、西河、樂平、新興、鴈門，司州之河東、平陽，凡八郡，封爲晉公。</span>加九錫；昭前後九讓，乃止。</p>
<p class="em2 strong"><span class="yinwen">5</span>秋，七月，吳主封故齊王奮爲章安侯。<span class="jiazhu">奮徙章安，見上卷邵陵厲公嘉平五年。</span></p>
<p class="em2 strong"><span class="yinwen">6</span>八月，以驃騎將軍王昶爲司空。<span class="jiazhu">昶，丑兩翻。</span></p>
<p class="em2 strong"><span class="yinwen">7</span>詔以關內侯王祥爲三老，鄭小同爲五更，帝率羣臣詣太學，行養老乞言之禮。<span class="jiazhu">《記》曰：凡養老，五帝憲，三王又乞言。五帝憲，養氣體而不乞言，有善則記之，以爲惇史。三王亦憲，旣養老而後乞言，亦微其禮，皆有惇史。鄭玄《註》曰：憲，法也；養之爲法其德行，三王又從之求善言可施行也。惇史，惇厚者也。微其禮者，依違言之。更，工衡翻。</span>小同，玄之孫也。<span class="jiazhu">《鄭玄別傳》曰：玄有子爲孔融吏，舉孝廉，融之被圍，往赴，爲賊所害；有遺腹子，以丁卯日生，而玄以丁卯歲生，故名曰小同。</span></p>
<p class="em2 strong"><span class="yinwen">8</span>吳孫綝以吳主親覽政事，多所難問，<span class="jiazhu">難，乃旦翻。</span>甚懼；返自鑊里，遂稱疾不朝，<span class="jiazhu">朝，直遙翻。</span>使弟威遠將軍據入倉龍門宿衞，<span class="jiazhu">古倉、蒼字通用。</span>武衞將軍恩、偏將軍幹、長水校尉闓<span class="jiazhu">闓，音開，又苦亥翻。</span>分屯諸營，欲以自固。吳主惡之，<span class="jiazhu">惡，烏路翻。</span>乃推朱公主死意，<span class="jiazhu">朱公主死見上卷正元二年。推，尋也，尋問公主所以見殺之意。</span>全公主懼曰：<span class="yinhao">「我實不知，皆朱據二子熊、損所白。」</span>是時熊爲虎林督，損爲外部督，<span class="jiazhu">吳外部督建業外營兵。</span>吳主皆殺之。損妻，卽孫峻妹也。綝諫，不從，由是益懼。</p>
<p class="em2 strong">吳主陰與全公主及將軍劉丞謀誅綝。全后父尙爲太常、衞將軍，吳主謂尙子黃門侍郎紀曰：<span class="yinhao">「孫綝專勢，輕小於孤。<span class="jiazhu">謂輕視之以爲幼小也。</span>孤前敕之使速上岸，爲唐咨等作援，而留湖中不上岸一步；<span class="jiazhu">上，時掌翻。</span>又委罪於朱異，擅殺功臣，不先表聞；築第橋南，<span class="jiazhu">綝蓋築第於朱雀橋南。</span>不復朝見。此爲自在，無所復畏，<span class="jiazhu">自在，謂居處自如，不復知有君上。復，扶又翻。見，賢遍翻。</span>不可久忍，今規取之。<span class="jiazhu">規，圖也。</span>卿父作中軍都督，<span class="jiazhu">衞將軍督中軍。</span>使密嚴整士馬，孤當自出臨橋，率宿衞虎騎、左右無難一時圍之，<span class="jiazhu">吳有左右無難督，督無難營兵。</span>作版詔敕綝所領皆解散，不得舉手。正爾，自當得之；<span class="jiazhu">正爾，猶言如此也。</span>卿去，但當使密耳！卿宣詔卿父，勿令卿母知之；女人旣不曉大事，且綝同堂姊，邂逅漏泄，誤孤非小也！」</span><span class="jiazhu">解，戶廨翻。逅，戶茂翻。</span>紀承詔告尙。尙無遠慮，以語紀母，母使人密語綝。<span class="jiazhu">語，牛倨翻。</span></p>
<p class="em2 strong">九月，戊午，綝夜以兵襲尙，執之，遣弟恩殺劉承於蒼龍門外，<span class="jiazhu">劉承，卽劉丞。</span>比明，遂圍宮。<span class="jiazhu">比，必寐翻。</span>吳主大怒，上馬帶鞬執弓欲出，<span class="jiazhu">鞬，居言翻，戢弓矢器。</span>曰：<span class="yinhao">「孤大皇帝適子，<span class="jiazhu">適，讀曰嫡。</span>在位已五年，誰敢不從者！」</span>侍中近臣及乳母共牽攀止之，不得出，嘆咤不食，<span class="jiazhu">咤，陟駕翻。</span>罵全后曰：<span class="yinhao">「爾父憒憒，<span class="jiazhu">憒，烏外翻。《類篇》曰：悶也。</span>敗我大事！」</span><span class="jiazhu">敗，補邁翻。</span>又遣呼紀，紀曰：<span class="yinhao">「臣父奉詔不謹，負上，無面目復見。」</span><span class="jiazhu">復，扶又翻，下同。</span>因自殺。綝使光祿勳孟宗告太廟，廢吳主爲會稽王。<span class="jiazhu">吳主亮時年十六。會，工外翻。</span>召羣臣議曰：<span class="yinhao">「少帝荒病昏亂，不可以處大位，承宗廟，<span class="jiazhu">少，詩沼翻。處，昌呂翻，下同。</span>已告先帝廢之。諸君若有不同者，下異議。」</span>皆震怖，<span class="jiazhu">怖，普布翻。</span>曰：<span class="yinhao">「唯將軍令！」</span>綝遣中書郎李崇奪吳主璽綬，<span class="jiazhu">璽，斯氏翻。綬，音受。</span>以吳主罪班告遠近。尙書桓彝不肯署名，綝怒，殺之。典軍施正勸綝迎立琅邪王休，綝從之。<span class="jiazhu">吳制，中營置左右典軍。</span>己未，綝使宗正楷與中書郎董朗<span class="jiazhu">楷以吳同姓爲宗正。中書郎，卽晉中書侍郎之職。</span>迎琅邪王於會稽。<span class="jiazhu">吳建興元年，休徙丹陽，旣又徙會稽。會，工外翻。</span>遣將軍孫耽送會稽王亮之國，亮時年十六。徙全尙於零陵，尋追殺之；遷全公主於豫章。</p>
<p class="em2 strong">冬，十月，戊午，琅邪王行至曲阿，<span class="jiazhu">杜佑曰：曲阿，今丹陽郡丹陽縣。</span>有老公遮王叩頭曰：<span class="yinhao">「事久變生，天下喁喁。」</span><span class="jiazhu">喁，魚容翻。師古曰：喁喁，衆口向上也，又相應和聲。</span>是日，進及布塞亭。孫綝以琅邪王未至，欲入居宮中，召百官會議，皆惶怖失色，徒唯唯而已。<span class="jiazhu">唯，以水翻，諾也。</span>選曹郎虞汜曰：<span class="yinhao">「明公爲國伊、周，處將相之任，<span class="jiazhu">汜，音祀。處，昌呂翻。</span>擅廢立之威，將上安宗廟，下惠百姓，大小踴躍，自以伊、霍復見。今迎王未至而欲入宮，如是，羣下搖蕩，衆聽疑惑，非所以永終忠孝，揚名後世也。」</span>綝不懌而止。汜，翻之子也。</p>
<p class="em2 strong">綝命弟恩行丞相事，率百僚以乘輿法駕迎琅邪王於永昌亭。<span class="jiaozhusup">【章：甲十一行本「亭」下有「築宮，以武帳爲便殿，設御坐。己卯，王至便殿，止東廂」二十字；乙十一行本同；張校同；退齋校同。】</span>孫恩奉上璽符，<span class="jiazhu">乘，繩證翻。上，時掌翻。</span>王三讓，乃受。羣臣以次奉引，<span class="jiazhu">引，讀曰靷。</span>王就乘輿，百官陪位。綝以兵千人迎於半野，拜于道側；王下車答拜。卽日，御正殿，大赦，改元永安。<span class="jiazhu">吳主休，字子烈，吳主權第六子。</span>孫綝稱<span class="yinhao">「草莽臣」</span>，詣闕上書，上印綬、節鉞，求避賢路。<span class="jiazhu">謂他有賢者進用，恐妨其路，求引身避之。</span>吳主引見慰諭，<span class="jiazhu">見，賢遍翻。</span>下詔以綝爲丞相、荊州牧，增邑五縣；<span class="jiazhu">綝遷大將軍，封永寧侯，今休以援立之功，增其封邑。</span>以恩爲御史大夫、衞將軍、中軍督，封縣侯。孫據、幹、闓皆拜將軍，封侯。又以長水校尉張布爲輔義將軍，封永康侯。<span class="jiazhu">初，休爲王時，布爲左右督，素見信愛，及卽位，遂寵任之。爲布擅吳立孫晧以亡國喪身張本。宋白曰：吳赤烏八年，分烏傷之上浦，立永康縣，屬東陽郡。</span></p>
<p class="em2 strong">先是，丹陽太守李衡數以事侵琅邪王，<span class="jiazhu">休徙丹陽，見七十五卷邵陵厲公嘉平四年。先，悉薦翻。數，所角翻，下同。</span>其妻習氏諫之，<span class="jiazhu">習，姓。按《風俗通》：漢有外黃令習一。</span>衡不聽。琅邪王上書乞徙他郡，詔徙會稽。及琅邪王卽位，李衡憂懼，謂妻曰：<span class="yinhao">「不用卿言，以至於此。吾欲奔魏，何如？」</span>妻曰：<span class="yinhao">「不可。君本庶民耳，先帝相拔過重，旣數作無禮，而復逆自猜嫌，<span class="jiazhu">復，扶又翻。</span>逃叛求活，以此北歸，何面目見中國人乎！<span class="jiaozhusup">【章：甲十一行本「乎」下有「衡曰：『計何所出？』妻曰」八字；乙十一行本同；張校同；退齋校同。】</span>琅邪王素好善慕名，<span class="jiazhu">好，呼到翻。</span>方欲自顯於天下，終不以私嫌殺君明矣。可自囚詣獄，表列前失，顯求受罪。如此，乃當逆見優饒，<span class="jiazhu">逆，迎也，言將優加其官以饒益之。</span>非但直活而已。」</span>衡從之。吳主詔曰：<span class="yinhao">「丹陽太守李衡，以往事之嫌，自拘司敗。<span class="jiazhu">《左傳》：楚箴尹克黃，自拘於司敗。司敗，卽司寇也。</span>夫射鉤、斬袪，在君爲君，<span class="jiazhu">齊桓公與公子糾爭國，管仲射桓公，中帶鉤。子糾死，桓公以管仲爲相，遂霸諸侯。晉獻公使寺人披伐蒲，公子重耳踰垣而走，披斬其袪。及重耳反國，與披謀國事，發呂、郤之謀，薦趙衰守原。爲，于僞翻。</span>其遣衡還郡，勿令自疑。」</span>又加威遠將軍，授以棨戟。<span class="jiazhu">果如習氏所料。</span></p>
<p class="em2 strong">己丑，吳主封故南陽王和子晧爲烏程侯。<span class="jiazhu">和死、晧全，見上卷邵陵厲公嘉平五年。</span></p>
<p class="em2 strong">羣臣奏立皇后、太子，吳主曰：<span class="yinhao">「朕以寡德，奉承洪業，涖事日淺，恩澤未敷，后妃之號，嗣子之位，非所急也。」</span>有司固請，吳主不許。</p>
<p class="em2 strong">孫綝奉牛酒詣吳主，吳主不受，齎詣左將軍張布；酒酣，出怨言曰：<span class="yinhao">「初廢少主時，多勸吾自爲之者；吾以陛下賢明，故迎之。帝非我不立，今上禮見拒，是與凡臣無異，當復改圖耳。」</span><span class="jiazhu">上，時掌翻。復，扶又翻。</span>布以告吳主，<span class="jiazhu">綝以布爲吳主所信倚，故詣之，酒酣失言，遂以賈禍。綝之凶愚，其赤族宜矣。</span>吳主銜之，恐其有變，數加賞賜。<span class="jiazhu">數，所角翻。</span>戊戌，吳主詔曰：<span class="yinhao">「大將軍掌中外諸軍事，事統煩多，其加衞將軍、御史大夫恩侍中，與大將軍分省諸事。」</span><span class="jiazhu">分綝之權也。</span>或有告綝懷怨侮上，欲圖反者，吳主執以付綝，綝殺之，由是益懼，因孟宗求出屯武昌，吳主許之。綝盡敕所督中營精兵萬餘人，皆令裝載；<span class="jiazhu">中營兵，卽中軍也。吳人謂裝船爲裝載。綝欲以此兵自隨，上武昌。載，才再翻。車船裝物皆曰載，《詩》云：載輸爾載。</span>又取武庫兵器，吳主咸令給與。綝求中書兩郎典知荊州諸軍事，主者奏中書不應外出，吳主特聽之。其所請求，一無違者。</p>
<p class="em2 strong">將軍魏邈說吳主曰：<span class="yinhao">「綝居外，必有變。」</span><span class="jiazhu">說，輸芮翻。</span>武衞士施朔又告綝謀反。<span class="jiazhu">武衞士，武衞之士也。</span>吳主將討綝，密問輔義將軍張布，布曰：<span class="yinhao">「左將軍丁奉，雖不能吏書，而計略過人，能斷大事。」</span><span class="jiazhu">斷，丁亂翻。</span>吳主召奉告之，且問以計畫，奉曰：<span class="yinhao">「丞相兄弟支黨甚盛，恐人心不同，不可卒制；<span class="jiazhu">卒，讀曰猝。</span>可因臘會有陛兵誅之。」</span><span class="jiazhu">陛兵，宿衞之兵夾殿陛者，所謂<span class="yinhao">「階戟之士」</span>。</span>吳主從之。</p>
<p class="em2 strong">十二月，丁卯，建業中謠言明會有變，<span class="jiazhu">明會，明日臘會也。吳以土德王，用辰臘。</span>綝聞之，不悅。夜，大風，發屋揚沙，綝益懼。戊辰，臘會，綝稱疾不至；吳主強起之，<span class="jiazhu">強，其兩翻。</span>使者十餘輩，綝不得已，將入，衆止焉。綝曰：<span class="yinhao">「國家屢有命，不可辭。可豫整兵，令府內起火，因是可得速還。」</span>遂入，尋而火起，<span class="jiazhu">尋，繼時也。</span>綝求出，吳主曰：<span class="yinhao">「外兵自多，不足煩丞相也。」</span>綝起離席，<span class="jiazhu">離，力智翻。</span>奉、布目左右縛之。綝叩頭曰：<span class="yinhao">「願徙交州。」</span>吳主曰：<span class="yinhao">「卿何不徙滕胤、呂據於交州乎！」</span>綝復曰：<span class="jiazhu">復，扶又翻。</span><span class="yinhao">「願沒爲官奴。」</span>吳主日：<span class="yinhao">「卿何不以胤、據爲奴乎！」</span><span class="jiazhu">胤、據死，見上甘露元年。</span>遂斬之。以綝首令其衆曰：<span class="yinhao">「諸與綝同謀者，皆赦之。」</span>放仗者五千人。孫闓乘船欲降北，追殺之。<span class="jiazhu">闓，音開，又可亥翻。綝之諸弟據、恩、幹蓋已就誅，獨闓走，欲投北。降，戶江翻。</span>夷綝三族，發孫峻棺，取其印綬，斲其木而埋之。<span class="jiazhu">古者棺椁厚薄皆有度，斲而薄之以示貶。</span></p>
<p class="em2 strong">己巳，吳主以張布爲中軍督。改葬諸葛恪、滕胤、呂據等，其罹恪等事遠徒<span class="jiaozhusup">【章：甲十一行本「徒」作「徙」；乙十一行本同；張校同。】</span>者，一切召還。朝臣有乞爲諸葛恪立碑者，<span class="jiazhu">爲，于僞翻。</span>吳主詔曰：<span class="yinhao">「盛夏出軍，士卒傷損，無尺寸之功，不可謂能；受託孤之任，死於豎子之手，不可謂智。」</span>遂寢。<span class="jiazhu">恪死見上卷嘉平五年。</span></p>
<p class="em2 strong"><span class="yinwen">9</span>初，漢昭烈留魏延鎭漢中，<span class="jiazhu">事見六十八卷漢獻帝建安二十四年。</span>皆實兵諸圍以禦外敵，敵若來攻，使不得入。及興勢之役，王平捍拒曹爽，<span class="jiazhu">事見七十四卷邵陵厲公正始五年。</span>皆承此制。及姜維用事，建議以爲<span class="yinhao">「錯守諸圍，<span class="jiazhu">錯，倉故翻。</span>適可禦敵，不獲大利。不若使敵至，諸圍皆斂兵聚榖，退就漢、樂二城，<span class="jiazhu">諸葛亮築漢、樂二城，見七十一卷明帝太和三年。</span>聽敵入平，<span class="jiazhu">謂縱敵使入平地也。</span>重關頭鎭守以捍之，令游軍旁出以伺其虛。敵攻關不克，野無散榖，千里運糧，自然疲乏；引退之日，然後諸城並出，與游軍幷力搏之，此殄敵之術也。」</span>於是漢主令督漢中胡濟卻住漢壽，監軍王含守樂城，<span class="jiazhu">樂城，在沔陽東山上，周三十里，甚嶮固，諸葛亮所築。沔水逕其北，又北逕西樂城東，而北流注于漢。</span>護軍蔣斌守漢城。<span class="jiazhu">姜維自棄險要以開狡焉啓疆之心，書此爲亡蜀張本。斌，音彬。</span></p>
<div class="yeartoc" id="year_toc_646"><p class="strong"><span class="section" id="title-6"><span data-head-description="高貴鄕公下" data-head-level="h4" data-head-title="甘露四年">四年</span></span><span class="biaozhusup" data-rel="">（己卯、二五九年）</span></p></div>
<p class="em2 strong"><span class="yinwen">1</span>春，正月，黃龍二見寧陵井中。<span class="jiazhu">見，賢遍翻，下同。</span>先是，頓丘、冠軍、陽夏井中屢有龍見，<span class="jiazhu">陳壽《志》曰：去年青龍仍見頓丘、冠軍、陽夏縣界井中。寧陵縣，前漢屬陳留郡，後漢、魏屬梁國。頓丘縣，漢屬東郡，魏屬魏郡。冠軍縣，屬南陽郡。陽夏縣，漢屬陳國，魏屬梁國。先，悉薦翻。夏，音賈。</span>羣臣以爲吉祥，帝曰：<span class="yinhao">「龍者，君德也。上不在天，下不在田，而數屈於井，<span class="jiazhu">數，所角翻。</span>非嘉兆也。」</span>作《潛龍詩》以自諷，司馬昭見而惡之。<span class="jiazhu">帝有誅昭之志，不務養晦，而憤鬱之氣見於辭而不能自揜，蓋亦淺矣，此其所以死以於權臣之手乎！惡，烏路翻。</span></p>
<p class="em2 strong"><span class="yinwen">2</span>夏，六月，京陵穆侯王昶卒。</p>
<p class="em2 strong"><span class="yinwen">3</span>漢主封其子諶爲北地王，<span class="jiazhu">諶，時壬翻。</span>詢爲新興王，虔爲上黨王。尙書令陳祗以巧佞有寵於漢主，姜維雖位在祗上，而多率衆在外，希親朝政，權任不及祗。秋，八月，丙子，祗卒；漢主以僕射義陽董厥爲尙書令，尙書諸葛瞻爲僕射。</p>
<p class="em2 strong"><span class="yinwen">4</span>冬，十一月，車騎將軍孫壹爲婢所殺。<span class="jiazhu">二年，孫壹來降。</span></p>
<p class="em2 strong"><span class="yinwen">5</span>是歲，以王基爲征南將軍，都督荊州諸軍事。<span class="jiazhu">據《晉書·文帝紀》，時分荊州爲二都督，基鎭新野，州泰鎭襄陽。</span></p>
<h5><span class="section" id="title-7"><span data-head-description="" data-head-level="h3" data-head-title="元皇帝上">元皇帝上</span></span></h5>
<p class=""><span class="jiazhu">諱奐，字景明，武帝之孫，燕王宇之子也。甘露二年，封安次縣常道鄕公。《諡法》：行義說民曰元。帝本名璜，卽位，改名奐。</span></p>
<div class="yeartoc" id="year_toc_647"><p class="strong"><span class="section" id="title-8"><span data-head-description="元皇帝上" data-head-level="h4" data-head-title="景元元年">景元元年</span></span><span class="biaozhusup" data-rel="">（庚辰、二六○年）</span><span class="jiazhu">是年六月，方改元。</span></p></div>
<p class="em2 strong"><span class="yinwen">1</span>春，正月，朔，日有食之。</p>
<p class="em2 strong"><span class="yinwen">2</span>夏，四月，詔有司率遵前命，復進大將軍昭位相國，封晉公，加九錫。<span class="jiazhu">遵前年之命也。復，扶又翻。</span></p>
<p class="em2 strong"><span class="yinwen">3</span>帝見威權日去，不勝其忿。<span class="jiazhu">勝，音升。</span>五月，己丑，召侍中王沈、<span class="jiazhu">沈，持林翻，下同。</span>尙書王經、散騎常侍王業，謂曰：<span class="yinhao">「司馬昭之心，路人所知也。<span class="jiazhu">言路人亦知其將篡。</span>吾不能坐受廢辱，今日當與卿自出討之。」</span><span class="jiazhu">卿下當有等字。</span>王經曰：<span class="yinhao">「昔魯昭公不忍季氏，敗走失國，爲天下笑。<span class="jiazhu">魯季氏世執魯國之政。至昭公時，伐之，不勝，公孫于齊，次于陽州，死于乾侯。事見《左傳》。</span>今權在其門，爲日久矣，朝廷四方皆爲之致死，<span class="jiazhu">爲，于僞翻。</span>不顧逆順之理，非一日也。且宿衞空闕，兵甲寡弱，陛下何所資用；而一旦如此，無乃欲除疾而更深之邪！禍殆不測，宜見重詳。」</span><span class="jiazhu">重，直用翻。重，再也。詳，審也。</span>帝乃出懷中黃素詔投地<span class="jiazhu">《說文》曰：素，白緻繒也。此黃素詔者，蓋以白緻繒染爲黃色以書詔。</span>曰：<span class="yinhao">「行之決矣！正使死何懼，況不必死邪！」</span>於是入白太后。沈、業奔走告昭，呼經欲與俱，經不從。<span class="jiazhu">帝禮遇王沈，呼爲文籍先生，而臨變乃爾，吁！《考異》曰：《世語》曰：經因沈、業申意。今從《晉諸公贊》。</span>帝遂拔劍升輦，率殿中宿衞蒼頭官僮鼓譟而出。昭弟屯騎校尉伷遇帝於東止車門，左右呵之，伷衆奔走。<span class="jiazhu">伷，讀曰胄。</span>中護軍賈充自外入，逆與帝戰於南闕下，帝自用劍。衆欲退，騎督成倅弟太子舍人濟問充曰：<span class="yinhao">「事急矣，當云何？」</span>充曰：<span class="yinhao">「司馬公畜養汝等，<span class="jiazhu">畜，許六翻。騎督，督騎兵。《晉志》，太子舍人職比散騎、中書等侍郎。時未立太子，不應置東宮官屬；濟本昭之私人，授以是官耳。騎，奇寄翻。倅，七內翻。</span>正爲今日。<span class="jiazhu">爲，于僞翻。</span>今日之事，無所問也！」</span>濟卽抽戈前刺帝，殞于車下。<span class="jiazhu">時年二十。刺，七亦翻。</span>昭聞之，大驚，自投於地。太傅孚奔往，枕帝股而哭甚哀，<span class="jiazhu">枕帝於股也。《左傳》：齊崔杼弒其君光，晏子枕尸股而哭之，三踊而出。枕，職任翻。</span>曰：<span class="yinhao">「殺陛下者，臣之罪也！」</span></p>
<p class="em2 strong">昭入殿中，召羣臣會議。尙書左僕射陳泰不至，昭使其舅尙書荀顗召之，泰曰：<span class="yinhao">「世之論者以泰方於舅，<span class="jiazhu">方，比也。</span>今舅不如泰也。」</span><span class="jiazhu">言顗阿附司馬氏，而己忠於魏室。</span>子弟內外咸共逼之，乃入，見昭，悲慟，昭亦對之泣曰：<span class="yinhao">「玄伯，<span class="jiazhu">陳泰，字玄伯。</span>卿何以處我？」</span><span class="jiazhu">處，昌呂翻。</span>泰曰：<span class="yinhao">「獨有斬賈充，少可謝天下耳。」</span><span class="jiazhu">少，詩沼翻。《考異》曰：《魏氏春秋》曰：<span class="yinhao">「帝之崩也，太傅司馬孚、尙書右僕射陳泰枕帝尸於股，號哭盡哀。大將軍入禁中，泰見之悲慟，大將軍亦對之泣，謂曰：『玄伯其如我何？』泰曰：『獨有斬賈充，少可以謝天下耳。』大將軍久之曰：『卿更思其他。』泰曰：『豈可使泰復發後言！』遂歐血薨。」</span>裴松之以爲違實。今從干寶《晉紀》。</span>昭久之曰：<span class="yinhao">「卿更思其次。」</span>泰曰：<span class="yinhao">「泰言惟有進於此，<span class="jiazhu">言當以弒君之罪罪昭。</span>不知其次。」</span>昭乃不復更言。<span class="jiazhu">復，扶又翻。</span>顗，彧之子也。<span class="jiazhu">彧，於六翻。</span></p>
<p class="em2 strong">太后下令，罪狀高貴鄕公，廢爲庶人，葬以民禮。收王經及其家屬付廷尉。經謝其母，母顏色不變，笑而應曰：<span class="yinhao">「人誰不死，正恐不得其所；以此幷命，何恨之有！」</span><span class="jiazhu">非此母不生此子。</span>及就誅，故吏向雄哭之，哀動一市。<span class="jiazhu">向，姓也，音式亮翻。</span>王沈以功封安平侯。庚寅，太傅孚等上言，請以王禮葬高貴鄕公，太后許之。</p>
<p class="em2 strong">使中護軍司馬炎迎燕王宇之子常道鄕公璜於鄴，<span class="jiazhu">《水經註》曰：白祀溝水出廣陽縣之婁城東，東南逕常道城西，故鄕亭也，西去良鄕城四十里，魏少帝璜所封也。廣陽，故燕國。</span>以爲明帝嗣。炎，昭之子也。</p>
<p class="em2 strong"><span class="yinwen">4</span>辛卯，羣公奏太后自今令書皆稱詔制。<span class="jiazhu">羣公，自上公、三公至諸從公也。</span></p>
<p class="em2 strong"><span class="yinwen">5</span>癸卯，司馬昭固讓相國、晉公、九錫之命，太后詔許之。</p>
<p class="em2 strong"><span class="yinwen">6</span>戊申，昭上言：<span class="yinhao">「成濟兄弟大逆不道，夷其族。」</span></p>
<p class="em2 strong"><span class="yinwen">7</span>六月，癸丑，太后詔常道鄕公更名奐。<span class="jiazhu">更，工衡翻。</span>甲寅，常道鄕公入洛陽，是日，卽皇帝位，年十五，大赦，改元。</p>
<p class="em2 strong"><span class="yinwen">8</span>丙辰，詔進司馬昭爵位九錫如前，昭固讓，乃止。</p>
<p class="em2 strong"><span class="yinwen">9</span>癸亥，以尙書右僕射王觀爲司空。</p>
<p class="em2 strong"><span class="yinwen">10</span>吳都尉嚴密建議作浦里塘，<span class="jiazhu">據范《書·方術傳》：浦里塘在丹陽郡宛陵縣界。陳《志·濮陽興傳》亦云：嚴密建丹陽湖田，作浦里塘。</span>羣臣皆以爲難；唯衞將軍陳留濮陽興以爲可成，<span class="jiazhu">濮陽，以邑爲姓。《陳留風俗傳》，漢有長沙太守濮陽逸。吳主休居會稽時，興爲太守，深與相結，及卽位，遂與張布並見信用。</span>遂會諸軍民就作，功費不可勝數。<span class="jiazhu">勝，音升。</span>士卒多死亡，民大愁怨。</p>
<p class="em2 strong"><span class="yinwen">11</span>會稽郡謠言王亮當還爲天子，而亮宮人告亮使巫禱祠，有惡言，有司以聞。吳主黜亮爲候官侯，遣之國；<span class="jiazhu">《晉志》曰：建安郡，故秦閩中郡，漢高祖以封閩越王。及武帝滅之，徙其人，名爲東冶，後漢改爲候官都尉。吳置建安郡，以候官爲縣屬焉。宋白曰：漢武帝元鼎六年，立都尉，居候官以禦兩越，所謂南北一候也。</span>亮自殺，衞送者皆伏罪。</p>
<p class="em2 strong"><span class="yinwen">12</span>冬，十月，陽鄕肅侯王觀卒。<span class="jiazhu">《諡法》：剛德克就曰肅。</span></p>
<p class="em2 strong"><span class="yinwen">13</span>十一月，詔尊燕王，待以殊禮。</p>
<p class="em2 strong"><span class="yinwen">14</span>十二月，甲午，以司隸校尉王祥爲司空。</p>
<p class="em2 strong"><span class="yinwen">15</span>尙書王沈爲豫州刺史。初到，下敎敕屬城及士民曰：<span class="yinhao">「若有能陳長吏可否，<span class="jiazhu">長，知兩翻。</span>說百姓所患者，給榖五百斛。若說刺史得失，朝政寬猛者，給榖千斛。」</span>主簿陳廞、褚䂮<span class="jiazhu">廞，許今翻。䂮，力灼翻。</span>入白曰：<span class="yinhao">「敎旨思聞苦言，示以勸賞。竊恐拘介之士或憚賞而不言，貪昧之人將慕利而妄舉。苟不合宜，賞不虛行，則遠聽者未知當否之所在，<span class="jiazhu">當，丁浪翻。</span>徒見言之不用，因謂設而不行。愚以爲告下之事，可少須後。」</span><span class="jiazhu">須，待也。</span>沈又敎曰：<span class="yinhao">「夫興益於上，受分於下，<span class="jiazhu">興益，謂進言有益於上也。受分，謂受賞也。</span>斯乃君子之操，何不言之有！」</span>褚䂮復白曰：<span class="jiazhu">復，扶又翻，下同。</span><span class="yinhao">「堯、舜、周公所以能致忠諫者，以其款誠之心著也。冰炭不言而冷熱之質自明者，以其有實也。若好忠直，<span class="jiazhu">好，呼到翻。</span>如冰炭之自然，則諤諤之言將不求而自至。若德不足以配唐、虞，<span class="jiazhu">配，合也。</span>明不足以並周公，實不可以同冰炭，雖懸重賞，忠諫之言未可致也。」</span>沈乃止。</p>
<div class="yeartoc" id="year_toc_648"><p class="strong"><span class="section" id="title-9"><span data-head-description="元皇帝上" data-head-level="h4" data-head-title="景元二年">二年</span></span><span class="biaozhusup" data-rel="">（辛巳、二六一年）</span></p></div>
<p class="em2 strong"><span class="yinwen">1</span>春，三月，襄陽太守胡烈<span class="jiazhu">襄陽縣，漢屬南郡。沈約曰：魏武平荊州，分南郡編以北及南陽之山都立襄陽郡。</span>表言：<span class="yinhao">「吳將鄧由、李光等十八屯同謀歸化，遣使送質任，<span class="jiazhu">質，音致。</span>欲令郡兵臨江迎拔。」</span>詔王基部分諸軍徑造沮水以迎之。<span class="jiazhu">造，七到翻。應劭曰：沮水出漢中房陵東入江。師古曰：沮，千余翻。南郡臨沮縣以沮水得名。《水經註》曰：自臨沮界東南過枝江縣，又東南入于江。</span><span class="yinhao">「若由等如期到者，便當因此震蕩江表。」</span>基馳驛遺司馬昭書，<span class="jiazhu">遺，于季翻，下同。</span>說<span class="yinhao">「由等可疑之狀，且當清澄，<span class="jiazhu">謂事之虛實未定，如水之混濁，莫測其淺深，且當清澄以俟之；蓋亦當時常語也。</span>未宜便舉重兵深入應之。」</span>又曰：<span class="yinhao">「夷陵東西皆險陿，<span class="jiazhu">陿，與狹同。</span>竹木叢蔚，卒有要害，弩馬不陳。<span class="jiazhu">蔚，音尉，又紆勿翻。卒，讀曰猝。謂猝然敵人於要害之地設伏邀擊，弩馬不得陳其力也。</span>今者筋角濡弱，<span class="jiazhu">《考工記》：弓人爲弓，冬析幹，春液角，夏治筋，秋合三材。春液角，夏治筋，以陽煦而筋角濡滑也。冬析幹，秋合三材，以陰凝而堅緻也。春夏之交，陽氣蒸潤，筋角濡弱，則弓弩之力不勁。</span>水潦方降，廢盛農之務，要難必之利，此事之危者也。<span class="jiazhu">要，一邀翻。</span>姜維之趣上邽，<span class="jiazhu">趣，七喻翻。</span>文欽之據壽春，皆深入求利，以取覆沒，此近事之鑒戒也。嘉平已來，累有內難，<span class="jiazhu">謂曹爽兄弟旣死，累有廢立之事，毌丘儉、諸葛誕相繼而舉兵也。難，乃旦翻。</span>當今之宜，當務鎭安社稷，撫寧上下，力農務本，懷柔百姓，未宜動衆以求外利也。」</span>昭累得基書，意狐疑，敕諸軍已上道者，且權停住所在，<span class="jiazhu">令各就其所至之地而住軍也。</span>須候節度。<span class="jiazhu">須，待也。</span>基復遺昭書曰：<span class="yinhao">「昔漢祖納酈生之說，欲封六國，寤張良之謀而趣銷印。<span class="jiazhu">事見十卷漢高帝三年。復，扶又翻；下同。趣，讀曰促。</span>基謀慮淺短，誠不及留侯，亦懼襄陽有食其之謬。」</span><span class="jiazhu">食其，音異基。</span>昭於是罷兵，報基書曰：<span class="yinhao">「凡處事者多曲相從順，鮮能確然共盡理實，<span class="jiazhu">處，昌呂翻。鮮，息淺翻。</span>誠感忠愛，每見規示，輒依來旨，已罷軍嚴。」</span>旣而由等果不降。<span class="jiazhu">降，戶江翻。</span>烈，奮之弟也。</p>
<p class="em2 strong"><span class="yinwen">2</span>秋，八月，甲寅，復命司馬昭進爵位如前，不受。</p>
<p class="em2 strong"><span class="yinwen">3</span>冬，十月，漢主以董厥爲輔國大將軍，諸葛瞻爲都護、衞將軍，共平尙書事，以侍中樊建爲尙書令。時中常侍黃皓用事，厥、瞻皆不能矯正，<span class="jiazhu">揉曲使直曰矯。</span>士大夫多附之，唯建不與皓往來。祕書令郤正久在內職，與皓比屋，<span class="jiazhu">比，毗至翻，近也，並也，聯也；又簿必翻，相次也。</span>周旋三十餘年，澹然自守，以書自娛，旣不爲皓所愛，亦不爲皓所憎，故官不過六百石，<span class="jiazhu">祕書令，秩六百石。</span>而亦不罹其禍。漢主弟甘陵王永憎皓，皓譖之，使十年不得朝見。<span class="jiazhu">朝，直遙翻。見，賢遍翻。</span></p>
<p class="em2 strong">吳主使五官中郎將薛珝聘于漢，<span class="jiazhu">珝，況羽翻。</span>及還，吳主問漢政得失，對曰：<span class="yinhao">「主闇而不知其過，臣下容身以求免罪，入其朝不聞直言，經其野民皆菜色。臣聞燕雀處堂，子母相樂，以爲至安也，突決棟焚，而燕雀怡然不知禍之將及，其是之謂乎！」</span><span class="jiazhu">魏相子順引先人之言也。嗚呼！蜀之亡形成矣，薛珝見而知之。濮陽興、張布用事，浦里塘之役，吳民愁怨，韋昭、盛沖以切直而不得居王所，珝亦知之否邪？知而不言，無亦容身而求免罪邪？處，昌呂翻。樂，音洛。</span>珝，綜之子也。<span class="jiazhu">薛綜見七十二卷明帝青龍元年。</span></p>
<p class="em2 strong"><span class="yinwen">4</span>是歲，鮮卑索頭部大人拓跋力微始遣其子沙漠汗入貢，因留爲質。<span class="jiazhu">索，昔各翻。汗，音寒。質，音致。</span>力微之先，世居北荒，不交南夏。<span class="jiazhu">魏收曰：魏之先出自黃帝，黃帝子曰昌意，昌意少子受封北國，有大鮮卑山，因以爲號。黃帝以土德王，北人謂土爲<span class="yinhao">「托」</span>，謂后爲<span class="yinhao">「拔」</span>，故以爲氏。或曰：自謂托天而生，拔地而長，故爲托拔氏。蕭子顯曰：匈奴女名托跋，妻李陵，胡俗以母爲姓，故爲李陵之後而甚諱之，有言其是陵後者，輒見殺。夏，戶雅翻。</span>至可汗毛，始強大，<span class="jiazhu">可汗，北方之尊稱，猶漢時之單于也。宋白曰：虜俗呼天爲汗。可，讀如渴。汗，何干翻。</span>統國三十六，大姓九十九；後五世至可汗推寅，<span class="jiazhu">《魏書》曰：漢桓帝時，鮮卑檀石槐分其地爲東西三部，其大人曰置鞬落羅，曰律推演、宴荔游等，皆爲大帥。推演，蓋卽推寅也。按魏收《魏書·帝紀》：毛死，貸立；貸死，觀立；觀死，樓立；樓死，越立；越死，推寅立。推寅，蓋俗云鑽硏之義。</span>南遷大澤；又七世至可汗鄰，<span class="jiazhu">推寅死，利立；利死，俟立；俟死，肆立；肆死，機立；機死，蓋立；蓋死，儈立；儈死，鄰立。</span>使其兄弟七人及族人乙旃氏、車惃氏<span class="jiazhu">車，昌遮翻。惃，胡昆翻，又公渾翻，又古本翻。</span>分統部衆爲十族，<span class="jiazhu">按《魏書·官氏志》：毛統國有九十九姓，至鄰，七分國人，使諸兄弟各攝領之。乃分其民，以兄爲紇骨氏，後改爲胡氏；次兄爲普氏，後改爲周氏；次兄爲拔拔氏，後改爲長孫氏。弟爲達奚氏，後改爲奚氏；次弟爲伊婁氏，後改爲伊氏；次弟爲丘敦氏，後改爲丘氏；次弟爲侯氏，後改亥氏。七族之興，自此始也。又命叔父之胤曰乙旃氏，後改爲叔孫氏。又命疏族爲車惃氏，後改爲車氏。凡與托拔氏爲十姓，百世不通婚。</span>鄰老，以位授其子詰汾，使南遷，遂居匈奴故地。詰汾卒，力微立，復徙居定襄之盛樂，<span class="jiazhu">漢定襄郡有成樂縣，後漢屬雲中郡。建安二十年，併雲中、定襄、五原、朔方爲新興郡，郡止置一縣，以屬新興；而盛樂故縣棄之荒外，故力微得居之。後魏旣盛，南都平城，置盛樂宮於其地，永熙中，又置盛樂郡。復，扶又翻。</span>部衆浸盛，諸部皆畏服之。<span class="jiazhu">拓跋氏始見于此。鮮卑軻比能與魏爲敵者也。軻比能死，北邊差安，而拓跋氏盛矣，爲後魏張本。</span></p>
</div></body></html>