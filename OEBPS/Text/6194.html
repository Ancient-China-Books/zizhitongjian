<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第五十・漢紀四十二・孝安皇帝中</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀四十二">漢紀四十二</span></span></h1>
<p><span class="jiazhu">起柔兆執徐<span class="biaozhusup" data-rel="">（丙辰）</span>，盡閼逢困敦<span class="biaozhusup" data-rel="">（甲子）</span>，凡九年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="孝安皇帝中">孝安皇帝中</span></span></h5>
<div class="yeartoc" id="year_toc_116"><p class="strong"><span class="section" id="title-3"><span data-head-description="孝安皇帝中" data-head-level="h4" data-head-title="元初三年">元初三年</span></span><span class="biaozhusup" data-rel="">（丙辰、一一六年）</span></p></div>
<p class="em2 strong"><span class="yinwen">1</span>春，正月，蒼梧、鬱林、合浦蠻夷反；<span class="jiazhu">三郡皆屬交州。</span>二月，遣侍御史任逴督州郡兵討之。<span class="jiazhu">任，音壬。賢曰：逴，音丁角翻，又音卓。</span></p>
<p class="em2 strong"><span class="yinwen">2</span>郡國十地震。</p>
<p class="em2 strong"><span class="yinwen">3</span>三月，辛亥，日有食之。</p>
<p class="em2 strong"><span class="yinwen">6</span>癸酉，度遼將軍鄧遵率南單于擊零昌於靈州，<span class="jiazhu">范《書·匈奴傳》曰：自置度遼將軍以來，皆權行其事，獨遵以皇太后從弟爲眞將軍，此後更無行將軍者。《志》云：度遼將軍，銀印青綬，秩二千石。靈州縣，屬北地郡。賢曰：在今慶州馬嶺縣西北。零，音憐。</span>斬首八百餘級。</p>
<p class="em2 strong"><span class="yinwen">7</span>越巂徼外夷舉種內屬。<span class="jiazhu">巂，音髓。徼，吉弔翻。種，章勇翻。</span></p>
<p class="em2 strong"><span class="yinwen">8</span>六月，中郎將任尙<span class="jiazhu">任，音壬。</span>遣兵擊破先零羌於丁奚城。<span class="jiazhu">零，音憐。</span></p>
<p class="em2 strong"><span class="yinwen">9</span>秋，七月，武陵蠻復反，<span class="jiazhu">復，扶又翻。</span>州郡討平之。</p>
<p class="em2 strong"><span class="yinwen">10</span>九月，築馮翊北界候塢五百所以備羌。<span class="jiazhu">馮翊北界，接安定、北地。</span></p>
<p class="em2 strong"><span class="yinwen">11</span>冬，十一月，蒼梧、鬱林、合浦蠻夷降。<span class="jiazhu">降，戶江翻。</span></p>
<p class="em2 strong"><span class="yinwen">12</span>舊制：公卿、二千石、刺史不得行三年喪，司徒劉愷以爲<span class="yinhao">「非所以師表百姓，宣美風俗。」</span>丙戌，初聽大臣行三年喪。<span class="jiazhu">賢曰：文帝遺詔以日易月，於後大臣，遂以爲常；至此，復遵古制也。</span></p>
<p class="em2 strong"><span class="yinwen">13</span>癸卯，郡國九地震。</p>
<p class="em2 strong"><span class="yinwen">14</span>十二月，丁巳，任尙遣兵擊零昌於北地，殺其妻子，燒其廬舍，<span class="jiaozhusup">【章：甲十六行本「舍」作「落」；乙十一行本同；孔本同；張校同。】</span>斬首七百餘級。<span class="jiazhu">羌勢自此衰矣。</span></p>
<div class="yeartoc" id="year_toc_117"><p class="strong"><span class="section" id="title-4"><span data-head-description="孝安皇帝中" data-head-level="h4" data-head-title="元初四年">四年</span></span><span class="biaozhusup" data-rel="">（丁巳、一一七年）</span></p></div>
<p class="em2 strong"><span class="yinwen">1</span>春，二月，乙巳朔，日有食之。</p>
<p class="em2 strong"><span class="yinwen">2</span>乙卯，赦天下。</p>
<p class="em2 strong"><span class="yinwen">3</span>壬午，武庫災。</p>
<p class="em2 strong"><span class="yinwen">4</span>任尙遣當闐種羌榆鬼等刺殺杜季貢，<span class="jiazhu">闐，徙賢翻。種，章勇翻。刺，七亦翻；下同。</span>封榆鬼爲破羌侯。</p>
<p class="em2 strong"><span class="yinwen">5</span>司空袁敞，廉勁不阿權貴，失鄧氏旨。尙書郎張俊有私書與敞子俊，怨家封上之。<span class="jiazhu">怨，於元翻。上，時掌翻。</span>夏，四月，戊申，敞坐策免，自殺；俊等下獄當死。<span class="jiazhu">下，遐稼翻。</span>俊上書自訟；臨刑，太后詔以減死論。</p>
<p class="em2 strong"><span class="yinwen">6</span>己巳，遼西鮮卑連休等入寇，<span class="jiazhu">《考異》曰：范《書·鮮卑傳》上作<span class="yinhao">「連休」</span>，下作<span class="yinhao">「休連」</span>，今從上文。遼西郡，在雒陽東北三千三百里。賢曰：遼西郡故城，在今平州東陽樂城是。</span>郡兵與烏桓大人於秩居等共擊，大破之，斬首千三百級。</p>
<p class="em2 strong"><span class="yinwen">7</span>六月，戊辰，三郡雨雹。<span class="jiazhu">雨，于具翻。</span></p>
<p class="em2 strong"><span class="yinwen">8</span>尹就坐不能定益州，徵抵罪；以益州刺史張喬領其軍屯，招誘叛羌，稍稍降散。<span class="jiazhu">誘，音酉。降，戶江翻。</span></p>
<p class="em2 strong"><span class="yinwen">9</span>秋，七月，京師及郡國十雨水。</p>
<p class="em2 strong"><span class="yinwen">10</span>九月，護羌校尉任尙復募効功種羌號封刺殺零昌；<span class="jiazhu">復，扶又翻。</span>封號封爲羌王。</p>
<p class="em2 strong"><span class="yinwen">11</span>冬，十一月，己卯，彭城靖王恭薨。</p>
<p class="em2 strong"><span class="yinwen">12</span>越巂夷以郡縣賦斂煩數，<span class="jiazhu">巂，音髓。斂，力贍翻。數，所角翻。</span>十二月，大牛種封離等反，殺遂久令。<span class="jiazhu">遂久縣，屬越巂郡。賢曰：遂久故縣，在今靡州界。《考異》曰：《西南夷傳》云<span class="yinhao">「五年叛」</span>，今從《帝紀》。</span></p>
<p class="em2 strong"><span class="yinwen">13</span>甲子，任尙與騎都尉馬賢共擊先零羌狼莫，追至北地，相持六十餘日，戰於富平河上，大破之，<span class="jiazhu">范《書·帝紀》作<span class="yinhao">「富平上河」</span>，《西羌傳》<span class="yinhao">「河上」</span>。賢曰：富平縣，屬北地郡，故城在今靈州回樂縣西南。余按《水經》，河水東北逕安定郡眴卷縣故城西。《註》曰：《地理志》，河水別出爲河溝，東至富平北入河，河水於此有上河之名。前漢馮參爲上河典農都尉。則上河爲是。宋白曰：唐靈州，卽漢富平縣之地。杜佑曰：漢富平，今靈州迴樂縣。應劭曰：眴，音旬日之旬。卷，音箘簬之箘。</span>斬首五千級，狼莫逃去。於是西河虔人種羌萬人詣鄧遵降，隴右平。<span class="jiazhu">狼莫者，零昌之謀主，零昌旣死而狼莫敗逃，虔人羌失援而降，故隴右平。降，戶江翻。</span></p>
<p class="em2 strong"><span class="yinwen">14</span>是歲，郡國十三地震。</p>
<div class="yeartoc" id="year_toc_118"><p class="strong"><span class="section" id="title-5"><span data-head-description="孝安皇帝中" data-head-level="h4" data-head-title="元初五年">五年</span></span><span class="biaozhusup" data-rel="">（戊午、一一八年）</span></p></div>
<p class="em2 strong"><span class="yinwen">1</span>春，三月，京師及郡國五旱。</p>
<p class="em2 strong"><span class="yinwen">2</span>夏，六月，高句驪與濊貊寇玄菟。<span class="jiazhu">句，如字，及音駒。驪，力知翻。濊，音穢。貊，莫百翻。菟，同都翻。</span></p>
<p class="em2 strong"><span class="yinwen">3</span>永昌、益州、蜀郡夷皆叛應封離，衆至十餘萬，破壞二十餘縣，<span class="jiazhu">壞，音怪。</span>殺長吏，焚掠百姓，骸骨委積，千里無人。</p>
<p class="em2 strong"><span class="yinwen">4</span>秋，八月，丙申朔，日有食之。</p>
<p class="em2 strong"><span class="yinwen">5</span>代郡鮮卑入寇，殺長吏；<span class="jiazhu">《考異》曰：《獨行傳》云：<span class="yinhao">「元初中，鮮卑數百餘騎寇漁陽，太守張顯率吏士追出塞，遙望虜營煙火，急趣之。兵馬掾嚴授慮有伏兵，苦諫止，不聽。顯䠞令進，授不獲已前戰，伏兵發，授身被十創，沒於陣。顯拔刃追散兵，不能制，虜射中顯，主簿衞福、功曹徐咸遽起之，顯遂墮馬，福以身擁蔽，虜幷殺之。朝廷愍授等節，詔書褒歎，厚加賞賜。」</span>按元初凡六年，鮮卑不曾犯漁陽，殺長吏；惟是入代郡曾殺長吏。今疑漁陽本是代郡，史之誤也。余按張顯事，《通鑑》已書於上卷殤帝延平元年，從范《書·帝紀》也。</span>發緣邊甲卒、黎陽營兵屯上谷以備之。冬，十月，鮮卑寇上谷，攻居庸關，<span class="jiazhu">《郡國志》：居庸縣，屬上谷郡。《新唐志》：幽州昌平縣西北三十五里，有納款關，卽居庸故關。</span>復發緣邊諸郡黎陽營兵、積射士步騎二萬人，<span class="jiazhu">復，扶又翻。</span>屯列衝要。</p>
<p class="em2 strong"><span class="yinwen">6</span>鄧遵募上郡全無種羌雕何刺殺狼莫；<span class="jiazhu">刺，七亦翻。</span>封雕何爲羌侯。自羌叛十餘年間，<span class="jiazhu">永初元年羌叛，至是年凡十二年。</span>軍旅之費，凡用二百四十餘億，府帑空竭，邊民及內郡死者不可勝數，<span class="jiazhu">帑，他朗翻。勝，音升。</span>幷、涼二州遂至虛耗。及零昌、狼莫死，<span class="jiazhu">零，音憐。</span>諸羌瓦解，三輔、益州無復寇警。詔封鄧遵爲武陽侯，邑三千戶。<span class="jiazhu">東郡有東武陽，泰山郡有南武陽，《鄧騭傳》又作<span class="yinhao">「舞陽」</span>。</span>遵以太后從弟，故爵封優大。任尙與遵爭功，又坐詐增首級、受賕枉法贓千萬已上，十二月，檻車徵尙，棄市，沒入財物。鄧騭子侍中鳳嘗受尙馬，騭髡妻及鳳以謝罪。<span class="jiazhu">騭，職日翻。</span></p>
<p class="em2 strong"><span class="yinwen">7</span>是歲，郡國十四地震。</p>
<p class="em2 strong"><span class="yinwen">8</span>太后弟悝、閶皆卒，封悝子廣宗爲葉侯，閶子忠爲西華侯。<span class="jiazhu">葉縣，屬南陽郡；西華縣，屬汝南郡。悝，苦回翻。閶，音昌。葉，式涉翻。</span></p>
<div class="yeartoc" id="year_toc_119"><p class="strong"><span class="section" id="title-6"><span data-head-description="孝安皇帝中" data-head-level="h4" data-head-title="元初六年">六年</span></span><span class="biaozhusup" data-rel="">（己未、一一九年）</span></p></div>
<p class="em2 strong"><span class="yinwen">1</span>春，二月，乙巳，京師及郡國四十二地震。</p>
<p class="em2 strong"><span class="yinwen">2</span>夏，四月，沛國、勃海大風，雨雹。<span class="jiazhu">雨，于具翻。</span></p>
<p class="em2 strong"><span class="yinwen">3</span>五月，京師旱。</p>
<p class="em2 strong"><span class="yinwen">4</span>六月，丙戌，平原哀王得薨，無子。</p>
<p class="em2 strong"><span class="yinwen">5</span>秋，七月，鮮卑寇馬城塞，殺長吏，<span class="jiazhu">馬城縣，屬代郡。賢曰：《搜神記》：昔秦人築城於武周塞以備胡，將成而崩者數矣。有馬馳走周旋反覆，父老異之，因依以築城，城乃不崩，遂以名焉。其故城，則今之朔州也。余按《續漢志》，《搜神記》所云乃鴈門郡之馬邑，此乃代郡之馬城，賢誤。</span>度遼將軍鄧遵及中郎將馬續率南單于追擊，大破之。</p>
<p class="em2 strong"><span class="yinwen">6</span>九月，癸巳，陳懷王竦薨，無子，國除。<span class="jiazhu">竦，陳王羨之孫。</span></p>
<p class="em2 strong"><span class="yinwen">7</span>冬，十二月，戊午朔，日有食之，旣。</p>
<p class="em2 strong"><span class="yinwen">8</span>郡國八地震。</p>
<p class="em2 strong"><span class="yinwen">9</span>是歲，太后徵和帝弟濟北王壽、河間王開子男女年五歲以上四十餘人，<span class="jiazhu">濟，子禮翻。</span>及鄧氏近親子孫三十餘人，並爲開邸第，<span class="jiazhu">賢曰：《蒼頡篇》曰：邸，舍也。爲，于僞翻。</span>敎學經書，躬自監試。<span class="jiazhu">監，古銜翻。</span>詔從兄河南尹豹、越騎校尉康等曰：<span class="yinhao">「末世貴戚食祿之家，溫衣美飯，乘堅驅良，<span class="jiazhu">賢曰：堅，謂好車，良，謂善馬。余按此語出《史記·范蠡傳》。從，才用翻。</span>而面牆術學，不識臧否，<span class="jiazhu">《尙書》曰：弗學牆面。言正牆面而立，無所見也。否，音鄙。</span>斯故禍敗之所從來也。」</span></p>
<p class="em2 strong"><span class="yinwen">10</span>豫章有芝草生，太守劉祗欲上之，<span class="jiazhu">上，時掌翻。</span>以問郡人唐檀，檀曰：<span class="yinhao">「方今外戚豪盛，君道微弱，斯豈嘉瑞乎！」</span>祗乃止。</p>
<p class="em2 strong"><span class="yinwen">11</span>益州刺史張喬遣從事楊竦將兵至楪榆，<span class="jiazhu">楪榆縣，武帝開置，屬益州郡，有葉榆澤在縣東，因名；明帝分屬永昌郡。楪，與葉同。</span>擊封離等，大破之，斬首三萬餘級，獲生口千五百人。封離等惶怖，斬其同謀渠帥，詣竦乞降。<span class="jiazhu">怖，普布翻。帥，所類翻。降，戶江翻；下同。</span>竦厚加慰納，其餘三十六種皆來降附。<span class="jiazhu">種，章勇翻。</span>竦因奏長吏姦猾，侵犯蠻夷者九十人，皆減死論。</p>
<p class="em2 strong"><span class="yinwen">12</span>初，西域諸國旣絕於漢，<span class="jiazhu">事見上卷永初元年。</span>北匈奴復以兵威役屬之，<span class="jiazhu">役使而臣屬之。復，扶又翻；下同。</span>與共爲邊寇。敦煌太守曹宗患之，<span class="jiazhu">敦，徒門翻。</span>乃上遣行長史索班將千餘人屯伊吾以招撫之。<span class="jiazhu">索姓出敦煌。又《左傳》，商人七族有索氏。上，時掌翻。索，昔各翻。上遣者，上奏而遣之也。行長史者，行長史事，未爲眞也。</span>於是車師前王及鄯善王復來降。<span class="jiazhu">鄯，上扇翻。</span></p>
<p class="em2 strong"><span class="yinwen">13</span>初，疏勒王安國死，無子，國人立其舅子遺腹爲王；遺腹叔父臣磐在月氏，月氏納而立之。<span class="jiazhu">《西域傳》曰：元初中，安國以舅臣磐有罪，徙於月氏，月氏王親愛之。遺腹旣立，月氏遣兵送臣磐還疏勒。國人素敬愛臣磐，又畏憚月氏，卽共奪遺腹印綬，迎臣磐，立以爲王。氏，音支。</span>後莎車畔于窴，屬疏勒，<span class="jiazhu">自明帝永平四年，莎車屬于窴。</span>疏勒遂強，與龜茲、于窴爲敵國焉。</p>
<div class="yeartoc" id="year_toc_120"><p class="strong"><span class="section" id="title-7"><span data-head-description="孝安皇帝中" data-head-level="h4" data-head-title="永寧元年">永寧元年</span></span><span class="biaozhusup" data-rel="">（庚申、一二○年）</span><span class="jiazhu">是年，夏，四月，改元。</span></p></div>
<p class="em2 strong"><span class="yinwen">1</span>春，三月，丁酉，濟北惠王壽薨。<span class="jiazhu">濟，子禮翻。</span></p>
<p class="em2 strong"><span class="yinwen">2</span>北匈奴率車師後王軍就共殺後部司馬及敦煌長史索班等，<span class="jiazhu">賢曰：司馬，卽屬戊己校尉所統也；和帝時置戊己校尉，鎭車師後部。《考異》曰：《班勇傳》：<span class="yinhao">「元初六年，曹宗遣索班屯伊吾。後數月，北單于與車師後部共攻沒索班。」</span>按《本紀》，<span class="yinhao">「永寧元年，車師後王叛，殺部司馬。」</span>《車師傳》亦曰：<span class="yinhao">「永寧元年，後王軍就及母沙麻反畔，殺後部司馬及敦煌行事。」</span>蓋班以去年末屯伊吾，今春見殺，或今春奏事方到也。</span>遂擊走其前王，略有北道。鄯善逼急，求救於曹宗，<span class="jiazhu">鄯，上扇翻。</span>宗因此請出兵五千人擊匈奴，以報索班之恥，因復取西域；公卿多以爲宜閉玉門關，絕西域。太后聞軍司馬班勇有父風，召詣朝堂問之。<span class="jiazhu">班固《西都賦》曰：左右廷中，朝堂百僚之位；朝堂蓋在殿庭左右。朝，直遙翻。</span>勇上議曰：<span class="yinhao">「昔孝武皇帝患匈奴強盛，於是開通西域，論者以爲匈奴府藏，<span class="jiazhu">上，時掌翻。藏，徂浪翻。</span>斷其右臂。<span class="jiazhu">斷，丁管翻。</span>光武中興，未遑外事，故匈奴負強，驅率諸國；及至永平，再攻敦煌、<span class="jiazhu">敦，徒門翻。</span>河西諸郡，城門晝閉。孝明皇帝深惟廟策，<span class="jiazhu">惟，思也。賢曰：古者謀事必就祖，故言廟策也。余謂古者遣將必於廟，先定制勝之策，故謂之廟策。</span>乃命虎臣出征西域，<span class="jiazhu">虎臣，謂其父超也。</span>故匈奴遠遁，邊境得安；及至永元，莫不內屬。會間者羌亂，西域復絕，<span class="jiazhu">復，扶又翻。</span>北虜遂遣責諸國，備其逋租，高其價直，嚴以期會，<span class="jiazhu">備，償也。西域屬漢之後，不復以馬畜、旃罽輸匈奴，及與漢絕，匈奴復遣使責其積年所逋。逋，欠也。</span>鄯善、車師皆懷憤怨，思樂事漢，<span class="jiazhu">樂，音洛。</span>其路無從；前所以時有叛者，皆由牧養失宜，還爲其害故也。今曹宗徒恥於前負，欲報雪匈奴，<span class="jiazhu">負，敗也。報雪，謂報伊吾之役，雪索班之恥也。</span>而不尋出兵故事，未度當時之宜也。<span class="jiazhu">度，徒洛翻。</span>夫要功荒外，萬無一成，<span class="jiazhu">要，一遙翻。荒外，謂在荒服之外。</span>若兵連禍結，悔無所及。況今府藏未充，<span class="jiazhu">藏，徂浪翻。</span>師無後繼，是示弱於遠夷，暴短於海內，臣愚以爲不可許也。舊敦煌郡有營兵三百人，今宜復之，復置護西域副校尉，居於敦煌，如永元故事，<span class="jiazhu">校，戶敎翻。</span>又宜遣西域長史將五百人屯樓蘭，<span class="jiazhu">樓蘭，卽鄯善。</span>西當焉耆、龜茲徑路，南強鄯善、于窴心膽，北扞匈奴，東近敦煌，如此誠便。」</span><span class="jiazhu">龜茲，音丘慈。窴，徒賢翻。</span></p>
<p class="em2 strong">尙書復問勇：<span class="yinhao">「利害云何？」</span><span class="jiazhu">勇旣上議，尙書復問，使悉陳其利害。復，扶又翻。</span>勇對曰：<span class="yinhao">「昔永平之末，始通西域，初遣中郎將居敦煌，<span class="jiazhu">謂鄭衆也。</span>後置副校尉於車師，<span class="jiazhu">謂耿恭、關寵也。</span>旣爲胡虜節度，又禁漢人不得有所侵擾，故外夷歸心，匈奴畏威。今鄯善王尤還，漢人外孫，若匈奴得志，則尤還必死。<span class="jiazhu">賢曰：尤還，鄯善王名。</span>此等雖同鳥獸，亦知避害，若出屯樓蘭，足以招附其心，愚以爲便。」</span><span class="jiazhu">此勇所謂利也。</span></p>
<p class="em2 strong">長樂衞尉鐔顯、<span class="jiazhu">《類篇》：鐔，如心翻，姓也。賢曰：鐔，音徒南翻。《唐韻》又音尋。</span>廷尉綦毋參、<span class="jiazhu">綦毋，姓也，《左傳》晉有綦毋張。</span>司隸校尉崔據難曰：<span class="jiazhu">難，乃旦翻；下同。</span><span class="yinhao">「朝廷前所以棄西域者，以其無益於中國而費難供也。今車師已屬匈奴，鄯善不可保信，一旦反覆，班將能保北虜不爲邊害乎？」</span><span class="jiazhu">賢曰：以勇爲軍司馬，故以將言之。將，音子亮翻。</span>勇對曰：<span class="yinhao">「今中國置州牧者，以禁郡縣姦猾盜賊也。若州牧能保盜賊不起者，臣亦願以要斬保匈奴之不爲邊害也。<span class="jiazhu">要，讀曰腰。</span>今通西域則虜勢必弱，虜勢弱則爲患微矣；孰與歸其府藏，續其斷臂哉？今置校尉以扞撫西域，設長史以招懷諸國，若棄而不立，則西域望絕，望絕之後，屈就北虜，緣邊之郡將受困害，恐河西城門必須復有晝閉之儆矣！<span class="jiazhu">明帝永平中，北匈奴脅諸國共寇河西郡縣，城門晝閉。復，扶又翻；下同。</span>今不廓開朝廷之德而拘屯戍之費，若此，北虜遂熾，豈安邊久長之策哉！」</span><span class="jiazhu">此勇所謂害也。熾，尺志翻。</span></p>
<p class="em2 strong">太尉屬毛軫難曰：<span class="yinhao">「今若置校尉，則西域駱驛遣使，求索無厭，<span class="jiazhu">索，山客翻。厭，於鹽翻。《百官志》：太尉掾屬二十四人；東、西曹掾比四百石，餘掾比三百石，屬比二百石。</span>與之則費難供，不與則失其心，一旦爲匈奴所迫，當復求救，則爲役大矣。」</span>勇對曰：<span class="yinhao">「今設以西域歸匈奴，而使其恩德大漢，不爲鈔盜，則可矣。<span class="jiazhu">鈔，楚交翻。</span>如其不然，則因西域租入之饒，兵馬之衆，以擾動緣邊，是爲富仇讎之財，增暴夷之勢也。置校尉者，宣威布德，以繫諸國內向之心而疑匈奴覬覦之情，<span class="jiazhu">覬，音冀。覦，音俞。</span>而無費財耗國之慮也。且西域之人，無他求索，其來入者不過稟食而已；<span class="jiazhu">稟，筆錦翻，給也。食，讀曰飤。</span>今若拒絕，勢歸北屬夷虜，<span class="jiazhu">言其事勢所歸，必至北屬匈奴。</span>幷力以寇幷、涼，則中國之費不止十億。置之誠便。」</span></p>
<p class="em2 strong">於是從勇議，復敦煌郡營兵三百人，置西域副校尉居敦煌，雖復羈縻西域，然亦未能出屯。<span class="jiazhu">謂未能如勇計出屯樓蘭西也。然使盡行勇之計，亦未必能羈制西域，何者？武帝通西域，未能盡臣屬西域也；及宣帝時，日逐降，呼韓邪內附，始盡得西域。明帝使班超通西域，未能盡臣屬西域也；及竇憲破北匈奴，超始盡得西域。今漢內困於諸羌，而北匈奴游魂蒲類，安能以五百人成功哉！</span>其後匈奴果數與車師共入寇鈔，河西大被其害。<span class="jiazhu">數，所角翻。鈔，楚交翻。被，皮義翻。</span></p>
<p class="em2 strong"><span class="yinwen">3</span>沈氐羌寇張掖。<span class="jiazhu">賢曰：沈氐，羌號也。《續漢書》曰：羌在上郡西河者，號沈氐。</span></p>
<p class="em2 strong"><span class="yinwen">4</span>夏，四月，丙寅，立皇子保爲太子，改元，赦天下。</p>
<p class="em2 strong"><span class="yinwen">5</span>己巳，紹封陳敬王子崇爲陳王，濟北惠王子萇爲樂成王，<span class="jiazhu">濟，子禮翻。</span>河間孝王子翼爲平原王。</p>
<p class="em2 strong"><span class="yinwen">6</span>六月，護羌校尉馬賢將萬人討沈氐於張掖，破之，斬首千八百級，獲生口千餘人，餘虜悉降。<span class="jiazhu">降，戶江翻。</span>時當煎等<span class="jiaozhusup">【章：甲十六行本「等」作「種」；乙十一行本同；張校同。】</span>大豪飢五等，以賢兵在張掖，乃乘虛寇金城，賢還軍<span class="jiaozhusup">【章：甲十六行本「軍」下有「追之」二字；乙十一行本同；孔本同；張校同，退齋校同。】</span>出塞，斬首數千級而還。燒當、燒何種聞賢聞賢軍還，復寇張掖，殺長吏。<span class="jiazhu">馬賢於時爲健鬭。然觀其往來奔命，羌人輒議其後，賢不思所以制之之術，重以不恤軍事，宜其有射姑山之敗也。還，從宣翻，又如字。種，章勇翻。復，扶又翻。長，知兩翻。</span></p>
<p class="em2 strong"><span class="yinwen">7</span>秋，七月，乙酉朔，日有食之。</p>
<p class="em2 strong"><span class="yinwen">8</span>冬，十月，己巳，司空李郃免。<span class="jiazhu">郃，古合翻；又曷閣翻。</span>癸酉，以衞尉廬江陳褒爲司空。</p>
<p class="em2 strong"><span class="yinwen">9</span>京師及郡國三十三大水。</p>
<p class="em2 strong"><span class="yinwen">10</span>十二月，永昌徼外撣國王雍曲調遣使者獻樂及幻人。<span class="jiazhu">《西南夷傳》：幻人能變化、吐火、自支解、易牛馬頭，自言我海西人，海西卽大秦也。今按大秦卽武帝時犂靬國，今謂之拂菻。撣，音檀。范《書》<span class="yinhao">「雍曲調」</span>作<span class="yinhao">「雍由調」</span>，徼，吉弔翻。</span></p>
<p class="em2 strong"><span class="yinwen">11</span>戊辰，司徒劉愷請致仕；許之，以千石祿歸養。</p>
<p class="em2 strong"><span class="yinwen">12</span>遼西鮮卑大人烏倫、其至鞬各以其衆詣度遼將軍鄧遵降。<span class="jiazhu">烏倫、其至鞬，二人也。鞬，居言翻。</span></p>
<p class="em2 strong"><span class="yinwen">13</span>癸酉，以太常楊震爲司徒。</p>
<p class="em2 strong"><span class="yinwen">14</span>是歲，郡國二十三地震。</p>
<p class="em2 strong"><span class="yinwen">15</span>太后從弟越騎校尉康，以太后久臨朝政，宗門盛滿，數上書太后，<span class="jiazhu">從，才用翻。上元初六年書從兄康，此書從弟；徵諸范《史》，當從<span class="yinhao">「兄」</span>字。數，所角翻。上，時掌翻。</span>以爲宜崇公室，自損私權，言甚切至，太后不從。康謝病不朝，太后使內侍者問之；所使者乃康家先婢，<span class="jiazhu">先本康家婢，後入宮，在太后左右。</span>自通<span class="yinhao">「中大人」</span>，<span class="jiazhu">時宮中耆宿皆稱中大人。</span>康聞而詬之。<span class="jiazhu">賢曰：詬，罵也；音許遘翻，又古候翻。</span>婢怨恚，<span class="jiazhu">恚，於避翻。</span>還，白康詐疾而言不遜。太后大怒，免康官，遣歸國，<span class="jiazhu">康永初中紹封夷安侯。</span>絕屬籍。</p>
<p class="em2 strong"><span class="yinwen">16</span>初，當煎種饑五同種大豪盧怱、忍良等千餘戶<span class="jiazhu">種，章勇翻；下同。</span>別留允街，而首施兩端。<span class="jiazhu">賢曰：首施，猶首鼠也。允，音鉛。</span></p>
<div class="yeartoc" id="year_toc_121"><p class="strong"><span class="section" id="title-8"><span data-head-description="孝安皇帝中" data-head-level="h4" data-head-title="建光元年">建光元年</span></span><span class="biaozhusup" data-rel="">（辛酉、一二一年）</span><span class="jiazhu">是年七月改元。《考異》曰：《陳禪傳》曰：<span class="yinhao">「北匈奴入遼東，追拜禪遼東太守。胡憚其威強，退還數百里。禪不加兵，但遣吏卒往曉慰之。單于隨使還郡，禪於學行禮，爲說道義以感化之，單于懷服，遺以胡中珍貨而去。」</span>當在此年矣。又按北單于，漢朝所不能臣，未嘗入朝天子，安肯見遼東太守！此事可疑，今不取。余按和帝以來，北匈奴益西徙，自代郡以東至遼東塞外之地，皆鮮卑、烏桓居之，北單于安能至遼東邪！不取，當也。</span></p></div>
<p class="em2 strong"><span class="yinwen">1</span>春，護羌校尉馬賢召慮怱，斬之，因放兵擊其種人，獲首虜二千餘，忍良等皆亡出塞。</p>
<p class="em2 strong"><span class="yinwen">2</span>幽州刺史巴郡馮煥、玄菟太守姚光、遼東太守蔡諷等將兵擊高句驪，高句麗王宮遣子遂成詐降而襲玄菟、遼東，殺傷二千餘人。<span class="jiazhu">菟，同都翻。句，如字，又音駒。麗，讀曰驪，力知翻。降，戶江翻。</span></p>
<p class="em2 strong"><span class="yinwen">3</span>二月，皇太后寢疾，癸亥，赦天下。三月，癸巳，皇太后鄧氏崩。未及大斂，帝復申前命，<span class="jiazhu">斂，力贍翻。復，扶又翻；下同。</span>封鄧騭爲上蔡侯，位特進。<span class="jiazhu">封騭事見上卷永初元年。</span></p>
<p class="em2 strong">丙午，葬和熹皇后。<span class="jiazhu">范曄曰：漢世皇后無諡，皆因帝諡以爲稱，雖呂氏專政，上官臨制，亦無殊號。中興，明帝始建光烈之稱，其後並以德爲配，至於賢愚優劣，混同一貫，故馬、竇二后，俱稱德焉。其餘皇帝之庶母及蕃王承統，以追尊之重，特爲其號，恭懷、孝崇之比是也。初平中，蔡邕始追正和熹之諡，其安思、順烈以下，皆依而加焉。賢《註》云：《蔡邕集·諡議》曰：漢世母后無諡，明帝始建光烈之稱，是後轉因帝號加之以德，上下優劣，混而爲一，違禮<span class="yinhao">「大行受大名、小行受小名」</span>之制。《諡法》：有功安民曰熹，帝后一體，禮亦宜同，大行皇太后宜爲和熹。</span></p>
<p class="em2 strong">太后自臨朝以來，水旱十載，<span class="jiazhu">載，子亥翻。</span>四夷外侵，盜賊內起，每聞民饑，或達旦不寐，躬自減徹<span class="jiazhu">謂減膳徹樂之類。</span>以救災戹，故天下復平，歲還豐穰。<span class="jiazhu">和熹臨朝之政，可謂牝雞之晨，唯家之索矣。</span></p>
<p class="em2 strong">上始親政事，尙書陳忠薦隱逸及直道之士潁川杜根、平原成翊世之徒，上皆納用之。忠，寵之子也。初，鄧太后臨朝，根爲郎中，與同時郎上書言：<span class="yinhao">「帝年長，宜親政事。」</span><span class="jiazhu">長，知兩翻。</span>太后大怒，皆令盛以縑囊，於殿上撲殺之，<span class="jiazhu">盛，時征翻。撲，普卜翻，蜀本弼角切。</span>旣而載出城外，根得蘇；太后使人檢視，根遂詐死，三日，目中生蛆，<span class="jiazhu">蛆，子余翻。凡蠅所集，其遺子之處生爲蛆。</span>因得逃竄，爲宜城山中酒家保，積十五年；<span class="jiazhu">宜城縣，屬南郡。賢曰：宜城故城，在今襄州率道縣南，其地出美酒。《廣雅》云：保，使也，言爲人傭力保任而使也。</span>成翊世以郡吏亦坐諫太后不歸政抵罪；帝皆徵詣公車，拜根侍御史，翊世尙書郎。<span class="jiazhu">爲諸鄧得罪張本。</span>或問根曰：<span class="yinhao">「往者遇禍，天下同義，<span class="jiazhu">天下之士以根直諫遇禍，同義之也。</span>知故不少，<span class="jiazhu">少，詩沼翻。</span>何至自苦如此？」</span>根曰：<span class="yinhao">「周旋民間，非絕跡之處，邂逅發露，<span class="jiazhu">邂逅，不期而會，謂出於意料之外也。</span>禍及親知，故不爲也。」</span><span class="jiazhu">申屠蟠絕跡梁、碭，祖根之故智也。</span></p>
<p class="em2 strong"><span class="yinwen">4</span>戊申，追尊清河孝王曰孝德皇，皇妣左氏曰孝德后，祖妣宋貴人曰敬隱后。<span class="jiazhu">尊其所自出也。《諡法》：執義行善曰德；綏柔士民曰德；不顯尸國曰隱；見美堅長曰隱。</span>初，長樂太僕蔡倫受竇后諷旨誣陷宋貴人，<span class="jiazhu">事見四十六卷章帝建初七年。樂，音洛。</span>帝敕使自致廷尉，倫飲藥死。<span class="jiazhu">自致廷尉者，使其自詣獄。</span></p>
<p class="em2 strong"><span class="yinwen">5</span>夏，四月，高句麗復與鮮卑入寇遼東，蔡諷追擊於新昌，戰歿。<span class="jiazhu">新昌縣，屬遼東郡。</span>功曹掾龍端、兵馬掾公孫酺以身扞諷，俱歿於陳。<span class="jiazhu">范《書·東夷傳》作<span class="yinhao">「功曹耿耗、兵馬掾龍端。」</span>酺，音蒲。陳，讀曰陣。</span></p>
<p class="em2 strong"><span class="yinwen">6</span>丁巳，尊帝嫡母耿姬爲甘陵大貴人。<span class="jiazhu">《郡國志》：清河郡厝縣，帝改名甘陵。賢曰：甘陵，孝德皇之陵也，因以爲縣，在今貝州清河縣東。宋白曰：貝州清河縣，本周甘泉氏之地，秦、漢爲信城縣，後漢爲厝縣，桓帝改爲甘陵，故城在今縣西北。清河王慶陵，在今清河郡東南三十里故厝城。</span></p>
<p class="em2 strong"><span class="yinwen">7</span>甲子，樂成王萇坐驕淫不法，貶爲蕪湖侯。<span class="jiazhu">范《書·紀》、《傳》皆作<span class="yinhao">「臨湖侯」</span>。賢曰：臨湖縣屬廬江郡。</span></p>
<p class="em2 strong"><span class="yinwen">8</span>己巳，令公卿下至郡國守相各舉有道之士一人。尙書陳忠以詔書旣開諫爭，<span class="jiazhu">爭，讀曰諍。</span>慮言事者必多激切，或致不能容，乃上疏豫通廣帝意曰：<span class="yinhao">「臣聞仁君廣山藪之大，<span class="jiazhu">賢曰：《左氏傳》曰：川澤納汙，山藪藏疾，瑾瑜匿瑕，國君含垢，天之道也。</span>納切直之謀，忠臣盡謇諤之節，不畏逆耳之害，<span class="jiazhu">《易》曰：王臣蹇蹇。《晉·王豹傳》作<span class="yinhao">「謇」</span>。《史記》趙簡子曰：衆人之唯唯，不如周舍之諤諤。《家語》：孔子曰：忠言逆耳而利於行也。</span>是以高祖舍周昌桀、紂之譬，<span class="jiazhu">周昌嘗燕入奏事，高祖方擁戚姬，昌還走，帝逐得，騎昌項，問曰：<span class="yinhao">「我何如主？」</span>昌仰曰：<span class="yinhao">「陛下卽桀、紂之主！」</span>上笑，自是心憚昌。舍，讀曰捨。</span>孝文喜袁盎人豕之譏，<span class="jiazhu">事見十三卷文帝二年。</span>武帝納東方朔宣室之正，<span class="jiazhu">事見十八卷武帝元光五年。</span>元帝容薛廣德自刎之切。<span class="jiazhu">事見二十八卷元帝永光元年。刎，武粉翻。</span>今明詔崇高宗之德，推宋景之誠，引咎克躬，諮訪羣吏。<span class="jiazhu">時詔公卿百僚各上封事。</span>言事者見杜根、成翊世等新蒙表錄，顯列二臺，<span class="jiazhu">賢曰：謂根爲侍御史，翊世爲尙書郎也。余按漢制，尙書、御史皆曰臺。</span>必承風響應，爭爲切直。若喜謀異策，宜輒納用；如其管穴，妄有譏刺，<span class="jiazhu">賢曰：管穴，言小也。《史記》：扁鵲曰：若以管窺天，以隙視文。隙，卽穴也。</span>雖苦口逆耳，不得事實，且優游寬容，以示聖朝無諱之美；若有道之士對問高者，宜垂省覽，<span class="jiazhu">省，悉景翻。</span>特遷一等，以廣直言之路。」</span>書御，<span class="jiazhu">御，進也。書御，書進而經覽也。</span>有詔，拜有道高第士沛國施延爲侍中。<span class="jiazhu">有道高第，舉有道，對問爲上第也。《姓譜》：魯大夫施伯，出於魯惠公之子子尾字施父。</span></p>
<p class="em2 strong">初，汝南薛包，少有至行，父娶後妻而憎包，分出之。包日夜號泣，不能去，<span class="jiazhu">少，詩照翻。行，下孟翻。號，戶刀翻。</span>至被敺扑，<span class="jiazhu">以敲扑敺之也。扑，普卜翻。</span>不得已，廬於舍外，旦入洒掃。<span class="jiazhu">洒，所賣翻；掃，素報翻；又並如字。</span>父怒，又逐之，乃廬於里門，晨昏不廢。<span class="jiazhu">不廢定省之禮也。</span>積歲餘，父母慙而還之。及父母亡，弟子求分財異居；包不能止，乃中分其財，奴婢引其老者，曰：<span class="yinhao">「與我共事久，若不能使也。」</span><span class="jiazhu">若，汝也。</span>田廬取其荒頓者，<span class="jiazhu">賢曰：頓，猶廢也。</span>曰：<span class="yinhao">「吾少時所治，意所戀也。」</span><span class="jiazhu">治，直之翻。</span>器物取朽敗者，曰：<span class="yinhao">「我素所服食，身口所安也。」</span>弟子數破其產，輒復賑給。<span class="jiazhu">數，所角翻。復，扶又翻。</span>帝聞其名，令公車特徵，<span class="jiazhu">特，獨也，獨徵之，當時無與並者。</span>至，拜侍中。包以死自乞，有詔賜告歸，加禮如毛義。<span class="jiazhu">毛義事見四十六卷章帝元和元年。</span></p>
<p class="em2 strong"><span class="yinwen">9</span>帝少號聰明，故鄧太后立之。及長，多不德，<span class="jiazhu">少，詩照翻。長，知兩翻。</span>稍不可太后意；<span class="jiazhu">言意不以爲可也。</span>帝乳母王聖知之。太后徵濟北、河間王子詣京師；<span class="jiazhu">濟，子禮翻。</span>河間王子翼，美容儀，太后奇之，以爲平原懷王後，留京師。王聖見太后久不歸政，慮有廢置，常與中黃門李閏、江京候伺左右，共毀短太后於帝，帝每懷忿懼。<span class="jiazhu">伺，相吏翻。</span>及太后崩，宮人先有受罰者懷怨恚，<span class="jiazhu">恚，於避翻。</span>因誣告太后兄弟悝、弘、閶先從尙書鄧訪取廢帝故事，謀立平原王。帝聞，追怒，令有司奏悝等大逆無道，遂廢西平侯廣宗、葉侯廣德、西華侯忠、陽安侯珍、都鄕侯甫德皆爲庶人，<span class="jiazhu">忠，閶之子。珍，悝兄京之子。西華、陽安二縣，皆屬汝南郡。悝，苦回翻。閶，音昌。葉，式涉翻。</span>鄧騭以不與謀，但免特進，遣就國；<span class="jiazhu">與，讀曰豫。</span>宗族免官歸故郡，<span class="jiazhu">鄧氏，故南陽人。</span>沒入騭等貲財田宅。徙鄧訪及家屬於遠郡，郡縣迫逼，廣宗及忠皆自殺。又徙封騭爲羅侯；<span class="jiazhu">羅縣，屬長沙郡。</span>五月，庚辰，騭與子鳳並不食而死。騭從弟河南尹豹、度遼將軍舞陽侯遵、將作大匠暢皆自殺；<span class="jiazhu">從，才用翻。</span>唯廣德兄弟以母與閻后同產，得留京師。復以耿夔爲度遼將軍，徵樂安侯鄧康爲太僕。<span class="jiazhu">按范《書·鄧禹傳》：明帝分禹國爲三，封其三子，季子珍爲夷安侯。康以珍之子紹封，<span class="yinhao">「樂安」</span>當作<span class="yinhao">「夷安」</span>。《郡國志》，夷安、高密二縣，皆屬北海國。賢曰：夷安故城，今高密縣外城。</span>丙申，貶平原王翼爲都鄕侯，遣歸河間。翼謝絕賓客，閉門自守，由是得免。</p>
<p class="em2 strong">初，鄧后之立也，<span class="jiazhu">見四十八卷和帝永元十四年。</span>太尉張禹、司徒徐防欲與司空陳寵共奏追封后父訓，寵以先世無奏請故事，爭之，連日不能奪；及訓追加封諡，禹、防復約寵俱遣子奏<span class="jiaozhusup">【章：甲十六行本「奏」作「奉」；乙十一行本同。】</span>禮於虎賁中郎將騭，寵不從；故寵子忠不得志于鄧氏。騭等敗，忠爲尙書，數上疏陷成其惡。<span class="jiazhu">寵之所守是也，忠之所爲非也。復，扶又翻。數，所角翻。</span></p>
<p class="em2 strong">大司農京兆朱寵痛騭無罪遇禍，乃肉袒輿櫬<span class="jiazhu">櫬，初覲翻。賢曰：櫬，親身棺。</span>上疏曰：<span class="yinhao">「伏惟和熹皇后聖善之德，爲漢文母。<span class="jiazhu">賢曰：《詩·凱風》曰：母氏聖善。文母，文王之母太任也。寵言太后有聖善之德，比於文母也。</span>兄弟忠孝，同心憂國，<span class="jiaozhusup">【章：甲十六行本「國」下有「宗廟有主」四字；乙十一行本同；張校同；退齋校同。】</span>社稷<span class="jiaozhusup">【章：甲十六行本「社稷」作「王室」；乙十一行本同；退齋校同。】</span>是賴；<span class="jiazhu">賢曰：殤帝崩，太后與騭定立安帝，故曰是賴。</span>功成身退，讓國遜位，歷世貴戚，無與爲比，當享積善履謙之祐。<span class="jiazhu">賢曰：《易》曰：積善之家，必有餘慶。又曰：鬼神害盈而福謙。</span>而橫爲宮人單辭所陷，<span class="jiazhu">兩造不備又無徵左者爲單辭。橫，戶孟翻。</span>利口傾險，反亂國家，<span class="jiazhu">《論語》曰：惡利口之覆邦家者。</span>罪無申證，獄不訊鞠，<span class="jiazhu">賢曰：申，明白也；訊，問也；鞠，窮也。</span>遂令騭等罹此酷陷，<span class="jiaozhusup">【章：甲十六行本「陷」作「濫」；乙十一行本同。】</span>一門七人，並不以命，<span class="jiazhu">賢曰：七人，謂騭、從弟豹、遵、暢，騭子鳳，鳳從弟廣宗、忠也。</span>屍骸流離，冤魂不反，逆天感人，率土喪氣。<span class="jiazhu">喪，息浪翻。</span>宜收還冢次，寵樹遺孤，奉承血祀，以謝亡靈。」</span><span class="jiazhu">賢曰：血祀，謂祭廟殺牲取血以降神也。</span>寵知其言切，自致廷尉；陳忠復劾奏寵，詔免官歸田里。<span class="jiazhu">劾，戶槪翻，又戶得翻。</span>衆庶多爲騭稱枉者，<span class="jiazhu">復，扶又翻。爲，于僞翻。</span>帝意頗悟，乃譴讓州郡，<span class="jiazhu">賢曰：以逼迫廣宗等故也。</span>還葬騭等於北芒，<span class="jiazhu">賢曰：北芒山，在雒陽城北。</span>諸從兄弟皆得歸京師。<span class="jiazhu">從，才用翻。</span></p>
<p class="em2 strong"><span class="yinwen">10</span>帝以耿貴人兄牟平侯寶監羽林左軍車騎；<span class="jiazhu">羽林分左右監，各主左右騎。寶監，古銜翻。</span>封宋楊四子皆爲列侯，宋氏爲卿、校、侍中大夫、謁者、郎吏十餘人；<span class="jiazhu">校，戶敎翻。</span>閻皇后兄弟顯、景、耀，並爲卿、校，典禁兵。<span class="jiazhu">卿、校，九卿及諸校尉也。</span>於是內寵始盛。</p>
<p class="em2 strong">帝以江京嘗迎帝於邸，<span class="jiazhu">謂延平元年迎帝於清河邸也。</span>以爲京功，封都鄕侯，封李閏爲雍鄕侯，閏、京並遷中常侍。京兼大長秋，與中常侍樊豐、黃門令劉安、鈎盾令陳達<span class="jiazhu">《百官志》：黃門令，主省中諸宦者，鈎盾令，典諸近地苑囿游觀之處，皆宦者爲之。盾，食尹翻。</span>及王聖、聖女伯榮扇動內外，競爲侈虐；伯榮出入宮掖，傳通姦賂。司徒楊震上疏曰：<span class="yinhao">「臣聞政以得賢爲本，治以去穢爲務；<span class="jiazhu">治，直吏翻。去，羌呂翻。</span>是以唐、虞俊乂在官，四凶流放，<span class="jiazhu">見《尙書》。孔安國曰：俊乂，俊德能治之士。馬融曰：千人曰俊，百人曰乂。</span>天下咸服，以致雍熙。<span class="jiazhu">雍，和也。熙，亦和也。</span>方今九德未事，<span class="jiazhu">賢曰：《尙書·皋陶謨》曰：亦行有九德，寬而栗，柔而立，愿而恭，亂而敬，擾而毅，直而溫，簡而廉，剛而塞，強而義。又曰：九德咸事，俊乂在官。孔安國曰：使九德之人皆用事。</span>嬖倖充庭。<span class="jiazhu">《諡法》：賤而得愛曰嬖。</span>阿母王聖，出自賤微，得遭千載，<span class="jiazhu">載，子亥翻。</span>奉養聖躬，雖有推燥居溼之勤，<span class="jiazhu">《孝經授神契》曰：母之於子也，鞠養殷勤，推燥居濕，絕少分甘也。推，吐雷翻。</span>前後賞惠，過報勞苦，而無厭之心不知紀極，外交屬託，<span class="jiazhu">厭，於鹽翻。屬，之欲翻。</span>擾亂天下，損辱清朝，塵點日月。<span class="jiazhu">朝，直遙翻。</span>夫女子、小人，近之喜，遠之怨，實爲難養。<span class="jiazhu">《《論語》》曰：唯女子與小人爲難養也，近之則不遜，遠之則怨。近，其靳翻。遠，于願翻。</span>宜速出阿母，令居外舍，斷絕伯榮，莫使往來；<span class="jiazhu">斷，丁管翻。</span>令恩德兩隆，上下俱美。」</span>奏御，帝以示阿母等，內倖皆懷忿恚。<span class="jiazhu">恚，於避翻。</span></p>
<p class="em2 strong">而伯榮驕淫尤甚，通於故朝陽侯劉護從兄瓌，瓌遂以爲妻，官至侍中，得襲護爵。<span class="jiazhu">賢曰：護，泗水王歙之從曾孫。朝陽縣，屬南郡，故城在今鄧州穰縣南，今謂之朝城。從，才用翻。瓌，古回翻。</span>震上疏曰：<span class="yinhao">「經制，父死子繼，兄亡弟及，以防篡也。<span class="jiazhu">賢曰：《公羊傳》曰：劉子、單子以王猛入于王城者何？西周也。其言入何？篡亂也。冬，十月，王子猛卒。此未踰年之君，其稱王子猛卒何？不予當也。不予當者，不予當父死子繼，兄亡弟及也。</span>伏見詔書，封故朝陽侯劉護再從兄瓌襲護爵爲侯；<span class="jiazhu">從，才用翻。</span>護同產弟威，今猶見在。<span class="jiazhu">見，賢遍翻。</span>臣聞天子專封，封有功；諸侯專爵，爵有德。今瓌無他功行，<span class="jiazhu">行，下孟翻。</span>但以配阿母女，一時之間，旣位侍中，又至封侯，不稽舊制，不合經義，行人喧譁，百姓不安。陛下宜鑒鏡旣往，順帝之則。」</span>尙書廣陵翟酺<span class="jiazhu">范《書·列傳》：酺，廣漢雒人。<span class="yinhao">「陵」</span>，當作<span class="yinhao">「漢」</span>。廣漢郡，屬益州。翟，直格翻。酺，音蒲。</span>上疏曰：<span class="yinhao">「昔竇、鄧之寵，傾動四方，兼官重紱，<span class="jiazhu">重，直龍翻。</span>盈金積貨，至使議弄神器，<span class="jiazhu">賢曰：神器，謂天位也。《老子》曰：天下神器不可爲也。余謂威福人主之神器，此言弄威福耳。</span>改更社稷，<span class="jiazhu">更，工衡翻。</span>豈不以勢尊威廣以致斯患乎！及其破壞，頭顙墮地，願爲孤豚，豈可得哉！夫致貴無漸，失必暴；受爵非道，殃必疾。今外戚寵幸，功均造化，漢元以來未有等比。<span class="jiazhu">漢元，漢初也。比，頻寐翻。</span>陛下誠仁恩周洽，以親九族，然祿去公室，政移私門，覆車重尋，寧無摧折！<span class="jiazhu">重，直龍翻。折，而設翻。</span>此最安危之極戒，社稷之深計也。昔文帝愛百金於露臺，飾帷帳於皁囊，<span class="jiazhu">文帝集上書皁囊以爲殿帷。</span>或有譏其儉者，上曰：『朕爲天下守財，<span class="jiazhu">爲，于僞翻。</span>豈得妄用之哉！』今自初政以來，日月未久，費用賞賜，已不可算。斂天下之財，積無功之家，帑藏單盡，<span class="jiazhu">帑，他朗翻。藏，徂浪翻。單，與殫同。</span>民物彫傷，卒有不虞，<span class="jiazhu">卒，讀曰猝。虞，度也；不虞，謂事變出於虞度之外者也。</span>復當重賦，<span class="jiazhu">復，扶又翻。</span>百姓怨叛旣生，危亂可待也。願陛下勉求忠貞之臣，誅遠佞諂之黨，割情欲之歡，罷宴私之好，<span class="jiazhu">遠，于願翻。好，呼到翻。</span>心存亡國所以失之，鑒觀興王所以得之，庶災害可息，豐年可招矣。」</span>書奏，皆不省。<span class="jiazhu">省，悉景翻。</span></p>
<p class="em2 strong"><span class="yinwen">11</span>秋，七月，己卯，改元，赦天下。</p>
<p class="em2 strong"><span class="yinwen">12</span>壬寅，太尉馬英薨。<span class="jiazhu">《考異》曰：《傳》作<span class="yinhao">「策罷」</span>，誤。今從《紀》。</span></p>
<p class="em2 strong"><span class="yinwen">13</span>燒當羌忍良等，以麻奴兄弟本燒當世嫡，<span class="jiazhu">燒當豪帥東號，和帝永元元年降。其子麻奴，永初元年叛出塞。</span>而校尉馬賢撫恤不至，常有怨心，遂相結，共脅將諸種寇湟中，攻金城諸縣。八月，賢將先零種擊之，戰於牧苑，不利。<span class="jiazhu">漢邊郡皆有牧苑以養馬，此牧苑在金城界。將，卽亮翻。零，音憐。種，章勇翻。</span>麻奴等又敗武威、張掖郡兵於令居，<span class="jiazhu">敗，補邁翻。令，孟康音連，師古音零。</span>因脅將先零、沈氐諸種四千餘戶緣山西走，寇武威。賢追到鸞鳥，<span class="jiazhu">鸞鳥縣，屬武威郡。鳥，音雀。賢曰：鸞鳥故城在今涼州昌松縣北。鸞，音雚，沽丸翻。劉昫曰：涼州神鳥縣，漢鸞鳥縣地，喜麟縣則鸞鳥古城也。</span>招引之，諸種降者數千，<span class="jiazhu">降，戶江翻。</span>麻奴南還湟中。</p>
<p class="em2 strong"><span class="yinwen">14</span>甲子，以前司徒劉愷爲太尉。初，清河相叔孫光坐臧抵罪，遂增禁錮二世。<span class="jiazhu">臧，古贓字通。賢曰：二世，謂父子俱禁錮。</span>至是，居延都尉范邠復犯臧罪，朝廷欲依光比；<span class="jiazhu">帝置居延屬國都尉，別領居延一城，屬涼州。復，扶又翻。賢曰：比，類也。以邠類光，亦錮及其子也。比，音庇。</span>劉愷獨以<span class="jiaozhusup">【章：甲十六行本「以」下有「爲」字；乙十一行本同。】</span><span class="yinhao">「《春秋》之義，善善及子孫，惡惡止其身，所以進人於善也。<span class="jiazhu">《公羊傳》曰：曹公孫會自鄸出奔宋，畔也。曷爲不言畔？爲公子喜時之後諱也；《春秋》爲賢者諱也。何賢乎？公子喜時讓國也。君子之善善也長，惡惡也短，惡惡止其身，善善及子孫。賢者子孫，故君子爲其諱也。</span>如今使臧吏禁錮子孫，以輕從重，懼及善人，非先王詳刑之意也。」</span><span class="jiazhu">《左傳》曰：刑濫則懼及善人。鄭玄曰：詳，審察也。</span>陳<span class="jiaozhusup">【章：甲十六行本「陳」上有「尙書」二字；乙十一行本同；退齋校同。】</span>忠亦以爲然。有詔：<span class="yinhao">「太尉議是。」</span></p>
<p class="em2 strong"><span class="yinwen">15</span>鮮卑其至鞬寇居庸關。九月，雲中太守成嚴擊之，兵敗，<span class="jiazhu">居庸關在上谷界，蓋鮮卑先寇居庸關，遂入雲中界也。</span>功曹楊穆以身扞嚴，與之俱歿；鮮卑於是圍烏桓校尉徐常於馬城。度遼將軍耿夔與幽州刺史龐參發廣陽、漁陽、涿郡甲卒救之，<span class="jiazhu">三郡皆屬幽州。</span>鮮卑解去。</p>
<p class="em2 strong"><span class="yinwen">16</span>戊子，帝幸衞尉馮石府，留飲十餘日，<span class="jiazhu">《考異》曰：袁《紀》曰：<span class="yinhao">「十二月，丙申，乃還宮」</span>，今從《石傳》。</span>賞賜甚厚，拜其子世爲黃門侍郎，世弟二人皆爲郎中。石，陽邑侯魴之孫也，<span class="jiazhu">按范《書》，馮魴封陽邑鄕侯。魴，音房。</span>父柱尙顯宗女獲嘉公主，石襲公主爵，爲獲嘉侯，<span class="jiazhu">獲嘉縣，屬河內郡，本汲之新中鄕也。武帝行過此，聞獲呂嘉，因以名縣。</span>能取悅當世，故爲帝所寵。</p>
<p class="em2 strong"><span class="yinwen">17</span>京師及郡國二十七雨水。<span class="jiazhu">范《書·帝紀》作二十九。</span></p>
<p class="em2 strong"><span class="yinwen">18</span>冬，十一月，己丑，郡國三十五地震。</p>
<p class="em2 strong"><span class="yinwen">19</span>鮮卑寇玄菟。<span class="jiazhu">菟，同都翻。</span></p>
<p class="em2 strong"><span class="yinwen">20</span>尙書令祋諷等奏，以爲<span class="yinhao">「孝文<span class="jiaozhusup">【章：甲十六行本「文」下有「皇帝」二字；乙十一行本同；孔本同。】</span>定約禮之制，光武皇帝絕告寧之典，<span class="jiazhu">祋，丁外翻，又丁活翻，姓也。約禮，謂以日易月也。《前書音義》曰：告寧，休謁之名；吉曰告，凶曰寧。</span>貽則萬世，誠不可改，宜復斷大臣行三年喪。」</span><span class="jiazhu">斷，丁管翻；下同。</span>尙書陳忠上疏曰：<span class="yinhao">「高祖受命，蕭何創制，大臣有寧告之科，合於致憂之義。<span class="jiazhu">《論語》曰：人未有自致者也，必也親喪乎！</span>建武之初，親承大亂，凡諸國政，多趣簡易，<span class="jiazhu">趣，七喻翻。易，以豉翻。</span>大臣旣不得告寧而羣司營祿念私，鮮循三年之喪<span class="jiazhu">鮮，息淺翻。</span>以報顧復之恩者，　<span class="jiazhu">《詩·蓼莪》云：父母生兮［我］，顧我復我，欲報之德，昊天罔極。</span>禮義之方，實爲彫損。陛下聽大臣終喪，聖功美業，靡以尙茲。《孟子》曰：『老吾老以及人之老，幼吾幼以及人之幼，天下可運於掌。』<span class="jiazhu">賢曰：言敬吾老亦敬人之老，愛吾幼亦愛人之幼，有敬愛之心，則天下歸順之也。運掌，言易也。范氏曰：老吾老，以老者之禮養吾之老，則謂事親也，使天下之老者皆得其養，故曰以及人之老。幼吾幼，以幼者之禮待吾之幼，謂愛其子也，使天下之幼者皆得其長，故曰以及人之幼。天下可運於掌，言其易也。</span>臣願陛下登高北望，以甘陵之思揆度臣子之心，則海內咸得其所。」</span><span class="jiazhu">賢曰：甘陵，帝父母陵，陵在清河，故北望也。度，徒洛翻。</span>時宦官不便之，竟寢忠奏。庚子，復斷二千石以上行三年喪。<span class="jiazhu">元初三年，聽大臣行三行喪，今復斷之。斷，音短。</span></p>
<p class="margin2">袁宏論曰：古之帝王所以篤化美俗，率民爲善，因其自然而不奪其情，民猶有不及者，而況毀禮止哀，滅其天性乎！</p>
<p class="em2 strong"><span class="yinwen">21</span>十二月，高句驪王宮率馬韓、濊貊數千騎圍玄菟，<span class="jiazhu">韓有三種，一曰馬韓，二曰辰韓，三曰弁辰。馬韓在西，有五十四國。句，如字，又音駒。驪，力知翻。濊，音穢。貊，莫百翻。</span>夫餘王遣子尉仇台將二萬餘人與州郡幷力討破之。<span class="jiazhu">夫，音扶。</span>是歲，宮死，子遂成立。玄菟太守姚光上言，欲因其喪，發兵擊之，議者皆以爲可許。陳忠曰：<span class="yinhao">「宮前桀黠，<span class="jiazhu">黠，下八翻。</span>光不能討，死而擊之，非義也。宜遣使弔問，因責讓前罪，赦不加誅，取其後善。」</span>帝從之。</p>
<div class="yeartoc" id="year_toc_122"><p class="strong"><span class="section" id="title-9"><span data-head-description="孝安皇帝中" data-head-level="h4" data-head-title="延光元年">延光元年</span></span><span class="biaozhusup" data-rel="">（壬戌、一二二年）</span></p></div>
<p class="em2 strong"><span class="yinwen">1</span>春，三月，丙午，改元，赦天下。</p>
<p class="em2 strong"><span class="yinwen">2</span>護羌校尉馬賢追擊麻奴，到湟中，破之，種衆散遁。<span class="jiazhu">種，章勇翻。</span></p>
<p class="em2 strong"><span class="yinwen">3</span>夏，四月，京<span class="jiaozhusup">【章：甲十六行本「京」上有「癸未」二字；乙十一行本同；孔本同；退齋校同。】</span>師、郡國四<span class="jiaozhusup">【章：甲十六行本「四」作「二」；乙十一行本同。】</span>十一雨雹，<span class="jiazhu">雨，于具翻。</span>河西雹大者如斗。</p>
<p class="em2 strong"><span class="yinwen">4</span>幽州刺史馮煥、玄菟太守姚光數糾發姦惡，<span class="jiazhu">數，所角翻。</span>怨者詐作璽書，譴責煥、光，賜以歐刀，<span class="jiazhu">賢曰：歐刀，刑人之刀也。歐，音一口翻。余謂古歐冶子善作劍，故謂劍爲歐刀；當音烏侯翻。</span>又下遼東都尉龐奮，使速行刑；<span class="jiazhu">下，遐稼翻。</span>奮卽斬光；收煥，<span class="jiazhu">《考異》曰：《帝紀》：<span class="yinhao">「建光元年，四月，甲戌，龐奮承僞璽書殺姚光。」</span>《馮緄傳》亦云<span class="yinhao">「建光元年」</span>。按《帝紀》，去年十二月，高驪圍玄菟，而《高驪傳》有姚光上言，蓋光實以延光元年被殺，《紀》、《傳》誤以<span class="yinhao">「延」</span>爲<span class="yinhao">「建」</span>。又今年四月無甲戌。</span>煥欲自殺；其子緄疑詔文有異，<span class="jiazhu">緄，古本翻。</span>止煥曰：<span class="yinhao">「大人在州，志欲去惡，實無他故。必是凶人妄詐，規肆姦毒。願以事自上，<span class="jiazhu">去，羌呂翻。上，時掌翻。</span>甘罪無晚。」</span>煥從其言，上書自訟，果詐者所爲，徵奮，抵罪。</p>
<p class="em2 strong"><span class="yinwen">5</span>癸巳，司空陳褒免。五月，庚戌，宗正彭城劉授爲司空。</p>
<p class="em2 strong"><span class="yinwen">6</span>己巳，封河間孝王德爲安平王，嗣樂成靖王後。<span class="jiazhu">自是樂成國改曰安平。去年樂成王萇以罪廢，今以德紹靖王後。《諡法》：柔德安衆曰靖；恭己鮮言曰靖；寬樂令終曰靖。</span></p>
<p class="em2 strong"><span class="yinwen">7</span>六月，郡國蝗。</p>
<p class="em2 strong"><span class="yinwen">8</span>秋，七月，癸卯，京師及郡國十三地震。</p>
<p class="em2 strong"><span class="yinwen">9</span>高句驪王遂成還漢生口，詣玄菟降，<span class="jiazhu">降，戶江翻；下同。</span>其後濊貊率服，東垂少事。<span class="jiazhu">濊，音穢。少，詩沼翻。</span></p>
<p class="em2 strong"><span class="yinwen">10</span>虔人羌與上郡胡反，度遼將軍耿夔擊破之。</p>
<p class="em2 strong"><span class="yinwen">11</span>八月，陽陵園寢火。<span class="jiazhu">景帝陵園寢也。</span></p>
<p class="em2 strong"><span class="yinwen">12</span>九月，甲戌，郡國二十七地震。</p>
<p class="em2 strong"><span class="yinwen">13</span>鮮卑旣殺郡守，膽氣轉盛，控弦數萬騎，冬，十月，復寇鴈門、定襄，<span class="jiazhu">復，扶又翻。</span>十一月，寇太原。</p>
<p class="em2 strong"><span class="yinwen">14</span>燒當羌麻奴飢困，將種衆詣漢陽太守耿种降。<span class="jiazhu">種，章勇翻。种，音沖。</span></p>
<p class="em2 strong"><span class="yinwen">15</span>是歲，京師及郡國二十七雨水。</p>
<p class="em2 strong"><span class="yinwen">16</span>帝數遣黃門常侍及中使伯榮往來甘陵，<span class="jiazhu">數，所角翻。使，疏吏翻。</span>尙書僕射陳忠上疏曰：<span class="yinhao">「今天心未得，隔幷屢臻，<span class="jiazhu">賢曰：隔幷，謂水旱不節也。《尙書》曰：一極備凶，一極無凶。幷，音必姓翻。</span>青、冀之域，淫雨漏河，<span class="jiazhu">賢曰：漏，溢也。余謂雨久不上，河隄爲之決漏也。</span>徐、岱之濱，海水盆溢，<span class="jiazhu">《禹貢》：海岱及淮爲徐州，故曰徐、岱。盆，讀與湓同，音蒲悶翻。</span>兗、豫蝗蝝滋生，<span class="jiazhu">賢曰：蝝，螽子也，音余專翻。余按蝝，蝗子也；董仲舒云然。《左傳》：宣十五年，冬，蝝生。劉歆曰：蚍蜉子。杜預曰：螽子以冬生，遇寒而死，故不成螽。《爾雅》曰：蝝、蝮、蜪、蝗也。陸璣《草木疏》云：螽，幽州人謂之舂箕，蝗類也。曰螽子者，猶蝗子也。</span>荊、揚稻收儉薄，幷、涼二州羌戎叛戾，加以百姓不足，府帑虛匱。<span class="jiazhu">帑，他朗翻。</span>陛下以不得親奉孝德皇園廟，比遣中使致敬甘陵，<span class="jiazhu">比，毗至翻。</span>朱軒騈馬，相望道路，<span class="jiazhu">賢曰：朱軒車，使者所乘也。騈，並也。</span>可謂孝至矣。然臣竊聞使者所過，威權翕赫，震動郡縣，王、侯、二千石至爲伯榮獨拜車下，<span class="jiazhu">爲，于僞翻；下猥爲、誤爲同。</span>發民修道，繕理亭傳，<span class="jiazhu">傳，株戀翻。</span>多設儲偫，<span class="jiazhu">偫，大理翻，具也。</span>徵役無度，老弱相隨，動有萬計，賂遺僕從，人數百匹，<span class="jiazhu">謂縑帛也。遺，于季翻。從，才用翻。</span>頓踣呼嗟，<span class="jiazhu">踣，蒲墨翻；僵也，斃也。</span>莫不叩心。河間託叔父之屬，清河有陵廟之尊，<span class="jiazhu">賢曰：河間王開，安帝淑也。清河王，延平也。陵廟所在，故曰尊。</span>及剖符大臣，皆猥爲伯榮屈節車下，陛下不問，必以爲陛下欲其然也。伯榮之威，重於陛下，陛下之柄，在於臣妾，水災之發，必起於此。昔韓嫣託副車之乘，受馳視之使，江都誤爲一拜，而嫣受歐刀之誅。<span class="jiazhu">韓嫣有寵於武帝，常與帝共臥起。江都王入朝，從上獵上林中。天子車駕䟆通，未行，先使嫣乘副車，從數十百騎馳視獸。江都王望見，以爲天子，辟從者伏謁道旁，嫣驅不見。旣過，江都王怒，爲太后泣，請得歸國，入宿衞，比韓嫣；太后由此銜嫣，遂誅嫣。 嫣，音偃。</span>臣願明主嚴天元之尊，正乾剛之位，<span class="jiazhu">賢曰：天元，猶乾元也。</span>不宜復令女使干錯萬機。<span class="jiazhu">復，扶又翻。使，如字。</span>重察左右，得無石顯漏泄之姦？<span class="jiazhu">石顯事見二十九卷元帝建昭二年。重，直用翻。</span>尙書納言，得無趙昌譖崇之詐？<span class="jiazhu">趙昌事見三十四卷哀帝建平四年。</span>公卿大臣，得無朱博阿傅之授？<span class="jiazhu">朱博事見三十四卷建平二年。</span>外屬近戚，得無王鳳害商之謀？<span class="jiazhu">王鳳事見三十卷成帝河平四年。</span>若國政一由帝命，王事每決於己，則下不得偪上，臣不得干君，常雨大水必當霽止，四方衆異不能爲害。」</span>書奏，不省。<span class="jiazhu">省，悉景翻。</span></p>
<p class="em2 strong">時三府任輕，機事專委尙書，而災眚變咎，輒切免三公，<span class="jiazhu">賢曰：切，責也。</span>陳忠上疏曰：<span class="yinhao">「漢興<span class="jiaozhusup">【章：乙十一行本「興」作「典」；孔本同。】</span>舊事，丞相所請，靡有不聽。今之三公，雖當其名而無其實，選舉誅賞，一由尙書，尙書見任，重於三公，陵遲以來，其漸久矣。臣忠心常獨不安。近以地震，策免司空陳褒，今者災異，復欲切讓三公。<span class="jiazhu">復，扶又翻。</span>昔孝成皇帝以妖星守心，移咎丞相，<span class="jiazhu">事見三十三卷綏和二年。</span>卒不蒙上天之福，<span class="jiazhu">卒，子恤翻。</span>徒乖宋景之誠；故知是非之分，較然有歸矣。<span class="jiazhu">分，扶問翻。</span>又尙書決事，多違故典，罪法無例，詆欺爲先，文慘言醜，有乖章憲。宜責求其意，割而勿聽，上順國典，下防威福，置方員於規矩，審輕重於衡石，<span class="jiazhu">此言決事當依典法也。賢曰：衡，秤衡也，三十斤爲鈞，四鈞爲石。</span>誠國家之典，萬世之法也！」</span></p>
<p class="em2 strong"><span class="yinwen">17</span>汝南太守山陽王龔，政崇寬和，好才愛士。以袁閬爲功曹，<span class="jiazhu">好，呼到翻。閬，音浪。</span>引進郡人黃憲、陳蕃等；憲雖不屈，蕃遂就吏。<span class="jiazhu">就辟而爲吏也。</span>閬不修異操而致名當時，蕃性氣高明，龔皆禮之，由是羣士莫不歸心。</p>
<p class="em2 strong">憲世貧賤，父爲牛醫。潁川荀淑至愼陽，<span class="jiazhu">愼陽縣，屬汝南郡。憲，縣人也。賢曰：在愼水之南，因以名縣。應劭曰：愼水出東北入淮。師古曰：<span class="yinhao">「愼」</span>字本作<span class="yinhao">「滇」</span>，音眞，後誤爲<span class="yinhao">「愼」</span>耳，今猶有眞丘、眞陽縣，知音不改也。闞駰曰：永平五年，失印更刻，遂誤以<span class="yinhao">「水」</span>爲<span class="yinhao">「心」</span>。余按水北爲陽，賢旣云縣在水南，而名愼陽，何也？</span>遇憲於逆旅，<span class="jiazhu">逆，迎也，設館舍以迎客，故曰逆旅。賢曰：逆旅，客舍。</span>時年十四；淑竦然異之，揖與語，移日不能去，<span class="jiazhu">移日，言日移晷也。</span>謂憲曰：<span class="yinhao">「子，吾之師表也。」</span>旣而前至袁閬所，未及勞問，<span class="jiazhu">勞，力到翻。</span>逆曰：<span class="yinhao">「子國有顏子，寧識之乎？」</span><span class="jiazhu">賢曰：顏子，顏回也。閬，汝南汝陽人。</span>閬曰：<span class="yinhao">「見吾叔度耶？」</span><span class="jiazhu">黃憲，字叔度。</span>是時同郡戴良，才高倨傲，而見憲未嘗不正容，及歸，罔然若有失也。其母問曰：<span class="yinhao">「汝復從牛醫兒來邪？」</span><span class="jiazhu">復，扶又翻；下同。</span>對曰：<span class="yinhao">「良不見叔度，自以爲無不及；旣覩其人，則瞻之在前，忽然在後，<span class="jiazhu">《論語》，顏回慕孔子之言。</span>固難得而測矣。」</span>陳蕃及同郡周舉嘗相謂曰：<span class="yinhao">「時月之間，不見黃生，則鄙吝之萌復存乎心矣。」</span><span class="jiazhu">自朔至晦爲一月；三月爲一時。賢曰：吝，貪也。余謂作事可卑賤者謂之鄙，作事可羞恨者謂之吝。</span>太原郭泰，少遊汝南，<span class="jiazhu">少，詩照翻。</span>先過袁閬，不宿而退；進，往從憲，累日方還。或以問泰，曰：<span class="yinhao">「奉高之器，譬諸氿濫，雖清而易挹。<span class="jiazhu">賢曰：奉高，閬字也。《爾雅》：側出氿泉，正出濫泉。氿，音軌。濫，音檻。易，以豉翻。</span>叔度汪汪若千頃陂，澄之不清，淆之不濁，不可量也。」</span><span class="jiazhu">賢曰：淆，混也。量，音良。</span>憲初舉孝廉，又辟公府。友人勸其仕，憲亦不拒之，暫到京師，卽還，竟無所就，年四十八終。</p>
<p class="margin2">范曄論曰：黃憲言論風旨，無所傳聞；然士君子見之者靡不服深遠，去玭<span class="jiaozhusup">【章：甲十六行本「玭」作「玼」；乙十一行本同。】</span>吝，<span class="jiazhu">遠，于願翻。賢曰：玼，音此。《說文》曰：鮮色也。據此，文當爲<span class="yinhao">「疵」</span>，作<span class="yinhao">「玼」</span>者，古字通也。</span>將以道周性全，無德而稱乎！<span class="jiazhu">賢曰：道周備，性全一，無德而稱，言其德大無能名焉。</span>余曾祖穆侯<span class="jiazhu">賢曰：《晉書》曰：范汪，字玄平，安北將軍。汪生甯，甯生泰，泰生曄。</span>以爲：<span class="yinhao">「憲，隤然其處順，<span class="jiazhu">賢曰：《易·繫辭》曰：夫坤，隤然示人簡矣。隤，柔順貌，音大回翻。處，昌呂翻。</span>淵乎其似道，<span class="jiazhu">賢曰：《老子》曰：道沖而用之或不盈，淵乎似萬物之宗。言深而不可測也。</span>淺深莫臻其分，<span class="jiazhu">分，扶問翻。</span>清濁未議其方，<span class="jiazhu">賢曰：方，所也。</span>若及門於孔氏，其殆庶乎！」</span><span class="jiazhu">賢曰：《易·繫辭》曰：顏氏之子，其殆庶幾乎！殆，近也。</span></p>
<div class="yeartoc" id="year_toc_123"><p class="strong"><span class="section" id="title-10"><span data-head-description="孝安皇帝中" data-head-level="h4" data-head-title="延光二年">二年</span></span><span class="biaozhusup" data-rel="">（癸亥、一二三年）</span></p></div>
<p class="em2 strong"><span class="yinwen">1</span>春，正月，旄牛夷反，<span class="jiazhu">前漢旄牛縣，屬蜀郡，後漢省。《華陽國志》：旄牛縣在邛萊山表。</span>益州刺史張喬擊破之。</p>
<p class="em2 strong"><span class="yinwen">2</span>夏，四月，戊子，爵乳母王聖爲野王君。</p>
<p class="em2 strong"><span class="yinwen">3</span>北匈奴連與車師入寇河西，議者欲復閉玉門、陽關以絕其患。<span class="jiazhu">賢曰：玉門、陽關，二關名也，在敦煌西界，皆在敦煌龍勒界。復，扶又翻；下同。</span>敦煌太守張璫上書曰：<span class="jiazhu">敦，徒門翻。</span><span class="yinhao">「臣在京師，亦以爲西域宜棄，今親踐其土地，乃知棄西域則河西不能自存。謹陳西域三策：北虜呼衍王常展轉蒲類、秦海之間，<span class="jiazhu">賢曰：大秦國在西海西，故曰秦海。余按蒲類海在唐庭州界。蓋此時北匈奴雖微弱，然東畏鮮卑，不敢還故地，但結連車師、鄯善以擾河西，故呼衍一部常爲河西患。若賢《註》以大秦海西之國爲秦海，則約言之耳。西海廣遠，甘英之不能越，北匈奴兵威所未嘗役屬；言展轉二海間，特當時上書者張言之耳。</span>轉制西域，共爲寇鈔。今以酒泉屬國吏士二千餘人集昆侖塞，<span class="jiazhu">賢曰：《前書》，敦煌郡廣至縣有昆侖障，宜禾都尉居也。廣至故城，在今瓜州常樂縣東。註又見四十五卷明帝永平十七年，與此稍異。</span>先擊呼衍王，絕其根本，因發鄯善兵五千人脅車師後部，此上計也。若不能出兵，可置軍司馬，將士五百人，四郡供其犂牛、穀食，出據柳中，此中計也。<span class="jiazhu">四郡，武威、酒泉、張掖、敦煌。賢曰：柳中，今西州縣。余按《西域傳》：柳中在後部金蒲城之北，去交河城八十里。杜佑曰：唐平高昌，以田地城爲柳中縣。鄯，上扇翻。</span>如又不能，則宜棄交河城，收鄯善等悉使入塞，此下計也。」</span>朝廷下其議。<span class="jiazhu">鄯，上扇翻。下，遐稼翻。</span>陳忠上疏曰：<span class="yinhao">「西域內附日久，區區東望扣關者數矣，此其不樂匈奴、慕漢之效也。<span class="jiazhu">數，所角翻。樂，音洛。</span>今北虜已破車師，勢必南攻鄯善，棄而不救，則諸國從矣。<span class="jiazhu">言從北匈奴也。</span>若然，則虜財賄益增，膽勢益殖，<span class="jiazhu">賢曰：殖，生也。</span>威臨南羌，<span class="jiazhu">卽湟中及南山諸羌。</span>與之交通，如此，河西四郡危矣。河西旣危，不可不救，則百倍之役興，不訾之費發矣。<span class="jiazhu">毛晃曰：訾之爲言量也，不訾，謂無量可比也。訾，子斯翻。</span>議者但念西域絕遠，卹之煩費，不見孝武苦心勤勞之意也。方今敦煌孤危，遠來告急；復不輔助，內無以慰勞吏民，<span class="jiazhu">勞，力到翻。</span>外無以威示百蠻，蹙國減土，非良計也。臣以爲敦煌宜置校尉，按舊增四郡屯兵，以西撫諸國。」</span>帝納之，於是復以班勇爲西域長史，<span class="jiazhu">賢曰：西域都護之長史也。余按班超未爲都護，亦爲將兵長史。敦，徒門翻。復，扶又翻；下同。</span>將兵五百人出屯柳中。</p>
<p class="em2 strong"><span class="yinwen">4</span>秋，七月，丹陽山崩。<span class="jiazhu">丹陽郡，屬揚州。</span></p>
<p class="em2 strong"><span class="yinwen">5</span>九月，郡國五雨水。</p>
<p class="em2 strong"><span class="yinwen">6</span>冬，十月，辛未，太尉劉愷罷；甲戌，以司徒楊震爲太尉，光祿勳東萊劉熹爲司徒。大鴻臚耿寶自候震，<span class="jiazhu">候，見也。</span>薦中常侍李閏兄於震曰：<span class="yinhao">「李常侍國家所重，欲令公辟其兄；寶唯傳上意耳。」</span><span class="jiazhu">賢曰：言非己本心，傳在上之意。</span>震曰：<span class="yinhao">「如朝廷欲令三府辟召，故宜有尙書敕。」</span>寶大恨而去。執金吾閻顯亦薦所親於震，震又不從。司空劉授聞之，卽辟此二人；由是震益見怨。時詔遣使者大爲王聖脩第；中常侍樊豐及侍中周廣、謝惲等更相扇動，傾搖朝廷。<span class="jiazhu">爲，于僞翻。惲，於粉翻。更，工衡翻。</span>震上疏曰：<span class="yinhao">「臣伏念方今災害滋甚，百姓空虛，三邊震擾，<span class="jiazhu">三邊，東、西、北也。</span>帑藏匱乏，<span class="jiazhu">帑，它朗翻。藏，徂浪翻。</span>殆非社稷安寧之時。詔書爲阿母興起第舍，合兩爲一，連里竟街，<span class="jiazhu">賢曰：合兩坊而爲一宅；里，卽坊也。</span>雕脩繕飾，窮極巧伎，<span class="jiazhu">伎，渠綺翻。</span>攻山採石，轉相迫促，爲費巨億。周廣、謝惲兄弟，與國無肺府枝葉之屬，<span class="jiazhu">府，與腑同。</span>依倚近倖姦佞之人，與之分威共權，屬託州郡，<span class="jiazhu">屬，之欲翻。</span>傾動大臣，宰司辟召，承望旨意，招來海內貪汙之人，受其貨賂，至有臧錮棄世之徒，<span class="jiazhu">賢曰：有贓賄禁錮之人。余謂棄世者，見棄於世也。</span>復得顯用；白黑渾淆，清濁同源，天下讙譁，爲朝結譏。<span class="jiazhu">渾，戶本翻。讙，許元翻。爲，于僞翻。朝，直遙翻。</span>臣聞師言，上之所取，<span class="jiazhu">師言，衆言也。</span>財盡則怨，力盡則叛，怨叛之人，不可復使，惟陛下度之！」</span><span class="jiazhu">復，扶又翻。度，徒洛翻。</span>上不聽。</p>
<p class="em2 strong"><span class="yinwen">7</span>鮮卑其至鞬自將萬餘騎攻南匈奴於曼柏，薁鞬日逐王戰死，殺千餘人。<span class="jiazhu">鞬，居言翻。薁，於六翻。</span></p>
<p class="em2 strong"><span class="yinwen">8</span>十二月，戊辰，京師及郡國三地震。</p>
<p class="em2 strong"><span class="yinwen">9</span>陳忠薦汝南周燮、南陽馮良學行深純，<span class="jiazhu">行，下孟翻。</span>隱居不仕，名重於世；帝以玄纁羔幣聘之；<span class="jiazhu">玄，黑色。纁，淺絳色。《周官·考工記》曰：三入爲纁。《爾雅》：三染謂之纁。孔穎達曰：束帛，十端也。端則二丈。十端，六玄、四纁。五兩，三玄、二纁。纁是地色，玄是天色。賢曰：《禮》，卿執羔。董仲舒《春秋繁露》曰：凡贄，卿用羔，羔有角而不用，執之不鳴，殺之不嗥，類死義者；羔飲其母必跪，類知禮者：故以爲贄。纁，許云翻。</span>燮宗族更勸之曰：<span class="yinhao">「夫脩德立行，所以爲國，<span class="jiazhu">更，工衡翻。行，下孟翻。爲，于僞翻。</span>君獨何爲守東岡之陂乎？」</span><span class="jiazhu">燮居汝南安城，有先人草廬，結于岡畔，下有陂田，常肆勤以自給。</span>燮曰：<span class="yinhao">「夫脩道者度其時而動，動而不時，焉得享乎！」</span><span class="jiazhu">賢曰：享，通也。《書》曰：慮善而動，動惟厥時。度，徒洛翻。焉，於虔翻。</span>與良皆自載至近縣，稱病而還。</p>
<div class="yeartoc" id="year_toc_124"><p class="strong"><span class="section" id="title-11"><span data-head-description="孝安皇帝中" data-head-level="h4" data-head-title="延光三年">三年</span></span><span class="biaozhusup" data-rel="">（甲子、一二四年）</span></p></div>
<p class="em2 strong"><span class="yinwen">1</span>春，正月，班勇至樓蘭，以鄯善歸附，特加三綬，<span class="jiazhu"><span class="yinhao">「三綬」</span>，疑當作<span class="yinhao">「王綬」</span>。綬，音受。</span>而龜茲王白英猶自疑未下；<span class="jiazhu">龜茲，音丘慈。</span>勇開以恩信，白英乃率姑墨、溫宿，自縛詣勇，因發其兵步騎萬餘人到車師前王庭，擊走匈奴伊蠡王於伊和谷，<span class="jiazhu">蠡，音黎。</span>收得前部五千餘人，於是前部始復開通；<span class="jiazhu">復，扶又翻。</span>還，屯田柳中。</p>
<p class="em2 strong"><span class="yinwen">2</span>二月，丙子，車駕東巡。辛卯，幸泰山。三月，戊戌，幸魯；還，幸東平，至東郡，歷魏郡、河內而還。<span class="jiazhu">還，從宣翻，又如字。</span></p>
<p class="em2 strong"><span class="yinwen">3</span>初，樊豐、周廣、謝惲等見楊震連諫不從，無所顧忌，遂詐作詔書，調發司農錢穀、大匠見徒材木，<span class="jiazhu">調，徒弔翻。見，賢遍翻。</span>各起冢舍、園池、廬觀，役費無數。<span class="jiazhu">觀，古玩翻。</span>震復上疏曰：<span class="yinhao">「臣備台輔，不能調和陰陽，去年十二月四日，京師地動，其日戊辰；三者皆土，位在中宮，<span class="jiazhu">賢曰：戊干、辰支，皆土也；幷地動，故言三者。《考異》曰：《震傳》作<span class="yinhao">「十一月四日」</span>。按下文<span class="yinhao">「其日戊辰」</span>，十一月丙申朔，戊辰乃十二月四日也。</span>此中臣、近官持權用事之象也。臣伏惟陛下以邊境未寧，躬自菲薄，宮殿垣屋傾倚，枝拄而已。<span class="jiazhu">賢曰：倚，邪也。拄，音竹柱翻。</span>而親近倖臣，未崇斷金，<span class="jiazhu">賢曰：《易·繫辭》曰：二人同心，其利斷金。言邪佞之人，不與上同心。近，其靳翻。斷，丁亂翻，王肅丁管翻。</span>驕溢踰法，多請徒士，盛脩第舍，賣弄威福，道路讙譁，地動之變，殆爲此發。<span class="jiazhu">讙，許元翻。爲，于僞翻；下同。</span>又，冬無宿雪，春節未雨，百僚焦心，而繕脩不止，誠致旱之徵也。惟陛下奮乾剛之德，棄驕奢之臣，以承皇天之戒！」</span>震前後所言轉切，帝旣不平之，而樊豐等皆側目憤怨，以其名儒，未敢加害。會河間男子趙騰上書指陳得失，帝發怒，遂收考詔獄，結以罔上不道。<span class="jiazhu">結者，結定其罪。</span>震上疏救之曰：<span class="yinhao">「臣聞殷、周哲王，小人怨詈，則還自敬德。<span class="jiazhu">賢曰：《尙書·無逸》之辭。還，反也。敬德加謹，以增脩其德也。</span>今趙騰所坐，激訐謗語，爲罪與手刃犯法有差，乞爲虧除，全騰之命，<span class="jiazhu">虧，減也。訐，居謁翻。</span>以誘芻蕘輿人之言。」</span><span class="jiazhu">賢曰：輿，衆也。《詩》曰：詢于芻蕘。《左氏傳》曰：聽輿人之謀也。誘，音酉。</span>帝不聽，騰竟伏尸都市。及帝東巡，樊豐等因乘輿在外，競脩第宅，<span class="jiazhu">乘，繩證翻。</span>太尉部掾高舒召大匠令史考校之，<span class="jiazhu">漢公府諸曹掾，各有分部。賢曰：史謂府史也。余按漢諸官府各有令史。</span>得豐等所詐下詔書，具奏，須行還上之，<span class="jiazhu">須，待也。待車駕行還，上言其事。下，遐稼翻。上，時掌翻。</span>豐等惶怖。<span class="jiazhu">怖，普布翻。</span>會太史言星變逆行，遂共譖震云：<span class="yinhao">「自趙騰死後，深用怨懟；<span class="jiazhu">賢曰：懟，怨怒也，音直類翻。</span>且鄧氏故吏，有恚恨之心。」</span><span class="jiazhu">賢曰：震初鄧騭辟之，故曰故吏。恚，於避翻；下同。</span>壬戌，車駕還京師，便時太學，<span class="jiazhu">賢曰：且於太學待吉時而後入也，故曰便時。《前書》，便時上林延壽門。杜佑曰：便時，取日時之便。</span>夜，遣使者策收震太尉印綬；震於是柴門絕賓客。<span class="jiazhu">柴，塞其門也。</span>豐等復惡之，<span class="jiazhu">復，扶又翻。惡，烏路翻；下同。</span>令大鴻臚耿寶奏：<span class="yinhao">「震大臣，不服罪，懷恚望。」</span>有詔，遣歸本郡。<span class="jiazhu">震，弘農華陰人。</span>震行至城西夕<span class="jiaozhusup">【章：甲十六行本「夕」作「几」；乙十一行本同；孔本同；熊校同。】</span>陽亭，<span class="jiazhu">雒陽城西也。</span>乃慷慨謂其諸子、門人曰：<span class="jiazhu">賢曰：慷慨，悲嘆。余謂慷慨，不得意而見於辭色也。</span><span class="yinhao">「死者，士之常分。<span class="jiazhu">分，扶問翻。</span>吾蒙恩居上司，疾姦臣狡猾而不能誅，惡嬖女傾亂而不能禁，<span class="jiazhu">嬖，卑義翻，又必計翻。</span>何面目復見日月！<span class="jiazhu">復，扶又翻；下同。</span>身死之日，以雜木爲棺，布單被，裁足蓋形，勿歸冢次，勿設祭祀！」</span>因飲酖而卒。弘農太守移良<span class="jiazhu">《風俗通》曰：齊公子雍食邑於移，其後氏焉。</span>承樊豐等旨，遣吏於陝縣留停震喪，露棺道側，讁震諸子代郵行書；<span class="jiazhu">《說文》曰：郵，境上行書舍也。《廣雅》曰：郵，驛也。此言使震諸子代驛吏傳行文書也。陝，失再翻。</span>道路皆爲隕涕。<span class="jiazhu">爲，于僞翻。</span></p>
<p class="em2 strong">太僕征羌侯來歷曰：<span class="jiazhu">征羌，侯國，屬汝南郡。光武以歷曾祖歙有平羌、隴之功，改汝南當鄕縣爲征羌國以封之。賢曰：征羌故城，在今豫州郾城縣東南。</span><span class="yinhao">「耿寶託元舅之親，榮寵過厚，不念報國恩，而傾側姦臣，傷害忠良，其天禍亦將至矣。」</span>歷，歙之曾孫也。<span class="jiazhu">歙，許及翻。</span></p>
<p class="em2 strong"><span class="yinwen">4</span>夏，四月，乙丑，車駕入宮。</p>
<p class="em2 strong"><span class="yinwen">5</span>戊辰，以光祿勳馮石爲太尉。</p>
<p class="em2 strong"><span class="yinwen">6</span>南單于檀死，弟拔立，爲烏稽侯尸逐鞮單于。<span class="jiazhu">鞮，丁奚翻。</span>時鮮卑數寇邊，<span class="jiazhu">數，所角翻，下同。</span>度遼將軍耿夔與溫禺犢王呼尤徽將新降者連年出塞擊之，還使屯列衝要。<span class="jiazhu">衝要者，當敵之衝，邊之要地也。賢曰：還令新降者屯列衝要。降，戶江翻。</span>耿夔徵發煩劇，新降者皆怨恨，大人阿族等遂反，<span class="jiazhu">阿族者，新降一部之大人也。</span>脅呼尤徽欲與俱去。呼尤徽曰：<span class="yinhao">「我老矣，受漢家恩，寧死，不能相隨！」</span>衆欲殺之，有救者，得免。阿族等將其衆亡去。中郎將馬翼與胡騎追擊，破之，斬獲殆盡。<span class="jiazhu">賢曰：殆，近也，欲死盡，所餘無幾。</span></p>
<p class="em2 strong"><span class="yinwen">7</span>日南徼外蠻夷內屬。<span class="jiazhu">徼，吉弔翻。</span></p>
<p class="em2 strong"><span class="yinwen">8</span>六月，鮮卑寇玄菟。</p>
<p class="em2 strong"><span class="yinwen">9</span>庚午，閬中山崩。<span class="jiazhu">閬中縣，屬巴郡。賢曰：臨閬中水，因以爲名，今隆州縣。宋白曰：閬水紆曲，經其三面，縣居其中，取以名之。</span></p>
<p class="em2 strong"><span class="yinwen">10</span>秋，七<span class="jiaozhusup">【章：甲十六行本「七」作「八」；乙十一行本同，張校同，云無註本亦作「七」。】</span>月，辛巳，以大鴻臚耿寶爲大將軍。</p>
<p class="em2 strong"><span class="yinwen">11</span>王聖、江京、樊豐等譖太子乳母王男、廚監邴吉等，殺之，<span class="jiazhu">廚監，主飲食。</span>家屬徙比景；太子思男、吉，數爲歎息。<span class="jiazhu">爲，于僞翻。</span>京、豐懼有後害，乃與閻后妄造虛無，搆讒太子及東宮官屬。帝怒，召公卿以下，議廢太子。耿寶等承旨，皆以爲當廢。太僕來歷與太常桓焉、廷尉犍爲張皓議曰：<span class="jiazhu">犍，居言翻。</span><span class="yinhao">「經說，年未滿十五，過惡不在其身；且男、吉之謀，太子容有不知；宜選忠良保傅，輔以禮義。廢置事重，此誠聖恩所宜宿留！」</span><span class="jiazhu">賢曰：宿留，猶停留也；音秀溜。</span>帝不從。焉，郁之子也。<span class="jiazhu">郁，桓榮之子。</span>張皓退，復上書曰：<span class="yinhao">「昔賊臣江充造構讒逆，傾覆戾園，孝武久乃覺寤，雖追前失，悔之何及。<span class="jiazhu">事見二十三卷武帝征和二年、三年。</span>今皇太子方十歲，未習保傅之敎，可遽責乎！」</span>書奏，不省。<span class="jiazhu">省，悉景翻。</span>九月，丁酉，廢皇太子保爲濟陰王，居於德陽殿西鍾下。<span class="jiazhu">《漢官儀》曰：崇玄門內德陽殿也。按《帝紀》：德陽殿在北宮掖庭中。蔡質《漢儀》曰：正月旦，天子幸德陽殿，臨軒，公、卿、將、大夫、百官各陪朝賀，蠻、貊、胡、羌朝貢畢見，屬郡計吏皆覲，宗室諸劉雜會。又曰：德陽殿，周旋容萬人，陛高二丈，皆文石作壇，激沼水於殿下，天子正旦、節會朝百僚於此。濟，子禮翻。</span>來歷乃要結光祿勳祋諷、宗正劉瑋、將作大匠薛皓、侍中閭丘弘、<span class="jiazhu">閭丘，複姓；《左傳》齊有閭丘嬰。</span>陳光、趙代、施延、太中大夫九江朱倀等十餘人，<span class="jiazhu">要，一遙翻。祋，丁外翻，又丁活翻。倀，丑羊翻。</span>俱詣鴻都門證太子無過。帝與左右患之，<span class="jiazhu">左右，近習也。</span>乃使中常侍奉詔脅羣臣曰：<span class="yinhao">「父子一體，天性自然；<span class="jiazhu">《孟子》曰：父子之道，天性也。</span>以義割恩，爲天下也。<span class="jiazhu">爲，于僞翻。</span>歷、諷等不識大典，而與羣小共爲讙譁，外見忠直<span class="jiazhu">見，賢遍翻。</span>而內希後福，飾邪違義，豈事君之禮！朝廷廣開言<span class="jiaozhusup">【章：甲十六行本「言」下有「事之」二字；乙十一行本同；孔本同；張校同。】</span>路，故且一切假貸；若懷迷不反，當顯明刑書。」</span>諫者莫不失色。薛皓先頓首曰：<span class="yinhao">「固宜如明詔。」</span>歷怫然，<span class="jiazhu">賢曰：《字林》：怫，鬱也，音扶勿翻。余謂怫然，憤鬱之見於色者。</span>廷詰皓曰：<span class="yinhao">「屬通諫何言，而今復背之？<span class="jiazhu">賢曰：屬，近也。通，猶共也。近者共諫，何乃相背也？屬，之欲翻。復，扶又翻。背，蒲妹翻。</span>大臣乘朝車，處國事，固得輾轉若此乎！」</span><span class="jiazhu">賢曰：輾轉不定也。《詩》曰：輾轉反側。處，昌呂翻。輾，音展。</span>乃各稍自引起。歷獨守闕，連日不肯去。帝大怒，尙書令陳忠與諸尙書遂共劾奏歷等，帝乃免歷兄弟官，削國租，<span class="jiazhu">削其征羌國租也。劾，戶槪翻，又戶得翻。</span>黜歷母武安公主不得會見。<span class="jiazhu">武安公主，顯宗女也。武安縣，屬魏郡。見，賢遍翻。</span></p>
<p class="em2 strong"><span class="yinwen">12</span>隴西郡始還狄道。<span class="jiazhu">永初五年，隴西徙襄武。</span></p>
<p class="em2 strong"><span class="yinwen">13</span>燒當羌豪麻奴死，弟犀苦立。</p>
<p class="em2 strong"><span class="yinwen">14</span>庚申晦，日有食之。</p>
<p class="em2 strong"><span class="yinwen">15</span>冬，十月，上行幸長安；十一月，乙丑，還雒陽。</p>
<p class="em2 strong"><span class="yinwen">16</span>是歲，京師及諸郡國二十三地震，三十六大水、雨雹。<span class="jiazhu">雨，于具翻。</span></p>
</div></body></html>