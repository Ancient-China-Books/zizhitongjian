<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第五十三·漢紀四十五·孝質皇帝·孝桓皇帝上之上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀四十五">漢紀四十五</span></span></h1>
<p><span class="jiazhu">起柔兆閹茂<span class="biaozhusup" data-rel="">（丙戌）</span>，盡柔兆涒灘<span class="biaozhusup" data-rel="">（丙申）</span>，凡十一年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="孝質皇帝">孝質皇帝</span></span></h5>
<p class=""><span class="jiazhu">諱纘，章帝曾孫，勃海孝王鴻之子也。《諡法》：忠正無邪曰質。伏侯《古今註》曰：<span class="yinhao">「纘」</span>之字曰<span class="yinhao">「繼」</span>。</span></p>
<div class="yeartoc" id="year_toc_146"><p class="strong"><span class="section" id="title-3"><span data-head-description="孝質皇帝" data-head-level="h4" data-head-title="本初元年">本初元年</span></span><span class="biaozhusup" data-rel="">（丙戌、一四六年）</span></p></div>
<p class="em2 strong"><span class="yinwen">1</span>夏，四月，庚辰，令郡、國舉明經詣太學，自大將軍以下皆遣子受業；歲滿課試，拜官有差。又千石、六百石、四府掾屬、三署郎、<span class="jiazhu">三署郎，五官署郎及左、右署郎也，屬光祿勳。掾，俞絹翻。</span>四姓小侯先能通經者，各令隨家法，其高第者上名牒，<span class="jiazhu">此時蓋以梁氏入四姓；陰、竇諸后族衰廢者未必得預也。名牒者，書名於牒上之。上，時掌翻。</span>當以次賞進。自是遊學增盛，至三萬餘生。<span class="jiazhu">此鄧后臨朝之故智，梁后踵而行之耳。遊學增盛，亦干名蹈利之徒，何足尙也！或問曰：太學諸生三萬人，漢末互相標榜，清議此乎出，子盡以爲干名蹈利之徒，可乎？答曰：積水成淵，蛟龍生焉，謂其間無其人則不可；然互相標榜者，實干名蹈利之徒所爲也。禍李膺諸人者，非太學諸生，諸生見其立節，從而標榜，以重清議耳。不然，則郭泰、仇香亦游太學，泰且拜香而欲師之，泰爲八顧之首，仇香曾不預標榜之列，豈清議不足尙歟？抑香隱德無能名歟？</span></p>
<p class="em2 strong"><span class="yinwen">2</span>五月，庚寅，徙樂安王鴻爲勃海王。</p>
<p class="em2 strong"><span class="yinwen">3</span>海水溢，漂沒民居。</p>
<p class="em2 strong"><span class="yinwen">4</span>六月，丁巳，赦天下。</p>
<p class="em2 strong"><span class="yinwen">5</span>帝少而聰慧，<span class="jiazhu">少，詩照翻。</span>嘗因朝會，目梁冀曰：<span class="jiazhu">目者，眨目而注視之。朝，直遙翻。</span><span class="yinhao">「此跋扈將軍也！」</span><span class="jiazhu">賢曰：跋扈，猶強梁也。余按《爾雅》，山卑而大，扈。跋者，不由蹊隧而行。言強梁之人行不由正路，山卑而大，且欲跋而踰之，故曰跋扈。蜀本《註》甚鄙淺，茲不復錄，詳見《辨誤》。</span>冀聞，深惡之。<span class="jiazhu">惡，烏路翻；下同。</span>閏月，甲申，冀使左右置毒於煑餠而進之；<span class="jiazhu">煑餅，今湯餅也。《釋名》：餅，幷也，溲麥麪使合幷也。束晢曰：《禮》，仲春之月，天子食麥；而朝事之籩，煑麥爲麪。《內則》諸饌不說䴵。䴵之作也，其來近矣。湯䴵，煮麪也。黃庭堅文：煑麥深注湯。</span>帝苦煩盛，<span class="jiaozhusup">【章：乙十六行本「盛」作「甚」；乙十一行本同；張校同。】</span>使促召太尉李固。固入前，問帝得患所由；帝尙能言，曰：<span class="yinhao">「食煑餠。今腹中悶，得水尙可活。」</span>時冀亦在側，曰：<span class="yinhao">「恐吐，不可飲水。」</span><span class="jiazhu">吐，土故翻，嘔也。</span>語未絕而崩。<span class="jiazhu">年九歲。</span>固伏尸號哭，<span class="jiazhu">言伏地而號哭，其狀如尸也。號，戶高翻。</span>推舉侍醫；冀慮其事泄，大惡之。<span class="jiazhu">推舉者，劾舉其侍疾無狀，而推究其姦也。設於此時固能窮冀弒君之罪，儻不能正其誅，以身死之，豈不忠壯！卽不能然，又且俛首於其間，欲以立長之議矯而正之，卒死於兇豎之手，可謂忠有餘而才不足矣。惡，烏路翻。</span></p>
<p class="em2 strong">將議立嗣，固與司徒胡廣、司空趙戒先與冀書曰：<span class="yinhao">「天下不幸，頻年之間，國祚三絕。<span class="jiazhu">賢曰：順帝崩，沖帝立，一年崩。質帝立，一年崩。凡三絕。</span>今當立帝，天下重器，誠知太后垂心，將軍勞慮，詳擇其人，務存聖明；然愚情眷眷，竊獨有懷。遠尋先世廢立舊儀，近見國家踐祚前事，未嘗不詢訪公卿，廣求羣議，令上應天心，下合衆望。《傳》曰：『以天下與人易，爲天下得人難。』<span class="jiazhu">《孟子》之言。爲，于僞翻。</span>昔昌邑之立，昏亂日滋；霍光憂愧發憤，悔之折骨。<span class="jiazhu">折，而設翻。</span>自非博陸忠勇，延年奮發，大漢之祀，幾將傾矣。<span class="jiazhu">事見二十四卷昭帝元平元年。幾，居希翻。</span>至憂至重，可不熟慮！悠悠萬事，唯此爲大；<span class="jiazhu">就冀而言，萬事皆可付之悠悠，至於立嗣，關天下國家之大。</span>國之興衰，在此一舉。」</span>冀得書，乃召三公、中二千石、列侯，大議所立。固、廣、戒及大鴻臚杜喬皆以爲清河王蒜明德著聞，又屬最尊親，<span class="jiazhu">蒜於質帝爲兄，尊也。同出樂安王寵，親也。臚，陵如翻。</span>宜立爲嗣，朝廷<span class="jiaozhusup">【章：乙十六行本「廷」作「臣」；乙十一行本同；孔木同；張校同。】</span>莫不歸心。而中常侍曹騰嘗謁蒜，蒜不爲禮，宦者由此惡之。<span class="jiazhu">惡，烏露翻。</span>初，平原王翼旣貶歸河間，<span class="jiazhu">事見五十卷安帝建光元年。</span>其父請分蠡吾縣以侯之；<span class="jiazhu">蠡吾縣，前漢屬涿郡，時屬河間國。賢曰：蠡吾故城在今瀛州博野縣西。蠡，音禮。翼父，河間孝王開也。</span>順帝許之。翼卒，子志嗣；梁太后欲以女弟妻志，<span class="jiazhu">妻，七細翻。</span>徵到夏門亭。會帝崩，梁冀欲立志。衆論旣異，憤憤不得意，而未有以相奪。<span class="jiazhu">賢曰：未有別理而易奪之。</span>曹騰等聞之，夜往說冀曰：<span class="yinhao">「將軍累世有椒房之親，<span class="jiazhu">說，輸芮翻；下同。累世淑房，謂恭懷后及太后也。</span>秉攝萬機，賓客縱橫，<span class="jiazhu">橫，戶孟翻。</span>多有過差。清河王嚴明，若果立，則將軍受禍不久矣！不如立蠡吾侯，富貴可長保也。」</span>冀然其言，明日，重會公卿，<span class="jiazhu">重，直用翻，再也。</span>冀意氣凶凶，<span class="jiazhu">凶凶，言意氣惡暴也。</span>言辭激切，自胡廣、趙戒以下莫不懾憚，<span class="jiazhu">懾，之舌翻。</span>皆曰：<span class="yinhao">「惟大將軍令！」</span>獨李固、杜喬堅守本議。冀厲聲曰：<span class="yinhao">「罷會！」</span>固猶望衆心可立，<span class="jiazhu">以衆心屬於清河王，猶望可立也。</span>復以書勸冀，<span class="jiazhu">復，扶又翻。</span>冀愈激怒。丁亥，冀說太后，先策免固。<span class="jiazhu">爲殺李固、杜喬張本。</span>戊子，以司徒胡廣爲太尉；司空趙戒爲司徒，與大將軍冀參錄尙書事；太僕袁湯爲司空。湯，安之孫也。庚寅，使大將軍冀持節以王青蓋車迎蠡吾侯志入南宮；其日，卽皇帝位，時年十五。太后猶臨朝政。</p>
<p class="em2 strong"><span class="yinwen">6</span>秋，七月，乙卯，葬孝質皇帝於靜陵。<span class="jiazhu">賢曰：靜陵，在雒陽東南三十里。</span></p>
<p class="em2 strong"><span class="yinwen">7</span>大將軍掾朱穆奏記勸戒梁冀曰：<span class="yinhao">「明年丁亥之歲，刑德合於乾位，<span class="jiazhu">賢曰：曆法，太歲在丁、壬，歲德在北宮；太歲在亥、卯，歲刑亦在北宮；故曰合於乾位。掾，俞絹翻。</span>《易經》龍戰之會，<span class="jiazhu">《易·坤卦》上六，龍戰于野，陰疑於陽也。</span>陽道將勝，陰道將負。願將軍專心公朝，<span class="jiazhu">朝，直遙翻。</span>割除私欲，廣求賢能，斥遠佞惡，爲皇帝置師傅，<span class="jiazhu">遠，于願翻。爲，于僞翻。</span>得小心忠篤敦禮之士，將軍與之俱入，參勸講授，師賢法古，此猶倚南山、坐平原也，<span class="jiazhu">喻其安而無傾。</span>誰能傾之！議郎大夫之位，本以式序儒術高行之士，<span class="jiazhu">式，用也。</span>今多非其人，九卿之中亦有乖其任者，惟將軍察焉！」</span>又薦种暠、欒巴等，冀不能用。穆，暉之孫也。<span class="jiazhu">朱暉事章帝。</span></p>
<p class="em2 strong"><span class="yinwen">8</span>九月，戊戌，追尊河間孝王爲孝穆皇，夫人趙氏曰孝穆后，<span class="jiazhu">《諡法》：布德執義曰穆；中情見貌曰穆。</span>廟曰清廟，陵曰樂成陵；<span class="jiazhu">樂成縣，屬河間國。</span>蠡吾先侯曰孝崇皇，<span class="jiazhu">沈約曰：《諡法》所不載者，如孝崇皇之類是也。</span>廟曰烈廟，陵曰博陵；<span class="jiazhu">賢曰：博陵，本蠡吾縣之地也；陵在今瀛州博野縣西。</span>皆置令、丞，使司徒持節奉策書璽綬，祠以太牢。<span class="jiazhu">璽，斯氏翻。綬，音受。</span></p>
<p class="em2 strong"><span class="yinwen">9</span>冬，十月，甲午，尊帝母匽氏爲博園貴人。<span class="jiazhu">匽，音偃。《史記》：匽姓，咎繇之後。貴人諱明，本蠡吾侯之媵妾。博園，博陵寢園。</span></p>
<p class="em2 strong"><span class="yinwen">10</span>滕撫性方直，不交權勢，爲宦官所惡；論討賊功當封，<span class="jiazhu">討揚、徐賊之功也。惡，烏路翻。</span>太尉胡廣承旨奏黜之；卒於家。</p>
<h5><span class="section" id="title-4"><span data-head-description="" data-head-level="h3" data-head-title="孝桓皇帝上之上">孝桓皇帝上之上</span></span></h5>
<p class=""><span class="jiazhu">諱志，章帝曾孫，蠡吾侯翼之子。《諡法》：克敵服遠曰桓。伏侯《古今註》：<span class="yinhao">「志」</span>之字曰<span class="yinhao">「意」</span>。</span></p>
<div class="yeartoc" id="year_toc_147"><p class="strong"><span class="section" id="title-5"><span data-head-description="孝桓皇帝上之上" data-head-level="h4" data-head-title="建和元年">建和元年</span></span><span class="biaozhusup" data-rel="">（丁亥、一四七年）</span></p></div>
<p class="em2 strong"><span class="yinwen">1</span>春，正月，辛亥朔，日有食之。</p>
<p class="em2 strong"><span class="yinwen">2</span>戊午，赦天下。</p>
<p class="em2 strong"><span class="yinwen">3</span>三月，龍見譙。<span class="jiazhu">譙縣，屬沛國。見，賢遍翻。</span></p>
<p class="em2 strong"><span class="yinwen">4</span>夏，四月，庚寅，京師地震。</p>
<p class="em2 strong"><span class="yinwen">5</span>立阜陵王代兄勃遒亭侯便爲阜陵王。<span class="jiazhu">阜陵王延傳國五世，至代；代薨，無子，國絕。今以便紹封。遒，才由翻。</span></p>
<p class="em2 strong"><span class="yinwen">6</span>六月，太尉胡廣罷，光祿勳杜喬爲太尉。<span class="jiazhu">《考異》曰：《帝紀》云：<span class="yinhao">「大司農杜喬」</span>，《喬傳》：喬自司農累遷爲大鴻臚、光祿勳，乃爲太尉。袁《紀》亦然。《荀淑傳》云：<span class="yinhao">「光祿勳杜喬舉淑方正。」</span>今從之。</span>自李固之廢，朝野喪氣，<span class="jiazhu">喪，息浪翻。</span>羣臣側足而立；唯喬正色無所回橈，<span class="jiazhu">賢曰：回，邪也。橈，曲也。橈，音奴高翻。</span>由是朝野皆望焉。</p>
<p class="em2 strong"><span class="yinwen">7</span>秋，七月，渤海孝王鴻薨，無子；太后立帝弟蠡吾侯悝爲渤海王，以奉鴻祀。<span class="jiazhu">悝，苦回翻。</span></p>
<p class="em2 strong"><span class="yinwen">8</span>詔以定策功，益封梁冀萬三千戶，封冀弟不疑爲潁陽侯，<span class="jiazhu">潁陽縣，屬潁川郡。</span>蒙爲西平侯，冀子胤爲襄邑侯，胡廣爲安樂侯，<span class="jiazhu">按《廣傳》，封淯陽縣之安樂鄕。樂，音洛。</span>趙戒爲廚亭侯，袁湯爲安國侯。<span class="jiazhu">安國亦亭侯。</span>又封中常侍劉廣等皆爲列侯。<span class="jiazhu">按《曹騰傳》：廣、騰及州輔等七人皆封亭侯。</span></p>
<p class="em2 strong">杜喬諫曰：<span class="yinhao">「古之明君，皆以用賢、賞罰爲務。失國之主，其朝豈無貞幹之臣，<span class="jiazhu">貞，與楨同；幹，與榦同。築桓牆必須楨榦，以喻立國必須賢才。朝，直遙翻。</span>典誥之篇哉？<span class="jiazhu">謂封爵之典策詔誥，以授有功，具有故事。</span>患得賢不用其謀，韜書不施其敎，聞善不信其義，聽讒不審其理也。陛下自藩臣卽位，天人屬心，<span class="jiazhu">屬，之欲翻；下冀屬同。</span>不急忠賢之禮而先左右之封，<span class="jiazhu">先，悉薦翻。</span>梁氏一門，宦者微孽，並帶無功之紱，裂勞臣之土，<span class="jiazhu">孽，魚列翻。紱，音弗。</span>其爲乖濫，胡可勝言！<span class="jiazhu">勝，音升。</span>夫有功不賞，爲善失其望；姦回不詰，爲惡肆其凶。<span class="jiazhu">詰，去吉翻。</span>故陳資斧而人靡畏，<span class="jiazhu">《前書音義》曰：資，利也。</span>班爵位而物無勸。苟遂斯道，豈伊傷政爲亂而已，喪身亡國，可不愼哉！」</span>書奏，不省。<span class="jiazhu">喪，息浪翻。省，悉景翻。《考異》曰：《喬傳》此章在爲太尉前，袁《紀》在爲太尉後。今從袁《紀》。</span></p>
<p class="em2 strong"><span class="yinwen">9</span>八月，乙未，立皇后梁氏。<span class="jiazhu">《考異》曰：《皇后紀》、袁《紀》皆云八月而無日，《帝紀》云<span class="yinhao">「七月，乙未」</span>。以《長曆》考之，七月戊申朔，無乙未。乙未，八月十八日也。蓋《帝紀》脫<span class="yinhao">「八月」</span>字。</span>梁冀欲以厚禮迎之，杜喬據執舊典，不聽。<span class="jiazhu">《漢書舊儀》：聘皇后，黃金萬斤。呂后爲惠帝娶魯元公主女，特優其禮，爲二萬斤。《儀禮》：納采用鴈。鄭玄《註》云：納其采擇之禮，用鴈，取順陰陽往來也。《周禮》：王者穀圭以聘女。鄭玄曰：士大夫以上乃以玄纁、束帛；天子加以穀圭；諸侯加以大璋。《禮》言以圭，而漢用璧，形制雖異，爲玉同也。時依孝惠納后故事，聘黃金二萬斤，納采鴈、璧、乘馬、束帛，一依舊典。乘馬，馬四匹也。《雜記》曰：納幣一束，束五兩，兩五尋。蓋每端二丈也。</span>冀屬喬舉氾宮爲尙書，<span class="jiazhu">屬，之欲翻。氾，符咸翻，姓也。皇甫謐曰：本姓凡氏，遭秦亂，避地於氾水，因氏焉。</span>喬以宮爲臧罪，不用。<span class="jiazhu">臧，古贓字通。</span>由是日忤於冀。<span class="jiazhu">忤，五故翻。</span>九月，丁卯，京師地震。喬以災異策免。冬，十月，以司徒趙戒爲太尉，司空袁湯爲司徒，前太尉胡廣爲司空。</p>
<p class="em2 strong"><span class="yinwen">10</span>宦者唐衡、左悺共譖杜喬於帝<span class="jiazhu">賢曰：悺，音工喚翻，又音綰。</span>曰：<span class="yinhao">「陛下前當卽位，喬與李固抗議，以爲不堪奉漢宗祀。」</span><span class="jiazhu">賢曰：抗，舉也。宗祀，大宗之祀也。</span>帝亦怨之。</p>
<p class="em2 strong">十一月，清河劉文與南郡妖賊劉鮪交通，<span class="jiazhu">鮪，于軌翻。</span>妄言<span class="yinhao">「清河王當統天下」</span>，欲共立蒜。事覺，文等遂劫清河相謝暠曰：<span class="yinhao">「當立王爲天子，以暠爲公。」</span>暠罵之，文刺殺暠。於是捕文、鮪，誅之。有司劾奏蒜；<span class="jiazhu">暠，工老翻。刺，七亦翻。劾，戶槪翻，又戶得翻。</span>坐貶爵爲尉氏侯，<span class="jiazhu">尉氏縣，屬陳留郡。應劭曰：古獄官曰尉氏，鄭之別獄也。臣瓚曰：鄭大夫尉氏之邑，故以爲邑名。</span>徙桂陽，自殺。</p>
<p class="em2 strong">梁冀因誣李固、杜喬，云與文、鮪等交通，請逮按罪；太后素知喬忠，不許。<span class="jiazhu">《考異》曰：《喬傳》云<span class="yinhao">「策免而已」</span>。喬前已免官，《傳》誤也。</span>冀遂收固下獄；<span class="jiazhu">下，遐稼翻。</span>門生渤海王調貫械上書，證固之枉，河內趙承等數十人亦要鈇鑕詣闕通訴；<span class="jiazhu">要，讀曰腰。鈇，斧也。鑕，音質，椹也。</span>太后詔赦之。及出獄，京師市里皆稱萬歲。冀聞之，大驚，畏固名德終爲己害，乃更據奏前事。<span class="jiazhu">前事，卽文、鮪事也。</span>大將軍長史吳祐傷固之枉，與冀爭之；冀怒，不從。從事中郎馬融主爲冀作章表，融時在坐，<span class="jiazhu">爲，于僞翻。坐，左臥翻。</span>祐謂融曰：<span class="yinhao">「李公之罪，成於卿手。李公若誅，卿何面目視天下人！」</span><span class="jiazhu">言爲冀誣陷忠良，將無顏以見人也。</span>冀怒，起，入室；祐亦徑去。固遂死於獄中；臨命，與胡廣、趙戒書曰：<span class="yinhao">「固受國厚恩，是以竭其股肱，不顧死亡，志欲扶持王室，比隆文、宣。<span class="jiazhu">賢曰：文帝、宣帝皆羣臣迎立，能興漢祚。</span>何圖一朝梁氏迷謬，公等曲從，以吉爲凶，成事爲敗乎！漢家衰微，從此始矣。公等受主厚祿，顚而不扶，傾覆大事，後之良史豈有所私！固身已矣，於義得矣，夫復何言！」</span><span class="jiazhu">復，扶又翻。</span>廣、戒得書悲慙，皆長歎流涕而已。</p>
<p class="em2 strong">冀使人脅杜喬曰：<span class="yinhao">「早從宜，<span class="jiazhu">賢曰：從宜，令其自盡也。</span>妻子可得全。」</span>喬不肯。明日，冀遣騎至其門，<span class="jiazhu">騎，奇寄翻。</span>不聞哭者，遂白太后收繫之；亦死獄中。</p>
<p class="em2 strong">冀暴固、喬尸於城北四衢，令：<span class="yinhao">「有敢臨者加其罪。」</span><span class="jiazhu">《爾雅》曰：四達謂之衢。城北，卽夏門亭也。臨，力鴆翻，哭也。</span>固弟子汝南郭亮尙未冠，左提章、鉞，<span class="jiazhu">冠，古玩翻。賢曰：章，謂所上章也。鉞，斧也。</span>右秉鈇鑕，詣闕上書，乞收固尸，不報；與南陽董班俱往臨哭，守喪不去。夏門亭長呵之曰：<span class="yinhao">「卿曹何等腐生！<span class="jiazhu">賢曰：腐生，猶言腐儒也。</span>公犯詔書，欲干試有司乎！」</span>亮曰：<span class="yinhao">「義之所動，豈知性命！何爲以死相懼邪！」</span>太后聞之，皆赦不誅。杜喬故掾陳留楊匡，號泣星行，<span class="jiazhu">掾，俞絹翻。號，戶刀翻。星行者，見星而行，見星而舍。或曰星行者，言戴星而行，夜不遑息也。</span>到雒陽，著故赤幘，託爲夏門亭吏，<span class="jiazhu">吏，著赤幘。著，則略翻。</span>守護尸喪，積十二日；都官從事執之以聞，<span class="jiazhu">都官從事，司隸校尉之屬官也，掌舉中都官非法者。</span>太后赦之。匡因詣闕上書，幷乞李、杜二公骸骨，使得歸葬，太后許之。匡送喬喪還家，<span class="jiazhu">喬家河內。</span>葬訖，行服，遂與郭亮、董班皆隱匿，終身不仕。</p>
<p class="em2 strong">梁冀出吳祐爲河間相，祐自免歸，卒於家。<span class="jiazhu">卒，子恤翻。</span></p>
<p class="em2 strong">冀以劉鮪之亂，思朱穆之言，於是請种暠爲從事中郎，薦欒巴爲議郎，舉穆高第，爲侍御史。<span class="jiazhu">穆於大將軍府掾爲高第也。</span></p>
<p class="em2 strong"><span class="yinwen">11</span>是歲，南單于兜樓儲死，伊陵尸逐就單于車兒立。<span class="jiazhu">車，音尸遮翻。</span></p>
<div class="yeartoc" id="year_toc_148"><p class="strong"><span class="section" id="title-6"><span data-head-description="孝桓皇帝上之上" data-head-level="h4" data-head-title="建和二年">二年</span></span><span class="biaozhusup" data-rel="">（戊子、一四八年）</span></p></div>
<p class="em2 strong"><span class="yinwen">1</span>春，正月，甲子，帝加元服。庚午，赦天下。</p>
<p class="em2 strong"><span class="yinwen">2</span>三月，戊辰，帝從皇太后幸大將軍冀府。</p>
<p class="em2 strong"><span class="yinwen">3</span>白馬羌寇廣漢屬國，<span class="jiazhu">安帝以蜀郡北部都尉爲廣漢屬國都尉。</span>殺長吏。益州刺史率板楯蠻討破之。<span class="jiazhu">楯，食尹翻。</span></p>
<p class="em2 strong"><span class="yinwen">4</span>夏，四月，丙子，封帝弟顧爲平原王，奉孝崇皇祀；尊孝崇皇夫人爲<span class="jiaozhusup">【章：乙十六行本「爲」上有「馬氏」二字；乙十一行本同；孔本同；退齋校同。】</span>孝崇園貴人。</p>
<p class="em2 strong"><span class="yinwen">5</span>五月，癸丑，北宮掖庭中德陽殿及左掖門火，車駕移幸南宮。</p>
<p class="em2 strong"><span class="yinwen">6</span>六月，改清河爲甘陵。<span class="jiazhu">以孝德皇陵爲國名。</span>立安平孝王得子經侯理爲甘陵王，<span class="jiazhu">經縣，屬安平國。賢曰：今貝州經城縣。</span>奉孝德皇祀。</p>
<p class="em2 strong"><span class="yinwen">7</span>秋，七月，京師大水。</p>
<div class="yeartoc" id="year_toc_149"><p class="strong"><span class="section" id="title-7"><span data-head-description="孝桓皇帝上之上" data-head-level="h4" data-head-title="建和三年">三年</span></span><span class="biaozhusup" data-rel="">（己丑、一四九年）</span></p></div>
<p class="em2 strong"><span class="yinwen">1</span>夏，四月，丁卯晦，日有食之。</p>
<p class="em2 strong"><span class="yinwen">2</span>秋，八月，乙丑，有星孛于天市。<span class="jiazhu">《前書·天文志》：旗星中四星曰天市。又《晉書·天文志》：天市垣二十二星，在房、心東，彗星除之，爲徙市易都。孛，蒲內翻。</span></p>
<p class="em2 strong"><span class="yinwen">3</span>京師大水。</p>
<p class="em2 strong"><span class="yinwen">4</span>九月，己卯，地震。庚寅，地又震。</p>
<p class="em2 strong"><span class="yinwen">5</span>郡、國五山崩。</p>
<p class="em2 strong"><span class="yinwen">6</span>冬，十月，太尉趙戒免；以司徒袁湯爲太尉，大司農河內張歆爲司徒。</p>
<p class="em2 strong"><span class="yinwen">7</span>是歲，前朗陵侯相荀淑卒。<span class="jiazhu">朗陵，侯國，屬汝南郡。</span>淑少博學有高行，<span class="jiazhu">少，詩照翻。行，下孟翻。</span>當世名賢李固、李膺皆師宗之。在朗陵，涖事明治，<span class="jiazhu">治，直吏翻。</span>稱爲神君。有子八人：儉、緄、靖、燾、汪、爽、肅、專，<span class="jiazhu">賢曰：緄，音昆。燾，音導。汪，烏光翻。<span class="yinhao">「專」</span>，本或作<span class="yinhao">「尃」</span>，音敷。</span>並有名稱，時人謂之八龍。<span class="jiazhu">稱，尺證翻。</span>所居里舊名西豪，潁陰令渤海苑康以爲昔高陽氏有才子八人，更命其里曰高陽里。<span class="jiazhu">杜佑曰：潁川郡城西南有荀淑故宅，相傳云卽西豪里。更，工衡翻。潁陰縣，屬汝南郡。淑，縣人也。《姓譜》：商武丁子子文受封於苑，因以爲氏。《左傳》有齊大夫苑何忌。趙明誠《金石錄》有《漢荊州從事苑鎭碑》曰：其先苑柏何爲晉樂正，世掌朝禮；又有苑子園，實能掌陰陽之理：皆其冑也。按《姓氏志》皆以爲出於齊大夫苑何忌之後。今此碑所謂苑柏何與子園，《左傳》、《國語》皆無其人；故錄之以待知者。《左傳》曰：昔高陽氏有才子八人：蒼舒、隤敱、檮戭、大臨、厖降、庭堅、仲容、叔達。隤，徒回翻。敱，五才翻，一音五回翻；韋昭音瑰。檮，直由翻；韋昭音桃。戭，以善翻；韋昭以震翻。厖，莫江翻。降，下江翻。</span></p>
<p class="em2 strong">膺性簡亢，<span class="jiazhu">亢，口浪翻，高也。</span>無所交接，唯以淑爲師，以同郡陳寔爲友。荀爽嘗就謁膺，因爲其御；旣還，喜曰：<span class="yinhao">「今日乃得御李君矣！」</span>其見慕如此。</p>
<p class="em2 strong">陳寔出於單微，<span class="jiazhu">單，獨也，薄也。</span>爲郡西門亭長。同郡鍾皓以篤行稱，<span class="jiazhu">行，下孟翻。</span>前後九辟公府，年輩遠在寔前，引與爲友。皓爲郡功曹，辟司徒府；臨辭，太守問：<span class="yinhao">「誰可代卿者？」</span>皓曰：<span class="yinhao">「明府欲必得其人，西門亭長陳寔可。」</span>寔聞之曰：<span class="yinhao">「鍾君似不察人，不知何獨識我！」</span>太守遂以寔爲功曹。時中常侍<span class="jiaozhusup">【章：乙十六行本「侍」下有「山陽」二字；乙十一行本同；孔本同；張校同；退齋校同。】</span>侯覽託太守高倫用吏，倫敎署爲文學掾，<span class="jiazhu">郡守所出命曰敎。《百官志註》：郡有文學、守助掾六十人。掾，俞絹翻。</span>寔知非其人，懷檄請見，<span class="jiazhu">賢曰：檄，板書。以高倫之敎書之於檄，而懷之者，懼洩事也。</span>言曰：<span class="yinhao">「此人不宜用，而侯常侍不可違，寔乞從外署，<span class="jiazhu">功曹主選署。寔乞從外自署用，若不出於倫者。賢曰：不欲陷倫於請託也。</span>不足以塵明德。」</span>倫從之。於是鄕論怪其非舉，寔終無所言。倫後被徵爲尙書，郡中士大夫送至綸氏，<span class="jiazhu">賢曰：綸氏縣，屬潁川郡，今嵩陽縣是。</span>倫謂衆人曰：<span class="yinhao">「吾前爲侯常侍用吏，<span class="jiazhu">爲，于僞翻。</span>陳君密持敎還而於外白署，比聞議者以此少之，<span class="jiazhu">比，毗至翻。少，詩沼翻。</span>此咎由故人畏憚強禦，<span class="jiazhu">故人，倫自謂也。漢人於門生故吏之前，率自稱故人。楊震謂王密曰：<span class="yinhao">「故人知君，君不知故人，」</span>是也。《詩》曰：不畏強禦。</span>陳君可謂『善則稱君，過則稱己』者也。」</span><span class="jiazhu">《禮記·坊記》曰：善則稱君，過則稱己，則民作忠。坊，音防。</span>寔固自引愆，聞者方歎息，由是天下服其德。後爲太丘長，<span class="jiazhu">賢曰：太丘縣，屬沛國，故城在今亳州永城縣西北。</span>脩德清靜，百姓以安。鄰縣民歸附者，寔輒訓導譬解發遣，各令還本。司官行部，<span class="jiazhu">賢曰：司官，謂主司之官也。行，下孟翻。</span>吏慮民有訟者，白欲禁之；寔曰：<span class="yinhao">「訟以求直，禁之，理將何申！其勿有所拘。」</span>司官聞而歎息曰：<span class="yinhao">「陳君所言若是，豈有冤於人乎！」</span>亦竟無訟者。以沛相賦斂違法，解印綬去；<span class="jiazhu">相，息亮翻。斂，力贍翻。</span>吏民追思之。</p>
<p class="em2 strong">鍾皓素與荀淑齊名，李膺常歎曰：<span class="yinhao">「荀君清識難尙；鍾君至德可師。」</span>皓兄子瑾母，膺之姑也。瑾好學慕古，有退讓風，<span class="jiazhu">好，呼到翻。</span>與膺同年，俱有聲名。膺祖太尉脩常言：<span class="yinhao">「瑾似我家性，<span class="jiazhu">瑾，李氏之出，而退讓，故脩云然。</span>『邦有道，不廢；邦無道，免於刑戮。』」</span><span class="jiazhu">《論語》，孔子以此言與南容。</span>復以膺妹妻之。<span class="jiazhu">妻，子細翻。</span>膺謂瑾曰：<span class="yinhao">「孟子以爲『人無是非之心，非人也』，弟於是何太無皁白邪！」</span><span class="jiazhu">皁白易分；無皁白，言無分別也。</span>瑾嘗以膺言白皓。皓曰：<span class="yinhao">「元禮祖、父在位，<span class="jiazhu">李膺，字元禮。膺祖脩爲太尉，父益爲趙相。</span>諸宗並盛，故得然乎！昔國子好招人過，以致怨惡，<span class="jiazhu">《國語》：齊國佐見單襄公，其語盡。單子曰：<span class="yinhao">「立於淫亂之國而好盡言以招人過，怨之本也。」</span>其後齊殺國武子。招，音翹。</span>今豈其時邪！必欲保身全家，爾道爲貴。」</span></p>
<div class="yeartoc" id="year_toc_150"><p class="strong"><span class="section" id="title-8"><span data-head-description="孝桓皇帝上之上" data-head-level="h4" data-head-title="和平元年">和平元年</span></span><span class="biaozhusup" data-rel="">（庚寅、一五○年）</span></p></div>
<p class="em2 strong"><span class="yinwen">1</span>春，正月，甲子，赦天下，改元。</p>
<p class="em2 strong"><span class="yinwen">2</span>乙丑，太后詔歸政於帝，始罷稱制。二月，甲寅，太后梁氏崩。</p>
<p class="em2 strong"><span class="yinwen">3</span>三月，車駕徙幸北宮。</p>
<p class="em2 strong"><span class="yinwen">4</span>甲午，葬順烈皇后。增封大將軍冀萬戶，幷前合三萬戶；封冀妻孫壽爲襄城君，兼食陽翟租，<span class="jiazhu">襄城、陽翟二縣皆屬潁川郡。</span>歲入五千萬，加賜赤紱，比長公主。<span class="jiazhu">漢制，公主儀服同公侯，紫紱；長公主儀服同諸王，赤紱；四采赤、黃、縹、紺，長二丈一尺，三百首。紱，音弗。長，知兩翻。</span>壽善爲妖態以蠱惑冀，冀甚寵憚之。<span class="jiazhu">壽作愁眉、啼粧、墮馬髻、折腰步、齲齒笑。妖，於驕翻。</span>冀愛監奴秦宮，官至太倉令，<span class="jiazhu">太倉令，秩六百石，主受郡國傳漕穀，屬大司農。</span>得出入壽所，威權大震，刺史、二千石皆謁辭之。冀與壽對街爲宅，殫極土木，互相誇競，金玉珍怪，充積藏室；<span class="jiazhu">藏，徂浪翻；下守藏同。</span>又廣開園圃，採土築山，十里九阪，深林絕澗，有若自然，<span class="jiazhu">《冀傳》云：築山以象二崤，十里九阪。阪，音反。</span>奇禽馴獸飛走其間。冀、壽共乘輦車，遊觀第內，<span class="jiazhu">《晉志》曰：羊車，一名輦車。毛晃曰：輦，步挽車也。《漢書》：主駕人以行曰輦。</span>多從倡伎，<span class="jiazhu">倡，音昌。伎，渠綺翻。</span>酣謳竟路，或連日繼夜以騁娛恣。客到門不得通，皆請謝門者；門者累千金。又多拓林苑，周遍近縣，起兔苑於河南城西，經亙數十里，移檄所在調發生兔，刻其毛以爲識，<span class="jiazhu">調，徙弔翻。識，職吏翻。</span>人有犯者，罪至死刑。嘗有西域賈胡<span class="jiazhu">賈，音古。</span>不知禁忌，誤殺一兔，轉相告言，坐死者十餘人。又起別第於城西，以納姦亡；<span class="jiazhu">謂姦民及亡命者。</span>或取良人悉爲奴婢，至數千口，名曰自賣人。冀用壽言，多斥奪諸梁在位者，外以示謙讓，而實崇孫氏。孫氏宗親冒名爲侍中、卿、校、郡守、長吏者十餘人，皆貪饕凶淫，<span class="jiazhu">校，戶敎翻。饕，土刀翻。</span>各使私客籍屬縣富人，<span class="jiazhu">賢曰：籍，謂疏錄之也。</span>被以他罪，<span class="jiazhu">被，皮義翻。</span>閉獄掠拷，<span class="jiazhu">掠，音亮。拷，音考。</span>使出錢自贖，貲物少者至於死徙<span class="jiaozhusup">【徙　元刻初印本如此，胡刻本作「又」，章氏校曰：「乙十六行本『又』作『徙』；乙十一行本同；孔本同；熊校同。」】</span>。扶風人士孫奮，居富而性吝，<span class="jiazhu">士孫，姓也；奮，名也。</span>冀以馬乘遺之，<span class="jiazhu">乘，繩證翻。遺，于季翻。</span>從貸錢五千萬，奮以三千萬與之。冀大怒，乃告郡縣，認奮母爲其守藏婢，<span class="jiazhu">藏，徂浪翻。</span>云盜白珠十斛、紫金千斤以叛，<span class="jiazhu">紫金，紫磨金也，亦謂之鏐。</span>遂收考奮兄弟，死於獄中，悉沒其貲財億七千餘萬。<span class="jiazhu">摯虞《三輔決錄》曰：士孫奮家貲一億七千餘萬。余按此以萬萬爲億也。</span>冀又遣客周流四方，遠至塞外，廣求異物，而使人復乘勢橫暴，妻略婦女，毆擊吏卒；<span class="jiazhu">使，疏吏翻。復，扶又翻。妻者，私他人之婦女若己妻然。不以道取之曰略。橫，戶孟翻。毆，烏口翻。</span>所在怨毒。<span class="jiazhu">毒，痛也。</span></p>
<p class="em2 strong">侍御史朱穆自以冀故吏，奏記諫曰：<span class="yinhao">「明將軍地有申伯之尊，<span class="jiazhu">賢曰：申國之伯，周宣王之元舅。</span>位爲羣公之首，<span class="jiazhu">賢曰：冀絕席於三公。</span>一日行善，天下歸仁；終朝爲惡，四海傾覆。頃者官民俱匱，加以水蟲爲害，<span class="jiazhu">賢曰：水災及蝗蟲也。</span>京師諸官費用增多，詔書發調，或至十倍，<span class="jiazhu">調，徒弔翻。</span>各言官無見財，<span class="jiazhu">見，賢遍翻。</span>皆當出民，搒掠割剝，強令充足。<span class="jiazhu">搒，音彭。掠，音亮。強，其兩翻。</span>公賦旣重，私斂又深，<span class="jiazhu">斂，力贍翻。</span>牧守長吏多非德選，貪聚無厭，<span class="jiazhu">厭，於鹽翻。</span>遇民如虜，或絕命於箠楚之下，或自賊於迫切之求。<span class="jiazhu">賢曰：賊，殺也。箠，止橤翻。</span>又掠奪百姓，皆託之尊府，<span class="jiazhu">尊府，指大將軍府。</span>遂令將軍結怨天下，吏民酸毒，道路歎嗟。昔永和之末，綱紀少弛，頗失人望，四五歲耳，而財空戶散，下有離心，馬勉之徒乘敝而起，荊、揚之間幾成大患；<span class="jiazhu">事見上卷。幾，居希翻。</span>幸賴順烈皇后初政清靜，內外同力，僅乃討定。今百姓戚戚，困於永和，內非仁愛之心可得容忍，外非守國之計所宜久安也。夫將相大臣，均體元首，共輿而馳，同舟而濟，輿傾舟覆，患實共之。豈可以去明卽昧，<span class="jiazhu">賢曰：卽，就也。</span>履危自安，主孤時困而莫之卹乎！宜時易宰守非其人者，減省第宅園池之費，拒絕郡國諸所奉送，內以自明，外解人惑；使挾姦之吏無所依託，司察之臣得盡耳目。憲度旣張，遠邇清壹，則將軍身尊事顯，德燿無窮矣！」</span>冀不納。冀雖專朝縱橫，<span class="jiazhu">朝，直遙翻。橫，戶孟翻。</span>而猶交結左右宦官，任其子弟、賓客爲州郡要職，欲以自固恩寵。穆又奏記極諫，冀終不悟，報書云：<span class="yinhao">「如此，僕亦無一可邪！」</span>然素重穆，亦不甚罪也。</p>
<p class="em2 strong">冀遣書詣樂安太守陳蕃，<span class="jiazhu">樂安郡，本千乘郡，和帝永元七年改爲樂安國，屬青州。</span>有所請託，不得通。使者詐稱他客求謁蕃；蕃怒，笞殺之。坐左轉脩武令。<span class="jiazhu">脩武縣，屬河內郡。</span></p>
<p class="em2 strong">時皇子有疾，下郡縣市珍藥；<span class="jiazhu">下，遐稼翻。</span>而冀遣客齎書京兆，幷貨牛黃，<span class="jiazhu">吳普《本草》曰：牛黃，牛出入呻者有之。夜有光，走角中；牛死，入膽中，如雞子黃。《神農本草》曰：療驚癇，除邪、逐鬼。陶弘景曰：舊云神牛出入鳴吼者有之，伺其出角上，以盆水盛而吐之，卽墮落水中；今人多就膽中得之。藥中之貴，莫復過此。《本草圖經》曰：伺其吐出，乃喝迫，卽落水中。旣得之，陰乾百日。一云：子如雞子黃，其重疊可揭，輕虛而氛香爲佳。又云：此有四種：喝迫而得者名生黃；其殺死而在角中得者名角中黃；心中剝得者名心黃，肝膽中得之者名肝黃：大抵不及喝迫得者最勝。</span>京兆尹南陽延篤發書收客，曰：<span class="yinhao">「大將軍椒房外家，而皇子有疾，必應陳進醫方，豈當使客千里求利乎！」</span>遂殺之。冀慙而不得言。有司承旨求其事，篤以病免。</p>
<p class="em2 strong"><span class="yinwen">5</span>夏，五月，庚辰，尊博園匽貴人曰孝崇后，宮曰永樂；<span class="jiazhu">《續漢志》曰：德陽前殿西北，入門內，有永樂宮。樂，音洛；下長樂同。</span>置太僕、少府以下，皆如長樂宮故事。分鉅鹿九縣爲后湯沐邑。</p>
<p class="em2 strong"><span class="yinwen">6</span>秋，七月，梓潼山崩。<span class="jiazhu">梓潼縣，屬潼縣郡。賢曰：今始州縣也，有梓潼水。</span></p>
<div class="yeartoc" id="year_toc_151"><p class="strong"><span class="section" id="title-9"><span data-head-description="孝桓皇帝上之上" data-head-level="h4" data-head-title="元嘉元年">元嘉元年</span></span><span class="biaozhusup" data-rel="">（辛卯、一五一年）</span></p></div>
<p class="em2 strong"><span class="yinwen">1</span>春，正月朔，羣臣朝會，大將軍冀帶劍入省。<span class="jiazhu">省，卽禁中也。</span>尙書蜀郡張陵呵叱令出，敕虎賁、羽林奪劍。冀跪謝，陵不應，卽劾奏冀，請廷尉論罪。<span class="jiazhu">劾，戶槪翻，又戶得翻。</span>有詔，以一歲俸贖；百僚肅然。河南尹不疑嘗舉陵孝廉，乃謂陵曰：<span class="yinhao">「昔舉君，適所以自罰也！」</span>陵曰：<span class="yinhao">「明府不以陵不肖，誤見擢序，今申公憲以報私恩！」</span>不疑有愧色。</p>
<p class="em2 strong"><span class="yinwen">2</span>癸酉，赦天下，改元。</p>
<p class="em2 strong"><span class="yinwen">3</span>梁不疑好經書，喜待士，<span class="jiazhu">好，呼到翻。喜，許記翻。</span>梁冀疾之，轉不疑爲光祿勳；以其子胤爲河南尹。胤年十六，容貌甚陋，不勝冠帶；<span class="jiazhu">勝，音升。</span>道路見者莫不蚩笑。不疑自恥兄弟有隙，遂讓位歸第，與弟蒙閉門自守。冀不欲令與賓客交通，陰使人變服至門，記往來者。南郡太守馬融、江夏太守田明初除，過謁不疑；<span class="jiazhu">言過其門，因而謁之，禮不專也。夏，戶雅翻。</span>冀諷有司奏融在郡貪濁，及以他事陷明，皆髡笞徙朔方。融自刺不殊，<span class="jiazhu">刺，七亦翻。</span>明遂死於路。</p>
<p class="em2 strong"><span class="yinwen">4</span>夏，四月，己丑，上微行，幸河南尹梁胤府舍。<span class="jiazhu">《考異》曰：袁《紀》作<span class="yinhao">「梁不疑府」</span>，今從范《書》。</span>是日，大風拔樹，晝昏。尙書楊秉上疏曰：<span class="yinhao">「臣聞天不言語，以災異譴告王者。至尊出入有常，警蹕而行，靜室而止，<span class="jiazhu">賢曰：蹕，止行人也。靜室，謂先使清宮也。《前書音義》曰：漢有靜室令。</span>自非郊廟之事，則鑾旗不駕。<span class="jiazhu">《漢官儀》曰：前驅有雲䍐、皮軒、鑾旗車。</span>故諸侯入諸臣之家，《春秋》尙列其誡；<span class="jiazhu">《左傳》：陳靈公如夏徵舒之家，爲徵舒所弒。齊莊公如崔杼之家，亦爲杼所弒。</span>況於以先王法服而私出槃游，降亂尊卑，等威無序，<span class="jiazhu">賢曰：等威，謂威儀有等差也。《左氏傳》曰：貴有常尊，賤有等威。</span>侍衞守空宮，璽紱委女妾！<span class="jiazhu">璽，斯氏翻。紱，音弗。</span>設有非常之變，任章之謀，<span class="jiazhu">宣帝時，任宣坐謀反誅。宣子章亡在渭城界，中夜玄服入廟，居廊間，執戟立於廟門，待上至，欲爲逆；發覺，伏誅。任，音壬。</span>上負先帝，下悔靡及！」</span>帝不納。秉，震之子也。</p>
<p class="em2 strong"><span class="yinwen">5</span>京師旱，任城、梁國饑，民相食。<span class="jiazhu">任，音壬。</span></p>
<p class="em2 strong"><span class="yinwen">6</span>司徒張歆罷，以光祿勳吳雄爲司徒。</p>
<p class="em2 strong"><span class="yinwen">7</span>北匈奴呼衍王寇伊吾，敗伊吾司馬毛愷，<span class="jiazhu">敗，蒲邁翻。</span>攻伊吾屯城。詔敦煌太守馬達將兵救之；<span class="jiazhu">敦，徒門翻。</span>至蒲類海，呼衍王引去。</p>
<p class="em2 strong"><span class="yinwen">8</span>秋，七月，武陵蠻反。</p>
<p class="em2 strong"><span class="yinwen">9</span>冬，十月，司空胡廣致仕。</p>
<p class="em2 strong"><span class="yinwen">10</span>十一月，辛巳，京師地震。詔百官舉獨行之士。涿郡舉崔寔，詣公車，稱病，不對策；退而論世事，名曰《政論》。其辭曰：<span class="yinhao">「凡天下所以不治者，常由人主承平日久，俗漸敝而不悟，政寖衰而不改，習亂安危，怢不自覩。<span class="jiazhu">賢曰：怢，音他沒翻。怢，忽忘也。</span>或荒耽耆欲，<span class="jiazhu">耆，讀曰嗜。</span>不恤萬機；或耳蔽箴誨，厭僞忽眞；<span class="jiazhu">賢曰：厭飫姦僞，輕忽至眞。</span>或猶豫岐路，莫適所從；<span class="jiazhu">《爾雅》：路二達謂之岐。郭璞曰：岐，道旁出也。此言人主見道不明，於人之邪正、事之是非，莫知所適從也。適，丁歷翻。</span>或見信之佐，括囊守祿；<span class="jiazhu">賢曰：《易》曰：括囊，無咎無譽。括，結也。結囊不言，持祿而已。</span>或疏遠之臣，言以賤廢；是以王綱縱弛於上，智士鬱伊於下。<span class="jiazhu">賢曰：鬱伊，不申之貌。《楚辭》曰：獨伊鬱而誰語。</span>悲夫！</span></p>
<p class="em2 strong"><span class="yinhao">自漢興以來，三百五十餘歲矣，政令垢翫，上下怠懈，<span class="jiazhu">懈，古隘翻。</span>百姓囂然，咸復思中興之救矣！<span class="jiazhu">復，扶又翻。</span>且濟時拯世之術，在於補䘺決壞，枝拄邪傾，<span class="jiazhu">賢曰：䘺，音直莧翻。《禮記》：衣裳䘺裂，紉箴請補綴。余謂綻裂之綻，非此義。此䘺，釋補縫也。《韓詩》云：破襖請來䘺，是其義也。拄，陟柱翻。</span>隨形裁割，要措斯世於安寧之域而已。故聖人執權，遭時定制，<span class="jiazhu">賢曰：權，謂變也。遭遇其時而定法制，不循於舊也。余謂權，秤錘也。執權者，隨物之輕重，爲權之進退以取平也。</span>步驟之差，各有云設，不強人以不能，背急切而慕所聞也。<span class="jiazhu">賢曰：背當時之急切而慕所聞之事，則非濟時之要。強，其兩翻。背，蒲妹翻。</span>蓋孔子對葉公以來遠，哀公以臨人，景公以節禮，<span class="jiazhu">賢曰：韓子曰：葉公問政於孔子，孔子曰：政在悅近而來遠。魯哀公問政於孔子，孔子曰：政在選賢。齊景公問政於孔子，孔子曰：政在節財。此云臨人、節禮，文不同也。葉，式涉翻。</span>非其不同，所急異務也。俗人拘文牽古，不達權制，奇偉所聞，簡忽所見，烏可與論國家之大事哉！故言事者雖合聖聽，輒見掎奪。<span class="jiazhu">賢曰：掎，居蟻翻。賈逵註《國語》曰：從後牽曰掎。</span>何者？其頑士闇於時權，安習所見，不知樂成，<span class="jiazhu">樂，音洛。</span>況可慮始，苟云率由舊章而已；其達者或矜名妒能，<span class="jiazhu">妒，與妬同。</span>恥策非己，舞筆奮辭以破其義，寡不勝衆，遂見擯棄。雖稷、契復存，猶將困焉，<span class="jiazhu">契，息列翻。復，扶又翻。</span>斯賢智之論所以常憤鬱而不伸者也。</span></p>
<p class="em2 strong"><span class="yinhao">凡爲天下者，自非上德，嚴之則治，寬之則亂。<span class="jiazhu">治，直吏翻。</span>何以明其然也？近孝宣皇帝明於君人之道，審於爲政之理，故嚴刑峻法，破姦軌之膽，<span class="jiazhu">《左傳》曰：亂在外爲姦，在內爲軌。</span>海內清肅，天下密如，<span class="jiazhu">賢曰：密，靜也。</span>算計見效，優於孝文。<span class="jiazhu">見，賢遍翻。</span>及元帝卽位，多行寬政，卒以墮損，<span class="jiazhu">卒，子恤翻。墮，讀曰隳。</span>威權始奪，遂爲漢室基禍之主。政道得失，於斯可鑒。昔孔子作《春秋》，褒齊桓，懿晉文，歎管仲之功；<span class="jiazhu">懿，美也。</span>夫豈不美文、武之道哉？誠達權救敝之理也。聖<span class="jiaozhusup">【章：乙十六行本「聖」上有「故」字；乙十一行本同；孔本同；張校同。】</span>人能與世推移，<span class="jiazhu">《楚辭》：聖人不凝滯於物而能與世推移。</span>而俗士苦不知變，以爲結繩之約，可復治亂秦之緒，干戚之舞，足以解平城之圍。<span class="jiazhu">上古結繩而治，後世聖人易之以書契。亂秦之後，俗益澆薄，非結繩之約所能理也。干，盾也。戚，鉞也。《記》曰：朱干玉戚，冕而舞《大武》，所以象武王之伐功也。《書》：禹舞干羽於兩階而有苗格。高帝爲匈奴圍於平城，用陳平祕計得出，非舞干戚所能解也。治，直之翻；下治亂同，治平亦同。</span>夫熊經鳥伸，雖延曆之術，非傷寒之理；呼吸吐納，雖度紀之道，非續骨之膏。<span class="jiazhu">賢曰：莊子曰：吹呴呼吸，吐故納新，熊經鳥伸，此道引之士，養形之人也。《黃帝素問》曰：人傷於寒而轉爲熱，何也？夫寒盛則生熱也。度紀，猶延年也。言鳥伸不能療傷寒，吸氣不能續斷骨也。成玄英《莊子疏》曰：如熊縣木而自經，鳥飛空而伸足。《爾雅翼》曰：熊類大豕，人足，黑色，好緣高木，見人自投而下，亦以革厚而筋駑，用此自快，故稱熊經。</span>蓋爲國之法，有似理身，平則致養，疾則攻焉。夫刑罰者，治亂之藥石也；德敎者，興平之粱肉也。夫以德敎除殘，是以粱肉養疾也；以刑罰治平，是以藥石供養也。<span class="jiazhu">供，音恭。養，余兩翻。</span>方今承百王之敝，值戹運之會，自數世以來，政多恩貸，馭委其轡，馬駘其銜，<span class="jiazhu">《說文》曰：駘，馬鈍也，音達來翻。毛晃曰：駘，脫也。</span>四牡橫奔，皇路險傾，<span class="jiazhu">賢曰：皇路，天路也。</span>方將拑勒鞬輈以救之，豈暇鳴和鑾，調節奏哉！<span class="jiazhu">賢曰：何休註《公羊傳》曰：拑，以木銜其口也。拑，音巨炎翻。勒，馬轡。輈，車轅。鞬，猶束也。《說苑》曰：鑾設於鑣，和設於軾。馬動鑾鳴，鑾鳴則和應也。</span>昔文帝雖除肉刑，當斬右趾者棄市，笞者往往至死。<span class="jiazhu">見十五卷文帝十三年、景帝元年。</span>是文帝以嚴致平，非以寬致平也。」</span>寔，瑗之子也。<span class="jiazhu">崔瑗見五十一卷安帝延光四年。瑗，于眷翻。</span>山陽仲長統嘗見其書，歎曰：<span class="yinhao">「凡爲人主，宜寫一通，置之坐側。」</span><span class="jiazhu">坐，才臥翻。</span></p>
<p class="margin2">臣光曰：漢家之法已嚴矣，而崔寔猶病其寬，何哉？蓋衰世之君，率多柔懦，凡愚之佐，唯知姑息，<span class="jiazhu">姑，且也。息，安也。且苟目前之安也。</span>是以權幸之臣有罪不坐，豪猾之民犯法不誅；仁恩所施，止於目前；姦宄得志，紀綱不立。故崔寔之論，以矯一時之枉，非百世之通義也。孔子曰：<span class="yinhao">「政寬則民慢，慢則糾之以猛；猛則民殘，殘則施之以寬。寬以濟猛，猛以濟寬，政是以和。」</span><span class="jiazhu">《左傳》載孔子善子太叔之辭。杜預曰：糾，攝也。</span>斯不易之常道矣。</p>
<p class="em2 strong"><span class="yinwen">11</span>閏月，庚午，任城節王崇薨；無子，國絕。<span class="jiazhu">章帝元和元年，分東平國爲任城國，以封東平王蒼之少子尙。崇，尙之姪也。《諡法》：好廉自克曰節。</span></p>
<p class="em2 strong"><span class="yinwen">12</span>以太常黃瓊爲司空。</p>
<p class="em2 strong"><span class="yinwen">13</span>帝欲褒崇梁冀，使中朝二千石以上會議其禮。<span class="jiazhu">西都中世以後，以三公、九卿爲外朝官。東都無中、外朝之別也。此中朝，直謂朝廷。朝，直遙翻。</span>特進胡廣、太常羊溥、司隸校尉祝恬、太中大夫邊韶等咸稱冀之勳德宜比周公，錫之山川、土田、附庸。<span class="jiazhu">此西都諸臣所以尊王莽者，今廣復欲以崇冀。微黃瓊之言，殆哉！</span>黃瓊獨曰：<span class="yinhao">「冀前以親迎之勞，增邑萬三千戶；又其子胤亦加封賞。今諸侯以戶邑爲制，不以里數爲限，冀可比鄧禹，合食四縣。」</span>朝廷從之。於是有司奏：<span class="yinhao">「冀入朝不趨，劍履上殿，謁讚不名，禮儀比蕭何；<span class="jiazhu">蕭何唯劍履上殿，入朝不趨，何嘗謁讚不名也！君前臣名，禮也。冀何如人，而寵秩之至此乎！讚，與擯贊之贊同。</span>悉以定陶、陽成餘戶增封爲四縣，比鄧禹；<span class="jiazhu">賢曰：冀初封襄邑縣，襲封乘氏，更增以定陶、陽城，是爲四縣。余謂<span class="yinhao">「陽成」</span>當作<span class="yinhao">「成陽」</span>，與定陶、乘氏皆屬濟陰郡。</span>賞賜金錢、奴婢、綵帛、車馬、衣服、甲第，比霍光；以殊元勳。每朝會，與三公絕席。<span class="jiazhu">賢曰：絕席，別也。</span>十日一入，平尙書事。宣布天下，爲萬世法。」</span>冀猶以所奏禮薄，意不悅。</p>
<div class="yeartoc" id="year_toc_152"><p class="strong"><span class="section" id="title-10"><span data-head-description="孝桓皇帝上之上" data-head-level="h4" data-head-title="元嘉二年">二年</span></span><span class="biaozhusup" data-rel="">（壬辰、一五二年）</span></p></div>
<p class="em2 strong"><span class="yinwen">1</span>春，正月，西域長史王敬爲于窴所殺。初，西域長史趙評在于窴，病癰死。<span class="jiazhu">按《西域傳》，評，元嘉元年死。窴，徒賢翻。</span>評子迎喪，道經拘彌。拘彌王成國與于窴王建素有隙，謂評子曰：<span class="yinhao">「于窴王令胡醫持毒藥著創中，<span class="jiazhu">著，陟略翻。創，初良翻。</span>故致死耳！」</span>評子信之，還，以告敦煌太守馬達。<span class="jiazhu">敦，徒門翻。《考異》曰：《車師傳》作<span class="yinhao">「司馬達」</span>，今從《于窴傳》。</span>會敬代爲長史，馬達令敬隱覈于窴事。<span class="jiazhu">隱，度也。覈，考也，實也。</span>敬先過拘彌，成國復說云：<span class="jiazhu">復，扶又翻。說，輸芮翻。</span><span class="yinhao">「于窴國人欲以我爲王；今可因此罪誅建，<span class="jiazhu">謂以評死爲建罪也。</span>于窴必服矣。」</span>敬貪立功名，前到于窴，設供具，請建而陰圖之。<span class="jiazhu">供具，宴饗之具也。</span>或以敬謀告建，建不信，曰：<span class="yinhao">「我無罪，王長史何爲欲殺我？」</span>旦日，建從官屬數十人詣敬，坐定，建起行酒，敬叱左右執之。吏士並無殺建意，官屬悉得突走。時成國主簿秦牧隨敬在會，持刀出，曰：<span class="yinhao">「大事已定，何爲復疑！」</span>卽前斬建。于窴侯、將輸僰等遂會兵攻敬，<span class="jiazhu">按《前書》，西域諸國各置輔國侯、左右將。復，扶又翻。僰，蒲北翻。</span>敬持建頭上樓宣告曰：<span class="yinhao">「天子使我誅建耳！」</span>輸僰不聽，上樓斬敬，縣首於市。<span class="jiazhu">縣，讀曰懸。</span>輸僰自立爲王；國人殺之，而立建子安國。馬達聞王敬死，欲將諸郡兵出塞擊于窴；帝不聽，徵達還，而以宋亮代爲敦煌太守。亮到，開募于窴，令自斬輸僰；<span class="jiazhu">開于窴國人自新之路，仍募使斬輸僰也。僰，蒲北翻。</span>時輸僰死已經月，乃斷死人頭送敦煌而不言其狀；<span class="jiazhu">斷，丁管翻。</span>亮後知其詐，而竟不能討也。<span class="jiazhu">史言漢之威令不復行於西域。</span></p>
<p class="em2 strong"><span class="yinwen">2</span>丙辰，京師地震。</p>
<p class="em2 strong"><span class="yinwen">3</span>夏，四月，甲辰，孝崇皇后匽氏崩；以帝弟平原王石爲喪主，斂送制度比恭懷皇后。<span class="jiazhu">恭懷皇后，和帝母梁氏。斂，力贍翻。</span>五月，辛卯，葬于博陵。</p>
<p class="em2 strong"><span class="yinwen">4</span>秋，七月，庚辰，日有食之。</p>
<p class="em2 strong"><span class="yinwen">5</span>冬，十月，乙亥，京師地震。</p>
<p class="em2 strong"><span class="yinwen">6</span>十一月，司空黃瓊免。十二月，以特進趙戒爲司空。</p>
<div class="yeartoc" id="year_toc_153"><p class="strong"><span class="section" id="title-11"><span data-head-description="孝桓皇帝上之上" data-head-level="h4" data-head-title="永興元年">永興元年</span></span><span class="biaozhusup" data-rel="">（癸巳、一五三年）</span></p></div>
<p class="em2 strong"><span class="yinwen">1</span>春，三月，丁亥，帝幸鴻池。<span class="jiazhu">《百官志註》：鴻池在雒陽東二十里。《水經註》：穀水東注鴻池陂；池，東西千步，南北千一百步。</span></p>
<p class="em2 strong"><span class="yinwen">2</span>夏，四<span class="jiaozhusup">【張：「四」作「五」。】</span>月，丙申，赦天下，改元。</p>
<p class="em2 strong"><span class="yinwen">3</span>丁酉，濟南悼王廣薨；無子，國除。<span class="jiazhu">廣，濟南王顯之子也。紹封見五十一卷順帝永建元年。濟，子禮翻。</span></p>
<p class="em2 strong"><span class="yinwen">4</span>秋，七月，郡、國三十二蝗，河水溢。百姓饑窮流宂者數十萬戶，<span class="jiazhu">宂，散也，而隴翻。</span>冀州尤甚。詔以侍御史朱穆爲冀州刺史。冀部令長聞穆濟河，解印綬去者四十餘人。及到，奏劾諸郡貪汙者，<span class="jiazhu">劾，戶槪翻，又戶得翻。</span>有至自殺，或死獄中。宦者趙忠喪父，歸葬安平，<span class="jiazhu">安平國，屬冀州。喪，息浪翻。</span>僭爲玉匣；穆下郡案驗，<span class="jiazhu">下，遐稼翻。</span>吏畏其嚴，遂發墓剖棺，陳尸出之。帝聞，大怒，徵穆詣廷尉，輸作左校。<span class="jiazhu">不以趙忠玉匣爲僭，而以朱穆發墓爲罪，昏暗之君豈有眞是非哉！賢曰：左校，署名，屬將作，掌左工徒。校，戶敎翻。</span>太學書生潁川劉陶等數千人詣闕上書訟穆曰：<span class="yinhao">「伏見弛刑徒朱穆，處公憂國，<span class="jiazhu">處，昌呂翻。</span>拜州之日，志清姦惡。誠以常侍貴寵，父子兄弟布在州郡，競爲虎狼，噬食小民，故穆張理天綱，補綴漏目，羅取殘禍，以塞天意。<span class="jiazhu">塞，悉則翻。</span>由是內官咸共恚疾，<span class="jiazhu">內官，卽中官。恚，於避翻。</span>謗讟煩興，讒隙仍作，極其刑讁，輸作左校。天下有識，皆以穆同勤禹、稷而被共、鯀之戾，<span class="jiazhu">共，音恭。</span>若死者有知，則唐帝怒於崇山，重華忿於蒼墓矣！<span class="jiazhu">賢曰：《尙書》：放驩兜於崇山。孔安國《註》曰：崇山，南裔也。《山海經》曰：有驩頭之國，帝堯葬焉。郭璞《註》曰：驩頭，驩兜也。《禮記》曰：舜葬蒼梧之野。</span>當今中官近習，竊持國柄，手握王爵，口銜天憲，<span class="jiazhu">天憲，王法也；謂刑戮出於其口也。</span>運賞則使餓隸富於季孫，<span class="jiazhu">賢曰：運，行也。《論語》曰：季氏富於周公。</span>呼噏則令伊、顏化爲桀、跖；<span class="jiazhu">噏，與吸同。</span>而穆獨亢然不顧身害，<span class="jiazhu">亢，音抗。</span>非惡榮而好辱，惡生而好死也，<span class="jiazhu">惡，烏路翻。好，呼到翻。</span>徒感王綱之不攝，<span class="jiazhu">賢曰：攝，接也。余謂攝，飭整也。</span>懼天綱之久失，故竭心懷憂，爲上深計。臣願黥首繫趾，<span class="jiazhu">賢曰：黥首，謂鑿額涅墨也。繫趾，謂釱其足也。以鐵著足曰釱。</span>代穆輸<span class="jiaozhusup">【章：乙十六行本「輸」作「校」；乙十一行本同。】</span>作。」</span>帝覽其奏，乃赦之。</p>
<p class="em2 strong"><span class="yinwen">5</span>冬，十月，太尉袁湯免，以太常胡廣爲太尉。司徒吳雄、司空趙戒免，以太僕黃瓊爲司徒，光祿勳房植爲司空。</p>
<p class="em2 strong"><span class="yinwen">6</span>武陵蠻詹山等反，武陵太守汝南應奉招降之。</p>
<p class="em2 strong"><span class="yinwen">7</span>車師後部王阿羅多與戊部候嚴皓不相得，<span class="jiazhu">戊、己兩部各置校尉，各有部候。《西域傳》曰：和帝置戊部候，居車師後部候城。</span>忿戾而反，攻圍屯田，殺傷吏士。後部侯炭遮領餘民畔阿羅多，詣漢吏降。<span class="jiazhu">《前書》，車師後國有擊胡侯，漢賜印綬。降，戶江翻；下同。</span>阿羅多迫急，從百餘騎亡入北匈奴。敦煌太守宋亮上立後［後部］故王軍就質子卑君爲王。<span class="jiazhu">上，時掌翻。上奏而立之。安帝延光四年，班勇斬後部王軍就；其質子在敦煌。質，音致。</span>後阿羅多復從匈奴中還，與卑君爭國，<span class="jiazhu">復，扶又翻。</span>頗收其國人。戊校尉嚴<span class="jiaozhusup">【章：乙十六行本「嚴」作「閻」；乙十行本同；退齋校同。】</span>詳慮其招引北虜，將亂西域，乃開信告示，<span class="jiazhu">開信者，開以丹青之信。</span>許復爲王；阿羅多乃詣詳降。<span class="jiazhu">降，戶江翻。</span>於是更立阿羅多爲王，將卑君還敦煌，以後部人三百帳與之。<span class="jiazhu">《西域傳》曰：帳者，猶中國之戶數也。將，如字。</span></p>
<div class="yeartoc" id="year_toc_154"><p class="strong"><span class="section" id="title-12"><span data-head-description="孝桓皇帝上之上" data-head-level="h4" data-head-title="永興二年">二年</span></span><span class="biaozhusup" data-rel="">（甲午、一五四年）</span></p></div>
<p class="em2 strong"><span class="yinwen">1</span>春，正月，甲午，赦天下。</p>
<p class="em2 strong"><span class="yinwen">2</span>二月，辛丑，復聽刺史、二千石行三年喪。<span class="jiazhu">安帝建光元年，斷行三年喪，事見四十九卷。</span></p>
<p class="em2 strong"><span class="yinwen">3</span>癸卯，京師地震。</p>
<p class="em2 strong"><span class="yinwen">4</span>夏，蝗。</p>
<p class="em2 strong"><span class="yinwen">5</span>東海朐山崩。<span class="jiazhu">賢曰：朐山在今海州朐山縣南。</span></p>
<p class="em2 strong"><span class="yinwen">6</span>乙卯，封乳母馬惠子初爲列侯。</p>
<p class="em2 strong"><span class="yinwen">7</span>秋，九月，丁卯朔，日有食之。</p>
<p class="em2 strong"><span class="yinwen">8</span>太尉胡廣免；以司徒黃瓊爲太尉。閏月，以光祿勳尹頌爲司徒。</p>
<p class="em2 strong"><span class="yinwen">9</span>冬，十一月，甲辰，帝校獵上林苑，遂至函谷關。<span class="jiazhu">校，戶孝翻；闌校也。所以遮獸而獵取之，謂之校獵。東漢開上林苑於雒陽西。函谷關，在河南穀城縣。</span></p>
<p class="em2 strong"><span class="yinwen">10</span>泰山、琅邪賊公孫舉、東郭竇等反，殺長吏。</p>
<div class="yeartoc" id="year_toc_155"><p class="strong"><span class="section" id="title-13"><span data-head-description="孝桓皇帝上之上" data-head-level="h4" data-head-title="永壽元年">永壽元年</span></span><span class="biaozhusup" data-rel="">（乙未、一五五年）</span></p></div>
<p class="em2 strong"><span class="yinwen">1</span>春，正月，戊申，赦天下，改元。</p>
<p class="em2 strong"><span class="yinwen">2</span>二月，司隸、冀州饑，人相食。</p>
<p class="em2 strong"><span class="yinwen">3</span>太學生劉陶上疏陳事曰：<span class="yinhao">「夫天之與帝，帝之與民，猶頭之與足，相須而行也。陛下目不視鳴條之事，耳不聞檀車之聲，<span class="jiazhu">賢曰：鳴條，地名，在安邑之西。湯與桀戰于鳴條之野。檀車，兵車也。《詩》曰：檀車嘽嘽。余按《大雅·大明》之詩曰：牧野洋洋，檀車煌煌。維師尙父，時維鷹揚，涼彼武王，肆伐大商。陶蓋用此檀車事，言桀、紂貴爲天子，得罪於天，流毒於民，而湯、武伐之；亡國之事不接於帝之耳目，帝不知以爲戒也。毛氏《詩傳》曰：檀，強靭之木。陸璣《疏》：檀木皮正青，滑澤，與檕迷相似。又似駮馬。駮馬，梓檎。故里語：斫檀不諦得檕迷，檕迷尙可得駮馬。檕迷，一名挈橀，故齊人諺曰：上山伐檀，挈橀先殫。蓋檀木強靭，可爲兵車。嘽，吐丹翻。涼，力尙翻。</span>天災不有痛於肌膚，震食不卽損於聖體，<span class="jiazhu">震食，謂地震、日食也。</span>故蔑三光之謬，輕上天之怒。伏念高祖之起，始自布衣，合散扶傷，克成帝業，勤亦至矣；流福遺祚，至於陛下。陛下旣不能增明烈考之軌，而忽高祖之勤，妄假利器，受授國柄，使羣醜刑隸，芟刈小民，<span class="jiazhu">芟，所銜翻。</span>虎豹窟於麑場，<span class="jiazhu">賢曰：鹿子曰麑，音硏奚翻。</span>豺狼乳於春囿，<span class="jiazhu">乳，人喻翻，產也。</span>貨殖者爲窮冤之魂，貧餒者作飢寒之鬼，<span class="jiazhu">言無貧富皆不得其死。</span>死者悲於窀穸，<span class="jiazhu">杜預曰：窀，厚也。穸，夜也。厚夜，猶長夜也。窀，株倫翻。</span>生者戚於朝野，是愚臣所爲咨嗟長懷歎息者也！<span class="jiazhu">朝，直遙翻。爲，于僞翻。</span>且秦之將亡，正諫者誅，諛進者賞，嘉言結於忠舌，國命出於讒口，擅閻樂於咸陽，授趙高以車府，<span class="jiazhu">閻樂爲咸陽令，趙高爲中車府令。</span>權去己而不知，威離身而不顧。<span class="jiazhu">離，力智翻。</span>古今一揆，成敗同勢；願陛下遠覽強秦之傾，近察哀、平之變，得失昭然，禍福可見。臣又聞危非仁不扶，亂非智不救；竊見故冀州刺史南陽朱穆、前烏桓校尉臣同郡李膺，皆履正清平，貞高絕俗，斯實中興之良佐，國家之柱臣也，宜還本朝，夾輔王室。<span class="jiazhu">前年朱穆得罪，李膺時亦免居綸氏。</span>臣敢吐不時之義於諱言之朝，<span class="jiazhu">賢曰：不時，謂不合於時也。</span>猶冰霜見日，必至消滅；臣始悲天下之可悲，今天下亦悲臣之愚惑也。」</span>書奏，不省。<span class="jiazhu">省，悉景翻。</span></p>
<p class="em2 strong"><span class="yinwen">4</span>夏，南陽大水。</p>
<p class="em2 strong"><span class="yinwen">5</span>司空房植免；以太常韓縯爲司空。<span class="jiazhu">縯，以淺翻。</span></p>
<p class="em2 strong"><span class="yinwen">6</span>巴郡、益州郡山崩。</p>
<p class="em2 strong"><span class="yinwen">7</span>秋，南匈奴左薁鞬臺耆、且渠伯德等反，<span class="jiazhu">薁，於六翻。鞬，居言翻。且，子余翻。《考異》曰：《帝紀》作<span class="yinhao">「左臺、且渠伯德等叛」</span>，今從《張奐傳》。</span>寇美稷；東羌復舉種應之。<span class="jiazhu">復，扶又翻。種，章勇翻。</span>安定屬國都尉敦煌張奐初到職，<span class="jiazhu">賢曰：屬國都尉，其秩比二千石。《水經註》：安定屬國都尉治三水縣。</span>壁中唯有二百許人，聞之，卽勒兵而出；軍吏以爲力不敵，叩頭爭止之。奐不聽，遂進屯長城，<span class="jiazhu">此卽秦蒙恬所築長城，在上郡界。</span>收集兵士，遣將王衞招誘東羌，因據龜茲縣，<span class="jiazhu">《前書》，上郡龜茲縣，上郡屬國都尉治所。師古曰：龜茲國人來降附者處之於此，故以名云。</span>使南匈奴不得交通。東羌諸豪遂相率與奐共擊薁鞬等，破之。伯德惶恐，將其衆降，郡界以寧。羌豪遺奐馬二十匹，金鐻八枚。<span class="jiazhu">遺，于季翻。賢曰：郭璞註《山海經》云：鐻，音渠，金食器名，未詳形制也。《韻書》曰：鐻，戎夷貫耳。</span>奐於諸羌前以酒酹地<span class="jiazhu">賢曰：以酒沃地謂之酹，音力外翻。余謂蓋自誓也。</span>曰：<span class="yinhao">「使馬如羊，不以入廐；使金如粟，不以入懷。」</span>悉以還之。前此八都尉率好財貨，<span class="jiazhu">好，呼到翻。</span>爲羌所患苦；及奐正身潔己，無不悅服，威化大行。</p>
<div class="yeartoc" id="year_toc_156"><p class="strong"><span class="section" id="title-14"><span data-head-description="孝桓皇帝上之上" data-head-level="h4" data-head-title="永壽二年">二年</span></span><span class="biaozhusup" data-rel="">（丙申、一五六年）</span></p></div>
<p class="em2 strong"><span class="yinwen">1</span>春，三月，蜀郡屬國夷反。<span class="jiazhu">延光元年，以蜀郡西部都尉爲屬國都尉。</span></p>
<p class="em2 strong"><span class="yinwen">2</span>初，鮮卑檀石槐，勇健有智略，部落畏服，乃施法禁，平曲直，無敢犯者，遂推以爲大人。檀石槐立庭於彈汙山、歠仇水上，<span class="jiazhu"><span class="yinhao">「汙」</span>，范《書》作<span class="yinhao">「汗」</span>。<span class="jiaozhusup">【章：乙十一行本正作「汗」。】</span>歠，音昌悅翻。</span>去高柳北三百餘里，兵馬甚盛；東、西部大人皆歸焉。因南抄緣邊，北拒丁零，東卻夫餘，<span class="jiazhu">扶，楚交翻。夫，音扶。</span>西擊烏孫，盡據匈奴故地，東西萬四千餘里。</p>
<p class="em2 strong">秋，七月，檀石槐寇雲中。以故烏桓校尉李膺爲度遼將軍。膺到邊，羌、胡皆望風畏服，先所掠男女，悉詣塞下送還之。<span class="jiazhu">《考異》曰：袁《紀》：<span class="yinhao">「延熹二年六月，鮮卑寇遼東，度遼將軍李膺擊破之。」</span>今從范《書》。</span></p>
<p class="em2 strong"><span class="yinwen">3</span>公孫舉、東郭竇等聚衆至三萬人，寇青、兗、徐三州，破壞郡縣。<span class="jiazhu">壞，音怪。</span>連年討之，不能克。尙書選能治劇者，以司徒掾潁川韓韶爲嬴長。<span class="jiazhu">嬴縣，屬泰山郡。賢曰：故城在今兗州博城縣北。治，直之翻。掾，俞絹翻。長，知兩翻。</span>賊聞其賢，相戒不入嬴境。餘縣流民萬餘戶入縣界；韶開倉賑之，主者爭謂不可。<span class="jiazhu">主者，主倉粟之吏也。</span>韶曰：<span class="yinhao">「長活溝壑之人，而以此伏罪，含笑入地矣。」</span>太守素知韶名德，竟無所坐。韶與同郡荀淑、鍾皓、陳寔皆嘗爲縣長，所至以德政稱，時人謂之<span class="yinhao">「潁川四長」</span>。<span class="jiazhu">賢曰：謂荀淑爲當塗長，韓韶爲嬴長，陳寔爲太兵長，鍾皓爲林慮長也。長，知兩翻。</span></p>
<p class="em2 strong"><span class="yinwen">4</span>初，鮮卑寇遼東，屬國都尉段<span class="jiaozhusup">【章：乙十六行本「段」上有「武威」二字；乙十一行本同；孔本同；張校同。】</span>熲率所領馳赴之。<span class="jiazhu">熲，古迥翻。</span>旣而恐賊驚去，乃使驛騎詐齎璽書召熲，熲於道僞退，潛於還路設伏；虜以爲信然，乃入追熲，熲因大縱兵，悉斬獲之。坐詐爲璽書，當伏重刑；以有功，論司寇；刑竟，拜議郎。<span class="jiazhu">司寇，二歲刑。璽，斯氏翻。</span>至是，詔以東方盜賊昌熾，<span class="jiazhu">熾，尺志翻。</span>令公卿選將帥有文武材者。司徒尹頌薦熲，<span class="jiazhu">《段熲傳》作<span class="yinhao">「訟」</span>，《帝紀》作<span class="yinhao">「頌」</span>；作<span class="yinhao">「頌」</span>爲是。</span>拜中郎將，擊舉、竇等，大破斬之，獲首萬餘級，餘黨降散。<span class="jiazhu">降，戶江翻。</span>封熲爲列侯。</p>
<p class="em2 strong"><span class="yinwen">5</span>冬，十二月，地<span class="jiaozhusup">【章：乙十六行本「地」上有「京師」二字；乙十一行本同。】</span>震。</p>
<p class="em2 strong"><span class="yinwen">6</span>封梁不疑子馬爲潁陰侯，梁胤子桃爲城父侯。<span class="jiazhu">城父縣，屬汝南郡。《考異》曰：袁《紀》：馬、桃封在建和元年；<span class="yinhao">「馬」</span>作<span class="yinhao">「焉」</span>，<span class="yinhao">「桃」</span>作<span class="yinhao">「祧」</span>。今從范《書》。</span></p>
</div></body></html>