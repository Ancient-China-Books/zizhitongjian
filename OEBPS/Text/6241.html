<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第九十七・晉紀十九・顯宗成皇帝下・康皇帝・孝宗穆皇帝上之上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="晉紀十九">晉紀十九</span></span></h1>
<p id="online_toc_0"><span class="jiazhu">起玄黓攝提格<span class="biaozhusup" data-rel="">（壬寅）</span>，盡彊圉協洽<span class="biaozhusup" data-rel="">（丁未）</span>，凡六年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="顯宗成皇帝下">顯宗成皇帝下</span></span></h5>
<div class="yeartoc" id="year_toc_342"><p class="strong" id="online_toc_1"><span class="section" id="title-3"><span data-head-description="顯宗成皇帝下" data-head-level="h4" data-head-title="咸康八年">咸康八年</span></span><span class="biaozhusup" data-rel="">（壬寅、三四二年）</span></p></div>
<p class="em2 strong" id="online_toc_2"><span class="yinwen">1</span>春，正月，己未朔，日有食之。<span class="jiazhu"><span class="shu-ming">考異</span>曰：<span class="shu-ming">天文志</span>作<span class="yinhao">「乙未」</span>。今從<span class="shu-ming">帝紀</span>及<span class="shu-ming">長曆</span>。</span></p>
<p class="em2 strong" id="online_toc_3"><span class="yinwen">2</span>乙丑，大赦。</p>
<p class="em2 strong" id="online_toc_4"><span class="yinwen">3</span>豫州刺史庾懌以酒餉江州刺史王允之；允之覺其毒，飲犬，<span class="jiazhu">飲，於禁翻。</span>犬斃，密奏之。帝曰：<span class="yinhao">「大舅已亂天下，<span class="jiazhu">謂庾亮也。</span>小舅復欲爾邪！」</span><span class="jiazhu">復，扶又翻。</span>二月，懌飲鴆而卒。<span class="jiazhu">卒，子恤翻。</span></p>
<p class="em2 strong" id="online_toc_5"><span class="yinwen">4</span>三月，初以武悼后配食武帝廟。<span class="jiazhu">楊皇后，惠帝永康元年幽廢而死，今乃得配食武帝。</span></p>
<p class="em2 strong" id="online_toc_6"><span class="yinwen">5</span>庾翼在武昌，數有妖怪，<span class="jiazhu">數，所角翻。妖，於驕翻。</span>欲移鎭樂鄕。征虜長史王述與庾冰牋曰：<span class="yinhao">「樂鄕去武昌千有餘里；數萬之衆，一旦移徙，興立城壁，公私勞擾。又江州當泝流數千里供給軍府，力役增倍。且武昌實江東鎭戍之中，非但扞禦上流而已；緩急赴告，駿奔不難。<span class="jiazhu"><span class="shu-ming">書·武成</span>曰：駿奔走。駿，音峻；<span class="shu-ming">註</span>云：駿，大也，言皆奔走也。</span>若移樂鄕，遠在西陲，一朝江渚有虞，不相接救。方嶽重將，<span class="jiazhu">將，卽亮翻。</span>固當居要害之地，爲內外形勢，使闚𨵦之心不知所向。昔秦忌亡胡之讖，卒爲劉、項之資；<span class="jiazhu">秦盧生奏錄圖書曰：亡秦者胡也。於是始皇使蒙恬北伐胡，不知立子胡亥以兆亂。卒，子恤翻。</span>周惡檿弧之謠，而成褒姒之亂。<span class="jiazhu"><span class="shu-ming">國語</span>曰：宣王之時，有童謠曰：<span class="yinhao">「檿弧萁服，實亡周國。」</span>宣王聞之，有夫婦鬻是器者，使執而戮之。府之小妾生子，而非王子也，懼而棄之，此人也收以奔褒。褒人有獄，而以爲入於幽王，王嬖是女而生伯服，是爲褒姒，欲廢太子宜臼而立伯服，卒以成申侯、西戎之亂。惡，烏路翻。檿，於琰翻。</span>是以達人君子，直道而行，禳避之道，皆所不取；正當擇人事之勝理，思社稷之長計耳。」</span>朝議亦以爲然。<span class="jiazhu">朝，直遙翻。</span>翼乃止。</p>
<p class="em2 strong" id="online_toc_7"><span class="yinwen">6</span>夏，五月，乙卯，帝不豫；<span class="jiazhu">豫，順也；不豫，言有疾而氣體不能順適也。</span>六月，庚寅，疾篤。或詐爲尙書符，敕宮門無得內宰相；衆皆失色。庾冰曰：<span class="yinhao">「此必詐也。」</span>推問，果然。<span class="jiazhu">推，考也，究也。</span>帝二子丕、奕，皆在襁褓。<span class="jiazhu">襁，居兩翻。褓，音保。</span>庾冰自以兄弟秉權日久，恐易世之後，親屬愈疏，爲他人所間，<span class="jiazhu">間，古莧翻。</span>每說帝以國有強敵，<span class="jiazhu">強敵，謂漢、趙也。說，輪芮翻。</span>宜立長君；<span class="jiazhu">長，知兩翻。</span>請以母弟琅邪王岳爲嗣，帝許之。中書令何充曰：<span class="yinhao">「父子相傳，先王舊典，易之者鮮不致亂。<span class="jiazhu">鮮，息淺翻。</span>故武王不授聖弟，<span class="jiazhu">聖弟，謂周公。</span>非不愛也。今琅邪踐阼，將如孺子何！」</span>冰不聽。下詔，以岳爲嗣，幷以奕繼琅邪哀王。<span class="jiazhu">元帝以子裒奉琅邪恭王後，薨，諡曰孝；子哀王安國立，未踰年薨；元帝復以皇子煥嗣封，其日薨；復以皇子昱爲琅邪王。咸和之初，昱徙封會稽，以岳爲琅邪王。今岳入繼大宗，故以奕繼哀王後。</span>壬辰，冰、充及武陵王晞、會稽王昱、尙書令諸葛恢並受顧命。<span class="jiazhu">會，工外翻。</span>癸巳，帝崩。<span class="jiazhu">年二十二。</span>帝幼沖嗣位，不親庶政；及長，頗有勤儉之德。<span class="jiazhu">長，知兩翻。</span></p>
<p class="em2 strong" id="online_toc_8"><span class="yinwen">7</span>甲午，琅邪王卽皇帝位，大赦。</p>
<p class="em2 strong" id="online_toc_9"><span class="yinwen">8</span>己亥，封成帝子丕爲琅邪王，奕爲東海王。</p>
<p class="em2 strong" id="online_toc_10"><span class="yinwen">9</span>康帝亮陰不言，委政於庾冰、何充。秋，七月，丙辰，葬成帝于興平陵。帝徒行送喪，至閶闔門，乃升素輿至陵所。旣葬，帝臨軒，庾冰、何充侍坐。<span class="jiazhu">坐，徂臥翻。</span>帝曰：<span class="yinhao">「朕嗣鴻業，二君之力也。」</span>充曰：<span class="yinhao">「陛下龍飛，臣冰之力也；若如臣議，不覩升平之世。」</span>帝有慙色。己未，以充爲驃騎將軍、<span class="jiazhu">驃，匹妙翻。</span>都督徐州·揚州之晉陵諸軍事、領徐州刺史，鎭京口，<span class="jiazhu">晉永嘉大亂，徐州、淮北流民相率過淮，亦有過江居晉陵郡界者。咸和四年，司徒郗鑒又徙流民之在淮南者於晉陵諸縣，其徙過江南及留在江北者，並立僑郡以司牧之。徐州實郡在江北者，實有廣陵、堂邑、鍾離三郡，而揚州之境以晉陵郡屬徐州，所謂都督徐州、揚州之晉陵諸軍事者此也。晉陵郡，吳之毗陵郡也。吳分吳郡無錫以西爲毗陵郡；晉東海王越世子名毗，而東海國故食毗陵，永嘉五年改爲晉陵。</span>避諸庾也。</p>
<p class="em2 strong" id="online_toc_11"><span class="yinwen">10</span>冬，十月，燕王皝遷都龍城，<span class="jiazhu">慕容廆先居徒河之青山，後徙棘城，今自棘城徙都龍城。杜佑曰：營州柳城郡，古孤竹國也，春秋爲山戎、肥子二國地。漢徒河之青山，在郡城東百九十里。棘城，卽顓頊之虛，在郡城東南百七十里。慕容皝以柳城之北、龍山之南，福德之地，遂遷都龍城，號新宮爲和龍宮。柳城縣有白狼山、白狼水，又有漢扶犂縣故城在東南。其龍山，卽慕容皝祭龍所也；有饒樂水，漢徒河縣城。</span>赦其境內。</p>
<p class="em2 strong" id="online_toc_12">建威將軍翰言於皝曰：<span class="yinhao">「宇文強盛日久，屢爲國患。今逸豆歸篡竊得國，<span class="jiazhu">逸豆歸逐乙得歸，見九十五卷咸和八年。</span>羣情不附；加之性識庸闇，將帥非才，<span class="jiazhu">將，卽亮翻。帥，所類翻。</span>國無防衞，軍無部伍。臣久在其國，悉其地形；雖遠附強羯，<span class="jiazhu">強羯，謂趙也。羯，居謁翻。</span>聲勢不接，無益救援；今若擊之，百舉百克。然高句麗去國密邇，常有闚𨵦之志；<span class="jiazhu">句，如字，又音駒。麗，力知翻。闚，缺規翻，門中視也。𨵦，從門旁竇中視也，音俞。<span class="shu-ming">韻釋</span>：闚𨵦，私視也。</span>彼知宇文旣亡，禍將及己，必乘虛深入，掩吾不備。若少留兵則不足以守，多留兵則不足以行。此心腹之患也，宜先除之；觀其勢力，一舉可克。宇文自守之虜，必不能遠來爭利。旣取高句麗，還取宇文，如返手耳。<span class="jiazhu">返，當作反；下同。</span>二國旣平，利盡東海，國富兵強，無返顧之憂，然後中原可圖也。」</span>皝曰：<span class="yinhao">「善！」</span></p>
<p class="em2 strong" id="online_toc_13">將擊高句麗。高句麗有二道，其北道平闊，南道險狹，<span class="jiazhu">北道從北置而進，南道從南陝入木底城。</span>衆欲從北道。翰曰：<span class="yinhao">「虜以常情料之，必謂大軍從北道，當重北而輕南。王宜帥銳兵從南道擊之，出其不意，丸都不足取也。<span class="jiazhu">高句麗王居丸都。帥，讀曰率；下同。</span>別遣偏師從北道；縱有蹉跌，<span class="jiazhu">蹉，倉何翻。跌，徒結翻。蹉跌，失足而踣也。</span>其腹心已潰，四支無能爲也。」</span>皝從之。</p>
<p class="em2 strong" id="online_toc_14">十一月，皝自將勁兵四萬出南道，<span class="jiazhu">將，卽亮翻；下同。</span>以慕容翰、慕容霸爲前鋒；別遣長史王㝢等將兵萬五千出北道以伐高句麗。高句麗王釗果遣弟武帥精兵五萬拒北道，自帥羸兵以備南道。<span class="jiazhu">羸，倫爲翻。</span>慕容翰等先至，與釗合戰，皝以大衆繼之。左常侍鮮于亮曰：<span class="yinhao">「臣以俘虜蒙王國士之恩，<span class="jiazhu">事見上卷咸康四年。</span>不可以不報；今日，臣死日也。」</span>獨與數騎先犯高句麗陳，所嚮摧陷。高句麗陳動，<span class="jiazhu">騎，奇寄翻；下同。陳，讀曰陣。</span>大衆因而乘之，高句麗兵大敗。左長史韓壽斬高句麗將阿佛和度加，<span class="jiazhu">高句麗置官，有相加、大加、小加。</span>諸軍乘勝追之，遂入丸都。釗單騎走，輕車將軍慕輿埿追獲其母周氏及妻而還。會王㝢等戰於北道，皆敗沒，由是皝不復窮追。<span class="jiazhu">復，扶又翻；下同。</span>遣使招釗，釗不出。</p>
<p class="em2 strong" id="online_toc_15">皝將還，韓壽曰：<span class="yinhao">「高句麗之地，不可戍守。今其主亡民散，潛伏山谷；大軍旣去，必復鳩聚，<span class="jiazhu">鳩，亦聚也。</span>收其餘燼，<span class="jiazhu">火餘曰燼，猶能復然。</span>猶足爲患。請載其父尸、囚其生母而歸，俟其束身自歸，然後返之，撫以恩信，策之上也。」</span>皝從之。發釗父乙弗利墓，載其尸，收其府庫累世之寶，虜男女五萬餘口，燒其宮室，毁丸都城而還。<span class="jiazhu">還，從宣翻，又如字。</span></p>
<p class="em2 strong" id="online_toc_16"><span class="yinwen">11</span>十二月，壬子，立妃褚氏爲皇后。徵豫章太守褚裒爲侍中、尙書。裒自以后父，不願居中任事，<span class="jiazhu">裒，薄侯翻。</span>苦求外出，乃除建威將軍、江州刺史，鎭半洲。</p>
<p class="em2 strong" id="online_toc_17"><span class="yinwen">12</span>趙王虎作臺觀四十餘所於鄴，<span class="jiazhu">觀，古玩翻。</span>又營洛陽、長安二宮，作者四十餘萬人；又欲自鄴起閣道至襄國，敕河南四州治南伐之備，<span class="jiazhu">河南四州，洛、豫、徐、兗也。治，直之翻。</span>幷、朔、秦、雍嚴西討之資，<span class="jiazhu"><span class="shu-ming">晉·地理志</span>曰：石勒平朔方，置朔州。西討，欲攻河西也。雍，於用翻。</span>青、冀、幽州爲東征之計，<span class="jiazhu">東征，欲伐燕也。</span>皆三五發卒。<span class="jiazhu">三丁發二，五丁發三也。</span>諸州軍造甲者五十餘萬人，船夫十七萬人，爲水所沒、虎狼所食者三分居一。加之公侯、牧宰競營私利，百姓失業愁困。貝丘人李弘<span class="jiazhu">貝丘縣，自漢以來屬清河郡，北齊併入清河縣。</span>因衆心之怨，自言姓名應讖，連結黨與，署置百寮；事發，誅之，連坐者數千家。</p>
<p class="em2 strong" id="online_toc_18">虎畋獵無度，晨出夜歸，又多微行，躬察作役。侍中京兆韋謏諫曰：<span class="jiazhu">謏，蘇了翻。</span><span class="yinhao">「陛下忽天下之重，輕行斤斧之閒，猝有狂夫之變，雖有智勇，將安所施！又興役無時，廢民耘穫，<span class="jiazhu">穫，戶郭翻。</span>吁嗟盈路，殆非仁聖之所忍爲也。」</span>虎賜謏穀帛，而興繕滋繁，游察自若。</p>
<p class="em2 strong" id="online_toc_19">秦公韜有寵於虎，太子宣惡之。<span class="jiazhu">惡，烏路翻。</span>右僕射張離領五兵尙書，<span class="jiazhu">曹魏置五兵尙書。沈約<span class="shu-ming">志</span>：五兵尙書領中兵、外兵、騎兵、別兵、都兵，故謂之五兵。</span>欲求媚於宣，說之曰：<span class="jiazhu">說，輸芮翻。</span><span class="yinhao">「今諸侯吏兵過限，宜漸裁省，以壯本根。」</span>宣使離爲奏：<span class="yinhao">「秦、燕、義陽、樂平四公，<span class="jiazhu">秦公韜、燕公斌、義陽公鑒、樂平公苞。</span>聽置吏一百九十七人，帳下兵二百人；自是以下，三分置一，餘兵五萬，悉配東宮。」</span><span class="jiazhu">配，隸也。</span>於是諸公咸怨，嫌釁益深矣。</p>
<p class="em2 strong" id="online_toc_20">青州上言：<span class="yinhao">「濟南平陵城北石虎一夕移於城東南，<span class="jiazhu">漢濟南郡有東平陵縣，晉省，後復置爲平陵縣；唐爲齊州全節縣。濟，子禮翻。</span>有狼狐千餘迹隨之，迹皆成蹊。」</span>虎喜曰：<span class="yinhao">「石虎者，朕也；自西北徙而東南者，天意欲使朕平蕩江南也。其敕諸州兵明年悉集，朕當親董六師，以奉天命。」</span>羣臣皆賀，上<span class="shu-ming">皇德頌</span>者一百七人。<span class="jiazhu">上，時掌翻。</span>制：<span class="yinhao">「征士五人出車一乘，牛二頭，米十五斛，絹十匹，調不辦者斬。」</span><span class="jiazhu">乘，繩證翻。調，徒釣翻。</span>民至鬻子以供軍須，<span class="jiazhu">行軍所須以爲用，故曰軍須。</span>猶不能給，自經於道樹者相望。<span class="jiazhu">人之自經，必於溝瀆隱蔽之地；死亡計迫，自經於道旁之樹，蓋甚不獲已也。相望，言其多也。<span class="shu-ming">目錄</span>書<span class="yinhao">「是年代王還雲中」</span>。</span></p>
<h5><span class="section" id="title-4"><span data-head-description="" data-head-level="h3" data-head-title="康皇帝">康皇帝</span></span></h5>
<p class="" id="online_toc_21"><span class="jiazhu">諱岳，字世同，成帝母弟也；咸和元年，封吳王，二年，徙封琅邪王。<span class="shu-ming">諡法</span>：溫柔好樂曰康。</span></p>
<div class="yeartoc" id="year_toc_343"><p class="strong" id="online_toc_22"><span class="section" id="title-5"><span data-head-description="康皇帝" data-head-level="h4" data-head-title="建元元年">建元元年</span></span><span class="biaozhusup" data-rel="">（癸卯、三四三年）</span></p></div>
<p class="em2 strong" id="online_toc_23"><span class="yinwen">1</span>春，二月，高句麗王釗遣其弟稱臣入朝於燕，<span class="jiazhu">朝，直遙翻。</span>貢珍異以千數。燕王皝乃還其父尸，猶留其母爲質。<span class="jiazhu">質，音致。</span></p>
<p class="em2 strong" id="online_toc_24"><span class="yinwen">2</span>宇文逸豆歸遣其相莫淺渾將兵擊燕；諸將爭欲擊之，<span class="jiazhu">相，息亮翻。將，卽亮翻。</span>燕王皝不許。莫淺渾以爲皝畏之，酣飲縱獵，不復設備。<span class="jiazhu">酣，戶甘翻。復，扶又翻。</span>皝使慕容翰出擊之，莫淺渾大敗，僅以身免，盡俘其衆。</p>
<p class="em2 strong" id="online_toc_25"><span class="yinwen">3</span>庾翼爲人忼慨，<span class="jiazhu">忼，慨同，音口黨翻。</span>喜功名。<span class="jiaozhusup">【章：十二行本「名」下有「不尙浮華」四字；乙十一行本同；孔本同；張校同；退齋校同。】</span><span class="jiazhu">喜，許記翻。</span>琅邪內史桓溫，彝之子也，<span class="jiazhu">桓彝死於蘇峻之難。</span>尙南康公主，<span class="jiazhu">公主，明帝女。</span>豪爽有風槪，<span class="jiazhu">言其有風力、氣槪。</span>翼與之友善，相期以寧濟海內。翼嘗薦溫於成帝曰：<span class="yinhao">「桓溫有英雄之才，願陛下勿以常人遇之，常壻畜之；<span class="jiazhu">畜，呼玉翻，又許竹翻。</span>宜委以方、邵之任，<span class="jiazhu">方叔、邵虎，周宣王用之以中興。</span>必有弘濟艱難之勳。」</span>時杜乂、殷浩並才名冠世，<span class="jiazhu">冠，古玩翻。</span>翼獨弗之重也，曰：<span class="yinhao">「此輩宜束之高閣，俟天下太平，然後徐議其任耳。」</span>浩累辭徵辟，屛居墓所，<span class="jiazhu">屛，必郢翻。</span>幾將十年，<span class="jiazhu">幾，居希翻。</span>時人擬之管、葛。<span class="jiazhu">管仲、諸葛孔明也。</span>江夏相謝尙、長山令王濛<span class="jiazhu">漢獻帝初平二年，分烏傷立長山縣，屬會稽郡，吳分屬東陽郡；隋改長山爲金華縣；今屬婺州。</span>常伺其出處，<span class="jiazhu">伺，相吏翻。處，昌呂翻；下同。</span>以卜江左興亡。嘗相與省之，<span class="jiazhu">省，悉井翻。</span>知浩有確然之志，<span class="jiazhu">確然者，守志堅固不移也。</span>旣返，相謂曰：<span class="yinhao">「深源不起，當如蒼生何！」</span><span class="jiazhu">殷浩，字深源。</span>尙，鯤之子也。翼請浩爲司馬；詔除侍中、安西軍司，<span class="jiazhu">軍司，卽軍司馬。</span>浩不應。翼遺浩書曰：<span class="yinhao">「王夷甫立名非眞，雖云談道，實長華競。<span class="jiazhu">遺，于季翻。長，知兩翻。</span>明德君子，遇會處際，<span class="jiazhu">言遇風雲之會，處功名之際也。</span>寧可然乎！」</span>浩猶不起。</p>
<p class="em2 strong" id="online_toc_26">殷羨爲長沙相，<span class="jiazhu">相，息亮翻。</span>在郡貪殘，庾冰與翼書屬之。<span class="jiazhu">屬，之欲翻。</span>翼報曰：<span class="yinhao">「殷君驕豪，亦似由有佳兒，<span class="jiazhu">佳兒，謂浩也。</span>弟故小令物情容之。<span class="jiazhu">翼，冰弟也。</span>大較江東之政，以嫗喣豪強，常爲民蠹；<span class="jiazhu">嫗，於具翻。喣，許具翻。鄭玄曰：體曰嫗，氣曰喣。</span>時有行法，輒施之寒劣。<span class="jiazhu">寒者，衰冷無氣燄也。劣者，卑弱在人下也。</span>如往年偷石頭倉米一百萬斛，皆是豪將輩，而直殺倉督監以塞責。<span class="jiazhu">倉督監，筦倉之官。將，卽亮翻。塞，悉則翻。</span>山遐爲餘姚長，爲官出豪強所藏二千戶，<span class="jiazhu">餘姚縣，屬會稽郡。長，知兩翻。爲，于僞翻。</span>而衆共驅之，令遐不得安席。雖皆前宰之惛謬，<span class="jiazhu">前宰，指王導。惛，音昏。庾翼，察舉小才耳；當江東草創之時，非王導之弘致遠識，不能濟也；謂之惛謬，談何容易！</span>江東事去，實此之由。兄弟不幸，橫陷此中，<span class="jiazhu">橫，戶孟翻。</span>自不能拔足於風塵之外，當共明目而治之。<span class="jiazhu">治，直之翻。</span>荊州所統二十餘郡，<span class="jiazhu"><span class="shu-ming">太康地志</span>：荊州統郡二十有二，惠帝至元帝又立隨、新野、竟陵、新興、南河等郡。</span>唯長沙最惡；惡而不黜，與殺督監復何異邪！」</span><span class="jiazhu">復，扶又翻。</span>遐，簡之子也。<span class="jiazhu">永嘉中，山簡鎭襄陽。</span></p>
<p class="em2 strong" id="online_toc_27">翼以滅胡取蜀爲己任，遣使東約燕王皝，西約張駿，刻期大舉。朝議多以爲難，<span class="jiazhu">使，疏吏翻。朝，直遙翻。</span>唯庾冰意與之同，而桓溫、譙王無忌皆贊成之。無忌，承之子也。<span class="jiazhu">譙王承死於王敦之難。<span class="yinhao">「承」</span>，當作<span class="yinhao">「氶」</span>，音拯。</span></p>
<p class="em2 strong" id="online_toc_28">秋，七月，趙汝南太守戴開帥數千人詣翼降。<span class="jiazhu">帥，讀曰率。降，戶江翻。</span>丁巳，下詔議經略中原。翼欲悉所部之衆北伐，表桓宣爲都督司·雍·梁三州·荊州之四郡諸軍事、梁州刺史，<span class="jiazhu">荊州四郡，南陽、新野、襄陽、南鄕也。雍，於用翻。</span>前趣丹水；<span class="jiazhu">丹水縣，前漢屬弘農郡，後漢屬南陽郡，晉屬順陽郡。賢曰：丹水故城，在今鄧州內鄕縣西南，臨丹水。趣，七喻翻。</span>桓溫爲前鋒小<span class="jiaozhusup">【嚴：「小」改「都」。】</span>督、假節，帥衆入臨淮；<span class="jiazhu"><span class="shu-ming">考異</span>曰：<span class="shu-ming">帝紀</span>，溫入臨淮，下云<span class="yinhao">「庾翼爲征討大都督，遷鎭襄陽」</span>。按<span class="shu-ming">翼傳</span>，翼先表移鎭安陸，至夏口上表云：<span class="yinhao">「九月十九日發武昌，二十四日達夏口。」</span>始請徙鎭襄陽，始詔加都督征討諸軍事，故知不在此月。</span>並發所統六州奴及車牛驢馬，百姓嗟怨。<span class="jiazhu">六州，江、荊、司、雍、梁、益也。</span></p>
<p class="em2 strong" id="online_toc_29"><span class="yinwen">4</span>代王什翼犍復求婚於燕，<span class="jiazhu">犍，居言翻。復，扶又翻。</span>燕王皝使納馬千匹爲禮；什翼犍不與，又倨僈無子壻禮。八月，皝遣世子儁帥前軍師評等擊代。<span class="jiazhu">帥，讀曰率；下同。<span class="shu-ming">考異</span>曰：<span class="shu-ming">後魏·序紀</span>：<span class="yinhao">「八月，慕容元眞遣使請薦女。」</span>無用兵事。今從<span class="shu-ming">燕書</span>。</span>什翼犍帥衆避去，燕人無所見而還。<span class="jiazhu">還，從宣翻，又如字。</span></p>
<p class="em2 strong" id="online_toc_30"><span class="yinwen">5</span>漢主壽卒，<span class="jiazhu">年四十四。</span>諡曰昭文，廟號中宗；太子勢卽位，大赦。<span class="jiazhu">勢，字子仁，壽之長子也。</span></p>
<p class="em2 strong" id="online_toc_31"><span class="yinwen">6</span>趙太子宣擊鮮卑斛穀提，大破之，斬首三萬級。</p>
<p class="em2 strong" id="online_toc_32"><span class="yinwen">7</span>宇文逸豆歸執段遼弟蘭，送於趙，<span class="jiazhu">段遼之敗，其弟蘭奔宇文部，逸豆歸今執以送趙。</span>幷獻駿馬萬匹。趙王虎命蘭帥所從鮮卑五千人屯令支。<span class="jiazhu">令，音鈴，又郎定翻。支，音祁。</span></p>
<p class="em2 strong" id="online_toc_33"><span class="yinwen">8</span>庾翼欲移鎭襄陽，恐朝廷不許，乃奏云移鎭安陸。<span class="jiazhu">安陸縣，自漢以來屬江夏郡，唐爲安州治所。</span>帝及朝士皆遣使譬止翼，翼遂違詔北行；至夏口，復上表請鎭襄陽。<span class="jiazhu">朝，直遙翻。使，疏吏翻。夏，戶雅翻。復，扶又翻。上，時掌翻。</span>翼時有衆四萬，詔加翼都督征討諸軍事。先是車騎將軍、揚州刺史庾冰屢求出外，<span class="jiazhu">先，悉薦翻。</span>辛巳，以冰都督荊·江·寧·益·梁·交·廣七州·豫州之四郡諸軍事、<span class="jiazhu">豫州四郡，宣城、歷陽、廬江、安豐也。</span>領江州刺史、假節，鎭武昌，以爲翼繼援。徵徐州刺史何充爲都督揚·豫·徐州之琅邪諸軍事、<span class="jiazhu">永嘉之亂，琅邪國人隨元帝過江者千餘戶，太興三年立懷德縣。丹楊雖有琅邪相，而無其地。是年桓溫爲內史，鎭江乘之蒲洲金城上，求割丹楊之江乘縣境立郡，所謂<span class="yinhao">「徐州之琅邪」</span>，此也。</span>領揚州刺史，錄尙書事，輔政。以琅邪內史桓溫爲都督青·徐·兗三州諸軍事、徐州刺史，褚<span class="jiaozhusup">【章：十二行本「褚」上有「徵江州刺史」五字；乙十一行本同；孔本同；張校同；退齋校同。】</span>裒爲衞將軍，領中書令。</p>
<p class="em2 strong" id="online_toc_34"><span class="yinwen">9</span>冬，十一月，己巳，大赦。</p>
<div class="yeartoc" id="year_toc_344"><p class="strong" id="online_toc_35"><span class="section" id="title-6"><span data-head-description="康皇帝" data-head-level="h4" data-head-title="建元二年">二年</span></span><span class="biaozhusup" data-rel="">（甲辰、三四四年）</span></p></div>
<p class="em2 strong" id="online_toc_36"><span class="yinwen">1</span>春，正月，趙王虎享羣臣於太武殿，有白鴈百餘集馬道之南，<span class="jiazhu">馬道者，築道可以馳馬往來。</span>虎命射之，皆不獲。<span class="jiazhu">射，而亦翻。</span>時諸州兵集者百餘萬，太史令趙攬密言於虎曰：<span class="yinhao">「白鴈集庭，宮室將空之象，不宜南行。」</span>虎信之，乃臨宣武觀大閱而罷。<span class="jiazhu">石虎倣洛都之刺，築宣武觀於鄴。觀，古玩翻。</span></p>
<p class="em2 strong" id="online_toc_37"><span class="yinwen">2</span>漢主勢改元太和；尊母閻氏爲皇太后，立妻李氏爲皇后。</p>
<p class="em2 strong" id="online_toc_38"><span class="yinwen">3</span>燕王皝與左司馬高詡謀伐宇文逸豆歸，詡曰：<span class="yinhao">「宇文強盛，今不取，必爲國患，伐之必克；然不利於將。」</span><span class="jiazhu">將，卽亮翻。</span>出而告人曰：<span class="yinhao">「吾往必不返，然忠臣不避也。」</span>於是皝自將伐逸豆歸。<span class="jiazhu">將，卽亮翻；下同。</span>以慕容翰爲前鋒將軍，劉佩副之；分命慕容軍、慕容恪、慕容霸及折衝將軍慕輿根將兵，三道並進。高詡將發，不見其妻，使人語以家事而行。<span class="jiazhu">語，牛倨翻。</span></p>
<p class="em2 strong" id="online_toc_39">逸豆歸遣南羅大涉夜干將精兵逆戰，<span class="jiazhu">南羅，城名。大，城大也。慕容旣克宇文，改南羅城爲威德城。<span class="shu-ming">考異</span>曰：<span class="shu-ming">慕容皝載記</span>作<span class="yinhao">「涉弈干」</span>。今從<span class="shu-ming">燕</span>書。</span>皝遣人馳謂慕容翰曰：<span class="yinhao">「涉夜干勇冠三軍，<span class="jiazhu">冠，古玩翻。</span>宜小避之。」</span>翰曰：<span class="yinhao">「逸豆歸掃其國內精兵以屬涉夜干，<span class="jiazhu">屬，之欲翻。</span>涉夜干素有勇名，一國所賴也；今我克之，其國不攻自潰矣。且吾孰知涉夜干之爲人，<span class="jiazhu">孰，與熟同。</span>雖有虛名，實易與耳，不宜避之以挫吾兵氣。」</span>遂進戰。翰自出衝陳，<span class="jiazhu">易，以豉翻。陳，讀曰陣。</span>涉夜干出應之；慕容霸從傍邀擊，遂斬涉夜干。宇文士卒見涉夜干死，不戰而潰；燕軍乘勝逐之，遂克其都城。<span class="jiazhu">宇文國，都遼西紫蒙川。</span>逸豆歸走死漠北，宇文氏由是散亡。皝悉收其畜產、資貨，徙其部衆五千餘落於昌黎，闢地千餘里。更命涉夜干所居城曰威德城，使弟彪戍之而還。高詡、劉佩皆中流矢卒。<span class="jiazhu">還，音旋。中，竹仲翻。卒，子恤翻。</span></p>
<p class="em2 strong" id="online_toc_40">詡善天文，皝嘗謂曰：<span class="yinhao">「卿有佳書而不見與，何以爲忠盡！」</span>詡曰：<span class="yinhao">「臣聞人君執要，人臣執職。執要者逸，執職者勞。是以后稷播種，堯不預焉。占候、天文，晨夜甚苦，非至尊之所宜親，殿下將焉用之！」</span><span class="jiazhu">焉，於虔翻。</span>皝默然。</p>
<p class="em2 strong" id="online_toc_41">初，逸豆歸事趙甚謹，貢獻屬路。<span class="jiazhu">屬，之欲翻。</span>及燕人伐逸豆歸，趙王虎使右將軍白勝、幷州刺史王霸自甘松出救之，<span class="jiazhu">甘松在濡源之東，突門嶺之西。</span>比至，<span class="jiazhu">比，必寐翻。</span>宇文氏已亡，因攻威德城，不克而還；慕容彪追擊，破之。</p>
<p class="em2 strong" id="online_toc_42">慕容翰之與宇文氏戰也，爲流矢所中，臥病積時不出。後漸差，<span class="jiazhu">差，楚懈翻，疾瘳也。</span>於其家試騁馬。或告翰稱病而私習騎乘，疑欲爲變。燕王皝雖藉翰勇略，然中心終忌之，乃賜翰死。翰曰：<span class="yinhao">「吾負罪出奔，旣而復還，<span class="jiazhu">翰出奔見九十五卷成帝咸和八年；還見上卷咸康六年。復，扶又翻。</span>今日死已晚矣。然羯賊跨據中原，吾不自量，<span class="jiazhu">量，音良。</span>欲爲國家蕩壹區夏；<span class="jiazhu">爲，于僞翻。夏，戶雅翻。</span>此志不遂，沒有遺恨，命矣夫！」</span>飲藥而卒。<span class="jiazhu"><span class="shu-ming">考異</span>曰：<span class="shu-ming">三十國春秋</span>云：<span class="yinhao">「永和二年，九月，殺翰。」</span><span class="shu-ming">燕書·翰傳</span>：<span class="yinhao">「翰嘗臨陳，爲流矢所中，病臥，歲時不出入；後漸差，試馬。」</span>按自討宇文後，翰未嘗預攻戰。自建元二年正月至永和二年九月，已踰年矣，<span class="shu-ming">三十國春秋</span>恐誤。今從<span class="shu-ming">載記·翰傳</span>。</span></p>
<p class="em2 strong" id="online_toc_43"><span class="yinwen">4</span>代王什翼犍遣其大人長孫秩迎婦於燕。<span class="jiazhu">拓跋鄰之統國也，以次兄爲拔拔氏，厥後孝文帝用夏變夷，改爲長孫氏。史以華言書其後所改姓。</span></p>
<p class="em2 strong" id="online_toc_44"><span class="yinwen">5</span>夏，四月，涼州將張瓘敗趙將王擢于三交城。<span class="jiazhu">三交城在朔方之西。宋白曰：三交土堠在綏州東北七十五里。將，卽亮翻。敗，補邁翻。</span></p>
<p class="em2 strong" id="online_toc_45"><span class="yinwen">6</span>初，趙領軍王朗言於趙王虎曰：<span class="yinhao">「盛冬雪寒，而皇太子使人伐宮材，引於漳水，役者數萬，吁嗟滿道，陛下宜因出游罷之。」</span>虎從之。太子宣怒。會熒惑守房，<span class="jiazhu"><span class="shu-ming">天文志</span>：房四星爲明堂，天子布政之宮也，亦四輔也。下第一星，上將也；次，次將也；次，次相也；上星，上相也。熒惑守房、心，王者惡之。熒惑，天子理也；故曰：雖有明天子，必謹視熒惑所在。</span>宣使太史令趙攬言於虎曰：<span class="yinhao">「房爲天王，今熒惑守之，其殃不細。宜以貴臣王姓者當之。」</span>虎曰：<span class="yinhao">「誰可者？」</span>攬曰：<span class="yinhao">「無貴於王領軍。」</span>虎意惜朗，使攬更言其次。攬無以對，因曰：<span class="yinhao">「其次唯中書監王波耳。」</span>虎乃下詔，追罪波前議楛矢事，<span class="jiazhu">見上卷成帝咸康六年。</span>腰斬之，及其四子，投尸漳水；旣而愍其無罪，追贈司空，封其孫爲侯。</p>
<p class="em2 strong" id="online_toc_46"><span class="yinwen">7</span>趙平北將軍尹農攻燕凡城，不克而還。</p>
<p class="em2 strong" id="online_toc_47"><span class="yinwen">8</span>漢太史令韓皓上言：<span class="yinhao">「熒惑守心，乃宗廟不脩之譴。」</span><span class="jiazhu">以七曜所經周天三百六十五度四分度之一考之，房六度太，心三度太。五星入之，久而不去，謂之守。時趙太史以爲熒惑守房，漢太史以爲熒惑守心，是則躔度之難知也。</span>漢主勢命羣臣議之。相國董皎、侍中王嘏以爲：<span class="yinhao">「景、武創業，獻、文承基，至親不遠，無宜疏絕。」</span>乃更命祀成始祖、太宗，皆謂之漢。<span class="jiazhu">李特諡景武皇帝，廟號始祖；雄諡武皇帝，廟號太宗；驤諡獻皇帝；壽諡文皇帝。特、驤，兄弟也；雄、壽，從兄弟也，故曰至親不遠。李壽改立宗廟，見上卷成帝咸康四年。</span></p>
<p class="em2 strong" id="online_toc_48"><span class="yinwen">9</span>征西將軍庾翼使梁州刺史桓宣擊趙將李羆於丹水，爲羆所敗，<span class="jiazhu">敗，補邁翻。</span>翼貶宣爲建威將軍。宣慚憤成疾，秋，八月，庚辰，卒。翼以長子方之爲義城太守，<span class="jiazhu">沈約曰：義成郡，晉孝武立，治襄陽。<span class="shu-ming">五代志</span>曰：襄陽郡穀城縣，舊曰義城，置義城郡。又按<span class="shu-ming">晉書·桓宣傳</span>，陶侃使宣鎭襄陽，以其淮南部曲立義成郡；則此郡立於咸和中明矣。<span class="yinhao">「城」</span>，當作<span class="yinhao">「成」</span>。</span>代領宣衆；又以司馬應誕爲襄陽太守，參軍司馬勳爲梁州刺史，戍西城。<span class="jiazhu">西城縣，時屬魏興郡。</span></p>
<p class="em2 strong" id="online_toc_49"><span class="yinwen">10</span>中書令褚裒固辭樞要；閏月，丁巳，以裒爲左將軍、都督兗州·徐州之琅邪諸軍事、兗州刺史，鎭金城。<span class="jiazhu">金城在江乘之蒲洲，琅邪僑郡亦以爲治所。</span></p>
<p class="em2 strong" id="online_toc_50"><span class="yinwen">11</span>帝疾篤，庾冰、庾翼欲立會稽王昱爲嗣；<span class="jiazhu">會，工外翻。</span>中書監何充建議立皇子耼，<span class="jiazhu">耼，他含翻。</span>帝從之。九月，丙申，立耼爲皇太子。戊戌，帝崩于式乾殿。<span class="jiazhu">年二十三。建康宮殿皆用洛都舊名。</span>己亥，何充以遺旨奉太子卽位，大赦。由是冰、翼深恨充。尊皇后褚氏爲皇太后。時穆帝方二歲，太后臨朝稱制。<span class="jiazhu">朝，直遙翻；下同。</span>何充加中書監，錄尙書事。充自陳旣錄尙書，不宜復監中書；<span class="jiazhu">中書監之<span class="yinhao">「監」</span>，古陷翻；監中書之<span class="yinhao">「監」</span>，古銜翻。復，扶又翻；下同。</span>許之，復加侍中。</p>
<p class="em2 strong" id="online_toc_51">充以左將軍褚裒，太后之父，宜綜朝政，上疏薦裒參錄尙書；乃以裒爲侍中、衞將軍、錄尙書事，持節、督、刺史如故。<span class="jiazhu">裒，蒲侯翻。</span>裒以近戚，懼獲譏嫌，上疏固請居藩；改授都督徐·兗·青三州·揚州之二郡諸軍事、衞將軍、徐·兗二州刺史，鎭京口。<span class="jiazhu">揚州之二郡，晉陵、義興也。</span>尙書奏：<span class="yinhao">「裒見太后，在公庭則如臣禮，私覿則嚴父；」</span><span class="jiazhu">朱熹曰：私覿，以私禮見也；嚴，尊也。</span>從之。</p>
<p class="em2 strong" id="online_toc_52"><span class="yinwen">12</span>冬，十月，乙丑，葬康帝于崇平陵。</p>
<p class="em2 strong" id="online_toc_53"><span class="yinwen">13</span>江州刺史庾冰有疾；太后徵冰輔政，冰辭，十一月，庚辰，卒。庾翼以家國情事，<span class="jiazhu">言以兄弟之情，則當赴冰之喪；以國事，則當治兵以圖收復。</span>留子方之爲建武將軍，戍襄陽；方之年少，<span class="jiazhu">少，詩照翻。</span>以參軍毛穆之爲建武司馬以輔之。穆之，寶之子也。<span class="jiazhu">毛寶豫有平薊峻之功，邾城之陷，寶死焉。</span>翼還鎭夏口。<span class="jiazhu">夏，戶雅翻。</span>詔翼復督江州，又領豫州刺史。翼辭豫州，復欲移鎭樂鄕，詔不許。翼仍繕脩軍器，大佃積穀，以圖後舉。<span class="jiazhu">佃，亭年翻。</span></p>
<p class="em2 strong" id="online_toc_54"><span class="yinwen">14</span>趙王虎作河橋於靈昌津，采石爲中濟，<span class="jiazhu">滑臺故鄭之廩延也，城下有延津；又西爲靈昌津；石勒攻劉曜，途出於此，以河冰冸爲神靈之助，號是處爲靈昌津。大河深廣，必下石爲中濟，兩岸繫巨絚以維船，然後可以立橋，如河陽橋、蒲津橋之中潬是也。采石，採取石也。濟，如字。</span>石下，輒隨流，<span class="jiazhu">河流漂急，故石下輒隨流而去。</span>用功五百餘萬而橋不成，虎怒，斬匠而罷。</p>
<h5><span class="section" id="title-7"><span data-head-description="" data-head-level="h3" data-head-title="孝宗穆皇帝上之上">孝宗穆皇帝上之上</span></span></h5>
<p class="" id="online_toc_55"><span class="jiazhu">諱耼，字彭子，康帝子也。<span class="shu-ming">諡法</span>：中情見貌曰穆。</span></p>
<div class="yeartoc" id="year_toc_345"><p class="strong" id="online_toc_56"><span class="section" id="title-8"><span data-head-description="孝宗穆皇帝上之上" data-head-level="h4" data-head-title="永和元年">永和元年</span></span><span class="biaozhusup" data-rel="">（乙巳、三四五年）</span></p></div>
<p class="em2 strong" id="online_toc_57"><span class="yinwen">1</span>春，正月，甲戌朔，皇太后設白紗帷於太極殿，抱帝臨軒。</p>
<p class="em2 strong" id="online_toc_58"><span class="yinwen">2</span>趙義陽公鑒鎭關中，役煩賦重；文武有長髮者，輒拔爲冠纓，<span class="jiazhu">纓，冠系也。</span>餘以給宮人。長史取髮白趙王虎，虎徵鑒還鄴，以樂平公苞代鎭長安。發雍、洛、秦、幷州十六萬人<span class="jiazhu">石虎分司州之河南、弘農、滎陽，兗州之陳留、東燕置洛州。雍，於用翻。</span>治長安未央宮。<span class="jiazhu">治，直之翻。</span></p>
<p class="em2 strong" id="online_toc_59">虎好獵，晚歲，體重不能跨馬，乃造獵車千乘，<span class="jiazhu">好，呼到翻。乘，繩證翻。</span>刻期校獵。自靈昌津南至滎陽東極陽都爲獵場，<span class="jiazhu">陽都縣，前漢屬城陽國，後漢、晉屬琅邪國。賢曰：陽都故城在今沂州沂水縣南；又曰，在承縣南。</span>使御史監察<span class="jiazhu">監，工銜翻。</span>其中禽獸，有犯者罪至大辟。<span class="jiazhu">辟，毗亦翻。</span>民有美女、佳牛馬，御史求之不得，皆誣以犯獸，論死者百餘人。發諸州二十六萬人脩洛陽宮。發百姓牛二萬頭配朔州牧官。<span class="jiazhu">趙置牧官於朔方。</span>增置女官二十四等，東宮十二等，公侯七十餘國皆九等，大發民女三萬餘人，料爲三等以配之；太子、諸公私令采發者又將萬人。郡縣務求美色，多強奪人妻，殺其夫及夫自殺者三千餘人。至鄴，虎臨軒簡第，以使者爲能，封侯者十二人。荊楚、揚、徐之民流叛略盡；<span class="jiazhu">荊楚，以國言，揚、徐，以州言。趙之壤地，南陽、汝南則故荊楚之地也，壽陽則揚州之地也，彭城、下邳、東海、琅邪、東莞則徐州之地也。一曰：荊楚、揚、徐之民先被掠及流入北界者，今流叛略盡。</span>守令坐不能綏懷，下獄誅者五十餘人。<span class="jiazhu">下，遐稼翻。</span>金紫光祿大夫逯明<span class="jiazhu">金紫光祿大夫，卽光祿大夫之加金章紫綬者，自此遂以爲官稱。逯，盧谷翻。</span>因侍切諫，<span class="jiazhu">因侍見而切諫也。</span>虎大怒，使龍騰拉殺之。<span class="jiazhu">虎募驍勇，拜爲龍騰中郎。拉，落合翻。</span></p>
<p class="em2 strong" id="online_toc_60"><span class="yinwen">3</span>燕王皝以牛假貧民，使佃苑中，<span class="jiazhu">佃，亭年翻。</span>稅其什之八，自有牛者稅其七。記室參軍封裕上書諫，以爲<span class="yinhao">「古者什一而稅，天下之中正也。降及魏、晉，仁政衰薄，假官田官牛者不過稅其什六，自有牛者中分之，猶不取其七八也。自永嘉以來，海內蕩析，武宣王綏之以德，<span class="jiazhu">慕容廆諡武宣王。</span>華夷之民，萬里輻湊，襁負而歸之者，若赤子之歸父母，是以戶口十倍於舊，無田者什有三四。及殿下繼統，南摧強趙，東兼高句麗，北取宇文，<span class="jiazhu">民歸慕容廆事見八十八卷愍帝建興元年；皝破趙事見上卷成帝咸康四年；破高麗見上卷咸康八年；取宇文見上康帝建元二年。</span>拓地三千里，增民十萬戶；是宜悉罷苑囿以賦新民，無牛者官賜之牛，不當更收重稅也。且以殿下之民用殿下之牛，牛非殿下之有，將何在哉！如此，則戎旗南指之日，民誰不簞食壺漿以迎王師，<span class="jiazhu">用<span class="shu-ming">孟子</span>語。食，祥吏翻。</span>石虎誰與處矣！<span class="jiazhu">處，昌呂翻；下同。</span>川瀆溝渠有廢塞者，<span class="jiazhu">塞，悉則翻；下同。</span>皆應通利，旱則灌溉，潦則疏泄。一夫不耕，或受之飢，況游食數萬，何以得家給人足乎！今官司猥多，虛費廩祿，苟才不周用，皆宜澄汰。<span class="jiazhu">以用水爲諭，澄之使清而汰去其沙泥也。</span>工商末利，宜立常員。學生三年無成，徒塞英儁之路，皆當歸之於農。<span class="jiazhu">塞，悉則翻。</span>殿下聖德寬明，博察芻蕘，<span class="jiazhu">文王詢于芻蕘。刈草曰芻，采薪曰蕘。蕘，如招翻。</span>參軍王憲、大夫劉明並以言事忤旨，主者處以大辟，<span class="jiazhu">主者，謂其時主斷憲、明之獄者。忤，五故翻。處，昌呂翻。辟，毗亦翻。</span>殿下雖恕其死，猶免官禁錮。夫求諫諍而罪直言，是猶適越而北行，必不獲其所志矣。右長史宋該等阿媚苟容，輕劾諫士，<span class="jiazhu">劾，戶槪翻，又戶得翻。</span>己無骨鯁，<span class="jiazhu">骨鯁，以喻剛強正直者。毛晃曰：鯁，魚骨；又骨不下咽爲鯁。以其謇諤難受，如魚骨之咈咽也。</span>嫉人有之，掩蔽耳目，不忠之甚者也。」</span>皝乃下令，稱：<span class="yinhao">「覽封記室之諫，孤實懼焉。國以民爲本，民以穀爲命，可悉罷苑囿以給民之無田者。實貧者，官與之牛；力有餘願得官牛者，並依魏、晉舊法。溝瀆各<span class="jiaozhusup">【章：十二行本「各」作「果」；乙十一行本同；孔本同。】</span>有益者，令以時修治。<span class="jiazhu">治，直之翻。</span>今戎事方興，勳伐旣多，<span class="jiazhu">王功曰勳；積功曰伐。</span>官未可減，俟中原平壹，徐更議之。工商、學生皆當裁擇。夫人臣關言於人主，至難也，<span class="jiazhu">關，白也。王褒<span class="shu-ming">聖主得賢臣頌</span>曰：進退得關其忠。</span>雖有狂妄，當擇其善者而從之。王憲、劉明，雖罪應廢黜，亦由孤之無大量也，可悉復本官，仍居諫司。封生蹇蹇，深得王臣之體，<span class="jiazhu"><span class="shu-ming">易</span>曰：王臣蹇蹇，匪躬之故。</span>其賜錢五萬。宣示內外，有欲陳孤過者，不拘貴賤，勿有所諱！」</span>皝雅好文學，<span class="jiazhu">好，呼到翻。</span>常親臨庠序講授，考校學徒至千餘人，頗有妄濫者，故封裕及之。</p>
<p class="em2 strong" id="online_toc_61"><span class="yinwen">4</span>詔徵衞將軍褚裒，欲以爲揚州刺史、錄尙書事。吏部尙書劉遐、長史王胡之說裒曰：<span class="jiazhu">說，輸芮翻。</span><span class="yinhao">「會稽王令德雅望，國之周公也，足下宜以大政授之。」</span>裒乃固辭，歸藩。壬戌，以會稽王昱爲撫軍大將軍，錄尙書六條事。<span class="jiazhu">劉聰以其子粲爲丞相，領大將軍，錄尙書事；劉延年錄尙書六條事。錄六條事，在錄尙書事之下，是必魏、晉之間先有是官，聰承而置之也。註又見前。會，工外翻。</span></p>
<p class="em2 strong" id="online_toc_62">昱清虛寡欲，尤善玄言，常以劉惔、王濛及潁川韓伯爲談客，<span class="jiazhu">惔，徒甘翻。</span>又辟郗超爲撫軍掾，謝萬爲從事中郎。超，鑒之孫也，<span class="jiazhu">郗鑒，南渡初名臣。掾，以絹翻。</span>少卓犖不羈。<span class="jiazhu">少，詩照翻。犖，呂角翻。卓犖不羈，卓，高也，犖，有力也；言其氣韻甚高，且有才力，譬之馬駒逸羣，不可得而羈縶也。</span>父愔，簡默沖退而嗇於財，積錢至數千萬，<span class="jiazhu">愔，於今翻。</span>嘗開庫任超所取；超散施親故，一日都盡。<span class="jiazhu">史言郗超才具足以用世，晉朝不能用，惜其爲桓溫用也。施，式豉翻。</span>萬，安之弟也，清曠秀邁，亦有時名。</p>
<p class="em2 strong" id="online_toc_63"><span class="yinwen">5</span>燕有黑龍、白龍見于龍山，<span class="jiazhu">龍山在龍城之東。見，賢遍翻。</span>交首遊戲，解角而去。燕王皝親祀以太牢，赦其境內，命所居新宮曰和龍。</p>
<p class="em2 strong" id="online_toc_64"><span class="yinwen">6</span>都亭肅侯庾翼疽發于背，<span class="jiazhu"><span class="shu-ming">諡法</span>：剛克爲伐曰肅；執心決斷曰肅。疽，千余翻。</span>表子爰之行輔國將軍、荊州刺史，委以後任；司馬義陽朱燾爲南蠻校尉，以千人守巴陵。秋，七月，庚午，卒。</p>
<p class="em2 strong" id="online_toc_65">翼部將干瓚等作亂，<span class="jiazhu">干，姓也。<span class="shu-ming">左傳</span>，宋有干犨。瓚，藏旱翻。</span>殺冠軍將軍曹據。<span class="jiazhu">冠，古玩翻。</span>朱燾與安西長史江虨、<span class="jiazhu">虨，逋閑翻。</span>建武司馬毛穆之、<span class="jiazhu">庾翼以子方之爲建武將軍，守襄陽，以穆之爲司馬。穆之卽虎生也。穆之，字憲祖，小字虎生，名犯王靖后諱，故改行字；後又以桓溫母諱憲，乃更稱小字。按<span class="shu-ming">晉書·后妃傳</span>，哀靖王皇后，諱穆之。</span>將軍袁眞共誅之。虨，統之子也。</p>
<p class="em2 strong" id="online_toc_66"><span class="yinwen">7</span>八月，豫州刺史路永叛奔趙，趙王虎使永屯壽春。<span class="jiazhu">路永，蘇峻降將也。</span></p>
<p class="em2 strong" id="online_toc_67"><span class="yinwen">8</span>庾翼旣卒，朝議皆以諸庾世在西藩，人情所安，宜依翼所請，以庾爰之代其任。何充曰：<span class="yinhao">「荊楚，國之西門，戶口百萬，北帶強胡，西鄰勁蜀，地勢險阻，周旋萬里；得人則中原可定，失人則社稷可憂，陸抗所謂『存則吳存，亡則吳亡』者也，<span class="jiazhu">陸抗垂沒之疏，見八十卷武帝泰始十年。</span>豈可以白面少年當之哉！<span class="jiazhu">少，詩照翻。</span>桓溫英略過人，有文武器幹，西夏之任，無出溫者。」</span><span class="jiazhu">夏，戶雅翻。</span>議者又曰：<span class="yinhao">「庾爰之肯避溫乎？如令阻兵，恥懼不淺。」</span><span class="jiazhu">言不能制爰之，將爲國恥，又有可懼者。蓋以王敦、蘇峻待爰之也。</span>充曰：<span class="yinhao">「溫足以制之，諸君勿憂。」</span></p>
<p class="em2 strong" id="online_toc_68">丹楊尹劉惔每奇溫才，然知其有不臣之志，謂會稽王昱曰：<span class="yinhao">「溫不可使居形勝之地，其位號常宜抑之。」</span>勸昱自鎭上流，以己爲軍司，昱不聽；又請自行，亦不聽。<span class="jiazhu">劉惔，談客耳；其言桓溫無不中，蓋深知溫之才者。設使昱鎭上流，惔爲司馬，未足以敵燕、秦。<span class="shu-ming">揚子</span>曰：非苟知之，亦允蹈之；非知之難，行之爲難也。惔，徒甘翻。</span></p>
<p class="em2 strong" id="online_toc_69">庚辰，以徐州刺史桓溫爲安西將軍、持節、都督荊·司·雍·益·梁·寧六州諸軍事、領護南蠻校尉、荊州刺史，<span class="jiazhu">爲桓溫專制晉朝張本。雍，於用翻。</span>爰之果不敢爭。又以劉惔監沔中諸軍事，領義成太守，<span class="jiazhu">監，工銜翻。</span>代庾方之。徙方之、爰之于豫章。</p>
<p class="em2 strong" id="online_toc_70">桓溫嘗乘雪欲獵，先過劉惔，惔見其裝束甚嚴，謂之曰：<span class="yinhao">「老賊欲持此何爲？」</span>溫笑曰：<span class="yinhao">「我不爲此，卿安得坐談乎！」</span><span class="jiazhu">溫以此語答惔，盡之矣；溫亦知惔之悉其才，故發是言。</span></p>
<p class="em2 strong" id="online_toc_71"><span class="yinwen">9</span>漢主勢之弟大將軍廣，以勢無子，求爲太弟；勢不許。馬當、解思明諫曰：<span class="yinhao">「陛下兄弟不多，若復有所廢，<span class="jiazhu">復，扶又翻。</span>將益孤危。」</span>固請許之。勢疑其與廣有謀，收當、思明斬之，夷其三族。<span class="jiazhu">儲君不可求，使馬當、解思明爲國計，固當從容言之，使其主自悟，安可固以爲請也！相從而就死，宜矣。解，戶買翻。</span>遣太保李奕襲廣於涪城，貶廣爲臨邛侯，廣自殺。思明被收，歎曰：<span class="yinhao">「國之不亡，以我數人在也，<span class="jiazhu">涪，音浮。邛，渠容翻。被，皮義翻。</span>今其殆矣！」</span>言笑自若而死。思明有智略，敢諫諍；馬當素得人心；及其死，士民無不哀之。</p>
<p class="em2 strong" id="online_toc_72"><span class="yinwen">10</span>冬，十月，燕王皝使慕容恪攻高句麗，拔南蘇，<span class="jiazhu">南蘇城在南陝之東，唐平高麗，置南蘇州。</span>置戍而還。<span class="jiazhu">還，從宣翻，又如字。</span></p>
<p class="em2 strong" id="online_toc_73"><span class="yinwen">11</span>十二月，張駿伐焉耆，降之。<span class="jiazhu">降，戶江翻。</span>是歲，駿分武威等十一郡爲涼州，<span class="jiazhu">駿分武威、武興、西平、張掖、酒泉、建康、西郡、湟河、晉興、須武、安故合十一郡爲涼州。</span>以世子重華爲刺史；分興晉等八郡爲河州，<span class="jiazhu">駿分興晉、金城、武始、南安、永晉、大夏、武成、漢中八郡爲河州。</span>以寧戎校尉張瓘爲刺史；分敦煌等三郡及西域都護三營爲沙州，<span class="jiazhu"><span class="shu-ming">晉志</span>惟載敦煌、晉昌二郡，西域都護；張茂以校尉、玉門大護軍三郡、三營爲沙州，而一郡不見于史，蓋缺文也。敦，徒門翻。</span>以西胡校尉楊宣爲刺史。駿自稱大都督、大將軍、假涼王，督攝三州；始置祭酒、郎中、大夫、舍人、謁者等官，官號皆倣天朝<span class="jiazhu">朝，直遙翻；下同。</span>而微變其名；車服旌旗擬於王者。</p>
<p class="em2 strong" id="online_toc_74"><span class="yinwen">12</span>趙王虎以冠軍將軍姚弋仲爲持節、十郡六夷大都督、冠軍大將軍。<span class="jiazhu">冠，古玩翻。</span>弋仲清儉鯁直，不治威儀，言無畏避，<span class="jiazhu">虎之篡，弋仲正色責之，可以見其言無畏避矣。治，直之翻；下同。</span>虎甚重之；朝之大議，每與參決，公卿皆憚而下之。<span class="jiazhu">朝，直遙翻。下，遐稼翻。</span>武城左尉，虎寵姬之弟也，<span class="jiazhu">東武城縣屬清河郡，唐屬貝州。弋仲營於廣川清河之灄頭。</span>嘗入弋仲營，侵擾其部衆。弋仲執而數之曰：<span class="yinhao">「爾爲禁尉，<span class="jiazhu">禁尉者，言尉職所以禁止姦非也。數，所具翻。</span>迫脅小民；我爲大臣，目所親見，不可縱也。」</span>命左右斬之；尉叩頭流血，左右固諫，乃止。</p>
<p class="em2 strong" id="online_toc_75"><span class="yinwen">13</span>燕王皝以爲古者諸侯卽位，各稱元年，於是始不用晉年號，自稱十二年。<span class="jiazhu">燕自是不復稟命於晉矣。</span></p>
<p class="em2 strong" id="online_toc_76"><span class="yinwen">14</span>趙王虎使征東將軍鄧恆將兵數萬屯樂安，治攻具，爲取燕之計。<span class="jiazhu">恆，戶登翻。</span>燕王皝以慕容霸爲平狄將軍，<span class="jiazhu">平狄將軍，始於漢光武以命龐萌。</span>戍徒河；恆畏之，不敢犯。</p>
<div class="yeartoc" id="year_toc_346"><p class="strong" id="online_toc_77"><span class="section" id="title-9"><span data-head-description="孝宗穆皇帝上之上" data-head-level="h4" data-head-title="永和二年">二年</span></span><span class="biaozhusup" data-rel="">（丙午、三四六年）</span></p></div>
<p class="em2 strong" id="online_toc_78"><span class="yinwen">1</span>春，正月，丙寅，大赦。</p>
<p class="em2 strong" id="online_toc_79"><span class="yinwen">2</span>己卯，都鄕文穆公<span class="jiaozhusup">【章：十二行本「公」作「侯」；十一行本同；孔本同。】</span>何充卒。充有器局，臨朝正色，以社稷爲己任，所選用皆以功效，不私親舊。</p>
<p class="em2 strong" id="online_toc_80"><span class="yinwen">3</span>初，夫餘居于鹿山，<span class="jiazhu">夫餘在玄菟北千餘里，鹿山蓋直其地。杜佑曰：夫餘國有印，文曰<span class="yinhao">「濊王之印」</span>，國有故城，名濊城，蓋本濊貊之地。其國在長城之北，去玄菟千里，南與高麗、東與挹婁、西與鮮卑接。</span>爲百濟所侵，<span class="jiazhu">東夷有三韓國：一曰馬韓，二曰辰韓，三曰弁韓。馬韓有五十四國，百濟其一也，後漸強大，兼諸小國；其國本與句麗俱在遼東之東千餘里。<span class="shu-ming">隋書</span>曰：百濟出自東明，其後有仇台者，始立其國，漸以強盛，初以百家濟海，因號百濟。杜佑曰：百濟南接新羅，北拒高麗千餘里，西限大海，處小海之南。</span>部落衰散，西徙近燕，而不設備。<span class="jiazhu">近，其靳翻。</span>燕王皝遣世子儁帥慕容軍、慕容恪、慕輿根三將軍、萬七千騎襲夫餘。<span class="jiazhu">帥，讀曰率。</span>儁居中指授，軍事皆以任恪，遂拔夫餘，虜其王玄及部落五萬餘口而還。皝以玄爲鎭軍將軍，妻以女。<span class="jiazhu">妻，千細翻。</span></p>
<p class="em2 strong" id="online_toc_81"><span class="yinwen">4</span>二月，癸丑，以左光祿大夫蔡謨領司徒，與會稽王昱同輔政。</p>
<p class="em2 strong" id="online_toc_82"><span class="yinwen">5</span>褚裒薦前光祿大夫顧和、前司徒左長史殷浩；三月，丙子，以和爲尙書令，浩爲建武將軍、揚州刺史。和有母喪，固辭不起，謂所親曰：<span class="yinhao">「古人有釋衰絰從王事者，<span class="jiazhu">衰，倉回翻。</span>以其才足幹時故也；如和者，正足以虧孝道，傷風俗耳。」</span>識者美之。浩亦固辭。會稽王昱與浩書曰：<span class="yinhao">「屬當厄運，<span class="jiazhu">屬，之欲翻。</span>危弊理極，足下沈識淹長，<span class="jiazhu">沈，持林翻。</span>足以經濟。若復深存挹退，<span class="jiazhu">復，扶又翻。</span>苟遂本懷，吾恐天下之事於此去矣。足下去就，卽時之廢興，則家國不異，<span class="jiazhu">言國興則家亦與之俱興，國廢則家亦與之俱廢也。</span>足下宜深思之！」</span>浩乃就職。</p>
<p class="em2 strong" id="online_toc_83"><span class="yinwen">6</span>夏，四月，己酉朔，日有食之。</p>
<p class="em2 strong" id="online_toc_84"><span class="yinwen">7</span>五月，丙戌，西平忠成公張駿薨。官屬上世子重華爲使持節、大都督、太尉、護羌校尉、涼州牧、西平公、假涼王；<span class="jiazhu">上，時掌翻。</span>赦其境內；尊嫡母嚴氏爲太王太后，母馬氏爲王太后。</p>
<p class="em2 strong" id="online_toc_85"><span class="yinwen">8</span>趙中黃門嚴生惡尙書朱軌，<span class="jiazhu">惡，烏路翻。</span>會久雨，生譖軌不脩道路，又謗訕朝政，<span class="jiazhu">朝，直遙翻；下同。</span>趙王虎囚之。蒲洪諫曰：<span class="yinhao">「陛下旣有襄國、鄴宮，又脩長安、洛陽宮殿，將以何用！作獵車千乘，環數千里養禽獸，<span class="jiazhu">環，音宦。</span>奪人妻女十餘萬口以實後宮，<span class="jiazhu">事並見上年。</span>聖帝明王之所爲，固若是乎！今又以道路不脩，欲殺尙書。陛下德政不脩，天降淫雨，七旬乃霽。霽方二日，雖有鬼兵百萬，亦未能去道路之塗潦，<span class="jiazhu">去，羌呂翻。</span>而況人乎！政刑如此，其如四海何，其如後代何！<span class="jiazhu">言天下後世，世將貶議其失也。</span>願止作徒，罷苑囿，出宮女，赦朱軌，以副衆望。」</span>虎雖不悅，亦不之罪，爲之罷長安、洛陽作役，<span class="jiazhu">爲，于僞翻。</span>而竟誅朱軌。又立私論朝政之法，聽吏告其君，奴告其主。公卿以下，朝覲以目相顧，不敢復相過從談語。<span class="jiazhu">復，扶又翻。過，古禾翻，經過也。石虎之法，雖周厲王之監謗，秦始皇之禁耦語，不如是之甚也。</span></p>
<p class="em2 strong" id="online_toc_86"><span class="yinwen">9</span>趙將軍王擢擊張重華，襲武街，執護軍曹權、胡宣，<span class="jiazhu">張駿置五屯護軍，武街其一也，在隴西。<span class="shu-ming">水經註</span>曰：狄道縣西南有武街城。<span class="shu-ming">晉志</span>，惠帝分隴西立狄道郡，又立武街縣屬焉。</span>徙七千餘戶于雍州。<span class="jiazhu">雍，於用翻。</span>涼州刺史麻秋、<span class="jiazhu">趙使麻秋攻涼州，故授以刺史。</span>將軍孫伏都攻金城，太守張沖請降，涼州震恐。</p>
<p class="em2 strong" id="online_toc_87">重華悉發境內兵，使征南將軍裴恆將之以禦趙；恆壁於廣武，<span class="jiazhu">張寔分金城之令居、枝陽二縣，又立永登縣，合三縣立廣武郡。<span class="shu-ming">水經註</span>，廣武城在枝陽縣西。<span class="shu-ming">五代志</span>，武威郡允吾縣，後魏置，曰廣武。劉昫曰：唐蘭州廣武縣，漢枝陽縣地。恆，戶登翻。</span>久而不戰。涼州司馬張耽言於垂華曰：<span class="yinhao">「國之存亡在兵，兵之勝敗在將。今議者舉將，多推宿舊。<span class="jiazhu">將，息亮翻。</span>夫韓信之舉，非舊德也。<span class="jiazhu">舉韓信事見九卷漢高帝元年。</span>蓋明主之舉，舉無常人，才之所堪，則授以大事。今強寇在境，諸將不進，人情危懼。主簿謝艾，兼資文武，可用以禦趙。」</span>重華召艾，問以方略；艾願請兵七千人，必破趙以報。重華拜艾中堅將軍，給步騎五千，使擊秋。艾引兵出振武，夜有二梟鳴于牙中，艾曰：<span class="yinhao">「六博得梟者勝；<span class="jiazhu"><span class="shu-ming">爾雅翼</span>：博之采有梟。博兼行惡道，故以梟爲采。</span>今梟鳴牙中，克敵之兆也。」</span>進與趙戰，大破之，斬首五千級。重華封艾爲福祿伯。<span class="jiazhu">福祿縣，自漢以來屬酒泉郡。宋白曰：肅州福祿縣，周、隋爲樂涫縣；武德改爲福祿，取漢舊名也。</span></p>
<p class="em2 strong" id="online_toc_88">麻秋之克金城也，縣令敦煌車濟不降，伏劍而死。<span class="jiazhu">縣令，謂金城縣令也。敦，徒門翻。</span>秋又攻大夏，<span class="jiazhu">大夏縣，漢屬隴西郡；張軌分屬晉興郡，後又分置大夏郡。<span class="shu-ming">水經註</span>，大夏縣故城，在枹罕縣西南，北臨洮水。劉昫曰：河州大夏縣，漢古縣也，取縣西大夏水以名之。</span>護軍梁式執太守宋晏，以城應秋，秋遣晏以書誘致宛戍都尉敦煌宋矩，<span class="jiazhu">誘，音酉。敦，徒門翻。</span>矩曰：<span class="yinhao">「爲人臣，功旣不成，唯有死節耳。」</span>先殺妻子而後自刎。<span class="jiazhu">刎，扶粉翻。</span>秋曰：<span class="yinhao">「皆義士也。」</span>收而葬之。</p>
<p class="em2 strong" id="online_toc_89"><span class="yinwen">10</span>冬，漢太保李奕自晉壽舉兵反，蜀人多從之，衆至數萬。漢主勢登城拒戰，<span class="jiazhu">時奕兵進逼成都。</span>奕單騎突門，門者射而殺之，<span class="jiazhu">騎，奇寄翻。射，而亦翻。</span>其衆皆潰。勢大赦境內，改元嘉寧。</p>
<p class="em2 strong" id="online_toc_90">勢驕淫，不恤國事，多居禁中，罕接公卿，疏忌舊臣，信任左右，讒諂並進，刑罰苛濫，由是中外離心。蜀土先無獠，<span class="jiazhu">獠，魯皓翻，西南夷名。<span class="shu-ming">北史</span>曰：獠蓋南蠻之別種，邛、笮川洞之間，散居山谷，種類甚多。略無氏族之別，又無名字，所生男女，唯以長幼次第呼之，其丈夫稱<span class="yinhao">「阿暮」</span><span class="yinhao">「阿段」</span>，婦人<span class="yinhao">「阿夷」</span><span class="yinhao">「阿等」</span>之類，皆語之次第稱謂也。</span>至是始從山出，自巴西至犍爲、梓潼，<span class="jiazhu">犍，居言翻。</span>布滿山谷十餘萬落，不可禁制，大爲民患；加以饑饉，四境之內，遂至蕭條。</p>
<p class="em2 strong" id="online_toc_91"><span class="yinwen">11</span>安西將軍桓溫將伐漢，將佐皆以爲不可。江夏相袁喬勸之曰：<span class="yinhao">「夫經略大事，固非常情所及，智者了於胸中，不必待衆言皆合也。今爲天下之患者，胡、蜀二寇而已，蜀雖險固，比胡爲弱，將欲除之，宜先其易者。<span class="jiazhu">易，以豉翻。</span>李勢無道，臣民不附，且恃其險遠，不脩戰備。宜以精卒萬人輕齎疾趨，比其覺之，<span class="jiazhu">比，必寐翻。</span>我已出其險要，<span class="jiazhu">已出其險要，謂已踰險而出平地也。</span>可一戰擒也。蜀地富饒，戶口繁庶，諸葛武侯用之抗衡中夏，<span class="jiazhu">諸葛亮諡忠武侯。夏，戶雅翻。</span>若得而有之，國家之大利也。論者恐大軍旣西，胡必闚覦，此似是而非。胡聞我萬里遠征，以爲內有重備，必不敢動；縱有侵軼，<span class="jiazhu">軼，直結翻，又音逸。杜預曰：軼，突也。</span>緣江諸軍足以拒守，必無憂也。」</span>溫從之。喬，瓌之子也。<span class="jiazhu">袁瓌見九十五卷成帝咸康三年。瓌，工回翻。</span></p>
<p class="em2 strong" id="online_toc_92">十一月，辛未，溫帥益州刺史周撫、南郡太守譙王無忌伐漢，<span class="jiazhu">帥，讀曰率；下同。</span>拜表卽行；委安西長史范汪以留事，加撫都督梁州之四郡諸軍事；<span class="jiazhu">梁州四郡，涪陵、巴東、巴西、巴郡也。</span>使袁喬帥二千人爲前鋒。</p>
<p class="em2 strong" id="online_toc_93">朝廷以蜀道險遠，溫衆少而深入，<span class="jiazhu">少，詩沼翻。</span>皆以爲憂，惟劉惔以爲必克。或問其故，惔曰：<span class="yinhao">「以博知之。溫，善博者也，不必得則不爲。但恐克蜀之後，溫終專制朝廷耳。」</span></p>
<div class="yeartoc" id="year_toc_347"><p class="strong" id="online_toc_94"><span class="section" id="title-10"><span data-head-description="孝宗穆皇帝上之上" data-head-level="h4" data-head-title="永和三年">三年</span></span><span class="biaozhusup" data-rel="">（丁未、三四七年）</span></p></div>
<p class="em2 strong" id="online_toc_95"><span class="yinwen">1</span>春，二月，桓溫軍至青衣。<span class="jiazhu">青衣縣，漢屬蜀郡；後漢順帝陽嘉二年，更名漢嘉；蜀立爲漢嘉郡。劉昫曰：眉州青神縣臨青衣江，西魏置青衣縣。青衣水出盧山徼外，東北流至武陽而合于江。杜佑曰：嘉州故夜郎國，漢武開置犍爲郡，治龍游縣，漢之青衣道也，在大江、青衣二水之會。</span>漢主勢大發兵，遣叔父右衞將軍福、從兄鎭南將軍權、前將軍昝堅等將之，自山陽趣合水。<span class="jiazhu">山陽之地，蓋在岷江之北，峨眉山之陽。<span class="shu-ming">水經註</span>：江水東南過犍爲武陽縣，青衣水、沫水從西南來合注之。所謂合水，當是此地。從，才用翻。昝，子感翻。將，卽亮翻。趣，七喻翻。</span>諸將欲設伏於江南以待晉兵，昝堅不從，引兵自江北鴛鴦碕渡向犍爲。<span class="jiazhu">碕，渠宜翻，曲岸也。犍爲，唐嘉州犍爲縣卽其地，在州東南。</span></p>
<p class="em2 strong" id="online_toc_96">三月，溫至彭模；<span class="jiazhu">彭模，卽漢犍爲郡武陽縣之彭亡聚也，岑彭死處。<span class="shu-ming">水經註</span>：江水自武陽東至彭亡聚，謂之平模水，亦曰外水。平模去成都二百里，在今眉州彭山縣。</span>議者欲分爲兩軍，異道俱進，以分漢兵之勢。袁喬曰：<span class="yinhao">「今懸軍深入萬里之外，勝則大功可立，不勝則噍類無遺，<span class="jiazhu">噍，才肖翻。</span>當合勢齊力，以取一戰之捷。若分兩軍，則衆心不一，萬一偏敗，<span class="jiazhu">偏敗，謂兩道並進，或一軍爲蜀所敗。</span>大事去矣。不如全軍而進，棄去釜甑，齎三日糧，以示無還心，勝可必也。」</span>溫從之。留參軍孫盛、周楚將羸兵守輜重，<span class="jiazhu">將，卽亮翻；下同。重，直用翻。</span>溫自將步卒直指成都。楚，撫之子也。</p>
<p class="em2 strong" id="online_toc_97">李福進攻彭模，孫盛等奮擊，走之。溫進，遇李權，三戰三捷，漢兵散走歸成都，鎭軍<span class="jiaozhusup">【章：十二行本「軍」作「東」；乙十一行本同；孔本同。】</span>將軍李位都迎詣溫降。<span class="jiazhu">降，戶江翻；下同。</span>昝堅至犍爲，<span class="jiazhu">犍，居言翻。</span>乃知與溫異道，還，自沙頭津濟，比至，<span class="jiazhu">比，必寐翻。</span>溫已軍於成都之十里陌，堅衆自潰。</p>
<p class="em2 strong" id="online_toc_98">勢悉衆出戰于成都之笮橋，<span class="jiazhu"><span class="shu-ming">水經註</span>：萬里橋西，上曰夷橋，亦曰笮橋。笮，疾各翻。</span>溫前鋒不利，參軍龔護戰死，矢及溫馬首。衆懼，欲退，而鼓吏誤鳴進鼓；<span class="jiazhu">雷鼓以進衆曰進鼓。</span>袁喬拔劍督士卒力戰，遂大破之。溫乘勝長驅至成都，縱火燒其城門。漢人惶懼，無復鬬志。<span class="jiazhu">復，扶又翻。</span>勢夜開東門走，至葭萌，<span class="jiazhu">葭，音家。</span>使散騎常侍王幼送降文於溫，<span class="jiazhu">散，悉亶翻。騎，奇寄翻。</span>自稱<span class="yinhao">「略陽李勢叩頭死罪，」</span><span class="jiazhu">李氏，其先自巴西遷略陽。</span>尋輿櫬面縛詣軍門。溫解縛焚櫬，送勢及宗室十餘人於建康；<span class="jiazhu">櫬，初覲翻。</span>引漢司空譙獻之等以爲參佐，舉賢旌善，蜀人悅之。</p>
<p class="em2 strong" id="online_toc_99"><span class="yinwen">2</span>日南太守夏侯覽貪縱，侵刻胡商，又科調船材，<span class="jiazhu">夏，戶雅翻。調，徒弔翻。</span>云欲有所討，由是諸國恚憤。<span class="jiazhu">恚，於避翻。</span>林邑王文攻陷日南，將士死者五六千，<span class="jiazhu">將，卽亮翻。</span>殺覽，以尸祭天；檄交州刺史朱蕃，請以郡北橫山爲界。<span class="jiazhu">今邕州南界有橫山，其山橫截江河，我朝置橫山寨及買馬場。按劉昫<span class="shu-ming">舊唐志</span>，漢武帝開百越，於交阯郡南三千里置日南郡，治於朱吾。林邑，卽漢日南郡之象林縣，在郡南界四百里。後漢時中原喪亂，象林縣人區連，殺縣令，自稱林邑王，遂爲林邑國。邕州渡海乃至交趾，交趾三千里乃至日南。此橫山自在日南郡北界，非今邕州之橫山。</span>文旣去，蕃使督護劉雄戍日南。</p>
<p class="em2 strong" id="online_toc_100"><span class="yinwen">3</span>漢故尙書僕射王誓、鎭東將軍鄧定、平南將軍王潤、將軍隗文等皆舉兵反，<span class="jiazhu">隗，五猥翻。</span>衆各萬餘。桓溫自擊定，使袁喬擊文，皆破之。溫命益州刺史周撫鎭彭模，斬王誓、王潤。溫留成都三十日，振旅還江陵。<span class="jiazhu"><span class="shu-ming">傳</span>曰：入而振旅。杜預<span class="shu-ming">註</span>：振，整也；旅，衆也。</span>李勢至建康，封歸義侯。夏，四月，丁巳，鄧定、隗文等入據成都，征虜將軍楊謙棄涪城，退保德陽。<span class="jiazhu">涪，音浮。</span></p>
<p class="em2 strong" id="online_toc_101"><span class="yinwen">4</span>趙涼州刺史麻秋攻枹罕。晉昌太守郎坦以城大難守，<span class="jiazhu">惠帝分敦煌、酒泉爲晉昌郡。枹罕縣，前漢屬金城郡，後漢屬隴西郡，張軌分屬晉興郡。<span class="shu-ming">水經註</span>：晉昌川在湟中浩亹縣西南。劉昫曰：晉昌郡，漢寘安縣地；唐爲晉昌縣，瓜州治所。枹，音膚。</span>欲棄外城。武成太守張悛曰：<span class="jiazhu">武成郡，亦張氏置。悛，丑緣翻，又七倫翻。</span><span class="yinhao">「棄外城則動衆心，大事去矣。」</span>寧戎校尉張璩從悛言，固守大城。<span class="jiazhu">寧戎校尉，亦張氏所置。郎坦、張悛蓋以各郡太守從張璩守枹罕。璩，求於翻。</span>秋帥衆八萬圍塹數重，<span class="jiazhu">帥，讀曰率；下同。重，直龍翻。塹，七豔翻。</span>雲梯地突，百道皆進；<span class="jiazhu">地突者，爲地道突出於城中。</span>城中禦之，秋衆死傷數萬。趙王虎復遣其將劉渾等帥步騎二萬會之。<span class="jiazhu">復，扶又翻。將，卽亮翻；下除將軍外並同。</span>郎坦恨言不用，敎軍士李嘉潛引趙兵千餘人登城；璩督諸將力戰，殺二百餘人，趙兵乃退。璩燒其攻具，秋退保大夏。<span class="jiazhu">夏，戶雅翻。</span></p>
<p class="em2 strong" id="online_toc_102">虎以中書監石寧爲征西將軍，帥幷、司州兵二萬餘人爲秋等後繼。張重華將宋秦等帥戶二萬降于趙。<span class="jiazhu">降，戶江翻。</span>重華以謝艾爲使持節、軍師將軍，<span class="jiazhu">使，疏吏翻。</span>帥步騎三萬進軍臨河。艾乘軺車，戴白幍，<span class="jiazhu">軺，音遙。幍，古洽翻。</span>鳴鼓而行。秋望見，怒曰：<span class="yinhao">「艾年少書生，冠服如此，輕我也，」</span>命黑矟龍驤三千人馳擊之；<span class="jiazhu">矟，音朔。驤，思將翻。</span>艾左右大擾。或勸艾宜乘馬，艾不從，下車，踞胡牀，<span class="jiazhu">胡牀蓋今交椅之類。孔穎達曰：今之交牀，制本自虜來，隋以讖有胡，改名交牀。</span>指麾處分，<span class="jiazhu">處，昌呂翻。分，扶問翻。</span>趙人以爲有伏兵，懼不敢進。別將張瑁自間道引兵截趙軍後，<span class="jiazhu">瑁，莫報翻。間，古莧翻。</span>趙軍退，艾乘勢進擊，大破之，斬其將杜勳、汲魚，獲首虜萬三千級，秋單馬奔大夏。</p>
<p class="em2 strong" id="online_toc_103">五月，秋與石寧復帥衆十二萬進屯河南，<span class="jiazhu">復，扶又翻。</span>劉寧、王擢略地晉興、廣武、武街，<span class="jiazhu">張軌分西平界置晉興郡。</span>至于曲柳。<span class="jiazhu">曲柳，地名，在洪池嶺北。</span>張重華使將軍牛旋拒之，退守枹罕，姑臧大震。重華欲親出拒之，謝艾固諫。索<span class="jiaozhusup">【章：十二行本「索」上有「別駕從事」四事；乙十一行本同；孔本同；張校同；退齋校同。】</span>遐曰：<span class="jiazhu">索，昔各翻。</span><span class="yinhao">「君者，一國之鎭，不可輕動。」</span>乃以艾爲使持節、都督征討諸軍事、行衞將軍，遐爲軍正將軍，<span class="jiazhu">古有軍正。<span class="shu-ming">黃帝法</span>曰：正無屬將軍，將軍有罪以聞。蓋軍中執法者也。張氏遂以爲將軍之號。</span>帥步騎二萬拒之。別將楊康敗劉寧于沙阜，<span class="jiazhu">敗，補邁翻。</span>寧退屯金城。</p>
<p class="em2 strong" id="online_toc_104"><span class="yinwen">5</span>六月，辛酉，大赦。</p>
<p class="em2 strong" id="online_toc_105"><span class="yinwen">6</span>秋，七月，林邑復陷日南，<span class="jiazhu">復，扶又翻；下同。</span>殺督護劉雄。</p>
<p class="em2 strong" id="online_toc_106"><span class="yinwen">7</span>隗文、鄧定等立故國師范長生之子賁爲帝而奉之，<span class="jiazhu">李雄以范長生爲國師。</span>以妖異惑衆，蜀人多歸之。<span class="jiazhu">妖，於驕翻。</span></p>
<p class="em2 strong" id="online_toc_107"><span class="yinwen">8</span>趙王虎復遣征西將軍孫伏都、將軍劉渾帥步騎二萬會麻秋軍，長驅濟河，擊張重華，遂城長最。<span class="jiazhu">長最，地名，在金城河北。<span class="shu-ming">考異</span>曰：<span class="shu-ming">晉春秋</span>作<span class="yinhao">「上最」</span>。今從<span class="shu-ming">重華傳</span>。</span>謝艾建牙誓衆，有風吹旌旗東南指，索遐曰：<span class="yinhao">「風爲號令，今旌旗指敵，天所贊也。」</span><span class="jiazhu"><span class="shu-ming">風雲氣候雜占</span>曰：風不旁㪍，旌旗暈暈隨風而揚舉，或向敵，終日軍行有功，勝候也。</span>艾軍于神鳥，王擢與艾前鋒戰，敗，走還河南。八月，戊午，艾進擊秋，大破之，秋遁歸金城。虎聞之，歎曰：<span class="yinhao">「吾以偏師定九州，今以九州之力困於枹罕，彼有人焉，未可圖也！」</span>艾還，討叛虜斯骨眞等萬餘落，皆破平之。</p>
<p class="em2 strong" id="online_toc_108"><span class="yinwen">9</span>趙王虎據十州之地，<span class="jiazhu">幽、幷、冀、司、豫、兗、青、徐、雍、秦十州。</span>聚斂金帛，<span class="jiazhu">斂，力贍翻。</span>及外國所獻珍異，府庫財物，不可勝紀；<span class="jiazhu">勝，音升。</span>猶自以爲不足，悉發前代陵墓，取其金寶。</p>
<p class="em2 strong" id="online_toc_109">沙門吳進言於虎曰：<span class="jiazhu">袁宏<span class="shu-ming">漢記</span>曰：沙門，漢言息也，蓋息欲以歸於無爲也。</span><span class="yinhao">「胡運將衰，晉當復興，宜苦役晉人以厭其氣。」</span><span class="jiazhu">厭，一葉翻，厭勝也。</span>虎使尙書張羣發近郡男女十六萬人，車十萬乘，運土築華林苑及長牆于鄴北，廣袤數十里。<span class="jiazhu">乘，繩證翻。華，如字。袤，音茂。</span>申鍾、石璞、趙攬等上疏陳天文錯亂，百姓彫弊。虎大怒曰：<span class="yinhao">「使苑牆朝成，吾夕沒，無恨矣。」</span>促張羣使然燭夜作；暴風大雨，死者數萬人。郡國前後送蒼麟十六，白鹿七，虎命司虞張曷柱調之以駕芝蓋，<span class="jiazhu"><span class="shu-ming">晉·職官志</span>，太僕之屬有典虞都尉，趙之司虞，卽是官也。張曷柱，人姓名。芝蓋者，蓋爲瑞芝之形。</span>大朝會列於殿庭。<span class="jiazhu">朝，直遙翻。</span></p>
<p class="em2 strong" id="online_toc_110">九月，命太子宣出祈福于山川，因行遊獵。宣乘大輅，羽葆華蓋，建天子旌旗，十有六軍戎卒十八萬出自金明門，<span class="jiazhu"><span class="shu-ming">水經註</span>，鄴城有七門：南曰鳳陽門，中曰中陽門，次曰廣陽門，東曰建春門，北曰廣德門，次曰廏門，西曰西明門，蓋卽金明門也。</span>虎從其後宮升陵霄觀望之，<span class="jiazhu">觀，古玩翻。</span>笑曰：<span class="yinhao">「我家父子如此，自非天崩地陷，當復何愁！但抱子弄孫，日爲樂耳。」</span><span class="jiazhu">復，扶又翻。樂，音洛。</span></p>
<p class="em2 strong" id="online_toc_111">宣所舍，輒列人爲長圍，四面各百里，驅禽獸，至暮皆集其所，使文武皆跪立，重行圍守，<span class="jiazhu">重，直龍翻。行，戶剛翻。</span>炬火如晝，命勁騎百餘馳射其中，宣與姬妾乘輦臨觀，獸盡而止。或獸有迸逸，<span class="jiazhu">迸，北孟翻。</span>當圍守者，有爵則奪馬，步驅一日，無爵則鞭之一百。士卒飢凍死者萬有餘人，所過三州十五郡，資儲皆無孑遺。<span class="jiazhu">以下韜所出徵之，宣所過三州，蓋司、兗、豫也。</span></p>
<p class="em2 strong" id="online_toc_112">虎復命<span class="jiaozhusup">【章：十二行本「命」下有「秦公」二字；乙十一行本同；孔本同；退齋校同。】</span>韜繼出，自幷州至于秦、雍亦如之。<span class="jiazhu">復，扶又翻。雍，於用翻。</span>宣怒其與己鈞敵，愈嫉之。宦者趙生得幸於宣，無寵於韜，微勸宣除之，於是始有殺韜之謀矣。</p>
<p class="em2 strong" id="online_toc_113"><span class="yinwen">10</span>趙麻秋又襲張重華將張瑁，敗之，<span class="jiazhu">據<span class="shu-ming">載記</span>，瑁時屯河陜。敗，補邁翻。</span>斬首三千餘級。枹罕護軍李逵帥衆七千降于趙，自河以南，氐、羌皆附於趙。<span class="jiazhu">趙強涼弱，涼戰雖數勝，人心隨強弱而爲向背，況復有張瑁之敗乎！帥，讀曰率。降，戶江翻。</span></p>
<p class="em2 strong" id="online_toc_114"><span class="yinwen">11</span>冬，十月，乙丑，遣侍御史俞歸至涼州，授張重華侍中、大都督、督隴右·關中諸軍事、大將軍、涼州刺史、西平公。歸至姑臧，重華欲稱涼王，未肯受詔，使所親沈猛私謂歸曰：<span class="yinhao">「主公奕世爲晉忠臣，<span class="jiazhu">奕世，累葉也。</span>今曾不如鮮卑，何也？朝廷封慕容皝爲燕王，而主公纔爲大將軍，何以褒勸忠賢乎！明臺宜移河右，共勸州主爲涼王。<span class="jiazhu">歸爲侍御史，以將命故，謂之明臺。移，謂移文。</span>人臣出使，苟利社稷，專之可也。」</span><span class="jiazhu">使，疏吏翻。</span>歸曰：<span class="yinhao">「吾子失言！<span class="jiazhu">古者，列國之大夫率相謂曰吾子。<span class="shu-ming">儀禮註</span>曰：子者，男子之美稱。言吾子，相親之辭。</span>昔三代之王也，爵之貴者莫若上公；<span class="jiazhu">三代封建，列爵五等，曰公、侯、伯、子、男；上公九命作伯。</span>及周之衰，吳始僭號稱王，而諸侯不之非，蓋以蠻夷畜之也；借使齊、魯稱王，諸侯豈不四面攻之乎！漢高祖封韓、彭爲王，尋皆誅滅，蓋權時之宜，非厚之也。聖上以貴公忠賢，故爵以上公，任以方伯，寵榮極矣，豈鮮卑夷狄所可比哉！且吾聞之，功有大小，賞有重輕。今貴公始繼世而爲王，<span class="jiazhu">言重華始繼父位，未有功於晉而求爲王也。</span>若帥河右之衆，<span class="jiazhu">帥，讀曰率。</span>東平胡、羯，脩復陵廟，迎天子返洛陽，將何以加之乎？」</span>重華乃止。</p>
<p class="em2 strong" id="online_toc_115"><span class="yinwen">12</span>武都氐王楊初遣使來稱藩，詔以初爲使持節、征南將軍、雍州刺史、仇池公。<span class="jiazhu">使，疏吏翻。雍，於用翻。</span></p>
<p class="em2 strong" id="online_toc_116"><span class="yinwen">13</span>十二月，振威護軍蕭敬文殺征虜將軍楊謙，攻涪城，陷之，自稱益州牧；遂取巴西，通于漢中。<span class="jiazhu">振威護軍，晉官也。蕭敬文以晉新幷蜀，又有范賁之亂，故亦乘之而反。涪，音浮。</span></p>
</div></body></html>