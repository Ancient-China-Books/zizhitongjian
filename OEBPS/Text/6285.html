<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百四十一·齊紀七·高宗明皇帝下</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="齊紀七">齊紀七</span></span></h1>
<p><span class="jiazhu">起強圉赤奮若<span class="biaozhusup" data-rel="（丁丑）"></span>，盡著雍攝提格<span class="biaozhusup" data-rel="（戊寅）"></span>，凡二年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高宗明皇帝下">高宗明皇帝下</span></span></h5>
<p class="strong"><span class="section" id="title-3"><span data-head-description="高宗明皇帝下" data-head-level="h4" data-head-title="建武四年">建武四年</span></span><span class="biaozhusup" data-rel="（丁丑、四九七年）"></span></p>
<p class="em2 strong"><span class="yinwen">1</span>春，正月，大赦。<span class="jiazhu">《考異》曰：《齊·帝紀》云：<span class="yinhao">「庚午，大赦。」</span>按《長曆》，是月己丑朔，無庚午，故不日。</span></p>
<p class="em2 strong"><span class="yinwen">2</span>丙申，魏立皇子恪爲太子。魏主宴於清徽堂，語及太子恂，李沖謝曰：<span class="yinhao">「臣忝師傅，不能輔導。」</span>帝曰：<span class="yinhao">「朕尙不能化其惡，師傅何謝也！」</span></p>
<p class="em2 strong"><span class="yinwen">3</span>乙巳，魏主北巡。</p>
<p class="em2 strong"><span class="yinwen">4</span>初，尙書令王晏，爲世祖所寵任；<span class="jiazhu">事見一百三十六卷世祖永明七年。</span>及上謀廢鬱林王，晏卽欣然推奉。<span class="jiazhu">事見一百三十九卷元年。</span>鬱林王已廢，上與晏宴於東府，語及時事，晏抵掌曰：<span class="yinhao">「公常言晏怯，今定何如？」</span>上卽位，晏自謂佐命新朝，常非薄世祖故事。旣居朝端，<span class="jiazhu">尙書令位居朝臣之右。朝，直遙翻。</span>事多專決，內外要職，並用所親，每與上爭用人。上雖以事際須晏，<span class="jiazhu">事際，謂舉事之際；須者，倚其爲用。</span>而心惡之。<span class="jiazhu">惡，烏路翻。</span>嘗料簡世祖中詔，<span class="jiazhu">料，音聊。</span>得與晏手敕三百餘紙，皆論國家事，又得晏啓諫世祖以上領選事，<span class="jiazhu">見一百三十七卷永明八年。選，須絹翻。</span>以此愈猜薄之。始安王遙光勸上誅晏，上曰：<span class="yinhao">「晏於我有功；且未有罪。」</span>遙光曰：<span class="yinhao">「晏尙不能爲武帝，安能爲陛下乎！」</span><span class="jiazhu">爲，于僞翻。</span>上默然。上遣腹心陳<span class="jiaozhusup">【章：十二行本「陳」上有「左右」二字；乙十一行本同；孔本同；張校同。】</span>世範等出塗巷，採聽異言。晏輕淺無防，意望開府，數呼相工自視，<span class="jiazhu">數，所角翻。相，息亮翻。</span>云當大貴；與賓客語，好屛人清閒。<span class="jiazhu">好，呼到翻。屛，必郢翻。</span>上聞之，疑晏欲反，遂有誅晏之意。</p>
<p class="em2 strong">奉朝請鮮于文粲密探上旨，<span class="jiazhu">朝，直遙翻。探，吐南翻。</span>告晏有異志。世範又啓上云：<span class="yinhao">「晏謀因四年南郊，與世祖故主帥於道中竊發。」</span><span class="jiazhu">帥，所類翻。</span>會虎犯郊壇，上愈懼。未郊一日，有敕停行，先報晏及徐孝嗣。孝嗣奉旨，而晏陳<span class="yinhao">「郊祀事大，必宜自力。」</span>上益信世範之言。丙辰，召晏於華林省，誅之，<span class="jiazhu">省在華林園，因名。《考異》曰：《晏傳》云：<span class="yinhao">「元會畢，乃召晏誅之。」</span>《本紀》：<span class="yinhao">「丙辰，晏伏誅。」</span>丙辰，正月二十八日也。按郊禮必在正月，旣云未郊一日敕停，則誅晏必非元會之日也，《本傳》蓋言元會禮後耳。</span>幷北中郎司馬蕭毅、臺隊主劉明達，<span class="jiazhu">明達，蓋世祖時主帥。</span>及晏子德元、德和。下詔云：<span class="yinhao">「晏與毅、明達以河東王鉉識用微弱，謀奉以爲主，使守虛器。」</span>晏弟詡爲廣州刺史，上遣南中郎司馬蕭季敞襲殺之。季敞，上之從祖弟也。<span class="jiazhu">從，才用翻；下晏從同。</span>蕭毅奢豪，好弓馬，爲上所忌，故因事陷之。<span class="jiazhu">毅，高帝從子，新吳侯景先之子也。好，呼到翻。</span>河東王鉉先以年少才弱，故未爲上所殺。鉉朝見，常鞠躬俯僂，<span class="jiazhu">少，詩照翻。朝，直遙翻。見，賢遍翻。僂，力主翻。鞠躬，曲身也。俯，低頭。僂，曲背。</span>不敢平行直視。至是，年稍長，<span class="jiazhu">長，知兩翻。</span>遂坐晏事免官，禁不得與外人交通。</p>
<p class="em2 strong">鬱林王之將廢也，晏從弟御史中丞思遠謂晏曰：<span class="yinhao">「兄荷世祖厚恩，<span class="jiazhu">荷，下可翻。</span>今一旦贊人如此事；彼或可以權計相須，未知兄將來何以自立！若及此引決，猶可保全門戶，不失後名。」</span><span class="jiazhu">欲使之死鬱林之難也。</span>晏曰：<span class="yinhao">「方噉粥，未暇此事。」</span>及拜驃騎將軍，<span class="jiazhu">帝初卽位，進晏爲驃騎大將軍。噉，徒濫翻，又徒覽翻。驃，匹妙翻。騎，奇寄翻。</span>集會子弟，謂思遠兄思徵<span class="jiaozhusup">【章：十二行本「徵」作「微」；乙十一行本同；孔本同；張校同；退齋校同；熊校同。】</span>曰：<span class="yinhao">「隆昌之末，阿戎勸吾自裁；若從其語，豈有今日！」</span>思遠遽應曰：<span class="yinhao">「如阿戎所見，今猶未晚也。」</span><span class="jiazhu">晉、宋間人，多謂從弟爲阿戎，至唐猶然。如杜甫《於從弟杜位宅守歲詩》云<span class="yinhao">「守歲阿戎家」</span>是也。</span>思遠知上外待晏厚而內已疑異，乘間謂晏曰：<span class="yinhao">「時事稍異，兄亦覺不？<span class="jiazhu">間，古莧翻。不，讀曰否。</span>凡人多拙於自謀而巧於謀人。」</span>晏不應。思遠退，晏方歎曰：<span class="yinhao">「世乃有勸人死者！」</span>旬日而晏敗。上聞思遠言，故不之罪，仍遷侍中。</p>
<p class="em2 strong">晏外弟尉氏阮孝緒亦知晏必敗，<span class="jiazhu">尉氏縣，漢屬陳留，江左僑置於今六合縣界，屬秦郡。阮氏本尉氏人，此時未必居秦郡界。外弟，妻弟也。</span>晏屢至其門，逃匿不見。嘗食醬美，問知得於晏家，吐而覆之。<span class="jiazhu">旣吐其所食者，又覆其所餘者。</span>及晏敗，人爲之懼，<span class="jiazhu">爲，于僞翻。</span>孝緒曰：<span class="yinhao">「親而不黨，何懼之有！」</span>卒免於罪。<span class="jiazhu">卒，子恤翻。</span></p>
<p class="em2 strong"><span class="yinwen">5</span>二月，壬戌，魏主至太原。</p>
<p class="em2 strong"><span class="yinwen">6</span>甲子，以左僕射徐孝嗣爲尙書令，<span class="jiazhu">代王晏也。</span>征虜將軍蕭季敞爲廣州刺史。<span class="jiazhu">代晏弟詡也。</span></p>
<p class="em2 strong"><span class="yinwen">7</span>癸酉，魏主至平城，引見穆泰、陸叡之黨問之，<span class="jiazhu">見，賢遍翻。</span>無一人稱枉者；時人皆服任城王澄之明。穆泰及其親黨皆伏誅；賜陸叡死於獄，宥其妻子，徙遼西爲民。<span class="jiazhu">《考異》曰：《齊書·魏虜傳》云：<span class="yinhao">「僞征北將軍恆州刺史鉅鹿孤賀鹿渾守桑乾，宏從叔平陽王安壽戍懷栅，在桑乾西北。渾非宏任用中國人，與僞定州刺史馮翊公自鄰、安樂公拓跋阿幹兒謀立安壽，分據河北。欺久不遂，安壽懼，告宏。殺渾等數百人，任安壽如故。」</span>與《魏書》名姓全不同。今從《魏書》。</span></p>
<p class="em2 strong">初，魏主遷都，變易舊俗，幷州刺史新興公丕皆所不樂；<span class="jiazhu">樂，音洛。</span>帝以其宗室耆舊，亦不之逼，但誘示大理，令其不生同異而已。<span class="jiazhu">示以事理之大歸而已，不反覆告語之。誘，音酉。</span>及朝臣皆變衣冠，朱衣滿坐，<span class="jiazhu">朝，直遙翻。坐，徂臥翻。</span>而丕獨胡服於其間，晚乃稍加冠帶，而不能脩飾容儀，帝亦不強也。<span class="jiazhu">強，其兩翻。</span></p>
<p class="em2 strong">太子恂自平城將遷洛陽，元隆與穆泰等密謀留恂，因舉兵斷關，規據陘北。<span class="jiazhu">陘北，卽恆、朔二州之地。關，卽鴈門之東陘、西陘二關也。斷，丁管翻。陘，音刑。</span>丕在幷州，隆等以其謀告之。丕外慮不成，口雖折難，<span class="jiazhu">折，之列翻。難，乃旦翻。</span>心頗然之。及事覺，丕從帝至平城，帝每推問泰等，常令丕坐觀。有司奏元業、元隆、元超罪當族，丕應從坐。帝以丕嘗受詔許以不死，聽免死爲民，留其後妻、二子，與居于太原，殺隆、超、同產乙升，<span class="jiazhu">同產，同母兄弟。</span>餘子徙敦煌。<span class="jiazhu">敦，徒門翻。</span></p>
<p class="em2 strong">初，丕、叡與僕射李沖、領軍于烈俱受不死之詔。叡旣誅，帝賜沖、烈詔曰：<span class="yinhao">「叡反逆之志，自負幽冥；違誓在彼，不關朕也。反逆旣異餘犯，雖欲矜恕，如何可得？然猶不忘前言，聽自死別府，<span class="jiazhu">不就恆州刺史府賜死而死於獄，故曰別府。</span>免其拏<span class="jiaozhusup">【章：十二行本「拏」作「孥」；乙十一行本同；孔本同；熊校同。】</span>戮。<span class="jiazhu">《書·甘誓》曰：予則拏戮汝。孔安國《註》曰：拏，子也。免其拏戮，謂叡妻子免死徙遼西也。拏，音奴。</span>元丕二子、一弟，首爲賊端，連坐應死，特恕爲民。朕本期始終而彼自棄絕，違心乖念，一何可悲！故此別示，想無致怪。謀反之外，皎如白日耳。」</span>沖、烈皆上表謝。</p>
<p class="margin2">臣光曰：夫爵祿廢置，殺生予奪，人君所以馭臣之大柄也。<span class="jiazhu">此《周禮》所謂八柄馭羣臣者也。予，讀曰與。</span>是故先王之制，雖有親、故、賢、能、功、貴、勤、賓，苟有其罪，不直赦也；必議於槐棘之下，<span class="jiazhu">此《周禮》所謂八議也。槐棘，公卿之位。《王制》：獄成，大司寇聽之於棘木之下。</span>可赦則赦，可宥則宥，可刑則刑，可殺則殺；輕重視情，寬猛隨時。故君得以施恩而不失其威，臣得以免罪而不敢自恃。及魏則不然，勳貴之臣，往往豫許之以不死；彼驕而觸罪，又從而殺之。是以不信之令誘之使陷於死地也。<span class="jiazhu">誘，音酉。</span>刑政之失，無此爲大焉！</p>
<p class="em2 strong"><span class="yinwen">8</span>是時，代鄕舊族，多與泰等連謀，唯于烈<span class="jiaozhusup">【章：十二行本「烈」下有「一族」二字；乙十一行本同；孔本同；張校同。】</span>無所染涉，帝由是益重之。帝以北方酋長及侍子畏暑，<span class="jiazhu">酋，自秋翻。長，知兩翻。</span>聽秋朝洛陽，春還部落，時人謂之<span class="yinhao">「鴈臣」</span>。<span class="jiazhu">以鴈避寒而南來，望暖而北還也。朝，直遙翻。</span></p>
<p class="em2 strong"><span class="yinwen">9</span>三月，己酉，魏主南至離石。<span class="jiazhu">離石，漢縣，屬西河郡，隋爲離石郡，唐爲石州。</span>叛胡請降，詔宥之。<span class="jiazhu">降，戶江翻。</span>夏，四月，庚申，至龍門，遣使祀夏禹。<span class="jiazhu">《水經註》：龍門上口在漢河東北屈縣西，所謂孟門也。龍門下口在河東皮氏縣西北，大禹所鑿，故於此祠焉。</span>癸亥，至蒲坂，祀虞舜。<span class="jiazhu">皇甫謐云：舜都蒲坂，故又於此祀焉。坂，音反。</span>辛未，至長安。</p>
<p class="em2 strong"><span class="yinwen">10</span>魏太子恂旣廢，頗自悔過。御史中尉李彪表恂復與左右謀逆，<span class="jiazhu">復，扶又翻。</span>魏主使中書侍郎邢巒與咸陽王禧奉詔齎椒酒詣河陽，賜恂死，<span class="jiazhu">椒味辛，大熱，有毒，其合口者尤甚。漢桓思后之議，李咸擣椒自隨；帝煮椒二斛，以殺高、武諸子孫；皆是物也。</span>斂以粗棺、常服，瘞於河陽。<span class="jiazhu">斂，力贍翻。瘞，一計翻。</span></p>
<p class="em2 strong"><span class="yinwen">11</span>癸未，魏大將軍宋明王劉昶卒於彭城，葬<span class="jiaozhusup">【章：十一行本「葬」上有「追加九錫」四字；乙十一行本同；孔本同；張校同；退齋校同。】</span>以殊禮。<span class="jiazhu">《諡法》：思慮果遠曰明。謂昶遠慮，果於違難而歸魏也。</span></p>
<p class="em2 strong"><span class="yinwen">12</span>五月，己丑，魏主東還，<span class="jiazhu">還，從宣翻，又如字。</span>汎渭入河。壬辰，遣使祀周文王於豐，武王於鎬。<span class="jiazhu">亦於故都祀之也。周之豐、鎬，漢時悉在上林苑中。使，疏吏翻。</span>六月，庚申，還洛陽。</p>
<p class="em2 strong"><span class="yinwen">13</span>壬戌，魏發冀、定、瀛、相、濟五州兵馬二十萬，<span class="jiazhu">魏太宗泰常八年，置濟州於濟北碻磝城，領濟北、平原、東平、南清河郡。相，息亮翻。濟，子禮翻。</span>將入寇。</p>
<p class="em2 strong"><span class="yinwen">14</span>魏穆泰之反也，中書監魏郡公穆羆與之通謀，赦後事發，削官爵爲民。羆弟司空亮以府事付司馬慕容契，上表自劾，<span class="jiazhu">劾，戶槪翻，又戶得翻。</span>魏主優詔不許；亮固請不已，癸亥，聽亮遜位。</p>
<p class="em2 strong"><span class="yinwen">15</span>丁卯，魏分六師以定行留。</p>
<p class="em2 strong"><span class="yinwen">16</span>秋，七月，<span class="jiaozhusup">【章：十二行本「月」下有「甲午」二字；乙十一行本同；孔本同；退齋校同。】</span>魏立昭儀馮氏爲皇后。后欲母養太子恪；恪母高氏自代如洛陽，暴卒於共縣。<span class="jiazhu">馮昭儀旣譖廢其妹，又潛殺太子之母，其心蓋梟獍也。以魏主之明，而使之正位椒房，他日不死於其手者幸耳。共縣，自漢以來屬河內郡，晉及後魏屬汲郡，唐衞州共城縣卽其地。共，音恭。</span></p>
<p class="em2 strong"><span class="yinwen">17</span>戊辰，魏以穆亮爲征北大將軍、開府儀同三司、冀州刺史。</p>
<p class="em2 strong"><span class="yinwen">18</span>八月，丙辰，魏詔中外戒嚴。<span class="jiazhu">將南伐也。</span></p>
<p class="em2 strong"><span class="yinwen">19</span>壬戌，魏立皇子愉爲京兆王，懌爲清河王，懷爲廣平王。</p>
<p class="em2 strong"><span class="yinwen">20</span>追尊景皇所生王氏爲恭太后。<span class="jiazhu">帝卽位，尊始安貞王曰景皇。稱皇不稱帝，用漢制也。</span></p>
<p class="em2 strong"><span class="yinwen">21</span>甲戌，魏講武於華林園；庚辰，軍發洛陽。使吏部尙書任城王澄居守；<span class="jiazhu">任城王澄至是始爲眞吏部尙書。守，式又翻。</span>以御史中丞李彪兼度支尙書，<span class="jiazhu"><span class="yinhao">「中丞」</span>，當作<span class="yinhao">「中尉」</span>。<span class="jiaozhusup">【章：十二行本正作「中尉」；孔本同；張校同。】</span>度，徒洛翻。</span>與僕射李沖參治留臺事。<span class="jiazhu">治，直之翻。</span>假彭城王勰中軍大將軍，<span class="jiazhu">勰，音協。</span>勰辭曰：<span class="yinhao">「親疏並用，古之道也。臣獨何人，頻煩寵授！昔陳思求而不允，<span class="jiazhu">曹魏文帝時，陳思王植上表求自試以攻吳、蜀，帝不許。</span>愚臣不請而得，何否泰之相遠也！」</span><span class="jiazhu">天地交曰泰，天地不交曰否。陳思於魏文，上下之情不通，故曰否。勰則君臣、兄弟之情無間，故曰泰。否，皮鄙翻。</span>魏主大笑，執勰手曰：<span class="yinhao">「二曹以才名相忌，<span class="jiazhu">二曹，謂魏文帝、陳思王也。</span>吾與汝以道德相親。」</span></p>
<p class="em2 strong"><span class="yinwen">22</span>上遣軍主、直閤將軍胡松助北襄城太守成公期戍赭陽，<span class="jiazhu">赭，音者。</span>軍主鮑舉助西汝南、北義陽二郡太守黃瑤起戍舞陰。<span class="jiazhu">蕭子顯《齊志》：西汝南屬雍州，北義陽屬雍州寧蠻府，自宋未有雙頭郡太守，率治一處。舞陰縣，自漢以來屬南陽郡，爲西汝南、北義陽二郡治所。</span></p>
<p class="em2 strong"><span class="yinwen">23</span>魏以氐帥楊靈珍爲南梁州刺史。靈珍舉州來降，<span class="jiazhu">魏置梁州於仇池，置南梁州於武興。帥，所類翻。降，戶江翻；下同。</span>送其母及子於南鄭以爲質，<span class="jiazhu">質，音致。</span>遣其弟婆羅阿卜珍將步騎萬餘襲魏武興王楊集始，<span class="jiazhu">將，卽亮翻。騎，奇寄翻。</span>殺其二弟集同、集衆；集始窘急，請降。九月，丁酉，魏主以河南尹李崇爲都督隴右諸軍事，將兵數萬討之。</p>
<p class="em2 strong"><span class="yinwen">24</span>初，魏遷洛陽，荊州刺史薛眞度勸魏主先取樊、鄧。<span class="jiazhu">此時魏荊州猶治魯陽，樊、鄧逼近洛陽，欲先取之以廣封略。</span>眞度引兵寇南陽，太守房伯玉擊敗之。<span class="jiazhu">此謂去年沙堨之敗也。擊敗，補邁翻。</span>魏主怒，以南陽小郡，志必滅之，遂引兵向襄陽，彭城王勰等三十六軍前後相繼，衆號百萬，吹脣沸地。<span class="jiazhu">吹脣者，以齒齧脣作氣吹之，其聲如鷹車。其下者以指夾脣吹之，然後有聲，謂之嘯指。</span>辛丑，魏主留諸將攻赭陽，自引兵南下；癸卯，至宛，夜襲其郛，克之。<span class="jiazhu">宛，於元翻。郛，芳無翻。城之外郭曰郛。</span>房伯玉嬰內城拒守，魏主遣中書舍人孫延景<span class="jiazhu">《考異》曰：《齊書》作<span class="yinhao">「公孫雲」</span>，今從《魏書》。</span>謂伯玉曰：<span class="yinhao">「我今蕩壹六合，非如曏時冬來春去，不有所克，終不還北。卿此城當我六龍之首，<span class="jiazhu">《易》曰：時乘六龍以御天。人君之象也。</span>無容不先攻取，遠期一年，近止一月。封侯、梟首，事在俯仰，宜善圖之！<span class="jiazhu">梟，堅堯翻。</span>且卿有三罪，今令卿知：卿先事武帝，蒙殊常之寵，不能建忠致命而盡節於其讎，罪一也。<span class="jiazhu">明帝夷滅武帝子孫，故謂之讎。</span>頃年薛眞度來，卿傷我偏師，罪二也。今鸞輅親臨，不面縛麾下，罪三也。」</span>伯玉遣軍副樂稚柔對曰：<span class="yinhao">「承欲攻圍，期於必克。卑微常人，得抗大威，眞可謂獲其死所！外臣蒙武帝採拔，豈敢忘恩！但嗣君失德，主上光紹大宗，<span class="jiazhu">言帝自小宗入爲高宗第三子，以紹大宗。</span>非唯副億兆之深望，抑亦兼武皇之遺敕；是以區區盡節，不敢失墜。往者北師深入，寇擾邊民，輒厲將士以脩職業。<span class="jiazhu">將，卽亮翻。</span>反己而言，不應垂責。」</span></p>
<p class="em2 strong">宛城東南隅溝上有橋，魏主引兵過之。伯玉使勇士數人，衣班衣，戴虎頭帽，<span class="jiazhu">人衣，如旣翻。虎頭帽者，帽爲虎頭形。</span>伏於竇下，突出擊之，魏主人馬俱驚；召善射者原靈度射之，<span class="jiazhu">度射，而亦翻。</span>應弦而斃，乃得免。</p>
<p class="em2 strong"><span class="yinwen">25</span>李崇槎山分道，出氐不意，表裏襲之；<span class="jiazhu">槎，士下翻，逆斫木也。</span>羣氐皆棄楊靈珍散歸，靈珍之衆減太半，崇進據赤土。<span class="jiazhu">魏收《志》，南秦州武階郡有赤土縣。《五代志》：武都郡覆津縣，後魏置武階郡。</span>靈珍遣從弟建<span class="jiaozhusup">【章：十二行本「建」下有「帥五千人」四字；乙十一行本同；孔本同；張校同；退齋校同。】</span>屯龍門，自帥精勇一萬屯鷲峽；<span class="jiazhu">按魏收《志》，東益州武興郡有石門縣。《五代志》：武都將利縣，舊曰石門。又，仇池山下有飛龍峽，以氐酋楊飛龍據仇池得名。又，今龍州江油縣東二十里有龍門山；又，江油縣東百里有石門戍。武興，今爲興州；龍州去興州甚遠，楊建所屯者必非江油之龍門也。《水經註》：仇池東北有龍門戍，此其是歟！鷲峽當在龍門西南。從，才用翻。帥，讀曰率；下同。鷲，音就。</span>龍門之北數十里中，伐樹塞路；鷲硤之口，<span class="jiaozhusup">【章：十二行本「口」下有「積大木」三字；乙十一行本同；孔本同；張校同；退齋校同。】</span>聚礌石，臨崖下之，以拒魏兵。<span class="jiazhu">塞，悉則翻。礌，盧對翻；《埤蒼》曰：推石自高而下也。《漢書·李陵傳》：乘隅下壘石。師古曰：言放石以投人，因山隅曲而下也。壘，音盧對翻，與此礌音同。</span>崇命統軍慕容拒帥衆五千從他路入，夜，襲龍門，破之。崇自攻鷲峽；靈珍連戰敗走，俘其妻子，遂克武興，梁州刺史陰廣宗、參軍鄭猷等將兵救靈珍；崇進擊，大破之，斬楊婆羅阿卜珍，生擒猷等，靈珍奔還漢中。魏主聞之，喜曰：<span class="yinhao">「使朕無西顧之憂者，李崇也。」</span>以崇爲都督梁、秦二州諸軍事、梁州刺史，以安集其地。</p>
<p class="em2 strong"><span class="yinwen">26</span>丁未，魏主發南陽，留太尉咸陽王禧等攻之。己酉，魏主至新野，新野太守劉思忌拒守。冬，十月，丁巳，魏軍攻之不克，築長圍守之，遣人謂城中曰：<span class="yinhao">「房伯玉已降，汝何爲獨取糜碎！」</span>思忌遣人對曰：<span class="yinhao">「城中兵食猶多，未暇從汝小虜語也！」</span>魏右軍府長史韓顯宗將別軍屯赭陽，<span class="jiazhu">右軍府，右軍將軍府也。將，卽亮翻；下同。</span>成公期遣胡松引蠻兵攻其營，<span class="jiazhu">胡松時助戍赭陽。</span>顯宗力戰，破之，斬其裨將高法援。顯宗至新野，魏主謂曰：<span class="yinhao">「卿破賊斬將，殊益軍勢。朕方攻堅城，何爲不作露布？」</span><span class="jiazhu">《五代史志》曰：後魏每攻戰克捷，欲天下聞知，迺書帛建於竿上，名曰露布。魏主謂顯宗若露布上聞行在所，則增益魏軍之勝勢，可以搖城中堅守之心。</span>對曰：<span class="yinhao">「頃聞鎭南將軍王肅獲賊二、三人，驢馬數匹，皆爲露布；臣在東觀，私常哂之。<span class="jiazhu">韓顯宗對策甲科，除著作郎，故云在東觀。觀，古玩翻。哂，矢引翻；笑不壞頻曰哂。</span>近雖仰憑威靈，得摧醜虜，兵寡力弱，擒斬不多。脫復高曳長縑，虛張功烈，尤而效之，其罪彌大。<span class="jiazhu">《左傳》曰：尤而效之，罪又甚焉。尤，責也，過也，甚之之辭也。復，扶又翻。</span>臣所以不敢爲之，解上而已。」</span><span class="jiazhu">丁度《集韻》：解，居隘翻，聞上也。上，時掌翻。自下而聞於上謂之上。</span>魏主益賢之。</p>
<p class="em2 strong">上詔徐州刺史裴叔業引兵救雍州。<span class="jiazhu">雍，於用翻；下同。</span>叔業啓稱：<span class="yinhao">「北人不樂遠行，唯樂鈔掠。<span class="jiazhu">樂，音洛。</span>若侵虜境，則司、雍之寇自然分矣。」</span>上從之。叔業引兵攻虹城，<span class="jiazhu">此卽漢沛郡之虹縣城也。師古曰：虹，音貢。南北兵爭，其地在下邳夏丘縣界；唐復爲虹縣，屬泗州。虹，今讀如絳。</span>獲男女四千餘人。</p>
<p class="em2 strong">甲戌，遣太子中庶子蕭衍、右軍司馬張稷救雍州。十一月，甲午，前軍將軍韓秀方等十五將降於魏。<span class="jiazhu">將，卽亮翻。降，戶江翻。</span>丁酉，魏敗齊兵於沔北，<span class="jiazhu">敗，補邁翻。</span>將軍王伏保等爲魏所獲。</p>
<p class="em2 strong"><span class="yinwen">27</span>丙辰，以楊靈珍爲北秦州刺史、<span class="jiazhu">《考異》曰：《齊氐傳》作<span class="yinhao">「北梁州」</span>，今從《齊書》。</span>仇池公、武都王。</p>
<p class="em2 strong"><span class="yinwen">28</span>新野人張䐗帥萬餘家據栅拒魏，<span class="jiazhu">䐗，與豬同，陟魚翻。帥，讀曰率；下同。</span>十二月，庚申，魏人攻拔之。雍州刺史曹虎與房伯玉不協，故緩救之，頓軍樊城。<span class="jiazhu">《考異》曰：《齊·魏虜傳》云<span class="yinhao">「均口」</span>，今從《虎傳》。余謂曹虎之頓軍樊城，不特因與房伯玉不協而然，亦由畏魏兵之強而不敢進也。</span></p>
<p class="em2 strong">丁丑，詔遣度支尙書崔慧景救雍州，假慧景節，帥衆二萬、騎千匹向襄陽，雍州衆軍並受節度。<span class="jiazhu">度，徒洛翻。雍，於用翻。騎，奇寄翻。</span></p>
<p class="em2 strong">庚午，魏主南臨沔水；<span class="jiazhu">沔，彌兗翻。</span>戊寅，還新野。</p>
<p class="em2 strong">將軍王曇紛<span class="jiaozhusup">【嚴：「紛」改「分」。】</span>以萬餘人攻魏南青州黃郭戍，<span class="jiazhu">魏收《志》：東魏孝靜帝武定七年置義塘郡，治黃郭城。又按《五代志》：海州懷仁縣，梁置南北二青州；東魏廢州，立義塘郡及懷仁縣。曇，徒含翻。</span>魏戍主崔僧淵破之，舉軍皆沒。將軍魯康祚、趙公政將兵萬人侵魏太倉口，<span class="jiazhu">據《傅永傳》：太倉口在魏豫州界。是時魏置豫州於汝南新息縣廣陵城，與齊義陽隔淮對壘，則太倉口當在淮北岸，以魏人積倉粟於此而有是名也。</span>魏豫州刺史王肅使長史清河傅永將甲士三千擊之。康祚等軍於淮南，永軍於淮北，相去十餘里。永曰：<span class="yinhao">「南人好夜斫營，<span class="jiazhu">好，呼到翻；下好學同。</span>必於渡淮之所置火以記淺。」</span><span class="jiaozhusup">【章：十二行本「淺」下有「處」字；乙十一行本同；孔本同；張校同。】</span>乃夜分兵爲二部，伏於營外；又以瓠貯火，<span class="jiazhu">瓠，戶誤翻。匏也。貯，丁呂翻，盛也。</span>密使人過淮南岸，於深處置之，戒曰：<span class="yinhao">「見火起，則亦然之。」</span><span class="jiazhu">然，與燃同。</span>是夜，康祚等果引兵斫永營，伏兵夾擊之。康祚等走趣淮水，<span class="jiazhu">趣，七喻翻。</span>火旣競起，不知所從，溺死及斬首數千級，<span class="jiazhu">溺，奴狄翻。</span>生擒公政，獲康祚之尸以歸。豫州刺史裴叔業侵魏楚王戍，<span class="jiazhu">裴叔業蓋自徐州遷爲豫州。《水經註》：鮦陽縣有葛陵城，城東北有楚武王冢，民謂之楚王瑟城。魏蓋於此置戍，因謂之楚王戍。</span>肅復令永擊之。<span class="jiazhu">復，扶又翻。</span>永將心腹一人馳詣楚王戍，令塡外塹，<span class="jiazhu">塹，七豔翻。</span>夜伏戰士千人於城外。曉而叔業等至城東，部分將置長圍。<span class="jiazhu">分，扶問翻。</span>永伏兵擊其後軍，破之。叔業留將佐守營，自將精兵數千救之。<span class="jiazhu">將，卽亮翻。</span>永登門樓，望叔業南行數里，卽開門奮擊，大破之，獲叔業傘扇、鼓幕、甲仗萬餘。叔業進退失據，遂走；左右欲追之，永曰：<span class="yinhao">「吾弱卒不滿三千，彼精甲猶盛，非力屈而敗，自墮吾計中耳。旣不測我之虛實，足使喪膽，<span class="jiazhu">喪，息浪翻。</span>俘此足矣，何更追之！」</span>魏主遣謁者就拜永安遠將軍、汝南太守，封貝丘縣男。<span class="jiazhu">守，式又翻。</span>永有勇力，好學能文。魏主常歎曰：<span class="yinhao">「上馬能擊賊，下馬作露版，唯傅脩期耳！」</span><span class="jiazhu">言永有武幹，又有文才也。傅永，字脩期。</span></p>
<p class="em2 strong"><span class="yinwen">29</span>曲江公遙欣好武事，<span class="jiazhu">好，呼到翻。</span>上以諸子尙幼，內親則仗遙欣兄弟，外親則倚后弟西中郎長史彭城劉暄、內弟太子詹事江祏；<span class="jiazhu">帝母景皇后，祏之姑也，故曰內弟。</span>故以始安王遙光爲揚州刺史，居中用事；遙欣爲都督荊·雍等七州諸軍事、荊州刺史，鎭據西面。而遙欣在江陵，多招材勇，厚自封殖，上甚惡之。<span class="jiazhu">惡，烏路翻。</span>遙欣侮南郡太守劉季連，季連密表遙欣有異迹；<span class="jiazhu">包藏禍心者，謂之異志。形見於事爲，謂之異迹。</span>上乃以季連爲益州刺史，<span class="jiazhu">爲後劉季連據益州張本。</span>使據遙欣上流以制之。季連，思考之子也。<span class="jiazhu">思考，劉遵考之弟。</span></p>
<p class="em2 strong"><span class="yinwen">30</span>是歲，高昌王馬儒遣司馬王體玄入貢于魏，請兵迎接，求舉國內徙；魏主遣明威將軍韓安保迎之，剖伊吾之地五百里以居儒衆。儒遣左長史顧禮、右長史金城麴嘉將步騎一千五百迎安保，而安保不至；<span class="jiazhu">將，卽亮翻。騎，奇寄翻。</span>禮、嘉還高昌，安保亦還伊吾。安保遣其屬朝<span class="jiaozhusup">【嚴：「朝」改「韓」。】</span>興安等使高昌，<span class="jiazhu">朝，姓也。漢有鼂錯，《史記》作朝錯。朝，直遙翻。使，疏吏翻。</span>儒復遣顧禮將世子義舒迎安保，<span class="jiazhu">復，扶又翻；下同。</span>至白棘城，去高昌百六十里。高昌舊人戀土，不願東遷，相與殺儒，<span class="jiazhu">魏太和五年，馬儒始王高昌，至是爲國人所殺。</span>立麴嘉爲王，<span class="jiazhu">麴氏得高昌始此。嘉，字靈鳳，金城榆中人。</span>復臣於柔然。安保獨與顧禮、馬義舒還洛陽。</p>
<p class="strong"><span class="section" id="title-4"><span data-head-description="高宗明皇帝下" data-head-level="h4" data-head-title="永泰元年">永泰元年</span></span><span class="biaozhusup" data-rel="（戊寅、四九八年）"></span><span class="jiazhu">是年四月始改元。</span></p>
<p class="em2 strong"><span class="yinwen">1</span>春，正月，癸未朔，大赦。</p>
<p class="em2 strong"><span class="yinwen">2</span>加中軍大將軍徐孝嗣開府儀同三司，孝嗣固辭。</p>
<p class="em2 strong"><span class="yinwen">3</span>魏統軍李佐攻新野，丁亥，拔之，縛劉思忌，問之曰：<span class="yinhao">「今欲降未？」</span><span class="jiazhu">降，戶江翻。</span>思忌曰：<span class="yinhao">「寧爲南鬼，不爲北臣！」</span><span class="jiazhu">史言劉思忌忠於所事。</span>乃殺之。於是沔北大震。<span class="jiazhu">沔，彌兗翻。</span>戊子，湖陽戍主蔡道福、<span class="jiazhu">湖陽縣，故蓼國，漢屬南陽郡，晉、宋省，齊於此置戍。湖陽旣入魏，置西淮安郡，唐爲湖陽縣，屬唐州。</span>辛卯，赭陽戍主成公期，壬辰，舞陰戍主黃瑤起、南鄕太守席謙相繼南遁。瑤起爲魏所獲，魏主以賜王肅，肅臠而食之。<span class="jiazhu">黃瑤起殺王肅父奐，見一百三十八卷世祖永明十一年。</span>乙巳，命太尉陳顯達救雍州。<span class="jiazhu">雍，於用翻。</span></p>
<p class="em2 strong"><span class="yinwen">4</span>上有疾，以近親寡弱，忌高、武子孫。時高、武子孫猶有十王，<span class="jiazhu">十王，下所殺者是也。</span>每朔望入朝，<span class="jiazhu">朝，直遙翻。</span>上還後宮，輒歎息曰：<span class="yinhao">「我及司徒諸子皆不長，<span class="jiazhu">意呼遙光爲司徒也。考之《遙光傳》，時未拜司徒。詳考《齊史》，帝弟安陸昭王緬先帝卒，建武元年贈司徒，此蓋指言緬諸子也。</span>高、武子孫日益長大！」</span><span class="jiazhu">長，皆音丁丈翻，今知兩翻。</span>上欲盡除高、武之族，以微言問陳顯達，對曰：<span class="yinhao">「此等豈足介慮！」</span>以問揚州刺史始安王遙光，遙光以爲當以次施行。遙光有足疾，<span class="jiazhu">遙光生而有躄疾。</span>上常令乘輿自望賢門入，<span class="jiazhu">望賢門，華林園門也，本名鳳莊門，以遙光父諱鳳改焉。</span>每與上屛人久語畢，上索香火，嗚咽流涕，明日必有所誅。<span class="jiazhu">左右以此覘知之。屛，必郢翻。索，山客翻。</span>會上疾暴甚，絕而復蘇，<span class="jiazhu">復，扶又翻。</span>遙光遂行其策；丁未，殺河東王鉉、臨賀王子岳、西陽王子文、永陽王子峻、南康王子琳、衡陽王子珉、湘東王子建、南郡王子夏、桂陽王昭粲、巴陵王昭秀，於是太祖、世祖及世宗諸子皆盡矣。<span class="jiazhu">鉉，太祖子。子岳至子夏，皆世祖子。昭粲、昭秀，世宗子。夏，戶雅翻。</span>鉉等已死，乃使公卿奏其罪狀，請誅之，下詔不許；再奏，然後許之。<span class="jiazhu">難將一人手，揜盡天下目，齊明帝之詔類如此。</span>南康侍讀濟陽江泌哭子琳，淚盡，繼之以血，<span class="jiazhu">濟，子禮翻。泌，薄必翻，又兵媚翻。</span>親視殯葬畢，乃去。</p>
<p class="em2 strong"><span class="yinwen">5</span>庚戌，魏主如南陽。二月，癸丑，詔左衞將軍蕭惠休等救壽陽，<span class="jiazhu">是時魏不攻壽陽，疑<span class="yinhao">「壽」</span>字誤。</span>甲子，魏人拔宛北城，房伯玉面縛出降。<span class="jiazhu">宛，於元翻。降，戶江翻。</span>伯玉從父弟思安爲魏中統軍，數爲伯玉泣請，魏主乃赦之。<span class="jiazhu">宋泰始三年，房法壽降魏，故房氏羣從多仕於魏，而思安得爲伯玉請。從，才用翻。數爲，上所角翻，下于僞翻。</span>庚午，魏主如新野。辛巳，以彭城王勰爲使持節、都督南征諸軍事、中軍大將軍、開府儀同三司。<span class="jiazhu">勰，音協。使，疏吏翻。</span></p>
<p class="em2 strong">三月，壬午朔，崔慧景、蕭衍大敗於鄧城。<span class="jiazhu">鄧縣，漢屬南陽郡；宋大明末，割襄陽西界爲京兆郡，鄧縣屬焉。其地在隋襄陽郡安養縣界。唐貞元中，又改安養縣爲鄧城縣。今鄧城縣在襄陽城北二十里，隔漢水。按《南北對境圖》：自鄧城南過新河至樊城。</span>時慧景至襄陽，五郡已陷沒，<span class="jiazhu">五郡，謂南陽、新野、南鄕、北襄城幷西汝南、北義陽二郡太守也。</span>慧景與衍及軍主劉山陽、傅法憲等帥五千餘人進行鄧城，魏數萬騎奄至，<span class="jiazhu">帥，讀曰率。行，下孟翻。騎，奇寄翻。</span>諸軍登城拒守。時將士蓐食輕行，皆有飢懼之色。衍欲出戰，慧景曰：<span class="yinhao">「虜不夜圍人城，待日暮自當去。」</span>旣而魏衆轉至。慧景於南門拔軍去，諸軍不相知，相繼皆遁。魏兵自北門入，劉山陽與部曲數百人斷後死戰，<span class="jiazhu">斷，丁管翻。</span>且戰且卻行。慧景過鬧溝，<span class="jiazhu">據蕭子顯《齊書》，鬧溝近沙堨。沙堨在宛縣界，蓋堨水入此溝南流逕鄧城界而入于漢也。</span>軍人相蹈藉，<span class="jiazhu">藉，慈夜翻。</span>橋皆斷壞。魏兵夾路射之，<span class="jiazhu">射，而亦翻。</span>殺傅法憲，士卒赴溝死者相枕，<span class="jiazhu">枕，之鴆翻。</span>山陽取襖仗塡溝乘之，得免。魏主將大兵追之，晡時至沔。山陽據城苦戰，<span class="jiazhu">沔北有樊城；山陽所據，蓋卽此城也。</span>至暮，魏兵乃退。諸軍恐懼，是夕，皆下船還襄陽。庚寅，魏主將十萬衆，羽儀華蓋，以圍樊城，曹虎閉門自守。魏主臨沔水，望襄陽岸，乃去，如湖陽；辛亥，如懸瓠。</p>
<p class="em2 strong">魏鎭南將軍王肅攻義陽，裴叔業將兵五萬圍渦陽以救義陽。<span class="jiazhu">渦陽城在漢沛郡山桑縣東南，渦水逕其南，時爲魏南兗州治所。杜佑曰：唐爲亳州蒙城縣地。渦，音戈。</span>魏南兗州刺史濟北孟表守渦陽，<span class="jiazhu">魏南兗州領下蔡及梁、譙、沛等郡。濟，子禮翻。</span>糧盡，食草木皮葉。叔業積所殺魏人高五丈以示城內；<span class="jiazhu">高，居傲翻。</span>別遣軍主蕭璝等攻龍亢，<span class="jiazhu">龍亢縣，漢屬沛郡，晉屬譙國，後省。魏太和十九年，置下蔡郡，龍亢縣屬焉。晉灼曰：亢，音剛。龍亢城南臨渦水。璝，公回翻。</span>魏廣陵王羽救之。叔業引兵擊羽，大破之，追獲其節。魏主使安遠將軍傅永、征虜將軍劉藻、假輔國將軍高聰救渦陽，並受王肅節度。叔業進擊，大破之，聰奔懸瓠，永收散卒徐還。叔業再戰，凡斬首萬級，俘三千餘人，獲器械雜畜財物以千萬計。魏主命鎖三將詣懸瓠；<span class="jiazhu">將，卽亮翻。</span>劉藻、高聰免死，徙平州；<span class="jiazhu">魏平州治肥如城，領遼西、北平二郡。</span>傅永奪官爵；黜王肅爲平南將軍。肅表請更遣軍救渦陽，魏主報曰：<span class="yinhao">「觀卿意，必以藻等新敗，故難於更往。朕今少分兵則不足制敵，<span class="jiazhu">少，詩沼翻。</span>多分兵則禁旅有闕，卿審圖之！義陽當止則止，當下則下；若失渦陽，卿之過也！」</span>肅乃解義陽之圍，與統軍楊大眼、奚康生等步騎十餘萬救渦陽。叔業見魏兵盛，夜，引軍退；明日，士衆奔潰，魏人追之，殺傷不可勝數。<span class="jiazhu">勝，音升；下不勝同。</span>叔業還保渦口。<span class="jiazhu">渦口，渦水入淮之口也。渦口對淮南岸卽齊馬頭郡。杜佑曰：渦口，今臨淮漣水縣；非也。</span></p>
<p class="em2 strong"><span class="yinwen">6</span>初，魏中尉李彪，家世孤微，<span class="jiazhu">李彪，衞國頓丘人；家素寒微，少孤貧而好學。</span>朝無親援；初遊代都，以清淵文穆公李沖好士，傾心附之。<span class="jiazhu">清淵縣，漢屬魏郡，晉以來屬陽平郡。朝，直遙翻。好，呼到翻。</span>沖亦重其材學，禮遇甚厚，薦於魏主，且爲之延譽於朝，<span class="jiazhu">爲，于僞翻。延譽者，爲之聲譽，使所聞者遠。</span>公私汲引。<span class="jiazhu">旣公言之於朝而薦之於上，又私語同列，引而進之。引水而上曰汲，取此義也。</span>及爲中尉，彈劾不避貴戚，<span class="jiazhu">彈，徒丹翻。劾，戶槪翻，又戶得翻；下同。</span>魏主賢之，以比汲黯。彪自以結知人主，不復藉沖，稍稍疏之，唯公坐斂袂而已，無復宗敬之意，沖浸銜之。<span class="jiazhu">復，扶又翻。坐，徂臥翻。</span></p>
<p class="em2 strong">及魏主南伐，彪與沖及任城王澄共掌留務。彪性剛豪，意議多所乖異，數與沖爭辯，形於聲色；<span class="jiazhu">數，所角翻。</span>自以身爲法官，他人莫能糾劾，事多專恣。沖不勝忿，乃積其前後過惡，禁彪於尙書省，上表劾彪<span class="yinhao">「違傲高亢，<span class="jiazhu">勝，音升。亢，苦浪翻。</span>公行僭逸，坐輿禁省，<span class="jiazhu">言坐輿而入禁省也。漢法不下公門爲不敬。</span>私取官材，輒駕乘黃，<span class="jiazhu">乘黃，御馬也。乘，繩證翻。杜佑曰：漢有未央廐令，魏改爲乘黃廐，乘黃，古之神馬，因以爲名。或亦名飛黃，背有角，日行萬里。《淮南子》云：天下有道，飛黃伏皁。</span>無所憚懾。臣輒集尙書已下、令史已上於尙書都座，<span class="jiazhu">尙書都坐，錄、令、僕射、尙書园坐處。</span>以彪所犯罪狀告彪，訊其虛實，彪皆伏罪。請以見事免彪所居職，付廷尉治罪。」</span><span class="jiazhu">見事，謂彪見所犯之事也。見，賢遍翻。治，直之翻。</span>沖又表稱：<span class="yinhao">「臣與彪相識以來，垂二十載。<span class="jiazhu">載，子亥翻。</span>見其才優學博，議論剛正，愚意誠謂拔萃公清之人。後稍察其人酷急，猶謂益多損少。自大駕南行以來，彪兼尙書，<span class="jiazhu">彪以中尉兼度支尙書。</span>日夕共事，始知其專恣無忌，尊身忽物；聽其言如振古忠恕之賢，<span class="jiazhu">振古，自古也。</span>校其行實天下佞暴之賊。<span class="jiazhu">行，下孟翻。</span>臣與任城卑躬曲己，若順弟之奉暴兄，其所欲者，事雖非理，無不屈從。依事求實，悉有成驗。如臣列得實，<span class="jiazhu">列，謂陳列其事。</span>宜殛彪於北荒，以除亂政之姦；<span class="jiazhu">《詩》曰：取彼譖人，投畀有北。毛《註》云：北方寒涼而不毛。</span>所引無證，宜投臣於四裔，以息青蠅之譖。」</span><span class="jiazhu">《詩》曰：營營青蠅，止于棘。讒人罔極，交亂四國。</span>沖手自作表，家人不知。</p>
<p class="em2 strong">帝覽表，歎悵久之，曰：<span class="yinhao">「不意留臺乃至於此！」</span>旣而曰：<span class="yinhao">「道固可謂溢矣，而僕射亦爲滿也。」</span><span class="jiazhu">李彪，字道固。僕射，謂沖也。</span>黃門侍郎宋弁素怨沖，而與彪同州相善，<span class="jiazhu">弁，廣平人；彪，頓丘人；二郡皆屬相州。</span>陰左右之。<span class="jiazhu">左，音佐。右，音佑。</span>有司處彪大辟，<span class="jiazhu">處，昌呂翻；下久處同。辟，毗亦翻。</span>帝宥之，除名而已。<span class="jiazhu">魏孝文於此可謂明矣。</span></p>
<p class="em2 strong">沖雅性溫厚，及收彪之際，親數彪前後過失，瞋目大呼，投折几案，御史皆泥首面縛。<span class="jiazhu">數，所具翻。瞋，昌眞翻。呼，火故翻。折，而設翻。中尉得罪，而御史皆泥首面縛以謝沖，以朝儀言之，無是理也。魏主所謂<span class="yinhao">「僕射亦爲滿」</span>，亦不信哉！</span>沖詈辱肆口，遂發病荒悸，言語錯繆，時扼腕大罵，稱<span class="yinhao">「李彪小人」</span>，<span class="jiazhu">悸，其季翻。腕，烏貫翻。</span>醫藥皆不能療，或以爲肝裂，<span class="jiazhu">怒氣傷肝。怒甚發病而醫不能療，故以爲肝裂。</span>旬餘而卒。帝哭之，悲不自勝，<span class="jiazhu">勝，音升。</span>贈司空。</p>
<p class="em2 strong">沖勤敏強力，久處要劇，<span class="jiazhu">處，昌呂翻。</span>文案盈積，終日視事，未嘗厭倦，職業脩舉，纔四十而髮白。兄弟六人，凡四母，少時每多忿競。<span class="jiazhu">少，詩照翻。</span>及沖貴，祿賜皆與共之，更成敦睦。然多援引族姻，私以官爵，一家歲祿萬匹有餘，時人以此少之。<span class="jiazhu">少，詩沼翻；下同。</span></p>
<p class="em2 strong"><span class="yinwen">7</span>魏主以彭城王勰爲宗師，<span class="jiazhu">魏置宗師，見一百二十三卷晉安帝元興三年。勰，音協。</span>詔使督察宗室，有不帥敎者以聞。<span class="jiazhu">帥，讀曰率。</span></p>
<p class="em2 strong"><span class="yinwen">8</span>夏，四月，甲寅，改元。<span class="jiazhu">改元永泰。</span></p>
<p class="em2 strong"><span class="yinwen">9</span>大司馬會稽太守王敬則，自以高、武舊將，心不自安。<span class="jiazhu">會，工外翻。將，卽亮翻。</span>上雖外禮甚厚，而內相疑備，<span class="jiazhu">疑備者，疑其爲變而爲之防。</span>數訪問敬則飲食，體幹堪宜。<span class="jiazhu">堪，勝也。宜，適也。問其尙能勝兵及適用與否也。數，所角翻。</span>聞其衰老，且以居內地，故得少寬。<span class="jiazhu">少，詩沼翻。</span>前二歲，上遣領軍將軍蕭坦之將齋仗五百人行武進陵，<span class="jiazhu">齊自武帝以上諸陵皆在武進。行，下孟翻。</span>敬則諸子在都，憂怖無計。<span class="jiazhu">怖，普布翻。</span>上知之，遣敬則世子仲雄入東安尉之。<span class="jiazhu">自建康東入會稽。尉，與慰同。</span></p>
<p class="em2 strong">仲雄善琴，上以蔡邕焦尾琴借之。<span class="jiazhu">蔡邕在吳，吳人有燒桐以爨者，邕聞火烈之聲，知其良木，因請而裁爲琴，果有美音，而其尾猶焦，時人因名焦尾琴。《白虎通》曰：琴，禁也。禁止於邪以正人心也。《廣雅》曰：琴長三尺六寸六分，象三百六十六日；五絃象五行。桓譚《新論》：五絃第一絃爲宮，其次商、角、徵、羽。文王、武王各加一絃，以爲少宮、少商。</span>仲雄於御前鼓琴作《懊憹歌》，<span class="jiazhu">《晉志》曰：《懊憹歌》者，隆安初俗間訛謠之曲。《歌》云：<span class="yinhao">「春草可攬結，女兒可攬擷。」</span>杜佑曰：《懊憹歌》，石崇妾綠珠所作，《絲布澁難縫》一曲而已。懊，於報翻。憹，如冬翻。仲雄倣其曲而作歌。</span>曰：<span class="yinhao">「常歎負情儂，<span class="jiazhu">儂，音農；吳語也。</span>郎今果行許。」</span>又曰：<span class="yinhao">「君行不淨心，那得惡人題！」</span><span class="jiazhu">惡，烏路翻。</span>上愈猜愧。</p>
<p class="em2 strong">上疾屢危，乃以光祿大夫張瓌爲平東將軍、吳郡太守，<span class="jiazhu">瓌，古回翻。守，手又翻。</span>置兵佐以密防敬則。中外傳言，當有異處分。<span class="jiazhu">處，昌呂翻。分，扶問翻。</span>敬則聞之，竊曰：<span class="yinhao">「東今有誰，只是欲平我耳；東亦何易可平！<span class="jiazhu">易，以豉翻。</span>吾終不受金甖！」</span>金甖，謂鴆也。<span class="jiazhu">賜死者，以金甖盛鴆酒，故云然。</span></p>
<p class="em2 strong">敬則女爲徐州行事謝朓妻，<span class="jiazhu">朓，土了翻。</span>敬則子太子洗馬幼隆遣正員將軍徐岳以情告朓，<span class="jiazhu">官至將軍而未有軍號者，爲正員將軍，次爲員外將軍。洗，悉薦翻。</span><span class="yinhao">「爲計若同者，當往報敬則。」</span>朓執岳，馳啓以聞。敬則城局參軍徐庶，家在京口，其子密以報庶，庶以告敬則五官掾王公林。<span class="jiazhu">自晉以來，諸郡有五官掾。</span>公林，敬則族子也，常所委信。公林勸敬則急送啓賜兒死，單舟星夜還都。敬則令司馬張思祖草啓，旣而曰：<span class="yinhao">「若爾，諸郎在都，要應有信，且忍一夕。」</span><span class="jiazhu">言且遲一夜也。</span></p>
<p class="em2 strong">其夜，呼僚佐文武樗蒲，謂衆曰：<span class="yinhao">「卿諸人欲令我作何計？」</span>莫敢先答。防閤丁興懷曰：<span class="yinhao">「官祗應作爾！」</span><span class="jiazhu">言應作如此事，謂應反也。</span>敬則不應。明旦，召山陰令王詢、臺傳御史鍾離祖願，<span class="jiazhu">臺傳御史，臺所遣督諸郡錢穀者。傳，株戀翻。</span>敬則橫刀跂坐，<span class="jiazhu">跂坐，垂足而坐，跟不及地。跂，去智翻。</span>問詢等：<span class="yinhao">「發丁可得幾人？庫見有幾錢物？」</span><span class="jiazhu">見，賢遍翻。</span>詢稱<span class="yinhao">「縣丁猝不可集」</span>；祖願稱<span class="yinhao">「庫物多未輸入」</span>。敬則怒，將出斬之，<span class="jiazhu">將，引也。</span>王公林又諫曰：<span class="yinhao">「凡事皆可悔，唯此事不可悔；官詎不更思！」</span><span class="jiazhu">詎，豈也。</span>敬則唾其面曰：<span class="yinhao">「我作事，何關汝小子！」</span><span class="jiaozhusup">【章：十二行本「子」下有「丁卯」二字；乙十一行本同；孔本同。】</span>敬則舉兵反，招集，配衣，<span class="jiazhu">配，分給也。衣，於旣翻。分給袍甲以衣被之。</span>二三日便發。</p>
<p class="em2 strong">前中書令何胤，棄官隱居若邪山，<span class="jiazhu">若邪山在會稽東南四十里。邪，讀曰耶。</span>敬則欲劫以爲尙書令。長史王弄璋等諫曰：<span class="yinhao">「何令高蹈，必不從；不從，便應殺之。舉大事先殺名賢，事必不濟。」</span>敬則乃止。胤，尙之之孫也。<span class="jiazhu">何尙之柄用於宋文、武兩朝。</span></p>
<p class="em2 strong"><span class="yinwen">10</span>庚午，魏發州郡兵二十萬人，期八月中旬集懸瓠。<span class="jiazhu">復欲南伐也。</span></p>
<p class="em2 strong"><span class="yinwen">11</span>魏趙郡靈王幹卒。<span class="jiazhu">《諡法》：亂而不損曰靈。</span></p>
<p class="em2 strong"><span class="yinwen">12</span>上聞王敬則反，收王幼隆及其兄員外郎世雄、<span class="jiazhu">此卽敬則世子仲雄也。<span class="yinhao">「仲」</span>、<span class="yinhao">「世」</span>二字必有一誤。</span>記室參軍季哲、<span class="jiazhu">敬則爲大司馬，以其子爲記室參軍。</span>其弟太子舍人少安等，皆殺之。<span class="jiazhu">少，詩照翻。</span>長子黃門郎元遷將千人在徐州擊魏，<span class="jiazhu">長，知兩翻。將，卽亮翻。</span>敕徐州刺史徐玄慶殺之。前吳郡太守南康侯子恪，嶷之子也，<span class="jiazhu">豫章王嶷，武帝之弟。嶷，魚力翻。</span>敬則起兵，以奉子恪爲名；子恪亡走，未知所在。始安王遙光勸上盡誅高、武子孫，於是悉召諸王侯入宮。晉安王寶義、江陵公寶覽等處中書省，<span class="jiazhu">寶義，皇子；寶覽，姪也。處，昌呂翻；下同。</span>高、武諸孫處西省，<span class="jiazhu">據《蕭子恪傳》，西省，永福省也，至唐分三省，以門下省爲西省，中書省爲東省。</span>敕人各從左右兩人，過此依軍法；孩幼者與乳母俱入。其夜，令太醫煑椒二斛，都水辦棺材數十具，<span class="jiazhu">前漢都水屬水衡都尉；後漢光武省水衡都尉幷少府，都水屬郡國；晉屬大司農。蕭子顯《志》無都水，都官尙書有水曹。以此考之，都水當屬將作大匠。然齊大匠卿不常置，故都水之官不見於《志》。孩，何開翻。</span>須三更，當盡殺之。<span class="jiazhu">須，待也。三更，丙夜也。更，工衡翻。</span>子恪徒跣自歸，二更達建陽門，刺啓。<span class="jiazhu">書姓名於奏白曰刺。啓，奏也。旣達姓名，又啓陳其事。</span>時刻已至，而上眠不起，中書舍人沈徽孚與上所親左右單景雋共謀少留其事。須臾，上覺，<span class="jiazhu">單，上演翻。少，詩沼翻。覺，古孝翻。寢而寤謂之覺。</span>景雋啓子恪已至。上驚問曰：<span class="yinhao">「未邪？未邪？」</span>景雋具以事對。上撫牀曰：<span class="yinhao">「遙光幾誤人事！」</span><span class="jiazhu">單景雋具以子恪所啓之事對。上乃謂幾爲遙光所誤而濫殺。幾，居希翻。</span>乃賜王侯供饌，<span class="jiazhu">饌，雛戀翻，又雛皖翻。</span>明日，悉遣還第。以子恪爲太子中庶子。寶覽，緬之子也。<span class="jiazhu">緬，上弟也。緬，彌兗翻。</span></p>
<p class="em2 strong">敬則帥實甲萬人過浙江。<span class="jiazhu">今之錢唐江也。帥，讀曰率。</span>張瓌遣兵三千拒敬則於松江，<span class="jiazhu">松江在吳郡吳縣南，古笠澤也，今屬蘇州吳江縣。</span>聞敬則軍鼓聲，一時散走，瓌棄郡，逃民間。敬則以舊將舉事，百姓擔篙荷鍤，隨之者十餘萬衆；<span class="jiazhu">將，卽亮翻。擔，都甘翻。篙，古勞翻，竹竿也，用以撑船。荷，下可翻。鍤，楚洽翻，鍬也。</span>至晉陵，南沙人范脩化殺縣令公上延孫以應之。<span class="jiazhu">公上，複姓也。敬則本晉陵南沙人，故范脩化舉縣應之。</span>敬則至武進陵口，慟哭而過。<span class="jiazhu">蕭氏之先俱葬武進。高帝之殂也，從其先兆，亦葬武進，號泰安陵。敬則懷高帝恩，故慟哭而過。陸游曰：自常州西北至呂城，過陵口，見大石獸偃仆道旁，已殘缺，蓋南朝陵墓，齊明帝時王敬則反，至陵口慟哭而過是也。距丹陽縣三十餘里。丹陽，古所謂曲阿，或曰雲陽。宋白曰：吳大帝改丹陽爲武進縣，吳末併入晉陵縣。</span>烏程丘仲孚爲曲阿令，敬則前鋒奄至，仲孚謂吏民曰：<span class="yinhao">「賊乘勝雖銳，而烏合易離。今若收船艦，鑿長岡埭，<span class="jiazhu">長岡在曲阿縣界，今謂之上、下夾堈，埭卽今之上金斗門。易，以豉翻。艦，戶黯翻。埭，徒耐翻。</span>瀉瀆水以阻其路；得留數日，臺軍必至，如此，則大事濟矣。」</span>敬則軍至，值瀆涸，果頓兵不得進。</p>
<p class="em2 strong">五月，<span class="jiaozhusup">【章：十二行本「月」下有「壬午」二字；乙十一行本同；孔本同；張校同；退齋校同。】</span>詔前軍司馬左興盛、後軍將軍崔恭祖、輔國將軍劉山陽、龍驤將軍·馬軍主胡松築壘於曲阿長岡；<span class="jiazhu">驤，思將翻。</span>右僕射沈文季爲持節都督，屯湖頭，備京口路。<span class="jiazhu">湖頭，玄武湖頭也。其地東接蔣山西巖下，西抵玄武湖隄，地勢坦平，當京口大路。</span>恭祖，慧景之族也。<span class="jiazhu">前書後軍將軍崔恭祖。按魏、晉以來官制，左、右、前、後將軍，是爲四軍。恭祖位號未能至此。《齊書·王敬則傳》作<span class="yinhao">「後軍將軍、直閤將軍崔恭祖。」</span>恭祖若爲後軍將軍，不應下帶直閤將軍，此必有誤。</span>敬則急攻興盛、山陽二壘，臺軍不能敵，欲退，而圍不開，各死戰。胡松引騎兵突其後，白丁無器仗，皆驚散。敬則軍大敗，索馬再上，不能得，崔恭祖刺之仆地，<span class="jiazhu">索，山客翻。上，時掌翻。刺，七亦翻。</span>興盛軍客袁文曠斬之，<span class="jiazhu"><span class="yinhao">「軍客」</span>，《齊書·王敬則傳》作<span class="yinhao">「軍容」</span>。《南史》有軍容、馬容；如相康爲齊高帝軍容，蕭摩訶馬容陳智深斬陳叔陵。蓋皆簡拔魁健有武藝之士，使之前驅，以壯軍馬之容，故以爲名。</span>乙酉，傳首建康。</p>
<p class="em2 strong">是時上疾已篤，敬則倉猝東起，朝廷震懼。太子寶卷使人上屋，望見征虜亭失火，<span class="jiazhu">上，時掌翻。征虜亭在方山南。自玄武湖頭大路北出至征虜亭。</span>謂敬則至，急裝欲走。<span class="jiazhu">急裝，謂縛袴也。戎裝謂之急裝。</span>敬則聞之，喜曰：<span class="yinhao">「檀公三十六策，走爲上策，計汝父子唯有走耳！」</span>蓋時人譏檀道濟避魏之語也。敬則之來，聲勢甚盛，裁少日而敗。<span class="jiazhu">裁少日，謂不及二旬也。少，詩沼翻。</span></p>
<p class="em2 strong">臺軍討賊黨，晉陵民以附敬則應死者甚衆。太守王瞻上言：<span class="yinhao">「愚民易動，不足窮法。」</span><span class="jiazhu">窮法，謂盡法繩之。易，以豉翻。</span>上許之，所全活以萬數。瞻，弘之從孫也。<span class="jiazhu">王弘之以仕晉，宋武帝辟召無所就。從，才用翻。</span></p>
<p class="em2 strong">上賞謝朓之功，遷尙書吏部郎。<span class="jiazhu">《唐六典》曰：吏部郎，職在選舉。魏、晉用人，妙於時選，其諸曹郎功高者，遷吏部郎，歷代品秩皆高於諸曹郎。魏、晉、宋、齊，吏部郎品第五，諸曹郎品第六。</span>朓上表三讓，上不許。中書疑朓官未及讓，國子祭酒沈約曰：<span class="yinhao">「近世小官不讓，遂成恆俗。<span class="jiazhu">恆，戶登翻。</span>謝吏部今授超階，讓別有意。<span class="jiazhu">朓自兼殿中郎遷吏部郎，故曰超階。朓恥以告妻父得官，故曰讓別有意。</span>夫讓出人情，豈關官之大小邪！」</span>朓妻常懷刃欲殺朓，朓不敢相見。</p>
<p class="em2 strong"><span class="yinwen">13</span>秋，七月，魏彭城王勰表以一歲國秩、職俸、親恤裨軍國之用。<span class="jiazhu">國秩，彭城國秩也；職俸，勰所居職合受之俸也；親恤，亦魏朝給勰以恤親者。勰，音協。</span>魏主詔曰：<span class="yinhao">「割身存國，理爲遠矣。職俸便停，親、國聽三分受一。」</span><span class="jiazhu">親、國，謂親恤、國秩也。</span>壬午，又詔損皇后私府之半，六宮嬪御、五服男女供恤亦減半，<span class="jiazhu">嬪，毗賓翻。</span>在軍者三分省一，以給軍賞。</p>
<p class="em2 strong"><span class="yinwen">14</span>癸卯，以太子中庶子蕭衍爲雍州刺史。<span class="jiazhu">爲後蕭衍以雍州起兵張本。雍，於用翻。</span></p>
<p class="em2 strong"><span class="yinwen">15</span>己酉，上殂于正福殿。<span class="jiazhu">年四十七。</span>遺詔：<span class="yinhao">「徐令可重申前命。<span class="jiazhu">徐令，謂徐孝嗣也。孝嗣爲尙書令，建武四年加開府儀同三司，辭不受。重，直龍翻。</span>沈文季可左僕射，江祏可右僕射，江祀可侍中，劉暄可衞尉。軍政可委陳太尉；<span class="jiazhu">陳太尉謂顯達。</span>內外衆事，無大小委徐孝嗣、遙光、坦之、江祏，其大事與沈文季、江祀、劉暄參懷。心膂之任可委劉悛、蕭惠休、崔慧景。」</span><span class="jiazhu">悛，七倫翻，又丑緣翻。</span></p>
<p class="em2 strong">上性猜多慮，簡於出入，竟不郊天。<span class="jiazhu">天子卽立，當奉珪幣以見上帝於南郊。</span>又深信巫覡，<span class="jiazhu">覡，刑狄翻。</span>每出先占利害。東出云西，南出云北。初有疾，甚祕之，聽覽不輟。久之，敕臺省文簿中求白魚以爲藥，外始知之。<span class="jiazhu">《本草》曰：白魚，味甘平，無毒；主胃氣，開胃下食，去水氣，令人肥健。大者六七尺，色白，頭昂，生江湖中。按此求文簿中白魚，則所謂蠹書魚也；《本草》謂之衣魚，亦曰白魚。利小便，療偏風口喎。《衍義》曰：衣魚多在故書中，久不動衣帛中或有之；身有厚粉，手搐之則粉落。</span>太子卽位。</p>
<p class="em2 strong"><span class="yinwen">16</span>八月，辛亥，魏太子自洛陽朝于懸瓠。<span class="jiazhu">朝，直遙翻；下同。</span></p>
<p class="em2 strong"><span class="yinwen">17</span>壬子，奉朝請鄧學以齊興郡降魏。<span class="jiazhu">武帝永明三年，置齊興郡，屬郢州，其地當在西陽、弋陽二郡界。</span></p>
<p class="em2 strong"><span class="yinwen">18</span>魏主之入寇也，遣使發高車兵。高車憚遠役，奉袁紇樹者爲主，相帥北叛。<span class="jiazhu">帥，讀曰率。</span>魏主遣征北將軍宇文福討之，大敗而還，<span class="jiazhu">還，從宣翻，又如字。</span>福坐黜官。更命平北將軍江陽王繼都督北討諸軍事以討之，自懷朔以東悉稟節度，仍攝鎭平城。繼，熙之曾孫也。<span class="jiazhu">熙，道武之子。</span></p>
<p class="em2 strong"><span class="yinwen">19</span>八月，葬明皇帝於興安陵，<span class="jiazhu">陵在曲阿。</span>廟號高宗。東昏侯惡靈在太極殿，欲速葬，<span class="jiazhu">惡，烏路翻。</span>徐孝嗣固爭，得踰月。帝每當哭，輒云喉痛。太中大夫羊闡入臨，<span class="jiazhu">臨，力鴆翻，哭也。</span>無髮，號慟俯仰，幘遂脫地，帝輟哭大笑，謂左右曰：<span class="yinhao">「禿鶖啼來乎！」</span><span class="jiazhu">號，戶高翻。《漢·五行志》曰：鵜鶘，或曰禿鶖。師古曰：鵜鶘、一名淘河，腹下胡大如數升囊，好羣入澤中抒水食魚，因名。禿鶖，亦水鳥也。陸佃《埤雅》曰：鶖性貪惡，今俗呼禿鶖，一名扶老。狀如鶴而大，長頸赤目；其毛辟水毒，頭高八尺，善與人鬭，好啗蛇。鶖，音狄。</span></p>
<p class="em2 strong"><span class="yinwen">20</span>九月，己亥，魏主聞高宗殂，下詔稱<span class="yinhao">「禮不伐喪」</span>，<span class="jiazhu">《春秋左氏傳》曰：晉士匄侵齊，及穀，聞喪而還，禮也。《公羊傳》曰：還者何？善辭也。何善爾？大其不伐喪也。</span>引兵還。庚子，詔北伐高車。</p>
<p class="em2 strong"><span class="yinwen">21</span>魏主得疾甚篤，旬日不見侍臣，左右唯彭城王勰等數人而已。勰內侍醫藥，外總軍國之務，遠近肅然，人無異議。右軍將軍丹陽徐謇善醫，<span class="jiazhu">徐謇，丹陽人，宋明帝之世客青州。慕容白曜克東陽，謇遂爲魏所獲。謇，九輦翻。</span>時在洛陽，急召之。旣至，勰涕泣執手謂曰：<span class="yinhao">「君能已至尊之疾，當獲意外之賞；不然，有不測之誅；非但榮辱，乃繫存亡。」</span>勰又密爲壇於汝水之濱，依周公故事，告天地及顯祖，乞以身代魏主。<span class="jiazhu">周公金縢之事，以周公之至誠行之則可，若王莽則僞也。</span>魏主疾有間，<span class="jiazhu">間，如字。朱元晦曰：間，少差也。</span>丙午，發懸瓠，舍于汝濱，集百官，坐徐謇于上席，稱揚其功，除鴻臚卿，封金鄕縣伯，賜錢萬緡；<span class="jiazhu">臚，陵如翻。</span>諸王別餉賚，各不減千匹。冬，十一月，辛巳，魏主如鄴。</p>
<p class="em2 strong"><span class="yinwen">22</span>戊子，立妃褚氏爲皇后。</p>
<p class="em2 strong"><span class="yinwen">23</span>魏江陽王繼上言：<span class="yinhao">「高車頑昧，避役遁逃，若悉追戮，恐遂擾亂。請遣使，鎭別推檢，<span class="jiazhu">言六鎭各遣一使，令各推檢一鎭。使，疏吏翻。</span>斬魁首一人，自餘加以慰撫。若悔悟從役者，卽令赴軍。」</span><span class="jiazhu">令赴南伐之軍也。</span>詔從之。於是叛者往往自歸。繼先遣人慰諭樹者。樹者亡入柔然，尋自悔，相帥出降。<span class="jiazhu">帥，讀曰率。降，戶江翻。</span>魏主善之，曰：<span class="yinhao">「江陽可大任也。」</span>十二月，甲寅，魏主自鄴班師。<span class="jiazhu">北征至鄴而高車已降，遂班師。</span></p>
<p class="em2 strong"><span class="yinwen">24</span>林邑王諸農入朝，海中值風，溺死，<span class="jiazhu">武帝永明十年，范諸農得國。朝，直遙翻。溺，奴歷翻。</span>以其子文款爲林邑王。</p>
</div></body></html>