<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百八十二·隋紀六·煬皇帝中</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="隋紀六">隋紀六</span></span></h1>
<p><span class="jiazhu">起昭陽作噩<span class="biaozhusup" data-rel="">（癸酉）</span>，盡旃蒙大淵獻<span class="biaozhusup" data-rel="">（乙亥）</span>，凡三年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="煬皇帝中">煬皇帝中</span></span></h5>
<p class="strong" id="year_toc_1000"><span class="section" id="title-3"><span data-head-description="煬皇帝中" data-head-level="h4" data-head-title="大業九年">大業九年</span></span><span class="biaozhusup" data-rel="">（癸酉、六一三年）</span></p>
<p class="em2 strong"><span class="yinwen">1</span>春，正月，丁丑，詔徵天下兵集涿郡。始募民爲驍果<span class="jiazhu">爲驍果作逆張本。驍，古堯翻。</span>脩遼東古城以貯軍糧。<span class="jiazhu">漢、晉以來，遼東郡皆治襄平，慕容氏始鎭平郭。前伐高麗，圍遼東，言卽漢襄平城，今言復脩古城，蓋城郭有遷徒也。貯，丁呂翻。</span></p>
<p class="em2 strong"><span class="yinwen">2</span>靈武賊帥白瑜娑<span class="jiazhu">帝改靈州爲靈武郡。帥，所類翻。娑，桑何翻。《考異》曰：《隋書》作<span class="yinhao">「白榆妄」</span>。今從《略記》。</span>劫掠牧馬，北連突厥，<span class="jiazhu">厥，九勿翻。</span>隴右多被其患，<span class="jiazhu">被，皮義翻。</span>謂之<span class="yinhao">「奴賊」</span>。</p>
<p class="em2 strong"><span class="yinwen">3</span>戊戌，赦天下。</p>
<p class="em2 strong"><span class="yinwen">4</span>己亥，命刑部尙書衞文昇等輔代王侑留守西京。<span class="jiazhu">是後李淵得以尊立代王。守，手又翻。</span></p>
<p class="em2 strong"><span class="yinwen">5</span>二月，壬午，詔：<span class="yinhao">「宇文述以兵糧不繼，遂陷王師；<span class="jiazhu">事見上卷上年</span>。乃軍吏失於支料，非述之罪，宜復其官爵。」</span><span class="jiazhu">《考異》曰：《雜記》在去年十二月，今從《隋書》。</span>尋又加開府儀同三司。</p>
<p class="em2 strong"><span class="yinwen">6</span>帝謂待臣曰：<span class="yinhao">「高麗小虜，侮慢上國；今拔海移山，猶望克果，<span class="jiazhu">克，能也。果，決也。麗，力知翻。</span>況此虜乎！」</span>乃復議伐高麗。<span class="jiazhu">復，扶又翻。</span>左光祿大夫郭榮諫：<span class="yinhao">「戎狄失禮，臣下之事；千鈞之弩，不爲鼷鼠發機，<span class="jiazhu">杜襲諫曹操嘗有是言。鼷，音奚，小鼠也。</span>柰何親辱萬乘以敵小寇乎！」</span><span class="jiazhu">乘，繩證翻。</span>帝不聽。</p>
<p class="em2 strong"><span class="yinwen">7</span>三月，丙子，濟陰孟海公起爲盜，保據周橋，<span class="jiazhu">帝改曹州爲濟陰郡。濟，子禮翻。</span>衆至數萬，見人稱引書史，輒殺之。</p>
<p class="em2 strong"><span class="yinwen">8</span>丁丑，發丁男十萬城大興。<span class="jiazhu">大興城，西京城。</span></p>
<p class="em2 strong"><span class="yinwen">9</span>戊寅，帝幸遼東，命民部尙書樊子蓋等<span class="jiazhu">開皇三年，改度支尙書爲戶部尙書，帝乃改爲民部尙書，併曹郎亦改之。</span>輔越王侗留守東都。<span class="jiazhu">是後遂階王世充僭竊。侗，他紅翻。</span></p>
<p class="em2 strong"><span class="yinwen">10</span>時所在盜起：齊郡王薄、孟讓、北海郭方預、清河張金稱、平原郝孝德、河間格謙、勃海孫宣雅各聚衆攻剽，<span class="jiazhu">帝改青州爲北海郡，瀛州爲河間郡，滄州爲勃海郡。《姓苑》：格姓，允格之後。《東觀漢記》有侍御史、東平相格班。稱，尺證翻。郝，呼各翻。格，古百翻。剽，匹妙翻。</span>多者十餘萬，少者數萬人，<span class="jiazhu">少，詩沼翻。</span>山東苦之。天下承平日久，人不習戰，郡縣吏每與賊戰，望風沮敗。<span class="jiazhu">沮，在呂翻。</span>唯齊郡丞閺鄕張須陀<span class="jiazhu">《隋志》：閺鄕縣屬河南郡，本湖城，開皇十六年改焉。閺，音旻。</span>得士衆心，勇決善戰。將郡兵擊王薄於泰山下，<span class="jiazhu">《隋志》：泰山，在魯郡博城縣。須陀蓋越郡境而戰。將，卽亮翻。</span>薄恃其驟勝，不設備；須陀掩擊，大破之。薄收餘兵北渡河，須陀追擊於臨邑，又破之。<span class="jiazhu">《隋志》：臨邑縣屬齊郡。</span>薄北連孫宣雅、郝孝德等十餘萬攻章丘，<span class="jiazhu">《隋志》：章丘縣，舊曰高唐，開皇十六年改焉，亦屬齊郡。</span>須陀帥步騎二萬擊之，賊衆大敗。賊帥裴長才等衆二萬掩至城下，大掠，須陀未暇集兵，帥五騎與戰，<span class="jiazhu">帥，讀曰率。賊帥，所類翻。騎，奇寄翻。</span>賊競赴之，圍百餘重，身中數創，<span class="jiazhu">重，直龍翻。中，竹仲翻。創，初良翻。</span>勇氣彌厲。會城中兵至，賊稍退卻，須陀督衆擊之，長才等敗走。庚子，郭方預等合軍攻陷北海，大掠而去。須陀謂官屬曰：<span class="yinhao">「賊恃其強，謂我不能救，吾今速行，破之必矣。」</span>乃簡精兵倍道進擊，大破之，斬數萬級，前後獲賊輜重不可勝計。<span class="jiazhu">重，直用翻。勝，音升。</span></p>
<p class="em2 strong">歷城羅士信，<span class="jiazhu">歷城縣，舊置濟南郡，隋爲齊郡治所。</span>年十四，從須陀擊賊於濰水上。<span class="jiazhu">《隋志》：濰水，在北海郡下密縣。濰，音惟。</span>賊始布陳，士信馳至陳前，刺殺數人，<span class="jiazhu">陳，讀曰陣；下同。刺，七亦翻。</span>斬一人首，擲空中，以矟盛之，揭以略陳；賊徒愕眙，莫敢近。<span class="jiazhu">矟，色角翻。盛，受也，時征翻。揭，其謁翻，擔揭也。眙，丑吏翻。近，其靳翻。</span>須陀因引兵奮擊，賊衆大潰。士信逐北，每殺一人，劓其鼻懷之，<span class="jiazhu">劓，魚器翻。</span>還，以驗殺賊之數；須陀歎賞，引置左右。每戰，須陀先登，士信爲副。帝遣使慰諭，幷畫須陀、士信戰陳之狀而觀之。<span class="jiazhu">使，疏吏翻。畫，與𦘕通。</span></p>
<p class="em2 strong"><span class="yinwen">11</span>夏，四月，庚午，車駕渡遼。壬申，遣宇文述與上大將軍楊義臣趣平壤。<span class="jiazhu">趣，七喻翻。</span></p>
<p class="em2 strong"><span class="yinwen">12</span>左光祿大夫王仁恭出扶餘道。仁恭進軍至新城，<span class="jiazhu">新城在南蘇城之西。</span>高麗兵數萬拒戰，仁恭帥勁騎一千擊破之，高麗嬰城固守。帝命諸將攻遼東，聽以便宜從事。<span class="jiazhu">麗，力知翻。帥，讀曰率。騎，奇寄翻。將，卽亮翻。</span>飛樓、橦、雲梯、地道四面俱進，<span class="jiazhu">橦，宅江翻。</span>晝夜不息，而高麗應變拒之，二十餘日不拔，主客死者甚衆。<span class="jiazhu">守者爲主，攻者爲客。</span>衝梯竿長十五丈，驍果吳興沈光升其端，<span class="jiazhu">《隋志》：吳郡烏程縣舊置吳興郡。史以舊郡名書。長，直亮翻。驍，堅堯翻；下同。</span>臨城與高麗戰，短兵接，殺十數人，高麗競擊之而墜；未及地，適遇竿有垂絚，<span class="jiazhu">絚，古恆翻，索也。</span>光接而復上。<span class="jiazhu">復，扶又翻。上，時掌翻。</span>帝望見，壯之，卽拜朝散大夫，<span class="jiazhu">朝，直遙翻。散，悉但翻。</span>恆置左右。<span class="jiazhu">恆，戶登翻。</span></p>
<p class="em2 strong"><span class="yinwen">13</span>禮部尙書楊玄感，驍勇，便騎射，好讀書，喜賓客，<span class="jiazhu">騎，奇寄翻。好，呼到翻；下同。喜，許記翻。</span>海內知名之士多與之遊。與蒲山公李密善，密，弼之曾孫也，<span class="jiazhu">李密襲爵蒲山郡公。蒲山郡，闕。李弼，宇文氏佐命功臣。</span>少有才略，志氣雄遠，輕財好士，爲左親侍。<span class="jiazhu">隋制：左右翊衞府領親、勳、武三侍。左親侍屬左翊衞。少，詩照翻。</span>帝見之，謂宇文述曰：<span class="yinhao">「向者左仗下黑色小兒，瞻視異常，勿令宿衞！」</span>述乃諷密使稱病自免，密遂屛人事，<span class="jiazhu">屛，必郢翻。</span>專務讀書。嘗乘黃牛讀《漢書》，楊素遇而異之，因召至家，與語，大悅，謂其子玄感等：<span class="yinhao">「李密識度如此，汝等不及也！」</span>由是玄感與爲深交。時或侮之，密曰：<span class="yinhao">「人言當指實，寧可面諛！若決機兩陳之間，喑嗚咄嗟，使敵人震懾，<span class="jiazhu">陳，讀曰陣。喑，於今翻。咄，當沒翻。懾，之涉翻。</span>密不如公；驅策天下賢俊，各申其用，公不如密：豈可以階級稍崇而輕天下士大夫邪！」</span>玄感笑而服之。<span class="jiazhu">李密事始此。</span></p>
<p class="em2 strong">素恃功驕倨，朝宴之際，或失臣禮，<span class="jiazhu">朝，直遙翻；下同。</span>帝心銜而不言，素亦覺之。及素薨，帝謂近臣曰：<span class="yinhao">「使素不死，終當夷族。」</span>玄感頗知之，且自以累世貴顯，在朝文武多父之故吏，見朝政日紊，<span class="jiazhu">紊，音問。</span>而帝多猜忌，內不自安，乃與諸弟潛謀作亂。帝方事征伐，玄感自言：<span class="yinhao">「世荷國恩，願爲將領。」</span>帝喜曰：<span class="yinhao">「將門必有將，相門必有相，固不虛也。」</span><span class="jiazhu">荷，下可翻。將，卽亮翻。相，悉亮翻。</span>由是寵遇日隆，頗預朝政。</p>
<p class="em2 strong">帝伐高麗，命玄感於黎陽督運，遂與虎賁郎將王仲伯、汲郡贊治趙懷義等謀，<span class="jiazhu">按《隋志》，帝改州爲郡，郡置太守；罷長史、司馬，置贊務一人以貳之。贙務，卽贊治也。《隋書》成於唐臣，避高宗名，故改<span class="yinhao">「治」</span>爲<span class="yinhao">「務」</span>。治，直吏翻。</span>故逗遛漕運，不時進發，<span class="jiazhu">逗，音豆。遛，音留。</span>欲令渡遼諸軍乏食；帝遣使者促之，<span class="jiazhu">令，力丁翻。使，疏吏翻。</span>玄感揚言水路多盜，不可前後而發。玄感弟虎賁郎將玄縱、鷹揚郎將萬石，並從幸遼東，玄感潛遣人召之，二人皆亡還。萬石至高陽，<span class="jiazhu">高陽縣屬河間郡。</span>爲監事許華所執，<span class="jiazhu">按《唐六典》，武庫署、太倉署皆有監事，蓋因隋制也。監，工銜翻。</span>斬於涿郡。</p>
<p class="em2 strong">時右驍衞大將軍來護兒以舟師自東萊將入海趣平壤，玄感遣家奴僞爲使者從東方來，詐稱護兒反。<span class="jiazhu">驍，堅堯翻。</span>六月，乙巳，玄感入黎陽，閉城，大索男夫，<span class="jiazhu">索，山客翻。</span>取帆布爲牟、甲，<span class="jiazhu">帆，施於船上以汎風，時軍興織蒲不給，以布爲之。牟，兜牟也。</span>署官屬，皆準開皇之舊。<span class="jiazhu">不用帝所改官制。</span>移書傍郡，以討護兒爲名，各令發兵會於倉所。<span class="jiazhu">倉，謂黎陽倉。</span>郡縣官有幹用者，玄感皆以運糧追集之，以趙懷義爲衞州刺史，東光尉元務本爲黎州刺史，河內郡主簿唐禕爲懷州刺史。<span class="jiazhu">復開皇之制，以郡爲州，以太守爲刺史。《隋志》：州、郡皆置主簿。東光縣屬平原郡。宋白曰：今定遠軍治東光縣，漢舊縣也；故城在今縣東二十里，齊天保七年，移於今縣東南三十里陶氏故城，隋開皇三年，又移於後魏廢勃海郡城。縣置令、丞、尉、正。禕，許韋翻。《考異》曰：《雜記》作<span class="yinhao">「懷州司功書佐」</span>，今從《隋書》。</span></p>
<p class="em2 strong">治書侍御史游元，<span class="jiazhu">隋御史臺置治書侍御史二員，帝增爲正五品。治，直之翻。</span>督運在黎陽，玄感謂曰：<span class="yinhao">「獨夫肆虐，陷身絕域，此天亡之時也。我今親帥義兵以誅無道，卿意如何？」</span>元正色曰：<span class="yinhao">「尊公荷國寵靈，近古無比，公之弟兄，青紫交映，當謂竭誠盡節，上答鴻恩。豈意墳土未乾，<span class="jiazhu">帥，讀曰率。荷，下可翻。乾，音干。</span>親圖反噬！僕有死而已，不敢聞命！」</span>玄感怒而囚之，屢脅以兵，不能屈，乃殺之。元，明根之孫也。<span class="jiazhu">游明根，元魏太和中以儒名。</span></p>
<p class="em2 strong">玄感選運夫少壯者得五千餘人，<span class="jiazhu">少，詩照翻。</span>丹陽、宣城篙梢三千餘人，<span class="jiazhu">帝改蔣州爲丹陽郡，改宣州爲宣城郡。篙梢，習於用舟者。篙，音高，進船竿也。</span>刑三牲誓衆，且諭之曰：<span class="yinhao">「主上無道，不以百姓爲念，天下騷擾，死遼東者以萬計。今與君等起兵以救兆民之弊，何如？」</span>衆皆踴躍稱萬歲。乃勒兵部分。<span class="jiazhu">分，扶問翻。</span>唐禕自玄感所逃歸河內。</p>
<p class="em2 strong">先是玄感陰遣家僮至長安，<span class="jiazhu">先，悉薦翻。</span>召李密及弟玄挺赴黎陽。及舉兵，密適至，玄感大喜，以爲謀主，謂密曰：<span class="yinhao">「子常以濟物爲己任，今其時矣！計將安出？」</span>密曰：<span class="yinhao">「天子出征，遠在遼外，去幽州猶隔千里。南有巨海，北有強胡，中間一道，理極艱危。公擁兵出其不意，長驅入薊，據臨渝之險，<span class="jiazhu">臨渝關，隋屬平州盧龍縣，卽所謂盧龍之險也。顏師古曰：渝，音喻，今多讀如榆。</span>扼其咽喉。<span class="jiazhu">咽，於賢翻。</span>歸路旣絕，高麗聞之，必躡其後，不過旬月，資糧皆盡，其衆不降則潰，可不戰而擒，此上計也。」</span><span class="jiazhu">麗，力知翻。降，戶江翻。</span>玄感曰：<span class="yinhao">「更言其次。」</span>密曰：<span class="yinhao">「關中四塞，天府之國，雖有衞文昇，不足爲意。今帥衆鼓行而西，<span class="jiazhu">帥，讀曰率；下同。</span>經城勿攻，直取長安，收其豪傑，撫其士民，據險而守之。天子雖還，失其根本，可徐圖也。」</span>玄感曰：<span class="yinhao">「更言其次。」</span>密曰：<span class="yinhao">「簡精銳，晝夜倍道，襲取東都，以號令四方。但恐唐禕告之，先已固守。<span class="jiazhu">禕，許韋翻。</span>若引兵攻之，百日不克，天下之兵四面而至，非僕所知也。」</span>玄感曰：<span class="yinhao">「不然，今百官家口並在東都，若先取之，足以動其心。且經城不拔，何以示威！<span class="jiazhu">其後玄感攻弘農，自速敗亡，其識度已見於此。</span>公之下計，乃上策也。」</span>遂引兵向洛陽，遣楊玄挺將驍勇千人爲前鋒，<span class="jiazhu">將，卽亮翻；下同。驍，堅堯翻。</span>先取河內。唐禕據城拒守，玄挺無所獲。</p>
<p class="em2 strong">禕又使人告東都越王侗與樊子蓋等勒兵爲備，<span class="jiazhu">果如李密所料。侗，他紅翻。</span>脩武民相帥守臨清關。<span class="jiazhu">脩武縣屬河內郡。</span>玄感不得度，乃於汲郡南渡河，從之者如市。使弟積善將兵三千自偃師南緣洛水西入，<span class="jiazhu">《隋志》：偃師縣舊廢，開皇十六年復置，屬河南郡。</span>玄挺自白司馬坂逾邙山南入，<span class="jiazhu">白司馬坂在邙山北，邙山在洛城北。坂，音反。</span>玄感將三千餘人隨其後，相去十里許，自稱大軍。其兵皆執單刀柳楯，<span class="jiazhu">楯，食尹翻，干也，以扞弓矢。</span>無弓矢甲冑。東都遣河南令達奚善意<span class="jiazhu">《隋志》：河南縣，帶河南郡。</span>將精兵五千人拒積善，將作監、河南贊治裴弘策將八千人拒玄挺。<span class="jiazhu">治，直吏翻。</span>善意渡洛南，營於漢王寺；明日，積善兵至，不戰自潰，鎧仗皆爲積善所取。弘策出至白司馬坂，一戰，敗走，棄鎧仗者太半，<span class="jiazhu">鎧，可亥翻。</span>玄挺亦不追。弘策退三四里，收散兵，復結陳以待之；<span class="jiazhu">復，扶又翻。陳，讀曰陣。</span>玄挺徐至，坐息良久，忽起擊之，弘策又敗，如是五戰。丙辰，玄挺直抵太陽門，弘策將十餘騎馳入宮城，自餘無一人返者，皆歸於玄感。</p>
<p class="em2 strong">玄感屯上春門，<span class="jiazhu">《隋志》：河南郡舊置洛州，大業元年移都，改曰豫州。東面三門，北曰上春，中曰建陽，無太陽門，當考。將，卽亮翻。《考異》曰：《玄感傳》云：<span class="yinhao">「屯兵上春門。」</span>又云：<span class="yinhao">「屯兵尙書省。」</span>按劉仁軌《河洛記》：<span class="yinhao">「東都羅郭東面北頭第一曰上春門，唐改曰上東門。」</span>又，尙書省在宣仁門內，玄感不容至此。</span>每誓衆曰：<span class="yinhao">「我身爲上柱國，家累鉅萬金，至於富貴，無所求也。今不顧滅族者，但爲天下解倒懸之急耳！」</span><span class="jiazhu">爲，于僞翻。</span>衆皆悅。父老爭獻牛酒，子弟詣軍門請自効者，日以千數。</p>
<p class="em2 strong">內史舍人韋福嗣，洸之兄子也，<span class="jiazhu">韋洸著聲績於平陳之後。洸，古黃翻。</span>從軍出拒玄感，爲玄感所獲；玄感厚禮之，使與其黨胡師耽共掌文翰。玄感令福嗣爲書遺樊子蓋，數帝罪惡，<span class="jiazhu">遺，于季翻。數，所具翻。</span>云：<span class="yinhao">「今欲廢昏立明，願勿拘小禮，自貽伊戚。」</span>樊子蓋新自外藩入爲京官，<span class="jiazhu">樊子蓋自涿郡留守爲東都留守。</span>東都舊官多慢之，至於部分軍事，未甚承稟。<span class="jiazhu">分，扶問翻。</span>裴弘策與子蓋同班，<span class="jiazhu">贊治次留守立班，故言同班。</span>前出討賊失利，子蓋更使出戰，不肯行，子蓋命引出斬之以徇。國子祭酒河東楊汪，小有不恭，<span class="jiazhu">《楊汪傳》：本弘農華陰人，曾祖順徙河東。</span>子蓋又將斬之；汪頓首流血，乃得免。於是將吏震肅，無敢仰視，<span class="jiazhu">是將，子亮翻。</span>令行禁止。玄感盡銳攻城，子蓋隨方拒守，玄感不能克。然達官子弟應募從軍者，聞弘策死，皆不敢入城。韓擒虎子世咢、<span class="jiazhu">咢，五各翻。</span>觀王雄子恭道、虞世基子柔、來護兒子淵、裴蘊子爽、大理卿鄭善果子儼、周羅睺子仲等四十餘人皆降於玄感，<span class="jiazhu">降，戶江翻；下同。</span>玄感悉以親重要任委之。善果，譯之兄子也。<span class="jiazhu">鄭譯，高祖佐命。</span></p>
<p class="em2 strong">玄感收兵得五萬餘人，分五千守慈磵道，<span class="jiazhu">《隋志》：河南郡壽安縣有慈磵。</span>五千守伊闕道，<span class="jiazhu">《隋志》：河南郡伊闕縣，舊曰新城，開皇十八年改名，以伊闕山名縣也。</span>遣韓世咢將三千人圍滎陽，<span class="jiazhu">《隋志》：滎陽縣，屬滎陽郡，郡治管城，滎陽在郡西。</span>顧覺將五千人取虎牢。<span class="jiazhu">《隋志》：滎陽郡汜水縣，舊曰成皋，卽虎牢也。開皇十八年，改曰汜水，大業初，置虎牢都尉府。</span>虎牢降，<span class="jiazhu">降，戶江翻。</span>以覺爲鄭州刺史，鎭虎牢。</p>
<p class="em2 strong">代王侑使刑部尙書衞文昇帥兵四萬救東都，<span class="jiazhu">代王侑時守長安。帥，讀曰率。《考異》曰：《隋書》云：<span class="yinhao">「步騎七萬。」</span>按玄感衆不過十萬，而下云衆寡不敵。今從《雜記》。</span>文昇至華陰；掘楊素冢，<span class="jiazhu">《隋志》：華陰縣屬京兆郡。楊素世居華陰，死葬焉。華，戶化翻。</span>焚其骸骨，示士卒以必死，遂鼓行出崤、澠，直趨東都城北。<span class="jiazhu">崤，崤谷；澠，澠池。澠，彌兗翻。趨，七喻翻。</span>玄感逆拒之；文昇且戰且行，屯於金谷。<span class="jiazhu">金谷，卽晉石崇之金谷也。《水經註》：穀水自千金堨東經睪門橋，又東，左會金谷水，水出太白原東，南流歷金谷，謂之金谷澗。在河南縣界。</span></p>
<p class="em2 strong">遼東城久不拔，帝遣造布囊百餘萬口，滿貯土，<span class="jiazhu">貯，丁呂翻。</span>欲積爲魚梁大道，<span class="jiazhu">築道若魚梁然。</span>闊三十步，高與城齊，使戰士登而攻之，又作八輪樓車，<span class="jiazhu">樓車下施八輪。</span>高出於城，夾魚梁道，欲俯射城內，<span class="jiazhu">射，而亦翻。</span>指期將攻，城內危蹙。會楊玄感反書至，帝大懼，引納言蘇威入帳中，謂曰：<span class="yinhao">「此兒聰明，得無爲患？」</span>威曰：<span class="yinhao">「夫識是非，審成敗，乃謂之聰明，<span class="jiazhu">夫，音扶。</span>玄感粗疏，必無所慮。但恐因此寖成亂階耳。」</span>帝又聞達官子弟皆在玄感所，益憂之。兵部侍郎斛斯政素與玄感善，玄感之反，政與之通謀，玄縱兄弟亡歸，政潛遣之。帝將窮治玄縱等黨與，<span class="jiazhu">治，直之翻。</span>政內不自安，戊辰，亡奔高麗。<span class="jiazhu">史言段文振之言驗。麗，力知翻。</span>庚午，夜二更，<span class="jiazhu">二更，乙夜也。甲、乙、丙、丁、戊分爲五夜，守卒分番守漏，鳴鼓以相警，謂之持更。更，工衡翻。</span>帝密召諸將，使引軍還，<span class="jiazhu">還，從宣翻，又音如字。</span>軍資、器械、攻具，積如丘山，營壘、帳幕，按堵不動，皆棄之而去。衆心恟懼，<span class="jiazhu">恟，許拱翻。</span>無復部分，諸道分散。<span class="jiazhu">復，扶又翻。部分，扶問翻。</span>高麗卽時覺之，然不敢出，但於城內鼓譟。至來日午時，方漸出外，四遠覘偵，<span class="jiazhu">覘，丑廉翻，又丑塹翻。偵，丑鄭翻。</span>猶疑隋軍詐之。經二日，乃出數千兵追躡，畏隋兵之衆，不敢逼，常相去八九十里；將至遼水，知御營畢渡，乃敢逼後軍。時後軍猶數萬人，高麗隨而抄擊，最後羸弱數千人爲所殺略。<span class="jiazhu">麗，力知翻。抄，楚交翻。羸，倫爲翻。</span></p>
<p class="em2 strong">初，帝再征高麗，復問太史令庾質曰：<span class="yinhao">「今段何如？」</span><span class="jiazhu">今段，言自今以後一段事也。復，扶又翻。</span>對曰：<span class="yinhao">「臣實愚迷，猶執前見，<span class="jiazhu">庾質前對，見上卷八年。</span>陛下若親動萬乘，勞費實多。」</span><span class="jiazhu">乘，繩證翻。</span>帝怒曰：<span class="yinhao">「我自行猶不克，直遣人去，安得有功！」</span>及還，謂質曰：<span class="yinhao">「卿前不欲我行，當爲此耳。<span class="jiazhu">還，從宣翻，又音如字。爲，于僞翻。</span>玄感其有成乎？」</span>質曰：<span class="yinhao">「玄感地勢雖隆，素非人望，因百姓之勞，冀幸成功。今天下一家，未易可動。」</span><span class="jiazhu">易，以豉翻。</span></p>
<p class="em2 strong">帝遣虎賁郎將陳稜攻元務本於黎陽，又遣左翊衞大將軍宇文述、右候衞將軍屈突通乘傳發兵以討玄感。<span class="jiazhu">屈，區勿翻。傳，株戀翻。</span>來護兒至東萊，聞玄感圍東都，召諸將議旋軍救之。諸將咸以無敕，不宜擅還，固執不從，護兒厲聲曰：<span class="yinhao">「洛陽被圍，心腹之疾；高麗逆命，猶疥癬耳。<span class="jiazhu">將，卽亮翻。被，皮義翻。疥癬，皮膚之疾。</span>公家之事，知無不爲，專擅在吾，不關諸人，有沮議者，軍法從事！」</span><span class="jiazhu">沮，在呂翻。</span>卽日迴軍。令子弘、整馳驛奏聞。帝時還至涿郡，已敕護兒救東都，見弘、整，甚悅，<span class="jiazhu">按《隋書·來護兒傳》：弘、整，護兒之二子。</span>賜護兒璽書曰：<span class="yinhao">「公旋師之時，是朕敕公之日，君臣意合，遠同符契。」</span></p>
<p class="em2 strong">先是，右武候大將軍李子雄坐事除名，令從軍自效，從來護兒在東萊，帝疑之，<span class="jiazhu">按《隋書·子雄傳》，因玄感反而疑之。璽，斯氏翻。先，悉薦翻。</span>詔鎖子雄送行在所。子雄殺使者，逃奔玄感。<span class="jiazhu">使，疏吏翻。</span>衞文昇以步騎二萬渡瀍水，<span class="jiazhu">《水經》：瀍水出河南穀城縣北山，東過洛陽、偃師而入于洛。騎，奇寄翻。瀍，音廛。</span>與玄感戰，玄感屢破之。玄感每戰，身先士卒，<span class="jiazhu">先，悉薦翻。</span>所向摧陷，又善撫悅其下，皆樂爲死致死，<span class="jiazhu">樂，音洛。爲，于僞翻。</span>由是每戰多捷，衆益盛，至十萬人。文昇衆寡不敵，死傷太半且盡，<span class="jiazhu">《考異》曰：《雜記》曰：<span class="yinhao">「每戰刃纔接，官軍皆坐地棄甲，以白布裹頭，聽賊所掠。前後十二戰，皆不。」</span>今從《文昇傳》。</span>乃更進屯邙山之陽，與玄感決戰，一日十餘合。會楊玄挺中流矢死，<span class="jiazhu">中，竹仲翻。</span>玄感軍乃稍卻。</p>
<p class="em2 strong">秋，七月，癸未，餘杭民劉元進起兵以應玄感。元進手長尺餘，<span class="jiazhu">手長尺餘，言自指至掌腕橫紋之長。長，直亮翻。</span>臂垂過膝，<span class="jiazhu">言臂垂則其手過膝。過，古禾翻。</span>自以相表非常，<span class="jiazhu">相，息亮翻。</span>陰有異志。會帝再發三吳兵征高麗，三吳兵皆相謂曰：<span class="yinhao">「往歲天下全盛，吾輩父兄征高麗者猶太半不返；<span class="jiazhu">此指八年事。</span>今已罷弊，復爲此行，<span class="jiazhu">罷，讀曰疲。復，扶又翻。</span>吾屬無遺類矣！」</span>由是多亡命。郡縣捕之急，聞元進舉兵，亡命者雲集，旬月間，衆至數萬。</p>
<p class="em2 strong">始，楊玄感至東都，自謂天下響應。<span class="jiaozhusup">【章：十二行本「應」下有「功在朝夕」四字；乙十一行本同；張校同，云無註本亦無。】</span>得韋福嗣，委以心膂，不復專任李密。<span class="jiazhu">復，扶又翻。</span>福嗣每畫策，皆持兩端；密揣知其意，<span class="jiazhu">揣，初委翻。</span>謂玄感曰：<span class="yinhao">「福嗣元非同盟，實懷觀望；明公初起大事而姦人在側，聽其是非，必爲所誤，請斬之！」</span>玄感曰：<span class="yinhao">「何至於此！」</span>密退，謂所親曰：<span class="yinhao">「楚公好反而不欲勝，<span class="jiazhu">玄感襲爵楚國公，故稱之。好，呼到翻。</span>吾屬今爲虜矣！」</span></p>
<p class="em2 strong">李子雄勸玄感速稱尊號，玄感以問密，密曰：<span class="yinhao">「昔陳勝自欲稱王，張耳諫而被外；<span class="jiazhu">事見七卷秦二世元年。被，皮義翻。</span>魏武將求九錫，荀彧止而見誅。<span class="jiazhu">事見六十六卷漢獻帝建安十七年。</span>今者密欲正言，還恐追蹤二子；阿諛順意，又非密之本圖。何者？兵起以來，雖復頻捷，<span class="jiazhu">復，扶又翻；下蓋復同。</span>至於郡縣，未有從者；東都守禦尙強，天下救兵益至，公當挺身力戰，早定關中，迺亟欲自尊，何示人不廣也！」</span><span class="jiazhu">亟，已力翻。</span>玄感笑而止。</p>
<p class="em2 strong">屈突通引兵屯河陽，宇文述繼之，玄感問計於李子雄，子雄曰：<span class="yinhao">「通曉習兵事，若一得渡河，則勝負難決，不如分兵拒之。通不能濟，則樊、衞失援。」</span><span class="jiazhu">樊、衞謂樊子蓋、衞文昇也。</span>玄感然之，將拒通；樊子蓋知其謀，數擊其營，玄感不得往。<span class="jiazhu">斯亦伐謀之一也。使援兵不合，樊子蓋堅守都城，兵何由解！數，所角翻；下軍數同。</span>通濟河，軍於破陵。<span class="jiazhu">破陵，當在河陽南岸、洛城東北。</span>玄感分爲兩軍，西抗文昇，東拒通。子蓋復出兵大戰，玄感軍屢敗，與其黨謀之，李子雄曰：<span class="yinhao">「東都援軍益至，我軍數敗，不可久留，不如直入關中，開永豐倉以振貧乏，<span class="jiazhu">《新唐志》，華陰縣有永豐倉，蓋隋所置也。</span>三輔可指麾而定，<span class="jiazhu">此指言漢三輔之地。</span>據有府庫，東面而爭天下，亦霸王之業也。」</span>李密曰：<span class="yinhao">「弘化留守元弘嗣握強兵在隴右，<span class="jiazhu">帝改慶州爲弘化郡，其地屬隴右。</span>可聲言其反，遣使迎公，因此入關，可以紿衆。」</span><span class="jiazhu">使，疏吏翻。紿，徒亥翻。</span></p>
<p class="em2 strong">會華陰諸楊請爲鄕導，<span class="jiazhu">華陰諸楊，玄感之宗黨也。華，戶化翻。鄕，讀曰嚮。</span>壬辰，玄感解東都圍，引兵西趣潼關，<span class="jiazhu">潼關，在華陰縣。趣，七喻翻。</span>宣言：<span class="yinhao">「我已破東都、取關西矣！」</span>宇文述等諸軍躡之。至弘農宮，<span class="jiazhu">《隋志》：河南郡陝縣，後魏置陝州恆農郡，開皇初廢郡，大業初廢州，置弘農宮。恆農卽弘農，後魏避諱改曰恆農。</span>父老遮說玄感曰：<span class="yinhao">「宮城空虛，又多積粟，攻之易下。」</span><span class="jiazhu">說，式芮翻。易，以豉翻。</span>玄感以為然。弘農太守蔡王智積<span class="jiazhu">觀此，則帝廢陝州，改爲弘農郡也。智積，高祖弟整之子。守，式又翻。</span>謂官屬曰：<span class="yinhao">「玄感聞大軍將至，欲西圖關中，若成其計，則難克也；當以計縻之，使不得進，不出一旬，可以成擒。」</span>及玄感軍至城下，智積登陴詈之；<span class="jiazhu">陴，符支翻，城上女垣。詈，力智翻，罵也。</span>玄感怒，留攻之。李密諫曰：<span class="yinhao">「公今詐衆西入，軍事貴速，況乃追兵將至，安可稽留！若前不得據關，<span class="jiazhu">謂據潼關也。</span>退無所守，大衆一散，何以自全！」</span>玄感不從，遂攻之，燒其城門，智積於內益火，玄感兵不得入。三日不拔，乃引而西。至閺鄕，<span class="jiazhu">閺，音旻。</span>宇文述、衞文昇、來護兒、屈突通等軍追及於皇天原。<span class="jiazhu">《水經註》：玉澗水南出玉溪，北流逕皇天原西。周固《記》，開山東首，上平博，方可里餘，三面壁立，高千許仞，漢世祭天於其上，名之爲皇天原。上有漢武思子臺。又北逕閺鄕城西。又有全鳩澗，水出南山，北逕皇天原東。《隋志》，閺鄕縣有玉澗、全鳩澗。</span>玄感上槃豆，<span class="jiazhu">卽西魏將于謹所攻拔盤豆也。上，時掌翻。</span>布陳亙五十里，<span class="jiazhu">陳，讀曰陣；下同。亙，古鄧翻。</span>且戰且行，玄感一日三敗。八月，壬寅，玄感陳於董杜原，諸軍擊之，玄感大敗，獨與十餘騎奔上洛。<span class="jiazhu">帝改商州爲上洛郡。玄感欲由華陽以奔上洛也。騎，奇寄翻；下同。</span>追騎至，玄感叱之，皆反走。至葭蘆戌，<span class="jiazhu">葭，音加。</span>獨與弟積善徒步走，自度不免，<span class="jiazhu">度，徒洛翻。</span>謂積善曰：<span class="yinhao">「我不能受人戮辱，汝可殺我！」</span>積善抽刀斫殺之，因自刺，不死，<span class="jiazhu">刺，七亦翻。</span>爲追兵所執，與玄感首俱送行在所。磔玄感尸於東都市，三日，復臠而焚之。<span class="jiazhu">磔，陟格翻。復，扶又翻。臠，力兗翻。</span>玄感弟玄獎爲義陽太守，<span class="jiazhu">《隋志》：義陽郡，齊、梁之司州，後魏改曰郢州，後周改曰申州，大業初，改義州，尋改爲義陽郡。守，式又翻。</span>將赴玄感，爲郡丞周旋玉所殺；<span class="jiazhu">《隋書·楊玄感傳》作<span class="yinhao">「周琁玉」</span>。</span>仁行爲朝請大夫，伏誅於長安。<span class="jiazhu">楊素之門於是滅矣。朝，直遙翻。</span></p>
<p class="em2 strong">玄感之圍東都也，梁郡民韓相國舉兵應之，<span class="jiazhu">帝改宋州爲梁郡。相，息亮翻。</span>玄感以爲河南道元帥，<span class="jiazhu">帥，所類翻。</span>旬月間衆十餘萬，攻剽郡縣；至襄城，<span class="jiazhu">《隋志》：襄城郡，東魏置北荊州，後周改曰和州，開皇初，改爲伊州，大業初，改爲汝州，尋改爲郡。剽，匹妙翻。</span>聞玄感敗，衆稍散，爲吏所獲，傳首東都。</p>
<p class="em2 strong">帝以元弘嗣，斛斯政之親也，留守弘化郡，<span class="jiazhu">《隋書·元弘嗣傳》云：屯兵安定。</span>遣衞尉少卿李淵馳往執之，<span class="jiazhu">少，始照翻。</span>因代爲留守，關右十三郡兵皆受徵發。<span class="jiazhu">十三郡，天水、隴西、金城、枹罕、臨洮、漢陽、靈武、朔方、平涼、弘化、延安、雕陰、上郡也。</span>淵御衆寬簡，人多附之。帝以淵相表奇異，<span class="jiazhu">相，息亮翻。</span>又名應圖讖，忌之。<span class="jiazhu">讚，楚譖翻。</span>未幾，徵詣行在所，淵遇疾未謁，<span class="jiazhu">謁，見也。幾，居豈翻。</span>其甥王氏在後宮，帝問曰：<span class="yinhao">「汝舅來何遲？」</span>王氏以疾對，帝曰：<span class="yinhao">「可得死否？」</span>淵聞之，懼，因縱酒納賂以自晦。<span class="jiazhu">李淵事始此。</span></p>
<p class="em2 strong"><span class="yinwen">14</span>癸卯，吳郡朱燮、晉陵管崇聚衆寇掠江左。<span class="jiazhu">《隋志》：吳郡，陳置吳州，平陳改曰蘇州，大業初復曰吳州，尋改爲吳郡。毗陵郡，平陳置常州，帝改爲晉陵郡。</span>燮本還俗道人，涉獵經史，頗知兵法，形容眇小，爲崑山縣博士，<span class="jiazhu">劉昫曰：崑山本漢婁縣地，梁分婁縣置信義縣，又分信義置崑山縣，取縣界山名，時屬吳郡。隋制縣博士，不見于《志》，蓋在曹佐、市令之下。</span>與數十學生起兵，民苦役者赴之如歸。崇長大，美姿容，志氣倜儻，<span class="jiazhu">倜，他狄翻。</span>隱居常熟，<span class="jiazhu">常熟，吳、晉南沙之地，本屬吳縣，晉分吳縣置海虞縣，梁置常熟縣。劉昫曰：今崑山縣東一百三十里常熟故城是也。隋治南沙城，屬吳郡。</span>自言有王者相，<span class="jiazhu">相，息亮翻。</span>故羣盜相與奉之。時帝在涿郡，命虎牙郎將趙六兒將兵萬人屯揚子，<span class="jiazhu">揚子，地名，時屬江都縣。將，卽亮翻；下同。</span>分爲五營以備南賊。<span class="jiazhu">南賊，謂劉元進及崇、燮等。</span>崇遣其將陸顗渡江，夜，襲六兒，破其兩營，收其器械軍資而去，<span class="jiazhu">顗，魚豈翻。</span>衆益盛，至十萬。</p>
<p class="em2 strong"><span class="yinwen">15</span>辛酉，司農卿雲陽趙元淑坐楊玄感黨伏誅。<span class="jiazhu">《隋書·楊玄感傳》作<span class="yinhao">「博陵趙元淑」</span>，此言<span class="yinhao">「雲陽」</span>，《隋志》：博陵郡，舊定州；雲陽縣，屬京兆郡。地理相去遠甚，當考。</span>帝使大理卿鄭善果、御史大夫裴蘊、刑部侍郎骨儀與留守樊子蓋推玄感黨與。<span class="jiazhu">帝置六部侍郎以貳尙書之職。守，式又翻。推，尋也，考鞫也。《考異》曰：《雜記》作<span class="yinhao">「滑儀」</span>，今從《隋書》。《雜記》推玄感黨在十月，疑太晚。今因誅趙元淑言之。</span>儀，本天竺胡人也。<span class="jiazhu">《隋書·陰壽傳》言骨儀，京兆長安人，蓋本天竺胡人而居京兆長安也。</span>帝謂蘊曰：<span class="yinhao">「玄感一呼而從者十萬，<span class="jiazhu">呼，火故翻。</span>益知天下人不欲多，多卽相聚爲盜耳。不盡加誅，無以懲後。」</span>子蓋性旣殘酷，蘊復受此旨，<span class="jiazhu">復，扶又翻。</span>由是峻法治之，<span class="jiazhu">治，直之翻。</span>所殺三萬餘人，皆籍沒其家，枉死者太半，流徙者六千餘人。玄感之圍東都也，開倉賑給百姓。凡受米者，皆阬之於都城之南。玄感所善文士會稽虞綽、琅邪王冑<span class="jiazhu">《隋志》：會稽郡，梁置東揚州，平陳改曰吳州，大業初，改越州，尋復改爲會稽郡。琅邪郡，舊置北徐州，後周改曰沂州，帝復改爲琅邪郡。會，古外翻。邪，讀曰耶。</span>俱坐徙邊，綽、冑亡命，捕得，誅之。</p>
<p class="em2 strong">帝善屬文，<span class="jiazhu">屬，之欲翻。</span>不欲人出其右。薛道衡死，<span class="jiazhu">道衡死，見上卷五年。</span>帝曰：<span class="yinhao">「更能作『空梁落燕泥』否！」</span>王冑死，帝誦其佳句曰：<span class="yinhao">「『庭草無人隨意綠，』復能作此語邪！」</span><span class="jiazhu">復，扶又翻。</span>帝自負才學，每驕天下之士，嘗謂侍臣曰：<span class="yinhao">「天下皆謂朕承藉緒餘而有四海，設令朕與士大夫高選，亦當爲天子矣。」</span><span class="jiazhu">令，力丁翻。</span></p>
<p class="em2 strong">帝從容謂祕書郎虞世南曰：<span class="yinhao">「我性不喜人諫，<span class="jiazhu">從，千容翻。喜，許記翻。</span>若位望通顯而諫以求名，彌所不耐。至於卑賤之士，雖少寬假，然卒不置之地上。<span class="jiazhu">少，詩沼翻。卒，子恤翻。</span>汝其知之！」</span>世南，世基之弟也。</p>
<p class="em2 strong"><span class="yinwen">16</span>帝使裴矩安集隴右，因之會寧，存問曷薩那可汗部落，<span class="jiazhu">八年，帝處曷薩那部落于會寧，今遣矩存問之。薩，桑葛翻。可，從刊入聲。汗，音寒。</span>遣闕度設寇掠吐谷渾以自富，還而奏狀，帝大賞之。<span class="jiazhu">吐，從暾入聲。谷，音浴。還，音旋，又如字。賞，稱獎也。</span></p>
<p class="em2 strong"><span class="yinwen">17</span>九月，己卯，東海民彭孝才起爲盜，<span class="jiazhu">帝改海州郡爲東海。</span>有衆數萬。</p>
<p class="em2 strong"><span class="yinwen">18</span>甲午，車駕至上谷，<span class="jiazhu">《隋志》：開皇元年，以易縣置易州，帝改爲上谷郡。按秦置上谷郡，本治沮陽。王隱《晉書·地道志》曰：郡在谷之頭，故因以上谷名焉。隋之易縣，則漢涿郡故安縣地也，非古上谷。</span>以供費不給，免太守虞荷等官。<span class="jiazhu">守，式又翻。</span>閏月，己巳，幸博陵。</p>
<p class="em2 strong"><span class="yinwen">19</span>冬，十月，丁丑，賊帥呂明星圍東郡，<span class="jiazhu">東郡，古白馬之地，隋開皇九年置𣏌州，十六年改滑州，大業二年，改爲兗州，尋改爲東郡。帥，所類翻。</span>虎賁郎將費青奴擊破之。<span class="jiazhu">賁，音奔。將，卽亮翻。陳湘《姓林》曰：費氏，音蜚，夏禹之後。趙明誠曰：費字有兩姓，音讀不同，源流亦異。其一音蜚，嬴姓，出於伯益之後，《史記》所載費昌、費中、楚費無極、漢費將軍、費直、費長房、費禕之徒，是其後也。其一音祕，出於魯季友，《姓苑》所載琅邪費氏，則是其後也。</span></p>
<p class="em2 strong"><span class="yinwen">20</span>劉元進帥其衆將渡江，<span class="jiazhu">帥，讀曰率。</span>會楊玄感敗，朱燮、管崇共迎元進，推以爲主，據吳郡，稱天子，燮、崇俱爲尙書僕射，署置百官，毗陵、東陽、會稽、建安豪傑多執長吏以應之。<span class="jiazhu">帝改婺州爲東陽郡。大業初，改泉州爲閩州，尋改爲建安郡。長，知兩翻。會，工外翻。</span>帝遣左屯衞大將軍代人吐萬緒、<span class="jiazhu">《隋書》：吐萬緒，代郡鮮卑人。吐萬，蓋鮮卑複姓也。《隋志》：大業初，於馬邑善陽縣置代郡。</span>光祿大夫下邽魚俱羅<span class="jiazhu">《隋志》：下邽縣屬馮翊郡。《風俗通》：魚姓，宋公子魚之後。</span>將兵討之。<span class="jiazhu">將，卽亮翻，又音如字。</span></p>
<p class="em2 strong"><span class="yinwen">21</span>十一月，己酉，右候衞將軍馮孝慈討張金稱於清河，孝慈敗死。<span class="jiazhu">稱，尺證翻。帝改貝州爲清河郡。</span></p>
<p class="em2 strong"><span class="yinwen">22</span>楊玄感之西也，韋福嗣亡詣東都歸首，<span class="jiazhu">嗣，祥吏翻。首，手又翻。</span>是時如其比者皆不問。樊子蓋收玄感文簿，得其書草，<span class="jiazhu">卽福嗣所草遺子蓋之書。</span>封以呈帝；帝命執送行在。李密亡命，爲人所獲，亦送東都。<span class="jiazhu">《考異》曰：《隋書·密傳》云：<span class="yinhao">「密間行入關，與玄感從叔詢相隨，匿於馮翊詢妻之舍，尋爲鄰人所告，遂捕獲，囚於京兆獄。」</span>又云：<span class="yinhao">「及出關外，防禁漸弛。」</span>又云：<span class="yinhao">「至邯鄲，密等七人皆穿牆而遁。」</span>《唐書》雖不云囚於京兆獄，亦云出關。按密若自關中送高陽，不當與韋福嗣同行。今從賈閏甫《蒲山公傳》及劉仁軌《河洛行年記》。</span>樊子蓋鎖送福嗣、密及楊積善、王仲伯等十餘人詣高陽，密與王仲伯等竊謀亡去，悉使出其所齎金以示使者曰：<span class="yinhao">「吾等死日，此金並留付公，幸用相瘞，<span class="jiazhu">使，疏吏翻；下同。瘞，於計翻。</span>其餘卽皆報德。」</span>使者利其金，許諾，防禁漸弛。密請通市酒食，每宴飲，諠譁竟夕，使者不以爲意，行至魏郡石梁驛，飲防守者皆醉，穿牆而逸。<span class="jiazhu">帝改相州爲魏郡。飲防之飲，於禁翻。《考異》曰：《河洛記》曰<span class="yinhao">「左梁驛」</span>，今從《蒲山公傳》。</span>密呼韋福嗣同去，福嗣曰：<span class="yinhao">「我無罪，天子不過一面責我耳。」</span>至高陽，帝以書草示福嗣，收付大理。宇文述奏：<span class="yinhao">「凶逆之徒，臣下所當同疾，若不爲重法，無以肅將來。」</span>帝曰：<span class="yinhao">「聽公所爲。」</span>十二月，甲申，述就野外，縛諸應刑者於格上，以車輪括其頸，使文武九品以上皆持兵斫射，<span class="jiazhu">射，而亦翻。</span>亂發矢如蝟毛，支體糜碎，猶在車輪中。積善、福嗣仍加車裂，皆焚而揚之。積善自言手殺玄感，冀得免死。帝曰：<span class="yinhao">「然則梟類耳！」</span>因更其姓曰梟氏。<span class="jiazhu">梟食母，《說文》曰：不孝鳥。更，工衡翻。梟，古堯翻。</span></p>
<p class="em2 strong"><span class="yinwen">23</span>唐縣人宋子賢，善幻術，<span class="jiazhu">《隋志》：唐縣，屬博陵郡。幻術者，化無爲有，以眩惑人。幻，戶辦翻。</span>能變佛形，自稱彌勒出世，遠近信惑，遂謀因無遮大會舉兵襲乘輿；<span class="jiazhu">天子曰乘輿。乘，繩證翻。</span>事泄，伏誅，幷誅黨與千餘家。</p>
<p class="em2 strong">扶風桑門向海明亦自稱彌勒出世，人有歸心者，輒獲吉夢，由是三輔人翕然奉之，<span class="jiazhu">帝改岐州爲扶風郡。扶風，漢三輔之一也。</span>因舉兵反，衆至數萬。丁亥，海明自稱皇帝，改元白烏。詔太僕卿楊義臣擊破之。</p>
<p class="em2 strong"><span class="yinwen">24</span>帝召衞文昇、樊子蓋詣行在；慰勞之，賞賜極厚，遣還所任。<span class="jiazhu">賞其拒討楊玄感之功，遣各還留臺。勞，力到翻。</span></p>
<p class="em2 strong"><span class="yinwen">25</span>劉元進攻丹陽，<span class="jiazhu">《隋書·吐萬緒傳》云：時元進以兵攻潤州。按《唐志》，武德三年，始以延陵縣地置潤州，而潤州管下丹陽縣，本曲阿，亦唐改名。元進所攻，蓋此丹陽非《隋志》之丹陽郡；隋之丹陽郡，治石頭城。《隋書》成於武德之後，書潤州，書丹陽，皆以唐州縣書之也。</span>吐萬緒濟江擊破之，元進解圍去，緒進屯曲阿。<span class="jiazhu">觀此及以《隋書》證之，則元進所攻正潤州。</span>元進結栅拒緒，相持百餘日；緒擊之，賊衆大潰，死者以萬數。元進挺身夜遁，保其壘。朱燮、管崇等屯毗陵，連營百餘里，緒乘勝進擊，復破之。賊退保黃山，<span class="jiazhu">《隋志》，吳縣有黃山。</span>緒圍之，元進、燮僅以身免，於陳斬崇及其將卒五千餘人，<span class="jiazhu">陳，讀曰陣。將，卽亮翻。</span>收其子女三萬餘口，進解會稽圍。<span class="jiazhu">會，古外翻。</span>魚俱羅與緒偕行，戰無不捷，然百姓從亂者如歸市，賊敗而復聚，<span class="jiazhu">復，扶又翻；下同。</span>其勢益盛。</p>
<p class="em2 strong">元進退據建安，帝令緒進討，緒以士卒疲弊，請息甲待來春；<span class="jiazhu">《考異》曰：《帝紀》云：<span class="yinhao">「緒與俱羅連年不能克。」</span>按緒請待來春，而王世充十年又擊孟讓，然則元進敗正在今年冬、春之交矣。元進退據建安，而得拒世充於江上者，蓋復來也。</span>帝不悅。俱羅亦以賊非歲月可平，諸子在洛京，<span class="jiazhu">洛陽爲東都，故謂之洛京。</span>潛遣家僕迎之；帝怒。有司希旨，奏緒怯懦，俱羅敗衂，<span class="jiazhu">懦，乃臥翻，又奴亂翻。衂，女六翻。</span>俱羅坐斬，徵緒詣行在，緒憂憤，道卒。<span class="jiazhu">卒，子恤翻。</span></p>
<p class="em2 strong">帝更遣江都丞王世充<span class="jiazhu">王世充爲江都郡丞，帝又改郡贊治爲丞。更，工衡翻。</span>發淮南兵數萬人討元進。世充渡江，頻戰皆捷，元進、燮敗死於吳，<span class="jiazhu">《隋志》：吳縣，吳郡治所。</span>其餘衆或降或散。世充召先降者於通玄寺瑞像前焚香爲誓，約降者不殺。<span class="jiazhu">降，戶江翻。</span>散者始欲入海爲盜，聞之，旬月之間，歸首略盡，<span class="jiazhu">首，手又翻。</span>世充悉阬之於黃亭澗，死者三萬餘人。<span class="jiazhu">《考異》曰：《略記》：<span class="yinhao">「阬其衆二十餘萬於黃亭澗，澗長數里，深闊數丈，積屍與之平。」</span>《雜記》：<span class="yinhao">「世充貪而無信，利在子女資財，並阬所首八千餘人於黃山之下。」</span>今從《隋書》。</span>由是餘黨復相聚爲盜，官軍不能討，以至隋亡。帝以世充有將帥才，益加寵任。<span class="jiazhu">將，卽亮翻。帥，所類翻；下同。</span></p>
<p class="em2 strong"><span class="yinwen">26</span>是歲，詔爲盜者籍沒其家。時羣盜所在皆滿，郡縣官因之各專威福，生殺任情矣。</p>
<p class="em2 strong"><span class="yinwen">27</span>章丘杜伏威與臨濟輔公祏爲刎頸交，<span class="jiazhu">章丘、臨濟二縣，《隋志》皆屬齊郡。章丘，漢陽丘縣，宋、魏之高唐也，開皇十六年，改爲章丘。宋白曰：高齊天保七年，移高唐縣治古黃巾城，隋改章丘縣，因縣東南章丘爲名。臨濟，漢之菅縣，久廢，開皇六年置朝陽縣，十六年改曰臨濟。輔姓，出於晉大夫輔躒；又，智果別族爲輔氏。顏師古曰：刎，斷也。刎頸交，言託契深重，雖斷頸絕頭無所顧也。濟，子禮翻。祏，音石。刎，武粉翻。</span>俱亡命爲羣盜。<span class="jiazhu">《唐書·杜伏威傳》：公祏數盜姑家牧羊以餽伏威，縣迹捕急，乃相與亡命爲盜。</span>伏威年十六，每出則居前，入則殿後，<span class="jiazhu">殿，丁練翻。</span>由是其徒推以爲帥。下邳苗海潮亦聚衆爲盜，<span class="jiazhu">《隋志》：下邳郡，後魏置南徐州，梁改爲東徐州，東魏改爲東楚州，陳改爲安州，後周改爲泗州，帝改爲下邳郡。《風俗通》曰：楚大夫伯棼之後賁皇奔晉，食采於苗，因爲苗氏。</span>伏威使公祏謂之曰：<span class="yinhao">「今我與君同苦隋政，各舉大義，力分勢弱，常恐被擒，<span class="jiazhu">被，皮義翻。</span>若合爲一，則足以敵隋矣。君能爲主，吾當敬從，自揆不堪，宜來聽命；不則一戰以決雌雄。」</span><span class="jiazhu">不，讀曰否。</span>海潮懼，卽帥其衆降之。<span class="jiazhu">帥，讀曰率。降，戶江翻。</span>伏威轉掠淮南，自稱將軍，江都留守遣校尉宋顥討之，<span class="jiazhu">帝置鷹揚府郎將、副郎將，每府置越騎校尉二人，掌騎士，步兵校尉二人，掌步兵。守，式又翻。校，戶敎翻。</span>伏威與戰，陽爲不勝，引顥衆入葭葦中，因從上風縱火，顥衆皆燒死。海陵賊帥趙破陳以伏威兵少，輕之，<span class="jiazhu">海陵，漢縣，屬臨淮郡，梁置海陵郡，開皇初，廢郡爲縣。《隋志》屬江都郡。帥，所類翻。陳，讀曰陣。少，詩沼翻。</span>召與幷力；伏威使公祏嚴兵居外，自與左右十人齎牛酒入謁，於座殺破陳，幷其衆。<span class="jiazhu">史言杜伏威寖強。</span></p>
<p class="strong" id="year_toc_1001"><span class="section" id="title-4"><span data-head-description="煬皇帝中" data-head-level="h4" data-head-title="大業十年">十年</span></span><span class="biaozhusup" data-rel="">（甲戌、六一四年）</span></p>
<p class="em2 strong"><span class="yinwen">1</span>春，<span class="jiazhu">《考異》曰：《雜記》：<span class="yinhao">「是年正月，又以許公宇文述爲元帥，將兵十六萬刻到鴨綠水。乙支文德遣行人僞請降以緩我師，又求與述相見，以觀我軍形勢。述與之歡飲，良久乃去。停五日，王師食盡，燒甲札食之，病不能興。文德乃縱兵大戰。敗績，死者十餘萬。」</span>此蓋序八年事，誤在此耳。</span>二月，辛未，詔百僚議伐高麗，數日，無敢言者。戊子，詔復徵天下兵，<span class="jiazhu">復，扶又翻。</span>百道俱進。</p>
<p class="em2 strong"><span class="yinwen">2</span>丁酉，扶風賊帥唐弼立李弘芝爲天子，<span class="jiazhu">帥，所類翻。《考異》曰：《隋·帝紀》作<span class="yinhao">「李弘」</span>，今《唐書·薛舉傳》。</span>有衆十萬，自稱唐王。</p>
<p class="em2 strong"><span class="yinwen">3</span>三月，壬子，帝行幸涿郡，士卒在道，亡者相繼。癸亥，至臨渝宮，<span class="jiazhu">《隋志》：北平郡盧龍縣有臨渝宮。渝，音諭，又音榆。</span>禡祭黃帝，<span class="jiazhu">鄭玄曰：禡，師祭也，在野曰禡。應劭曰：黃帝戰于阪泉以定天下，故祭以求福祥。杜佑曰：禡，師祭也，爲兵禱也。其神蓋蚩尤，或云黃帝。北齊之制，天子親征，將屆戰所，卜剛日，備玄牲，列軍容，設於辰地，爲墠而禡祭，大司馬奠矢，有司奠毛血，樂奏《大濩》之音，禮畢徹牲柴燎。按《記·王制》，天子出征，禡於所征之地，其禮亡俟。杜佑所載者，北齊之禮耳。禡，馬嫁翻。</span>斬叛軍者以釁鼓，<span class="jiazhu">斬人以血塗鼓。</span>亡者亦不止。</p>
<p class="em2 strong"><span class="yinwen">4</span>夏，四月，榆林太守成紀董純<span class="jiazhu">帝改勝州爲榆林郡，《隋志》，成紀縣屬天水郡。守，式又翻。</span>與彭城賊帥張大虎戰於昌慮，<span class="jiazhu">帝改徐州爲彭城郡。昌慮，漢縣，《晉》、《宋》、《魏志》皆有之，隋已廢省，其地當入彭城郡蘭陵縣界。帥，所類翻；下同。慮，音廬。</span>大破之，斬首萬餘級。</p>
<p class="em2 strong"><span class="yinwen">5</span>甲午，車駕至北平。<span class="jiazhu">帝改平州爲北平郡。</span></p>
<p class="em2 strong"><span class="yinwen">6</span>五月，庚申，延安賊帥劉迦論<span class="jiazhu">《隋志》，延安郡，後魏置東夏州，西魏改爲延州，帝改爲延安郡。迦，音加。《考異》曰：《唐書》作<span class="yinhao">「安定人」</span>。按安定去上郡太遠，今從《隋書》。</span>自稱皇王，建元大世，有衆十萬，與稽胡相表裏爲寇。詔以左驍衞大將軍屈突通爲關內討捕大使，發兵擊之，戰於上郡，<span class="jiazhu">《隋志》：上郡，後魏置東秦州，後改爲北華州，西魏改爲敷州，大業二年改爲鄜城郡，後改爲上郡。驍，堅堯翻。屈，居勿翻。使，疏吏翻。鄜，音膚。</span>斬迦論幷將卒萬餘級，<span class="jiazhu">將，卽亮翻。</span>虜男女數萬口而還。<span class="jiazhu">還，從宣翻，又如字。</span></p>
<p class="em2 strong"><span class="yinwen">7</span>秋，七月，癸丑，車駕次懷遠鎭。時天下已亂，所徵兵多失期不至，高麗亦困弊。來護兒至畢奢城，<span class="jiazhu">卽卑沙城。自登、萊海道趨平壤，先至卑沙城。唐貞觀末，程名振亦由此道。麗，力知翻。</span>高麗舉兵逆戰，護兒擊破之，將趣平壤，<span class="jiazhu">趣，七喻翻。</span>高麗王元懼，甲子，遣使乞降，囚送斛斯政。<span class="jiazhu">斛斯政去年奔高麗。使，疏吏翻；下同。降，戶江翻。</span>帝大悅，遣使持節召護兒還。護兒集衆曰：<span class="yinhao">「大軍三出，未能平賊，此還不可復來，<span class="jiazhu">還，從宣翻。復，扶又翻。</span>勞而無功，吾竊恥之。今高麗實困，以此衆擊之，不日可克，吾欲進兵徑圍平壤，取高元，獻捷而歸，不亦善乎！」</span>答表請行，不肯奉詔。長史崔君肅固爭，<span class="jiazhu">長，知兩翻。</span>護兒不可，曰：<span class="yinhao">「賊勢破矣，獨以相任，自足辦之。吾在閫外，事當專決，寧得高元還而獲譴，捨此成功，所不能矣！」</span>君肅告衆曰：<span class="yinhao">「若從元帥違拒詔書，必當聞奏，皆應獲罪。」</span>諸將懼，俱請還，乃始奉詔。<span class="jiazhu">帥，所類翻；下賊帥、將帥同。將，卽亮翻；下同。</span></p>
<p class="em2 strong">八月，己巳，帝自懷遠鎭班師。邯鄲賊帥楊公卿帥其黨八千人<span class="jiazhu">《隋志》，邯鄲縣屬武安郡。帥，讀曰率。</span>抄駕後第八隊，得飛黃上廐馬四十二匹而去。<span class="jiazhu">抄，楚交翻。帝置殿內省，統尙食、尙藥、尙衣、尙舍、尙乘、尙輦等六局。尙乘局置左、右六閑：一曰左、右飛黃閑，二左、右吉良閑，三左、右龍媒閑，四左、右騊駼閑，五左、右駃騠閑，六左、右天苑閑。</span>冬，十月，丁卯，上至東都；己丑，還西京。以高麗使者及斛斯政告太廟；仍徵高麗王元入朝，元竟不至。<span class="jiazhu">朝，直遙翻；下同。</span>敕將帥嚴裝，更圖後舉，竟不果行。</p>
<p class="em2 strong">初，開皇之末，國家殷盛，朝野皆以高麗爲意，劉炫獨以爲不可，<span class="jiazhu">炫，榮絹翻。</span>作《撫夷論》以刺之，至是，其言始驗。</p>
<p class="em2 strong">十一月，丙申，殺斛斯政於金光門外，<span class="jiazhu">金光門，大興城西面三門之中門。</span>如楊積善之法，<span class="jiazhu">去年殺楊積善。</span>仍烹其肉，使百官噉之，佞者或噉之至飽，<span class="jiazhu">噉，與啖同，徒濫翻。</span>收其餘骨，焚而揚之。</p>
<p class="em2 strong"><span class="yinwen">8</span>乙巳，有事于南郊，上不齋于次。<span class="jiazhu">鄭氏曰：次，自脩正之處。</span>詰朝，備法駕，<span class="jiazhu">漢仍秦制，大駕八十一乘，法駕三十六乘。隋開皇中，大駕十二乘，法駕減半。帝更定其制，大駕用三十六，法駕用十二。詰，去吉翻。</span>至卽行禮。是日，大風。上獨獻上帝，三公分獻五帝。禮畢，御馬疾驅而歸。</p>
<p class="em2 strong"><span class="yinwen">9</span>乙卯，離石胡劉苗王反，<span class="jiazhu">《隋志》：離石郡，後齊置西汾州，後周改爲汾州，帝改離石郡。</span>自稱天子，衆至數萬；將軍潘長文討之，不克。<span class="jiazhu">長，知兩翻。</span>。</p>
<p class="em2 strong"><span class="yinwen">10</span>汲郡賊帥王德仁擁衆數萬，保林慮山爲盜。<span class="jiazhu">《隋志》：汲郡，東魏置義州，後周爲衞州，帝改汲郡。林慮山，在魏郡林慮縣。帥，所類翻；下同。慮，音廬。</span></p>
<p class="em2 strong"><span class="yinwen">11</span>帝將如東都，太史令庾質諫曰：<span class="yinhao">「比歲伐遼，<span class="jiazhu">比，毗至翻。</span>民實勞弊，陛下宜鎭撫關內，使百姓盡力農桑，三五年間，四海稍豐實，然後巡省，<span class="jiazhu">省，悉景翻。</span>於事爲宜。」</span>帝不悅。質辭疾不從，<span class="jiazhu">從，才用翻。</span>帝怒，下質獄，<span class="jiazhu">下，遐嫁翻。</span>竟死獄中。十二月，壬申，帝如東都，赦天下；戊子，入東都。</p>
<p class="em2 strong"><span class="yinwen">12</span>東海賊帥彭孝才轉掠沂水，<span class="jiazhu">劉昫曰：沂水，漢東莞縣，隋改爲東安縣，尋改爲沂水，屬琅邪郡。</span>彭城留守董純討擒之。<span class="jiazhu">守，式又翻。</span>純戰雖屢捷，而盜賊日滋，或譖純怯懦；<span class="jiazhu">懦，乃臥翻，又乃亂翻。</span>帝怒，鎖純詣東都，誅之。</p>
<p class="em2 strong"><span class="yinwen">13</span>孟讓自長白山寇掠諸郡，至盱貽，衆十餘萬，據都梁宮，<span class="jiazhu">《隋志》：盱眙縣屬江都郡，有都梁山，都梁宮在焉。山出都梁香，故名。盱眙，音吁怡。</span>阻淮爲固。江都丞王世充將兵拒之，爲五栅以塞險要，<span class="jiazhu">將，卽亮翻；下同。塞，悉則翻。</span>羸形示弱。<span class="jiazhu">羸，倫爲翻。</span>讓笑曰：<span class="yinhao">「世充文法小吏，安能將兵！吾今生縛取，鼓行入江都耳！」</span>時民皆結堡自固，野無所掠，賊衆漸餒，乃少留兵，圍五栅，分人於南方抄掠；世充伺其懈，<span class="jiazhu">少，詩沼翻。抄，楚交翻。伺，相吏翻。懈，居隘翻。</span>縱兵出擊，大破之，讓以數十騎遁去，<span class="jiazhu">騎，奇寄翻；下同。</span>斬首萬餘級。</p>
<p class="em2 strong"><span class="yinwen">14</span>齊郡賊帥左孝友衆十萬屯蹲狗山，<span class="jiazhu">蹲狗者，以形得名。蹲，徂尊翻。</span>郡丞張須陀列營逼之，孝友窘迫出降。須陀威振東夏，<span class="jiazhu">降，戶江翻。窘，巨隕翻。夏，戶雅翻。</span>以功遷齊郡通守，<span class="jiazhu">帝罷州置郡，郡置太守，其後諸郡各置通守一人，位次太守。守，式又翻。</span>領河南道十二郡黜陟討捕大使。涿郡賊帥盧明月衆十餘萬軍祝阿，<span class="jiazhu">《隋志》：祝阿縣，屬齊郡，唐改爲禹城縣。《考異》曰：《唐·秦叔寶傳》作<span class="yinhao">「下邳」</span>。今從《隋書》。</span>須陀將萬人邀之。<span class="jiazhu">將，卽亮翻；下謂將、分將同。</span>相持十餘日，糧盡，將退，謂將士曰：<span class="yinhao">「賊見吾退，必悉衆來追，若以千人襲據其營，可有大利。此誠危事，誰能往者？」</span>衆莫對，唯羅士信及歷城秦叔寶請行。<span class="jiazhu">《隋志》：歷城縣帶齊郡。</span>於是須陀委栅而遁，使二人分將千兵伏葭葦中，明月悉衆追之。士信、叔寶馳至其栅，栅門閉，二人超升其樓，各殺數人，營中大亂；二人斬關以納外兵，因縱火焚其三十餘栅，煙焰漲天。明月奔還，須陀回軍奮擊，大破之，明月以數百騎遁去，所俘斬無算。叔寶名瓊，以字行。</p>
<p class="strong" id="year_toc_1002"><span class="section" id="title-5"><span data-head-description="煬皇帝中" data-head-level="h4" data-head-title="大業十一年">十一年</span></span><span class="biaozhusup" data-rel="">（乙亥、六一五年）</span></p>
<p class="em2 strong"><span class="yinwen">1</span>春，正月，增祕書省官百二十員，<span class="jiazhu">隋制：祕書省，監、丞各一人，郎四人，校書郎十二人，正字四人，著作郎二人，佐郎八人，校書郎、正字各二人。帝增少監一人，減校書郎爲十人，加置佐郎四人。又置儒林郎十人，文林郎二十人，增校書郎員四十人，加置楷書郎員二十人，凡百一十七人。</span>並以學士補之。帝好讀書著述，自爲揚州總管，<span class="jiazhu">開皇十年，帝爲揚州總管。好，呼到翻。</span>置王府學士至百人，常令修撰，以至爲帝，前後近二十載，<span class="jiazhu">近，其靳翻。載，作亥翻。</span>修撰未嘗暫停；自經術、文章、兵、農、地理、醫、卜、釋、道乃至蒱博、鷹狗，<span class="jiazhu">蒱，音蒲，摴蒱也。</span>皆爲新書，無不精洽，共成三十一部，萬七千餘卷。初，西京嘉則殿有書三十七萬卷，帝命祕書監柳顧言等詮次，除其複重猥雜，<span class="jiazhu">詮，此緣翻；《說文》：<span class="yinhao">「具也」</span>。重，直龍翻。</span>得正御本三萬七千餘卷，納於東都修文殿。又寫五十副本，簡爲三品，分置西京、東都宮·省·官府，其正<span class="jiaozhusup">【章：十二行本「正」下有「御」字；乙十一行本同；孔本同；張校同。】</span>書皆裝翦華淨，寶軸錦褾。<span class="jiazhu">褾，方小翻，卷端也。</span>於觀文殿前爲書室十四間，窗戶牀褥廚幔，<span class="jiazhu">幔，莫半翻。</span>咸極珍麗，每三間開方戶，垂錦幔，上有二飛仙，戶外地中施機發。帝幸書室，有宮人執香爐，<span class="jiazhu">香爐始於漢。《漢官典職》曰：尙書郎給女史二人，著潔衣服，執香爐燒薰。</span>前行踐機，則飛仙下，收幔而上，<span class="jiazhu">踐，慈演翻。上，時掌翻。</span>戶扉及廚扉皆自啓，帝出，則垂閉復故。</p>
<p class="em2 strong"><span class="yinwen">2</span>帝以戶口逃亡，盜賊繁多，二月，庚午，詔民悉城居，田隨近給。郡縣驛亭村塢皆築城。</p>
<p class="em2 strong"><span class="yinwen">3</span>上谷賊帥王須拔自稱漫天王，<span class="jiazhu">帥，所類翻。漫，謨官翻。</span>國號燕；賊帥魏刀兒自稱歷山飛：衆各十餘萬，北連突厥，南寇燕、趙。<span class="jiazhu">燕，因肩翻。</span></p>
<p class="em2 strong"><span class="yinwen">4</span>初，高祖夢洪水沒都城，意惡之，<span class="jiazhu">惡，烏路翻。</span>故遷都大興。<span class="jiazhu">開皇三年，遷新都。</span>申明公李穆薨，<span class="jiazhu">穆薨見一百七十六卷陳長城公至德四年。</span>孫筠襲爵。叔父渾忿其吝嗇，使兄子善衡賊殺之，而證其從父弟瞿曇，<span class="jiazhu">從，才用翻。曇，徒含翻。</span>使之償死。渾謂其妻兄左衞率宇文述曰：<span class="yinhao">「若得紹封，當歲奉國賦之半。」</span>述爲之言於太子，<span class="jiazhu">率，所律翻。爲，于僞翻。</span>奏高祖，以渾爲穆嗣。二歲之後，不復以國賦與述，<span class="jiazhu">復，扶又翻。</span>述大恨之。帝卽位，渾累官至右驍衞大將軍，改封郕公，<span class="jiazhu">驍，堅堯翻。</span>帝以其門族強盛，忌之。會有方士安伽陁<span class="jiazhu">伽，求加翻。</span>言<span class="yinhao">「李氏當爲天子」</span>，勸帝盡誅海內凡李姓者。渾從子將作監敏，小名洪兒，<span class="jiazhu">從，才用翻。</span>帝疑其名應讖，常面告之，冀其引決。敏大懼，數與渾及善衡屛人私語；<span class="jiazhu">數，所角翻。屛，必郢翻。</span>述譖之於帝，仍遣虎賁郎將河東裴仁基表告渾反。<span class="jiazhu">帝改蒲州爲河東郡。賁，音奔。將，卽亮翻；下同。</span>帝收渾等家，遣尙書左丞元文都、御史大夫裴蘊雜治之，<span class="jiazhu">治，直之翻；下同。</span>按問數日，不得反狀，以實奏聞。帝更遣述窮治之，述誘敎敏妻宇文氏爲表，誣告渾謀因度遼，與其家子弟爲將領者共襲取御營，立敏爲天子。述持入，奏之，帝泣曰：<span class="yinhao">「吾宗社幾傾，<span class="jiazhu">幾，居依翻。</span>賴公獲全耳。」</span>三月，丁酉，殺渾、敏、善衡及宗族三十二人，自三從以上皆徙邊徼。<span class="jiazhu">從，才用翻。徼，吉弔翻。</span>後數月，敏妻亦鴆死。<span class="jiazhu">敏妻宇文氏，周天元之女，帝之姊子也。</span></p>
<p class="em2 strong"><span class="yinwen">5</span>有二孔雀自西苑飛集寶城朝堂前，<span class="jiazhu">西苑在洛城西，元年所築也。後唐兵之攻王世充，世充使其弟世偉守寶城，則寶城在洛城羅郭之內，自爲一城。旣朝堂在焉，則百司廨署皆在焉，自爲一城，附於宮城之東南也。唐因隋制，亦以洛陽爲東京。《六典》云：東城在皇城之東，皇城在東城之內，百僚廨署如京城之制，皇宮在皇城之北。吾以此推之，皇城蓋卽隋之寶城，在宮城東南也。朝，直遙翻；下同。</span>親衞校尉高德儒等十餘人見之，奏以爲鸞，<span class="jiazhu">帝置親侍鷹揚府，領親、勳、武三侍。三侍，卽三衞也。各置越騎校尉、步兵校尉。《考異》曰：《雜記》云：<span class="yinhao">「五年二月，馬德儒奏孔雀爲鸞。」</span>今年月及姓皆從《略記》幷溫大雅《創業起居注》。</span>時孔雀已飛去，無可得驗，於是百僚稱賀。詔以德儒誠心冥會，肇見嘉祥，擢拜朝散大夫，<span class="jiazhu">朝，直遙翻。散，悉亶翻。</span>賜物百段，餘人皆賜束帛；仍於其地造儀鸞殿。</p>
<p class="em2 strong"><span class="yinwen">6</span>己酉，帝行幸太原；夏，四月，幸汾陽宮避暑。宮城迫隘，百官士卒布散山谷間，結草爲營而居之。</p>
<p class="em2 strong"><span class="yinwen">7</span>以衞尉少卿李淵爲山西、河東撫慰大使，<span class="jiazhu">少，始照翻。使，疏吏翻。《考異》曰：《創業註》云：<span class="yinhao">「帝自衞尉少卿轉右驍衞將軍，奉詔爲太原道安撫大使，卽隋大業十二年煬帝幸樓煩時也。」</span>按十二年帝未嘗幸樓煩，今從《高祖實錄》在幸汾陽宮時。余按《隋志》，汾陽宮正屬樓煩郡，自可以言幸樓煩，但有十二年、十一年之差耳。</span>承制黜陟選補郡縣文武官，仍發河東兵討捕羣盜。淵行至龍門，擊賊帥毋端兒，破之。<span class="jiazhu">劉昫曰：龍門，漢艾氏縣，後魏改爲龍門；《隋志》屬河東郡。帥，所類翻。毋，音無，姓也。</span></p>
<p class="em2 strong"><span class="yinwen">8</span>秋，八月，乙丑，帝巡北塞。<span class="jiazhu">《考異》曰：《雜記》：<span class="yinhao">「六月，突厥賊入嵐城鎭抄掠，遣范安貴討擊之，王師敗績，安貴死，百司震懼。七月，帝幸鴈門，先至天池，值雨，山谷泥深二尺，從官狼狽，帳幕多不至，一夜並露坐雨中，至曉多死，宮人無食，貸糒於衞士。」</span>今從《隋書》。</span></p>
<p class="em2 strong">初，裴矩以突厥始畢可汗部衆漸盛，<span class="jiazhu">厥，九勿翻。可，從刊入聲。汗，音寒。</span>獻策分其勢，欲以宗女嫁其弟叱吉設，拜爲南面可汗；叱吉不敢受，始畢聞而漸怨。突厥之臣史蜀胡悉多謀略，爲始畢所寵任，矩詐與爲互市，誘至馬邑下，殺之。<span class="jiazhu">帝改朔州爲馬邑郡。誘，音酉。</span>遣使詔始畢曰：<span class="yinhao">「史蜀胡悉叛可汗來降，我已相爲斬之。」</span><span class="jiazhu">使，疏吏翻。降，戶江翻。爲，于僞翻。</span>始畢知其狀，由是不朝。</p>
<p class="em2 strong">戊辰，始畢帥騎數十萬謀襲乘輿，<span class="jiazhu">朝，直遙翻。帥，讀曰率。騎，奇寄翻；下同。乘，繩證翻；下同。</span>義成公主先遣使者告變。壬申，車駕馳入鴈門，<span class="jiazhu">《隋志》：鴈門郡，後周置肆州，開皇五年改爲代州，帝改鴈門郡。</span>齊王暕以後軍保崞縣。<span class="jiazhu">崞，漢縣，後魏置石城縣，開皇十年改曰平寇，大業初改爲崞縣，屬鴈門郡。暕，古限翻。崞，音郭。</span>癸酉，突厥圍鴈門，上下惶怖，<span class="jiazhu">怖，普布翻。</span>撤民屋爲守禦之具，城中兵民十五萬口，食僅可支二旬，鴈門四十一城，突厥克其三十九，唯鴈門、崞不下。突厥急攻鴈門，矢及御前；上大懼，抱趙王杲而泣，目盡腫。</p>
<p class="em2 strong">左衞大將軍宇文述勸帝簡精銳數千騎潰圍而出，納言蘇威曰：<span class="yinhao">「城守則我有餘力，輕騎乃彼之所長，陛下萬乘之主，豈宜輕動！」</span><span class="jiazhu">乘，繩證翻。</span>民部尙書樊子蓋曰：<span class="yinhao">「陛下乘危徼幸，<span class="jiazhu">徼，堅堯翻。徼幸，覬非望也。</span>一朝狼狽，悔之何及！不若據堅城以挫其銳，坐徵四方兵使入援。陛下親撫循士卒，諭以不復征遼，<span class="jiazhu">復，扶又翻。</span>厚爲勳格，必人人自奮，何憂不濟！」</span>內史侍郎蕭瑀以爲：<span class="yinhao">「突厥之俗，可賀敦預知軍謀；<span class="jiazhu">突厥可汗之妻爲可賀敦。可，從刊入聲。</span>且義成公主以帝女嫁外夷，必恃大國之援。若使一介告之，借使無益，庸有何損。又，將士之意，恐陛下旣免突厥之患，還事高麗，<span class="jiazhu">麗，力知翻。</span>若發明詔，諭以赦高麗、專討突厥，則衆心皆安，人自爲戰矣。」</span>瑀，皇后之弟也。虞世基亦勸帝重爲賞格，下詔停遼東之役。帝從之。</p>
<p class="em2 strong">帝親巡將士，謂之曰：<span class="yinhao">「努力擊賊，<span class="jiazhu">將，卽亮翻。</span>茍能保全，凡在行陳，<span class="jiazhu">行戶剛翻。陳，讀曰陣；並下同。</span>勿憂富貴，必不使有司弄刀筆破汝勳勞。」</span>乃下令：<span class="yinhao">「守城有功者，無官直除六品，賜物百段；有官以次增益。」</span>使者慰勞，相望於道，<span class="jiazhu">使，疏吏翻。勞，力到翻。</span>於是衆皆踊躍，晝夜拒戰，死傷甚衆。</p>
<p class="em2 strong">甲申，詔天下募兵。守令競來赴難，<span class="jiazhu">守，式又翻。難，乃旦翻。</span>李淵之子世民，年十六，應募隸屯衞將軍雲定興，說定興多齎旗鼓爲疑兵，<span class="jiazhu">說，式芮翻。</span>曰：<span class="yinhao">「始畢敢舉兵圍天子，必謂我倉猝不能赴援故也。宜晝則引旌旗數十里不絕，夜則鉦鼓相應，虜必謂救兵大至，望風遁去。不然，彼衆我寡，若悉軍來戰，必不能支。」</span>定興從之。</p>
<p class="em2 strong">帝遣間使求救於義成公主，<span class="jiazhu">間，古莧翻。使，疏吏翻；下同。</span>公主遣使告始畢云：<span class="yinhao">「北邊有急。」</span>東都及諸郡援兵亦至忻口；<span class="jiazhu">《九域志》：忻州秀容縣有忻口塞。《隋志》：秀容屬樓煩郡。杜佑曰：隋置忻州，因忻口爲名。</span>九月，甲辰，始畢解圍去。帝使人出偵，山谷皆空，無胡馬，<span class="jiazhu">偵，丑鄭翻。</span>乃遣二千騎追躡，至馬邑，得突厥老弱二千餘人而還。</p>
<p class="em2 strong">丁未，車駕還至太原。<span class="jiazhu">帝改幷州爲太原郡。騎，奇寄翻。還，從宣翻，又如字。</span>蘇威言於帝曰：<span class="yinhao">「今盜賊不息，士馬疲弊，願陛下亟還西京，深根固本，爲社稷計。」</span>帝初然之。宇文述曰：<span class="yinhao">「從官妻子多在東都，<span class="jiazhu">亟，紀力翻。從，才用翻。</span>宜便道向洛陽，自潼關而入。」</span>帝從之。</p>
<p class="em2 strong">冬，十月，壬戌，帝至東都，<span class="jiazhu">《考異》曰：《略記》：<span class="yinhao">「九月，辛未，帝入東都。」</span>今從《隋·帝紀》。</span>顧眄街衢，<span class="jiazhu">眄，莫甸翻，斜視。</span>謂侍臣曰：<span class="yinhao">「猶大有人在。」</span>意謂曏日平楊玄感，殺人尙少故也。<span class="jiazhu">少，詩沼翻。</span>蘇威追論勳格太重，宜加斟酌，樊子蓋固請，以爲不宜失信，帝曰：<span class="yinhao">「公欲收物情邪！」</span><span class="jiazhu">邪，音耶。</span>子蓋懼，不敢對。帝性吝官賞，初平楊玄感，應授勳者多，乃更置戎秩：建節尉爲正六品，次奮武、宣惠、綏德、懷仁、秉義、奉誠、立信等尉，遞降一階。將士守鴈門者萬七千人，得勳者纔千五百人，皆準平玄感勳，一戰得第一勳者進一階，其先無戎秩者止得立信尉，三戰得第一勳者至秉義尉，其在行陳而無勳者四戰進一階，亦無賜。會仍議伐高麗，由是將士無不憤怨。<span class="jiazhu">行，戶剛翻。陳，讀曰陣。麗，力知翻。將，卽亮翻。</span></p>
<p class="em2 strong">初，蕭瑀以外戚有才行，<span class="jiazhu">行，下孟翻。</span>嘗事帝於東宮，累遷至內史侍郎，委以機務。瑀性剛鯁，數言事忤旨，<span class="jiazhu">數，所角翻。忤，五故翻。</span>帝漸疏之。及鴈門圍解，帝謂羣臣曰：<span class="yinhao">「突厥狂悖，<span class="jiazhu">厥，九勿翻。悖，蒲妹翻，又蒲沒翻。</span>勢何能爲！少時未散，<span class="jiazhu">少，詩沼翻。</span>蕭瑀遽相恐動，情不可恕！」</span>出爲河池郡守，<span class="jiazhu">《隋志》：河池郡，後魏置南岐州，後周改曰鳳州，帝改河池郡。守，式又翻。</span>卽日遣之。候衞將軍楊子崇從帝在汾陽宮，知突厥必爲寇，屢請早還京師，<span class="jiaozhusup">【章：十二行本「師」下有「帝不納，及解圍」六字；乙十一行本同；孔本同；張校同；退齋校同。】</span>帝怒曰：<span class="yinhao">「子崇怯懦，驚動衆心，<span class="jiazhu">懦，乃臥翻，又乃亂翻。</span>不可居爪牙之官。」</span>出爲離石郡守。子崇，高祖之族弟也。</p>
<p class="em2 strong"><span class="yinwen">9</span>楊玄感之亂，龍舟水殿皆爲所焚，詔江都更造，凡數千艘，<span class="jiazhu">艘，蘇遭翻。</span>制度仍大於舊者。</p>
<p class="em2 strong"><span class="yinwen">10</span>壬申，盧明月帥衆十萬寇陳、汝。<span class="jiazhu">陳州，淮陽郡。汝州，襄城郡。帥，讀曰率。</span></p>
<p class="em2 strong"><span class="yinwen">11</span>東海李子通，有勇力，先依長白山賊帥左才相，<span class="jiazhu">帥，所類翻。相，息亮翻。</span>羣盜皆殘忍，而子通獨寬仁，由是人多歸之，未半歲，有衆萬人。才相忌之，子通引去，渡淮，與杜伏威合。伏威選軍中壯士養爲假子，凡三十餘人，濟陰王雄誕、臨濟闞稜爲之冠。<span class="jiazhu">《隋志》：濟陰郡，後魏置西兗州，後周改曰曹州，帝改濟陰郡。闞，姓也，《左傳》齊有大夫闞止。濟，子禮翻。冠，古玩翻。</span>旣而李子通謀殺伏威，遣兵襲之。伏威被重創墜馬，<span class="jiazhu">被，皮義翻。創，初良翻。</span>雄誕負之逃葭葦中，收散兵復振。將軍來整擊伏威，破之；其將西門君儀之妻王氏，勇而多力，負伏威以逃，雄誕帥壯士十餘人衞之，<span class="jiazhu">將，卽亮翻。帥，讀曰率；下同。</span>與隋兵力戰，由是得免。來整又擊李子通，破之，子通帥其餘衆奔海陵，復收兵得二萬人，自稱將軍。</p>
<p class="em2 strong"><span class="yinwen">12</span>城父朱粲<span class="jiazhu">《隋志》，城父縣屬譙郡。父，音甫。</span>始爲縣佐史，<span class="jiazhu">隋郡縣皆有佐史。</span>從軍，遂亡命聚衆爲盜，謂之<span class="yinhao">「可達寒賊」</span>，自稱迦樓羅王，<span class="jiazhu">迦，音加。</span>衆至十餘萬，引兵轉掠荊、沔<span class="jiazhu">荊州，南郡。沔州，沔陽郡。沔，彌兗翻。</span>及山南郡縣，<span class="jiazhu">山南者，長安南山之南。</span>所過噍類無遺。<span class="jiazhu">噍，才笑翻。</span></p>
<p class="em2 strong"><span class="yinwen">13</span>十二月，庚寅，<span class="jiaozhusup">【張：「寅」作「辰」。】</span>詔民部尙書樊子蓋發關中兵數萬擊絳賊敬盤陀等。<span class="jiazhu">絳賊，絳郡賊也。《風俗通》：敬姓，陳敬仲之後。《姓苑》：黃帝孫敬康之後。</span>子蓋不分臧否，<span class="jiazhu">否，音鄙。</span>自汾水之北，村塢盡焚之，賊有降者皆阬之；百姓怨憤，益相聚爲盜。詔以李淵代之。有降者，淵引置左右，由是賊衆多降，前後數萬人，餘黨散入他郡。<span class="jiazhu">降，戶江翻。</span></p>
</div></body></html>