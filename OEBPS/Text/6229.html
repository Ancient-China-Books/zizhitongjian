<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第八十五·晉紀七·孝惠皇帝中之下</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="晉紀七">晉紀七</span></span></h1>
<p><span class="jiazhu">起昭陽大淵獻<span class="biaozhusup" data-rel="（癸亥）"></span>，盡閼逢困敦<span class="biaozhusup" data-rel="（甲子）"></span>，凡二年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="孝惠皇帝中之下">孝惠皇帝中之下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="大安二年">大<span class="jiaozhusup">【章：甲十一行本「大」作「太」；乙十一行本同；熊校同。】</span>安二年</span><span class="biaozhusup" data-rel="（癸亥、三○三年）"></span></span></p>
<p class="em2 strong"><span class="yinwen">1</span>春，正月，李特潛渡江擊羅尙，水上軍皆散走。<span class="jiazhu">郫水上軍也。</span>蜀郡太守徐儉以少城降，<span class="jiazhu">少，詩照翻。降，戶江翻；下同。</span>特入據之，惟取馬以供軍，餘無侵掠；赦其境內，改元建初。<span class="jiazhu">《考異》曰：《帝紀》：<span class="yinhao">「太安元年五月，特自號大將軍。」</span>《載記》：<span class="yinhao">「太安元年，特稱大將軍，改元。」</span>《後魏書·李雄傳》云：<span class="yinhao">「昭帝七年，特稱大將軍，號年建初。」</span>昭帝七年，太安元年也。祖孝徵《修文殿御覽》云：<span class="yinhao">「太安二年，特大赦，改年建初元年。特見殺。」</span>《三十國》、《晉春秋》云：<span class="yinhao">「太安二年正月，特僭位改年。」</span>今從《御覽》等書。</span>羅尙保太城，遣使求和於特。蜀民相聚爲塢者，皆送款於特，特遣使就撫之；<span class="jiazhu">使，疏吏翻。</span>以軍中糧少，<span class="jiazhu">少，詩沼翻。</span>乃分六郡流民於諸塢就食。李流言於特曰：<span class="yinhao">「諸塢新附，人心未固，宜質其大姓子弟，<span class="jiazhu">質，音致。</span>聚兵自守，以備不虞。」</span>又與特司馬上官惇書曰：<span class="yinhao">「納降如受敵，不可易也。」</span><span class="jiazhu">恐其詐降，當嚴爲之備，如待敵然。易，以豉翻。</span>前將軍雄亦以爲言。特怒曰：<span class="yinhao">「大事已定，但當安民，何爲更逆加疑忌，使之離叛乎！」</span></p>
<p class="em2 strong">朝廷遣荊州刺史宗岱、建平太守孫阜帥水軍三萬以救羅尙。<span class="jiazhu">朝，直遙翻。守，式又翻。帥，讀曰率；下同。</span>岱以阜爲前鋒，進逼德陽；特遣李蕩及蜀郡太守李璜就德陽太守任臧共拒之。<span class="jiazhu">李特蓋又分廣漢立德陽郡。任，音壬；下同。</span>岱、阜軍勢甚盛，諸塢皆有貳志。益州兵曹從事蜀郡任叡言於尙曰：<span class="yinhao">「李特散衆就食，驕怠無備，此天亡之時也。宜密約諸塢，刻期同發，內外擊之，破之必矣！」</span>尙使叡夜縋出城，<span class="jiazhu">任，音壬。縋，馳僞翻。</span>宣旨於諸塢，期以二月十日同擊特。叡因詣特詐降，特問城中虛實，叡曰：<span class="yinhao">「糧儲將盡，但餘貨帛耳。」</span>叡求出省家，特許之，遂還報尙。<span class="jiazhu">《考異》曰：《載記》作<span class="yinhao">「任明」</span>。《羅尙傳》作<span class="yinhao">「任銳」</span>。今從《華陽國志》。省，悉景翻。</span>二月，尙遣兵掩襲特營，諸塢皆應之，特兵大敗，斬特及李輔、李遠，皆焚尸，傳首洛陽，流民大懼。李<span class="jiaozhusup">【章：甲十一行本「李」上有「李流」二字；乙十一行本同；退齋校同；張校同，云無註本亦無。】</span>蕩、李雄收餘衆還保赤祖。<span class="jiazhu">赤祖，地名，當在緜竹東。祖，子邪翻。</span>流自稱大將軍、大都督、益州牧，保東營，蕩、雄保北營。孫阜破德陽，獲寋碩，<span class="jiazhu">寋，姓也；與蹇同。</span>任臧退屯涪陵。<span class="jiazhu">此涪陵，乃漢廣漢郡之涪縣，晉梓潼郡之涪城縣，非涪陵郡之涪陵。廣漢梓潼之涪，今緜州，今人猶謂緜州爲涪陵，涪陵郡之涪陵，則今涪州涪陵縣也。</span></p>
<p class="em2 strong">三月，羅尙遣督護何沖、常深攻李流，涪陵民藥紳亦起兵攻流。流與李驤拒<span class="jiaozhusup">【章：甲十一行本「拒」下有「深使李蕩李雄拒」七字；乙十一行本同；退齋校同；張校同，云無註本亦脫此八字。按「八」當爲「七」字之誤。】</span>紳，何沖乘虛攻北營，氐苻成、隗伯在營中，叛應之。蕩母羅氏擐甲拒戰，<span class="jiazhu">擐，音宦。</span>伯手刃傷其目，羅氏氣益壯；<span class="jiaozhusup">【章：甲十一行本「壯」下有「營垂破」三字；乙十一行本同；張校同；退齋校同。】</span>會流等破深、紳，引兵還，與沖戰，大破之。成、伯率其黨突出詣尙。流等乘勝進抵成都，尙復閉城自守。<span class="jiazhu">復，扶又翻。</span>蕩馳馬逐北，中矛而死。<span class="jiazhu">中，竹仲翻。</span></p>
<p class="em2 strong">朝廷遣侍中劉<span class="jiaozhusup">【章：甲十一行本「劉」上有「燕國」二字；乙十一行本同；張校同；退齋校同。】</span>沈假節統羅尙、許雄等軍，<span class="jiazhu">羅尙帥益州兵，許雄帥梁州兵。沈，持林翻。</span>討李流。行至長安，河間王顒留沈爲軍師，遣席𨘏代之。<span class="jiazhu">薳，羽委翻。</span></p>
<p class="em2 strong">李流以李特、李蕩繼死，宗岱、孫阜將至，甚懼。李含勸流降，流從之；李驤、李雄迭諫，不納。夏，五月，流遣其子世及含子胡爲質於阜軍；<span class="jiazhu">質，音致。</span>胡兄離爲梓潼太守，聞之，自郡馳還，欲諫不及。退，與雄謀襲阜軍，雄曰：<span class="yinhao">「爲今計，當如是；而二翁不從，柰何？」</span><span class="jiazhu">二翁，謂李流、李含也。</span>離曰：<span class="yinhao">「當劫之耳！」</span>雄大喜，乃共說流民曰：<span class="jiazhu">說，輸芮翻。</span><span class="yinhao">「吾屬前已殘暴蜀民，今一旦束手，便爲魚肉，惟有同心襲阜以取富貴耳！」</span>衆皆從之。雄遂與離襲擊阜軍，大破之。會宗岱卒於墊江，<span class="jiazhu">墊，音疊。墊江縣自漢來屬巴郡，唐爲合州之地。</span>荊州軍遂退。流甚慙，由是奇雄才，軍事悉以任之。</p>
<p class="em2 strong"><span class="yinwen">2</span>新野莊王歆，爲政嚴急，失蠻夷心，義陽蠻張昌聚黨數千人，欲爲亂。<span class="jiazhu">劉昫曰：義陽本漢平氏縣之義陽鄕。魏文帝黃初中，分立義陽縣，蓋治石城；後分南陽郡立義陽郡，治安昌城，領安昌、平林、平氏、義陽、平春五縣，唐爲申州，今爲信陽軍。</span>荊州以壬午詔書發武勇赴益州討李流，號<span class="yinhao">「壬午兵」</span>。民憚遠征，皆不欲行。詔書督遣嚴急，所經之界停留五日者，二千石免官。由是郡縣官長皆親出驅逐；<span class="jiazhu">長，知兩翻。</span>展轉不遠，輒復屯聚爲羣盜。<span class="jiazhu">復，扶又翻；下同。</span>時江夏大稔，民就食者數千口。張昌因之誑惑百姓，<span class="jiazhu">夏，戶雅翻。誑，居況翻。</span>更姓名曰李辰，<span class="jiazhu">更，工衡翻。</span>募衆於安陸石巖山，<span class="jiazhu">《晉書·張昌傳》云：石巖山去安陸郡八十里。《水經註》：溳水過江夏安陸縣西，又南逕石巖山北。今德安府南十里有石巖山。</span>諸流民及避戍役者多從之。太守弓欽遣兵討之，不勝。<span class="jiazhu">《姓譜》：弓姓，魯大夫叔弓之後。余按孔子弟子有仲弓，又有馯臂子弓，而獨以魯叔弓後，殊爲未通。</span>昌遂攻郡，欽兵敗，與部將朱伺奔武昌。<span class="jiazhu">伺，相吏翻。</span>歆遣騎督靳滿討之，滿復敗走。<span class="jiazhu">騎，奇寄翻。靳，居焮翻。</span></p>
<p class="em2 strong">昌遂據江夏，<span class="jiazhu">杜佑曰：漢江夏郡故城，在安州雲夢縣東南。</span>造妖言云：<span class="yinhao">「當有聖人出爲民主。」</span>得山都縣吏丘沈，<span class="jiazhu">山都縣，漢屬南陽郡，晉屬襄陽郡，其地屬唐襄州穀城縣界。杜佑曰：山都縣故城，在襄州義清縣東南。沈，持林翻。</span>更其姓名曰劉尼，詐云漢後，奉以爲天子，曰：<span class="yinhao">「此聖人也。」</span>昌自爲相國，詐作鳳皇、玉璽之瑞，<span class="jiazhu">璽，斯氏翻。</span>建元神鳳；郊祀、服色，悉依漢故事。有不應募者，族誅之，士民莫敢不從。又流言：<span class="yinhao">「江、淮已南皆反，官軍大起，當悉誅之。」</span>互相扇動，人情惶懼，江、沔間所在起兵以應昌，<span class="jiazhu">沔，彌兗翻。</span>旬月間衆至三萬，皆著絳帽，<span class="jiazhu">著，陟略翻。</span>以馬尾作髥。詔遣監軍華宏討之，敗于障山。<span class="jiazhu">今安陸縣東四十里有章山。監，工銜翻。華，戶化翻。</span></p>
<p class="em2 strong">歆上言：<span class="yinhao">「妖賊犬羊萬計，絳頭毛面，挑刀走戟，其鋒不可當。<span class="jiazhu">挑，徒了翻。挑刀，舞刀也。今鄕落悍民，兩手運雙刀，坐作進退，爲擊刺之勢，擲刀空中，高一二丈，以手接之。又善舞戟，左奔右赴，爲刺敵之勢；又環身盤戟，回轉如縈，又以戟矜柱地，跳過矜上，特爲儇捷，此所謂走戟也。妖，於嬌翻。</span>請臺敕諸軍三道救助。」</span>朝廷以屯騎校尉劉喬爲豫州刺史，寧朔將軍沛國劉弘爲荊州刺史。<span class="jiazhu">寧朔將軍始見於此。</span>又詔河間王顒遣雍州刺史劉沈將州兵萬人幷征西府五千人出藍田關以討昌。<span class="jiazhu">藍田關在京兆藍田縣，卽秦之嶢關也。雍，於用翻。沈，持林翻。</span>顒不奉詔；沈自領州兵至藍田，顒又逼奪其衆。於是劉喬屯汝南，劉弘及前將軍趙驤、平南將軍羊伊屯宛。<span class="jiazhu">宛，於元翻。</span>昌遣其將黃林帥二萬人向豫州，劉喬擊卻之。<span class="jiazhu">帥，讀曰率。</span></p>
<p class="em2 strong">初，歆與齊王冏善，<span class="jiazhu">事見上卷永寧元年。</span>冏敗，歆懼，自結於大將軍穎。及張昌作亂，歆表請討之。時長沙王乂已與穎有隙，疑歆與穎連謀，不聽歆出兵，昌衆日盛。從事中郎孫洵謂歆曰：<span class="yinhao">「公爲岳牧，<span class="jiazhu">古有四岳、十二牧，各統其方諸侯之國，故後人謂專方面者爲岳牧。</span>受閫外之託，拜表輒行，有何不可！而使姦凶滋蔓，禍釁不測，豈藩翰王室、鎭靜方夏之義乎！」</span><span class="jiazhu">毛萇曰：藩，樊也，籬也。翰，榦也。夏，戶雅翻。</span>歆將出兵，王綏曰：<span class="yinhao">「昌等小賊，偏裨自足制之，何必違詔命，親矢石也！」</span>昌至樊城，歆乃出拒之，衆潰，爲昌所殺。詔以劉弘代歆爲鎭南將軍，都督荊州諸軍事。六月，弘以南蠻長史陶<span class="jiaozhusup">【章：甲十一行本「陶」上有「廬江」二字；乙十一行本同。】</span>侃爲大都護，<span class="jiazhu">南蠻校尉有長史、司馬。</span>參軍蒯恆爲義軍督護，<span class="jiazhu">義軍，蓋民兵也。督護之官，蓋創置於此時。蒯，苦怪翻。</span>牙門將皮初爲都戰帥，進據襄陽。<span class="jiazhu">杜佑曰：襄陽，漢中廬縣也。</span>張昌幷軍圍宛，敗趙驤軍，殺羊伊。劉弘退屯梁。<span class="jiazhu">梁縣屬汝南郡，唐爲汝州治所。敗，補邁翻。</span>昌進攻襄陽，不克。</p>
<p class="em2 strong"><span class="yinwen">3</span>李雄攻殺汶山太守陳圖，<span class="jiazhu">汶，音民。《考異》曰：《華陽國志》作<span class="yinhao">「陳旹」</span>，今從《載記》。</span>遂取郫城。<span class="jiazhu">郫縣屬蜀郡。李膺《益州記》：郫縣故城在今縣北。劉昫曰：唐益州溫江縣，漢郫縣地。郫，音疲。</span></p>
<p class="em2 strong">秋，七月，李流徙屯郫。蜀民皆保險結塢，或南入寧州，或東下荊州，城邑皆空，野無煙火，流虜掠無所得，士衆飢乏。唯涪陵千餘家，依青城山處士范長生；<span class="jiazhu">青城山，在汶山郡都安縣，今在永康軍青城縣北三十二里。杜光庭作《青城山記》曰：岷山連峯接岫，千里不絕，青城乃第一峯也。范長生，涪陵人，率衆保之。處，昌呂翻。《考異》曰：《華陽國志》作<span class="yinhao">「范賢」</span>。今從《載記》。</span>平西參軍涪陵徐轝說羅尙，求爲汶山太守，邀結長生，與共討流。<span class="jiazhu">尙爲平西將軍，以徐轝爲參軍。《考異》曰：《華陽國志》作<span class="yinhao">「徐輿」</span>。今從《載記》。</span>尙不許，轝怒，出降於流，<span class="jiazhu">降，戶江翻。</span>流以轝爲安西將軍。轝說長生，使資給流軍糧，<span class="jiazhu">說，輸芮翻；下含說同。</span>長生從之；流軍由是復振。</p>
<p class="em2 strong"><span class="yinwen">4</span>初，李含以長沙王乂微弱，必爲齊王冏所殺，因欲以爲冏罪而討之，遂廢帝，立大將軍穎，以河間王顒爲宰相，己得用事。旣而冏爲乂所殺，<span class="jiazhu">事見上卷上年。</span>穎、顒猶守藩，不如所謀。穎恃功驕奢，百度弛廢，甚於冏時；猶嫌乂在內，不得逞其欲，欲去之。<span class="jiazhu">去，羌呂翻。</span>時皇甫商復爲乂參軍，商兄重爲秦州刺史。含說顒曰：<span class="yinhao">「商爲乂所任，重終不爲人用，宜早除之。<span class="jiazhu">商、含不平事見上卷元年。</span>可表遷重爲內職，因其過長安執之。」</span>重知之，露檄上尙書，<span class="jiazhu">上，時掌翻。</span>發隴上兵以討含。<span class="jiazhu">自隴以西六郡統於秦州。</span>乂以兵方少息，遣使詔重罷兵，徵含爲河南尹。<span class="jiazhu">《考異》曰：《含傳》云：<span class="yinhao">「河間王顒表含爲河南尹。」</span>今從《皇甫重傳》。</span>含就徵而重不奉詔，顒遣金城太守游楷、隴西太守韓稚等合四郡攻之。<span class="jiazhu">秦州刺史鎭冀城。</span>顒密使含與侍中馮蓀、中書令卞粹謀殺乂；皇甫商以告乂，收含、蓀、粹，殺之。<span class="jiazhu">蓀，音孫。</span>驃騎從事琅邪諸葛玫、前司徒長史武邑牽秀皆出奔鄴。<span class="jiazhu">驃，匹妙翻。從事，從事中郎也。玫，莫杯翻。武邑縣，前漢屬信都郡，後漢、晉屬安平國，武帝分立武邑郡，唐爲縣，屬冀州。</span></p>
<p class="em2 strong"><span class="yinwen">5</span>張昌黨石冰寇揚州，敗刺史陳徽，<span class="jiazhu">敗，補邁翻。</span>諸郡盡沒；又攻破江州，別將陳貞攻武陵、零陵、豫章、武昌、長沙，皆陷之，臨淮人封雲起兵寇徐州以應冰。<span class="jiazhu">江州時治豫章。漢置臨淮郡，章帝以合下邳國，晉太康元年，復置臨淮郡。《姓譜》：封姓，夏封父之後。將，卽亮翻。</span>於是荊、江、徐、揚、豫五州之境，多爲昌所據。昌更置牧守，<span class="jiazhu">更，工衡翻。守，式又翻。</span>皆桀盜小人，專以劫掠爲務。</p>
<p class="em2 strong">劉弘遣陶侃等攻昌於竟陵，<span class="jiazhu">竟陵縣屬江夏郡。孫宗鑑曰：自蔡州南至信陽軍，始有山路，迤邐至安陸；又兩驛至復州，皆平地，南至大江，並無丘陵之阻。渡江至石首，始有淺山。謂之竟陵者，陵至此而竟；謂之石首，石至此而首也。古竟陵，今復州。</span>劉喬遣其將李楊等向江夏。侃等屢與昌戰，大破之，前後斬首數萬級，昌逃于下儁山，其衆悉降。<span class="jiazhu">長沙下儁縣之山也。師古曰：儁，字兗翻，又辭兗翻。《考異》曰：《帝紀》：<span class="yinhao">「八月庚申，劉弘及張昌戰于清水，斬之。」</span>《昌傳》云：<span class="yinhao">「昌敗，竄于下儁山。明年秋，禽斬之。」</span>按弘《斬張奕表》云：<span class="yinhao">「張昌姦黨初平，昌未梟首。」</span>故從《昌本傳》。</span></p>
<p class="em2 strong">初，陶侃少孤貧，<span class="jiazhu">少，詩照翻。</span>爲郡督郵，長沙太守萬嗣過廬江，見而異之，命其子結友而去。後察孝廉，至洛陽，豫章國郎中令楊晫薦之於顧榮，<span class="jiazhu">帝弟熾，封豫章王。晫，丁角翻。</span>侃由是知名。旣克張昌，劉弘謂侃曰：<span class="yinhao">「吾昔爲羊公參軍，<span class="jiazhu">羊公，謂羊祜也。</span>謂吾後當居身處。<span class="jiazhu">晉人多自謂爲身。</span>今觀卿，必繼老夫矣。」</span></p>
<p class="em2 strong">弘之退屯於梁也，征南將軍范陽王虓遣前長水校尉張奕領荊州。<span class="jiazhu">范陽王虓鎭豫州。</span>弘至，奕不受代，舉兵拒弘；弘討奕，斬之。時荊部守宰多缺，<span class="jiazhu">守，式又翻；下同。</span>弘請補選，詔許之。弘敍功銓德，<span class="jiazhu">銓，量也，選也。</span>隨才授任，人皆服其公當。<span class="jiazhu">當，丁浪翻。</span>弘表皮初補襄陽太守，<span class="jiazhu">《姓譜》：皮姓，樊仲皮之後。</span>朝廷以初雖有功而望淺，更以弘壻前東平太守夏侯陟爲襄陽太守。弘下敎曰：<span class="yinhao">「夫治一國者，宜以一國爲心，必若親姻然後可用，則荊州十郡，<span class="jiazhu">按《晉志》，荊州統二十二郡，時已分桂陽、武昌、安成三郡屬江州，尙統十九郡。又分新城、魏興、上庸三郡屬梁州，尙統十六郡。至懷帝，分長沙、衡陽、湘東、零陵、邵陵、桂陽六郡屬湘州，此時荊州猶統十一郡。此蓋言當時缺守者十郡也。治，直之翻。</span>安得十女壻然後爲政哉！」</span>乃表：<span class="yinhao">「陟姻親，舊制不得相監；<span class="jiazhu">監，古銜翻。</span>皮初之勳，宜見酬報。」</span>詔聽之。弘於是勸課農桑，寬刑省賦，公私給足，百姓愛悅。</p>
<p class="em2 strong"><span class="yinwen">6</span>河間王顒聞李含等死，卽起兵討長沙王乂。大將軍穎上表請討張昌，許之；聞昌已平，因欲與顒共攻乂。盧志諫曰：<span class="yinhao">「公前有大功而委權辭寵，時望美矣。<span class="jiazhu">事見上卷永寧元年。</span>今若<span class="jiaozhusup">【章：甲十一行本「若」作「宜」；乙十行本同。】</span>頓軍關外，<span class="jiazhu">關外，謂郊關之外。</span>文服入朝，此霸主之事也。」</span><span class="jiazhu">朝，直遙翻。</span>參軍魏郡邵續曰：<span class="yinhao">「人之有兄弟，如左右手。明公欲當天下之敵而先去其一手，可乎！」</span><span class="jiazhu">去，羌呂翻。</span>穎皆不從。八月，顒、穎共表：<span class="yinhao">「乂論功不平，與右僕射羊玄之、左將軍皇甫商專擅朝政，殺害忠良，<span class="jiazhu">謂殺李含等。朝，直遙翻。</span>請誅玄之、商，遣乂還國。」</span>詔曰：<span class="yinhao">「顒敢舉大兵，內向京輦，吾當親率六軍以誅姦逆。其以乂爲太尉、都督中外諸軍事以禦之。」</span><span class="jiazhu">《考異》曰：《帝紀》：<span class="yinhao">「太安元年十二月，乂誅齊王冏，卽以乂爲太尉、都督中外。」</span>《晉春秋》：<span class="yinhao">「二年七月，顒、穎起兵，乃以乂爲太尉、都督以討之。」</span>按齊王死後，穎懸執朝政，乂未應都督中外。又顒見爲太尉，乂不應更爲太尉。今從《晉春秋》。</span></p>
<p class="em2 strong">顒以張方爲都督，將精兵七萬，自函谷東趨洛陽。<span class="jiazhu">將，卽亮翻。趨，七喻翻。</span>穎引兵屯朝歌，以平原內史陸機爲前將軍、前鋒都督，督北中郎將王粹、冠軍將軍牽秀、<span class="jiazhu">沈約曰：楚懷王以宋義爲卿子冠軍，冠軍之號自此始。魏以文欽爲冠軍將軍。冠，古玩翻。</span>中護軍石超等軍二十餘萬，南向洛陽。機以羇旅事穎，一旦頓居諸將之右，王粹等心皆不服。白沙督孫惠<span class="jiazhu">白沙，在鄴城東南頓丘界，其地臨河津，與濮陽對岸，置督守之。</span>與機親厚，勸機讓都督於粹。機曰<span class="jiaozhusup">【勸機讓都督於粹機曰　九字，元刻初印本作註文。】</span>：<span class="yinhao">「彼將謂吾首鼠兩端，<span class="jiazhu">首鼠兩端，漢田蚡語。服虔曰：首鼠，一前一卻也。陸佃《埤雅》曰：舊說，鼠性疑，出穴多不果，故持兩端謂之首鼠。</span>適所以速禍也。」</span>遂行。穎列軍自朝歌至河橋，鼓聲聞數百里。<span class="jiazhu">河橋，卽富平津河橋。聞，音問。</span></p>
<p class="em2 strong">乙丑，帝如十三里橋。<span class="jiazhu">橋在洛城西，去城十三里，因以爲名。</span>太尉乂使皇甫商將萬餘人拒張方於宜陽。己巳，帝還宣武場。<span class="jiazhu">《水經註》：大夏門東宣武觀，憑城結構，南望天淵池，北矚宣武場；場西故賈充宅。</span>庚午，舍于石樓。九月，丁丑，屯于河橋。壬子，<span class="jiaozhusup">【嚴：「子」改「午」。】</span>張方襲皇甫商，敗之。<span class="jiazhu">敗，補邁翻；下敗牽同。</span>甲申，帝軍于芒山。丁亥，帝幸偃師；<span class="jiazhu">偃師縣，漢屬河南郡，晉省，隋復置，在洛城東北。</span>辛卯，舍于豆田。<span class="jiazhu">據《晉書·五行志》，洛陽城東有豆田壁。</span>大將軍穎進屯河南，阻清水爲壘。<span class="jiazhu">此河南，謂黃河之南，非河南縣也。清水，蓋清濟之水。</span>癸巳，羊玄之憂懼而卒，帝旋軍城東；丙申，幸緱氏，擊牽秀，走之。<span class="jiazhu">緱，工侯翻。</span>大赦。張方入京城，大掠，死者萬計。</p>
<p class="em2 strong"><span class="yinwen">7</span>李流疾篤，謂諸將曰：<span class="yinhao">「驍騎仁明，固足以濟大事；然前軍英武，殆天所相，可共受事於前軍。」</span><span class="jiazhu">李特以弟驤爲驍騎將軍，少子雄爲前將軍。相，息亮翻。驍，堅堯翻。</span>流卒，衆推李雄爲大都督、大將軍、益州牧，治郫城。<span class="jiazhu">郫，音皮。</span>雄使武都朴泰紿羅尙，<span class="jiazhu">朴，姓也，板楯七姓蠻之一也。孫盛曰：朴，音浮。</span>使襲郫城，云己爲內應。尙使隗伯將兵攻郫，泰約舉火爲應，李驤伏兵於道，泰出長梯於外。隗伯兵見火起，爭緣梯上，<span class="jiazhu">隗，五罪翻。上，時掌翻。</span>驤縱兵擊，大破之。追奔夜至城下，詐稱萬歲，曰：<span class="yinhao">「已得郫城矣！」</span>入少城，尙乃覺之，退保太城。隗伯創甚，雄生獲之，赦不殺。<span class="jiazhu">隗伯本亦流民之豪帥，叛歸羅尙。創，初良翻。</span>李驤攻犍爲，斷尙運道。<span class="jiazhu">犍，居言翻。斷，丁管翻。</span>獲太守襲恢，殺之。</p>
<p class="em2 strong"><span class="yinwen">8</span>石超進逼緱氏。<span class="jiazhu">緱，工侯翻。</span>冬，十月，壬寅，帝還宮。丁未，敗牽秀於東陽門外。<span class="jiazhu">《水經註》曰：東陽門，漢洛陽城之中東門也。敗，補邁翻。</span>大將軍穎遣將軍馬咸助陸機。戊申，太尉乂奉帝與機戰于建春門。<span class="jiazhu">《水經註》：建春門，漢雒城之上東門也。穀水逕其前，水上有石橋。《考異》曰：《陸機傳》云<span class="yinhao">「戰于鹿苑」</span>，今從《帝紀》。</span>乂司馬王瑚使數千騎繫戟於馬，以突咸陳，<span class="jiazhu">騎，奇寄翻。陳，讀曰陣。</span>咸軍亂，執而斬之。機軍大敗，赴七里澗，死者如積，水爲之不流。<span class="jiazhu">爲，于僞翻。</span>斬其大將賈崇等十六人，石超遁去。</p>
<p class="em2 strong">初，宦人孟玖有寵於大將軍穎，玖欲用其父爲邯鄲令，<span class="jiazhu">邯鄲縣，漢屬趙國，魏、晉屬廣平郡，隋、唐屬磁州。邯鄲，音寒丹。</span>左長史盧志等皆不敢違，右司馬陸雲固執不許，曰：<span class="yinhao">「此縣，公府掾資，<span class="jiazhu">言歷此縣者，其資級可得公府掾。掾，以絹翻。</span>豈有黃門父居之邪！」</span>玖深怨之。玖弟超，領萬人爲小督，<span class="jiazhu">機爲都督，與黃門之弟共事，可以辭去矣。</span>未戰，縱兵大掠，陸機錄其主者；<span class="jiazhu">錄，收也。</span>超將鐵騎百餘人直入機麾下，奪之，顧謂機曰：<span class="yinhao">「貉奴，能作督不！」</span><span class="jiazhu">楊正衡曰：貉，音鶴，獸名，善睡，似狐。余謂超蓋詈機爲貉奴。不，讀曰否。</span>機司馬吳郡孫拯勸機殺之，機不能用。<span class="jiazhu">使機能用孫拯之言斬孟超，是穰苴之戮莊賈也，由此爲穎所殺，豈不光明俊偉哉！</span>超宣言於衆曰：<span class="yinhao">「陸機將反。」</span>又還書與玖，言機持兩端，故軍不速決。及戰，超不受機節度，輕兵獨進，敗沒。玖疑機殺之，譖之於穎曰：<span class="yinhao">「機有二心於長沙。」</span>牽秀素諂事玖，將軍王闡、郝昌、帳下督陽平公師藩<span class="jiazhu">諸王公領兵及任方面者，皆有帳下督，統帳下兵。魏文帝黃初二年，分魏郡置陽平郡。公師，複姓也。</span>皆玖所引用，相與共證之。穎大怒，使秀將兵收機，參軍事王彰諫曰：<span class="yinhao">「今日之舉，強弱異勢，庸人猶知必克，況機之明達乎！但機吳人，殿下用之太過，北土舊將皆疾之耳。」</span>穎不從。機聞秀至，釋戎服，著白帢，<span class="jiazhu">著，陟略翻。帢，苦洽翻，帽也。弁缺四隅謂之帢。《晉志》曰：魏武以天下凶荒，資財乏匱，擬古皮弁，裁縑帛以爲帢，以色辨其貴賤。本施軍飾，非爲國容。徐爰曰：俗說帢本未有岐，荀文若巾之行，觸樹枝成岐，謂之爲善。今通爲慶弔服。</span>與秀相見，爲牋辭穎，旣而歎曰：<span class="yinhao">「華亭鶴唳，可復聞乎！」</span><span class="jiazhu">機發此言，有咸陽市上歎黃犬之意。華亭時屬吳郡。嘉興縣界有華亭谷、華亭水，至唐始分嘉興縣爲華亭縣。今縣東七十里，其地出鶴，土人謂之曰鶴窠。復，扶又翻。</span>秀遂殺之。穎又收機弟清河內史雲、平東祭酒耽及孫拯，皆下獄。<span class="jiazhu">按《晉書·陸雲傳》：雲自清河內史轉大將軍右司馬。此當書右司馬雲。下，戶嫁翻。《考異》曰：<span class="yinhao">「孫拯」</span>，《晉春秋》作<span class="yinhao">「孫承」</span>。今從《晉書·傳》。</span></p>
<p class="em2 strong">記室江統、陳留蔡克、潁川棗嵩等上疏，以爲：<span class="yinhao">「陸機淺謀致敗，殺之可也。至於反逆，則衆共知其不然。宜先檢校機反狀，若有徵驗，誅雲等未晚也。」</span>統等懇請不已，穎遲迴者三日。蔡克入，至穎前，叩頭流血曰：<span class="yinhao">「雲爲孟玖所怨，遠近莫不聞；今果見殺，竊爲明公惜之！」</span><span class="jiazhu">竊爲，于僞翻；下爲陳同。</span>僚屬隨克入者數十人，流涕固請，穎惻然，有宥雲色。孟玖扶穎入，催令殺雲、耽，夷機三族。獄吏考掠孫拯數百，兩踝骨見，<span class="jiazhu">掠，音亮。踝，戶瓦翻。腿兩旁曰內外踝。見，賢遍翻。</span>終言機冤。吏知拯義烈，謂拯曰：<span class="yinhao">「二陸之枉，誰不知之！君可不愛身乎？」</span>拯仰天歎曰：<span class="yinhao">「陸君兄弟，世之奇士，吾蒙知愛。今旣不能救其死，忍復從而誣之乎！」</span><span class="jiazhu">復，扶又翻。</span>玖等知拯不可屈，乃令獄吏詐爲拯辭。穎旣殺機，意常悔之，及見拯辭，大喜，謂玖等曰：<span class="yinhao">「非卿之忠，不能窮此姦。」</span>遂夷拯三族。拯門人費慈、宰意二人詣獄明拯冤，<span class="jiazhu">費，扶沸翻。宰，以官爲氏，春秋周有宰咺，孔子弟子有宰予。</span>拯譬遣之<span class="jiazhu">譬，喻也。</span>曰：<span class="yinhao">「吾義不負二陸，死自吾分；<span class="jiazhu">分，扶問翻。</span>卿何爲爾邪！」</span>曰：<span class="yinhao">「君旣不負二陸，僕又安可負君！」</span>固言拯冤，玖又殺之。</p>
<p class="em2 strong">太尉乂奉帝攻張方，方兵望見乘輿，皆退走，<span class="jiazhu">乘，繩證翻。</span>方遂大敗，死者五千餘人。方退屯十三里橋，<span class="jiazhu">《考異》曰：《河間王顒傳》云<span class="yinhao">「駃水橋」</span>。今從《帝紀》。</span>衆懼，欲夜遁，方曰：<span class="yinhao">「勝負兵家之常，善用兵者能因敗爲成。今我更前作壘，出其不意，此奇策也。」</span>乃夜潛逼洛城七里，築壘數重，<span class="jiazhu">重，直龍翻。</span>外引廩穀以足軍食。乂旣戰勝，以爲方不足憂。聞方壘成，十一月，引兵攻之，不利。朝議以爲乂、穎兄弟，可辭說而釋，<span class="jiazhu">朝，直遙翻。</span>乃使中書令王衍等往說穎，令與乂分陝而居，<span class="jiazhu">周公、召公分陝爲二伯。陝在弘農。此言分陝，引周、召事，欲令穎、乂爲二伯耳，非分陝地而居也。往說，輸芮翻。陝，式冉翻。</span>穎不從。乂因致書於穎，爲陳利害，欲與之和解。穎復書，<span class="yinhao">「請斬皇甫商等首，則引兵還鄴，」</span>乂不可。</p>
<p class="em2 strong">穎進兵逼京師，張方決千金堨，<span class="jiazhu">《水經註》：河南縣城東十五里有千金堨。《洛陽記》曰：千金堨舊堰穀水，魏時更修此堰，謂之千金堨。堨，阿葛翻。</span>水碓皆涸。<span class="jiazhu">碓，都內翻。</span>乃發王公奴婢手舂給兵，一品已下不從征者，男子十三以上皆從役，又發奴助兵；公私窮踧，<span class="jiazhu">踧，與蹙同，子六翻。</span>米石萬錢。詔命所行，一城而已。<span class="jiazhu">京師危蹙如此，乂雖戰勝，安得久邪！</span>驃騎主簿范陽祖逖<span class="jiazhu">乂爲驃騎將軍，以逖爲主簿。驃，匹妙翻。</span>言於乂曰：<span class="yinhao">「劉沈忠義果毅，雍州兵力足制河間，<span class="jiazhu">雍，於用翻。</span>宜啓上爲詔與沈，使發兵襲顒。顒窘急，必召張方以自救，此良策也。」</span><span class="jiazhu">窘，渠隕翻。</span>乂從之。沈奉詔馳檄四境，諸郡多起兵應之。沈合七郡之衆凡萬餘人，趣長安。<span class="jiazhu">雍州統七郡，治安定；或曰：時治新平。沈，持林翻。趣，七喻翻。</span></p>
<p class="em2 strong">乂又使皇甫商間行，齎帝手詔，命游楷等罷兵，敕皇甫重進軍討顒。商間行至新平，遇其從甥；從甥素憎商，以告顒，<span class="jiazhu">間，古莧翻。從，才用翻。顒，魚容翻。</span>顒捕商，殺之。</p>
<p class="em2 strong"><span class="yinwen">9</span>十二月，議郎周玘、前南平內史長沙王矩<span class="jiazhu">吳置南郡於江南，晉平吳，改曰南平，以別江北之南郡。玘，口紀翻。</span>起兵江東以討石冰，推前吳興太守吳郡顧祕都督揚州九郡諸軍事，<span class="jiazhu">揚州統郡十八；帝割豫章、鄱陽、廬陵、臨川、建安、南康、晉安屬江州，揚州統十一郡。今止推祕督丹陽、宣城、毗陵、吳、吳興、會稽、東陽、新安、臨海九郡；淮南、廬江在江北，不與也。</span>傳檄州郡，殺冰所署將吏。<span class="jiazhu">將，卽亮翻。</span>於是前侍御史賀循起兵於會稽，<span class="jiazhu">會，工外翻。</span>廬江內史廣陵華譚及丹陽葛洪、甘卓皆起以應祕。<span class="jiazhu">華，戶化翻。</span>玘，處之子；循，卲之子；卓，寧之曾孫也。<span class="jiazhu">周處見八十二卷元康六年、七年。賀卲事吳主晧，爲晧所殺。甘寧事吳主權，爲將以勇聞。三家皆吳之強宗也。</span></p>
<p class="em2 strong">冰遣其將羌毒<span class="jiazhu">《姓譜》：羌，姓也。</span>帥兵數萬拒玘，玘擊斬之。冰自臨淮趨壽春。<span class="jiazhu">帥，讀曰率。趨，七喻翻。</span>征東將軍劉準聞冰至，惶懼不知所爲。廣陵度支廬江陳敏統衆在壽春，<span class="jiazhu">陳敏自尙書令史出爲合肥度支，漕運南方米穀以濟中州，遷廣陵度支。度，徒洛翻。</span>謂準曰：<span class="yinhao">「此等本不樂遠戍，逼迫成賊，烏合之衆，其勢易離，敏請督運兵爲公破之。」</span><span class="jiazhu">樂，音洛。易，以豉翻。爲，于僞翻；下爲叡同。</span>準乃益敏兵，使擊之。</p>
<p class="em2 strong"><span class="yinwen">10</span>閏月，李雄急攻羅尙。尙軍無食，留牙門張羅守城，<span class="jiazhu">《考異》曰：《載記》作<span class="yinhao">「羅特」</span>，今從《華陽國志》。</span>夜，由牛鞞水東走，<span class="jiazhu">《水經》曰：牛鞞水在犍爲牛鞞縣。劉昫曰：洛水，一名牛鞞水。杜佑曰：簡州陽安縣，漢牛鞞縣地。孟康曰：鞞，音髀。師古曰：音必爾翻。</span>羅開門降。<span class="jiazhu">降，戶江翻。</span>雄入成都，軍士飢甚，乃帥衆就穀於郪，<span class="jiazhu">帥，讀曰率。郪縣，漢屬廣漢郡，晉省立。《五代史志》：郪縣舊曰伍城，隋大業改曰郪縣，唐爲梓州治所。宋白曰：漢舊郪縣城在今縣南九十里，臨江，郪王城基址見在，以郪江爲縣名。郪，音妻，又千私翻。</span>掘野芋而食之。<span class="jiazhu">芋，羊遇翻。所謂㟭山之下有蹲鴟也。</span>許雄坐討賊不進，徵卽罪。<span class="jiazhu">許雄刺梁州，見上卷太安元年。卽，就也。</span></p>
<p class="em2 strong"><span class="yinwen">11</span>安北將軍、都督幽州諸軍事王浚，以天下方亂，欲結援夷狄，乃以一女妻鮮卑段務勿塵，一女妻素怒延，<span class="jiazhu">妻，七細翻。宇文國有別帥曰素怒延。</span>又表以遼西郡封務勿塵爲遼西公。<span class="jiazhu">爲王浚用段氏以攻成都王穎及石勒張本。</span>浚，沈之子也。<span class="jiazhu">王沈比晉以弒魏高貴鄕公。</span></p>
<p class="em2 strong"><span class="yinwen">12</span>毛詵之死也，<span class="jiazhu">事見上卷太安元年。</span>李叡奔五苓夷帥于陵丞，于陵丞詣李毅爲叡請命，<span class="jiazhu">五苓夷，寧州附塞部落之名。帥，所類翻。爲，于僞翻。</span>毅許之。叡至，毅殺之。于陵丞怒，帥諸夷反攻毅。</p>
<p class="em2 strong"><span class="yinwen">13</span>尙書令樂廣女爲成都王妃，或譖諸太尉乂；乂問廣，廣神色不動，徐曰：<span class="yinhao">「廣豈以五男易一女哉！」</span><span class="jiazhu">謂附穎則五男被誅。</span>乂猶疑之。</p>
<p class="strong"><span class="section" id="title-4"><span data-head-description="" data-head-level="h4" data-head-title="永興元年">永興元年</span></span><span class="biaozhusup" data-rel="（甲子、三○四年）"></span><span class="jiazhu">長沙王乂之死，改元永安；西遷長安，方改元永興。</span></p>
<p class="em2 strong"><span class="yinwen">1</span>春，正月，丙午，樂廣以憂卒。</p>
<p class="em2 strong"><span class="yinwen">2</span>長沙厲王乂屢與大將軍穎戰，破之，<span class="jiazhu">長沙王乂不得其死，穎、顒之黨加以惡諡耳。</span>前後斬獲六、七萬人。而乂未嘗虧奉上之禮；城中糧食日窘，而士卒無離心。<span class="jiazhu">窘，渠隕翻。</span>張方以爲洛陽未可克，欲還長安。而東海王越慮事不濟，癸亥，潛與殿中諸將夜收乂送別省。<span class="jiazhu">《考異》曰：《越傳》云：<span class="yinhao">「殿中諸將及三部司馬，疲於戰守，密與左衞將軍朱默夜收乂別省，逼越爲主。」</span>今從《乂傳》。</span>甲子，越啓帝，下詔免乂官，置金墉城。大赦，改元。<span class="jiazhu">改元永安。《考異》曰：《帝紀》：<span class="yinhao">「太安二年十二月甲子，大赦。」</span><span class="yinhao">「永興元年正月，大赦，改元。」</span>疑是一事。</span>城旣開，殿中將士見外兵不盛，悔之，更謀劫出乂以拒穎。越懼，欲殺乂以絕衆心。黃門侍郎潘滔曰：<span class="yinhao">「不可，將自有靜之者。」</span>乃遣人密告張方。丙寅，方取乂於金墉城，至營，炙而殺之，方軍士亦爲之流涕。<span class="jiazhu">爲，于僞翻。《考異》曰：《帝紀》、《三十國》、《晉春秋》云：<span class="yinhao">「太安二年十二月，殺乂。」</span>《乂傳》曰：<span class="yinhao">「初，乂執權之始，洛下謠曰：『草木萌芽，殺長沙。』乂以正月二十五日廢，二十七日死，如謠言焉。」</span>《樂廣傳》云：<span class="yinhao">「成都王穎，廣之壻也，及與長沙王乂遘難，而廣旣處朝望，羣小讒謗之，廣以憂卒。」</span>《惠帝紀》：<span class="yinhao">「永興元年，正月，丙午，樂廣卒。」</span>若廣卒時乂未死，卽《乂傳》正月二十五日廢爲是，合移在永興元年正月。而《晉春秋》：<span class="yinhao">「太安二年，八月，樂廣自裁。」</span>按《帝紀》，今年正月，以穎爲丞相，遣兵屯城門代宿衞者，疑此皆乂初死時事。又今年正月末，亦有甲子、丙寅。今從《乂傳》。</span></p>
<p class="em2 strong">公卿皆詣鄴謝罪；大將軍穎入京師，復還鎭于鄴。詔以穎爲丞相；加東海王越守尙書令。穎遣奮武將軍石超等率兵五萬屯十二城門，<span class="jiazhu">洛陽城東有建春、東陽、清明三門，南有開陽、津陽、平昌、宣陽四門，西有廣陽、西明、閶闔三門，北有大夏、廣莫二門，凡十二門。帥，讀曰率。</span>殿中宿所忌者，穎皆殺之；悉代去宿衞兵。<span class="jiazhu">去，羌呂翻。</span>表盧志爲中書監，留鄴，參署丞相府事。</p>
<p class="em2 strong">河間王顒頓軍於鄭，<span class="jiazhu">鄭縣，屬京兆郡，周宣王弟鄭桓公封邑；唐屬華州。</span>爲東軍聲援，聞劉沈兵起，還鎭渭城，<span class="jiazhu">渭城縣，故秦咸陽也；前漢屬扶風，後漢省，而地名猶在；石勒置石安縣；唐復爲咸陽縣，屬京兆。</span>遣督護虞夔逆戰於好畤。<span class="jiazhu">好畤縣，前漢屬扶風，後漢、晉省；唐武德二年，復分醴泉置好畤縣，屬京兆。</span>夔兵敗，顒懼，退入長安，急召張方。方掠洛中官私奴婢萬餘人而西。軍中乏食，殺人雜牛馬肉食之。</p>
<p class="em2 strong">劉沈渡渭而軍，與顒戰，顒屢敗。沈使安定太守衙<span class="jiaozhusup">【張：「衙」作「衞」。】</span>博、功曹皇甫澹以精甲五千襲長安，入其門，力戰至顒帳下。沈兵來遲，馮翊太守張輔見其無繼，引兵橫擊之，殺博及澹，<span class="jiazhu">澹，徒覽翻，又徒濫翻。</span>兵<span class="jiaozhusup">【章：甲十一行本「兵」上有「沈」字；乙十一行本同；孔本同；張校同；退齋校同。】</span>遂敗，收餘卒而退。張方遣其將敦偉夜擊之，<span class="jiazhu">敦，徒渾翻，姓也。</span>沈軍驚潰，沈與麾下南走，追獲之。沈謂顒曰：<span class="yinhao">「知己之惠輕，<span class="jiazhu">顒留沈爲軍師，遂爲雍州刺史。</span>君臣之義重，沈不可以違天子之詔，量強弱以苟全。<span class="jiazhu">量，音良。</span>投袂之日，期之必死，<span class="jiazhu">《左傳》：宋殺楚使，楚子聞之，投袂而起。</span>葅醢之戮，其甘如薺。」</span><span class="jiazhu">《詩》云：誰謂荼苦，其甘如薺。薺，在禮翻。</span>顒怒，鞭之而後腰斬。新平太守江夏張光數爲沈畫計，<span class="jiazhu">夏，戶雅翻。數，所角翻。爲，于僞翻。</span>顒執而詰之，光曰：<span class="yinhao">「劉雍州不用鄙計，故令大王後有今日！」</span>顒壯之，引與歡宴，表爲右衞司馬。</p>
<p class="em2 strong"><span class="yinwen">3</span>羅尙逃至江陽，<span class="jiazhu">《華陽國志》曰：瀘州瀘川縣，本漢江陽縣。又江安縣，亦漢江陽縣也。</span>遣使表狀；詔尙權統巴東、巴郡、涪陵以供軍賦。<span class="jiazhu">三郡，本屬梁州，尙權統之。涪，音浮。</span>尙遣別駕李興詣鎭南將軍劉弘求糧，弘綱紀以運道阻遠，<span class="jiazhu">綱紀，謂弘參佐操持一府之綱紀者。</span>且荊州自空乏，欲以零陵米五千斛與尙。弘曰：<span class="yinhao">「天下一家，彼此無異，吾今給之，則無西顧之憂矣。」</span><span class="jiazhu">謂尙在巴、涪，則爲荊州屛蔽，無西顧之憂。</span>遂以三萬斛給之，尙賴以自存。李興願留爲弘參軍，弘奪其手版而遣之。<span class="jiazhu">手版，卽古笏也。參佐施敬府公，故持手版。今奪興手版遣之，不許其去尙而事己也。</span>又遣治中何松領兵屯巴東爲尙後繼。于時流民在荊州者十餘萬戶，羈旅貧乏，多爲盜賊，弘大給其田及種糧，<span class="jiazhu">種，章勇翻。</span>擢其賢才，隨資敍用，流民遂安。</p>
<p class="em2 strong"><span class="yinwen">4</span>三<span class="jiaozhusup">【章：甲十一行本「三」作「二」；乙十一行本同；孔本同；張校同。】</span>月，乙酉，丞相穎表廢皇后羊氏，幽于金墉城；廢皇太子覃爲清河王。<span class="jiazhu">羊后立見八十三卷永康元年。覃立見上卷太安元年。</span></p>
<p class="em2 strong"><span class="yinwen">5</span>陳敏與石冰戰數十合，冰衆十倍於敏，敏擊之，所向皆捷，遂與周玘合攻冰於建康。三月，冰北走，投封雲，<span class="jiazhu">封雲，徐州賊應冰者。</span>雲司馬張統斬冰及雲以降，揚、徐二州平。周玘、賀循皆散衆還家，不言功賞。朝廷以陳敏爲廣陵相。</p>
<p class="em2 strong"><span class="yinwen">6</span>河間王顒表請立丞相穎爲太弟。戊申，詔以穎爲皇太弟，都督中外諸軍事，丞相如故。大赦。乘輿服御皆遷于鄴，<span class="jiazhu">天子在洛而建儲于鄴，則旣非矣；乘輿服御亦遷而就之，何居！乘，繩正翻。</span>制度一如魏武帝故事。以顒爲太宰、大都督、雍州牧；<span class="jiazhu">雍，於用翻。</span>前太傅劉寔爲太尉。寔以老，固讓不拜。</p>
<p class="em2 strong"><span class="yinwen">7</span>太弟穎僭侈日甚，嬖倖用事，大失衆望。<span class="jiazhu">時人望穎以匡輔帝室，今乃若此，故大失衆望。嬖，卑義翻，又博計翻。</span>司空東海王越，與右衞將軍陳眕<span class="jiazhu">楊正衡曰：眕，止忍翻，又音眞。</span>及長沙故將上官巳等謀討之。秋，七月，丙申朔，陳眕勒兵入雲龍門，以詔召三公百僚及殿中，<span class="jiazhu">殿中者，三部諸將也。</span>戒嚴討穎。石超奔鄴。戊戌，大赦，復皇后羊氏及太子覃。己亥，越奉帝北征。以越爲大都督。徵前侍中嵇紹詣行在。<span class="jiazhu">長沙王乂當國，以紹爲侍中；乂死，紹黜免爲庶人。今討穎，故復徵詣行在。</span>侍中秦準謂紹曰：<span class="yinhao">「今往，安危難測，卿有佳馬乎？」</span>紹正色曰：<span class="yinhao">「臣子扈衞乘輿，死生以之，佳馬何爲！」</span></p>
<p class="em2 strong">越檄召四方兵，赴者雲集，比至安陽，<span class="jiazhu">《晉志》：安陽縣，屬魏郡。《魏土地記》曰：鄴城南四十里有安陽城。乘，繩證翻。比，必寐翻。</span>衆十餘萬，鄴中震恐。穎會羣僚問計，東安王繇曰：<span class="yinhao">「天子親征，宜釋甲縞素出迎請罪。」</span>穎不從，遣石超帥衆五萬拒戰。<span class="jiazhu">帥，讀曰率。</span>折衝將軍喬智明勸穎奉迎乘輿，穎怒曰：<span class="yinhao">「卿名曉事，投身事孤；今主上爲羣小所逼，卿柰何欲使孤束手就刑邪！」</span></p>
<p class="em2 strong">陳眕二弟匡、規自鄴赴行在，云鄴中皆已離散，由是不甚設備。己未，石超軍奄至，乘輿敗績於蕩陰，<span class="jiazhu">蕩陰縣，漢屬河內郡，晉屬魏郡，唐爲相州蕩陰縣。按《水經註》：湯陰縣因湯水爲名。宋白曰：古湯陰縣在湯水南，漢初廢安陽縣入湯陰，隋又廢湯陰入安陽，則安陽、湯陰二縣接境也。師古曰：蕩，音湯。</span>帝傷頰，中三矢，<span class="jiazhu">中，竹仲翻。</span>百官侍御皆散。嵇紹朝服，下馬登輦，以身衞帝，兵人引紹於轅中斫之。<span class="jiazhu">轅，輈也。《方言》曰：楚、衞謂之輈。朝，直遙翻。</span>帝曰：<span class="yinhao">「忠臣也，勿殺！」</span>對曰：<span class="yinhao">「奉太弟令，惟不犯陛下一人耳。」</span>遂殺紹，血濺帝衣。<span class="jiazhu">濺，子賤翻。</span>帝墮於草中，亡六璽。石超奉帝幸其營，帝餒甚，超進水，左右奉秋桃。<span class="jiazhu">桃以夏熟者進御；秋桃非所以奉至尊，而奉之，恤所無也。</span>穎遣盧志迎帝；庚申，入鄴。大赦，改元曰建武。左右欲浣帝衣，<span class="jiazhu">浣，戶管翻，濯也。</span>帝曰：<span class="yinhao">「嵇侍中血，勿浣也！」</span><span class="jiazhu">孰謂帝爲戇愚哉！</span></p>
<p class="em2 strong">陳眕、上官巳等奉太子覃守洛陽。司空越奔下邳，徐州都督東平王楙不納，越徑還東海。太弟穎以越兄弟宗室之望，<span class="jiazhu">越、騰、略、模，皆有聲稱於諸宗室中。</span>下令招之，越不應命。前奮威將軍孫惠上書勸越要結藩方，<span class="jiazhu">要，一遙翻。</span>同獎王室，越以惠爲記室參軍，與參謀議。北軍中候苟晞奔范陽王虓，虓承制以晞行兗州刺史。<span class="jiazhu">范陽王虓時鎭許昌。虓，許交翻。</span></p>
<p class="em2 strong"><span class="yinwen">8</span>初，三王之起兵討趙王倫也，<span class="jiazhu">事見上卷永寧元年。</span>王浚擁衆挾兩端，禁所部士民不得赴三王召募。太弟穎欲討之而未能，<span class="jiazhu">使穎兄弟不自內相圖，聲浚之罪而討之，固有餘力矣，何未能邪！</span>浚心亦欲圖穎。穎以右司馬和演爲幽州刺史，<span class="jiazhu">和演與穎謀起兵討趙王倫，穎之腹心也。</span>密使殺浚。演與烏桓單于審登謀與浚游薊城南清泉，因而圖之。<span class="jiazhu">單，音蟬。</span>會天暴雨，兵器霑濕，不果而還。<span class="jiazhu">還，從宣翻，又如字；下同。</span>審登以爲浚得天助，乃以演謀告浚。浚與審登密嚴兵，約幷州刺史東嬴公騰共圍演，殺之，自領幽州營兵。<span class="jiazhu">幽州刺史營兵也。</span>騰，越之弟也。太弟穎稱詔徵浚，浚與鮮卑段務勿塵、烏桓羯朱及東嬴公騰同起討穎，<span class="jiazhu">羯，居謁翻。</span>穎遣北中郎將王斌及石超擊之。<span class="jiazhu">斌，音彬。</span></p>
<p class="em2 strong"><span class="yinwen">9</span>太弟穎怨東安王繇前議，<span class="jiazhu">怨其使己縞素迎天子請罪也。</span>八月，戊辰，收繇，殺之。初，繇兄琅邪恭王覲薨，子睿嗣。睿沈敏有度量，<span class="jiazhu">沈，持林翻。</span>爲左將軍，與東海參軍王導善。<span class="jiazhu">導參東海王越軍事。</span>導，敦之從父弟也；<span class="jiazhu">從，才用翻；下從者之從同。</span>識量清遠，以朝廷多故，每勸睿之國。及繇死，睿從帝在鄴，恐及禍，將逃歸。穎先敕關津，無得出貴人，<span class="jiazhu">關立於經塗要會處，以譏出入。津者，濟渡江河所必由之處。</span>睿至河陽，爲津吏所止。從者宋典自後來，以鞭拂睿而笑曰：<span class="yinhao">「舍長，<span class="jiazhu">舍長，守舍之長也。長，丁丈翻，今知兩翻。</span>官禁貴人，汝亦被拘邪？」</span><span class="jiazhu">被，皮義翻。</span>吏乃聽過。至洛陽，迎太妃夏侯氏俱歸國。<span class="jiazhu">元帝中興事始此。夏，戶雅翻。</span></p>
<p class="em2 strong"><span class="yinwen">10</span>丞相從事中郎王澄發孟玖姦利事，勸太弟穎誅之，穎從之。</p>
<p class="em2 strong"><span class="yinwen">11</span>上官巳在洛陽，殘暴縱橫。<span class="jiazhu">橫，戶孟翻。</span>守河南尹周馥，浚之從父弟也，<span class="jiazhu">周浚從王渾伐吳有戰功。</span>與司隸滿奮等謀誅之，事洩，奮等死，馥走，得免。司空越之討太弟穎也，太宰顒遣右將軍、馮翊太守張方將兵二萬救之，聞帝已入鄴，因命方鎭洛陽。巳與別將苗願拒之，大敗而還。太子覃夜襲巳、願，巳、願出走；方入洛陽。覃於廣陽門迎方而拜，<span class="jiazhu">洛城西面南頭第一門曰廣陽門。</span>方下車扶止之，復廢覃及羊后。</p>
<p class="em2 strong"><span class="yinwen">12</span>初，太弟穎表匈奴左賢王劉淵爲冠軍將軍，監五部軍事，<span class="jiazhu">楊駿輔政，以劉淵爲五部大都督；元康末，坐部人叛出塞，免官；穎鎭鄴，表監五部軍事。冠，古玩翻。監，工銜翻。</span>使將兵在鄴。淵子聰，驍勇絕人，博涉經史，善屬文，<span class="jiazhu">驍，堅堯翻。屬，之欲翻。</span>彎弓三百斤；弱冠游京師，<span class="jiazhu">《記·曲禮》曰：人生十年曰幼學，二十曰弱冠。冠，古玩翻。</span>名士莫不與交。穎以聰爲積弩將軍。</p>
<p class="em2 strong">淵從祖右賢王宣謂其族人曰：<span class="yinhao">「自漢亡以來，我單于徒有虛號，無復尺土；<span class="jiazhu">事見六十七卷漢獻帝建安二十一年。從，才用翻。單，音蟬。</span>自餘王侯，降同編戶。<span class="jiazhu">編，相聯次也。民謂之編民，亦謂之編戶者，言比屋聯次而居，編於民籍，無高下之差。</span>今吾衆雖衰，猶不減二萬，柰何斂首就<span class="jiaozhusup">【章：甲十一行本作「手受」二字；乙十一行本同；孔本同。】</span>役，奄過百年！<span class="jiazhu">奄，忽也，遽也。</span>左賢王英武超世，天苟不欲興匈奴，必不虛生此人也。今司馬氏骨肉相殘，四海鼎沸，復呼韓邪之業，此其時矣！」</span><span class="jiazhu">漢宣帝時，稽侯狦來朝，稱呼韓邪單于；光武時日逐王比內附，亦稱呼韓邪單于。</span>乃相與謀，推淵爲大單于，使其黨呼延攸詣鄴告之。<span class="jiazhu">師古曰：《漢書》匈奴中貴種有呼銜氏，卽今之呼延氏。</span></p>
<p class="em2 strong">淵白穎，請歸會葬，穎弗許。淵令攸先歸，告宣等使招集五部及雜胡，聲言助穎，實欲叛之。及王浚、東嬴公騰起兵，淵說穎曰：<span class="yinhao">「今二鎭跋扈，衆十餘萬，<span class="jiazhu">二鎭，謂幽、幷。說，輸芮翻；下同。</span>恐非宿衞及近郡士衆所能禦也，請爲殿下還說五部以赴國難。」</span><span class="jiazhu">爲，于僞翻。說，輸芮翻。難，乃旦翻。</span>穎曰：<span class="yinhao">「五部之衆，果可發否？就能發之，鮮卑、烏桓，未易當也。<span class="jiazhu">易，以豉翻。</span>吾欲奉乘輿還洛陽以避其鋒，<span class="jiazhu">乘，繩證翻。</span>徐傳檄天下，以逆順制之，<span class="jiazhu">言見力不足以制二鎭，欲檄徵天下兵，杖順制逆。</span>君意何如？」</span>淵曰：<span class="yinhao">「殿下武皇帝之子，有大勳於王室，威恩遠著，四海之內，孰不願爲殿下盡死力者！<span class="jiazhu">爲，于僞翻；下請爲同。</span>何難發之有！王浚豎子，東嬴疏屬，<span class="jiazhu">東嬴公騰，宣帝弟東武侯馗之孫，故云疏屬。</span>豈能與殿下爭衡邪！殿下一發鄴宮，示弱於人，洛陽不可得而至；雖至洛陽，威權不復在殿下也。<span class="jiazhu">穎奔敗而失權，卒如淵之言。</span>願殿下撫勉士衆，靖以鎭之，淵請爲殿下以二部摧東嬴，三部梟王浚，<span class="jiazhu">梟，堅堯翻。</span>二豎之首，可指日而懸也。」</span>穎悅，拜淵爲北單于、參丞相軍事。</p>
<p class="em2 strong">淵至左國城，<span class="jiazhu">左國城，蓋匈奴左部所居城也。據《晉書·載記》，光武建武之初，南單于入居西河之美稷，今離石左國城，單于所徙庭也。《水經註》曰：左國城在汾州之右，介休縣西南。杜佑曰：左國城在石州離石縣。宋白曰：離石縣東北有離石水，因以爲名。</span>劉宣等上大單于號，<span class="jiazhu">上，時掌翻。</span>二旬之間，有衆五萬，都於離石，<span class="jiazhu">離石縣自漢以來屬西河郡。</span>以聰爲鹿蠡王。<span class="jiazhu">師古曰：蠡，音盧奚翻。鹿蠡王，卽仍漢時谷蠡王號也。谷、鹿字雖不同，而音則同耳。</span>遣左於陸王宏帥精騎五千，<span class="jiazhu">帥，讀曰率。騎，奇寄翻；下同。</span>會穎將王粹拒東嬴公騰。粹已爲騰所敗，<span class="jiazhu">敗，補邁翻；下敗石同。</span>宏無及而歸。</p>
<p class="em2 strong">王浚、東嬴公騰合兵擊王斌，大破之。浚以主簿祁弘爲前鋒，<span class="jiazhu">《姓譜》：祁姓，黃帝二十五子之一也；又晉獻侯四世孫奚食邑於祁，曰祁奚。</span>敗石超于平棘，<span class="jiazhu">平棘縣，漢屬常山郡，晉屬趙國。劉昫曰：漢平棘縣在今趙州平棘縣南。</span>乘勝進軍。候騎至鄴，鄴中大震，百僚奔走，士卒分散。盧志勸穎奉帝還洛陽。時甲士尙有萬五千人。志夜部分，<span class="jiazhu">分，扶問翻。</span>至曉將發，而程太妃戀鄴不欲去，穎狐疑未決。俄而衆潰，穎遂將帳下數十騎與志奉帝御犢車<span class="jiazhu">晉制：皁輪犢車，諸公乘之。</span>南奔洛陽。倉猝上下無齎，中黃門被囊中齎私錢三千，詔貸之，<span class="jiazhu">貸，惕德翻，又敵德翻，又他代翻，假借也。</span>於道中買飯，夜則御中黃門布被，食以瓦盆。至溫，將謁陵，<span class="jiazhu">帝之先，河內溫縣孝敬里人，自京兆尹防以上，皆葬于溫。</span>帝喪履，納從者之履，<span class="jiazhu">喪，息浪翻。從，才用翻。</span>下拜流涕。及濟河，張方自洛陽遣其子羆帥騎三千，以所乘車奉迎帝。至芒山下，方自帥萬餘騎迎帝。<span class="jiazhu">帥，讀曰率。</span>方將拜謁，帝下車自止之。<span class="jiazhu">甚於夷王下堂而見諸侯矣。</span>帝還宮，奔散者稍還，百官粗備。<span class="jiazhu">粗，坐五翻。</span>辛巳，大赦。</p>
<p class="em2 strong">王浚入鄴，士衆暴掠，死者甚衆。使烏桓羯朱追太弟穎，至朝歌，不及。浚還薊，以鮮卑多掠人婦女，命：<span class="yinhao">「敢有挾藏者斬！」</span>於是沈於易水者八千人。<span class="jiazhu">王浚進不成勤王，而縱鮮卑、烏桓猾夏亂華，其死於石勒之手，晚矣。沈，持林翻。</span></p>
<p class="em2 strong"><span class="yinwen">13</span>東嬴公騰乞師於拓跋猗㐌以擊劉淵，猗㐌與弟猗盧合兵擊淵於西河，破之，與騰盟于汾東而還。<span class="jiazhu">自此拓跋氏屢以兵助幷州。㐌，徒河翻。還，從宣翻，又如字。</span></p>
<p class="em2 strong">劉淵聞太弟穎去鄴，歎曰：<span class="yinhao">「不用吾言，逆自奔潰，眞奴才也！然吾與之有言矣，不可以不救。」</span>將發兵擊鮮卑、烏桓，劉宣等諫曰：<span class="yinhao">「晉人奴隸御我，今其骨肉相殘，是天棄彼而使我復呼韓邪之業也。鮮卑、烏桓，我之氣類，<span class="jiazhu">鮮卑、烏桓，東胡之種，與匈奴同稟北方剛強之氣，又同類也。</span>可以爲援，柰何擊之！」</span>淵曰：<span class="yinhao">「善！大丈夫當爲漢高、魏武，呼韓邪何足效哉！」</span>宣等稽首曰：<span class="yinhao">「非所及也！」</span><span class="jiazhu">稽，音啓。</span></p>
<p class="em2 strong"><span class="yinwen">14</span>荊州兵擒斬張昌，同黨皆夷三族。<span class="jiazhu">去年昌逃于下儁山，至是方禽滅。</span></p>
<p class="em2 strong"><span class="yinwen">15</span>李雄以范長生有名德，爲蜀人所重，欲迎以爲君而臣之，長生不可。諸將固請雄卽尊位，冬，十月，雄卽成都王位，大赦，改元建興。除晉法，約法七章。以其叔父驤爲太傅，兄始爲太保，李離爲太尉，李雲爲司徒，李璜爲司空，李國爲太宰，閻式爲尙書令，楊褒爲僕射。尊母羅氏爲王太后，追尊父特爲成都景王。雄以李國、李離有智謀，凡事必咨而後行，然國、離事雄彌謹。<span class="jiazhu">史言諸李守君臣之分以相保固，所謂盜亦有道也。</span></p>
<p class="em2 strong"><span class="yinwen">16</span>劉淵遷都左國城。<span class="jiazhu">《考異》曰：下云<span class="yinhao">「離石大饑，遷于黎亭」</span>，則是淵猶在離石也。按杜佑《通典》：離石有南單于庭左國城。然則淵雖遷左國，猶在離石縣境內也。</span>胡、晉歸之者愈衆。淵謂羣臣曰：<span class="yinhao">「昔漢有天下久長，恩結於民。吾，漢氏之甥，約爲兄弟；兄亡弟紹，不亦可乎！」</span>乃建國號曰漢。劉宣等請上尊號，<span class="jiazhu">上，時掌翻。</span>淵曰：<span class="yinhao">「今四方未定，且可依高祖稱漢王。」</span>於是卽漢王位，<span class="jiazhu">劉淵，字元海。《考異》曰：《帝紀》，李雄、劉淵稱王，皆在十一月惠帝入長安後。《華陽國志》，李雄十月稱王，一本作十二月。《三十國》、《晉春秋》、《十六國鈔》皆在十月。今從之。</span>大赦，改元曰元熙。追尊安樂公禪爲孝懷皇帝，<span class="jiazhu">樂，音洛。</span>作漢三祖、五宗神主而祭之。<span class="jiazhu">淵以漢高祖、世祖、昭烈爲三祖，太宗、世宗、中宗、顯宗、肅宗爲五宗。</span>立其妻呼延氏爲王后。以右賢王宣爲丞相，崔游爲御史大夫，左於陸王宏爲太尉，范隆爲大鴻臚，<span class="jiazhu">臚，陵如翻。</span>朱紀爲太常，上黨崔懿之、後部人陳元達皆爲黃門郎，<span class="jiazhu">劉淵皆用漢官制。後部，卽匈奴北部也，居新興。</span>族子曜爲建武將軍；游固辭不就。<span class="jiazhu">崔游，淵之師也；范隆、朱紀，同門生。崔游旣能以師道不爲淵屈，且又得不變於夷之義。沈約《志》，魏置建武將軍。</span></p>
<p class="em2 strong">元達少有志操，<span class="jiazhu">少，詩照翻。</span>淵嘗招之，元達不答。及淵爲漢王，或謂元達曰：<span class="yinhao">「君其懼乎？」</span>元達笑曰：<span class="yinhao">「吾知其人久矣，彼亦亮吾之心；但恐不過三、二日，驛書必至。」</span>其暮，淵果徵元達。元達事淵，屢進忠言，退而削草，雖子弟莫得知也。<span class="jiazhu">草，奏藁也。</span></p>
<p class="em2 strong">曜生而眉白，目有赤光，幼聰慧，有膽量，早孤，養於淵。及長，儀觀魁偉，性拓落高亮，<span class="jiazhu">拓，恢拓也。落，磊落也。長，知兩翻。觀，古玩翻。</span>與衆不羣，好讀書，善屬文，<span class="jiazhu">好，呼報翻。屬，之欲翻。</span>鐵厚一寸，射而洞之。<span class="jiazhu">厚，胡茂翻。射，而亦翻。洞，貫也。</span>常自比樂毅及蕭、曹，時人莫之許也；惟劉聰重之，曰：<span class="yinhao">「永明，漢世祖、魏武之流，數公何足道哉！」</span><span class="jiazhu">劉曜，字永明。數公，謂樂毅、蕭、曹。</span></p>
<p class="em2 strong"><span class="yinwen">17</span>帝旣還洛陽，張方擁兵專制朝政，<span class="jiazhu">朝，直遙翻；下同。</span>太弟穎不得復豫事。<span class="jiazhu">復，扶又翻。</span>豫州都督范陽王虓、徐州都督東平王楙等上言：<span class="yinhao">「穎弗克負荷，宜降封一邑，特全其命。<span class="jiazhu">荷，下可翻，又如字。《考異》曰：《虓傳》云：<span class="yinhao">「與鎭東將軍周馥同上言。」</span>按《馥傳》：<span class="yinhao">「帝自長安還，馥出爲平東將軍，都督揚州，代劉準爲鎭東。」</span>據此表，張方猶存，蓋自鄴還洛陽時也。</span>太宰宜委以關右之任，<span class="jiazhu">河間王顒時爲太宰，故稱之。</span>自州郡以下，選舉授任，一皆仰成；朝之大事，廢興損益，每輒疇咨。<span class="jiazhu">言關右州郡，聽顒選舉，朝政亦咨而後行。仰，牛向翻。孔安國曰：疇，誰也。顏師古曰：疇，誰也。咨，謀也。言謀於衆人，誰可爲事也。余按此所謂疇咨，恐非孔、顏《註》義。蓋疇，類也。咨，問也。言朝之大事，類以問顒。朝，直遙翻。</span>張方爲國效節，而不達變通，未卽西還，宜遣還郡，<span class="jiazhu">方本爲馮翊太守。爲，于僞翻。</span>所加方官，請悉如舊。司徒戎、司空越，並忠國小心，宜幹機事，委以朝政。<span class="jiazhu">幹，讀曰管，又如字。</span>王浚有定社稷之勳，<span class="jiazhu">謂舉兵討穎也。</span>宜特崇重，遂撫幽朔，長爲北藩。臣等竭力扞城，藩屛皇家，<span class="jiazhu">屛，必郢翻。</span>則陛下垂拱，四海自正矣。」</span></p>
<p class="em2 strong">張方在洛旣久，兵士剽掠殆竭，衆情喧喧，無復留意，<span class="jiazhu">剽，匹妙翻。衆情，謂方之軍情也。</span>議欲奉帝遷都長安；恐帝及公卿不從，欲須帝出而劫之。<span class="jiazhu">須，待也。</span>乃請帝謁廟，帝不許。十一月，乙未，方引兵入殿，以所乘車迎帝，帝馳避後園竹中。軍人引帝出，逼使上車，<span class="jiazhu">上，時掌翻。</span>帝垂泣從之。方於馬上稽首曰：<span class="yinhao">「今寇賊縱橫，宿衞單少，<span class="jiazhu">稽，音啓。縱，子容翻。少，詩沼翻。</span>願陛下幸臣壘，臣盡死力以備不虞。」</span>時羣臣皆逃匿，唯中書監盧志侍側，曰：<span class="yinhao">「陛下今日之事，當一從右將軍。」</span><span class="jiazhu">張方時爲右將軍。</span>帝遂幸方壘，令方具車載宮人、寶物。軍人因妻略後宮，分爭府藏，<span class="jiazhu">藏，徂浪翻。</span>割流蘇、武帳爲馬帴，<span class="jiazhu">毛晃曰：流蘇，盤線繪繡之毬，五采錯爲之，同心而下垂者是也。蘇，猶鬚也；又散貌，以其橤下垂，故曰蘇。今人謂絛頭橤爲蘇。孟康曰：今御武帳置兵，闌五兵於帳中。帴，將先翻，馬藉也。</span>魏、晉以來蓄積，掃地無遺。方將焚宗廟、宮室以絕人返顧之心，盧志曰：<span class="yinhao">「董卓無道，焚燒洛陽，<span class="jiazhu">事見五十九卷漢獻帝初平元年。</span>怨毒之聲，百年猶存，何爲襲之！」</span>乃止。</p>
<p class="em2 strong">帝停方壘三日，方擁帝及太弟穎、豫章王熾等趨長安，<span class="jiazhu">趨，七喻翻。</span>王戎出奔郟。<span class="jiazhu">郟縣，前漢屬潁川郡，後漢省，晉屬襄城郡，隋、唐爲汝州郟城縣。郟，音夾。</span>太宰顒帥官屬步騎三萬迎于霸上，<span class="jiazhu">帥，讀曰率。</span>顒前拜謁，帝下車止之。帝入長安，以征西府爲宮。<span class="jiazhu">征西府，征西將軍府，顒所居也。</span>唯尙書僕射荀藩、司隸劉暾、河南尹周馥在洛陽爲留臺，承制行事，號東、西臺。<span class="jiazhu">洛陽爲東臺，長安爲西臺。暾，他昆翻。</span>藩，勗之子也。<span class="jiazhu">荀勗朋比賈充，貴顯於晉初。</span>丙午，留臺大赦，改元復爲永安。辛丑，復皇后羊氏。</p>
<p class="em2 strong"><span class="yinwen">18</span>羅尙移屯巴郡，遣兵掠蜀中，獲李驤妻昝氏及子壽。<span class="jiazhu">昝，子感翻，姓也。</span></p>
<p class="em2 strong"><span class="yinwen">19</span>十二月，丁亥，詔太弟穎以成都王還第；更立豫章王熾爲皇太弟。<span class="jiazhu">更，工衡翻。</span>帝兄弟二十五人，時存者惟穎、熾及吳王晏。晏材資庸下，熾沖素好學，<span class="jiazhu">好，呼報翻。</span>故太宰顒立之。詔以司空越爲太傅，與顒夾輔帝室，王戎參錄朝政。<span class="jiazhu">朝，直遙翻。</span>又以光祿大夫王衍爲尙書左僕射。高密王略爲鎭南將軍，領司隸校尉，權鎭洛陽。<span class="jiazhu">《考異》曰：《惠紀》作<span class="yinhao">「高密王簡」</span>。按《宗室傳》，高密孝王略，字元簡，時都督青州，後遷都督荊州，未嘗鎭洛陽。蓋簡卽略也，時雖有朝命而略不至，或嘗鎭洛陽而《本傳》遺脫耳。以余觀之，時朝廷命令不行於方鎭，略蓋未嘗赴洛也。</span>東中郎將模爲寧北將軍，都督冀州諸軍事，鎭鄴。<span class="jiazhu">《晉書·帝紀》作<span class="yinhao">「東中郎將」</span>，《模傳》作<span class="yinhao">「北中郎將」</span>。又按晉制，方面之任，有四征、四鎭、四安、四平，無四寧也。<span class="yinhao">「寧」</span>，恐當作<span class="yinhao">「安」</span>。</span>百官各還本職。令州郡蠲除苛政，愛民務本，清通之後，當還東京。<span class="jiazhu">謂阻兵者解兵，道路清通之後也。帝時在長安，故謂洛陽爲東京。</span>大赦，改元。<span class="jiazhu">改元永興。</span>略、模，皆越之弟也。王浚旣去鄴，越使模鎭之。顒以四方乖離，禍難不已，故下此詔和解之，冀獲少安。<span class="jiazhu">顒欲和解兄弟，當在乂、穎搆隙之時，及事不可爲，而顒亦不免矣。</span>越辭太傅不受。又詔以太宰顒都督中外諸軍事。張方爲中領軍、錄尙書事，領京兆太守。<span class="jiazhu">時帝在長安，京兆太守實掌輦轂下。張方握兵，顒所親倚，故使領京兆。</span></p>
<p class="em2 strong"><span class="yinwen">20</span>東嬴公騰遣將軍聶玄擊漢王淵，戰於大陵，<span class="jiazhu">大陵縣，自漢以來屬太原郡。魏收《地形志》：太原郡統內受陽縣有大陵城，其地蓋在唐遼、幷二州界。杜佑曰：文水縣，漢大陵縣。聶，尼輒翻。</span>玄兵大敗。</p>
<p class="em2 strong">淵遣劉曜寇太原，取泫氏、屯留、長子、中都。<span class="jiazhu">泫氏、屯留、長子屬上黨郡；中都屬太原郡。賢曰：泫氏，今澤州高平縣。劉昫曰：澤州陵川縣，漢泫氏縣。高平，漢泫氏縣地。屯留、長子，唐皆屬潞州。師古曰：泫，音工玄翻。屯，音純。長，讀如長短之長，陸德明讀如長幼之長。</span>又遣冠軍將軍喬晞寇西河，取介休。介休令賈渾不降，晞殺之；<span class="jiazhu">介休縣，漢屬太原郡，晉屬西河郡，唐屬汾州。冠，古玩翻。降，戶江翻。</span>將納其妻宗氏，宗氏罵晞而哭，晞又殺之。淵聞之，大怒曰：<span class="yinhao">「使天道有知，喬晞望有種乎！」</span><span class="jiazhu">種，章勇翻。</span>追還，降秩四等，收渾屍，葬之。</p>
</div></body></html>