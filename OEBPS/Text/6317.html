<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百七十三·陳紀七·高宗宣皇帝中之下</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="陳紀七">陳紀七</span></span></h1>
<p><span class="jiazhu">起強圉作噩<span class="biaozhusup" data-rel="（丁酉）"></span>，盡屠維大淵獻<span class="biaozhusup" data-rel="（己亥）"></span>，凡三年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高宗宣皇帝中之下">高宗宣皇帝中之下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="太建九年">太建九年</span></span><span class="biaozhusup" data-rel="（丁酉、西元五七七年）"></span></p>
<p class="em2 strong"><span class="yinwen">1</span>春，正月，乙亥朔，齊太子恆卽皇帝位，<span class="jiazhu">恆，戶登翻。</span>生八年矣；改元承光，大赦。尊齊主爲太上皇帝，皇太后爲太皇太后，皇后爲太上皇后。以廣寧王孝珩爲太宰。<span class="jiazhu">珩，音行。</span></p>
<p class="em2 strong">司徒莫多婁敬顯、領軍大將軍尉相願<span class="jiazhu">尉，紆勿翻。</span>謀伏兵千秋門，<span class="jiazhu">千秋門，鄴宮西門。</span>斬高阿那肱，立廣寧王孝珩，會阿那肱自他路入朝，不果。<span class="jiazhu">朝，直遙翻。</span>孝珩求拒周師，謂阿那肱等曰：<span class="yinhao">「朝廷不賜遣擊賊，豈不畏孝珩反邪？孝珩若破宇文邕，<span class="jiazhu">周主諱邕。</span>遂至長安，反亦何預國家事！以今日之急，猶如此猜忌邪！」</span><span class="jiazhu">邪，音耶。</span>高、韓恐其爲變，出孝珩爲滄州刺史。<span class="jiazhu">高、韓，謂高阿那肱、韓長鸞。《地形志》：熙平二年，分瀛、冀二州，置滄州，治饒安縣城。</span>相願拔佩刀斫柱，歎曰：<span class="yinhao">「大事去矣，知復何言！」</span><span class="jiazhu">復，扶又翻。</span></p>
<p class="em2 strong">齊主使長樂王尉世辯<span class="jiazhu">長樂郡王。《五代志》：信都郡長樂縣，舊置長樂郡。樂，音洛。尉，紆勿翻。</span>帥千餘騎覘周師，出滏口，<span class="jiazhu">帥，讀曰率。騎，奇寄翻。覘，丑廉翻，又丑豔翻。滏，音釜。</span>登高阜西望，遙見羣烏飛起，謂是西軍旗幟，卽馳還；比至紫陌橋，不敢回顧。世辯，粲之子也。<span class="jiazhu">西軍旗幟皆黑。齊人時恇懼，望見烏飛，以爲周師已至，馳歸不敢回顧，懼其及也。紫陌橋在鄴城外。尉粲與高歡同起於北鎭。《爾雅》曰：大陸曰阜。《廣雅》：山無石曰阜。幟，昌志翻。比，必寐翻。</span>於是黃門侍郎顏之推、中書侍郎薛道衡、侍中陳德信等勸上皇往河外募兵，<span class="jiazhu">齊制：門下省侍中、給事黃門侍郎各六人，中書省侍郎四人。河外，謂大河之外。王者內京師而外諸夏，齊都鄴，在河北，故謂河南爲河外。</span>更爲經略；若不濟，南投陳國。從之。道衡，孝通之子也。<span class="jiazhu">薛孝通始從賀拔岳，後因入朝，遂留仕於鄴。</span>丁丑，太皇太后、太上皇后自鄴先趣濟州；<span class="jiazhu">濟州，治碻磝城。趣，七喻翻。濟，子禮翻。</span>癸未，幼主亦自鄴東行。己丑，周師至紫陌橋。</p>
<p class="em2 strong"><span class="yinwen">2</span>辛卯，上祭北郊。</p>
<p class="em2 strong"><span class="yinwen">3</span>壬辰，周師至鄴城下；癸巳，圍之，燒城西門。齊人出戰，周師奮擊，大破之。</p>
<p class="em2 strong">齊上皇從百騎東走，<span class="jiazhu">騎，奇寄翻。</span>使武衞大將軍慕容三藏守鄴宮。<span class="jiazhu">後齊循魏制，武衞將軍副貳左、右衞將軍，掌左、右廂，所主朱華閣以外，階從三品。加<span class="yinhao">「大」</span>者，進等。藏，徂浪翻。</span>周師入鄴，齊王、公以下皆降。<span class="jiazhu">降，戶江翻。</span>三藏猶拒戰，周主引見，禮之，<span class="jiazhu">見，賢遍翻。</span>拜儀同大將軍。三藏，紹宗之子也。<span class="jiazhu">慕容紹宗始從爾朱氏，後事高歡父子。</span>領軍大將軍漁陽鮮于世榮，齊高祖舊將也。<span class="jiazhu">將，卽亮翻。</span>周主先以馬腦酒鍾遺之，<span class="jiazhu">馬腦石，似玉，寶石也，今作碼碯。先，息薦翻。遺，唯季翻。</span>世榮得卽碎之。周師入鄴，世榮在三臺前鳴鼓不輟，周人執之；世榮不屈，乃殺之。周主執莫多婁敬顯，數之曰：<span class="yinhao">「汝有死罪三：前自晉陽走鄴，攜妾棄母，不孝也；<span class="jiazhu">自晉陽走鄴，見上卷上年。數，所矩翻，舊所具翻。走，音奏。</span>外爲僞朝戮力，內實通啓於朕，不忠也；<span class="jiazhu">爲，于僞翻。朝，直遙翻。</span>送款之後，猶持兩端，不信也。用心如此，不死何待！」</span>遂斬之。</p>
<p class="em2 strong">使將軍尉遲勤追齊主。<span class="jiazhu">《考異》曰：《北齊書》<span class="yinhao">「勤」</span>作<span class="yinhao">「剛」</span>。今從《周書》。尉，紆勿翻。</span></p>
<p class="em2 strong">甲午，周主入鄴。齊國子博士長樂熊安生，博通《五經》，<span class="jiazhu">晉武帝咸寧四年，初立國子學，置國子祭酒、博士各一人，後齊置博士五人。黃帝，有熊氏；一曰：出於楚鬻熊之後，以名爲氏。樂，音洛。</span>聞周主入鄴，遽令掃門。家人怪而問之，安生曰：<span class="yinhao">「周帝重道尊儒，必將見我。」</span>俄而周主幸其家，不聽拜，親執其手，引與同坐；賞賜甚厚，給安車駟馬以自隨。又遣小司馬唐道和<span class="jiazhu">後周之制，六官七命，自小冢宰至小司徒、小宗伯、小司馬、小司寇、小司空，皆上大夫，七命。</span>就中書侍郎李德林宅宣旨慰諭，曰：<span class="yinhao">「平齊之利，唯在於爾。」</span>引入宮，<span class="jiazhu">宮，卽鄴宮，時周主居之。</span>使內史宇文昂訪問齊朝風俗政敎，人物善惡。<span class="jiazhu">朝，直遙翻。</span>卽留內省，三宿乃歸。<span class="jiazhu">內省，卽齊之門下省。</span></p>
<p class="em2 strong">乙未，齊上皇渡河入濟州。<span class="jiazhu">濟，子禮翻。</span>是日，幼主禪位於大丞相任城王湝。<span class="jiazhu">任，音壬。湝，戶皆翻，又音皆。</span>又爲湝詔，尊上皇爲無上皇，幼主爲宋<span class="jiaozhusup">嚴：「宋」改「守」。</span>國天王。<span class="jiazhu">齊氏於傾危之際，不應改國號爲宋。<span class="yinhao">「宋國」</span>，當作<span class="yinhao">「宗國」</span>。</span>命侍中斛律孝卿送禪文及璽紱於瀛州，<span class="jiazhu">齊制，天子六璽，受命璽在六璽之外。紱，印組也。古者韍如蔽膝，又，裳繡爲兩己相背形，謂之黻。此紱直以繫璽而已。璽，斯氏翻。紱，音弗。</span>孝卿卽詣鄴。<span class="jiazhu">以璽紱歸周。</span></p>
<p class="em2 strong">周主詔：<span class="yinhao">「去年大赦所未及之處，皆從赦例。」</span><span class="jiazhu">去年周克晉陽，大赦，山東、河南、河北之地，尙爲齊守。今旣克鄴，凡齊之境內，赦所未及之地，今皆從去年赦例。</span></p>
<p class="em2 strong">齊洛州刺史獨孤永業，有甲士三萬，聞晉州陷，請出兵擊周，奏寢不報；永業憤慨。又聞幷州陷，乃遣子須達請降於周，<span class="jiazhu">降，戶江翻；下同。</span>周以永業爲上柱國，封應公。<span class="jiazhu">此去年事也。因齊亡，敍之於此。應國公，用古邗、晉、應、韓之應以封之。</span></p>
<p class="em2 strong">丙申，周以越王盛爲相州總管。<span class="jiazhu">後魏置相州於鄴。東魏都鄴，改爲司州，以其京畿之地，倣漢、晉之制而置司州也。周旣平齊，復爲相州，列於諸州。相，息亮翻。</span></p>
<p class="em2 strong">齊上皇留胡太后於濟州，使高阿那肱守濟州關，<span class="jiazhu">濟州城北有碻磝津故關。</span>覘候周師，<span class="jiazhu">覘，丑廉翻，又丑豔翻。</span>自與穆后、馮淑妃、幼主、韓長鸞、鄧長顒等數十人奔青州。<span class="jiazhu">顒，魚容翻。</span>使內參田鵬鸞西出，參伺動靜；<span class="jiazhu">參，候也。伺，相吏翻。</span>周師獲之，問齊主何在，紿云：<span class="yinhao">「已去，<span class="jiazhu">紿，徒亥翻，誑言也。</span>計當出境。」</span><span class="jiazhu">謂出齊境也。</span>周人疑其不信，捶之。每折一支，辭色愈厲，竟折四支而死。<span class="jiazhu">捶，止蘂翻。折，而設翻。</span></p>
<p class="em2 strong">上皇至青州，卽欲入陳。而高阿那肱密召周師，約生致齊主，屢啓云：<span class="yinhao">「周師尙遠，已令燒斷橋路。」</span>上皇由是淹留自寬。周師至關，阿那肱卽降之。周師奄至青州，上皇囊金，繫於鞍，與后、妃、幼主等十餘騎南走，<span class="jiazhu">騎，奇寄翻。</span>己亥，至南鄧村，尉遲勤追及，盡擒之，幷胡太后送鄴。<span class="jiazhu">先已擒胡太后於濟州，今幷齊主送鄴。齊天保元年受禪，歲在庚午，四主，二十八年而亡。</span></p>
<p class="em2 strong">庚子，周主詔：<span class="yinhao">「故斛律光、崔季舒等，宜追加贈諡，幷爲改葬，<span class="jiazhu">斛律光死見一百七十一卷太建四年。崔季舒等死見五年。諡，神至翻。爲，于僞翻。</span>子孫各隨蔭敍錄，<span class="jiazhu">自漢以來，將相公卿皆得保任子弟若孫爲官，所謂門蔭者也。</span>家口田宅沒官者，並還之。」</span>周主指斛律光名曰：<span class="yinhao">「此人在，朕安得至鄴！」</span>辛丑，詔：<span class="yinhao">「齊之東山、南園、三臺，並可毀撤。瓦木諸物，可用者悉以賜民。山園之田，各還其主。」</span><span class="jiazhu">東山、南園、三臺，皆高氏遊宴之地。撤，直列翻。</span></p>
<p class="em2 strong"><span class="yinwen">4</span>二月，壬午，上耕藉田。<span class="jiazhu">藉，而亦翻。</span></p>
<p class="em2 strong"><span class="yinwen">5</span>丙午，周主宴從官將士於齊太極殿，頒賞有差。<span class="jiazhu">從，才用翻。將，卽亮翻；下同。</span></p>
<p class="em2 strong">丁未，高緯至鄴，<span class="jiazhu">已爲俘囚，不復書齊主。緯，于貴翻。</span>周主降階，以賓禮見之。</p>
<p class="em2 strong">齊廣寧王孝珩至滄州，以五千人會任城王湝於信都，<span class="jiazhu">冀州治信都。湝自河間進兵至信都。珩，音行。任，音壬。湝，古皆翻。</span>共謀匡復，召募得四萬餘人。周主使齊王憲、柱國楊堅擊之。令高緯爲手書招湝，湝不從。憲軍至趙州，<span class="jiazhu">魏孝昌二年，分定、相二州置殷州，治廣阿，後改爲趙州。</span>湝遣二諜覘之，<span class="jiazhu">諜，徒協翻。覘，丑廉翻，又丑豔翻。</span>候騎執以白憲。憲集齊舊將，遍示之，<span class="jiazhu">齊舊將從憲軍者，集以示諜，以攜湝軍之心。騎，奇寄翻。</span>謂曰：<span class="yinhao">「吾所爭者大，不在汝曹。今縱汝還，仍充吾使。」</span><span class="jiazhu">使，疏吏翻。</span>乃與湝書曰：<span class="yinhao">「足下諜者爲候騎所拘，軍中情實，具諸執事。<span class="jiazhu">謂諜者當能具言之。</span>戰非上計，無待卜疑；守乃下策，或未相許。已勒諸軍分道並進，相望非遠，憑軾有期。<span class="jiazhu">《左傳》：城濮之役，楚子玉遣使請戰於晉侯曰：<span class="yinhao">「請與君之士戲，君憑軾而望之。」</span>故引以爲言。兵車之軾，高三尺三寸，立而憑之。</span>『不俟終日』，所望知機也！」</span><span class="jiazhu">《易·大傳》曰：<span class="yinhao">「君子見幾而作，不俟終日，」</span>引以諭湝，使速降。</span></p>
<p class="em2 strong">憲至信都，湝陳於城南以拒之。湝所署領軍尉相願詐出略陳，遂以衆降。<span class="jiazhu">鄴城之破，相願蓋奔瀛州，湝因署爲領軍。尉，紆勿翻。陳，讀曰陣。降，戶江翻。</span>相願，湝心腹也，衆皆駭懼。湝殺相願妻子。明日，復戰，<span class="jiazhu">復，扶又翻。</span>憲擊破之，俘斬三萬人，執湝及廣寧王孝珩。憲謂湝曰：<span class="yinhao">「任城王何苦至此！」</span>湝曰：<span class="yinhao">「下官神武皇帝之子，兄弟十五人，幸而獨存。逢宗社顚覆，<span class="jiaozhusup">章：十二行本「覆」下有「今日得死」四字；乙十一行本同；孔本同；張校同。</span>無愧墳陵。」</span><span class="jiazhu">聚土曰墳。陵，大阜也。墳陵，猶言山陵。</span>憲壯之，命歸其妻子。又親爲孝珩洗瘡傅藥，禮遇甚厚。<span class="jiazhu">爲，于僞翻。</span>孝珩歎曰：<span class="yinhao">「自神武皇帝以外，吾諸父兄弟，無一人至四十者，命也。<span class="jiazhu">文襄死於盜手，年二十九；顯祖，年三十一；濟南王，年十七；孝昭，年二十七；武成，年三十二；其餘多不得良死。</span>嗣君無獨見之明，宰相非柱石之寄。<span class="jiazhu">嗣，祥吏翻。</span>恨不得握兵符，受斧鉞，展我心力耳！」</span><span class="jiazhu">史言湝、孝珩志節可憐。《五代志》：後齊命將出征，則授鼓旗於朝，皇帝陳法駕，服袞冕，至廟，拜於太祖，徧告訖，降就中階，引上將操鉞授柯曰：<span class="yinhao">「從此上至天，將軍制之。」</span>又操斧授柯曰：<span class="yinhao">「從此下至泉，將軍制之。」</span>將軍旣受斧鉞，對曰：<span class="yinhao">「國不可從外理，軍不可從中制。臣旣受命，有鼓旗斧鉞之威，願無一言之命於臣。」</span>帝曰：<span class="yinhao">「茍利社稷，將軍裁之。」</span>將軍就車，載斧鉞而出，皇帝推轂度閫，曰：<span class="yinhao">「從此以外，將軍制之。」</span></span></p>
<p class="em2 strong">齊王憲善用兵，多謀略，得將士心。齊人憚其威聲，多望風沮潰。芻牧不擾，軍無私焉。<span class="jiazhu">將，卽亮翻。沮，在呂翻。</span></p>
<p class="em2 strong">周主以齊降將封輔相爲北朔州總管。北朔州，齊之重鎭，<span class="jiazhu">降，戶江翻。北朔州控禦突厥，齊以爲重鎭。</span>士卒驍勇。<span class="jiazhu">驍，堅堯翻。</span>前長史趙穆等謀執輔相迎任城王湝於瀛州，不果，<span class="jiazhu">前長史，齊官。長，知兩翻。相，息亮翻。</span>乃迎定州刺史范陽王紹義。紹義至馬邑，自肆州以北二百八十餘城皆應之。<span class="jiazhu">《五代志》：博陵郡，舊置定州；魏置肆州，治九原；六鎭叛亂，寄治樓煩郡之秀容縣，其北卽齊北朔州界。</span>紹義與靈州刺史袁洪猛引兵南出，欲取幷州。至新興，而肆州已爲周守，<span class="jiazhu">《地形志》：魏太延二年，置薄骨律鎭，孝昌二年，置靈州，東西分治，其地屬西魏。天平中，東魏復置靈州，寄治汾州隰城縣界。《五代志》：鴈門郡繁畤縣，東魏置武州，寄治城中，後齊改爲北靈州。新興，漢、魏古郡名，以《五代志》考之，與肆州皆在樓煩郡秀容縣。宋白曰：唐之嵐州，古新興郡。爲，于僞翻。</span>前隊二儀同以所部降周。<span class="jiazhu">二儀同，前隊之將二人，官皆儀同。降，戶江翻。</span>周兵擊顯州，<span class="jiazhu">《地形志》：魏永安中，置顯州，治汾州六［玉］壁城。《五代志》：鴈門郡崞縣，東魏置廓州，後齊改北顯州。周兵所擊卽此。</span>執刺史陸瓊，復攻拔諸城。<span class="jiazhu">復，扶又翻。</span>紹義還保北朔州。周東平公神舉將兵逼馬邑，<span class="jiazhu">神舉，卽宇文神舉。</span>紹義戰敗，北奔突厥，猶有衆三千人。紹義令曰：<span class="yinhao">「欲還者從其意。」</span>於是辭去者太半。突厥佗鉢可汗常謂齊顯祖爲英雄天子，以紹義重踝，似之，<span class="jiazhu">厥，九勿翻。佗，徒何翻。可，苦曷翻。汗，音寒。重，直龍翻。踝，戶瓦翻。腿兩旁曰內外踝。</span>甚見愛重；凡齊人在北者，悉以隸之。</p>
<p class="em2 strong">於是齊之行臺、州、鎭，唯東雍州行臺傅伏、營州刺史高寶寧不下，<span class="jiazhu">傅伏以永橋之功遷東雍州行臺。《五代志》：絳郡，後魏置東雍州。遼西郡置營州，治和龍城。雍，於用翻。</span>其餘皆入於周。凡得州五十，郡一百六十二，縣三百八十，戶三百三萬二千五百。<span class="jiazhu">梁太宗大寶元年，齊顯祖受魏禪，五主，二十七年而亡。齊所有司、冀、趙、義、懷、黎、建、東雍、汾、西汾、晉、南朔、幷、肆、靈、顯、恆、朔、定、瀛、幽、東燕、北燕、營、南營、安、青、濟、光、膠、徐、仁、睢、兗、北徐、南青、海、東楚、潼、東徐、洛、鄭、陽、宋、梁、南兗、西兗、北荊、襄、豫、東廣、秦、西楚、揚、南潁、北建、羅、合、江、和共六十州，而東廣已下十州，時已爲陳，故止言五十州。《考異》曰：《隋書·地理志》：州九十七，郡一百六十，縣一百六十五。今從《周書》。</span>高寶寧者，齊之疏屬，有勇略，久鎭和龍，甚得夷、夏之心。<span class="jiazhu">夏，戶雅翻。</span>周主於河陽、幽、青、南兗、豫、徐、北朔、定置總管府，相、幷二州各置宮及六府官。<span class="jiazhu">河陽縣屬懷州河內郡，地臨河津，實重鎭也。幽州治薊，青州治益都，南兗治譙，豫治汝南，徐治彭城，北朔治馬邑，定治中山，或都會之地，或守禦之要也，故皆置總管府。總管，猶魏、晉之都督也。相、幷二州，皆有齊舊宮及省，故仍置宮，若別都然。置六府官，以代省也。六府官，蓋倣長安六官之府，未必備官也。</span></p>
<p class="em2 strong">周師之克晉陽也，<span class="jiazhu">克晉陽，見上卷上年。</span>齊使開府儀同三司紇奚永安求救於突厥，比至，齊已亡。佗鉢可汗處永安於吐谷渾使者之下，<span class="jiazhu">紇奚，虜複姓。魏收《官氏志》：北方諸姓有紇奚氏。比，必寐翻，及也。處，昌呂翻。吐，如字，或土鶻翻。谷，音浴。使，疏吏翻。</span>永安言於佗鉢曰：<span class="yinhao">「今齊國已亡，永安何用餘生！欲閉氣自絕，恐天下謂大齊無死節之臣；乞賜一刀，以顯示遠近。」</span>佗鉢嘉之，贈馬七十匹而歸之。</p>
<p class="em2 strong">梁主入朝于鄴。<span class="jiazhu">梁臣於周，以周平齊，故入朝。朝，直遙翻；下同。</span>自秦兼天下，無朝覲之禮，至是始命有司草具其事：致積，致餼，設九儐、九介，受享於廟，三公、三孤、六卿致食，勞賓，還贄，致享，皆如古禮。<span class="jiazhu">積，子賜翻。餼，許旣翻。勞，力到翻。鄭玄曰：每積有牢禮米禾芻薪。又曰：大禮，饔餼也。《左傳》：居則具一日之積。杜預曰：芻米菜薪。《詩傳》曰：牲腥曰餼。或曰：饋客生食及芻米曰餼。儐，主副也，導主以行禮者也。介，賓副也，輔賓以行禮者也。《五代志》：梁王之朝周，入畿，大冢宰命有司致積，其餼五牢，米九十筥，䤈醢各三十五甕，酒十八壺，米禾各五十車，薪芻各百車。旣至，大司空設九儐以致館。梁王束帛乘馬，設九介以待之。禮成而出。明日，王朝，受享於廟。旣致享，大冢宰又命公一人玄冕乘軍，陳九儐，以束帛乘馬致食于賓及賓之從，各有差。致食訖，又命公一人弁服乘車執贄，設九儐以勞賓。王設九介，迎於門外。明日，朝服乘車，還贄于公，公皮弁迎於大門。授贄受贄，並於堂之中楹。又明日，王朝服，設九介，乘車以見于公。事畢，公致享。明日，三孤一人又執贄勞于梁王。明日，王還贄。又明日，王見三孤如三公。明日，卿一人又執贄勞王，王見卿又如三孤。於是三公、三孤、六卿又各餼賓，並屬官之長爲使，牢米束帛同三公。儐，必刃翻。勞，力到翻。</span>周主與梁主晏，酒酣，<span class="jiazhu">酣，戶甘翻。</span>周主自彈琵琶。梁主起舞，曰：<span class="yinhao">「陛下旣親撫五絃，臣何敢不同巨獸！」</span>周主大悅，賜賚甚厚。<span class="jiazhu">舜彈五絃之琴。夔曰：<span class="yinhao">「於，予擊石拊石，百獸率舞。」</span>梁主以舜況周主，故悅。賚，來代翻。</span></p>
<p class="em2 strong">乙卯，周主自鄴西還。</p>
<p class="em2 strong">三月，壬午，周詔：<span class="yinhao">「山東諸軍，各舉明經幹治者二人；若寄才異術，卓爾不羣者，不拘此數。」</span><span class="jiazhu">時周分置諸州總管以撫鎭山東，治軍政，故曰諸軍。</span></p>
<p class="em2 strong">周主之擒尉相貴也；<span class="jiazhu">擒尉相貴，見上卷上年。</span>招齊東雍州刺史傅伏，伏不從。齊人以伏爲行臺右僕射。周主旣克幷州，<span class="jiazhu">克幷州，亦見上卷上年。</span>復遣韋孝寬招之，<span class="jiazhu">韋孝寬鎭勳州，與東雍州接境，故使招之。復，扶又翻。</span>令其子以上大將軍、武鄕公告身<span class="jiazhu">以古武鄕郡封爲公也。石勒置武鄕郡。凡授官爵，皆給以符，謂之告身。《五代志》：馮翊郡華陰縣，西魏改武鄕，置武鄕郡。周當以此封傅伏。</span>及金、馬腦三酒鍾賜伏爲信。伏不受，謂孝寬曰：<span class="yinhao">「事君有死無貳。此兒爲臣不能竭忠，爲子不能盡孝，人所讎疾，願速斬之以令天下！」</span>周主自鄴還，至晉州，遣高阿那肱等百餘人臨汾水召伏。伏出軍，隔水見，<span class="jiazhu">汾水逕晉、絳二州之間，東雍州在絳州界，故隔水。</span>問：<span class="yinhao">「至尊今何在？」</span>阿那肱曰：<span class="yinhao">「已被擒矣。」</span><span class="jiazhu">被，皮義翻。</span>伏仰天大哭，帥衆入城，於聽事前北面哀號，良久，然後降。<span class="jiazhu">帥，讀曰率。聽，與廳同。毛晃曰：聽事治官處，漢、晉皆作<span class="yinhao">「聽事」</span>，六朝以來，乃始加<span class="yinhao">「广」</span>。音他經翻。號，戶刀翻。降，戶江翻。</span>周主見之曰：<span class="yinhao">「何不早下？」</span>伏流涕對曰：<span class="yinhao">「臣三世爲齊臣，食齊祿，不能自死，羞見天地！」</span>周主執其手曰：<span class="yinhao">「爲臣當如此。」</span>乃以所食羊肋骨賜伏<span class="jiazhu">肋，盧則翻，脅肋。</span>曰：<span class="yinhao">「骨親肉疏，所以相付。」</span>遂引使宿衞，授上儀同大將軍。敕之曰：<span class="yinhao">「若亟與公高官，<span class="jiazhu">亟，紀力翻。</span>恐歸附者心動。努力事朕，勿憂富貴。」</span>他日，又問：<span class="yinhao">「前救河陰得何賞？」</span><span class="jiazhu">救河陰事見上卷七年。</span>對曰：<span class="yinhao">「蒙一轉，授特進、永昌郡公。」</span><span class="jiazhu">勳級曰轉。轉，張戀翻。</span>周主謂高緯曰：<span class="yinhao">「朕三年敎戰，決取河陰。正爲傅伏善守，<span class="jiazhu">爲，于僞翻。</span>城不可動，遂斂軍而退。公當時賞功，何其薄也！」</span></p>
<p class="em2 strong">夏，四月，乙巳，周主至長安，置高緯於前，列其王公於後，車輿、旗幟、器物，以次陳之。備大駕，<span class="jiazhu">秦大駕，屬車八十一乘；漢遵用之，備千乘萬騎。晉之盛也，大駕鹵簿，見於《志》爲尤詳。開皇中，大駕十二乘，法駕半之。其後大駕用三十六，法駕用十二。周氏雖設六官，置司輅之職以掌公車之政，以隋制參之，大駕鹵簿必不能如漢、晉之盛。幟，昌志翻。</span>布六軍，奏凱樂，<span class="jiazhu">《周官》：王師大獻則令奏愷樂。《註》云：大獻，獻捷於祖；愷樂，獻功之樂。</span>獻俘於太廟。觀者皆稱萬歲。戊申，封高緯爲溫公，齊之諸王三十餘人，皆受封爵。周主與齊君臣飲酒，令溫公起舞。高延宗悲不自持，屢欲仰藥，其傅婢禁止之。</p>
<p class="em2 strong">周主以李德林爲內史上士，<span class="jiazhu">後周之制，內史屬春官，中大夫五命，下大夫四命，上士三命。</span>自是詔誥格式及用山東人物，並以委之。帝從容謂羣臣曰：<span class="yinhao">「我常日唯聞李德林名，復見其爲齊朝作詔書移檄，<span class="jiazhu">從，七容翻。復，扶又翻。爲，于僞翻。朝，直遙翻。</span>正謂是天上人；豈言今日得其驅使。」</span>神武公紇豆陵毅對曰：<span class="jiazhu">神武郡公。後魏置神武郡於神武川，隋爲神武縣，屬馬邑郡。紇豆陵毅，本姓寶。《唐·宰相世系表》曰：竇本竇融之後，以竇武之難，亡入鮮卑拓跋部，使居南境，號沒鹿回部，世爲部落大人。及勤，後魏穆帝命爲紇豆陵氏。至曾孫巖，從孝文帝徙洛陽，遂爲河南洛陽人，復爲竇氏。宇文復代北舊姓，又復爲紇豆陵氏。</span><span class="yinhao">「臣聞麒麟鳳皇，爲王者瑞，可以德感，不可力致。麒麟鳳皇，得之無用，豈如德林，爲瑞且有用哉！」</span>帝大笑曰：<span class="yinhao">「誠如公言。」</span></p>
<p class="em2 strong"><span class="yinwen">6</span>己巳，周主享太廟。</p>
<p class="em2 strong"><span class="yinwen">7</span>五月，丁丑，周以譙王儉爲大冢宰。庚辰，以杞公亮爲大司徒，鄭公達奚震爲大宗伯，梁公侯莫陳芮爲大司馬，應公獨孤永業爲大司寇，鄭公韋孝寬爲大司空。</p>
<p class="em2 strong">己丑，周主祭方丘。<span class="jiazhu">周制：方丘在國陰六里之郊，以其先炎帝神農氏配。</span>詔以：<span class="yinhao">「路寢會義、崇信、含仁、雲和、思齊諸殿，皆晉公護專政時所爲，事窮壯麗，有踰清廟，<span class="jiazhu">清廟者，倣周祀文王之廟而爲之也。毛《傳》曰：清廟者，祭有清明之德者之宮也。</span>悉可毀撤。彫斲之物，並賜貧民。繕造之宜，務從卑樸。」</span>又<span class="jiaozhusup">章：十二行本「又」上有「戊戌」二字；乙十一行本同；孔本同。</span>詔：<span class="yinhao">「幷、鄴諸堂殿壯麗者準此。」</span><span class="jiazhu">幷、鄴諸堂殿，齊氏所營也。</span></p>
<p class="margin2">臣光曰：周高祖可謂善處勝矣！<span class="jiazhu">處，昌呂翻。</span>他人勝則益奢，高祖勝而愈儉。</p>
<p class="em2 strong"><span class="yinwen">8</span>六月，丁卯，周主東巡。秋，七月，丙戌，幸洛州。<span class="jiazhu">洛州治洛陽。</span>八月，壬寅，議定權衡度量，頒之於四方。<span class="jiazhu">量，音亮。</span></p>
<p class="em2 strong">初，魏虜西涼之人，<span class="jiazhu">西涼，謂河西。自沮渠氏據河西，稱涼王；宋文帝元嘉十六年，魏太武帝擊而虜之。</span>沒爲隸戶，齊氏因之，仍供廝役。<span class="jiazhu">廝，息移翻，養也，役也，使也，賤也。蘇林曰：廝，取薪者也。韋昭曰：析薪曰廝。今或讀從詵入聲。</span>周主滅齊，欲施寬惠，詔曰：<span class="yinhao">「罪不及嗣，古有定科。<span class="jiazhu">《書·大禹謨》：皋陶曰：<span class="yinhao">「罰不及嗣。」</span>孔《傳》云：父子罪不相及。</span>雜役之徒，獨異常憲，<span class="jiazhu">憲，法也。</span>一從罪配，百代不免，罰旣無窮，刑何以措！凡諸雜戶，悉放爲民。」</span>自是無復雜戶。</p>
<p class="em2 strong">甲子，鄭州獲九尾孤，<span class="jiazhu">此時鄭州蓋猶在長社。</span>已死，獻其骨。周主曰：<span class="yinhao">「瑞應之來，必彰有德。若五品時敍，四海和平，乃能致此。<span class="jiazhu">此稽《瑞應圖》而言也。孔氏《書傳》：五品，謂五常。</span>今無其時，恐非實錄。」</span>命焚之。</p>
<p class="em2 strong">九月，戊寅，周制：<span class="yinhao">「庶人已上，唯聽衣綢、綿綢、絲布、圓綾、紗、絹、綃、葛、布等九種，<span class="jiazhu">衣，於旣翻。綢，與紬同，直由翻，大絲繒也。綿綢，紡綿爲之，今淮人能織綿紬，緊厚，耐久服。絲布，以絲裨布縷織之，今謂之兼絲布。圓綾，土綾也，亦謂之花絹。紗，方目紗也。絹，吉掾翻，縑也，細絲繒。綃，相邀翻，生絲繒。葛，葛越，宜夏服。布，緝麻若紵爲之。種，章勇翻。</span>餘悉禁之。朝祭之服，不拘此制。」</span><span class="jiazhu">朝，直遙翻。</span></p>
<p class="em2 strong">冬，十月，戊申，周主如鄴。</p>
<p class="em2 strong"><span class="yinwen">9</span>上聞周人滅齊，欲爭徐、兗，<span class="jiazhu">此言禹迹徐、兗二州之地。《禹貢》曰：海岱及淮惟徐州，濟河惟兗州。周之九州，青州得沂、泗、淮三水，兗州得大野，無復徐州矣。今之徐州，春秋宋地，《左傳》圍宋彭城是也。秦屬泗水郡；漢屬沛郡，後分立楚國，後置徐州。自是之後，徐州專治彭城矣。</span>詔南兗州刺史、司空吳明徹督諸軍伐之，以其世子戎昭、將軍惠覺攝行州事。明徹軍至呂梁，周徐州總管梁士彥帥衆拒戰，<span class="jiazhu">帥，讀曰率。</span>戊午，明徹擊破之。士彥嬰城自守，明徹圍之。</p>
<p class="em2 strong">帝銳意以爲河南指麾可定。中書通事舍人蔡景歷諫曰：<span class="yinhao">「師老將驕，不宜過窮遠略。」</span><span class="jiazhu">魏黃初中，中書置通事郎，晉初置舍人、通事，江左令舍人通事謂之通事舍人，掌呈奏案，又掌詔命。陳氏得國，國之政事並由中書省，有中書舍人五人，分掌二十一局事，各當尙書諸曹，並爲上司，總國內機要，尙書唯聽受而已。將，卽亮翻。</span>帝怒，以爲沮衆，<span class="jiazhu">沮，在呂翻。</span>出爲豫章內史。未行，有飛章劾景歷在省贓汙狼籍，坐免官，削爵土。<span class="jiazhu">飛者，不知其所自來也，蓋出於上意。劾，戶槪翻，又音戶得翻。</span></p>
<p class="em2 strong"><span class="yinwen">10</span>周改葬德皇帝於冀州，<span class="jiazhu">宇文肱者，宇文泰之父也，從鮮于脩禮攻定州，戰死于唐河。武成初，追諡德皇帝。其地在齊，未得改葬。平齊之後，乃得改葬於冀州。</span>周主服縗，<span class="jiazhu">縗，倉回翻。</span>哭於太極殿；百官素服。</p>
<p class="em2 strong"><span class="yinwen">11</span>周人誣溫公高緯與宜州刺史穆提婆謀反，幷其宗族皆賜死。衆人多自陳無之，高延宗獨攘袂泣而不言，以椒塞口而死。<span class="jiazhu">塞，悉則翻。</span>唯緯弟仁英以清狂，仁雅以瘖疾得免，<span class="jiazhu">漢張敞奏言，<span class="yinhao">「昌邑王賀清狂不惠。」</span>蘇林曰：凡狂者陰陽脈盡濁，今此人不狂似狂，故言清狂。或曰：色理清徐而心不慧，故曰清狂。清狂，如今白癡也。瘖，於今翻，瘂也。</span>徙於蜀。其餘親屬，不殺者散配西土，<span class="jiazhu">西土，謂長安西邊州郡。</span>皆死於邊裔。</p>
<p class="em2 strong">周主以高湝妻盧氏賜其將斛斯徵。<span class="jiazhu">湝，戶皆翻，又音皆。將，卽亮翻；下同。</span>盧氏蓬首垢面，長齋，不言笑。徵放之，乃爲尼。<span class="jiazhu">盧氏，山東高門，史言其能守節。長齋者，依佛敎茹蔬素，不食葷肉。尼，女夷翻，女僧。</span>齊后、妃貧者，至以賣燭爲業。</p>
<p class="em2 strong"><span class="yinwen">12</span>十一月，壬申，周主皇子衍<span class="jiaozhusup">嚴：「衍」改「克」。</span>爲道王，<span class="jiazhu">道，古國名，春秋有江、黃、道、栢。<span class="yinhao">「皇子」</span>，當作<span class="yinhao">「皇孫」</span>。衍，周太子之長子。此有可疑者，後註屢及之。《通鑑》一百七十一卷太建五年六月，書周皇孫衍生。</span>兌爲蔡王。</p>
<p class="em2 strong"><span class="yinwen">13</span>癸酉，周遣上大將軍王軌將兵救徐州。</p>
<p class="em2 strong"><span class="yinwen">14</span>初，周人敗齊師於晉州，乘勝逐北，齊人所棄甲仗，未暇收斂；<span class="jiazhu">事見上卷八年。敗，補邁翻。</span>稽胡乘間竊出，<span class="jiazhu">間，古莧翻。</span>並盜而有之。仍立劉蠡升之孫沒鐸爲主，<span class="jiazhu">劉蠡升爲高歡所滅，見一百五十七卷梁武帝大同元年。</span>號聖武皇帝，改元石平。</p>
<p class="em2 strong">周人旣克關東，<span class="jiazhu">謂克齊也。</span>將討稽胡，議欲窮其巢穴。齊王憲曰：<span class="yinhao">「步落稽種類旣多，<span class="jiazhu">種，章勇翻。</span>又山谷險絕，王師一舉，未可盡除。且當翦其魁首，餘加慰撫。」</span>周主從之，以憲爲行軍元帥，督諸軍討之。<span class="jiazhu">行軍元帥始此。帥，所類翻。</span>至馬邑，分道俱進。沒鐸分遣其黨天柱守河東，穆支守河西，據險以拒之。<span class="jiazhu">此西河離石之河東、河西也。</span>憲命譙王儉擊天柱，滕王逌擊穆支，<span class="jiazhu">逌，以周翻。</span>並破之，斬首萬餘級。趙王招擊沒鐸，禽之，餘衆皆降。<span class="jiazhu">降，戶江翻。</span></p>
<p class="em2 strong"><span class="yinwen">15</span>周詔：<span class="yinhao">「自永熙三年以來，東土之民掠爲奴婢，<span class="jiazhu">後魏孝武帝永熙三年西入關，自是宇文氏、高氏交兵，互相侵掠，得其民口，各以爲奴婢。</span>及克江陵之日，良人沒爲奴婢者，<span class="jiazhu">梁世祖承聖三年，江陵破，事見一百六十五卷。</span>並放爲良。」</span>又詔：<span class="yinhao">「後宮唯置妃二人，世婦三人，御妻三人，此外皆減之。」</span></p>
<p class="em2 strong">周主性節儉，常服布袍，寢布被，後宮不過十餘人；每行兵，親在行陳，<span class="jiazhu">行陳，上戶剛翻，下讀曰陣。</span>步涉山谷，人所不堪；撫將士有恩，而明察果斷，<span class="jiazhu">斷，丁亂翻。</span>用法嚴峻。由是將士畏威而樂爲之死。<span class="jiazhu">將，卽亮翻。樂，音洛。爲，于僞翻。</span></p>
<p class="em2 strong"><span class="yinwen">16</span>己亥晦，日有食之。</p>
<p class="em2 strong"><span class="yinwen">17</span>周初行《刑書要制》：羣盜贓一匹，及正、長隱五丁、若地頃以上，皆死。<span class="jiazhu">隋因周制，制人五家爲保，保有長；保五爲閭，閭四爲族，皆有正。畿外置里正，比閭正；黨長，比族正；以相檢察，所謂正、長也。百畝爲頃。長，知兩翻。</span></p>
<p class="em2 strong"><span class="yinwen">18</span>十二月，戊申，新作東宮成，太子徙居之。</p>
<p class="em2 strong"><span class="yinwen">19</span>庚申，周主如幷州，徙幷州軍民四萬戶於關中。戊辰，廢幷州宮及六府。<span class="jiazhu">是年春，周置幷州宮及六府。</span></p>
<p class="em2 strong"><span class="yinwen">20</span>高寶寧自黃龍上表勸進於高紹義，<span class="jiazhu">黃龍，卽和龍，今之黃龍府。上，時掌翻。</span>紹義遂稱皇帝，改元武平，以寶寧爲丞相。突厥佗鉢可汗舉兵助之。<span class="jiazhu">可，從刊入聲。汗，音寒。</span></p>
<p class="strong"><span class="section" id="title-4"><span data-head-description="" data-head-level="h4" data-head-title="太建十年">十年</span></span><span class="biaozhusup" data-rel="（戊戌、西元五七八年）"></span></p>
<p class="em2 strong"><span class="yinwen">1</span>春，正月，壬午，周主幸鄴；辛卯，幸懷州；<span class="jiazhu">懷州，治河內郡野王。自此以後，周、陳之君，書<span class="yinhao">「如」</span>、書<span class="yinhao">「幸」</span>，雜出其間，未悉義例所安。</span>癸巳，幸洛州。置懷州宮。</p>
<p class="em2 strong"><span class="yinwen">2</span>二月，甲辰，周譙孝王儉卒。<span class="jiazhu">卒，子恤翻。</span></p>
<p class="em2 strong"><span class="yinwen">3</span>丁巳，周主還長安。</p>
<p class="em2 strong"><span class="yinwen">4</span>吳明徹圍周彭城，環列舟艦於城下，攻之甚急。<span class="jiazhu">艦，戶黯翻。</span>王軌引兵輕行，據淮口，<span class="jiazhu">淮口，清水入淮之口，卽清口也。</span>結長圍，以鐵鎖貫車輪數百，沈之清水，<span class="jiazhu">沈，持林翻。酈道元曰：清水，卽泗水之別名。</span>以遏陳船歸路；軍中忷懼。<span class="jiazhu">忷，許勇翻。</span>譙州刺史蕭摩訶言於明徹曰：<span class="yinhao">「聞王軌始鎖下流，其兩端築城，今尙未立，公若見遣擊之，彼必不敢相拒。水路未斷，賊勢不堅；彼城若立，則吾屬必爲虜矣。」</span>明徹奮髯曰：<span class="yinhao">「搴旗陷陳，將軍事也；長算遠略，老夫事也。」</span>摩訶失色而退。<span class="jiazhu">史言明徹驕而愎諫以致敗。髯，而占翻。搴，起虔翻，拔取也。陳，讀曰陣。</span>一旬之間，水路遂斷。</p>
<p class="em2 strong">周兵益至，諸將議破堰拔軍，以舫載馬而去，馬主裴子烈曰：<span class="yinhao">「若破堰下船，船必傾倒，不如先遣馬出。」</span><span class="jiazhu">《考異》曰：《南史》作<span class="yinhao">「馬明主」</span>，今從《陳書》。馬主，馬軍主也。堰，於建翻。舫，府妄翻，並兩船也。倒，都皓翻。</span>時明徹苦背疾甚篤，蕭摩訶復請曰：<span class="yinhao">「今求戰不得，進退無路。若潛軍突圍，未足爲恥。願公帥步卒、乘馬轝徐行，摩訶領鐵騎數千驅馳前後，必當使公安達京邑。」</span><span class="jiazhu">京邑，謂建康。觀摩訶此言，亦知軍退後周師繼至，必不能守淮南。復，扶又翻。帥，讀曰率。轝，考字書皆無此字，唯《類篇》有之，音羊茹切，舁車也。今言乘馬轝，則當讀與輿字同，從平聲。騎，奇寄翻；下同。</span>明徹曰：<span class="yinhao">「弟之此策，乃良圖也。然步軍旣多，吾爲總督，必須身居其後，相帥兼行。<span class="jiazhu">帥，讀曰率；下同。</span>弟馬軍宜速，在前，不可遲緩。」</span>摩訶因帥馬軍夜發。甲子，明徹決堰，乘水勢退軍，冀以入淮。至清口，水勢漸微，舟艦並礙車輪，不復得過。王軌引兵圍而蹙之，衆潰。明徹爲周人所執，將士三萬幷器械輜重皆沒於周。<span class="jiazhu">將，卽亮翻。重，直用翻。</span>蕭摩訶以精騎八十居前突圍，衆騎繼之，<span class="jiazhu">騎，奇寄翻。</span>比旦，達淮南，<span class="jiazhu">淮水南岸也。比，必寐翻。</span>與將軍任忠、周羅㬋獨全軍得還。<span class="jiazhu">任，音壬。還，音旋，又如字。</span></p>
<p class="em2 strong">初，帝謀取彭、汴，以問五兵尙書毛喜，<span class="jiazhu">彭、汴，謂彭城、汴水之地。五兵尙書，以掌中兵、外兵、別兵、都兵、騎兵名官。</span>對曰：<span class="yinhao">「淮左新平，邊民未輯。周氏始吞齊國，難與爭鋒。且棄舟艥之工，<span class="jiazhu">艥，與楫同。</span>踐車騎之地，<span class="jiazhu">徐、兗之地四平，車騎便於馳突。踐，慈演翻。騎，奇寄翻。</span>去長就短，非吳人所便。臣愚以爲不若安民保境，寢兵結好，<span class="jiazhu">好，呼到翻。</span>斯久長之術也。」</span>及明徹敗，帝謂喜曰：<span class="yinhao">「卿言驗於今矣。」</span>卽日，召蔡景歷，復以爲征南諮議參軍。<span class="jiazhu">亦以其言驗也。</span></p>
<p class="em2 strong">周主封吳明徹爲懷德公，<span class="jiazhu">懷德郡公。《五代志》：巴東郡武寧縣，後周置南都郡源陽縣，尋改郡曰懷德，縣曰武寧。</span>位大將軍。<span class="jiazhu">其朝列於大將軍，無職事也。</span>明徹憂憤而卒。<span class="jiazhu">卒，子恤翻。</span></p>
<p class="em2 strong"><span class="yinwen">5</span>乙丑，周以越王盛爲大冢宰。</p>
<p class="em2 strong"><span class="yinwen">6</span>三月，戊辰，周於蒲州置宮，<span class="jiazhu">《五代志》：河東郡，後魏曰秦州；後周改蒲州，因蒲坂以名州也。</span>廢同州及長春二宮。<span class="jiazhu">同州治馮翊。宇文泰輔魏，多居同州，其後受魏禪，遂以同州置別宮。長春宮在朝邑，馮翊之屬縣也。是宮蓋亦宇文所置。</span></p>
<p class="em2 strong"><span class="yinwen">7</span>甲戌，周主初服常冠，以皁紗全幅向後襆髮，仍裁爲四腳。<span class="jiazhu">今之幞頭始此，制微有不同耳。杜佑曰：後漢末，王公卿士以幅巾爲雅，用全幅皁而向後襆髮，謂之頭巾，俗人因號爲幞頭。後周武帝因裁幅巾爲四腳。襆，與幞同，房玉翻。皁，才早翻。</span></p>
<p class="em2 strong"><span class="yinwen">8</span>丙子，命中軍大將軍、開府儀同三司淳于量爲大都督，<span class="jiazhu">陳制：中軍大將軍，品第二，秩中二千石。開府儀同三司，品第一，其秩則萬石矣。</span>總水陸諸軍事，鎭西將軍孫瑒都督荊、郢諸軍，<span class="jiazhu">瑒，雉杏翻，又音暢。</span>平北將軍樊毅都督清口上至荊山緣淮諸軍，寧遠將軍任忠都督壽陽、新蔡、霍州諸軍，以備周。<span class="jiazhu">寧遠將軍，梁置；陳制，擬官品第五。此新蔡在弋陽郡界。《五代志》：梁置平高、新蔡、新城三郡於殷城；後齊置新蔡郡於固始，二縣皆屬弋陽。任，音壬。</span></p>
<p class="em2 strong"><span class="yinwen">9</span>乙酉，大赦。</p>
<p class="em2 strong"><span class="yinwen">10</span>壬辰，周改元宣政。</p>
<p class="em2 strong"><span class="yinwen">11</span>夏，四月，庚申，突厥寇周幽州，殺掠吏民。<span class="jiazhu">厥，九勿翻。</span></p>
<p class="em2 strong"><span class="yinwen">12</span>戊午，樊毅遣軍渡淮北，對清口築城。壬戌，清口城不守。</p>
<p class="em2 strong"><span class="yinwen">13</span>五月，己丑，周高祖帥諸軍伐突厥，<span class="jiazhu">周主以是役殂於軍中，故書其廟號。帥，讀曰率。</span>遣柱國原公姬願、<span class="jiazhu">原，古國名。</span>東平公神舉等將兵五道俱入。<span class="jiazhu">將，卽亮翻，又音如字，領也。</span></p>
<p class="em2 strong">癸巳，帝不豫，留止雲陽宮；<span class="jiazhu">《五代志》：京兆郡雲陽縣，後周置雲陽郡。蓋亦置別宮於此。</span>丙申，詔停諸軍。驛召宗師宇文孝伯赴行在所，<span class="jiazhu">後周置宗師之官，蓋掌諸宗室。杜佑曰：宗師屬天官，中大夫也，五命；小宗師，下大夫，四命。宇文孝伯時留長安，故驛召之。天子所至爲行在所。</span>帝執其手曰：<span class="yinhao">「吾自量必無濟理，<span class="jiazhu">量，音良。</span>以後事付君。」</span>是夜，授孝伯司衞上大夫，總宿衞兵。<span class="jiazhu">後周之制，凡上大夫，皆六命。</span>又令馳驛入京鎭守，以備非常。六月，丁酉朔，帝疾甚，還長安；是夕殂，年三十六。<span class="jiazhu">還，從宣翻，又音如字。殂，祚乎翻。</span></p>
<p class="em2 strong">戊戌，太子卽位。尊皇后阿史那氏爲皇太后。<span class="jiazhu">阿史那氏，天和三年娶于突厥者也。</span>宣帝初立，卽逞奢欲。大行在殯，曾無戚容，<span class="jiazhu">在戚而有嘉容，魯昭公所以不終也。</span>捫其杖痕，大罵曰：<span class="yinhao">「死晚矣！」</span><span class="jiazhu">捫，以手撫摸也。杖痕，爲太子時受杖之痕。</span>閱視高祖宮人，逼爲淫欲。<span class="jiazhu">周武帝未祔廟而書高祖者，史筆也。</span>超拜吏部下大夫鄭譯爲開府儀同大將軍、內史中大夫，委以朝政。<span class="jiazhu">鄭譯有寵，事始上卷八年。朝，直遙翻。</span></p>
<p class="em2 strong">己未，葬武皇帝於孝陵，廟號高祖。旣葬，詔內外公除，帝及六宮皆議卽吉。京兆郡丞樂運上疏，以爲<span class="yinhao">「葬期旣促，事訖卽除，太爲汲汲。」</span>帝不從。<span class="jiazhu">樂運擢京兆郡丞，見一百七十一卷五年。自丁酉至己未二十三日而葬，太速矣。上，時掌翻。</span></p>
<p class="em2 strong">帝以齊煬王憲屬尊望重，忌之。<span class="jiazhu">齊王於周主，叔父也，屬尊。出將入相，著功名，其望重。《諡法》：好內遠禮曰煬。憲豈有是哉？周主殺之而加以惡諡耳。煬，余亮翻。</span>謂宇文孝伯曰：<span class="yinhao">「公能爲朕圖齊王，<span class="jiazhu">爲，于僞翻。</span>當以其官相授。」</span>孝伯叩頭曰：<span class="yinhao">「先帝遺詔，不許濫誅骨肉。齊王，陛下之叔父，功高德茂，社稷重臣。陛下若無故害之，<span class="jiaozhusup">章：十二行本「之」下有「臣又順旨曲從」六字；乙十一行本同；孔本同；張校同；退齋校同。</span>則臣爲不忠之臣，陛下爲不孝之子矣。」</span>帝不懌，由是疏之。乃與開府儀同大將軍于智、鄭譯等密謀之，使智就宅候憲，因告憲有異謀。</p>
<p class="em2 strong">甲子，帝遣宇文孝伯語憲，<span class="jiazhu">語，牛倨翻。</span>欲以憲爲太師，<span class="jiazhu">太師，三師之首。</span>憲辭讓。又使孝伯召憲，曰：<span class="yinhao">「晚與諸王俱入。」</span>旣至殿門，憲獨被引進。<span class="jiazhu">被，皮義翻。</span>帝先伏壯士於別室，至，卽執之。憲自辯理，帝使于智證憲，憲目光如炬，與智相質。<span class="jiazhu">質，證也，驗也。</span>或謂憲曰：<span class="yinhao">「以王今日事勢，何用多言！」</span>憲曰：<span class="yinhao">「死生有命，寧復圖存！<span class="jiazhu">復，扶又翻。</span>但老母在堂，恐留茲恨耳！」</span><span class="jiazhu">言旣誣以異謀，恐罪及其母也。</span>因擲笏於地。遂縊之。<span class="jiazhu">縊，於賜翻，經也，絞也。</span></p>
<p class="em2 strong">帝召憲僚屬，使證成憲罪。參軍勃海李綱，誓之以死，終無橈辭。<span class="jiazhu">橈，奴敎翻，曲也。</span>有司以露車載憲尸而山，<span class="jiazhu">車無帷蓋曰露車。</span>故吏皆散，唯李綱撫棺號慟，躬自瘞之，<span class="jiazhu">綱在憲府，先此未有聞焉，而能臨難盡節於所事；隋、唐之間，汔能自持，有以也夫！號，戶刀翻。瘞，於計翻。</span>哭拜而去。</p>
<p class="em2 strong">又殺上大將軍王興，上開府儀同大將軍獨孤熊，開府儀同大將軍豆盧紹，<span class="jiazhu">《隋書》曰：豆盧，本姓慕容，燕北地王精之後，中山敗，歸魏。北人謂歸義爲豆盧，因氏焉。</span>皆素與憲親善者也。帝旣誅憲而無名，<span class="jiazhu">無罪以加之爲無名；古所謂無名之師，亦言無罪而加之兵也。</span>乃云與興等謀反，時人謂之<span class="yinhao">「伴死」</span>。<span class="jiazhu">伴，蒲旱翻。</span></p>
<p class="em2 strong">以于智爲柱國，封齊公，以賞之。</p>
<p class="em2 strong"><span class="yinwen">14</span>閏月，乙亥，周主立妃楊氏爲皇后。<span class="jiazhu">楊堅之女也。</span></p>
<p class="em2 strong"><span class="yinwen">15</span>辛巳，周以趙王招爲太師，陳王純爲太傅。</p>
<p class="em2 strong"><span class="yinwen">16</span>齊范陽王紹義聞周高祖殂，以爲得以天助。幽州人盧昌期，起兵據范陽，<span class="jiazhu">《五代志》：幽州治薊城涿縣，舊置范陽郡。</span>迎紹義，紹義引突厥兵赴之。周遣柱國東平公神舉將兵討昌期。<span class="jiazhu">將，卽亮翻。</span>紹義聞幽州總管出兵在外，欲乘虛襲薊，<span class="jiazhu">薊，音計。</span>神舉遣大將軍宇文恩將四千人救之，半爲紹義所殺。會神舉克范陽，擒昌期，紹義聞之，素衣舉哀，還入突厥。高寶寧帥夷、夏數萬騎救范陽，<span class="jiazhu">還，從宣翻，又音如字。厥，九勿翻。帥，讀曰率。夏，戶雅翻。騎，奇寄翻。</span>至潞水，<span class="jiazhu">《水經註》：鮑丘水出禦夷北塞中，俗謂之大榆河，南過潞縣爲潞水。</span>聞昌期死，還，據和龍。</p>
<p class="em2 strong"><span class="yinwen">17</span>秋，七月，周主享太廟；丙午，祀圜丘。<span class="jiazhu">按《五代志》：周祭圜丘及南郊，並正月上辛；今用七月丙午，非舊制。</span></p>
<p class="em2 strong"><span class="yinwen">18</span>庚戌，周以小宗伯斛斯徵爲大宗伯。壬戌，以亳州總管楊堅爲上柱國、大司馬。<span class="jiazhu">《五代志》：譙郡，後魏置南兗州，後周置總管府，後改曰亳州。亳，旁各翻。</span></p>
<p class="em2 strong"><span class="yinwen">19</span>癸亥，周主尊所生母李氏爲帝太后。<span class="jiazhu">嫡母阿史那氏旣尊爲皇太后，又尊生母爲帝太后。</span></p>
<p class="em2 strong"><span class="yinwen">20</span>八月，丙寅，周主祀西郊；<span class="jiazhu">《五代志》：後周五郊壇，其崇及去國如其行之數，其方俱百二十步，內壝皆半之。</span>壬申，如同州。以大司徒杞公亮爲安州總管，上柱國長孫覽爲大司徒，楊公王誼爲大司空。<span class="jiazhu">長，知兩翻。</span>丙戌，以永<span class="jiaozhusup">章：十二行本「永」上有「柱國」二字；乙十一行本同；孔本同。</span>昌公椿爲大司寇。</p>
<p class="em2 strong"><span class="yinwen">21</span>九月，乙巳，立方明壇於婁湖。戊申，以揚州刺史始興王叔陵爲王官伯，臨盟百官。<span class="jiazhu">《周禮》：司盟掌盟載之法，凡邦國有疑、會同，則掌其盟約之載，北面詔明神，旣盟則貳之。鄭玄《註》曰：有疑，不協也。明神，神之明察者，謂日月山川也。覲禮加方明于壇上，所以依之也。詔之者，讀其載書以告之也。貳之者，寫其副當以授六官。陳祥道曰：諸侯覲于天子，爲宮方三百步，四門，壇十有二尋，深四尺，加方明于其上。《覲禮》方明者，木也，方四尺，設六色：東方青，南方赤，西方白，北方黑，上玄，下黃。設六玉：上圭，下璧，南方璋，西方琥，東方圭，北方璜。鄭氏曰：方明者，上下四方神明之象也。會同而盟，明神監之。六色，象其神。六玉以禮之，上宜以蒼璧，下宜以黃琮，而不以者，則上下之神非天地之至貴者也。設玉者，刻其木以著之。王官伯者，古者天子盟諸侯，使天子之老涖之。如春秋踐土之盟，王子虎盟諸侯于王庭，是之謂王官伯。時彭城喪師，陳人通國上下搖心，故爲是盟。</span></p>
<p class="em2 strong"><span class="yinwen">22</span>庚戌，周主封其弟元爲荊王。</p>
<p class="em2 strong"><span class="yinwen">23</span>周主詔：<span class="yinhao">「諸應拜者，皆以三拜成禮。」</span><span class="jiazhu">三拜成禮，用夷禮也。</span></p>
<p class="em2 strong"><span class="yinwen">24</span>甲寅，上幸婁湖誓衆。乙卯，分遣大使以盟誓班下四方，上下相警戒。<span class="jiazhu">使，疏吏翻。班下，戶嫁翻。班，布也。</span></p>
<p class="em2 strong"><span class="yinwen">25</span>冬，周<span class="jiaozhusup">章：十二行本「周」上有「十月癸酉」四字；乙十一行本同；孔本同；張校同。</span>主還長安。以大司空王誼爲襄州總管。<span class="jiazhu">《五代志》：襄陽郡，江左僑置雍州，西魏改曰襄州。</span></p>
<p class="em2 strong"><span class="yinwen">26</span>戊子，以尙書左僕射陸繕爲尙書僕射。</p>
<p class="em2 strong"><span class="yinwen">27</span>十一月，突厥寇周邊，圍酒泉，殺掠吏民。<span class="jiazhu">《五代志》：張掖郡福祿縣，舊置酒泉郡。</span></p>
<p class="em2 strong"><span class="yinwen">28</span>十二月，甲子，周以畢王賢爲大司空。</p>
<p class="em2 strong"><span class="yinwen">29</span>己丑，周以河陽總管滕王逌爲行軍元帥，帥衆入寇。<span class="jiazhu">逌，音由。元帥，所類翻。帥衆之帥，讀曰率。</span></p>
<p class="strong"><span class="section" id="title-5"><span data-head-description="" data-head-level="h4" data-head-title="太建十一年">十一年</span></span><span class="biaozhusup" data-rel="（己亥、西元五七九年）"></span></p>
<p class="em2 strong"><span class="yinwen">1</span>春，正月，癸巳，周主受朝於露門，<span class="jiazhu"><span class="yinhao">「露門」</span>，當作<span class="yinhao">「路門」</span>。路，大也，蓋周之外朝也。程泰之作《雍錄》，以唐大明宮丹鳳門、太極宮承天門皆爲唐之外朝，蓋識此意。朝，直遙翻。</span>始與羣臣服漢、魏衣冠；<span class="jiazhu">以此知後周之君臣，前此蓋胡服也。</span>大赦，改元大成。置四輔官：以大冢宰越王盛爲大前疑，相州總管蜀公尉遲迥爲大右弼，申公李穆爲大左輔，大司馬隨公楊堅爲大後承。<span class="jiazhu">尉，紆勿翻。《記·文王世子》，虞、夏、商、周有師保，有疑丞，設四輔及三公，周主倣此以置官。</span></p>
<p class="em2 strong">周主之初立也，以高祖《刑書要制》爲太重而除之，<span class="jiazhu">周行《刑書要制》見上九年。</span>又數行赦宥。<span class="jiazhu">數，所角翻；下同。</span>京兆郡丞樂運上疏，<span class="jiazhu">上，時掌翻。</span>以爲：<span class="yinhao">「《虞書》所稱『眚災肆赦』，<span class="jiazhu">眚，所景翻。</span>謂過誤爲害，當緩赦之；《呂刑》云：『五刑之疑有赦，』謂刑疑從罰，罰疑從免也。謹尋經典，未有罪無輕重，溥天大赦之文。大尊豈可數施非常之惠，以肆姦宄之惡乎！」</span><span class="jiazhu">大尊，猶言至尊也。</span>帝不納。旣而民輕犯法，又自以奔淫多過失，惡人規諫，<span class="jiazhu">惡，烏路翻。</span>欲爲威虐，懾服羣下。<span class="jiazhu">懾，之涉翻。</span>乃更爲《刑經聖制》，<span class="jiazhu">《考異》曰：《周·帝紀》，行《刑經聖制》在八月。按《隋·元巖傳》，樂運之諫，因巖納說得免，及王軌之死，巖遂廢于家。今運《書》已有<span class="yinhao">「更嚴前制」</span>之語，然則行《刑經》在軌死前也。</span>用法益深，大醮於正武殿，告天而行之。<span class="jiazhu">《五代志》：道家齋法：夜中於星辰之下，陳設酒脯、䴵餌、幣物，歷祀天皇、太一、祀五星、列宿。爲書，燒香陳讀，云奏上天曹，名之爲醮。醮，子肖翻。</span>密令左右伺察羣臣，<span class="jiazhu">伺，相吏翻。</span>小有過失，輒行誅譴。</p>
<p class="em2 strong">又，居喪纔踰年，輒恣聲樂，魚龍百戲，常陳殿前，<span class="jiazhu">《五代志》：齊武平中，有魚龍爛漫、俳優朱儒、山車、巨象、拔井、種瓜、殺馬、剝驢等奇怪異端，百有餘物，名爲百戲。時鄭譯有寵於周主，徵齊散樂，並會京師爲之，蓋秦角抵之流也。</span>累日繼夜，不知休息；多聚美女以實後宮，增置位號，不可詳錄；遊宴沈湎，或旬日不出，<span class="jiazhu">沈，持林翻。湎，彌兗翻。毛晃曰：沈湎，飲酒齊其色。《韓詩》：飲酒閉門不出客曰湎。</span>羣臣請事者，皆因宦者奏之。於是樂運輿櫬詣朝堂，陳帝八失：<span class="jiazhu">櫬，初覲翻，空棺。朝，直遙翻；下同。</span>其一，以爲<span class="yinhao">「大尊比來事多獨斷，<span class="jiazhu">比，毗至翻。斷，丁亂翻。</span>不參諸宰輔，與衆共之。」</span>其二，<span class="yinhao">「搜美女以實後宮，儀同以上女不許輒嫁，貴賤同怨。」</span>其三，<span class="yinhao">「大尊一入後宮，數日不出，所須聞奏，多附宦官。」</span>其四，<span class="yinhao">「下詔寬刑，未及半年，更嚴前制。」</span>其五，<span class="yinhao">「高祖斲雕爲朴，崩未踰年，而遽窮奢麗。」</span>其六，<span class="yinhao">「傜賦下民，以奉俳優角抵。」</span>其七，<span class="yinhao">「上書字誤者，卽治其罪，<span class="jiazhu">上，時掌翻。治，直之翻。</span>杜獻書之路。」</span>其八，<span class="yinhao">「玄象垂誡，不能諮諏善道，<span class="jiazhu">玄象，天象也。日月星辰，在天成象。諏，子于翻，又子侯翻。</span>脩布德政。」</span><span class="yinhao">「若不革茲八事，臣見周廟不血食矣。」</span><span class="jiazhu">犧牲之薦爲血食。</span>帝大怒，將殺之。朝臣恐懼，莫有救者。內史中大夫洛陽元巖歎曰；<span class="yinhao">「臧洪同死，人猶願之，<span class="jiazhu">陳容願與臧洪同死，事見六十卷漢獻帝興平三年。</span>況比干乎！<span class="jiazhu">以樂運忠諫況之比干。</span>若樂運不免，吾將與之俱斃。」</span>乃詣閤請見，<span class="jiazhu">見，賢遍翻。</span>曰：<span class="yinhao">「樂運不顧其死，欲以求名。陛下不如勞而遣之，<span class="jiazhu">勞，力到翻。</span>以廣聖度。」</span>帝頗感悟。明日，召運，謂曰：<span class="yinhao">「朕昨夜思卿所奏，實爲忠臣。」</span>賜御食而罷之。</p>
<p class="em2 strong"><span class="yinwen">2</span>癸卯，周立皇子闡爲魯王。<span class="jiazhu">按李延壽《北史》：靜帝諱衍，後改名闡。觀此，則九年周立皇子衍爲道王，自是高祖之子邪？</span></p>
<p class="em2 strong">甲辰，周主東巡；<span class="jiaozhusup">章：十二行本「巡」下有「丙午」二字；乙十一行本同；孔本同。</span>以許公宇文善爲大宗伯。戊午，周主至洛陽；立魯王闡爲皇太子。<span class="jiazhu">闡，昌善翻。</span></p>
<p class="em2 strong"><span class="yinwen">3</span>二月，癸亥，上耕藉田。<span class="jiazhu">藉，在亦翻。</span></p>
<p class="em2 strong"><span class="yinwen">4</span>周下詔，以洛陽爲東京；發山東諸州兵治洛陽宮，<span class="jiazhu">治，直之翻。</span>常役四萬人。徙相州六府於洛陽。<span class="jiazhu">周置相州六府，見上九年。相，息亮翻。</span></p>
<p class="em2 strong"><span class="yinwen">5</span>周徐州總管王軌，聞鄭譯用事，自知及禍，謂所親曰：<span class="yinhao">「吾昔在先朝，實申社稷至計。今日之事，斷可知矣。<span class="jiazhu">朝，直遙翻。斷，丁亂翻。</span>此州控帶淮南，鄰近強寇，欲爲身計，易如反掌。<span class="jiazhu">強寇，謂陳。易，以豉翻。</span>但忠義之節，不可虧違，況荷先帝厚恩，<span class="jiazhu">荷，下可翻。</span>豈可以獲罪嗣主，遽忘之邪！<span class="jiazhu">邪，音耶。</span>正可於此待死，冀千載之後，知吾此心耳！」</span><span class="jiazhu">載，作亥翻。</span></p>
<p class="em2 strong">周主從容問譯曰：<span class="yinhao">「我腳杖痕，誰所爲也？」</span>對曰：<span class="yinhao">「事由烏丸軌。」</span><span class="jiazhu">受杖事見上卷八年。王軌蓋賜姓烏丸氏，故稱之。從，千容翻。</span>宇文孝伯因言軌捋須事。<span class="jiazhu">宇文孝伯何爲出此言也！欲自求免死邪？然終於不免也。捋須事見同上。</span>帝使內史杜慶信就州殺軌，元巖不肯署詔。御正中大夫顏之儀切諫，<span class="jiazhu">武成元年，置御正四人。</span>帝不聽，巖進繼之，脫巾頓顙，三拜三進。<span class="jiazhu">顙，蘇朗翻，額也。</span>帝曰：<span class="yinhao">「汝欲黨烏丸軌邪？」</span>巖曰：<span class="yinhao">「臣非黨軌，正恐濫誅失天下之望。」</span>帝怒，使閹豎搏其面。<span class="jiazhu">搏，手擊也。</span>軌遂死，巖亦廢于家。遠近知與不知，皆爲軌流涕。<span class="jiazhu">爲，于僞翻。</span>之儀，之推之弟也。<span class="jiazhu">顏之推先仕於齊，齊亡入周。</span></p>
<p class="em2 strong">周主之爲太子也，上柱國尉遲運爲宮正，<span class="jiazhu">此太子宮正也。尉，紆勿翻。</span>數進諫，不用；<span class="jiazhu">數，所角翻。</span>又與王軌、宇文孝伯、宇文神舉皆爲高祖所親待，太子疑其同毀己。及軌死，運懼，私謂孝伯曰：<span class="yinhao">「吾徒必不免禍，爲之柰何？」</span>孝伯曰：<span class="yinhao">「今堂上有老母，地下有武帝，<span class="jiazhu">武帝，卽高祖也。</span>爲臣爲子，知欲何之！<span class="jiazhu">之，往也。</span>且委質事人，本狥名義；諫而不入，死焉可逃！<span class="jiazhu">質，如字。焉，於乾翻。</span>足下若爲身計，宜且遠之。」</span><span class="jiazhu">遠，于願翻。</span>於是運求出爲秦州總管。<span class="jiazhu">天水郡，舊秦州。</span></p>
<p class="em2 strong">他日，帝託以齊王憲事讓孝伯曰：<span class="yinhao">「公知齊王謀反，何以不言？」</span>對曰：<span class="yinhao">「臣知齊王忠於社稷，爲羣小所譖，言必不用，所以不言。且先帝付囑微臣，<span class="jiazhu">囑，之欲翻，託也。</span>唯令輔導陛下。今諫而不從，實負顧託。以此爲罪，是所甘心。」</span>帝大慙，俛首不語，<span class="jiazhu">令，力丁翻。俛，音免。</span>命將出，賜死于家。<span class="jiazhu">將，引也，領也。</span></p>
<p class="em2 strong">時宇文神舉爲幷州刺史，帝遣使就州酖殺之。<span class="jiazhu">使，疏吏翻。</span>尉遲運至秦州，亦以憂死。</p>
<p class="em2 strong"><span class="yinwen">6</span>周罷南伐諸軍。</p>
<p class="em2 strong"><span class="yinwen">7</span>突厥佗鉢可汗請和於周，<span class="jiazhu">厥，九勿翻。可，從刊入聲。汗，音寒。</span>周主以趙王招女爲千金公主，妻之，<span class="jiazhu">妻，七細翻。</span>且命執送高紹義；佗鉢不從。</p>
<p class="em2 strong"><span class="yinwen">8</span>辛巳，周宣帝傳位於太子闡，大赦，改元大象，自稱天元皇帝，所居稱<span class="yinhao">「天臺」</span>，冕二十四旒，車服旂鼓皆倍於前王之數。皇帝稱正陽宮，置納言、御正、諸衞等官，<span class="jiazhu">保定四年，改宗伯爲納言。此納言似隋官之納言，爲門下省長官。諸衞等官，左·右宮伯、小宮伯、左·右中侍、左·右侍、左·右前侍、左·右後侍、左·右騎侍、左·右宗侍、左·右庶侍、左·右勳侍、左·右武伯、小武伯、左·右武賁、左·右旅賁、左·右射聲、左·右驍騎、左·右羽林、左·右游擊也。</span>皆準天臺。尊皇太后爲天元皇太后。</p>
<p class="em2 strong">天元旣傳位，驕侈彌甚，務自尊大，無所顧憚，國之儀典，率情變更。<span class="jiazhu">更，工衡翻。</span>每對臣下自稱爲天，用樽、彝、珪、瓚以飲食。<span class="jiazhu">《周禮》有六尊、六彝，尊有罍而彝有舟。鄭玄曰：彝，亦尊也。鬱鬯日彝。彝，法也，言爲尊之法。鄭衆曰：於圭頭爲器，可以挹鬯祼祭，謂之瓚。瓚，藏旱翻。</span>令羣臣朝天臺者，致齋三日，清身一日。<span class="jiazhu">朝，直遙翻。</span>旣自比上帝，不欲羣臣同己，常自帶綬，冠通天冠，加金附蟬，顧見侍臣弁上有金蟬及王公有綬者，並令去之。<span class="jiazhu">《五代志》：古者君臣佩玉，綬者所以貫佩相承受也。又上下施韍，如蔽膝。五霸之後，戰兵不息，佩非兵器，韍非戰儀，於是解去佩、韍，留其繫襚而已。韍、佩旣廢，秦乃以采組連結於襚，又謂之綬。周制：皇帝組綬，以蒼，以青，以朱，以黃，以白，以玄，以纁，以紅，以紫，以緅，以碧，以綠，十有二色。諸王及王公九色，自黃以下；王公以下，以差降殺。通天冠，古制高九寸，正豎頂，少斜卻，乃直下，鐵爲卷梁，前有展筩，冠前加金博山述。加金附蟬者，乃侍中、常侍所冠武弁也。史皆言天元之率意自尊。綬，音受。冠通之冠，古玩翻。令，力丁翻。去，羌呂翻。</span>不聽人有<span class="yinhao">「天」</span>、<span class="yinhao">「高」</span>、<span class="yinhao">「上」</span>、<span class="yinhao">「大」</span>之稱，<span class="jiazhu">稱，尺證翻。</span>官名有犯，皆改之。改姓高者爲<span class="yinhao">「姜」</span>，<span class="jiazhu">齊太公之後，食采於高，因以爲氏，本姜姓也，使改從本姓。</span>九族稱高祖者爲<span class="yinhao">「長祖」</span>。<span class="jiazhu">長，知兩翻。</span>又令天下車皆以渾木爲輪。<span class="jiazhu">渾，戶本翻。</span>禁天下婦人不得施粉黛，<span class="jiazhu">粉以傅面，黛以塡額、畫眉。</span>自非宮人，皆黃眉墨妝。</p>
<p class="em2 strong">每召侍臣論議，唯欲興造變革，未嘗言及政事。游戲無常，出入不節，羽儀仗衞，晨出夜還，<span class="jiazhu">還，從宣翻，又音如字。</span>陪侍之官，皆不堪命。自公卿以下，常被楚撻。每捶人，皆以百二十爲度，謂之<span class="yinhao">「天杖」</span>，<span class="jiazhu">被，皮義翻；下同。捶，止橤翻。</span>其後又加至二百四十。宮人內職亦如之，后、妃、嬪、御，雖被寵幸，亦多杖背。於是內外恐怖，<span class="jiazhu">怖，蒲布翻。</span>人不自安，皆求茍免，莫有固志，重足累息，<span class="jiazhu">重足而立，屛氣積鬱而不敢息。重，直龍翻。累，力委翻。</span>以逮於終。</p>
<p class="em2 strong"><span class="yinwen">9</span>戊子，周以越王盛爲太保，尉遲迥爲大前疑，代王達爲大右弼。</p>
<p class="em2 strong">辛卯，徙鄴城《石經》於洛陽。<span class="jiazhu">尉，紆勿翻。漢靈帝時，蔡邕立《石經》於太學講堂前，一曰：立於鴻都門。魏正始中，又立古、篆、隸《三字石經》，高澄遷之於鄴，周今復徙之洛陽。</span>詔：<span class="yinhao">「河陽、幽、相、豫、亳、青、徐七總管，並受東京六府處分。」</span><span class="jiazhu">相，息亮翻。處，昌呂翻。分，扶問翻。</span></p>
<p class="em2 strong">三月，庚申，天元還長安，大陳軍伍，親擐甲冑，<span class="jiazhu">擐，音宦。</span>入自青門，靜帝備法駕以從。<span class="jiazhu">青門，漢長安城東出南來第三門也。門色青，故名青門。法駕，次於大駕。從，才用翻。</span></p>
<p class="em2 strong">夏，四月，壬戌朔，立妃朱氏爲天元帝后。后，吳人，本出寒微，生靜帝，長於天元十餘歲，<span class="jiazhu">長，知兩翻。</span>疏賤無寵，以靜帝故，特尊之。</p>
<p class="em2 strong">乙巳，周主祠太廟。壬午，大醮於正武殿。</p>
<p class="em2 strong">五月，<span class="jiaozhusup">章：十二行本「月」下有「辛亥」二字；乙十一行本同；孔本同；張校同。</span>以襄國郡爲趙國，濟南郡爲陳國，武當、安富二郡爲越國，上黨郡爲代國，新野郡爲滕國，邑各萬戶；<span class="jiazhu">食邑各有實土。<span class="yinhao">「安富」</span>，當作<span class="yinhao">「安福」</span>。《五代志》：淅陽郡武當縣，舊置武當郡。又，安福縣置安福郡。南陽郡之新野縣，舊曰棘陽，置新野郡。濟，子禮翻。</span>令趙王招、陳王純、越王盛、代王達、滕王逌並之國。</p>
<p class="em2 strong">隨公楊堅私謂大將軍汝南公慶曰：<span class="yinhao">「天元實無積德；視其相貌，壽亦不長。<span class="jiazhu">相，息亮翻。</span>又，諸藩微弱，各令就國，曾無深根固本之計。羽翮旣翦，何能及遠哉！」</span><span class="jiazhu">觀楊堅此言，豈有篡心哉！然堅處猜虐之朝而發此言，其免者蓋幸也。</span>慶，神舉之弟也。</p>
<p class="em2 strong"><span class="yinwen">10</span>突厥寇周幷州。<span class="jiazhu">厥，九勿翻。幷，卑經翻。</span>六月，周發山東諸民脩長城。<span class="jiazhu">脩齊所築長城也。齊築長城，見百六十六卷梁敬帝太平元年。</span></p>
<p class="em2 strong"><span class="yinwen">11</span>秋，七月，庚寅，周以楊堅爲大前疑，柱國司馬消難爲大後承。<span class="jiazhu">難，乃旦翻。</span></p>
<p class="em2 strong"><span class="yinwen">12</span>辛卯，初用大貨六銖錢。<span class="jiazhu">《五代志》：梁武帝鑄錢，肉好周郭，文曰五銖；而又別鑄，除其肉郭，謂之女錢；二品並行。百姓或私以古錢交易，有直百五銖、五銖女錢、太平百錢、定平一百、五銖雉錢、五銖對文等號，輕重不一。天子頻下詔書，非新鑄二種之錢，並不許用，而私用益甚。至普通中，乃議盡罷銅錢，更鑄鐵錢。人以鐵賤易得，並皆私鑄。大同已後，所在鐵錢如丘山。錢陌所在不等，至于末年，陌益少，以三十五爲陌。陳初承喪亂之後，鐵錢不行。始，梁末又有兩柱錢及鵝眼錢，兩柱重而鵝眼輕，雜而用之，其價同。私家多鎔錢，又間以錫、鐵，兼以粟、帛爲貨。至文帝天嘉五年，改鑄五銖，初出當鵝眼之十。至是又鑄大貨六銖，以一當五銖之十，後還當一，人皆不以爲便。未幾，帝崩，遂廢六銖而行五銖。</span></p>
<p class="em2 strong"><span class="yinwen">13</span>丙申，周納司馬消難女爲正陽宮皇后。<span class="jiazhu">靜帝后也。難，乃旦翻。</span></p>
<p class="em2 strong">己酉，周尊天元帝太后李氏爲天皇太后。壬子，改天元皇后朱氏爲天皇后，立妃元氏爲天右皇后，陳氏爲天左皇后，凡四后云。元氏，開府儀同大將軍晟之女；<span class="jiazhu">晟，成正翻。</span>陳氏，大將軍山提之女也。<span class="jiazhu">陳山提，爾朱兆蒼頭也，見一百五十六卷梁武帝中大通五年。</span></p>
<p class="em2 strong">八月，庚申，天元如同州。</p>
<p class="em2 strong"><span class="yinwen">14</span>丁卯，上閱武於大壯觀。命都督任忠帥步騎十萬陳於玄武湖，都督陳景帥樓艦五百出瓜步江，振旅而還。<span class="jiazhu">觀，古玩翻。《釋名》：觀者，於上觀望。帥，讀曰率。騎，奇寄翻。陳，讀曰陣。樓艦，卽樓船，兩面施重板，列戰格，故謂之樓艦。艦，戶黯翻。還，音旋，又如字。帝自喪師於彭城，設近陳以耀武，所謂不足者示人有餘也。</span></p>
<p class="em2 strong"><span class="yinwen">15</span>壬申，周天元還長安。甲戌，以陳山提、元晟並爲上柱國。<span class="jiazhu">二人者，皆后父也。晟，丞正翻。</span></p>
<p class="em2 strong"><span class="yinwen">16</span>戊寅，上還宮。</p>
<p class="em2 strong">豫章內史南康王方泰，在郡秩滿，縱火延燒邑居，因行暴掠，驅錄富人，徵求財賄。<span class="jiazhu">錄，收也。</span>上閱武，方泰當從，<span class="jiazhu">從，才用翻。</span>啓稱母疾不行，而微服往民間淫人妻，爲州所錄。<span class="jiazhu">州，謂揚州也。</span>又帥人仗抗拒，傷禁司，<span class="jiazhu">仗，兵仗。禁司，掌禁防姦非者。帥，讀曰率。</span>爲有司所奏。上大怒，下方泰獄，<span class="jiazhu">下，戶嫁翻。</span>免官，削爵土，尋而復舊。</p>
<p class="em2 strong"><span class="yinwen">17</span>壬午，周以上柱國畢王賢爲太師，郇公韓業爲大左輔。九月，乙卯，以酆王貞爲大冢宰。以鄖公孝<span class="jiaozhusup">章：十二行本「孝」上有「韋」字；乙十一行本同；孔本同。</span>寬爲行軍元帥，<span class="jiazhu">郇，音荀。酆，音豐。鄖，音云。帥，所類翻。</span>帥行軍總管杞公亮、郕公梁士彥寇淮南。<span class="jiazhu">帥，讀曰率。</span>仍遣御正杜杲、禮部薛舒來聘。</p>
<p class="em2 strong"><span class="yinwen">18</span>冬，十月，壬戌，周天元幸道會苑，大醮，以高祖配醮。初復佛像及天尊像，<span class="jiazhu">周毀經像見上卷六年。</span>天元與二像俱南面坐，大陳雜戲，令長安士民縱觀。<span class="jiazhu">令，力丁翻。</span></p>
<p class="em2 strong"><span class="yinwen">19</span>甲戌，以尙書僕射陸繕爲尙書左僕射。</p>
<p class="em2 strong"><span class="yinwen">20</span>十一月，辛卯，大赦。</p>
<p class="em2 strong"><span class="yinwen">21</span>周韋孝寬分遣杞公亮自安陸攻黃城，梁士彥攻廣陵。<span class="jiazhu">分兩路進兵以攻淮南。此廣陵在新息。</span>甲午，士彥至肥口。<span class="jiazhu">肥水入淮之口。</span></p>
<p class="em2 strong"><span class="yinwen">22</span>乙未，周天元如溫湯。<span class="jiazhu">卽驪山溫湯，在驪山西北。《十道志》曰：溫泉有三所，其一處卽皇堂石井，後周宇文護所造。</span></p>
<p class="em2 strong"><span class="yinwen">23</span>戊戌，周軍進圍壽陽。</p>
<p class="em2 strong"><span class="yinwen">24</span>周天元如同州。</p>
<p class="em2 strong"><span class="yinwen">25</span>詔開府儀同三司、南兗州刺史淳于量爲上流水軍都督，中領軍樊毅都督北討諸軍事，左衞將軍任忠都督北討前軍事，前豐州刺史皋文奏帥步騎三千趣陽平郡。<span class="jiazhu">《五代志》：建安郡，陳置豐州。江都郡安宜縣，梁置陽平郡。皋，姓，皋陶之後。《左傳》有越大夫皋如。帥，讀曰率；下同。騎，奇寄翻；下同。趣，七喻翻；下同。</span></p>
<p class="em2 strong"><span class="yinwen">26</span>壬寅，周天元還長安。</p>
<p class="em2 strong"><span class="yinwen">27</span>癸卯，任忠帥步騎七千趣秦郡；<span class="jiazhu">趣，七喻翻。</span>丙午，仁威將軍魯廣達帥衆入淮；<span class="jiazhu">梁置五德將軍，智、仁、勇、信、嚴；五威將軍，代舊征虜；五武將軍，代舊冠軍。</span>是日，樊毅將水軍二萬自東關入焦湖，<span class="jiazhu">《九域志》：巢湖，亦謂之焦湖。樊毅水軍欲自此湖向合肥。將，卽亮翻，又音如字，領也。焦，子小翻。</span>武毅將軍蕭摩訶帥步騎趣歷陽。<span class="jiazhu">武毅將軍亦梁置，下於五德二班。</span>戊申，韋孝寬拔壽陽，杞公亮拔黃城，梁士彥拔廣陵；辛亥，又取霍州。<span class="jiazhu">《水經註》：蕭齊立霍州，治灊縣天柱山。《五代志》：廬江郡霍山縣，梁置霍州。</span>癸丑，以揚州刺史始興王叔陵爲大都督，總水步衆軍。</p>
<p class="em2 strong"><span class="yinwen">28</span>丁巳，周鑄永通萬國錢，一當千，與五行大布並行。<span class="jiazhu">《五代志》：周令：五行大布與五銖三品並用。</span></p>
<p class="em2 strong"><span class="yinwen">29</span>十二月，戊午，周天元以災異屢見，舍仗衞；如天興宮。百官上表，勸復寢膳。<span class="jiazhu">見，賢遍翻。舍，讀曰捨。上，時掌翻。</span>甲子，還宮，御正武殿，集百官及宮人、外命婦，<span class="jiazhu">外命婦，五命以上官之妻也。</span>大列伎樂，<span class="jiazhu">伎，渠綺翻。</span>初作乞寒胡戲。<span class="jiazhu">杜佑曰：乞寒者，本西國外藩之樂也。《新唐書》：康國之俗，十一月，鼓舞乞寒，以水交潑爲樂，其戲流入中國。</span></p>
<p class="em2 strong"><span class="yinwen">30</span>乙丑，南·北兗、晉三州<span class="jiazhu">《五代志》不載北兗州所治。同安郡，梁置豫州，後改曰晉州，後齊改江州，陳復曰晉州。</span>及盱眙、山陽、陽平、馬頭、秦、歷陽、沛、北譙、南梁等九郡民並自拔還江南。<span class="jiazhu">《考異》曰：《陳紀》<span class="yinhao">「九郡」</span>作<span class="yinhao">「九州」</span>，蓋字誤。《五代志》：江都永福縣，舊曰沛；梁置涇城、東陽二郡及涇州，陳廢州，併二郡爲沛郡。全椒縣，梁置北譙郡。南梁郡，自《宋志》有之，不知其實土所在；梁天監二年，馮道根以南梁太守戍阜陵，蓋自是爲實土。</span>周又取譙、北徐州。<span class="jiazhu">譙州治渦陽，在譙郡山桑縣。北徐州置於琅邪郡。</span>自是江北之地盡沒于周。</p>
<p class="em2 strong"><span class="yinwen">31</span>周天元如洛陽，親御驛馬，日行三百里，四皇后及文武待衞數百人並乘馹以從。<span class="jiazhu">馹，人質翻，亦驛馬也。從，才用翻。</span>仍令四后方駕齊驅，<span class="jiazhu">方駕，並駕也。</span>或有先後，輒加譴責，人馬頓仆，相及於道。</p>
<p class="em2 strong"><span class="yinwen">32</span>癸酉，遣平北將軍沈恪、電威將軍裴子烈鎭南徐州，開遠將軍徐道奴鎭栅口，<span class="jiazhu">電威、開遠將軍，品並第七，秩六百石。栅口，栅江口。</span>前信州刺史楊寶安鎭白下。戊寅，以中領軍樊毅都督荊、郢、巴、武四州水陸諸軍事。<span class="jiazhu">《五代志》：南郡公安縣，陳置荊州，江夏郡置郢州，巴陵郡置巴州，武陵郡置武州。</span></p>
<p class="em2 strong"><span class="yinwen">33</span>己卯，周天元還長安。</p>
<p class="em2 strong"><span class="yinwen">34</span>貞毅將軍汝南周法尙，<span class="jiazhu">貞毅將軍，班五德將軍之下。</span>與長沙王叔堅不相能，叔堅譖之於上，云其欲反。上執其兄定州刺史法僧，<span class="jiazhu">《五代志》：永安郡麻城縣，陳置定州。其地時已沒於周。</span>發兵將擊法尙。法尙奔周，周天元以爲<span class="jiaozhusup">章：十二行本「爲」下有「開府」二字；乙十一行本同；孔本同；張校同。</span>儀同大將軍、順州刺史，<span class="jiazhu">《五代志》：漢東郡順義縣，西魏置順州。</span>上遣將軍樊猛濟江擊之。法尙遣部曲督韓朗詐降於猛，曰：<span class="yinhao">「法尙部兵不願降北，<span class="jiazhu">降，戶江翻。</span>人皆竊議，欲叛還。<span class="jiazhu">還，從宣翻，又音如字。</span>若得軍來，自尙倒戈。」</span>猛以爲然，引兵急趨之。<span class="jiazhu">趨，七喻翻，又音如字。</span>法尙陽爲畏懼，自保江曲，<span class="jiazhu">江曲，江水之曲。</span>戰而僞走，伏兵邀之，猛僅以身免，沒者幾八千人。<span class="jiazhu">幾，居依翻。</span></p> 



</div></body></html>