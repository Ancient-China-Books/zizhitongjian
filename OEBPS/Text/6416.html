<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百七十二·後唐紀一·莊宗光聖神閔孝皇帝上</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="後唐紀一">後唐紀一</span></span></h1>
<p><span class="jiazhu">昭陽協洽，一年。</span></p>
<p class=""><span class="jiazhu">晉王李克用始封於晉，存勗嗣封，及卽大位，自以繼唐有天下，國遂號曰唐。《通鑑》曰後唐，以別長安之唐。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="莊宗光聖神閔孝皇帝上">莊宗光聖神閔孝皇帝上</span></span></h5>
<p class=""><span class="jiazhu">諱孝勗，晉王克用長子也。其先本號朱邪，出於西突厥處月別部，居沙陀磧，自號沙陀，而以朱邪爲姓。至執宜歸唐。執宜子赤心有功於唐，賜姓名李國昌，編於屬籍。克用，赤心之子也。《五代會要》曰：執宜，沙陀府都督拔野古之六代孫。歐陽《史》曰：拔野古，朱邪同時人，非其始祖。</span></p>
<p class="strong"><span class="section" id="title-3"><span data-head-description="" data-head-level="h4" data-head-title="同光元年">同光元年</span></span><span class="biaozhusup" data-rel="（癸未、西元九二三年）"></span><span class="jiazhu">是年四月始卽位改元。</span></p>
<p class="em2 strong"><span class="yinwen">1</span>春，二月，晉王下敎置百官，於四鎭判官中選前朝士族，欲以爲相。<span class="jiazhu">四鎭，河東、魏博、易定、鎭冀。朝，直遙翻。相，息亮翻；下同。</span>河東節度判官盧質爲之首，質固辭，<span class="jiazhu">盧質慢罵晉王諸弟，又能辭相位於惟新之朝，是必有見也。</span>請以義武節度判官豆盧革、河東觀察判官盧程爲之；王卽召革、程拜行臺左、右丞相，<span class="jiazhu">《考異》曰：薛《史·唐紀》作「盧澄」。今從《實錄》、《莊宗列傳》。</span>以質爲禮部尙書。</p>
<p class="em2 strong">梁主遣兵部侍郎崔協等册命吳越王鏐爲吳越國王。丁卯，鏐始建國，儀衞名稱多如天子之制，<span class="jiazhu">稱，尺證翻。</span>謂所居曰宮殿，府署曰朝廷，敎令下統內曰制敕，將吏皆稱臣，<span class="jiazhu">將，卽亮翻。</span>惟不改元，表疏稱吳越國而不言軍。<span class="jiazhu">以建國，不肯復稱鎭海、鎭東軍節度。</span>以清海節度使兼侍中傳瓘爲鎭海、鎭東留後，總軍府事。置百官，有丞相、侍郎、郎中、員外郎、客省等使。<span class="jiazhu">使，疏吏翻。《考異》曰：《十國紀年》：「鏐功臣、諸子領節制，皆署而後請命。居室服御，窮極侈靡，末年荒恣尤甚。錢氏據兩浙逾八十年，外厚貢獻，內事奢僭，地狹民衆，賦斂苛暴，雞魚卵菜，纖悉收取。斗升之逋，罪至鞭背。每笞一人，則諸案吏各持其簿列於庭，先唱一簿，以所負多少爲數；笞已，次吏復唱而笞之，盡諸簿乃止，少者猶笞數十，多者至五百餘，訖于國除，人苦其政。」《吳越備史》稱：「鏐節儉，衣衾用紬布，常膳惟甆漆器，寢帳壞，恭穆夫人欲易以青繒，鏐不許。嘗歲除夜會子孫鼓琴，未數曲，止之，曰：『聞者以我爲長夜之飲，』遂罷。」錢易《家話》稱：「鏐公宴不貳羹胾，衣必三澣然後易。」劉恕以爲錢元瓘子信撰《吳越備史》、《備史遺事》、《忠懿王勳業志》、《戊申英政錄》，弘倧子易撰《家話》，俶子惟演撰《錢氏慶系圖譜》、《家王故事》、《秦國王貢奉錄》，故吳越五王行事失實尤多，虛美隱惡，甚於他國。按錢鏐起於貧賤，知民疾苦，必不至窮極侈靡，其奢汰暴斂之事蓋其子孫所爲也。今從《家話》。</span></p>
<p class="em2 strong"><span class="yinwen">2</span>李繼韜雖受晉王命爲安義留後，<span class="jiazhu">事見上卷上年。</span>終不自安，幕僚魏琢、牙將申蒙復從而間之<span class="jiazhu">復，扶又翻。間，古莧翻。</span>曰：<span class="yinhao">「晉朝無人，<span class="jiazhu">朝，直遙翻。</span>終爲梁所倂耳。」</span>會晉王置百官，三月，召監軍張居翰、<span class="jiazhu">張居翰，唐昭宗時爲范陽監軍，天復中大誅宦者，節度使劉仁恭匿居翰於大安山之北谿以免。其後梁兵攻仁恭，遣居翰從晉王攻梁潞州以牽其兵，晉遂取潞州，因以居翰爲昭義監軍。</span>節度判官任圜赴魏州，<span class="jiazhu">任，音壬。</span>琢、蒙復說繼韜曰：<span class="jiazhu">說，式芮翻。</span><span class="yinhao">「王急召二人，情可知矣。」</span>繼韜弟繼遠亦勸繼韜自託於梁，繼韜乃使繼遠詣大梁，請以澤潞爲梁臣。梁主大喜，更命安義軍曰匡義，<span class="jiazhu">更，工衡翻。</span>以繼韜以二子爲質。<span class="jiazhu">質，音致。</span></p>
<p class="em2 strong">安義舊將裴約戍澤州，泣諭其衆曰：<span class="yinhao">「余事故使踰二紀，<span class="jiazhu">故使，謂繼韜父嗣昭也。十二年爲一紀。使，疏吏翻。</span>見其分財享士，志滅仇讎。不幸捐館，<span class="jiazhu">死謂之捐館，言棄捐館舍而逝也。</span>柩猶未葬，而郎君遽背君親，<span class="jiazhu">棄君事讎，不惟背君，亦背親之敎命。背，蒲妹翻。</span>吾寧死不能從也！」</span>遂據州自守。梁主以其驍將董璋爲澤州刺史，將兵攻之。</p>
<p class="em2 strong">繼韜散財募士，堯山人郭威往應募。威使氣殺人，繫獄，繼韜惜其才勇而逸之。<span class="jiazhu">郭威事始此。歐《史》云：威嘗遊於市，市有屠者，以勇服其市人。威醉，呼屠者使進几割肉。割不如法，威叱之，屠者披其腹示之曰：「爾勇者，能殺我乎？」威卽前取刀刺殺之，一市皆驚，而威自如。爲吏所執，繼韜縱使亡去。</span></p>
<p class="em2 strong"><span class="yinwen">3</span>契丹寇幽州，晉王問帥於郭崇韜，<span class="jiazhu">帥，所類翻。</span>崇韜薦橫海節度使李存審。時存審臥病，己卯，徙存審爲盧龍節度使，輿疾赴鎭。以蕃漢馬步副總管李嗣源領橫海節度使。<span class="jiazhu">李嗣源時從晉王總兵，使領橫海節。</span></p>
<p class="em2 strong"><span class="yinwen">4</span>晉王築壇於魏州牙城之南，夏，四月，己巳，升壇，祭告上帝，遂卽皇帝位，<span class="jiazhu">曰遂者，先有卽位之心，而今遂其事。</span>國號大唐，大赦，改元。<span class="jiazhu">因唐國號，改天祐年號爲同光。</span>尊母晉國太夫人曹氏爲皇太后，嫡母秦國夫人劉氏爲皇太妃。<span class="jiazhu">君子以是知帝之不終。</span>以豆盧革爲門下侍郎，盧程爲中書侍郎，並同平章事；郭崇韜、張居翰爲樞密使，<span class="jiazhu">徐無黨曰：樞密使，唐故事宦者爲之，其職甚微，至此始參用士人，而與宰相權任鈞矣。余按唐末兩樞密與兩神策中尉，號爲四貴，其職非甚微也，特專用宦者爲之耳。項安世曰：唐於政事堂後列五房，有樞密房以主曹務，則樞密之要，宰相主之，未始他付；其後寵任宦人，始以樞密歸之內侍。</span>盧質、馮道爲翰林學士，張憲爲工部侍郎、租庸使，<span class="jiazhu">宋白曰：租庸使自天寶三年韋堅始。</span>又以義武掌書記李德休爲御史中丞。德休，絳之孫也。<span class="jiazhu">李絳相唐憲宗，有直聲。</span></p>
<p class="em2 strong">詔盧程詣晉陽册太后、太妃。初，太妃無子，性賢，不妬忌；太后爲武皇侍姬，太妃常勸武皇善待之，<span class="jiazhu">晉王克用諡武皇帝。</span>太后亦自謙退，由是相得甚歡。及受册，太妃詣太后宮賀，有喜色，太后忸怩不自安。<span class="jiazhu">忸，女六翻。怩，女夷翻。</span>太妃曰：<span class="yinhao">「願吾兒享國久長，吾輩獲沒于地，園陵有主，餘何足言！」</span>因相向歔欷。<span class="jiazhu">歔，音虛。欷，音希，又許旣翻。</span></p>
<p class="em2 strong">豆盧革、盧程皆輕淺無他能，上以其衣冠之緒，霸府元僚，故用之。<span class="jiazhu">按歐《史》，豆盧爲世名族，革父瓚爲唐舒州刺史。唐末之亂，革避地中山，爲王處直判官。盧程不知其家世何人，唐昭宗時舉進士，爲鐵鐵出使巡官，唐末避亂，變服爲道士，遊燕、趙間。豆盧革爲義武節度判官，盧汝弼爲河東節度副使，二人皆故唐名族，與程門地相等，因共薦爲河東節度推官。帝議擇相，而唐公卿故家遭亂喪亡且盡，盧汝弼、蘇循已死，盧質又辭，故用革、程。興王之君，命相如此，天下事可知矣。</span></p>
<p class="em2 strong">初，李紹宏爲中門使，郭崇韜副之。至是，自幽州召還，<span class="jiazhu">梁貞明五年，李紹宏出幽州事見上卷。</span>崇韜惡其舊人位在己上，<span class="jiazhu">惡，烏路翻。</span>乃薦張居翰爲樞密使，以紹宏爲宣徽使，紹宏由是恨之。<span class="jiazhu">唐制，宣徽使在樞密使之下，且權任不及遠甚。</span>居翰和謹畏事，軍國機政皆崇韜掌之。支度務使孔謙自謂才能勤效，應爲租庸使；衆議以謙人微地寒，不當遽總重任，<span class="jiazhu">孔謙，魏州孔目吏也，晉王得魏州，以爲支度務使。</span>故崇韜薦張憲，以謙副之，謙亦不悅。</p>
<p class="em2 strong">以魏州爲興唐府，建東京；<span class="jiazhu">薛居正《五代史》：晉王卽位，升魏州爲東京興唐府，改元城爲興唐縣，貴鄕爲廣晉縣。</span>又於太原府建西京，又以鎭州爲眞定府，建北都。以魏博節度判官王正言爲禮部尙書，行興唐尹；太原馬步都虞候孟知祥爲太原尹，充西京副留守；潞州觀察判官任圜爲工部尙書，兼眞定尹，充北京副留守；<span class="jiazhu">「京」，當作「都」。</span>皇子繼岌爲北都留守、興聖宮使，判六軍諸衞事。<span class="jiazhu">按後唐洛陽有西宮興聖宮。此時未得洛陽，當以魏州府舍爲興聖宮。宋白曰：唐莊宗卽位於魏州，宰相豆盧革因進擬爲興聖宮，以皇子繼岌爲興聖宮使。</span>時唐國所有凡十三節度、五十州。<span class="jiazhu">十三節度，天雄、成德、義武、橫海、盧龍、大同、振武、鴈門、河東、護國、晉絳、安國、昭義。五十州，魏、博、貝、澶、相、鄆、洺、磁、鎭、冀、深、趙、易、祁、定、滄、景、德、瀛、莫、幽、涿、檀、薊、順、營、平、蔚、朔、雲、應、新、嬀、儒、武、忻、代、嵐、石、憲、麟、府、幷、汾、慈、隰、澤、潞、沁、遼，凡五十州。而昭義領澤、潞二州，已附于梁，止有十二節度、四十八州耳。</span></p>
<p class="em2 strong">閏月，追尊皇曾祖執宜曰懿祖昭烈皇帝，祖國昌曰獻祖文皇帝，考晉王曰太祖武皇帝。立宗廟於晉陽，以高祖、太宗、懿宗、昭宗洎懿祖以下爲七室。<span class="jiazhu">唐廟四，親廟三。</span></p>
<p class="em2 strong"><span class="yinwen">5</span>甲午，契丹寇幽州，至易定而還。<span class="jiazhu">還，從宣翻，又如字。</span></p>
<p class="em2 strong">時契丹屢入寇，鈔掠饋運，<span class="jiazhu">鈔，楚交翻。</span>幽州食不支半年，衞州爲梁所取，潞州內反，人情岌岌，以爲梁未可取，帝患之。會鄆州將盧順密來奔。先是，梁天平節度使戴思遠屯楊村，<span class="jiazhu">戴思遠屯楊村事始上卷梁貞明五年。先，悉薦翻。</span>留順密與巡檢使劉遂嚴、都指揮使燕顒守鄆州，<span class="jiazhu">燕，音煙，姓也。顒，魚容翻。</span>順密言於帝曰：<span class="yinhao">「鄆州守兵不滿千人，遂嚴、顒皆失衆心，可襲取也。」</span>郭崇韜等皆以爲<span class="yinhao">「懸軍遠襲，萬一不利，虛棄數千人，順密不可從。」</span>帝密召李嗣源於帳中謀之曰：<span class="yinhao">「梁人志在吞澤潞，不備東方，若得東平，則潰其心腹。東平果可取乎？」</span><span class="jiazhu">鄆州本東平郡。</span>嗣源自胡柳有渡河之慚，<span class="jiazhu">事見二百七十卷梁貞明四年。</span>常欲立奇功以補過，對曰：<span class="yinhao">「今用兵歲久，生民疲弊，苟非出奇取勝，大功何由可成！臣願獨當此役，必有以報。」</span>帝悅。壬寅，遣嗣源將所部精兵五千自德勝趣鄆州。比及楊劉，<span class="jiazhu">趣，七喻翻。比，必利翻。按《九域志》：鄆州東阿縣有楊劉鎭，臨河津。東阿東南至鄆州六十里。以下文夜渡河觀之，則李嗣源之兵自德勝北城而東，循河北岸而行至楊劉渡口。</span>日已暮，陰雨道黑，將士皆不欲進，高行周曰：<span class="yinhao">「此天贊我也，彼必無備。」</span>夜，渡河至城下，鄆人不知，<span class="jiazhu">此自楊劉取徑道至鄆州城下，不經東阿縣治所。</span>李從珂先登，殺守卒，啓關納外兵，進攻牙城，城中大擾。癸卯旦，嗣源兵盡入，遂拔牙城，劉遂嚴、燕顒奔大梁。嗣源禁焚掠，撫吏民，執知州事節度副使崔簹、判官趙鳳送興唐。<span class="jiazhu">簹，都郎翻。唐於魏州置興唐府。</span>帝大喜曰：<span class="yinhao">「總管眞奇才，吾事集矣。」</span>卽以嗣源爲天平節度使。</p>
<p class="em2 strong">梁主聞鄆州失守，大懼，斬劉遂嚴、燕顒於市，罷戴思遠招討使，降授宣化留後，<span class="jiazhu">歐《史·職方考》，梁置宣化軍於鄧州。</span>遣使詰讓北面諸將段凝、王彥章等，趣令進戰。<span class="jiazhu">詰，去吉翻。趣，讀曰促。</span>敬翔知梁室已危，以繩內靴中，入見梁主曰：<span class="jiazhu">見，賢遍翻。</span><span class="yinhao">「先帝取天下，不以臣爲不肖，所謀無不用。今敵勢益強，而陛下棄忽臣言，臣身無用，不如死。」</span>引繩將自經。梁主止之，問所欲言，翔曰：<span class="yinhao">「事急矣，非用王彥章爲大將，不可救也。」</span><span class="jiazhu">敬翔以王彥章一時健鬬而取之耳。觀其用兵無遠略，烏足以救梁之亡乎﹗</span>梁主從之，以彥章代思遠爲北面招討使，仍以段凝爲副。</p>
<p class="em2 strong">帝聞之，自將親軍屯澶州，命蕃漢馬步都虞候朱守殷守德勝，戒之曰：<span class="yinhao">「王鐵槍勇決，乘憤激之氣，必來唐突，宜謹備之！」</span><span class="jiazhu">《廣韻》，「唐突」作「傏突」，又作「盪突」，唐、盪義同也。史言晉王善於料王彥章，不善於用人守德勝。</span>守殷，王幼時所役蒼頭也。<span class="jiazhu">歐《史》曰：朱守殷少事帝爲奴，名曰會兒。帝讀書，會兒常侍左右。</span></p>
<p class="em2 strong">又遣使遺吳王書，<span class="jiazhu">遺，惟季翻。</span>告以已克鄆州，請同舉兵擊梁。五月，使者至吳，徐溫欲持兩端，將舟師循海而北，助其勝者。嚴可求曰：<span class="yinhao">「若梁人邀我登陸爲援，何以拒之？」</span>溫乃止。</p>
<p class="em2 strong"><span class="yinwen">6</span>梁主召問王彥章以破敵之期，彥章對曰：<span class="yinhao">「三日。」</span>左右皆失笑。<span class="jiazhu">自大梁出師拒晉，三日不能至河上，故笑其言。</span>彥章出，兩日，馳至滑州。<span class="jiazhu">《九域志》：大梁北至滑州二百一十里。</span>辛酉，置酒大會，陰遣人具舟於楊村；夜，命甲士六百，皆持巨斧，載冶者，具鞴炭，乘流而下。<span class="jiazhu">楊村順流趣德勝，水程十八里耳。鞴，蒲拜翻，韋囊也，鼓以吹火。</span>會飲尙未散，彥章陽起更衣，引精兵數千循河南岸趨德勝。<span class="jiazhu">更，工衡翻。趨，七喻翻。</span>天微雨，朱守殷不爲備，舟中兵舉鎖燒斷之，因以巨斧斬浮橋，而彥章引兵急擊南城。浮橋斷，南城遂破，<span class="jiaozhusup">〖章：十二行本「破」下有「斬首數千級」五字；乙十一行本同；孔本同；張校同。〗</span>時受命適三日矣。守殷以小舟載甲士濟河救之，不及。彥章進攻潘張、麻家口、景店諸寨，皆拔之，<span class="jiazhu">潘、張二姓同居一村，因以爲名。店，都念翻。崔豹《古今注》曰：店，所以置貨鬻物也。有姓景者先嘗設店於其地，因以爲名。凡此皆河津之要，晉人立寨守之。</span>聲勢大振。</p>
<p class="em2 strong">帝遣宦者焦彥賓急趣楊劉，<span class="jiazhu">趣，七喻翻。</span>與鎭使李周固守，命守殷棄德勝北城，撤屋爲栰，<span class="jiazhu">栰，音伐。大曰栰，小曰桴。</span>載兵械浮河東下，助楊劉守備，徙其芻糧薪炭於澶州，所耗失殆半。王彥章亦撤南城屋材浮河而下，各行一岸，每遇灣曲，輒於中流交鬬，飛矢雨集，或全舟覆沒，一日百戰，互有勝負。比及楊劉，<span class="jiazhu">比，必寐翻。</span>殆亡士卒之半。<span class="jiazhu">此謂自德勝浮河東下之士卒也。</span>己巳，王彥章、段凝以十萬之衆攻楊劉，百道俱進，晝夜不息，連巨艦九艘，橫亙河津以絕援兵。<span class="jiazhu">艦，戶黯翻。（搜）［艘］，蘇遭翻。</span>城垂陷者數四，賴李周悉力拒之，與士卒同甘苦，彥章不能克，退屯城南，爲連營以守之。</p>
<p class="em2 strong">楊劉告急於帝，請日行百里以赴之；<span class="jiazhu">帝在澶州，距楊劉幾二百里。</span>帝引兵救之，曰：<span class="yinhao">「李周在內，何憂！」</span>日行六十里，不廢畋獵，六月，乙亥，至楊劉。梁兵塹壘重複，嚴不可入，<span class="jiazhu">重，直龍翻。</span>帝患之，問計於郭崇韜，對曰：<span class="yinhao">「今彥章據守津要，意謂可以坐取東平；苟大軍不南，則東平不守矣。臣請築壘於博州東岸以固河津，旣得以應接東平，又可以分賊兵勢。但慮彥章詗知，<span class="jiazhu">詗，古永翻，又翾正翻。</span>徑來薄我，城不能就。願陛下募敢死之士，日令挑戰以綴之，<span class="jiazhu">令，力經翻。挑，徒了翻。</span>苟彥章旬日不東，則城成矣。」</span>時李嗣源守鄆州，河北聲問不通，人心漸離，不保朝夕。會梁右先鋒指揮使康延孝密請降於嗣源，延孝者，太原胡人，<span class="jiazhu">歐《史》曰：康延孝，代北人，爲太原軍卒，有罪，亡命奔梁。</span>有罪，亡奔梁，時隸段凝麾下。嗣源遣押牙臨漳范延光送延孝蠟書詣帝，延光因言於帝曰：<span class="yinhao">「楊劉控扼已固，梁人必不能取，請築壘馬家口以通鄆州之路。」</span>帝從之，遣崇韜將萬人夜發，倍道趣博州，至馬家口渡河，築城晝夜不息。<span class="jiazhu">馬家口，所謂博州東岸也。郭崇韜自楊劉夜發，倍道而行，恐梁人知之故也。</span>帝在楊劉，與梁人晝夜苦戰。崇韜築新城凡六日，王彥章聞之，將兵數萬人馳至，戊子，急攻新城，連巨艦十餘艘於中流以絕援路。時板築僅畢，城猶卑下，沙土疏惡，未有樓櫓及守備；崇韜慰勞士卒，以身先之，<span class="jiazhu">先，悉薦翻。</span>四面拒戰，遣間使告急於帝。帝自楊劉引大軍救之，陳於新城西岸，城中望之增氣，大呼叱梁軍，梁人斷紲斂艦；帝艤舟將渡，<span class="jiazhu">間，古莧翻。使，疏吏翻。陳，讀曰陣。呼，火故翻。斷，丁管翻。紲，息列翻，索也。艤，魚倚翻，亦作「檥」。《漢書音義》：整舟向岸曰檥。</span>彥章解圍，退保鄒家口。<span class="jiazhu">麻家口、馬家口、鄒家口，皆沿河津渡之口，亦因其土人所居之姓以爲地名。</span>鄆州奏報始通。</p>
<p class="em2 strong">李嗣源密表請正朱守殷覆軍之罪；帝不從。<span class="jiazhu">帝不誅朱守殷，以成絳霄殿之禍。</span></p>
<p class="em2 strong"><span class="yinwen">7</span>秋，七月，丁未，帝引兵循河而南，彥章等棄鄒家口，復趨楊劉。甲寅，遊弈將李紹興敗梁遊兵於清丘驛南。<span class="jiazhu">敗，補邁翻。《春秋》：晉、宋、曹、衞同盟于清丘。杜預《註》曰：清丘，今在濮陽縣東南。此因古地名以名驛也。</span>段凝以爲唐兵已自上流渡，驚駭失色，面數彥章，尤其深入。<span class="jiazhu">段凝聞清丘驛之敗，以爲唐兵已自上流渡河逼汴，而彥章等方與唐相持於下流，責其深入鄆州之境，無救於大梁之危也。史言段凝內有所恃而陵主帥。數，所具翻。</span></p>
<p class="em2 strong"><span class="yinwen">8</span>乙卯，蜀侍中魏王宗侃卒。</p>
<p class="em2 strong"><span class="yinwen">9</span>戊午，帝遣騎將李紹榮直抵梁營，擒其斥候，梁人益恐，又以火栰焚其連艦。<span class="jiazhu">連艦，卽列於河流以斷援兵者。</span>王彥章等聞帝引兵已至鄒家口，己未，解楊劉圍，走保楊村；唐兵追擊之，復屯德勝。梁兵前後急攻諸城，士卒遭矢石、溺水、暍死者且萬人，<span class="jiazhu">暍，於歇翻，傷暑而死也。</span>委棄資糧、鎧仗、鍋幕，動以千計。<span class="jiazhu">鍋，古禾翻，釜也。王彥章掩晉人之不備，取勝於一時，持久則敗矣。使梁能終用之，亦未必成功。</span>楊劉比至圍解，<span class="jiazhu">比，必利翻。</span>城中無食已三日矣。</p>
<p class="em2 strong"><span class="yinwen">10</span>王彥章疾趙、張亂政，及爲招討使，謂所親曰：<span class="yinhao">「待我成功還，<span class="jiazhu">還，從宣翻，又如字。</span>當盡誅姦臣以謝天下！」</span>趙、張聞之，私相謂曰：<span class="yinhao">「我輩寧死於沙陀，不可爲彥章所殺。」</span>相與協力傾之。段凝素疾彥章之能而諂附趙、張，在軍中與彥章動相違戾，百方沮橈之，<span class="jiazhu">沮，在呂翻。橈，奴敎翻。</span>惟恐其有功，潛伺彥章過失以聞於梁主。每捷奏至，趙、張悉歸功於凝，由是彥章功竟無成。及歸楊村，梁主信讒，猶恐彥章旦夕成功難制，徵還大梁。<span class="jiazhu">《考異》曰：歐陽《史》云：「末帝罷彥章，以段凝爲招討使。彥章馳至京師入見，以笏畫地，自陳勝敗之迹。巖等諷有司劾彥章不恭，勒還第。」今從《實錄》。</span>使將兵會董璋攻澤州。</p>
<p class="em2 strong">甲子，帝至楊劉勞李周曰：<span class="yinhao">「微卿善守，吾事敗矣。」</span><span class="jiazhu">勞，力到翻。</span></p>
<p class="em2 strong"><span class="yinwen">11</span>中書侍郎、同平章事盧程以私事干興唐府，府吏不能應，鞭吏背；光祿卿兼興唐少尹任團，圜之弟，帝之從姊壻也，<span class="jiazhu">從，才用翻。</span>詣程訴之。程罵曰：<span class="yinhao">「公何等蟲豸，欲倚婦力邪！」</span><span class="jiazhu">豸，馳爾翻。《爾雅》曰：有足曰蟲，無足曰豸。</span>團訴於帝。帝怒曰：<span class="yinhao">「朕誤相此癡物，<span class="jiazhu">相，息亮翻。</span>乃敢辱吾九卿！」</span>欲賜自盡；盧質力救之，乃貶右庶子。</p>
<p class="em2 strong"><span class="yinwen">12</span>裴約遣間使告急於帝，帝曰：<span class="yinhao">「吾兄不幸生此梟獍，<span class="jiazhu">李嗣昭義兒也，以齒於帝爲兄。獍，讀如鏡。</span>裴約獨能知逆順。」</span>顧謂北京內牙馬步軍都指揮使李紹斌曰：<span class="yinhao">「澤州彈丸之地，朕無所用，<span class="jiazhu">彈丸之地，言其小也。自幷、潞窺懷、洛，則澤州爲要地，帝志在自東平取大梁，故云然。彈，徒旦翻。</span>卿爲我取裴約以來。」</span><span class="jiazhu">爲，于僞翻。</span>八月，壬申，紹斌將甲士五千救之，未至，城已陷，約死，帝深惜之。</p>
<p class="em2 strong"><span class="yinwen">13</span>甲戌，帝自楊劉還興唐。</p>
<p class="em2 strong"><span class="yinwen">14</span>梁主命於滑州決河，東注曹、濮及鄆以限唐兵。<span class="jiazhu">濮，博木翻。</span></p>
<p class="em2 strong"><span class="yinwen">15</span>初，梁主遣段凝監大軍於河上，敬翔、李振屢請罷之，<span class="jiazhu">監，古銜翻。《考異》曰：歐陽《史》以爲太祖時事。按晉人取魏博，然後與梁以河爲境，故常以大軍守之，太祖時未也。就使當時曾屯軍河上，亦未繫社稷之安危也。況太祖時，振言聽計從，均王時始疏斥，此必均王時事也。旣不知其的在何時，故因凝任招討使而見之。</span>梁主曰：<span class="yinhao">「凝未有過。」</span>振曰：<span class="yinhao">「俟其有過，則社稷危矣。」</span>至是，凝厚賂趙、張求爲招討使，翔、振力爭以爲不可；趙、張主之，竟代王彥章爲北面招討使，於是宿將憤怒，士卒亦不服。天下兵馬副元帥張宗奭言於梁主曰：<span class="yinhao">「臣爲副元帥，雖衰朽，猶足爲陛下扞禦北方。段凝晚進，功名未能服人，衆議詾詾，<span class="jiazhu">足爲，于僞翻。詾，許拱翻，又音凶，義與洶洶同。</span>恐貽國家深憂。」</span><span class="jiazhu">張宗奭此言，必敬翔等欲借其重以覺寤梁主。</span>敬翔曰：<span class="yinhao">「將帥繫國安危，今國勢已爾，<span class="jiazhu">言國勢之危已如此也。</span>陛下豈可尙不留意邪！」</span>梁主皆不聽。<span class="jiazhu">爲段凝誤梁張本。</span></p>
<p class="em2 strong">戊子，凝將全軍五萬營於王村，自高陵津濟河，<span class="jiazhu">《新唐書·地理志》，澶州臨黃縣東南有盧津關，一名高陵津。王村，亦因土人王氏聚居之地爲名。將，卽亮翻。</span>剽掠澶州諸縣，至于頓丘。<span class="jiazhu">剽，匹妙翻。澶，時連翻。</span></p>
<p class="em2 strong">梁主命王彥章將保鑾騎士及他兵合萬人，屯兗、鄆之境，謀復鄆州，以張漢傑監其軍。</p>
<p class="em2 strong"><span class="yinwen">16</span>庚寅，帝引兵屯朝城。<span class="jiazhu">宋白曰：朝城縣屬魏州，本漢東武陽郡，其後爲縣，唐武后改爲武聖，開元七年改爲朝城。《九域志》：朝城縣在魏州東南八十里。</span></p>
<p class="em2 strong">戊戌，康延孝帥百餘騎來奔，<span class="jiazhu">帥，讀曰率。騎，奇寄翻。</span>帝解所御錦袍玉帶賜之，以爲南面招討都指揮使，領博州刺史。帝屛人問延孝以梁事，<span class="jiazhu">屛，必郢翻，又卑正翻。</span>對曰：<span class="yinhao">「梁朝地不爲狹，兵不爲少；<span class="jiazhu">朝，直遙翻。少，詩沼翻；下同。</span>然迹其行事，終必敗亡。何則？主旣暗懦，趙、張兄弟擅權，內結宮掖，外納貨賂，官之高下唯視賂之多少，<span class="jiazhu">如溫昭圖以納賂而得名藩，段凝以納賂而得大將之類。</span>不擇才德，不校勳勞。段凝智勇俱無，一旦居王彥章、霍彥威之右，自將兵以來，專率斂行伍<span class="jiazhu">斂，力贍翻，又上聲。行，戶剛翻。</span>以奉權貴。每<span class="jiaozhusup">〖章：十二行本「每」上有「梁主」二字；乙十一行本同；孔本同；張校同。〗</span>出一軍，不能專任將帥，常以近臣監之，<span class="jiazhu">如張漢傑監王彥章軍之類。帥，所類翻。</span>進止可否，動爲所制。近又聞欲數道出兵，令董璋引陝虢、澤潞之兵自石會關趣太原，<span class="jiazhu">陝，失冉翻。趣，七喻翻。</span>霍彥威以汝、洛之兵自相衞、邢洺寇鎭定，<span class="jiazhu">相，息亮翻。</span>王彥章、張漢傑以禁軍攻鄆州，段凝、杜晏球以大軍當陛下，決以十月大舉。臣竊觀梁兵聚則不少，分則不多。願陛下養勇蓄力以待其分兵，帥精騎五千自鄆州直抵大梁，擒其僞主，旬月之間，天下定矣。」</span><span class="jiazhu">康延孝之計，與李嗣源、郭崇韜所見略同。帥，讀曰率。</span>帝大悅。</p>
<p class="em2 strong"><span class="yinwen">17</span>蜀主以文思殿大學士韓昭、<span class="jiazhu">唐末之遷洛也，改保寧殿爲文思殿。蜀蓋襲唐殿名。</span>內皇城使潘在迎、<span class="jiazhu">《考異》曰：在迎先爲內皇城使，貶雅州，蜀主北巡爲馬步使。今不知何官，故且稱其舊官。</span>武勇軍使顧在珣爲狎客，陪侍遊宴，與宮女雜坐，或爲豔歌相唱和，或談嘲謔浪，鄙俚褻慢，無所不至，蜀主樂之。<span class="jiazhu">史言蜀主有陳後主之風。豔，以贍翻。和，戶臥翻。嘲，陟交翻。謔，迄卻翻。俚，音里。褻，息列翻。樂，音洛。</span>在珣，彥朗之子也。<span class="jiazhu">顧彥朗，唐昭宗時帥東川。</span></p>
<p class="em2 strong">時樞密使宋光嗣等專斷國事，<span class="jiazhu">斷，丁亂翻。</span>恣爲威虐，務徇蜀主之欲以盜其權。宰相王鍇、庾傳素等<span class="jiazhu">鍇，口駭翻。</span>各保寵祿，無敢規正。潘在迎每勸蜀主誅諫者，無使謗國。嘉州司馬劉贊獻《陳後主三閣圖》，<span class="jiazhu">陳三閣見一百七十六卷長城公至德二年。</span>幷作歌以諷；賢良方正蒲禹卿對策語極切直；蜀主雖不罪，亦不能用也。</p>
<p class="em2 strong">九月，庚戌，蜀主以重陽宴近臣於宣華苑，<span class="jiazhu">重陽，九月九日也。九，陽數也；九月而又九日，故曰重陽。重，直龍翻。按路振《九國志》，蜀主乾德元年改龍躍池爲宣華苑。</span>酒酣，嘉王宗壽乘間極言社稷將危，流涕不已。韓昭、潘在迎曰：<span class="yinhao">「嘉王好酒悲。」</span><span class="jiazhu">間，古莧翻。人有醉後而涕泣者，俗謂之「酒悲」。好，呼到翻。</span>因諧笑而罷。</p>
<p class="em2 strong"><span class="yinwen">18</span>帝在朝城，梁段凝進至臨河之南，<span class="jiazhu">魏州臨河縣南也。《隋志》，開皇六年置臨河縣。《新唐書·地理志》，貞觀十七年省澶水縣入焉。澶水卽澶淵，避高祖諱，更「淵」爲「水」。臨河，澶淵，其地蓋相近也。宋白曰：臨河縣本東黎縣，魏孝昌中分汲郡置黎陽郡，領黎陽、東黎、頓丘三縣，此卽東黎也。隋開皇五年置臨河縣。《九域志》：臨河縣在澶州西六十里。</span>澶西、相南，日有寇掠。<span class="jiazhu">澶州之西，相州之南也。</span>自德勝失利以來，喪芻糧數百萬，租庸副使孔謙暴斂以供軍，民多流亡，租稅益少，倉廩之積不支半歲。<span class="jiazhu">喪，息浪翻。斂，力贍翻。積，子賜翻，又如字。</span>澤潞未下。盧文進、王郁引契丹屢過瀛、涿之南，<span class="jiazhu">此卽言梁龍德二年契丹入鎭、定境。</span>傳聞俟草枯冰合，深入爲寇，又聞梁人欲大舉數道入寇，<span class="jiazhu">卽康延孝之言。</span>帝深以爲憂，召諸將會議。宣徽使李紹宏等皆以爲鄆州城門之外皆爲寇境，孤遠難守，有之不如無之，請以易衞州及黎陽於梁，<span class="jiazhu">梁取衞州，見上卷上年。貞明二年晉盡取河北，獨黎陽爲梁守。</span>與之約和，以河爲境，休兵息民，俟財力稍集，更圖後舉。帝不悅，曰：<span class="yinhao">「如此吾無葬地矣。」</span>乃罷諸將，獨召郭崇韜問之。對曰：<span class="yinhao">「陛下不櫛沐，不解甲，十五餘年，<span class="jiazhu">梁太祖開平二年，帝嗣晉王位，始戰于夾寨，至是年凡在兵間十七年。櫛，側瑟翻。</span>其志欲以雪家國之讎恥也。今已正尊號，河北士庶日望升平，始得鄆州尺寸之地，不能守而棄之，安能盡有中原乎！臣恐將士解體，將來食盡衆散，雖畫河爲境，誰爲陛下守之！<span class="jiazhu">誰爲，于僞翻。</span>臣嘗細詢唐延孝以河南之事，度己料彼，<span class="jiazhu">度，徒洛翻。</span>日夜思之，成敗之機，決在今歲。梁今悉以精兵授段凝，據我南鄙，又決河自固，<span class="jiazhu">段凝自酸棗決河注鄆州以限唐兵，號護駕水。</span>謂我猝不能渡，恃此不復爲備。<span class="jiazhu">復，扶又翻。</span>使王彥章侵逼鄆州，其意冀有姦人動搖，變生於內耳。段凝本非將材，不能臨機決策，無足可畏。降者皆言大梁無兵，<span class="jiazhu">根本內虛，爲敵所窺，所謂重戰輕防，未有不敗亡者也。降，戶江翻；下同。</span>陛下若留兵守魏，固保楊劉，自以精兵與鄆州合勢，長驅入汴，彼城中旣空虛，必望風自潰。苟僞主授首，則諸將自降矣。不然，今秋穀不登，軍糧將盡，若非陛下決志，大功何由可成！諺曰：『當道築室，三年不成。』帝王應運，必有天命，在陛下勿疑耳。」</span>帝曰：<span class="yinhao">「此正合朕志。丈夫得則爲王，失則爲虜，吾行決矣！」</span>司天奏：<span class="yinhao">「今歲天道不利深入，必無功。」</span>帝不聽。</p>
<p class="em2 strong">王彥章引兵踰汶水，將攻鄆州，<span class="jiazhu">汶水過鄆城南。《春秋》以鄆、讙、龜陰爲汶陽之田是也。汶，音問。</span>李嗣源遣李從珂將騎兵逆戰，敗其前鋒於遞坊鎭，<span class="jiazhu">敗，補邁翻。《考異》曰：薛《史》作「遞公鎭」。今從《實錄》。</span>獲將士三百人，斬首二百級，彥章退保中都。<span class="jiazhu">《舊唐書·地理志》：鄆州中都縣，漢平陸縣，舊治殷密城，在今治西三十九里；天寶元年改爲中都縣，移於今治。《九域志》：中都縣在鄆州東南六十里。近世改中都爲汶上縣。「殷密城」，宋白《續通典》作「致密城」。</span>戊辰，捷奏至朝城，帝大喜，謂郭崇韜曰：<span class="yinhao">「鄆州告捷，足壯吾氣。」</span>己巳，命將士悉遣其家屬歸興唐。<span class="jiazhu">自朝城行營遣歸魏州。</span></p>
<p class="em2 strong"><span class="yinwen">19</span>冬，十月，辛未朔，日有食之。</p>
<p class="em2 strong"><span class="yinwen">20</span>帝遣魏國夫人劉氏、皇子繼岌歸興唐，與之訣曰：<span class="yinhao">「事之成敗，在此一決；若其不濟，當聚吾家於魏宮而焚之！」</span><span class="jiazhu">史言帝此行非有廟勝之策。</span>仍命豆盧革、李紹宏、張憲、王正言同守東京。<span class="jiazhu">帝以魏州爲東京興唐府。</span></p>
<p class="em2 strong">壬申，帝以大軍自楊劉濟河，癸酉，至鄆州，中夜，進軍踰汶，以李嗣源爲前鋒，甲戌旦，遇梁兵，一戰敗之，<span class="jiazhu">敗，補邁翻。</span>追至中都，圍其城。城無守備，少頃，<span class="jiazhu">少頃，謂少頃刻之間。</span>梁兵潰圍出，追擊，破之。王彥章以數十騎走，龍武大將軍李紹奇單騎追之，識其聲，曰：<span class="yinhao">「王鐵槍也！」</span><span class="jiazhu">按薛《史》，夏魯奇嘗事梁祖，與彥章素善，故識其語音。騎，奇寄翻。</span>拔矟刺之，彥章重傷，馬躓，<span class="jiazhu">刺，七亦翻。重，直隴翻。躓，陟利翻。</span>遂擒之，幷擒都監張漢傑、<span class="jiazhu">監，古銜翻。</span>曹州刺史李知節、裨將趙廷隱、劉嗣彬等二百餘人，斬首數千級。廷隱，開封人；嗣彬，知俊之族子也。<span class="jiazhu">劉知俊自徐降梁，自梁降岐，自岐降蜀，爲蜀所殺。</span></p>
<p class="em2 strong">彥章嘗謂人曰：<span class="yinhao">「李亞子鬬雞小兒，何足畏！」</span>至是，帝謂彥章曰：<span class="yinhao">「爾常謂我小兒，今日服未？」</span>又問：<span class="yinhao">「爾名善將，何不守兗州？<span class="jiazhu">將，卽亮翻。《九域志》：中都東南至兗州九十里。</span>中都無壁壘，何以自固？」</span>彥章對曰：<span class="yinhao">「天命已去，無足言者。」</span>帝惜彥章之材，欲用之，賜藥傅其創，<span class="jiazhu">創，初良翻。</span>屢遣人誘諭之。彥章曰：<span class="yinhao">「余本匹夫，蒙梁恩，位至上將，與皇帝交戰十五年；今兵敗力窮，死自其分，<span class="jiazhu">分，扶問翻。</span>縱皇帝憐而生我，我何面目見天下之人乎！豈有朝爲梁將，暮爲唐臣！此我所不爲也。」</span>帝復遣李嗣源自往諭之，<span class="jiazhu">復，扶又翻。</span>彥章臥謂嗣源曰：<span class="yinhao">「汝非邈佶烈乎？」</span><span class="jiazhu">佶，其吉翻。</span>彥章素輕嗣源，故以小名呼之。於是諸將稱賀，帝舉酒屬嗣源曰：<span class="jiazhu">屬，之欲翻。</span><span class="yinhao">「今日之功，公與崇韜之力也。曏從紹宏輩語，大事去矣。」</span></p>
<p class="em2 strong">帝又謂諸將曰：<span class="yinhao">「曏所患惟王彥章，今已就擒，是天意滅梁也。段凝猶在河上，進退之計，宜何向而可？」</span>諸將以爲：<span class="yinhao">「傳者雖云大梁無備，未知虛實。今東方諸鎭兵皆在段凝麾下，所餘空城耳，以陛下天威臨之，無不下者。若先廣地，東傅于海，<span class="jiazhu">傅，讀曰附。</span>然後觀釁而動，可以萬全。」</span>康延孝固請亟取大梁。李嗣源曰：<span class="yinhao">「兵貴神速。今彥章就擒，段凝必未之知；就使有人走告，疑信之間尙須三日。設若知吾所向，卽發救兵，直路則阻決河，<span class="jiazhu">卽謂段凝所決護駕水。</span>須自白馬南渡，數萬之衆，舟楫亦難猝辦。此去大梁至近，前無山險，方陳橫行，<span class="jiazhu">陳，讀曰陣。</span>晝夜兼程，信宿可至。段凝未離河上，<span class="jiazhu">離，力智翻。</span>友貞已爲吾擒矣。延孝之言是也，請陛下以大軍徐進，臣願以千騎前驅。」</span>帝從之。令下，諸軍皆踊躍願行。</p>
<p class="em2 strong">是夕，嗣源帥前軍倍道趣大梁。<span class="jiazhu">帥，讀曰率。趣，七喻翻。</span>乙亥，帝發中都，舁王彥章自隨，<span class="jiazhu">舁，音余，又羊如翻。</span>遣中使問彥章曰：<span class="yinhao">「吾此行克乎？」</span>對曰：<span class="yinhao">「段凝有精兵六萬，雖主將非材，亦未肯遽爾倒戈，殆難克也。」</span>帝知其終不爲用，遂斬之。<span class="jiazhu">今汶上縣有王彥章墓及祠。</span></p>
<p class="em2 strong">丁丑，至曹州，<span class="jiazhu">《九域志》：曹州西南至大梁二百四十餘里。</span>梁守將降。<span class="jiazhu">將，卽亮翻。降，戶江翻。</span></p>
<p class="em2 strong">王彥章敗卒有先至大梁，告梁主以<span class="yinhao">「彥章就擒，唐軍長驅且至」</span>者，梁主聚族哭曰：<span class="yinhao">「運祚盡矣！」</span>召羣臣問策，皆莫能對。梁主謂敬翔曰：<span class="yinhao">「朕居常忽卿所言，以至於此。今事急矣，卿勿以爲懟。<span class="jiazhu">懟，直類翻，怨也。</span>將若之何？」</span>翔泣曰：<span class="yinhao">「臣受先帝厚恩，殆將三紀，<span class="jiazhu">梁太祖鎭宣武，敬翔卽爲幕屬，以至爲相，汔于梁亡，故自言受恩殆將三紀。以此觀之，則知二百六十六卷開平元年，史言翔在幕府三十餘年，誤也。</span>名爲宰相，其實朱氏老奴，事陛下如郎君。<span class="jiazhu">門生故吏下至僮奴，呼主人之子皆曰郎君。</span>臣前後獻言，莫匪盡忠。陛下初用段凝，臣極言不可，<span class="jiazhu">事見上。</span>小人朋比，<span class="jiazhu">指趙、張也。比，毗至翻。</span>致有今日。今唐兵且至，段凝限於水北，不能赴救。<span class="jiazhu">言段凝之兵欲還救大梁，爲決河之水所限，其道回遠。</span>臣欲請陛下出<span class="jiaozhusup">〖章：十二行本「出」下有「居」字；乙十一行本同；張校同。〗</span>避狄，陛下必不聽從；<span class="jiaozhusup">〖章：十二行本「從」下有「欲」字；乙十一行本同；孔本同；張校同。〗</span>請陛下出奇合戰，陛下必不果決，雖使良、平更生，誰能爲陛下計者！<span class="jiazhu">張良、陳平以智輔漢高祖定天下，後之言智者率稱之。爲，于僞翻。</span>臣願先賜死，不忍宗廟之亡也。」</span>因與梁主相向慟哭。</p>
<p class="em2 strong">梁主遣張漢倫馳騎追段凝軍；漢倫至滑州，墜馬傷足，<span class="jiazhu">《九域志》，大梁北至滑州二百里。此註與前註王彥章三日破賊事，大梁至滑州有十里之差。蓋《九域志》於大梁註及滑州註其道里遠近自有微差者，今不敢輕改，因兩存之。中間若此類頗多。</span>復限水不能進。<span class="jiazhu">復，扶又翻。</span></p>
<p class="em2 strong">時城中尙有控鶴軍數千，朱珪請帥之出戰；梁主不從，<span class="jiazhu">帥，讀曰率。</span>命開封尹王瓚驅市人乘城爲備。</p>
<p class="em2 strong">初，梁陝州節度使邵王友誨，全昱之子也，性穎悟，人心多向之。<span class="jiazhu">陝，失冉翻。</span>或言其誘致禁軍欲爲亂，<span class="jiazhu">誘，音酉。</span>梁主召還，與其兄友諒、友能並幽于別第。<span class="jiazhu">友能反見上卷梁龍德元年。</span>及唐師將至，梁主疑諸兄弟乘危謀亂，幷皇弟賀王友雍、建王友徽盡殺之。<span class="jiazhu">《考異》曰：薛《史》云：「友諒、友能、友誨，莊宗入汴，同日遇害。」按中都旣敗，均王親弟猶疑而殺之，況其從弟嘗爲亂者，豈得獨存！故附於此。</span></p>
<p class="em2 strong">梁主登建國樓，<span class="jiazhu">大梁宮城南門曰建國門，其樓曰建國樓。</span>面擇親信厚賜之，使衣野服，<span class="jiazhu">衣，於旣翻。</span>齎蠟詔，促段凝軍，<span class="jiazhu">蠟詔，猶蠟書也，命出於上，故謂之蠟詔。</span>旣辭，皆亡匿。或請幸洛陽，收集諸軍以拒唐，唐雖得都城，勢不能久留。或請幸段凝軍，控鶴都指揮使皇甫麟曰：<span class="jiazhu">《考異》曰：《莊宗實錄》「麟」作「鏻」。今從《莊宗列傳》及薛《史》。</span><span class="yinhao">「凝本非將才，<span class="jiazhu">將，卽亮翻。</span>官由幸進，<span class="jiazhu">段凝以其妹得進，事見二百六十八卷梁太祖乾化元年。</span>今危窘之際，<span class="jiazhu">窘，渠隕翻。</span>望其臨機制勝，轉敗爲功，難矣。且凝聞彥章敗，其膽已破，安知能終爲陛下盡節乎！」</span><span class="jiazhu">終爲，于僞翻；下臣爲同。</span>趙巖曰：<span class="yinhao">「事勢如此，一下此樓，誰心可保！」</span>梁主及止。復召宰相謀之，鄭珏請自懷傳國寶詐降以紓國難，<span class="jiazhu">復，扶又翻。珏，古岳翻。紓，商居翻，緩也。難，乃旦翻。</span>梁主曰：<span class="yinhao">「今日固不敢愛寶，但如卿此策，竟可了否？」</span>珏俛首久之，<span class="jiazhu">俛，音免。</span>曰：<span class="yinhao">「但恐未了。」</span>左右皆縮頸而笑。梁主日夜涕泣，不知所爲；置傳國寶於臥內，忽失之，已爲左右竊之迎唐軍矣。</p>
<p class="em2 strong">戊寅，或告唐軍已過曹州，塵埃漲天，趙巖謂從者曰：<span class="yinhao">「吾待溫許州厚，必不負我。」</span>遂奔許州。<span class="jiazhu">《九域志》：大梁西南至許州一百七十五里。從，才用翻。溫韜由趙巖得許州，見卷梁龍德元年。</span></p>
<p class="em2 strong">梁主謂皇甫麟曰：<span class="yinhao">「李氏吾世讎，理難降首，<span class="jiazhu">降，戶江翻。首，式又翻。言以事理推之，難於迎降而自首也。一讀「降首」皆如字，言難低頭爲之下也。</span>不可俟彼刀鋸。吾不能自裁，卿可斷吾首。」</span><span class="jiazhu">斷，音短。</span>麟泣曰：<span class="yinhao">「臣爲陛下揮劍死唐軍則可矣，不敢奉此詔。」</span>梁主曰：<span class="yinhao">「卿欲賣我邪？」</span>麟欲自剄，<span class="jiazhu">剄，古頂翻。</span>梁主持之曰：<span class="yinhao">「與卿俱死。」</span>麟遂弒梁主，因自殺。梁主爲人溫恭約，<span class="jiazhu">「約」上當有「儉」字。句斷。</span>無荒淫之失；但寵信趙、張，使擅威福，疏棄敬、李舊臣，<span class="jiazhu">敬翔、李振皆佐梁太祖者。</span>不用其言，以至於亡。<span class="jiazhu">唐天祐三年，梁受唐禪，歲在丁卯，三主，十七年而亡。</span></p>
<p class="em2 strong">己卯旦，李嗣源軍至大梁，攻封丘門，<span class="jiazhu">大梁城北面二門，封兵門在西，酸棗門在東。梁開平元年改封丘門爲含曜門。時人猶以舊門名稱之。晉天福三年又改爲宣陽門。又《汴京圖》：京城北四門，從東曰陳橋門，次曰封丘門。</span>王瓚開門出降，嗣源入城，撫安軍民。是日，帝入自梁門，<span class="jiazhu">梁門，大梁城西面北來第一門，梁開平元年改爲乾象門，晉天福三年改爲乾明門。</span>百官迎謁於馬首，拜伏請罪，帝慰勞之，<span class="jiazhu">勞，力到翻；下勞賜同。</span>使各復其位。李嗣源迎賀，帝喜不自勝，手引嗣源衣，以頭觸之曰：<span class="yinhao">「吾有天下，卿父子之功也，天下與爾共之。」</span><span class="jiazhu">帝於此際，可謂喜而失節矣，宜不能保有天下也。勝，音升。</span>帝命訪求梁主，頃之，或以其首獻。<span class="jiazhu">《考異》曰：《實錄》：「帝慘然曰：『敵惠敵怨，不在後嗣。朕與梁主十年戰爭，恨不生識其面。』」按莊宗漆均王首藏之太社，豈有欲全之之理！此特虛言耳。</span></p>
<p class="em2 strong">李振謂敬翔曰：<span class="yinhao">「有詔洗滌吾輩，相與朝新君乎？」</span><span class="jiazhu">朝，直遙翻；下同。</span>翔曰：<span class="yinhao">「吾二人爲梁宰相，君昏不能諫，國亡不能救，新君若問，將何辭以對！」</span>是夕未曙，<span class="jiazhu">曙，常恕翻，天明爲曙。</span>或報翔曰：<span class="yinhao">「崇政李太保已入朝矣。」</span><span class="jiazhu">梁以李振爲崇政使，故以稱之。</span>翔歎曰：<span class="yinhao">「李振謬爲丈夫！朱氏與新君世爲仇讎，今國亡君死，縱新君不誅，何面目入建國門乎！」</span>乃縊而死。</p>
<p class="em2 strong">庚辰，梁百官復待罪於朝堂，<span class="jiazhu">復，扶又翻。</span>帝宣敕赦之。</p>
<p class="em2 strong">趙巖至許州，溫昭圖迎謁歸第，斬首來獻，盡沒巖所齎之貨。<span class="jiazhu">元徽、趙巖可爲怙權冒貨之戒。</span>昭圖復名韜。<span class="jiazhu">梁賜溫昭圖名，見二百六十九卷均王貞明元年。</span></p>
<p class="em2 strong">辛巳，詔王瓚收朱友貞尸，殯於佛寺，漆其首，函之，藏於太社。<span class="jiazhu">《考異》曰：薛《史·末帝紀》云：「詔河南尹張全義收葬之。」今從《實錄》。</span></p>
<p class="em2 strong">段凝自滑州濟河入援，以諸軍排陳使杜晏球爲前鋒；至封丘，遇李從珂，晏球先降。壬午，凝將其衆五萬至封丘，亦解甲請降。凝帥諸大將先詣闕待罪，帝勞賜之，<span class="jiazhu">帥，讀曰率。勞，力到翻。</span>慰諭士卒，使各復其所。凝出入公卿間，揚揚自得無愧色，梁之舊臣見者皆欲齕其面，抉其心。<span class="jiazhu">齕，恨沒翻，又下結翻，齧也。抉，於決翻。</span></p>
<p class="em2 strong">丙戌，詔貶梁中書侍郎同平章事鄭珏爲萊州司戶，蕭頃爲登州司戶，翰林學士劉岳爲均州司馬，任贊爲房州司馬，姚顗爲復州司馬，封翹爲唐州司馬，李懌爲懷州司馬，竇夢徵爲沂州司馬，崇政學士劉光素爲密州司戶，陸崇爲安州司戶，御史中丞王權爲隨州司戶：以其世受唐恩而仕梁貴顯故也。岳，崇龜之從子；<span class="jiazhu">劉崇龜見二百五十三卷唐僖宗廣明元年。從，才用翻。</span>顗，萬年人；<span class="jiazhu">萬年屬京兆府，唐爲赤縣。時復以京兆爲西京。</span>翹，敖之孫；<span class="jiazhu">封敖仕唐武、宣朝，入翰林，位至尙書僕射。</span>懌，京兆人；權，龜之孫也。<span class="jiazhu">王龜，式之兄也，唐咸通間有名。</span></p>
<p class="em2 strong">段凝、杜晏球上言：<span class="jiazhu">上，時掌翻。</span><span class="yinhao">「僞梁要人趙巖、趙鵠、張希逸、張漢倫、張漢傑、張漢融、<span class="jiaozhusup">〖張：「融」作「俊」。〗</span>朱珪等，竊弄威福，殘蠹羣生，不可不誅。」</span>詔：<span class="yinhao">「敬翔、李振首佐朱溫，共傾唐祚；契丹撒剌阿撥叛兄棄母，負恩背國，<span class="jiazhu">撒剌阿撥奔梁，見二百七十卷貞明四年。背，蒲妹翻。</span>宜與巖等並族誅於市；自餘文武將吏一切不問。」</span>又詔追廢朱溫、朱友貞爲庶人，毀其宗廟神主。</p>
<p class="em2 strong">帝之與梁戰於河上也，梁拱宸左廂都指揮使陸思鐸善射，常於笴上自鏤姓名，<span class="jiazhu">笴，古我翻，又公旱翻，箭莖也。鏤，郎豆翻。</span>射帝，中馬鞍，<span class="jiazhu">射，而亦翻。中，竹仲翻。</span>帝拔箭藏之。至是，思鐸從衆俱降，帝山箭示之，思鐸伏地待罪，帝慰而釋之，尋授龍武右廂都指揮使。</p>
<p class="em2 strong">以豆盧革尙在魏，命樞密使郭崇韜權行中書事。</p>
<p class="em2 strong">梁諸藩鎭稍稍入朝，或上表待罪，帝皆慰釋之。宋州節度使袁象先首來入朝，陝州留後霍彥威次之。象先輦珍貨數十萬，徧賂劉夫人及權貴、伶官、宦者，旬日，中外爭譽之，<span class="jiazhu">譽，音余。</span>恩寵隆異。己丑，詔僞庭節度、觀察、防禦、團練使、刺史及諸將校，並不議改更，<span class="jiazhu">將，卽亮翻。校，戶敎翻。更，工衡翻。</span>將校官吏先奔僞庭者一切不問。</p>
<p class="em2 strong">庚寅，豆盧革至自魏。甲午，加崇韜守侍中，領成德節度使。<span class="jiazhu">賞決策滅梁之功也。</span>崇韜權兼內外，謀猷規益，竭忠無隱，頗亦薦引人物，豆盧革受成而已，無所裁正。</p>
<p class="em2 strong">丙申，賜滑州留後段凝姓名曰李紹欽，耀州刺史杜晏球曰李紹虔。<span class="jiazhu">後各復其本姓名。</span></p>
<p class="em2 strong">乙酉，梁西都留守河南尹張宗奭來朝，復名全義，<span class="jiazhu">梁改張全義名見二百六十六卷太祖開平元年。</span>獻幣馬千計；帝命皇子繼岌、皇弟存紀等兄事之。<span class="jiazhu">繼岌，皇嗣也，豈可兄事梁之舊臣！存紀，皇弟也，旣使其子以兄事全義，又使其弟以兄事全義，唐之家人長幼之序且不明矣；是後中宮又從而父事之，嘻，甚矣夷狄之俗好貨而已，豈知有綱常哉！</span>帝欲發梁太祖墓，斲棺焚其尸，全義上言：<span class="yinhao">「朱溫雖國之深讎，然其人已死，刑無可加，屠滅其家，足以爲報，乞免焚斲以存聖恩。」</span>帝從之，但鏟其闕室，削封樹而已。<span class="jiazhu">張全義猶不忘梁祖河陽之恩。鏟，初限翻。削其封樹者，隳其墳，赭其山也。</span></p>
<p class="em2 strong">戊戌，加天平節度使李嗣源兼中書令；以北京留守繼岌爲東京留守、同平章事。<span class="jiazhu">時以鎭州爲北京，魏州爲東京。</span></p>
<p class="em2 strong"><span class="yinwen">21</span>帝遣使宣諭諭諸道，梁所除節度使五十餘人皆上表入貢。</p>
<p class="em2 strong">楚王殷遣其子牙內馬步都指揮使希範入見，<span class="jiazhu">見，賢遍翻。</span>納洪、鄂行營都統印，<span class="jiazhu">梁命殷爲洪、鄂行營都統。</span>上本道將吏籍。<span class="jiazhu">上，時掌翻。</span></p>
<p class="em2 strong">荊南節度使高季昌聞帝滅梁，避唐廟諱，更名季興，<span class="jiazhu">以獻祖諱國昌也。更，工衡翻。</span>欲自入朝，梁震曰：<span class="yinhao">「唐有吞天下之志，嚴兵守險，猶恐不自保，況數千里入朝乎！且公朱氏舊將，<span class="jiazhu">高季昌爲梁將事始見二百六十三卷唐昭宗天復二年。</span>安知彼不以仇敵相遇乎！」</span>季興不從。</p>
<p class="em2 strong"><span class="yinwen">22</span>帝遣使以滅梁告吳、蜀，二國皆懼。徐溫尤嚴可求曰：<span class="yinhao">「公前沮吾計，<span class="jiazhu">謂自鄆州遣使會兵，徐溫欲以舟師浮海北進時也，事見五月。</span>今將柰何？」</span>可求笑曰：<span class="yinhao">「聞唐主始得中原，志氣驕滿，御下無法，不出數年，將有內變，吾卑<span class="jiaozhusup">〖章：十二行本「卑」上有「但當」二字；乙十一行本同；孔本同；張校同。〗</span>辭厚禮，保境安民以待之耳。」</span><span class="jiazhu">善哉覘也。</span>唐使稱詔，吳人不受：帝易其書，用敵國之禮，曰<span class="yinhao">「大唐皇帝致書于吳國主」</span>，吳人復書稱<span class="yinhao">「大吳國主上大唐皇帝」</span>，辭禮如牋表。</p>
<p class="em2 strong"><span class="yinwen">23</span>吳人有告壽州團練使鍾泰章侵市官馬者，徐知誥以吳王之命，遣滁州刺史王稔巡霍丘，因代爲壽州團練使，<span class="jiazhu">霍丘，吳之邊邑。徐知誥命王稔以巡邊爲名，因代泰章。</span>以泰章爲饒州刺史。徐溫召至金陵，使陳彥謙詰之者三，<span class="jiazhu">詰，去吉翻。</span>皆不對。或問泰章：<span class="yinhao">「何以不自辨？」</span>泰章曰：<span class="yinhao">「吾在揚州，十萬軍中號稱壯士；壽州去淮數里，步騎不下五千，苟有他志，豈王稔單騎能代之乎！我義不負國，雖黜爲縣令亦行，況刺史乎！何爲自辨以彰朝廷之失！」</span>徐知誥欲以法繩諸將，請收泰章治罪。<span class="jiazhu">治，直之翻。</span>徐溫曰：<span class="yinhao">「吾非泰章，已死於張顥之手，<span class="jiazhu">事見二百六十六卷梁太祖開平二年。</span>今日富貴，安可負之！」</span>命知誥爲子景通娶其女以解之。<span class="jiazhu">爲，于僞翻。</span></p>
<p class="em2 strong"><span class="yinwen">24</span>彗星見輿鬼，長丈餘，<span class="jiazhu">輿鬼五星，秦、雍州分。彗，祥歲翻，又徐醉翻。見，賢遍翻。長，直亮翻。</span>蜀司天監言國有大災。蜀主詔於玉局化設道場，<span class="jiazhu">玉局化在成都。彭乘《記》曰：後漢永壽元年，李老君與張道陵至此，有局脚玉牀自地而出，老君昇坐，爲道陵說《南北斗經》，旣去而坐隱，地中因成洞穴，故以「玉局」名之。道經以二十四化上應二十四氣，玉局其一也，流俗相傳而信奉之。</span>右補闕張雲上疏，以爲：<span class="yinhao">「百姓怨氣上徹於天，<span class="jiazhu">徹，敕列翻。</span>故彗星見。此乃亡國之徵，非祈禳可弭。」</span>蜀主怒，流雲黎州，卒於道。</p>
<p class="em2 strong"><span class="yinwen">25</span>郭崇韜上言：<span class="yinhao">「河南節度使、刺史上表者但稱姓名，未除新官，恐負憂疑。」</span>十一月，始降制以新官命之。</p>
<p class="em2 strong"><span class="yinwen">26</span>滑州留後李紹欽因伶人景進納貨於宮掖，除泰寧節度使。</p>
<p class="em2 strong">帝幼善音律，故伶人多有寵，常侍左右；帝或時自傅粉墨，與優人共戲於庭，以悅劉夫人，優名謂之<span class="yinhao">「李天下」</span>。嘗因爲優，自呼曰<span class="yinhao">「李天下，李天下」</span>，優人敬新磨遽前批其頰。<span class="jiazhu">批，蒲結翻，又匹迷翻，反手擊也。</span>帝失色，羣優亦駭愕，新磨徐曰：<span class="yinhao">「理天下者只有一人，尙誰呼邪！」</span>帝悅，厚賜之。帝嘗畋於中牟，踐民稼，<span class="jiazhu">《九域志》：中牟縣在大梁西七十里。踐，慈演翻。</span>中牟令當馬前諫曰：<span class="yinhao">「陛下爲民父母，柰何毀其所食，使轉死溝壑乎！」</span>帝怒，叱去，將殺之。敬新磨追擒至馬前，責之曰：<span class="yinhao">「汝爲縣令，獨不知吾天子好獵邪？<span class="jiazhu">好，呼到翻；下好采同。</span>柰何縱民耕種，以妨吾天子之馳騁乎！汝罪當死！」</span>因請行刑，帝笑而釋之。</p>
<p class="em2 strong">諸伶出入宮掖，侮弄縉紳，羣臣憤嫉，莫敢出氣；<span class="jiazhu">《書》云：狎侮君子，罔以盡其心。況使伶人侮弄之哉。</span>亦反有相附託以希恩澤者，四方藩鎭爭以貨賂結之。<span class="jiazhu">無材而干利祿者何可勝數哉！</span>其尤蠹政害人者，景進爲之首。進好采閭閻鄙細事聞於上，上亦欲知外間事，遂委進以耳目。進每奏事，常屛左右問之，<span class="jiazhu">屛，必郢翻，又卑正翻。</span>由是進得施其讒慝，干預政事。自將相大臣皆憚之，孔巖常以兄事之。<span class="jiazhu">「孔巖」當作「孔謙」。</span></p>
<p class="em2 strong"><span class="yinwen">27</span>壬寅，岐王遣使致書，賀帝滅梁，以季父自居，辭禮甚倨。<span class="jiazhu">岐王李茂貞自以與晉王克用在唐並列藩鎭，又各以有功賜姓、附唐屬籍，義猶兄弟，故於帝以季父自居。</span></p>
<p class="em2 strong"><span class="yinwen">28</span>癸卯，河中節度使朱友謙入朝，帝與之宴，寵錫無算。</p>
<p class="em2 strong"><span class="yinwen">29</span>張全義請帝遷都洛陽；從之。<span class="jiazhu">《考異》曰：《實錄》：「甲辰，議脩洛陽太廟。」按梁以汴州爲東京，洛京爲西京。莊宗以魏州爲東京，太原爲西京，眞定爲北都。及滅梁，廢東京爲汴州，以永平軍爲西京，而不云以洛陽爲何京。若以爲東京，則與魏州無以異。諸書但謂之洛京，亦未嘗有詔改梁西京爲洛京也。至同光三年始詔依舊以洛京爲東都。或者以永平爲西京時卽改梁西京爲洛京而史脫其文也？今無可質正，故但謂之洛陽。</span></p>
<p class="em2 strong"><span class="yinwen">30</span>乙巳，賜朱友謙姓名曰李繼麟，命繼岌兄事之。</p>
<p class="em2 strong"><span class="yinwen">31</span>以康延孝爲鄭州防禦使，賜姓名曰李紹琛。</p>
<p class="em2 strong"><span class="yinwen">32</span>廢北都，復爲成德軍。<span class="jiazhu">是年四月，於鎭州建北都。</span></p>
<p class="em2 strong"><span class="yinwen">33</span>賜宣武節度使袁象先姓名曰李紹安。</p>
<p class="em2 strong">匡國節度使溫韜入朝，賜姓名曰李紹沖。紹沖多齎金帛賂劉夫人及權貴伶宦，旬日，復遣還鎭。郭崇韜曰：<span class="yinhao">「國家爲唐雪恥，<span class="jiazhu">爲，于僞翻。</span>溫韜發唐山陵殆徧，<span class="jiazhu">事見二百六十七卷梁太祖開平二年。</span>其罪與朱溫相埒耳，<span class="jiazhu">埒，龍輟翻，等也。</span>何得復居方鎭，天下義士其謂我何！」</span>上曰：<span class="yinhao">「入汴之初，已赦其罪。」</span>竟遣之。</p>
<p class="em2 strong"><span class="yinwen">34</span>戊申，中書奏以：<span class="yinhao">「國用未充，請量留三省、寺、監官，餘並停，俟見任者滿二十五月，以次代之；<span class="jiazhu">見任，謂見在官者。見，賢遍翻。</span>其西班上將軍以下，令樞密院準此。」</span><span class="jiazhu">朝會之序，武官班於西，故曰西班。</span>從之。人頗咨怨。</p>
<p class="em2 strong"><span class="yinwen">35</span>初，梁均王將祀南郊於洛陽，聞楊劉陷而止，<span class="jiazhu">事見二百七十卷貞明三年。</span>其儀物具在。張全義請上亟幸洛陽，謁廟畢<span class="jiazhu">唐東京亦有太廟，末世東遷嘗嚴奉，故張全義請上脩謁。</span>卽祀南郊；從之。</p>
<p class="em2 strong"><span class="yinwen">36</span>丙辰，復以梁東京開封府爲宣武軍汴州。梁以宋州爲宣武軍，詔更名歸德軍。<span class="jiazhu">梁都汴，徙宣武軍額于宋州。更，工衡翻。</span></p>
<p class="em2 strong"><span class="yinwen">37</span>詔文武官先詣洛陽。</p>
<p class="em2 strong"><span class="yinwen">38</span>議者以郭崇韜勳臣爲宰相，不能知朝廷典故，當用前朝名家以佐之。<span class="jiazhu">朝，直遙翻；下同。</span>或薦禮部尙書薛廷珪，太子少保李琪，嘗爲太祖册禮使，皆耆宿有文，宜爲相。崇韜奏廷珪浮華無相業，琪傾險無士風；尙書左丞趙光胤廉潔方正，自梁未亡，北人皆稱其有宰相器。<span class="jiazhu">三人者皆仕梁。廷珪、琪爲太祖册禮使，必唐之時嘗奉朝命册晉王者也。</span>豆盧革薦禮部侍郎韋說諳練朝章。<span class="jiazhu">諳，烏含翻。</span>丁巳，以光胤爲中書侍郎，與說並同平章事。光胤，光逢之弟；<span class="jiazhu">趙光逢見二百六十六卷梁太祖開平元年。</span>說，岫之子；廷珪，逢之子也。<span class="jiazhu">薛逢，唐會昌間有文聲。</span>光胤性輕率。喜自矜；<span class="jiazhu">喜，許記翻。</span>說謹重守常而已。</p>
<p class="em2 strong">趙光逢自梁朝罷相，<span class="jiazhu">梁均王貞明元年，趙光逢罷相。</span>杜門不交賓客，光胤時往見之，語及政事；他日，光逢署其戶曰：<span class="yinhao">「請不言中書事。」</span></p>
<p class="em2 strong"><span class="yinwen">39</span>租庸副使孔謙畏張憲公正，欲專使務，<span class="jiazhu">言欲專租庸使一司事務也。使，疏吏翻。</span>言於郭崇韜曰：<span class="yinhao">「東京重地，須大臣鎭之，非張公不可。」</span>崇韜卽奏以憲爲東京副留守，知留守事。<span class="jiazhu">出張憲守魏州。</span>戊午，以豆盧革判租庸，兼諸道鹽鐵轉運使。謙彌失望。</p>
<p class="em2 strong"><span class="yinwen">40</span>己未，加張全義守尙書令，高季興守中書令。時季興入朝，上待之甚厚，從容問曰：<span class="jiazhu">從，千容翻。</span><span class="yinhao">「朕欲用兵於吳、蜀，二國何先？」</span>季興以蜀道險難取，乃對曰：<span class="yinhao">「吳地薄民貧，克之無益，不如先伐蜀。蜀土富饒，又主荒民怨，伐之必克。克蜀之後，順流而下，取吳如反掌耳。」</span>上曰：<span class="yinhao">「善！」</span></p>
<p class="em2 strong"><span class="yinwen">41</span>辛酉，復以永平軍大安府爲西京京兆府。<span class="jiazhu">梁改長安爲永平軍，見二百六十七卷太祖開平三年；改京兆府爲大安府，見二百六十六卷開平元年。</span></p>
<p class="em2 strong"><span class="yinwen">42</span>甲子，帝發大梁；十二月，庚午，至洛陽。</p>
<p class="em2 strong"><span class="yinwen">43</span>吳越王鏐以行軍司馬杜建徽爲左丞相。</p>
<p class="em2 strong"><span class="yinwen">44</span>壬申，詔以汴州宮苑爲行宮。</p>
<p class="em2 strong"><span class="yinwen">45</span>以耀州爲順義軍，延州爲彰武軍，鄧州爲威勝軍，晉州爲建雄軍，安州爲安遠軍；<span class="jiazhu">帝旣滅梁，特改梁所置軍名耳，凡諸藩帥未之易也。梁改耀州曰崇州，改義勝軍爲靜勝軍，乃岐所置。延州，唐保塞軍，岐爲忠義軍。鄧州，梁爲宣化軍。晉州，梁始爲定昌軍，後改建寧軍。安州，梁爲宣威軍。</span>自餘藩鎭，皆復唐舊名。</p>
<p class="em2 strong"><span class="yinwen">46</span>庚辰，御史臺奏：<span class="yinhao">「朱溫篡逆，删改本朝《律令格式》，<span class="jiazhu">梁改定《律令格式》事見二百六十七卷開平四年。本朝，謂前唐也。</span>悉收舊本焚之，今臺司及刑部、大理寺所用皆僞廷之法。聞定州敕庫獨有本朝《律令格式》具在，乞下本道錄進。」</span><span class="jiazhu">下，戶嫁翻。</span>從之。</p>
<p class="em2 strong"><span class="yinwen">47</span>李繼韜聞上滅梁，憂懼，不知所爲，欲北走契丹，<span class="jiazhu">走，音奏。</span>會有詔徵詣闕；繼韜將行，其弟繼遠曰：<span class="yinhao">「兄以反爲名，何地自容！往與不往等耳，不若深溝高壘，坐食積粟，猶可延歲月；入朝，立死矣。」</span>或謂繼韜曰：<span class="yinhao">「先令公有大功於國，<span class="jiazhu">先令公，謂繼韜父嗣昭，嗣昭官中書令，故稱之。</span>主上於公，季父也，<span class="jiazhu">李嗣昭以晉王義兒，於上爲兄，上於繼韜爲季父。</span>往必無虞。」</span>繼韜母楊氏，善蓄財，家貲百萬，乃與楊氏偕行，齎銀四十萬兩，他貨稱是，大布賂遺。伶人宦官爭爲之言曰：<span class="jiazhu">稱，尺證翻。遺，唯季翻。爲，于僞翻；下亦爲同。</span><span class="yinhao">「繼韜初無邪謀，爲姦人所惑耳。嗣昭親賢，不可無後。」</span>楊氏復入宮見帝，泣請其死，<span class="jiazhu">復，扶又翻；下復賂、子復同。</span>以其先人爲言；又求哀於劉夫人，劉夫人亦爲之言。及繼韜入見待罪，上釋之，<span class="jiazhu">見，賢遍翻。</span>留月餘，屢從遊畋，寵待如故。皇弟義成節度使、同平章事存渥深詆訶之，<span class="jiazhu">繼韜兄弟欲殺存渥事見上卷梁均王龍德二年。梁改滑州義成軍爲宣義軍，帝復唐舊。</span>繼韜心不自安，復賂左右求還鎭，上不許。繼韜潛遣人遺繼遠書，敎軍士縱火，冀天子復遣己撫安之，事泄，辛巳，貶登州長史，尋斬於天津橋南，幷其二子。遣使斬李繼遠於上黨，以李繼達充軍城巡檢。</p>
<p class="em2 strong">召權知軍州事李繼儔詣闕，繼儔據有繼韜之室，料簡妓妾，<span class="jiazhu">料，音聊。妓，渠綺翻。</span>搜校貨財，不時卽路。<span class="jiazhu">卽，就也。</span>繼達怒曰：<span class="yinhao">「吾家兄弟父子同時誅死者四人，<span class="jiazhu">繼韜及其二子；幷繼遠爲四人。</span>大兄曾無骨肉之情，<span class="jiazhu">繼韜兄弟七人，繼儔居長，故呼爲大兄。</span>貪淫如此；吾誠羞之，無面視人，生不如死！」</span>甲申，繼達衰服，帥麾下百騎坐戟門呼曰：<span class="jiazhu">史炤曰：列棨戟於門，故曰戟門。帥，讀曰率。衰，倉回翻。呼，火故翻。</span><span class="yinhao">「誰與吾反者？」</span>因攻牙宅，<span class="jiazhu">牙宅，卽使宅也。</span>斬繼儔。節度副使李繼珂聞亂，募市人，得千餘，攻子城。繼達知事不濟，開東門，歸私第，<span class="jiazhu">東門，潞州牙城東門也。</span>盡殺其妻子，將奔契丹，出城數里，從騎皆散，乃自剄。<span class="jiazhu">從，才用翻。剄，古頂翻。</span></p>
<p class="em2 strong"><span class="yinwen">48</span>甲申，吳王復遣司農卿洛陽盧蘋來奉使，嚴可求豫料帝所問，敎蘋應對，旣至，皆如可求所料。蘋還，言唐主荒于游畋，嗇財拒諫，內外皆怨。</p>
<p class="em2 strong"><span class="yinwen">49</span>高季興在洛陽，帝左右伶官<span class="jiaozhusup">〖章：十二行本「官」作「宦」；乙十一行本同；熊校同。〗</span>求貨無厭，<span class="jiazhu">伶官［宦］，謂伶人及宦官也。厭，於鹽翻。</span>季興忿之。帝欲留季興，郭崇韜諫曰：<span class="yinhao">「陛下新得天下，諸侯不過遣子弟將佐入貢，惟高季興身自入朝，當褒賞以勸來者；乃羈留不遣，棄信虧義，沮四海之心，<span class="jiazhu">沮，在呂翻。</span>非計也。」</span>乃遣之。季興倍道而去，至許州，<span class="jiazhu">《九域志》：洛陽東至許州三百一十里。</span>謂左右曰：<span class="yinhao">「此行有二失：來朝一失，縱我去一失。」</span><span class="jiazhu">言彼此俱失也。</span>過襄州，節度使孔勍留宴，中夜，斬關而去。<span class="jiazhu">勍，渠京翻。《考異》曰：《五代史補》：「季興行已浹旬，莊宗且悔，遽以急詔命襄州節度使劉訓伺便圖之。無何，季興至襄州，就館而心動，謂親吏曰：『梁先輩之言中矣。與其住而生，不若去而死。』遂棄輜重，與部曲數百人南走，至鳳林關，已昏黑，於是斬關而出。是夜三更，向之急詔果至，劉訓度其去遠不可及而止。」王舉《天下大定錄》亦云：「莊宗遣使追之不及。」按季興自疑，故斬關夜遁耳，未必莊宗追之也。今從薛《史》。</span>丁酉，至江陵，握梁震手曰：<span class="yinhao">「不用君言，幾不免虎口。」</span><span class="jiazhu">梁震所言見上。幾，居依翻。</span>又謂將佐曰：<span class="yinhao">「新朝百戰方得河南，<span class="jiazhu">以莊宗新得天下，故曰新朝。朝，直遙翻。</span>及對功臣舉手云，『吾於十指上得天下，』矜伐如此，則他人皆無功矣，其誰不解體！又荒于禽色，何能久長！吾無憂矣。」</span>乃繕城積粟，招納梁舊兵，爲戰守之備。<span class="jiazhu">史言帝荒淫驕矜，爲鄰敵及姦雄所窺。</span></p> 



</div></body></html>