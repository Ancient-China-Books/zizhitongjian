<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第七十六・魏紀八・邵陵厲公下・高貴鄕公上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="魏紀八">魏紀八</span></span></h1>
<p><span class="jiazhu">起昭陽作噩<span class="biaozhusup" data-rel="">（癸酉）</span>，盡旃蒙大淵獻<span class="biaozhusup" data-rel="">（乙亥）</span>，凡三年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="邵陵厲公下">邵陵厲公下</span></span></h5>
<div class="yeartoc" id="year_toc_253"><p class="strong"><span class="section" id="title-3"><span data-head-description="邵陵厲公下" data-head-level="h4" data-head-title="嘉平五年">嘉平五年</span></span><span class="biaozhusup" data-rel="">（癸酉、二五三年）</span></p></div>
<p class="em2 strong"><span class="yinwen">1</span>春， 正月，朔，蜀大將軍費禕與諸將大會於漢壽，郭偱在坐；<span class="jiazhu">費，父沸翻。坐，徂臥翻。<span class="yinhao">「偱」</span>，當作<span class="yinhao">「脩」</span>；下同。蜀先主改葭萌爲漢壽。</span>禕歡飲沈醉，<span class="jiazhu">沈，持林翻。</span>偱起刺禕，殺之。<span class="jiazhu">刺，七亦翻。</span>禕資性汎愛，<span class="jiazhu">汎，孚梵翻；廣也，言無所不愛也。</span>不疑於人。越巂太守張嶷<span class="jiazhu">巂，音髓。嶷，魚力翻。</span>嘗以書戒之曰：<span class="yinhao">「昔岑彭率師，來歙杖節，咸見害於刺客。<span class="jiazhu">岑彭、來歙事見四十二卷漢光武建武十一年。歙，許及翻。</span>今明將軍位尊權重，待信新附太過，宜鑒前事，少以爲警。」</span><span class="jiazhu">少，詩沼翻。</span>禕不從，故及禍。</p>
<p class="em2 strong"><span class="yinwen">2</span>詔追封郭偱爲長樂鄕侯，<span class="jiazhu">樂，音洛。</span>使其子襲爵。</p>
<p class="em2 strong"><span class="yinwen">3</span>王昶、毌丘儉聞東軍敗，<span class="jiazhu">時三道伐吳，東關最在東，故曰東軍。昶，丑兩翻。</span>各燒屯走。朝議欲貶黜諸將，<span class="jiazhu">朝，直遙翻；下同。</span>大將軍師曰：<span class="yinhao">「我不聽公休，<span class="jiazhu">諸葛誕，字公休。</span>以至於此。此我過也，諸將何罪！」</span>悉宥之。師弟安東將軍昭時爲監軍，唯削昭爵而已。<span class="jiazhu">監，工銜翻。</span>以諸葛誕爲鎭南將軍，都督豫州；毌丘儉爲鎭東將軍，都督揚州。</p>
<p class="em2 strong">是歲，雍州刺史陳泰敕幷州幷力討胡，<span class="jiazhu">雍，於用翻。</span>師從之。未集，而新興、鴈門二郡胡以遠役，遂驚反。<span class="jiazhu">雍州在幷州西南，而鴈門、新興二郡，幷州北鄙，其道里相去遠。漢末，曹公集塞下荒地爲新興郡。宋白曰：曹公立新興郡於樓煩郡，唐爲嵐州，漢爲汾陽縣地。</span>師又謝朝士曰：<span class="yinhao">「此我過也，非陳雍州之責！」</span>是以人皆愧悅。<span class="jiazhu">司馬師承父懿之後，大臣未附，引咎責躬，所以愧服天下之心而固其權耳。盜亦有道，況盜國乎！</span></p>
<p class="margin2">習鑿齒論曰：司馬大將軍引二敗以爲己過，<span class="jiazhu">二敗，謂東關師敗及幷州胡反也。</span>過消而業隆，可謂智矣。若乃諱敗推過，<span class="jiazhu">推，吐雷翻。</span>歸咎萬物，常執其功而隱其喪，<span class="jiazhu">喪，息浪翻。</span>上下離心，賢愚解體，謬之甚矣！<span class="jiazhu">嗚呼，此賈相國之所以敗也！</span>君人者，苟統斯理以御國，行失而名揚，<span class="jiazhu">行，下孟翻。</span>兵挫而戰勝，雖百敗可也，況於再乎！</p>
<p class="em2 strong"><span class="yinwen">4</span>光祿大夫張緝言於師曰：<span class="yinhao">「恪雖克捷，見誅不久。」</span>師曰：<span class="yinhao">「何故？」</span>緝曰：<span class="yinhao">「威震其主，功蓋一國，求不死，得乎！」</span><span class="jiazhu">緝料恪雖中，緝亦卒爲師所殺。師方專政，忌才智而疾異己，況以緝而耀明於師乎！</span></p>
<p class="em2 strong"><span class="yinwen">5</span>二月，吳軍還自東興。進封太傅恪陽都侯，加荊、揚州牧，督中外諸軍事。恪遂有輕敵之心，復欲出軍，<span class="jiazhu">復，扶又翻。</span>諸大臣以爲數出罷勞，<span class="jiazhu">數，所角翻。罷，讀曰疲。</span>同辭諫恪；恪不聽。中散大夫蔣延固爭，<span class="jiazhu">漢制，大夫、議郎皆掌顧問應對，無常事。中散大夫秩六百石，在諫議大夫上。按中散大夫，王莽所置，後漢因之。散，悉亶翻。</span>恪命扶出，因著論以諭衆曰：<span class="yinhao">「凡敵國欲相吞，卽仇讎欲相除也。有讎而長之，<span class="jiazhu">長，知兩翻。<span class="shu-ming">左傳</span>：晉先軫曰：墮軍實而長寇讎。</span>禍不在己，則在後人，不可不爲遠慮也。昔秦但得關西耳，<span class="jiazhu">謂函谷關以西也。</span>尙以幷吞六國。今以魏比古之秦，土地數倍；以吳與蜀，比古六國，不能半也。然今所以能敵之者，但以操時兵衆，於今適盡，而後生者未及長大，正是賊衰少未盛之時。<span class="jiazhu">是時，魏興三十餘年，生聚敎訓，精兵良將，分鎭方面。諸葛、蔣、費、陸遜、朱然相繼凋謝，吳、蜀蓋小懦矣。恪不能兢懼以保勝，恃一戰之捷，遽謂魏人爲衰少未盛之時，其輕敵甚矣。長，知兩翻。少，詩沼翻。</span>加司馬懿先誅王淩，續自隕斃，<span class="jiazhu">事見上卷嘉平三年。</span>其子幼弱而專彼大任，雖有智計之士，未得施用。當今伐之，是其厄會；<span class="jiazhu">旣以司馬師爲幼弱，又謂其未能用人，茲可謂不善料敵者矣。</span>聖人急於趨時，<span class="jiazhu">趨，七喻翻。</span>誠謂今日。若順衆人之情，懷偷安之計，以爲長江之險可以傳世，不論魏之終始而以今日遂輕其後，此吾所以長歎息者也！<span class="jiazhu">恪自謂其才足以辦魏，不欲以賊遺後人；吾不知其自視與叔父亮果何如也！孔明累出師以攻魏，每言一州之地不足以與賊支久，卒無成功，齎志以沒。恪無孔明之才而輕用其民，不唯不足以強吳，適足以滅其身，滅其家而已。</span>今聞衆人或以百姓尙貧，欲務閒息，此不知慮其大危而愛其小勤者也。昔漢祖幸已自有三秦之地，何不閉關守險以自娛樂，空出攻楚，身被創痍，<span class="jiazhu">事見<span class="shu-ming">漢高帝紀</span>。樂，音洛。被，皮義翻。創，初良翻。</span>介冑生蟣蝨，<span class="jiazhu">蟣，居豈翻。</span>將士厭困苦，豈甘鋒刃而忘安寧哉？慮於長久不得兩存者耳。每鑒荊邯說公孫述以進取之圖，<span class="jiazhu">事見四十二卷漢光武建武六年。邯，下甘翻。說，輸芮翻。</span>近見家叔父表陳與賊爭競之計，<span class="jiazhu">家叔父，謂諸葛亮。亮表見七十一卷明帝太和二年。</span>未嘗不喟然歎息也！夙夜反側，所慮如此，故聊疏愚言，以達一二<span class="jiaozhusup">【章：甲十一行本作「二三」；乙十一行本同；孔本同。】</span>君子之末。若一朝隕沒，志畫不立，貴令來世知我所憂，可思於後耳。」</span>衆人雖皆心以爲不可，然莫敢復難。<span class="jiazhu">復，扶又翻；下同。難，乃旦翻。</span></p>
<p class="em2 strong">丹陽太守聶友素與恪善，以書諫恪曰：<span class="yinhao">「大行皇帝本有遏東關之計，<span class="jiazhu">吳主之喪未踰年，故稱之爲大行皇帝。聶，尼輒翻。</span>計未施行；<span class="jiaozhusup">【章：甲十一行本「行」下有「今公輔贊大業成先帝之志」十一字；乙十一行本同；張校同；退齋校同；孔本同，「成」字作「承」。】</span>寇遠自送，<span class="jiazhu">謂魏兵遠來而自送死也。</span>將士憑賴威德，出身用命，一旦有非常之功，豈非宗廟神靈社稷之福邪！<span class="jiazhu">聶友此言，所以抑恪之盛氣者，婉而當，有古朋友切偲之義焉。</span>宜且按兵養銳，<span class="jiazhu">按，抑也。</span>觀釁而動。今乘此勢欲復大出，<span class="jiazhu">復，扶又翻。</span>天時未可而苟任盛意，私心以爲不安。」</span>恪題論後，爲書答友曰：<span class="jiazhu">卽前所著以喻衆之論也。</span><span class="yinhao">「足下雖有自然之理，然未見大數，<span class="jiazhu">謂勝負存亡之大數也。</span>熟省此論，可以開悟矣。」</span><span class="jiazhu">恪之所以待舊友者，驕倨如此；吳主權嫌其剛狠自用，蓋已見之矣。省，悉景翻。</span></p>
<p class="em2 strong">滕胤謂恪曰：<span class="yinhao">「君受伊、霍之託，入安本朝，<span class="jiazhu">朝，直遙翻。</span>出摧強敵，名聲振於海內，天下莫不震動，萬姓之心，冀得蒙君而息。今猥以勞役之後，<span class="jiazhu">勞役，謂內有山陵營作，外有東關之師也。</span>興師出征，民疲力屈，遠主有備。<span class="jiazhu"><span class="shu-ming">左傳</span>：秦大夫蹇叔諫穆公曰：勞師以襲遠，師勞力屈，遠主備之，無乃不可乎！</span>若攻城不克，野略無獲，是喪前勞而招後責也。<span class="jiazhu">喪，息浪翻。</span>不如按甲息師，觀隙而動。且兵者大事，<span class="jiazhu"><span class="shu-ming">左傳</span>曰：國之大事，在祀與戎。</span>事以衆濟，衆苟不悅，君獨安之！」</span><span class="jiazhu">胤之言，可謂深切矣。</span>恪曰：<span class="yinhao">「諸云不可，皆不見計算，懷居苟安者也；而子復以爲然，<span class="jiazhu">復，扶又翻；下同。</span>吾何望乎！夫以曹芳闇劣，<span class="jiazhu">劣，弱也。</span>而政在私門，<span class="jiazhu">私門，謂司馬氏。</span>彼之民臣，固有離心。今吾因國家之資，藉戰勝之威，則何往而不克哉！」</span><span class="jiazhu">談何容易！</span>三月，恪大發州郡二十萬衆復入寇，<span class="jiazhu">復，扶又翻。</span>以滕胤爲都下督，掌統留事。</p>
<p class="em2 strong"><span class="yinwen">6</span>夏，四月，大赦。</p>
<p class="em2 strong"><span class="yinwen">7</span>漢姜維自以練西方風俗，<span class="jiazhu">姜維本天水冀人，故自以爲練西方風俗。練，習也。</span>兼負其才武，欲誘諸羌、胡以爲羽翼，<span class="jiazhu">誘，音酉。</span>謂自隴以西，可斷而有。<span class="jiazhu">斷，丁管翻。</span>每欲興軍大舉，費禕常裁制不從，與其兵不過萬人，曰：<span class="yinhao">「吾等不如丞相亦已遠矣；<span class="jiazhu">丞相，謂諸葛亮。</span>丞相猶不能定中夏，況吾等乎！不如且保國治民，謹守社稷，<span class="jiazhu">治，直之翻。</span>如其功業，以俟能者，無爲希冀徼倖，<span class="jiazhu">徼，堅堯翻。</span>決成敗於一舉；若不如志，悔之無及。」</span>及禕死，維得行其志，<span class="jiazhu">費禕死，蜀諸臣皆出維下，故不能裁制之。</span>乃將數萬人出石營，圍狄道。<span class="jiazhu">石營在董亭西南，維蓋自武都出石營也。狄道縣屬隴西郡。爲維以勞民亡蜀張本。</span></p>
<p class="em2 strong"><span class="yinwen">8</span>吳諸葛恪入寇淮南，驅略民人。諸將或謂恪曰：<span class="yinhao">「今引軍深入，疆埸之民，必相率遠遁，恐兵勞而少；<span class="jiazhu">埸，音亦。少，詩沼翻。</span>不如止圍新城，<span class="jiazhu">合肥新城也。</span>新城困，救必至，至而圖之，乃可大獲。」</span><span class="jiazhu">此卽諸葛誕言於司馬師之計也。見上卷上年。</span>恪從其計，五月，還軍圍新城。</p>
<p class="em2 strong">詔太尉司馬孚督軍二十萬往赴之。大將軍師問於虞松曰：<span class="yinhao">「今東西有事，二方皆急，<span class="jiazhu">謂吳攻淮南，蜀攻隴西也。</span>而諸將意沮，若之何？」</span><span class="jiazhu">沮，在呂翻。</span>松曰：<span class="yinhao">「昔周亞夫堅壁昌邑而吳、楚自敗，<span class="jiazhu">事見十六卷漢景帝三年。</span>事有似弱而強，不可不察也。今恪悉其銳衆，足以肆暴，而坐守新城，欲以致一戰耳。<span class="jiazhu">致者，猶古所謂致師也。</span>若攻城不拔，請戰不可，師老衆疲，勢將自走，諸將之不徑進，乃公之利也。姜維有重兵而縣軍應恪，<span class="jiazhu">縣，讀曰懸。</span>投食我麥，<span class="jiazhu">謂維軍後無轉餉，投兵魏地，擬其麥以爲食耳。</span>非深根之寇也。且謂我幷力於東，西方必虛，是以徑進。今若使關中諸軍倍道急赴，出其不意，殆將走矣。」</span>師曰：<span class="yinhao">「善！」</span>乃使郭淮、陳泰悉關中之衆，解狄道之圍；敕毌丘儉按兵自守，以新城委吳。<span class="jiazhu">毌，音無。</span>陳泰進至洛門，<span class="jiazhu">卽天水冀縣落門聚。</span>姜維糧盡，退還。<span class="jiazhu">果如虞松所料。</span></p>
<p class="em2 strong">揚州牙門將涿郡張特守新城，吳人攻之連月，城中兵合三千人，疾病戰死者過半，而恪起土山急攻，城將陷，不可護。特乃謂吳人曰：<span class="yinhao">「今我無心復戰也。<span class="jiazhu">復，扶又翻。</span>然魏法，被攻過百日而救不至者，雖降，家不坐；<span class="jiazhu">言雖身降而其家不坐罪也。被，皮義翻。降，戶江翻。</span>自受敵以來，已九十餘日矣，此城中本有四千餘人，戰死者已過半，城雖陷，尙有半人不欲降，我當還爲相語，條別善惡，<span class="jiazhu">爲，于僞翻。語，牛倨翻。別，彼列翻。</span>明日早送名，且以我印綬去爲信。」</span>乃投其印綬與之。吳人聽其辭而不取印綬。<span class="jiazhu">綬，音受。</span>特乃投夜徹諸屋材栅，補其缺爲二重，<span class="jiazhu">重，直龍翻。</span>明日，謂吳人曰：<span class="yinhao">「我但有鬬死耳！」</span>吳人大怒，進攻之，不能拔。</p>
<p class="em2 strong">會大暑，吳士疲勞，飲水，泄下、流腫，病者太半，死傷塗地。諸營吏日白病者多，恪以爲詐，欲斬之，自是莫敢言。恪內惟失計，<span class="jiazhu">惟，思也。</span>而恥城不下，忿形于色。將軍朱異以軍事迕恪，<span class="jiazhu">迕，五故翻，逆也。</span>恪立奪其兵，斥還建業。都尉蔡林數陳軍計，<span class="jiazhu">數，所角翻。</span>恪不能用，策馬來奔。諸將伺知吳兵已疲，乃進救兵。<span class="jiazhu">伺，相吏翻。</span>秋，七月，恪引軍去，士卒傷病，流曳道路，或頓仆坑壑，<span class="jiazhu">流者，放而不能自收也。曳者，羸困不能自扶，相牽引而行。顚仆，顚頓而僵仆也。壑，溝也。</span>或見略獲，存亡哀痛，大小嗟呼。而恪晏然自若，出住江渚一月，<span class="jiazhu">渚，水中洲也。</span>圖起田於潯陽；<span class="jiazhu">漢尋陽故縣地也，在大江之北。<span class="shu-ming">尋陽記</span>曰：尋陽，春秋爲吳之西境，楚之東境，本在大江之北，今蘄州界古蘭城是也。</span>詔召相銜，<span class="jiazhu">言召命相繼也。舟行以舳艫不絕爲相銜，陸行以馬首尾相接爲相銜。</span>徐乃旋師。由是衆庶失望，怨讟興矣。<span class="jiazhu">痛怨而謗曰讟。讟，徒木翻。</span></p>
<p class="em2 strong">汝南太守鄧艾言於司馬師曰：<span class="yinhao">「孫權已沒，大臣未附，吳名宗大族皆有部曲，阻兵仗勢，足以違命。諸葛恪新秉國政，而內無其主，不念撫恤上下以立根基，競於外事，虛<span class="jiaozhusup">【章：甲十一行本「虛」作「虐」，虐下空一洛；乙十一行本均同。】</span>用其民，悉國之衆，頓於堅城，死者萬數，載禍而歸，此恪獲罪之日也。昔子胥、吳起、商鞅、樂毅皆見任時君，主沒猶敗，<span class="jiazhu">伍子胥見任於吳王闔閭，闔閭死，夫差不能用其言而殺之。吳起事見一卷周安王二十一年。商鞅事見二卷顯王三十一年。樂毅事見四卷赧王三十六年。</span>況恪才非四賢，而不慮大患，其亡可待也。」</span><span class="jiazhu">張緝、鄧艾皆料諸葛恪必誅，緝死而艾存者，緝附李豐而艾爲師用也。然艾不死於師而死於昭者，功名之際難居，重以鍾會之搆間也。</span></p>
<p class="em2 strong">八月，吳軍還建業，諸葛恪陳兵導從，<span class="jiazhu">從，才用翻。</span>歸入府館，<span class="jiazhu">府館，卽府舍也。</span>卽召中書令孫嘿，厲聲謂曰：<span class="yinhao">「卿等何敢數妄作詔！」</span><span class="jiazhu">怒其數作詔召之也。數，所角翻。</span>嘿惶懼辭出，因病還家。</p>
<p class="em2 strong">恪征行之後，曹所奏署令長職司，一更罷選，<span class="jiazhu">曹，選曹也。罷選者，罷而更選也。長，知兩翻。</span>愈治威嚴，多所罪責，當進見者無不竦息。<span class="jiazhu">治，直之翻。</span>又改易宿衞，用其親近；復敕兵嚴，欲向青、徐。<span class="jiazhu">凡此者，皆恪所以速死。復敕兵嚴者，戒兵士使嚴裝也。復，扶又翻。</span></p>
<p class="em2 strong">孫峻因民之多怨，衆之所嫌，構恪於吳主，云欲爲變。冬，十月，孫峻與吳主謀置酒請恪。恪將入之夜，精爽擾動，<span class="jiazhu"><span class="shu-ming">左傳</span>：鄭子產曰：人生始化曰魄，旣生魄，陽曰魂。用物精多，則魂魄強，是以有精爽至於神明。杜預曰：爽，明也。擾動，言不安也。</span>通夕不寐；<span class="jiazhu">死期將至，故然。</span>又，家數有妖怪，<span class="jiazhu">數，所角翻。</span>恪疑之。旦日，駐車宮門，峻已伏兵於帷中，恐恪不時入，事泄，乃自出見恪曰：<span class="yinhao">「使君若尊體不安，自可須後，<span class="jiazhu">須，待也。</span>峻當具白主上。」</span>欲以嘗知恪意，<span class="jiazhu">嘗，試也。</span>恪曰：<span class="yinhao">「當自力入。」</span><span class="jiazhu">言當自力疾而入見吳主也。</span>散騎常侍張約、朱恩等密書與恪曰：<span class="yinhao">「今日張設非常，<span class="jiazhu">張，竹亮翻。</span>疑有他故。」</span>恪以書示滕胤，胤勸恪還。恪曰：<span class="yinhao">「兒輩何能爲！正恐因酒食中人耳。」</span><span class="jiazhu">中，竹仲翻。<span class="shu-ming">考異</span>曰：<span class="shu-ming">恪傳</span>曰：<span class="yinhao">「恪省張約等書而去，未出恪門，逢太常滕胤。恪曰：『卒腹痛，不任入。』胤不知峻陰計，謂恪曰：『君自行旋未見上，今上置酒請君，君已至門，宜當力進。』恪躊躇而還。』」</span>孫盛以爲不然。今從<span class="shu-ming">吳曆</span>。</span>恪入，劍履上殿，進謝還坐。設酒，恪疑未飲。孫峻曰：<span class="yinhao">「使君病未善平，<span class="jiazhu">言病未良已也。</span>有常服藥酒，可取之。」</span>恪意乃安。別飲所齎酒，數行，吳主還內；峻起如廁，解長衣，著短服，<span class="jiazhu">著，陟略翻。</span>出曰：<span class="yinhao">「有詔收諸葛恪。」</span>恪驚起，拔劍未得，而峻刀交下，張約從旁斫峻，裁傷左手，峻應手斫約，斷右臂。<span class="jiazhu">斷，丁管翻。</span>武衞之士皆趨上殿，<span class="jiazhu">武衞之士，武衞將軍領之。</span>峻曰：<span class="yinhao">「所取者恪也，今已死！」</span>悉令復刃，<span class="jiazhu">令內刃於鞘也。</span>乃除地更飲。恪二子竦、建聞難，<span class="jiazhu">難，乃旦翻。</span>載其母欲來奔，峻使人追殺之。以葦席裹恪尸，篾束腰，投之石子岡。<span class="jiazhu"><span class="shu-ming">恪傳</span>曰：建業南有長陵，名石子岡，葬者依焉。按今高座寺後卽石子岡，寺在建康城南門外。宋白曰：石子岡在臺城南四十里，蓋今建康城，非臺城也。</span>又遣無難督施寬就將軍施績、孫壹軍，<span class="jiazhu">施績，時在江陵；孫壹，時在夏口。</span>殺恪弟奮威將軍融於公安，及其三子。恪外甥都鄕侯張震、常侍朱恩，皆夷三族。</p>
<p class="em2 strong">臨淮臧均表乞收葬恪曰：<span class="yinhao">「震雷電激，不崇一朝；<span class="jiazhu">鄭康成曰：崇，終也；言不終朝也。</span>大風衝發，希有極日；然猶繼之以雲雨，因以潤物。是則天地之威，不可經日浹辰；<span class="jiazhu">浹，卽協翻，周也。辰，十二辰也。十二日辰一周，曰浹辰。</span>帝王之怒，不宜訖情盡意。<span class="jiazhu">訖，亦盡也，音居乞翻。</span>臣以狂愚，不知忌諱，敢冒破滅之罪<span class="jiazhu">謂破家滅身之罪。</span>以邀風雨之會。伏念故太傅諸葛恪，罪積惡盈，自致夷滅，父子三首，梟市積日，<span class="jiazhu">梟，堅堯翻。</span>觀者數萬，詈聲成風；國之大刑，無所不震，長老孩幼，無不畢見。<span class="jiazhu">長，知兩翻。</span>人情之於品物，<span class="jiazhu">品，衆也，庶也。</span>樂極則哀生，<span class="jiazhu">樂，音洛。</span>見恪貴盛，世莫與貳，身處台輔，<span class="jiazhu">處，昌呂翻。</span>中間歷年，今之誅夷，無異禽獸，觀訖情反，能不憯然！<span class="jiazhu">憯，七感翻，痛也。</span>且已死之人，與土壤同域，鑿掘斫刺，無所復加。<span class="jiazhu">刺，七亦翻。復，扶又翻；下同。</span>願聖朝稽則乾坤，<span class="jiazhu">稽，考也；法，則也。</span>怒不極旬，使其鄕邑若故吏民收以士伍之服，<span class="jiazhu">秦、漢之制，奪官爵者爲士伍。</span>惠以三寸之棺。<span class="jiazhu"><span class="shu-ming">禮記</span>曰：夫子制於中都，四寸之棺，五寸之椁。鄭康成<span class="shu-ming">註</span>云：此庶人之制也。按禮，上大夫棺八寸，椁六寸，下大夫棺六寸，椁四寸，無三寸棺制也。孟子曰：中古棺七寸，椁稱之。墨子尙儉，桐棺三寸。<span class="shu-ming">左傳</span>趙簡子曰：桐棺三寸，不設屬辟，下卿之罰也。</span>昔項籍受殯葬之施，韓信獲收斂之恩，斯則漢高發神明之譽也。<span class="jiazhu">葬項籍事，見十一卷漢高帝五年。斂韓信事，今史無所考，史云：<span class="yinhao">「帝聞信死，且喜且憐之」</span>，是必收斂之也。施，式智翻。斂，力贍翻。</span>惟陛下敦三皇之仁，<span class="jiazhu">上古送死，棄之中野，後世聖人易之以棺椁，此所謂三皇之仁也。</span>垂哀矜之心，使國澤加於辜戮之骸，復受不已之恩，於以揚聲遐方，沮勸天下，豈不大哉！<span class="jiazhu">沮，在呂翻。</span>昔欒布矯命彭越，<span class="jiazhu">事見十二卷漢高帝十一年。</span>臣竊恨之，不先請主上而專名以肆情，其得不誅，實爲幸耳。今臣不敢章宣愚情以露天恩，謹伏手書，冒昧陳聞，<span class="jiazhu">古之人臣進言於君，率曰冒死，曰昧死，謂人君之威難犯，冒昧其死罪而言也。</span>乞聖明哀察。」</span>於是吳主及孫峻聽恪故吏斂葬。<span class="jiazhu">斂，力贍翻。</span></p>
<p class="em2 strong">初，恪少有盛名，<span class="jiazhu">少，詩照翻。</span>大帝深器重之，而恪父瑾常以爲戚，曰：<span class="yinhao">「非保家之主也。」</span><span class="jiazhu">戚，憂也。瑾，渠吝翻。</span>父友奮威將軍張承亦以爲恪必敗諸葛氏。<span class="jiazhu">敗，補邁翻。</span>陸遜嘗謂恪曰：<span class="yinhao">「在我前者吾必奉之同升，在我下者則扶接之；今觀君氣陵其上，意蔑乎下，<span class="jiazhu">蔑者，視之若無。</span>非安德之基也。」</span>漢侍中諸葛瞻，亮之子也。恪再攻淮南，越巂太守張嶷與瞻書曰：<span class="yinhao">「東主初崩，<span class="jiazhu">吳在蜀東，故謂其君爲東主。巂，音髓。嶷，魚力翻。</span>帝實幼弱，<span class="jiazhu">帝謂吳主亮。</span>太傅受寄託之重，<span class="jiazhu">諸葛恪爲吳太傅，故稱之。</span>亦何容易！<span class="jiazhu">易，以豉翻。</span>親有周公之才，猶有管、蔡流言之變，<span class="jiazhu">謂周公之才，而有叔父之親，且不能免於管、蔡之流言。</span>霍光受任，亦有燕、蓋、上官逆亂之謀，<span class="jiazhu">事見二十三卷漢昭帝元鳳元年。</span>賴成、昭之明以免斯難耳。<span class="jiazhu">難，乃旦翻。</span>昔每聞東主殺生賞罰，不任下人，又今以垂沒之命，卒召太傅，屬以後事，<span class="jiazhu">卒，讀曰猝。屬，之欲翻。</span>誠實可慮。加吳、楚剽急，乃昔所記，<span class="jiazhu">周亞夫曰：吳、楚剽輕。太史公曰：楚俗剽輕易發怒，自漢以來，皆有是言。剽，匹妙翻。</span>而太傅離少主，<span class="jiazhu">離，力智翻。少，詩照翻。</span>履敵庭，恐非良計長算也。雖云東家綱紀肅然，上下輯睦，<span class="jiazhu">東家，亦謂吳立國於東也。</span>百有一失，非明者之慮也。取古則今，今則古也，<span class="jiazhu">則，子德翻。則，刌剫也，樣也，言取古事以刌剫今之事，今猶古也。</span>自非郎君進忠言於太傅，<span class="jiazhu">自漢以來，門生故吏，率稱恩門子弟爲郎君。</span>誰復有盡言者邪！<span class="jiazhu">復，扶又翻。</span>旋軍廣農，務行德惠，數年之中，東西並舉，實爲不晚，願深探察！」</span>恪果以此敗。</p>
<p class="em2 strong">吳羣臣共議上奏，推孫峻爲太尉，滕胤爲司徒。<span class="jiazhu">上，時掌翻。</span>有媚峻者言曰：<span class="yinhao">「萬機宜在公族，若承嗣爲亞公，<span class="jiazhu">滕胤字承嗣。司徒位亞太尉，故曰亞公。</span>聲名素重，衆心所附，不可量也。」</span><span class="jiazhu">量，音良。</span>乃表峻爲丞相、大將軍，督中外諸軍事，又不置御史大夫；由是士人失望。<span class="jiazhu">漢承秦制，置御史大夫以副丞相理衆事；令峻爲丞相而不置御史大夫，則專吳國之政，故國人失望。</span>滕胤女爲恪子竦妻，胤以此辭位。孫峻曰：<span class="yinhao">「鯀、禹罪不相及，<span class="jiazhu">舜之罪也，殛鯀；其舉也，興禹。</span>滕侯何爲！」</span>峻與胤雖內不沾洽，<span class="jiazhu">言其情不浹洽也。</span>而外相苞容，進胤爵高密侯，共事如前。</p>
<p class="em2 strong">齊王奮聞諸葛恪誅，下住蕪湖，欲至建業觀變。傅相謝慈等諫，奮殺之，坐廢爲庶人，徙章安。<span class="jiazhu">章安，前漢冶縣也，故閩越地，光武更名章安，屬會稽郡。沈約<span class="shu-ming">宋志</span>曰：臨海太守，本會稽東部都尉，前漢治鄞，後漢分會稽爲吳郡，疑是都尉徙治章安也。<span class="shu-ming">晉太康記</span>曰：章安本鄞縣南之回浦鄕。余謂<span class="shu-ming">太康志</span>所云，卽吳臨海郡之章安縣地，今台州黃巖縣章安鎭是也。奮徙章安，卽臨海之章安也。</span></p>
<p class="em2 strong">南陽王和妃張氏，諸葛恪之甥也。先是恪有遷都之意，<span class="jiazhu">先，悉薦翻。</span>使治武昌宮，<span class="jiazhu">治，直之翻。</span>民間或言恪欲迎和立之。及恪被誅，丞相峻因此奪和璽綬，<span class="jiazhu">南陽王璽綬也。璽，斯氏翻。綬，音受。</span>徙新都，又遣使者追賜死。初，和妾何氏生子晧，諸姬子德、謙、俊。和將死，與張妃別，妃曰：<span class="yinhao">「吉凶當相隨，終不獨生。」</span>亦自殺。何姬曰：<span class="yinhao">「若皆從死，誰當字孤！」</span><span class="jiazhu">從，才用翻。<span class="shu-ming">說文</span>曰：字，乳也，愛也。</span>遂撫育晧及其三弟，皆賴以獲全。<span class="jiazhu">爲後吳人立晧張本。</span></p>
<h5><span class="section" id="title-4"><span data-head-description="" data-head-level="h3" data-head-title="高貴鄕公上">高貴鄕公上</span></span></h5>
<p class=""><span class="jiazhu">諱髦，字彥士，文帝孫，東海定王霖子也。正始五年，封高貴鄕公。高貴鄕，屬郯縣。</span></p>
<div class="yeartoc" id="year_toc_254"><p class="strong"><span class="section" id="title-5"><span data-head-description="高貴鄕公上" data-head-level="h4" data-head-title="正元元年">正元元年</span></span><span class="biaozhusup" data-rel="">（甲戌、二五四年）</span><span class="jiazhu">是年，嘉平六年也，冬，十月，高貴鄕公方改元正元，<span class="shu-ming">通鑑</span>以是年繫之高貴鄕公，因書正元元年。</span></p></div>
<p class="em2 strong"><span class="yinwen">1</span>春，二月，殺中書令李豐。初，豐年十七、八，已有清名，海內翕然稱之。其父太僕恢不願其然，敕使閉門斷客。<span class="jiazhu">斷，讀曰短。</span>曹爽專政，司馬懿稱疾不出，<span class="jiazhu">事見上卷邵陵厲公正始八年、九年。</span>豐爲尙書僕射，依違二公間，故不與爽同誅。豐子韜，以選尙齊長公主。<span class="jiazhu">帝之姊妹曰長公主；齊主蓋明帝女。長，知兩翻。</span>司馬師秉政，以豐爲中書令。是時，太常夏侯玄有天下重名，以曹爽親，<span class="jiaozhusup">【章：甲十一行本「親」下有「故」字；乙十一行本同；孔本同；張校同。】</span>不得在勢任，居常怏怏；<span class="jiazhu">邵陵厲公嘉平元年，玄自關右召詣京師。勢任，權勢之任也。怏，於兩翻。</span>張緝以后父去郡家居，<span class="jiazhu">緝自東莞召，見上卷嘉平四年。</span>亦不得意：豐皆與之親善。師雖擢用豐，豐私心常在玄。豐在中書二歲，帝數召豐與語，<span class="jiazhu">數，所角翻。</span>不知所說。師知其議己，請豐相見以詰豐，<span class="jiazhu">詰，去吉翻。</span>豐不以實告；師怒，以刀鐶築殺之，<span class="jiazhu">鐶，戶關翻。刀把上有鐶；築，擣也。</span>送尸付廷尉，遂收豐子韜及夏侯玄、張緝等皆下廷尉，<span class="jiazhu">下，遐稼翻；下及下同。</span>鍾毓按治，云：<span class="yinhao">「豐與黃門監蘇鑠、永寧署令樂敦、<span class="jiazhu">漢有黃門令，宦者爲之。黃門監，蓋魏置也。永寧宮，魏太后宮名。永寧署令，太后宮官也，亦宦者爲之。治，直之翻。</span>宂從僕射劉賢等<span class="jiazhu">漢制，中宮宂從僕射，宦者爲之，主黃門宂從，秩六百石。沈約<span class="shu-ming">志</span>曰：漢東京有中黃門宂從僕射，魏世因其名而置宂從僕射。宂，而隴翻，散也。</span>謀曰：『拜貴人日，諸營兵皆屯門，<span class="jiazhu">屯宮城門也。</span>陛下臨軒，<span class="jiazhu">檐宇之末曰軒。促御坐前臨殿陛曰臨軒。</span>因此同奉陛下，將羣僚人兵，就誅大將軍；<span class="jiazhu">下將，卽亮翻。</span>陛下儻不從人，便當劫將去耳。』」</span>又云：<span class="yinhao">「謀以玄爲大將軍，緝爲車<span class="jiaozhusup">【章：甲十一行本「車」作「驃」；乙十一行本同；張校同；孔本作「票」。】</span>騎將軍；玄、輯<span class="jiaozhusup">【章：甲十一行本「輯」作「緝」；乙十一行本同。】</span>皆知其謀。」</span><span class="jiazhu">此上皆獄辭也。</span>庚戌，誅韜、玄、緝、鑠、敦、賢，皆夷三族。</p>
<p class="em2 strong">夏侯霸之入蜀也，<span class="jiazhu">見上卷嘉平四年。</span>邀玄欲與之俱，玄不從。及司馬懿薨，中領軍高陽許允謂玄曰：<span class="yinhao">「無復憂矣！」</span><span class="jiazhu">復，扶又翻。</span>玄歎曰：<span class="yinhao">「士宗，卿何不見事乎！<span class="jiazhu">許允字士宗。不見事，猶今人言不曉事也。</span>此人猶能以通家年少遇我，<span class="jiazhu">少，詩照翻。</span>子元、子上不吾容也。」</span><span class="jiazhu">司馬師，字子元。司馬昭，字子上。</span>及下獄，玄不肯下辭，鍾毓自臨治之。<span class="jiazhu">治，直之翻。</span>玄正色責毓曰：<span class="yinhao">「吾當何罪！卿爲令史責人也，<span class="jiazhu">自漢以來，公府有令史，廷尉則有獄史耳。玄蓋責毓以身爲九卿，乃承公府指，自臨治我，是爲公府令史而責人也。</span>卿便爲吾作！」</span><span class="jiazhu">爲，于僞翻；下同。</span>毓以玄名士，節高，不可屈，而獄當竟，<span class="jiazhu">竟，結竟也。</span>夜爲作辭，令與事相附，<span class="jiazhu">爲作獄辭，使與所按之事相附合也。</span>流涕以示玄；玄視，頷之而已。及就東市，顏色不變，舉動自若。</p>
<p class="em2 strong">李豐弟翼，爲兗州刺史，司馬師遣使收之。翼妻荀氏謂翼曰：<span class="yinhao">「中書事發，可及詔書未至赴吳，何爲坐取死亡！左右可同赴水火者爲誰？」</span><span class="jiazhu">赴水火者，入必焦沒，自非誓同生死，安肯相從，故以爲言。</span>翼思未答，妻曰：<span class="yinhao">「君在大州，不知可與同死生者，雖去亦不免！」</span>翼曰：<span class="yinhao">「二兒小，吾不去，今但從坐身死耳，<span class="jiazhu">謂從兄坐罪止一身，若奔吳不達，禍及妻子也。</span>二兒必免。」</span>乃止，死。</p>
<p class="em2 strong">初，李恢與尙書僕射杜畿及東安太守郭智善，<span class="jiazhu">東安縣，前漢屬城陽國，後漢屬琅邪國，魏分爲郡。沈約曰：晉惠帝分東莞爲東安郡；蓋魏旣分而又省併，旣省併而晉又分屬東莞，又自東莞分爲郡也。</span>智子沖，有內實而無外觀，州里弗稱也。沖嘗與李豐俱見畿，旣退，畿歎曰：<span class="yinhao">「孝懿無子；非徒無子，殆將無家。君謀爲不死也，其子足繼其業。」</span><span class="jiazhu">李恢，字孝懿。郭智，字君謀。</span>時人皆以畿爲誤，及豐死，沖爲代郡太守，卒繼父業。<span class="jiazhu">卒，子恤翻。</span></p>
<p class="em2 strong">正始中，夏侯玄、何晏、鄧颺俱有盛名，欲交尙書郎傅嘏，嘏不受。嘏友人荀粲怪而問之，嘏曰：<span class="yinhao">「太初志大其量，能合虛聲而無實才。<span class="jiazhu">夏侯玄，字太初。</span>何平叔言遠而情近，好辯而無誠，所謂利口覆邦國之人也。<span class="jiazhu"><span class="shu-ming">論語</span>：孔子曰：惡利口之覆邦家者。何晏，字平叔。好，呼到翻。</span>鄧玄茂有爲而無終，外要名利，內無關鑰，貴同惡異，多言而妬前；多言多釁，妬前無親。<span class="jiazhu">鄧颺字玄茂。妬前者，忌前也。人忌勝己，則無親之者。要，一遙翻。惡，烏路翻。</span>以吾觀此三人者，皆將敗家；遠之猶恐禍及，<span class="jiazhu">敗，補邁翻。遠，于願翻。</span>況昵之乎！」</span><span class="jiazhu">昵，尼質翻，近也，比也。</span>嘏又與李豐不善，謂同志曰：<span class="yinhao">「豐飾僞而多疑，矜小智而昧於權利，若任機事，其死必矣！」</span></p>
<p class="em2 strong"><span class="yinwen">2</span>辛亥，大赦。</p>
<p class="em2 strong"><span class="yinwen">3</span>三月，廢皇后張氏；<span class="jiazhu">曹操殺漢后伏氏，而司馬師殺魏后張氏；此不惟天道，亦操之有以敎之也。</span>夏，四月，立皇后王氏，奉車都尉夔之之女也。</p>
<p class="em2 strong"><span class="yinwen">4</span>狄道長李簡密書請降於漢。<span class="jiazhu">長，知兩翻。降，戶江翻。</span>六月，姜維寇隴西。</p>
<p class="em2 strong"><span class="yinwen">5</span>中領軍許允素與李豐、夏侯玄善。秋，允爲鎭北將軍、假節、都督河北諸軍事。<span class="jiazhu"><span class="shu-ming">晉志</span>，假節都督者，與四征鎭加大將軍不開府爲都督者同。四征、鎭、安、平，加大將軍不開府持節都督者，品秩第二。</span>帝以允當出，詔會羣臣，帝特引允以自近；<span class="jiazhu">近，其靳翻。</span>允當與帝別，涕泣歔欷。<span class="jiazhu">君臣不密，遂並蹈失臣、失身之禍。歔，音虛。欷，音希，又許旣翻。</span>允未發，有司奏允前放散官物，收付廷尉，徙樂浪，<span class="jiazhu">樂浪，音洛琅。</span>未至，道死。</p>
<p class="em2 strong"><span class="yinwen">6</span>吳孫峻驕矜淫暴，國人側目。司馬桓慮謀殺峻，立太子登之子吳侯英；不克，皆死。</p>
<p class="em2 strong"><span class="yinwen">7</span>帝以李豐之死，意殊不平。安東將軍司馬昭鎭許昌，詔召之使擊姜維。九月，昭領兵入見，帝幸平樂觀以臨軍過。<span class="jiazhu">見，賢遍翻。樂，音洛。觀，古玩翻。</span>左右勸帝因昭辭，殺之，勒兵以退大將軍；已書詔於前，帝懼，不敢發。</p>
<p class="em2 strong">昭引兵入城，大將軍師乃謀廢帝。<span class="jiazhu">平樂觀在洛陽城西，昭已過軍，復引入城，帝事去矣。</span>甲戌，師以皇太后令召羣臣會議，<span class="jiazhu">矯太后令以召羣臣。</span>以帝荒淫無度，褻近倡優，<span class="jiazhu">倡，齒良翻。倡優，女樂也。近，其靳翻。</span>不可以承天緒；羣臣皆莫敢違。乃奏收帝璽綬，歸藩于齊。<span class="jiazhu">璽，斯氏翻。綬，音受。</span>使郭芝入白太后，太后方與帝對坐，芝謂帝曰：<span class="yinhao">「大將軍欲廢陛下，立彭城王據！」</span><span class="jiazhu">彭城王據，文帝子。此何等語！芝，太后之從父也，故使之入脅太后。</span>帝乃起去。太后不悅。芝曰：<span class="yinhao">「太后有子不能敎，今大將軍意已成，又勒兵于外以備非常，但當順旨，將復何言！」</span><span class="jiazhu">復，扶又翻。</span>太后曰：<span class="yinhao">「我欲見大將軍，口有所說。」</span>芝曰：<span class="yinhao">「何可見邪！但當速取璽綬！」</span><span class="jiazhu">王莽篡漢，遣王舜求璽於元后，其辭氣何至如此！</span>太后意折，<span class="jiazhu">折，屈也；音之列翻。</span>乃遣傍侍御取璽綬著坐側。<span class="jiazhu">太后侍御非止一人，傍侍御，謂當時侍御之在傍側者。著，直略翻。坐，徂臥翻。</span>芝出報師，師甚喜。<span class="jiazhu">王莽、司馬師、蕭鸞，同是心也。國之姦賊，必有羽翼，有天下者其戒之哉！</span>又遣使者授帝齊王印綬，出就西宮。帝與太后垂涕而別，人<span class="jiaozhusup">【章：甲十一行本「人」作「遂」；乙十一行本同；孔本同；熊校同。】</span>乘王車，從太極殿南出，<span class="jiazhu">王車，諸王所乘青蓋車也。</span>羣臣送者數十人，司馬孚悲不自勝，<span class="jiazhu">勝，音升。</span>餘多流涕。<span class="jiazhu">廢帝時年二十一。</span></p>
<p class="em2 strong">師又使使者請璽綬於太后。太后曰：<span class="yinhao">「彭城王，我之季叔也，今來立，我當何之！<span class="jiazhu">之，往也。</span>且明皇帝當永絕嗣乎？高貴鄕公，文<span class="jiaozhusup">【章：甲十一行本「文」下有「皇」字；乙十一行本同。】</span>帝之長孫，明皇帝之弟子，<span class="jiazhu">太后謂明帝絕嗣，蓋謂以據爲後，則兄死弟及；又禮兄弟不得相入廟也。文帝黃初三年，初制封王之庶子爲鄕公，嗣王之庶子爲侯，公、侯之庶子爲亭伯。</span>於禮，小宗有後大宗之義，其詳議之。」</span><span class="jiazhu">世嫡爲大宗支子之子，各宗其父爲小宗。禮，王后無嗣，擇建支子以繼大宗。</span>丁丑，師更召羣臣，以太后令示之，乃定迎高貴鄕公髦於元城。<span class="jiazhu">定迎者，議始定而迎之也。元城縣，漢屬魏郡，魏屬陽平郡；時魏王公皆錄置鄴，故出髦而就元城迎之。</span>髦者，東海定王霖之子也，時年十四，使太常王肅持節迎之。師又使請璽綬，太后曰：<span class="yinhao">「我見高貴鄕公，小時識之，<span class="jiazhu">太后欲立高貴鄕公，必見其小時意氣異於諸王子，故欲立之，豈知祿去帝室，而終無益乎！</span>我自欲以璽綬手授之。」</span>冬，十月，癸<span class="jiaozhusup">【章：甲十一行本「癸」作「己」；乙十一行本同；張校同，云無註本作「癸」，誤。】</span>丑，高貴鄕公至玄武館，<span class="jiazhu">酈道元曰：魏氏立玄武館於芒垂。蓋館在芒山之尾，其地直洛城北。</span>羣臣奏請舍前殿，<span class="jiazhu">玄武館之前殿也。</span>公以先帝舊處，避止西廂；羣臣又請以法駕迎，公不聽。庚寅，公入于洛陽，羣臣迎拜西掖門南，公下輿答拜，儐者請曰：<span class="yinhao">「儀不拜。」</span><span class="jiazhu">儐，必刃翻；贊導者也。儀不拜者，謂於儀不當答拜也。</span>公曰：<span class="yinhao">「吾人臣也。」</span>遂答拜。至止車門下輿，左右曰：<span class="yinhao">「舊乘輿入。」</span>公曰：<span class="yinhao">「吾被太后徵，未知所爲。」</span><span class="jiazhu">言唯天子可乘輿入止車門，吾方被徵，未知何如，不可以天子自居也。以余觀高貴鄕公，蓋小慧而知書，故能爲此。若以爲習於禮，則余以爲猶魯昭公也。被，皮義翻。</span>遂步至太極東堂，見太后。其日，卽皇帝位於太極前殿，百僚陪位者皆欣欣焉。<span class="jiazhu">謂公之足與有爲也，而卒死於權臣之手。嗚呼！余觀漢文帝入立之後，夜拜宋昌爲衞將軍，領南北軍，張武爲郎中令，行殿中，周勃、陳平、朱虛、東牟雖有大功，其權去矣，夫然後能自固。魏朝百官皆欣欣，果何所見邪！</span>大赦，改元。<span class="jiazhu">自此，方是正元元年。</span>爲齊王築宮于河內。<span class="jiazhu">爲，于僞翻。</span></p>
<p class="em2 strong"><span class="yinwen">8</span>漢姜維自狄道進拔河間、臨洮。<span class="jiazhu"><span class="yinhao">「河間」</span>，當作<span class="yinhao">「河關」</span>。河關縣，前漢屬金城郡，後漢屬隴西郡。以地里考之，河關、臨洮在狄道西，姜維自狄道西拔河關、臨洮，意欲收魏之邊縣以自廣耳。</span>將軍徐質與戰，殺其盪寇將軍張嶷，<span class="jiazhu">沈約<span class="shu-ming">志</span>：四十號將軍，盪寇第二十二。嶷，魚力翻。</span>漢兵乃還。</p>
<p class="em2 strong"><span class="yinwen">9</span>初，揚州刺史文欽，驍果絕人，曹爽以其鄕里故愛之。<span class="jiazhu">欽，爽邑人也。驍，堅堯翻。</span>欽恃爽勢，多所陵傲。及爽誅，<span class="jiaozhusup">【章：甲十一行本「誅」下有「欽已內懼」四字；乙十一行本同；孔本同；張校同；退齋校同。】</span><span class="jiazhu">爽誅見上卷嘉平元年。</span>又好增虜級以邀功賞，<span class="jiazhu">好，呼到翻。</span>司馬師常抑之，由是怨望。鎭東將軍毌丘儉素與夏侯玄、李豐善，玄等死，儉亦不自安，乃以計厚待欽。儉子治書侍御史甸謂儉曰：<span class="yinhao">「大人居方嶽重任，<span class="jiazhu">古者，天子巡狩四方，其方之諸侯，各會朝于方嶽之下。堯、舜有四岳之官。孔安國曰：堯命羲和四子分掌四方之諸侯，故曰四岳。魏、晉之時，征、鎭、安、平，總督諸軍，任專方面，時因謂之方嶽重任。</span>國家傾覆而晏然自守，將受四海之責矣！」</span>儉然之。</p>
<div class="yeartoc" id="year_toc_255"><p class="strong"><span class="section" id="title-6"><span data-head-description="高貴鄕公上" data-head-level="h4" data-head-title="正元二年">二年</span></span><span class="biaozhusup" data-rel="">（乙亥、二五五年）</span></p></div>
<p class="em2 strong"><span class="yinwen">1</span>春，正月，儉、欽矯太后詔，起兵於壽春，移檄州郡以討司馬師，乃表言：<span class="yinhao">「相國懿，忠正，有大勳於社稷，宜宥及後世，請廢師，以侯就第，以弟昭代之。太尉孚，忠孝小心，護軍望，忠公親事，皆宜親寵，授以要任。」</span>望，孚之子也。儉又遣使邀鎭南將軍諸葛誕，誕斬其使。<span class="jiazhu">時誕都督豫州。</span>儉、欽將五六萬衆渡淮，西至項；儉堅守，使欽在外爲游兵。</p>
<p class="em2 strong">司馬師問計於河南尹王肅，肅曰：<span class="yinhao">「昔關羽虜于禁於漢濱，有北向爭天下之志，後孫權襲取其將士家屬，羽士衆一旦瓦解。<span class="jiazhu">事見六十八卷漢獻帝建安二十四年。</span>今淮南將士父母妻子皆在內州，<span class="jiazhu">魏制，諸將出征及鎭守方面，皆留質任。時淮南將士皆自內州出戍，故家屬皆留內。</span>但急往禦衞，<span class="jiazhu">禦儉、欽之衆，使不得進；又衞其家屬。</span>使不得前，必有關羽土崩之勢矣。」</span>時師新割目瘤，創甚，<span class="jiazhu">瘤，音留，肬也。肉起疾腫曰瘤。創，初良翻。</span>或以爲大將軍不宜自行，不如遣太尉孚拒之。唯王肅與尙書傅嘏、中書侍郎鍾會<span class="jiazhu">魏初中書旣置監、令，又置通事郎，次黃門郎；黃門郎已署事過，通事郎乃署名；已署，奏以入，爲帝省讀，書可。後改曰中書侍郎。</span>勸師自行，師疑未決。嘏曰：<span class="yinhao">「淮、楚兵勁，<span class="jiazhu">壽春，故楚都，時爲淮南重鎭以南備吳，勁兵聚焉。</span>而儉等負力遠鬬，其鋒未易當也。<span class="jiazhu">易，以豉翻。</span>若諸將戰有利鈍，大勢一失，則公事敗矣。」</span>師蹶然起曰：<span class="yinhao">「我請輿疾而東。」</span><span class="jiazhu">蹶然，急遽而起之貌。蹶，音厥，又音姑衞翻。</span>戊午，師率中外諸軍以討儉、欽，<span class="jiazhu">中，謂中軍；外，謂城外諸營兵。</span>以弟昭兼中領軍，留鎭洛陽，召三方兵會于陳、許。<span class="jiazhu">三方，東、西、北也。</span></p>
<p class="em2 strong">師問計於光祿動鄭袤，<span class="jiazhu">袤，莫候翻。</span>袤曰：<span class="yinhao">「毌丘儉好謀而不達事情，<span class="jiazhu">好，呼到翻。</span>文欽勇而無算。今大軍出其不意，江、淮之卒，銳而不能固，宜深溝高壘以挫其氣，此亞夫之長策也。」</span><span class="jiazhu">漢周亞夫堅壁以破吳、楚。</span>師稱善。</p>
<p class="em2 strong">師以荊州刺史王基爲行監軍，假節，統許昌軍。<span class="jiazhu">魏、晉之制，使持節都督諸軍爲上，假節都督次之，假節監諸軍又次之，假節行監軍又次之。魏受漢禪，以許昌爲別宮，屯重兵，以爲東、南二方根本。監，古銜翻。</span>基言於師曰：<span class="yinhao">「淮南之逆，非吏民思亂也，儉等誑誘迫脅，畏目下之戮，是以尙屯聚耳。<span class="jiazhu">誑，居況翻。誘，音酉。</span>若大兵一臨，必土崩瓦解，儉、欽之首不終朝而致於軍門矣。」</span>師從之。以基爲前軍，旣而復敕基停駐。<span class="jiazhu">復，扶又翻。</span>基以爲：<span class="yinhao">「儉等舉軍足以深入，而久不進者，是其詐僞已露，衆心疑沮也。<span class="jiazhu">沮，在呂翻。</span>今不張示威形以副民望，而停軍高壘，有似畏懦，非用兵之勢也。若儉、欽虜略民人以自益，又州郡兵家爲賊所得者，更懷離心，<span class="jiazhu">言州郡兵其家有爲賊所得者，必懷反顧，而有離散之心也。</span>儉等所迫脅者，自顧罪重，不敢復還，此爲錯兵無用之地<span class="jiazhu">錯，倉故翻，置也。停軍不進，是置之於無用之地。</span>而成姦宄之源，吳寇因之，則淮南非國家之有，譙、沛、汝、豫危而不安，<span class="jiazhu">豫，卽潁川也，豫州時治潁川，故曰譙、沛、汝、豫四郡，皆屬豫州。</span>此計之大失也。軍宜速進據南頓，<span class="jiazhu">南頓縣，屬汝南郡，故頓子國。應劭曰：頓迫於陳，其後南徙，故號南頓。</span>南頓有大邸閣，計足軍人四十日糧。保堅城，因積榖，先人有奪人之心，<span class="jiazhu"><span class="shu-ming">左傳</span>，楚令尹孫叔敖之言也。杜預<span class="shu-ming">註</span>曰：奪敵戰心。先，悉薦翻。</span>此平賊之要也。」</span>基屢請，乃聽，進據㶏水。<span class="jiazhu"><span class="shu-ming">水經註</span>：汝水東南過定陵縣，又東南逕奇雒城，枝分別出，世謂之大㶏水。㶏水東流至南頓縣北，入于潁。師古曰：㶏，於謹翻，又音殷。</span></p>
<p class="em2 strong">閏月，甲申，師次于㶏橋，儉將史招、李續相次來降。王基復言於師曰：<span class="jiazhu">復，扶又翻。</span><span class="yinhao">「兵聞拙速，未覩爲巧之久也。<span class="jiazhu">孫子之言。</span>方今外有強寇，內有叛臣，若不時決，則事之深淺未可測也。<span class="jiazhu">言儉、欽之變若不以時定，恐吳寇乘之而來，則禍之深淺有未可測者。</span>議者多言將軍持重。將軍持重，是也；停軍不進，非也。持重，非不行之謂也，進而不可犯耳。今保壁壘以積實資虜而遠運軍糧，甚非計也。」</span>師猶未許。基曰：<span class="yinhao">「將在軍，君令有所不受。<span class="jiazhu">孫子及司馬穰苴皆有是言。</span>彼得亦利，我得亦利，是謂爭地，<span class="jiazhu">孫子之言，所謂九地，爭地其一也。</span>南頓是也。」</span>遂輒進據南頓，儉等從項亦欲往爭，發十餘里，<span class="jiazhu">發兵而行十餘里。</span>聞基先到，乃復還保項。</p>
<p class="em2 strong"><span class="yinwen">2</span>癸未，征西將軍郭淮卒，以雍州刺史陳泰代之。<span class="jiazhu">雍，於用翻。</span></p>
<p class="em2 strong"><span class="yinwen">3</span>吳丞相峻率驃騎將軍呂據、左將軍會稽留贊襲壽春，<span class="jiazhu">驃，匹妙翻。會，工外翻。</span>司馬師命諸軍皆深壁高壘，以待東軍之集。<span class="jiazhu">東軍，青、徐、兗之軍也。</span>諸將請進軍攻項，師曰：<span class="yinhao">「諸軍<span class="jiaozhusup">【張：「軍」作「君」。】</span>知其一，未知其二。<span class="jiazhu"><span class="yinhao">「諸軍」</span>，當作<span class="yinhao">「諸君」</span>。</span>淮南將士本無反志，儉、欽說誘與之舉事，<span class="jiazhu">說，輸芮翻。</span>謂遠近必應；而事起之日，淮北不從，<span class="jiazhu">淮北，謂豫、兗也。</span>史招、李續前後瓦解，內乖外叛，自知必敗。困獸思鬬，<span class="jiazhu"><span class="shu-ming">左傳</span>：吳夫槩王曰：困獸猶鬬。</span>速戰更合其志，雖云必克，傷人亦多。且儉等欺誑將士，詭變萬端，小與持久，詐情自露，此不戰而克之術也。」</span>乃遣諸葛誕督豫州諸軍自安風向壽春；<span class="jiazhu">安風縣，前漢屬六安國，後漢併屬廬江郡；魏分安風等五縣置安豐郡，屬豫州。</span>征東將軍胡遵督青、徐諸軍出譙、宋之間，<span class="jiazhu">宋，謂梁國之地，梁國都睢陽，故宋都也。</span>絕其歸路；師屯汝陽。<span class="jiazhu">汝陽縣，屬汝南郡，在汝水之北。</span>毌丘儉、文欽進不得鬬，退恐壽春見襲，計窮不知所爲；淮南將士家皆在北，衆心沮散，降者相屬，<span class="jiazhu">果如王肅之計。屬，之欲翻。</span>惟淮南新附農民爲之用。</p>
<p class="em2 strong">儉之初起，遣健步齎書至兗州，<span class="jiazhu">健步，能疾走者；今謂之急脚子，又謂之快行也。</span>兗州刺史鄧艾斬之，將兵萬餘人，兼道前進，先趨樂喜城，<span class="jiazhu"><span class="shu-ming">水經註</span>：潁水過汝陽縣北，又東南過南頓縣，㶏水注之，又南逕博陽故城東；城在南頓縣北四十里，漢宣帝封丙吉爲侯國，王莽更名樂嘉。趨，七喻翻。</span>作浮橋以待師。儉使文欽將兵襲之。師自汝陽潛兵就艾於樂嘉，欽猝見大軍，驚愕未知所爲。欽子鴦年十八，勇力絕人，謂欽曰：<span class="yinhao">「及其未定，擊之可破也。」</span>於是分爲二隊，夜夾攻軍，鴦帥壯士先至鼓譟，<span class="jiazhu">帥，讀曰率。</span>軍中震擾。師驚駭，所病目突出，恐衆知之，囓被皆破。<span class="jiazhu">齧被以忍疼。齧，魚結翻。</span>欽失期不應，會明，鴦見兵盛，乃引還。<span class="jiazhu">還，從宣翻，又如字。</span>師與諸將曰：<span class="yinhao">「賊走矣，可追之！」</span>諸將曰：<span class="yinhao">「欽父子驍猛，未有所屈，何苦而走？」</span>師曰：<span class="yinhao">「夫一鼓作氣，再而衰。<span class="jiazhu"><span class="shu-ming">左傳</span>魯曹劌之言。</span>鴦鼓譟失應，其勢已屈，不走何待！」</span>欽將引而東，鴦曰：<span class="yinhao">「不先折其勢，不得去也。」</span>乃與驍騎十餘摧鋒陷陳，<span class="jiazhu">陳，讀曰陣。</span>所向皆被靡，<span class="jiazhu">披，普彼翻。</span>遂引去。師使左長史司馬班率驍騎八千翼而追之，<span class="jiazhu">魏公府及諸大將軍位從公者，各置長史一人，惟大將軍府及司徒府加置左右長史各一人。翼者，張左右翼而追之。</span>鴦以匹馬入數千騎中，輒殺傷百餘人，乃出，如此者六七，追騎莫敢逼。</p>
<p class="em2 strong">殿中人尹大目小爲曹氏家奴，常在天子左右，<span class="jiazhu">大目時爲殿中校尉。</span>師將與俱行，<span class="jiazhu">將，讀如鳳將雛、雞冠距鳴將之將，音如字。</span>大目知師一目已出，啓云：<span class="yinhao">「文欽本是明公腹心，但爲人所誤耳；又天子鄕里，<span class="jiazhu">文欽，譙人，故曰天子鄕里。</span>素與大目相信，乞爲公追解語之，<span class="jiazhu">謂追欽而爲師自解釋言之也。爲，于僞翻。語，牛倨翻。</span>令還與公復好。」</span><span class="jiazhu">復，還也，反也。好，喜也。謂還復相善也。好，讀如字。</span>師許之。大目單身乘大馬，被鎧胄，<span class="jiazhu">被，皮義翻。</span>追欽，遙相與語，大目心實欲爲曹氏，<span class="jiazhu">爲，于僞翻。</span>謬言：<span class="yinhao">「君侯何苦不可復忍數日中也！」</span><span class="jiazhu">蓋謂文欽何不堅忍數日，與師相持，師病已篤，必當有變也。復，扶又翻。</span>欲使欽解其旨。<span class="jiazhu">解，胡買翻；喻也，曉也。</span>欽殊不悟，乃更厲聲罵大目曰：<span class="yinhao">「汝先帝家人，不念報恩，反與司馬師作逆，不顧上天，天不祐汝！」</span>張弓傅矢欲射大目，<span class="jiazhu">傅，讀曰附。射，而亦翻。</span>大目涕泣曰：<span class="yinhao">「世事敗矣，善自努力！」</span></p>
<p class="em2 strong">是日，毌丘儉聞欽退，恐懼夜走，衆遂大潰。欽還至項，以孤軍無繼，不能自立，欲還壽春，壽春已潰，遂奔吳。吳孫峻至東興，聞儉等敗，壬寅，進至橐皋，<span class="jiazhu"><span class="shu-ming">春秋</span>：會吳于橐皋。杜預曰：在九江逡遒縣東南，今其地在巢縣界，亦謂之柘皋。橐，音託，又讀爲柘。</span>文欽父子詣軍降。<span class="jiazhu">降，戶江翻。</span>毌丘儉走，北至愼縣，<span class="jiazhu">愼縣，漢屬汝南郡，魏分屬汝陰郡。賢曰：愼縣故城在今潁州潁上縣西北。余按儉自項走至愼，愼在項南，非北也；<span class="yinhao">「北」</span>乃<span class="yinhao">「比」</span>字之誤。比，必寐翻。</span>左右人兵稍棄儉去，儉藏水邊草中。甲辰，安風津民張屬就殺儉，<span class="jiazhu"><span class="shu-ming">水經註</span>：淮水東過安豐縣東北，又東爲安豐津，水南有城，故安豐都尉治，後立霍丘戍。杜佑曰：安風津，在壽州霍丘城北。</span>傳首京師，封屬爲侯。諸葛誕至壽春，壽春城中十餘萬口，懼誅，或流迸山澤，或散走入吳。<span class="jiazhu">迸，北孟翻。</span>詔以誕爲鎭東大將軍、儀同三司，都督揚州諸軍事。</p>
<p class="em2 strong">夷毌丘儉三族。儉黨七百餘人繫獄，侍御史杜友治之，<span class="jiazhu">治，直之翻。</span>惟誅首事者十餘人，餘皆奏免之。儉孫女適劉氏，當死，以孕繫廷尉。司隸主簿程威議曰：<span class="jiazhu">魏、晉之制，列卿各置丞、功曹、主簿、五官等員。</span><span class="yinhao">「女適人者，若已產育，則成他家之母，於防不足以懲姦亂之源，<span class="jiazhu">防，謂禁防也。</span>於情則傷孝子之恩。男不遇罪於他族，而女獨嬰戮於二門，<span class="jiazhu">嬰，當也。二門，謂父母之家及夫家也。</span>非所以哀矜女弱，<span class="jiazhu">女，陰類，稟氣柔弱，在室從父母，旣嫁從夫，故曰女弱。</span>均法制之大分也，<span class="jiazhu">分，扶問翻。</span>臣以爲在室之女，可從父母之刑，旣醮之婦，使從夫家之戮。」</span><span class="jiazhu">毛晃曰：醮，冠娶祭名，酌而無酬酢曰醮。<span class="shu-ming">禮記</span>曰：醮於客位，冠禮也。父親醮子而命之，迎婚禮也。<span class="shu-ming">晉志</span>曰：古昏冠皆有醮。鄭氏<span class="shu-ming">醮文</span>三首具存。醮，子肖翻。</span>朝廷從之，仍著於律令。</p>
<p class="em2 strong"><span class="yinwen">4</span>舞陽忠武侯司馬師疾篤，還許昌，留中郎將參軍事賈充監諸軍事。充，逵之子也。<span class="jiazhu">賈逵事武帝、文帝。監，古銜翻。</span>衞將軍昭自洛陽往省師，<span class="jiazhu">魏制，衞將軍，班車騎將軍下，位從公。省，悉景翻。</span>師令昭總統諸軍。辛亥，師卒于許昌。<span class="jiazhu">卒，子恤翻。</span>中書侍郎鍾會從師典知密事，中詔敕尙書傅嘏，<span class="jiazhu">詔自中出，上意也。是時詔命皆以司馬氏之意行之，此詔出於禁中之意，故曰中詔。</span>以東南新定，權留衞將軍昭屯許昌爲內外之援，令嘏率諸軍還。會與嘏謀，使嘏表上，<span class="jiazhu">上，時掌翻。</span>輒與昭俱發，還到洛水南屯住。二月，丁巳，詔以司馬昭爲大將軍、錄尙書事。會由是常有自矜之色，嘏戒之曰：<span class="yinhao">「子志大其量，而勳業難爲也，可不愼哉！」</span><span class="jiazhu">爲後鍾會作亂張本。</span></p>
<p class="em2 strong"><span class="yinwen">5</span>吳孫峻聞諸葛誕已據壽春，乃引兵還。以文欽爲都護、鎭北大將軍、幽州牧。<span class="jiazhu">漢置都護於西域，於西域稱都護將軍，然未嘗以爲將軍號；至光武遂有都護將軍之官，三國位從公，晉制在撫軍下、鎭軍上。吳置左右都護，亦不以爲將軍號；今以欽爲都護，蓋又在左右都護之上矣。</span></p>
<p class="em2 strong"><span class="yinwen">6</span>三月，立皇后卞氏，大赦。后，武宣皇后弟秉之曾孫女也。</p>
<p class="em2 strong"><span class="yinwen">7</span>秋，七月，吳將軍孫儀、張怡、林恂謀殺孫峻，不克，死者數十人。全公主譖朱公主於峻，曰<span class="yinhao">「與儀同謀」</span>。峻遂殺朱公主。<span class="jiazhu">朱公主，吳主權之女，適朱據者也。</span></p>
<p class="em2 strong">峻使衞尉馮朝城廣陵，<span class="jiazhu">魏之廣陵郡治淮陰，漢之廣陵故城廢棄不治。</span>功費甚衆，舉朝莫敢言，唯滕胤諫止之，峻不從，功卒不成。<span class="jiazhu">卒，子恤翻。</span></p>
<p class="em2 strong"><span class="yinwen">8</span>漢姜維復議出軍，<span class="jiazhu">復，扶又翻；下同。</span>征西大將軍張翼廷爭，<span class="jiazhu">爭，讀曰諍。</span>以爲：<span class="yinhao">「國小民勞，不宜黷武。」</span>維不聽，率車騎將軍夏侯霸及翼同進。八月，維將數萬人至枹罕，<span class="jiazhu">枹罕縣，前漢屬金城郡，後漢屬隴西郡，魏時廢省。枹，音膚。</span>趨狄道。<span class="jiazhu">趨，七喻翻。</span></p>
<p class="em2 strong">征西將軍陳泰敕雍州刺史王經進屯狄道，須泰軍到，東西合勢乃進。泰軍陳倉，經所統諸軍於故關與漢人戰不利，<span class="jiazhu">故關，謂漢時故邊關也，在洮水西。</span>經輒渡洮水。泰以經不堅據狄道，必有他變，率諸軍以繼之。經已與維戰於洮西，大敗，<span class="jiazhu">洮，土刀翻。</span>以萬餘人還保狄道城，餘皆奔散，死者萬計。張翼請維曰：<span class="yinhao">「可以止矣，不宜復進，或毀此大功，爲蛇畫足。」</span><span class="jiazhu"><span class="shu-ming">戰國策</span>曰：昭陽爲楚伐魏，覆軍殺將，移師攻齊。陳軫爲齊王使，見昭陽曰：楚有祠者賜其舍人酒一卮，舍人相謂曰：<span class="yinhao">「數人飲之不足，一人飲之有餘，請各畫地爲蛇，先成者飲酒。」</span>一人先成，引酒飲之，乃左手持卮，右手畫蛇曰：<span class="yinhao">「吾能爲之足。」</span>爲足未成，一人之蛇後成，奪其卮曰：<span class="yinhao">「蛇固無足，子安能爲之足！」</span>遂飲酒。今君攻魏旣勝，復移師攻齊，是爲蛇足者也。昭陽悟，乃還軍。</span>維大怒，遂進圍狄道。</p>
<p class="em2 strong">辛未，詔長水校尉鄧艾行安西將軍，與陳泰幷力拒維，<span class="jiazhu"><span class="shu-ming">晉志</span>曰：四安起於魏初，在四鎭之下。</span>戊辰，復以太尉孚爲後繼。泰進軍隴西，諸將皆曰：<span class="yinhao">「王經新敗，賊衆大盛，將軍以烏合之衆，繼敗軍之後，當乘勝之鋒，殆必不可。古人有言：『蝮蛇螫手，壯士解腕。』<span class="jiazhu"><span class="shu-ming">漢書·田榮傳</span>曰：蝮蠚手則斬手，蠚足則斬足。應劭曰：蝮，一名虺，螫人手足，則割去其肉；不然則死。師古曰：<span class="shu-ming">爾雅</span>及<span class="shu-ming">說文</span>皆以爲蝮卽虺也，博三寸，首大如擘，而郭璞云各自一種蛇，其蝮蛇細頸大頭焦尾，色如綬文，文間有毛，如猪鬣，鼻上有針，大者長七八尺，一名反鼻，非虺之類也。今以俗名證之，郭說得矣。虺若土色，所在有之。蝮蛇唯出南方。蝮，芳六翻。螫，式亦翻。腕，烏貫翻。陸佃<span class="shu-ming">埤雅</span>：蝮蛇怒時，毒在頭尾，蟼手則手斷，螫足則足斷，蛇之尤毒烈者也。</span><span class="shu-ming">孫子</span>曰：『兵有所不擊，地有所不守。』蓋小有所失而大有所全故也。不如據險自保，觀釁待敝，然後進救，此計之得者也。」</span>泰曰：<span class="yinhao">「姜維提輕兵深入，正欲與我爭鋒原野，求一戰之利。王經當高壁深壘，挫其銳氣，今乃與戰，使賊得計。經旣破走，維若以戰克之威，進兵東向，據櫟陽積榖之實，<span class="jiazhu">櫟陽縣，前漢屬左馮翊，後漢、魏省。余謂櫟陽在長安東北，維兵方至狄道，安得便可東據櫟陽！泰蓋言略陽耳。櫟，音藥，藥、略聲相近，因語訛而致傳寫字訛耳。</span>放兵收降，<span class="jiazhu">降，戶江翻。</span>招納羌、胡，東爭關、隴，傳檄四郡，<span class="jiazhu">四郡，謂隴西、南安、天水、略陽。略陽時爲廣魏郡，及晉乃更名略陽。</span>此我之所惡也。<span class="jiazhu">惡，烏路翻。</span>而乃以乘勝之兵，挫峻城之下，銳氣之卒，屈力致命，攻守勢殊，客主不同。<span class="shu-ming">兵書</span>曰：『脩櫓轒轀，三月乃成，拒堙三月而後已。』<span class="jiazhu">此孫子之言也。孫子之說，以攻城爲不得已。魏武<span class="shu-ming">註</span>曰：脩，治也；櫓，大楯也。轒轀者，轒牀也。轒牀其下四輪，從中推之至城下也。杜佑曰：攻城戰具，作四輪車，車上以繩爲脊，生牛皮蒙之，下可藏十人，塡隍推之，直抵城下，可以攻掘，金火木石所不能敗，謂之轒轀車。<span class="shu-ming">註</span>又曰：距堙者，踊土稍高而前以附其城也。杜佑曰：土山，卽孫子所謂距闉也。應劭曰：轒轀，匈奴車，非也，蓋攻城之車耳。師古曰：轒，扶云翻。轀，於云翻。</span>誠非輕軍遠入之利也。今維孤軍遠僑，<span class="jiazhu">僑，音喬，寄也，客也。</span>糧榖不繼，是我速進破賊之時，所謂疾雷不及掩耳，<span class="jiazhu"><span class="shu-ming">文子</span>之言，<span class="shu-ming">淮南子</span>亦有是言。</span>自然之勢也。洮水帶其表，維等在其內，今乘高據勢，臨其項領，不戰必走。寇不可縱，圍不可久，君等何言如是！」</span>遂進軍度高城嶺，<span class="jiazhu"><span class="shu-ming">水經註</span>曰：隴西首陽縣有高城嶺，嶺上有城曰渭源城。</span>潛行，夜至狄道東南高山上，多舉烽火，鳴鼓角。狄道城中將士見救至，皆憤踊。維不意救兵卒至，<span class="jiazhu">卒，讀曰猝。</span>緣山急來攻之，泰與交戰，維退。泰引兵揚言欲向其還路，維懼，九月，甲辰，維遁走，城中將士乃得出。王經歎曰：<span class="yinhao">「糧不至旬，向非救兵速至，舉城屠裂，覆喪一州矣！」</span><span class="jiazhu">隴西、略陽、天水、南安，秦州也。喪，息浪翻。</span>泰慰勞將士，前後遣還，更差軍守，<span class="jiazhu">差，擇也，遣還王經所統將士，更擇軍以守狄道。勞，力到翻。差，初佳翻。</span>幷治城壘，<span class="jiazhu">治，直之翻。</span>還屯上邽。</p>
<p class="em2 strong">泰每以一方有事，輒以虛聲擾動天下，故希簡上事，<span class="jiazhu">上，時掌翻。</span>驛書不過六百里。<span class="jiazhu">狄道東至洛陽二千二百餘里，而驛書不過六百里，蓋傳入近裏郡縣，使如常郵筒以達洛陽也。</span>大將軍昭曰：<span class="yinhao">「陳征西沈勇能斷，<span class="jiazhu">沈，持林翻。</span>荷方伯之重。<span class="jiazhu">荷，下可翻。</span>救將陷之城，而不求益兵，又希簡上事，必能辦賊者也。都督大將不當爾邪！」</span></p>
<p class="em2 strong">姜維退駐鍾提。<span class="jiazhu">鍾提當在羌中，蜀之涼州界也。</span></p>
<p class="em2 strong"><span class="yinwen">9</span>初，吳大帝不立太廟，以武烈嘗爲長沙太守，立廟於臨湘，<span class="jiazhu">吳大帝諡其父堅曰武烈皇帝。長沙郡治臨湘縣。</span>使太守奉祠而已。冬，十<span class="jiaozhusup">【章：甲十一行本「十」下有「二」字；乙十一行本同；退齋校同；熊校同。】</span>月，始作太廟於建業，尊大帝爲太祖。<span class="jiazhu"><span class="shu-ming">考異</span>曰：<span class="shu-ming">吳曆</span>：<span class="yinhao">「太平元年正月，立太祖廟。」</span>沈約<span class="shu-ming">宋書</span>：<span class="yinhao">「孫亮立，明年正月，立權廟。」</span>今從<span class="shu-ming">吳志</span>。</span></p>
</div></body></html>