<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百八十九·唐紀五·高祖神堯大聖光孝皇帝中之中</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀五">唐紀五</span></span></h1>
<p><span class="jiazhu">起重光大荒落<span class="biaozhusup" data-rel="（辛巳）"></span>三月，盡十二月，不滿一年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高祖神堯大聖光孝皇帝中之中">高祖神堯大聖光孝皇帝中之中</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="武德四年">武德四年</span></span><span class="biaozhusup" data-rel="（辛巳、六二一年）"></span></p>
<p class="em2 strong"><span class="yinwen">1</span>三月，庚申，以靺鞨渠帥突地稽爲燕州總管。<span class="jiazhu">靺鞨有七種，粟末靺鞨居最南，本附高麗。隋煬帝初，其渠帥突地稽率其部來降，取之柳城。《新志》曰：隋於營州之境汝羅故城置遼西郡，以處靺鞨降人；武德元年曰燕州。<span class="yinhao">「突地稽」</span>，《隋書》作<span class="yinhao">「度地稽。」</span>帥，所類翻。靺，音末。鞨，音曷。燕，因肩翻。</span></p>
<p class="em2 strong"><span class="yinwen">2</span>太子建成獲稽胡千餘人，釋其酋帥數十人，<span class="jiazhu">酋，才由翻。帥，所類翻。</span>授以官爵，使還，招其餘黨，劉仚成亦降。<span class="jiazhu">仚，許延翻。降，戶江翻；下同。</span>建成詐稱增置州縣，築城邑，命降胡年二十以上皆集，以兵圍而殺之，死者六千餘人，<span class="jiazhu">《考異》曰：《實錄》，前言四千餘戶，後云六千餘計，蓋前言戶，後言口也。</span>仚成覺變，亡奔梁師都。</p>
<p class="em2 strong"><span class="yinwen">3</span>行軍總管劉世讓攻竇建德黃州，拔之。<span class="jiazhu">黃州闕。</span>洺州嚴備，世讓不得進。會突厥將入寇，上召世讓還。</p>
<p class="em2 strong">竇建德所署普樂令平恩程名振來降，上遙除名振永寧令，<span class="jiazhu">《新志》：平恩縣屬洺州；又所領雞澤縣有普樂縣，竇建德平後，廢入雞澤。永寧縣屬洛州；本熊耳，義寧二年更名，時屬熊州。按《舊書》除名振永年令。此承《新書》之誤。永年，漢廣平縣也，隋仁壽元年，改曰永年，帶洺州。《舊志》曰：永年，本漢曲梁縣地。杜佑曰：洺州，春秋赤狄之地。洺，彌幷翻。厥，九勿翻。還，從宣翻，又音如字。樂，音洛。</span>使將兵徇河北。名振夜襲鄴，<span class="jiazhu">《舊志》：鄴縣屬相州，後魏於鄴置相州；周末尉遲迥旣平，乃焚鄴，以安陽爲相州理所。煬帝復於鄴故都大慈寺置鄴縣。將，卽亮翻。</span>俘其男女千餘人。去鄴八十里，閱婦人乳有湩者，九十餘人，悉縱遣之，鄴人感其仁，爲之飯僧。<span class="jiazhu">湩，竹用翻；乳汁。爲，于僞翻。飯，扶晚翻。</span></p>
<p class="em2 strong"><span class="yinwen">4</span>突厥頡利可汗承父兄之資，<span class="jiazhu">頡利者，啓民之子，始畢、處羅之弟。厥，九勿翻。可，從刊入聲。汗，音寒。</span>士馬雄盛，有憑陵中國之志。妻隋義成公主，公主從弟善經，<span class="jiazhu">從，才用翻。</span>避亂在突厥，與王世充使者王文素共說頡利曰：<span class="jiazhu">使，疏吏翻；下同。說，式芮翻。</span><span class="yinhao">「昔啓民爲兄弟所逼，脫身奔隋，賴文皇帝之力，有此土宇，<span class="jiazhu">事見《隋文帝紀》。</span>子孫享之。今唐天子非文皇帝子孫，可汗宜奉楊政道以伐之，<span class="jiazhu">楊政道時居定襄。</span>以報文皇帝之德。」</span>頡利然之。上以中國未寧，待突厥甚厚，而頡利求請無厭，<span class="jiazhu">厭，於鹽翻。</span>言辭驕慢。甲戌，突厥寇汾陰。<span class="jiazhu">汾陰縣本屬蒲州，時爲泰州治所。</span></p>
<p class="em2 strong"><span class="yinwen">5</span>唐兵圍洛陽，掘塹築壘而守之。<span class="jiazhu">塹，七豔翻。</span>城中乏食，絹一匹直粟三升，布十匹直鹽一升，服飾珍玩，賤如土芥。民食草根木葉皆盡，相與澄取浮泥，投米屑作餅食之，皆病，身腫脚弱，死者相枕倚於道。<span class="jiazhu">枕，職任翻。</span>皇泰主之遷民入宮城也，<span class="jiazhu">見一百八十三卷隋義寧元年四月。</span>凡三萬家，至是無三千家。雖貴爲公卿，糠覈不充，<span class="jiazhu">孟康曰：覈，麥糠中不破者也。晉灼曰：覈，音紇。京師人謂粗屑爲紇頭。</span>尙書郎以下，親自負戴，<span class="jiazhu">負以肩背，戴以首。</span>往往餒死。</p>
<p class="em2 strong">竇建德使其將范願守曹州，<span class="jiazhu">將，卽亮翻；下同。</span>悉發孟海公、徐圓朗之衆，西救洛陽。至滑州，王世充行臺僕射韓洪開門納之。己卯，軍于酸棗。<span class="jiazhu">酸棗縣，隋屬鄭州，此時屬東梁州。</span></p>
<p class="em2 strong"><span class="yinwen">6</span>壬午，突厥寇石州，<span class="jiazhu">石州，隋之離石郡。</span>刺史王集擊卻之。</p>
<p class="em2 strong"><span class="yinwen">7</span>竇建德陷管州，殺刺史郭士安；又陷滎陽、陽翟等縣，<span class="jiazhu">滎陽縣屬鄭州。陽翟縣，隋屬汝州，時屬嵩州。</span>水陸並進，汎舟運糧，泝河西上。<span class="jiazhu">上，時掌翻。</span>王世充之弟徐州行臺世辯<span class="jiazhu">徐州，隋之彭城郡。</span>遣其將郭士衡將兵數千會之，<span class="jiazhu">將，卽亮翻。</span>合十餘萬，號三十萬，軍於成皋之東原，築宮板渚，<span class="jiazhu">成皋卽虎牢；東原卽東廣武。《水經》：河水過成皋而東，合汜水，又東逕板城北。《註》云：有津，謂之板城渚口。</span>遣使與王世充相聞。</p>
<p class="em2 strong">先是，建德遺秦王世民書，<span class="jiazhu">使，疏吏翻。先，悉薦翻。遺，于僞翻。</span>請退軍潼關，返鄭侵地，復脩前好。<span class="jiazhu">好，呼到翻。</span>世民集將佐議之，<span class="jiazhu">將，卽亮翻。</span>皆請避其鋒，郭孝恪曰：<span class="yinhao">「世充窮蹙，垂將面縛，建德遠來助之，此天意欲兩亡之也。宜據武牢之險以拒之，<span class="jiazhu">唐諱虎，改虎牢爲武牢。</span>伺間而動，破之必矣！」</span><span class="jiazhu">間，古莧翻。</span>記室薛收曰：<span class="yinhao">「世充保據東都，府庫充實，所將之兵，皆江、淮精銳，卽日之患，但乏糧食耳。以是之故，爲我所持，求戰不得，守則難久。建德親帥大衆，遠來赴援，<span class="jiazhu">帥，讀曰率。</span>亦當極其精銳。若<span class="jiaozhusup">【章：十二行本「若」上有「致死於我」四字；乙十一行本同；孔本同；張校同；退齋校同。】</span>縱之至此，兩寇合從，<span class="jiazhu">從，子容翻。</span>轉河北之粟以饋洛陽，則戰爭方始，偃兵無日，混一之期，殊未有涯也。今宜分兵守洛，深溝高壘，世充出兵，愼勿與戰，大王親帥驍銳，先據成皋，<span class="jiazhu">帥，讀曰率。驍，堅堯翻。</span>厲兵訓士，以待其至，以逸待勞，決可克也。建德旣破，世充自下，不過二旬，兩主就縛矣！」</span>世民善之。收，道衡之子也。<span class="jiazhu">薛道衡爲隋煬帝所殺。隋之伐陳，道衡知其必克。收之識時審勢，蓋有父風。</span>蕭瑀、屈突通、封德彝皆曰：<span class="yinhao">「吾兵疲老，世充憑守堅城，未易猝拔，<span class="jiazhu">瑀，音禹。屈，居勿翻。易，以豉翻；下同。</span>建德席勝而來，鋒銳氣盛，吾腹背受敵，非完策也，不若退保新安，以承其弊。」</span>世民曰：<span class="yinhao">「世充兵摧食盡，上下離心，不煩力攻，可以坐克。建德新破海公，將驕卒惰，吾據武牢，扼其咽喉。<span class="jiazhu">將，卽亮翻；下同。咽，音煙。</span>彼若冒險爭鋒，吾取之甚易。<span class="jiazhu">易，弋豉翻。</span>若狐疑不戰，旬月之間，世充自潰。城破兵強，氣勢自倍，一舉兩克，在此行矣。若不速進，賊入武牢，諸城新附，必不能守；兩賊倂力，其勢必強，何弊之承！吾計決矣！」</span>通等又請解圍據險以觀其變，世民不許。中分麾下，使通等副齊王元吉圍守東都，世民將驍勇三千五百人東趣武牢。<span class="jiazhu">驍，堅堯翻。趣，七喻翻，又逡須翻。</span>時正晝出兵，歷北邙，抵河陽，趨鞏而去。<span class="jiazhu">鞏在東都之東一百一十里。時世民大軍，據都城西北以臨世充而圍之，故出兵向武牢，歷北邙，抵河陽而趨鞏。趨，與趣同，音七喻翻。</span>王世充登城望見，莫之測也，竟不敢出。</p>
<p class="em2 strong">癸未，世民入武牢；甲申，將驍騎五百，出武牢東二十餘里，覘建德之營。<span class="jiazhu">覘，丑廉翻，又丑豔翻。</span>緣道分留從騎，<span class="jiazhu">從，才用翻；下同。</span>使李世勣、程知節、秦叔寶分將之，伏於道旁，纔餘四騎，與之偕進。世民謂尉遲敬德曰：<span class="jiazhu">騎，奇寄翻。尉，紆勿翻。</span><span class="yinhao">「吾執弓矢，公執槊相隨，<span class="jiazhu">槊，色角翻。</span>雖百萬衆若我何！」</span>又曰：<span class="yinhao">「賊見我而還，上策也。」</span><span class="jiazhu">還，從宣翻。</span>去建德營三里所，建德遊兵遇之，以爲斥候也。世民大呼曰：<span class="yinhao">「我秦王也。」</span>引弓射之，<span class="jiazhu">呼，火故翻。射，而亦翻；下同。</span>斃其一將。<span class="jiazhu">將，卽亮翻。</span>建德軍中大驚，出五六千騎逐之，從者咸失色。<span class="jiazhu">從，才用翻。</span>世民曰：<span class="yinhao">「汝弟前行，吾自與敬德爲殿。」</span><span class="jiazhu">弟，大計翻，但也。《漢書》多用此弟字，可考也。殿，丁練翻。</span>於是按轡徐行，追騎將至，則引弓射之，輒斃一人。追者懼而止，止而復來，<span class="jiazhu">復，扶又翻；下同。</span>如是再三，每來必有斃者，世民前後射殺數人，敬德殺十許人，追者不敢復逼。世民逡巡稍卻以誘之，<span class="jiazhu">逡，七荀翻。誘，音酉；下同。</span>入於伏內，世勣等奮擊，大破之，斬首三百餘級，獲其驍將殷秋、石瓚以歸。<span class="jiazhu">瓚，藏旱翻。</span>乃爲書報建德，諭以<span class="yinhao">「趙、魏之地，久爲我有，爲足下所侵奪。但以淮安見禮，公主得歸，故相與坦懷釋怨。<span class="jiazhu">武德二年，竇建德盡取趙、魏，虜淮安王神通及同安公主，待淮安以客禮，次年八月，遣公主歸。</span>世充頃與足下修好，已嘗反覆，<span class="jiazhu">武德二年，王、竇結好；世充篡，建德絕之，尋有疆埸之爭。好，呼到翻。</span>今亡在朝夕，更飾辭相誘，足下乃以三軍之衆，仰哺他人，千金之資，坐供外費，<span class="jiazhu">《兵法》曰：興師十萬，日費千金。</span>良非上策。今前茅相遇，彼遽崩摧，<span class="jiazhu">《左傳》：隨武子曰：<span class="yinhao">「前茅慮無。」</span>杜預《註》云：軍行前有斥候蹹伏。茅，明也，備慮有無也。或曰：以茅爲旌識。</span>郊勞未通，能無懷愧。<span class="jiazhu">古者諸侯相見有郊勞之禮。言建德來救世充，阻於唐兵，使命不得通也。勞，力到翻。</span>故抑止鋒銳，冀聞擇善，<span class="jiazhu">欲使之擇善而從。</span>若不獲命，恐雖悔難追。」</span></p>
<p class="em2 strong"><span class="yinwen">8</span>立秦王世民之子泰爲衞王。</p>
<p class="em2 strong"><span class="yinwen">9</span>夏，四月，己丑，豐州總管張長遜入朝。時言事者多云，長遜久居豐州，<span class="jiazhu">張長遜，隋末守豐州，唐興來降，至是入朝。豐州至長安二千六百六里。朝，直遙翻；下同。</span>爲突厥所厚，非國家之利。<span class="jiazhu">厥，九勿翻。</span>長遜聞之，請入朝，上許之。會太子建成北伐稽胡，長遜帥所部會之，因入朝，拜右武候將軍。<span class="jiazhu">帥，讀曰率；下同。</span>益州行臺左僕射竇軌帥巴、蜀兵來會秦王，擊王世充；以長遜檢校益州行臺右僕射。</p>
<p class="em2 strong"><span class="yinwen">10</span>己亥，突厥頡利可汗寇鴈門，李大恩擊走之。<span class="jiazhu">可，從刊入聲。汗，音寒。</span></p>
<p class="em2 strong"><span class="yinwen">11</span>壬寅，王世充騎將楊公卿、單雄信引兵出戰，<span class="jiazhu">騎，奇寄翻。將，卽亮翻。單，音善。</span>齊王元吉擊之，不利，行軍總管盧君諤戰死。</p>
<p class="em2 strong"><span class="yinwen">12</span>太子還長安。</p>
<p class="em2 strong"><span class="yinwen">13</span>王世充平州刺史周仲隱以城來降。<span class="jiazhu">洛州河陰縣，古平陰也。王世充當於此置平州。降，戶江翻。</span></p>
<p class="em2 strong"><span class="yinwen">14</span>戊申，突厥寇幷州。初，處羅可汗與劉武周相表裏，寇幷州；上遣太常卿鄭元璹往諭以禍福，處羅不從。未幾，處羅遇疾卒，<span class="jiazhu">處，昌呂翻。璹，殊玉翻。幾，居豈翻。卒，子恤翻。《考異》曰：《舊書·鄭元璹傳》作<span class="yinhao">「叱羅可汗」</span>。今從《實錄》。</span>國人疑元璹毒之，留不遣。上又遣漢陽公瓌賂頡利可汗以金帛，頡利欲令瓌拜，瓌不從，亦留之。<span class="jiazhu">瓌，古回翻。</span>又留左驍衞大將軍長孫順德。<span class="jiazhu">驍，堅堯翻。長，知兩翻。</span>上怒，亦留其使者。瓌，孝恭之弟也。<span class="jiazhu">孝恭時鎭夔州。</span></p>
<p class="em2 strong"><span class="yinwen">15</span>甲寅，封皇子元方爲周王，元禮爲鄭王，元嘉爲宋王，元則爲荊王，元茂爲越王。</p>
<p class="em2 strong"><span class="yinwen">16</span>竇建德迫於武牢不得進，留屯累月，<span class="jiazhu">《考異》曰：《舊書》，停留七十餘日；《新書》，六十餘日。按二月戊午，沈悅始以武牢降唐，至五月己未，建德敗，纔六十二日。若沈悅今日降唐，明日建德卽至，亦不能自固。又吳兢《太宗勳史》：<span class="yinhao">「三月己卯，建德率兵十二萬次于酸棗。」</span>去敗纔四十一日，故但云<span class="yinhao">「留屯累月」</span>。</span>戰數不利，<span class="jiazhu">數，所角翻。</span>將士思歸。丁巳，秦王世民遣王君廓將輕騎千餘抄其糧運，<span class="jiazhu">抄，楚交翻。</span>又破之，獲其大將軍張青特。</p>
<p class="em2 strong">凌敬言於建德曰：<span class="yinhao">「大王悉兵濟河，攻取懷州、河陽，使重將守之，更鳴鼓建旗，踰太行，入上黨，<span class="jiazhu">行，戶剛翻。</span>徇汾、晉，趣蒲津，<span class="jiazhu">趣，七喻翻。</span>如此有三利：一則蹈無人之境，取勝可以萬全；二則拓地收衆，形勢益強；三則關中震駭，鄭圍自解。爲今之策，無以易此。」</span><span class="jiazhu">凌敬之策善矣。當是時，洛城危急，秦王定計而堅守之，蓋計日而收功；吾恐建德未得至蒲州，洛城已破矣。</span>建德將從之，而王世充遣使告急相繼於道，王琬、長孫安世朝夕涕泣，請救洛陽，<span class="jiazhu">使，疏吏翻。長，知兩翻。</span>又陰以金玉啗建德諸將，以撓其謀。<span class="jiazhu">啗，徒濫翻。將，卽亮翻。撓，奴巧翻，又奴敎翻。</span>諸將皆曰：<span class="yinhao">「凌敬書生，安知戰事，其言豈可用也！」</span>建德乃謝敬曰：<span class="yinhao">「今衆心甚銳，天贊我也，因之決戰，必將大捷，不得從公言。」</span>敬固爭之，建德怒，令扶出。<span class="jiazhu">令，力丁翻。</span>其妻曹氏謂建德曰：<span class="yinhao">「祭酒之言不可違也。<span class="jiazhu">凌敬蓋爲建德國子祭酒。</span>今大王自滏口乘唐國之虛，連營漸進以取山北，<span class="jiazhu">建德都洺州，時在山南，幷、代、汾、晉，皆山北也。滏，音釜。</span>又因突厥西抄關中，唐必還師自救，<span class="jiazhu">厥，九勿翻。抄，楚交翻。還，從宣翻，又音如字。</span>鄭圍何憂不解！若頓兵於此，老師費財，欲求成功，在於何日？」</span>建德曰：<span class="yinhao">「此非女子所知！吾來救鄭，鄭今倒懸，亡在朝夕，吾乃捨之而去，是畏敵而棄信也，不可。」</span></p>
<p class="em2 strong">諜者告曰：<span class="yinhao">「建德伺唐軍芻盡，牧馬於河北，將襲武牢。」</span><span class="jiazhu">諜，達協翻。伺，相吏翻。</span>五月，戊午，秦王世民北濟河，南臨廣武，<span class="jiazhu">此西廣武也。</span>察敵形勢，因留馬千餘匹，牧於河渚以誘之，<span class="jiazhu">誘，音酉。</span>夕還武牢。己未，建德果悉衆而至，<span class="jiazhu">此所謂善戰者，因其勢而利導之也。</span>自板渚出牛口置陳，北距大河，西薄汜水，南屬鵲山，<span class="jiazhu">《水經註》：汜水南出浮戲山，亦謂之方山，北逕虎牢城東，又北流注于河。陳，讀曰陣；下同。汜，音祀。屬，之欲翻。</span>亙二十里，鼓行而進。諸將皆懼，<span class="jiazhu">將，卽亮翻。懼其衆也。</span>世民將數騎升高丘而望之，<span class="jiazhu">將，音如字，領也。騎，奇寄翻。</span>謂諸將曰：<span class="yinhao">「賊起山東，未嘗見大敵，今度險而囂，<span class="jiazhu">囂，虛驕翻，喧也。</span>是無紀律，逼城而陳，有輕我心；我按甲不出，彼勇氣自衰，陳久卒飢，勢將自退，<span class="jiazhu">所謂以計稽之也。</span>追而擊之，無不克者。與公等約，甫過日中，必破之矣！」</span><span class="jiazhu">甫，始也，纔也。</span>建德意輕唐軍，遣三百騎涉汜水，距唐營一里所止。遣使與世民相聞曰：<span class="yinhao">「請選銳士數百與之劇。」</span><span class="jiazhu">汜，音祀。使，疏吏翻。劇，戲也；今俗謂戲爲則劇。</span>世民遣王君廓將長槊二百以應之，<span class="jiazhu">槊，色角翻。</span>相與交戰，乍進乍退，兩無勝負，各引還。<span class="jiazhu">還，從宣翻，又音如字。</span>王琬乘隋煬帝驄馬，<span class="jiazhu">煬，余尙翻。馬青白曰驄。</span>鎧仗甚鮮，迥出陳前以誇衆。<span class="jiazhu">鎧，可亥翻。迥，戶頂翻。陳，讀曰陣。</span>世民曰：<span class="yinhao">「彼所乘眞良馬也！」</span>尉遲敬德請往取之，世民止之曰：<span class="yinhao">「豈可以一馬喪猛士。」</span><span class="jiazhu">尉，紆勿翻。喪，息浪翻。</span>敬德不從，與高甑生、梁建方三騎直入其陳，擒琬，引其馬馳歸，衆無敢當者。<span class="jiazhu">騎，奇寄翻。</span>世民使召河北馬，待其至乃出戰。</p>
<p class="em2 strong">建德列陳，自辰至午，士卒飢倦，皆坐列，<span class="jiazhu">杜預曰：士皆坐列，言無鬬志。</span>又爭飲水，逡巡欲退。<span class="jiazhu">逡，七倫翻。</span>世民命宇文士及將三百騎經建德陳西，馳而南上，<span class="jiazhu">所以嘗敵也。將，卽亮翻，又音如字。騎，奇寄翻；下同。上，時掌翻。</span>戒之曰：<span class="yinhao">「賊若不動，爾宜引歸，動則引兵東出。」</span>士及至陳前，陳果動，世民曰：<span class="yinhao">「可擊矣！」</span>時河渚馬亦至，乃命出戰。世民帥輕騎先進，<span class="jiazhu">帥，讀曰率；下同。</span>大軍繼之，東涉汜水，直薄其陳。<span class="jiazhu">薄，迫也。</span>建德羣臣方朝謁，唐騎猝來，朝臣趨就建德，建德召騎兵使拒唐兵，騎兵阻朝臣不得過，建德揮朝臣令卻，<span class="jiazhu">朝，直遙翻。</span>進退之間，唐兵已至，建德窘迫，退依東陂。竇抗引兵擊之，戰小不利。世民帥騎赴之，所向皆靡。淮陽王道玄挺身陷陳，直出其後，復突陳而歸，<span class="jiazhu">窘，渠隕翻。復，扶又翻，又音如字。</span>再入再出，飛矢集其身如蝟毛，<span class="jiazhu">蝟，于貴翻；蟲似豪豬而小。《爾雅》曰：彙毛刺是也。</span>勇氣不衰，射人，皆應弦而仆。世民給以副馬，使從己。於是諸軍大戰，塵埃漲天。世民帥史大柰、程知節、秦叔寶、宇文歆等卷旆而入，<span class="jiazhu">歆，許今翻。卷，讀曰捲。</span>出其陳後，<span class="jiazhu">陳，讀曰陣。</span>張唐旗幟，<span class="jiazhu">幟，昌志翻。</span>建德將士顧見之，大潰，<span class="jiazhu">將，卽亮翻。</span>追奔三十里，斬首三千餘級。建德中槊，<span class="jiazhu">中，竹仲翻。槊，色角翻。</span>竄匿於牛口渚。車騎將軍白士讓、楊武威逐之，建德墜馬，士讓援槊欲刺之，<span class="jiazhu">騎，奇寄翻。援，于元翻。刺，七亦翻。</span>建德曰：<span class="yinhao">「勿殺我，我夏王也，能富貴汝。」</span><span class="jiazhu">言得我以獻則富貴也。夏，戶雅翻。</span>武威下擒之，<span class="jiazhu">下馬擒之也。</span>載以從馬，<span class="jiazhu">從，才用翻。</span>來見世民。世民讓之曰：<span class="yinhao">「我自討王世充，何預汝事，而來越境，犯我兵鋒！」</span>建德曰：<span class="yinhao">「今不自來，恐煩遠取。」</span>建德將士皆潰去，所俘獲五萬人，世民卽日散遣之，使還鄕里。</p>
<p class="em2 strong">封德彝入賀，世民笑曰：<span class="yinhao">「不用公言，得有今日。智者千慮，不免一失乎！」</span><span class="jiazhu">用李左車之言。</span>德彝甚慚。</p>
<p class="em2 strong">建德妻曹氏與左僕射齊善行將數百騎遁歸洺州。<span class="jiazhu">洺，彌幷翻。</span></p>
<p class="em2 strong">甲子，世充偃師、鞏縣皆降。</p>
<p class="em2 strong">乙丑，以太子左庶子鄭善果爲山東道撫慰大使。<span class="jiazhu">降，戶江翻；下同。使，疏吏翻。</span></p>
<p class="em2 strong">世充將王德仁棄故洛陽城而遁，<span class="jiazhu">此漢、魏故都之城也。</span>亞將趙季卿以城降。秦王世民囚竇建德、王琬、長孫安世、郭士衡等至洛陽城下，以示世充。世充與建德語而泣，仍遣安世等入城言敗狀。世充召諸將議突圍，南走襄陽，<span class="jiazhu">欲走襄陽就王弘烈、王泰。走，音奏。</span>諸將皆曰：<span class="yinhao">「吾所恃者夏王，夏王今已爲擒，雖得出，終必無成。」</span><span class="jiazhu">《考異》曰：《舊書·世充傳》云：<span class="yinhao">「諸將皆不答。」</span>今從《河洛記》。</span>丙寅，世充素服帥其太子、羣臣、二千餘人詣軍門降。<span class="jiazhu">帥，讀曰率。降，戶江翻。</span>世民禮接之，世充俯伏流汗。世民曰：<span class="yinhao">「卿常以童子見處，<span class="jiazhu">處，昌呂翻。</span>今見童子，何恭之甚邪？」</span><span class="jiazhu">邪，音耶。</span>世充頓首謝罪。於是部分諸軍，<span class="jiazhu">分，扶問翻。</span>先入洛陽，分守市肆，禁止侵掠，無敢犯者。</p>
<p class="em2 strong">丁卯，世民入宮城，命記室房玄齡先入中書、門下省，收隋圖籍制詔，已爲世充所毀，無所獲。命蕭瑀、竇軌等封府庫，收其金帛，頒賜將士。<span class="jiazhu">瑀，音禹。將，卽亮翻。</span>收世充之黨罪尤大者段達、王隆、崔洪丹、薛德音、楊汪、孟孝義、單雄信、楊公卿、郭什柱、郭士衡、董叡、張童兒、王德仁、朱粲、郭善才等十餘人斬於洛水之上。<span class="jiazhu">單，慈淺翻。《新書》云：薛德音以移檄慢逆，崔弘丹以造弩多傷士，前誅之；次收段達等斬洛渚上。溫公避國諱，改弘丹爲洪丹。郭什柱意當作<span class="yinhao">「什住」</span>。</span>初，李世勣與單雄信友善，誓同生死。及洛陽平，世勣言雄信驍健絕倫，<span class="jiazhu">驍，堅堯翻。</span>請盡輸己之官爵以贖之，世民不許。<span class="jiazhu">《考異》曰：《舊傳》云：<span class="yinhao">「高祖不許。」</span>按太宗得洛城卽誅雄信，何嘗稟命於高祖，蓋太宗時史臣敍高祖時事，有誅殺不厭衆心者，皆稱高祖之命，掩太宗之失，如屠夏縣之類皆是也。</span>世勣固請不能得，涕泣而退。雄信曰：<span class="yinhao">「我固知汝不辦事。」</span>世勣曰：<span class="yinhao">「吾不惜餘生，與兄俱死；但旣以此身許國，事無兩遂。且吾死之後，誰復視兄之妻子乎？」</span><span class="jiazhu">復，扶又翻。</span>乃割股肉以啗雄信，曰：<span class="yinhao">「使此肉隨兄爲土，庶幾不負昔誓也！」</span><span class="jiazhu">幾，居希翻。</span>士民疾朱粲殘忍，競投瓦礫擊其尸，須臾如冢。<span class="jiazhu">礫，郎擊翻。</span>囚韋節、楊續、長孫安世等十餘人送長安。<span class="jiazhu">長孫之長，知兩翻。</span>士民無罪爲世充所囚者，皆釋之，所殺者祭而誄之。<span class="jiazhu">古者卿大夫歿，則君命有司累其功德，爲文以哀之，曰誄。今誄之者，哀其無罪而死也。誄，魯水翻。</span></p>
<p class="em2 strong">初，秦王府屬杜如晦叔父淹事王世充。淹素與如晦兄弟不協，譖如晦兄殺之，又囚其弟楚客，餓幾死，<span class="jiazhu">幾，居依翻，又音祁。</span>楚客終無怨色。及洛陽平，淹當死，楚客涕泣請如晦救之，如晦不從。楚客曰：<span class="yinhao">「曩者叔已殺兄，今兄又殺叔，一門之內，自相殘而盡，豈不痛哉！」</span>欲自剄，<span class="jiazhu">剄，古頂翻。</span>如晦乃爲之請於世民，淹得免死。<span class="jiazhu">爲，于僞翻。</span></p>
<p class="em2 strong">秦王世民坐閶闔門，<span class="jiazhu">晉都洛陽，其城西面北來第三門曰閶闔。隋營新都，《唐六典》所載都城、皇城、宮城、苑城諸門，皆無閶闔，蓋唐改之也。闔，戶臘翻。</span>蘇威請見，稱老病不能拜。世民遣人數之曰：<span class="jiazhu">見，賢遍翻。數，所具翻，又所主翻。</span><span class="yinhao">「公隋室宰相，危不能扶，使君弒國亡。見李密、王世充皆拜伏舞蹈。今旣老病，無勞相見。」</span>及至長安，又請見，不許。旣老且貧，無復官爵，卒於家，年八十二。<span class="jiazhu">史言蘇威之壽不若早夭。卒，子恤翻。</span></p>
<p class="em2 strong">秦王世民觀隋宮殿，歎曰：<span class="yinhao">「逞侈心，窮人欲，無亡得乎！」</span>命撤端門樓，焚乾陽殿，毀則天門及闕；<span class="jiazhu">《唐六典》：東都皇城南面三門，中曰端門。乾陽殿，唐後於此起乾元殿。宮城南面三門，中曰應天門，蓋隋之則天門也。《唐六典》曰：毀建國門。《隋志》：東都城南面二門，正南曰建國。</span>廢諸道場，城中僧尼，留有名德者各三十人，餘皆返初。<span class="jiazhu">返初服也。尼，女夷翻。</span></p>
<p class="em2 strong"><span class="yinwen">17</span>前眞定令周法明，<span class="jiazhu">眞定縣，隋帶恆山郡，唐改郡爲恆州。</span>法尙之弟也，<span class="jiazhu">周法尙自陳入隋爲將。</span>隋末結客，襲據黃梅，<span class="jiazhu">《隋志》：黃梅縣舊曰永興，開皇初改曰新蔡，十八年改曰黃梅，因黃梅山以名縣也。劉昫曰：黃梅，漢蘄春縣地，宋分置新蔡郡，隋爲縣，屬蘄春郡。</span>遣族子孝節攻蘄春，<span class="jiazhu">蘄春，漢縣，屬江夏郡，吳爲蘄春郡，晉改爲西陽，又改爲蘄陽，梁改曰蘄水，後齊改曰齊昌，隋開皇十八年復曰蘄春，帶郡。蘄，音渠之翻。</span>兄子紹則攻安陸，<span class="jiazhu">安陸，漢縣，屬江夏郡。宋分置安陸郡，梁置南司州，西魏置安州，隋復爲安陸郡。</span>子紹德攻沔陽，<span class="jiazhu">沔陽，漢竟陵縣地，屬江夏郡，後周置復州，大業初，改沔州，尋改爲沔陽郡。沔，彌兗翻。</span>皆拔之。庚午，以四郡來降。<span class="jiazhu">降，戶江翻；下同。</span></p>
<p class="em2 strong"><span class="yinwen">18</span>壬申，齊善行以洺、相、魏等州來降。<span class="jiazhu">洺，音名。相，息亮翻。《考異》曰：《革命記》云：<span class="yinhao">「五月七日，善行等至洺州。」</span>《實錄》云<span class="yinhao">「壬申，洺、相、魏等州降」</span>者，蓋降使到之日也。月末又云<span class="yinhao">「裴矩等以八璽降」</span>，蓋璽到之日也。</span>時建德餘衆走至洺州，欲立建德養子爲主，徵兵以拒唐；又欲剽掠居民，還向海隅爲盜。善行獨以爲不可，曰：<span class="yinhao">「隋末喪亂，<span class="jiazhu">剽，匹妙翻。喪，息浪翻；下同。</span>故吾屬相聚草野，茍求生耳。以夏王之英武，平定河朔，士馬精強，一朝爲擒，易如反掌，豈非天命有所屬，<span class="jiazhu">夏，戶雅翻。易，以豉翻。屬，之欲翻。</span>非人力所能爭邪！<span class="jiazhu">邪，音耶。</span>今喪敗如此，守亦無成，逃亦不免，等爲亡國，豈可復遺毒於民！<span class="jiazhu">復，扶又翻。</span>不若委心請命於唐，必欲得繒帛者，<span class="jiazhu">繒，慈陵翻。</span>當盡散府庫之物，勿復殘民也！」</span><span class="jiazhu">復，扶又翻。</span>於是運府庫之帛數十萬段，置萬春宮東街，<span class="jiazhu">萬春宮，竇建德所築。</span>以散將卒，凡三晝夜乃畢。<span class="jiazhu">將，卽亮翻。</span>仍布兵守坊巷，得物者卽出，無得更入人家。士卒散盡，然後與僕射裴矩、行臺曹旦，帥其百官，奉建德妻曹氏及傳國八璽幷破宇文化及所得珍寶請降于唐。<span class="jiazhu">武德二年，建德破化及，得八璽及珍寶。帥，讀曰率。璽，斯氏翻。降，戶江翻。</span>上以善行爲秦王左二護軍，<span class="jiazhu">秦王所統置左三府、右三府，各有統軍、護軍。</span>仍厚賜之。</p>
<p class="em2 strong">初，竇建德之誅宇文化及也，隋南陽公主有子曰禪師，建德虎賁郎將於士澄問之曰：<span class="jiazhu">何承天《姓苑》有於姓，今浙間有此姓。禪，市連翻。賁，音奔。將，卽亮翻。於，如字。</span><span class="yinhao">「化及大逆，兄弟之子皆當從坐，若不能捨禪師，當相爲留之。」</span><span class="jiazhu">爲，于僞翻。</span>公主泣曰：<span class="yinhao">「虎賁旣隋室貴臣，<span class="jiazhu">按《隋書·帝紀》，大業初，造龍舟，於士澄已爲上儀同，往江南採木。</span>茲事何須見問。」</span>建德竟殺之。公主尋請爲尼。及建德敗，公主將歸長安，與宇文士及遇於洛陽，士及請與相見，公主不可。士及立於戶外，請復爲夫婦。公主曰：<span class="yinhao">「我與君仇家，今所以不手刃君者，但謀逆之日，察君不預知耳。」</span>訶令速去。<span class="jiazhu">訶，虎何翻。</span>士及固請，公主怒曰：<span class="yinhao">「必欲就死，可相見也。」</span>士及知不可屈，乃拜辭而去。</p>
<p class="em2 strong"><span class="yinwen">19</span>乙亥，以周法明爲黃州總管。<span class="jiazhu">黃州，治黃岡縣，漢江夏郡西陵縣地，齊曰南安，又置齊安郡，隋置黃州，尋改永安郡。</span></p>
<p class="em2 strong"><span class="yinwen">20</span>戊寅，王世充徐州行臺𣏌王世辯以徐、宋等三十八州詣河南道安撫大使任瓌請降；<span class="jiazhu">使，疏吏翻。任，音壬。瓌，古回翻。降，戶江翻。</span>世充故地悉平。</p>
<p class="em2 strong"><span class="yinwen">21</span>竇建德博州刺史馮士羨<span class="jiazhu">《隋志》：武陽郡聊城縣，開皇十六年置博州。</span>復推淮安王神通爲慰撫山東使，徇下三十餘州；建德之地悉平。</p>
<p class="em2 strong"><span class="yinwen">22</span>己卯，代州總管李大恩擊苑君璋，破之。</p>
<p class="em2 strong"><span class="yinwen">23</span>突厥寇邊，長平靖王叔良督五將擊之，叔良中流矢；<span class="jiazhu">厥，九勿翻。將，卽亮翻。中，竹仲翻。</span>師旋，六月，戊子，卒於道。<span class="jiazhu">卒，子恤翻。</span></p>
<p class="em2 strong"><span class="yinwen">24</span>戊戌，孟海公餘黨蔣善合以鄆州，孟噉鬼以曹州來降。<span class="jiazhu">鄆州，隋之東平郡。曹州，隋之濟陰郡。鄆，音運。噉，徒濫翻。降，戶江翻。</span>噉鬼，海公之從兄也。<span class="jiazhu">從，才用翻。</span></p>
<p class="em2 strong"><span class="yinwen">25</span>庚子，營州人石世則執總管晉文衍，<span class="jiazhu">營州，《隋志》之遼西郡。</span>舉州叛，奉靺鞨突地稽爲主。<span class="jiazhu">靺，音末。鞨，音曷。</span></p>
<p class="em2 strong"><span class="yinwen">26</span>黃州總管周法明攻蕭銑安州，拔之，<span class="jiazhu">蕭銑蓋亦置安州於隋安陸郡界。</span>獲其總管馬貴遷。</p>
<p class="em2 strong"><span class="yinwen">27</span>乙巳，以右驍衞將軍盛彥師爲宋州總管，安撫河南。<span class="jiazhu">驍，堅堯翻。</span></p>
<p class="em2 strong"><span class="yinwen">28</span>乙卯，海州賊帥臧君相以五州來降，拜海州總管。<span class="jiazhu">海州，《隋志》之東海郡。宋白曰：魏武定七年置海州。帥，所類翻。</span></p>
<p class="em2 strong"><span class="yinwen">29</span>秋，七月，庚申，王世充行臺王弘烈、王泰、左僕射豆盧行褒、右僕射蘇世長以襄州來降。<span class="jiazhu">襄州，《隋志》之襄陽郡。宋白曰：襄州，春秋穀、鄧、鄾、盧、羅、鄀之地，秦爲南陽郡地，魏置襄陽郡，以其地在襄山之陽也。江左置雍州，西魏改襄州。</span>上與行褒、世長皆有舊，先是，屢以書招之，<span class="jiazhu">先，悉薦翻。</span>行褒輒殺使者；旣至長安，上誅行褒而責世長。世長曰：<span class="yinhao">「隋失其鹿，天下共逐之。陛下旣得之矣，豈可復忿同獵之徒，問爭肉之罪乎！」</span><span class="jiazhu">使，疏吏翻。復，扶又翻。</span>上笑而釋之，以爲諫議大夫。<span class="jiazhu">《考異》曰：《舊·本紀》及《唐曆年代記》、《唐會要》皆云五年六月，置諫議大夫。按世長自諫議歷陝州長史、天策府軍諮祭酒，四年十一月，已預十八學士。據《舊·職官志》，四年，置諫議大夫，今從之。余按《唐六典》，秦、漢曰諫大夫，光武加議字。北齊集書省置諫議大夫七人，隋氏門下省亦置諫議大夫七人。四年以前，唐未及置，今始置之耳。</span>嘗從校獵高陵，<span class="jiazhu">如淳曰：合軍聚衆，有幡校擊鼓也。《周禮》，校人掌王田獵之馬，故謂之校獵。師古曰：如說非也。此校，謂以木相貫穿爲闌校耳。《校人職》云，六廐成校。是則以遮闌爲義也。校獵者，大爲闌校，以遮禽獸而獵取也。軍之幡旗雖有校名，本因部校，此無豫也。原父曰：予謂校讀如<span class="yinhao">「犯而不校」</span>，亦競逐獵也。高陵縣屬京兆府。</span>大獲禽獸，上顧羣臣曰：<span class="yinhao">「今日畋，樂乎？」</span>世長對曰：<span class="yinhao">「陛下遊獵，薄廢萬機，不滿十旬，未足爲樂！」</span><span class="jiazhu">樂，音洛。</span>上變色，旣而笑曰：<span class="yinhao">「狂態復發邪？」</span><span class="jiazhu">復，扶又翻。邪，音耶。</span>對曰：<span class="yinhao">「於臣則狂，於陛下甚忠。」</span>嘗侍宴披香殿，<span class="jiazhu">程大昌《雍錄》：慶善宮有披香殿。又云：慶善宮，高祖舊第也，在武功渭水北。余按下文世長言昔侍於武功，若此殿正在武功舊宅，世長縱是譎諫，不應引以爲言，恐此殿不在慶善宮。</span>酒酣，謂上曰：<span class="yinhao">「此殿煬帝之所爲邪？」</span>上曰：<span class="yinhao">「卿諫似直而實多詐，豈不知此殿朕所爲，而謂之煬帝乎？」</span>對曰：<span class="yinhao">「臣實不知，但見其華侈如傾宮、鹿臺，<span class="jiazhu">紂爲傾宮、鹿臺。</span>非興王之所爲故也。若陛下爲之，誠非所宜。臣昔侍陛下於武功，見所居宅僅庇風雨，當時亦以爲足。今因隋之宮室，已極侈矣，而又增之，將何以矯其失乎？」</span>上深然之。</p>
<p class="em2 strong"><span class="yinwen">30</span>甲子，秦王世民至長安。世民被黃金甲，齊王元吉、李世勣等二十五將從其後，鐵騎萬匹，<span class="jiaozhusup">【章：十二行本「匹」下有「甲士三萬人」五字；乙十一行本同；孔本同；張校同。】</span><span class="jiazhu">被，皮義翻。將，卽亮翻。騎，奇寄翻。</span>前後部鼓吹，<span class="jiazhu">鼓吹，軍樂也；漢制，萬人將軍得之。《司馬法》：軍中有鼓笛，所以發壯勇。薛居正曰：義鏡問鼓吹十二案，合於何所。答云：《周禮》，鼓人掌六鼓、四金。漢朝乃有黃門鼓吹。崔豹《古今註》云：張騫使西域，得《摩訶兜勒》一曲，李延年增之，分爲二十八曲。梁置鼓吹清商令二人。唐又有掆鼓、金鉦、大鼓、長鳴歌簫、笳、笛，合爲鼓吹十二案。吹，昌瑞翻。</span>俘王世充、竇建德及隋乘輿、御物獻于太廟，<span class="jiazhu">乘，繩證翻。《考異》曰：《李勣傳》云：<span class="yinhao">「太宗爲上將，勣爲下將，與太宗俱服金甲，乘戎輅，告捷于太廟。」</span>今從《唐曆》。</span>行飲至之禮以饗之。<span class="jiazhu">《左傳》：歸而飲至，以數軍實。杜預《註》曰：飲於廟，以數車徒、器械及所獲也。</span></p>
<p class="em2 strong"><span class="yinwen">31</span>乙丑，高句麗王建武遣使入貢。<span class="jiazhu">句，音駒。麗，鄰知翻。</span>建武，元之弟也。<span class="jiazhu">高元，見《隋紀》。</span></p>
<p class="em2 strong"><span class="yinwen">32</span>上見王世充而數之，<span class="jiazhu">數，所具翻，又所主翻。</span>世充曰：<span class="yinhao">「臣罪固當誅，然秦王許臣不死。」</span>丙寅，詔赦世充爲庶人，與兄弟子姪<span class="jiaozhusup">【章：十二行本「姪」下有「徙」字；乙十一行本同；孔本同。】</span>處蜀；<span class="jiazhu">處，昌呂翻。</span>斬竇建德於市。</p>
<p class="em2 strong"><span class="yinwen">33</span>丁卯，以天下略定，大赦百姓，給復一年。<span class="jiazhu">復，方目翻；下同。</span>陝、鼎、函、虢、虞、芮六州，轉輸勞費，<span class="jiazhu">陝州，治陝弘農縣，本隋弘農郡，義寧元年曰鳳林，領弘農、閿鄕、湖城；武德元年曰鼎州，因鼎湖爲名。武德三年，以永寧、崤置函州。又義寧元年，分盧氏、長水、桃林置虢郡，武德元年，曰虢州。義寧元年，以安邑、虞鄕、夏置安邑郡，武德元年，曰虞州。二年，以芮城、河北、永樂置芮州。</span>幽州管內，久隔寇戎，並給復二年。律、令、格、式，且用開皇舊制。赦令旣下，而王、竇餘黨尙有遠徙者，治書侍御史孫伏伽上言：<span class="yinhao">「兵、食可去，信不可去，陛下已赦而復徙之，<span class="jiazhu">治，直之翻。伽，求加翻。上，時掌翻。去，羌呂翻。復，扶又翻，又音如字。</span>是自違本心，使臣民何所憑依。且世充尙蒙寬宥，況於餘黨，所宜縱釋。」</span><span class="jiazhu">《考異》曰：伏伽表云：<span class="yinhao">「今月二日，發雲雨之制。」</span>而赦書乃十二日，或脫<span class="yinhao">「十」</span>字也。又云：<span class="yinhao">「常赦所不免，咸赦除之。」</span>今赦無此文，豈《實錄》錄赦文不盡歟？</span>上從之。</p>
<p class="em2 strong">王世充以防夫未備，置雍州廨舍。<span class="jiazhu">按《雍錄》，《都城坊里圖》，雍州廨舍後爲京兆府，在光德坊。雍，於用翻。廨，古隘翻。</span>獨孤機之子定州刺史修德帥兄弟至其所，<span class="jiazhu">帥，讀曰率。</span>矯稱敕呼鄭王；世充與兄世惲趨出，修德等殺之。<span class="jiazhu">武德二年正月，獨孤機兄弟爲世充所殺，故修德報仇。惲，於粉翻。《考異》曰：《舊傳》作<span class="yinhao">「獨孤修」</span>，今從《河洛記》。</span>詔免修德官。其餘兄弟子姪等，於道亦以謀反誅。</p>
<p class="em2 strong"><span class="yinwen">34</span>隋末錢弊濫薄，<span class="jiazhu">言錢之弊也。</span>至裁皮糊紙爲之，民間不勝其弊。<span class="jiazhu">勝，音升。</span>至是，初行開元通寶錢，重<span class="jiaozhusup">【章：十二行本「重」上有「徑八分」三字；乙十一行本同；孔本同；退齋校同。】</span>二銖四參，<span class="jiazhu">按《漢書·律曆志》：權輕重者不失黍絫。應劭《註》曰：十黍爲絫，十絫爲銖。師古曰：絫，孟音來戈翻。此字讀亦音纍紲之纍。二銖四絫，二百四十黍也。<span class="yinhao">「參」</span>當作<span class="yinhao">「絫」</span>，蓋筆誤也。</span>積十錢重一兩，輕重大小最爲折衷，<span class="jiazhu">衷，竹仲翻。</span>遠近便之。命給事中歐陽詢撰其文幷書，迴環可讀。<span class="jiazhu">《六典》：《漢書·百官表》云：給事中亦加官，所加或博士、大夫、議郎。《漢儀注》，諸給事中日上朝謁，平尙書奏事，分爲左右，以有事殿中，故曰給事中。魏氏或爲加官，或爲正員。晉氏隸散騎省，宋、齊隸集書省；後周天官府置給事中士；隋曰給事郎，唐曰給事中，屬門下省，掌侍奉左右，分判省事。凡百司奏抄，侍中審定，則先讀而署之，以駁正違失。撰其文者，撰爲八分篆、隸二體。《考異》曰：薛璫《唐聖運圖》云：<span class="yinhao">「初進蠟樣，文德皇后掐一甲，故錢上有甲痕云。」</span>淩璠《唐錄政要》云竇皇后。按時竇皇后已崩，文德皇后未立，今皆不取。</span></p>
<p class="em2 strong"><span class="yinwen">35</span>以屈突通爲陝東道大行臺右僕射，鎭洛陽；以淮陽王道玄爲洛州總管。李世勣父蓋竟無恙而還，詔復其官爵。<span class="jiazhu">屈，居勿翻。陝，失冉翻。李蓋被虜，見一百八十七卷武德二年十月。恙，余亮翻。還，從宣翻。</span>竇軌還益州。<span class="jiazhu">自平洛還。</span>軌將兵征討，或經旬月不解甲。性嚴酷，將佐有犯，無貴賤立斬之，鞭撻吏民，常流血滿庭，所部重足屛息。<span class="jiazhu">將，卽亮翻。重，直龍翻。屛，必郢翻。</span></p>
<p class="em2 strong"><span class="yinwen">36</span>癸酉，置錢監於洛、幷、幽、益等諸州，秦王世民、齊王元吉賜三鑪，裴寂賜一鑪，聽鑄錢。<span class="jiazhu">賜以官鑪也。鑪，音爐，鑪冶也。</span>自餘敢盜鑄者，身死，家口配沒。</p>
<p class="em2 strong"><span class="yinwen">37</span>河北旣平，上以陳君賓爲洺州刺史。將軍秦武通等將兵屯洺州，欲使分鎭東方諸州；又以鄭善果等爲慰撫大使，就洺州選補山東州縣官。</p>
<p class="em2 strong">竇建德之敗也，其諸將多盜匿庫物，及居閭里，暴橫爲民患，<span class="jiazhu">洺，彌幷翻。將，卽亮翻；下同。使，疏吏翻。橫，戶孟翻。</span>唐官吏以法繩之，或加捶撻，<span class="jiazhu">捶，上橤翻。</span>建德故將皆驚懼不安。高雅賢、王小胡家在洺州，欲竊其家以逃，官吏捕之，雅賢等亡命至貝州。<span class="jiazhu">貝州，《隋志》之清河郡。</span>會上徵建德故將范願、董康買、曹湛及雅賢等，於是願等相謂曰：<span class="yinhao">「王世充以洛陽降唐，<span class="jiazhu">降，戶江翻。</span>其將相大臣段達、單雄信等皆夷滅；<span class="jiazhu">相，息亮翻。單，慈淺翻。</span>吾屬至長安，必不免矣。吾屬自十年以來，身經百戰，當死久矣，今何惜餘生，不以之立事。且夏王得淮安王，遇以客禮，<span class="jiazhu">見一百八十七卷二年十月。夏，戶雅翻。</span>唐得夏王卽殺之。吾屬皆爲夏王所厚，今不爲之報仇，<span class="jiazhu">爲，于僞翻。</span>將無以見天下之士！」</span>乃謀作亂，卜之，以劉氏爲主吉，因相與之漳南，<span class="jiazhu">之，往也。《舊志》，漳南縣屬貝州，漢之東陽縣。隋開皇十八年分棗強、清平二縣地，置漳南縣於古東陽城。</span>見建德故將劉雅，以其謀告之。雅曰：<span class="yinhao">「天下適安定，吾將老於耕桑，不願復起兵！」</span><span class="jiazhu">復，扶又翻。</span>衆怒，且恐泄其謀，遂殺之。故漢東公劉黑闥，時屛居漳南，<span class="jiazhu">漢東公，竇建德所封爵也。屛，必郢翻。</span>諸將往詣之，告以其謀，黑闥欣然從之。黑闥方種蔬，卽殺耕牛與之共飲食定計，聚衆得百人。甲戌，襲漳南縣據之。<span class="jiazhu">《考異》曰：《革命記》：<span class="yinhao">「七月二十七日，衆立黑闥爲漢東王，建元天造，卽入漳南城，鏁縣官於獄，發使告貝州及諸鎭戍等云：『今漢東王爲夏王起義兵於漳南，請軍會戰。』」</span>今據《實錄》，甲戌，七月十九日。又黑闥陷相州乃稱王改元，在五年正月。今不取。</span>是時，諸道有事則置行臺尙書省，無事則罷之。朝廷聞黑闥作亂，乃置山東道行臺於洺州，<span class="jiazhu">朝，直遙翻。洺，彌幷翻。</span>魏、冀、定、滄並置總管府。<span class="jiazhu">滄州，《隋志》之勃海郡。</span>丁丑，以淮安王神通爲山東道行臺右僕射。</p>
<p class="em2 strong"><span class="yinwen">38</span>辛巳，襃州道安撫使郭行方攻蕭銑鄀州，拔之。<span class="jiazhu"><span class="yinhao">「褒州」</span>，當作<span class="yinhao">「襄州」</span>，詳見《辯誤》。《新志》：武德四年以竟陵之樂鄕及襄州之率道、上洪置鄀州。上書郡，下書州；竟陵之樂鄕，蓋蕭銑地也。鄀，音若。</span></p>
<p class="em2 strong"><span class="yinwen">39</span>孟海公與竇建德同伏誅，戴州刺史孟噉鬼不自安，<span class="jiazhu">《新志》：武德四年以曹州之成武，宋州之單父、楚丘置戴州。敢，徒濫翻。</span>挾海公之子義以曹、戴二州反，以禹城令蔣善合爲腹心；<span class="jiazhu">禹城縣屬齊州，隋之祝阿也。《新》、《舊志》皆云，天寶元年，改祝阿爲禹城。此時未有禹城，當考。又前言蔣善合以鄆州來降，此以<span class="yinhao">「禹城令」</span>書之，亦未知爲誰所命也。</span>善合與其左右同謀斬之。</p>
<p class="em2 strong"><span class="yinwen">40</span>八月，丙戌朔，日有食之。</p>
<p class="em2 strong"><span class="yinwen">41</span>丁亥，命太子安撫北邊。</p>
<p class="em2 strong"><span class="yinwen">42</span>丁酉，劉黑闥陷鄃縣，<span class="jiazhu">鄃縣，屬貝州。鄃，音輸。</span>魏州刺史權威、<span class="jiazhu">魏州，《隋志》之武陽郡。</span>貝州刺史戴元祥與戰，皆敗死，黑闥悉取其餘衆及器械。竇建德舊黨稍稍出歸之，衆至二千人，爲壇於漳南，祭建德，告以舉兵之意，自稱大將軍。詔發關中步騎三千，使將軍秦武通、定州總管藍田李玄通擊之；<span class="jiazhu">藍田縣屬雍州。騎，奇寄翻。</span>又詔幽州總管李藝引兵會擊黑闥。</p>
<p class="em2 strong"><span class="yinwen">43</span>癸卯，突厥寇代州，<span class="jiazhu">厥，九勿翻。</span>總管李大恩遣行軍總管王孝基拒之，舉軍皆沒。甲辰，進圍崞縣。<span class="jiazhu">崞縣屬代州。崞，音郭。</span>乙巳，王孝基自突厥逃歸，李大恩衆少，<span class="jiazhu">少，詩沼翻。</span>據城自守，突厥不敢逼，月餘引去。</p>
<p class="em2 strong"><span class="yinwen">44</span>上以南方寇盜尙多，丙午，以左武候將軍張鎭周爲淮南道行軍總管，大將軍陳智略爲嶺南道行軍總管，鎭撫之。</p>
<p class="em2 strong"><span class="yinwen">45</span>丁未，劉黑闥陷歷亭，<span class="jiazhu">《舊志》：歷亭，漢東陽地，隋開皇十六年分鄃縣置。《隋志》曰：分武城置。時屬貝州。</span>執屯衞將軍王行敏，使之拜，不可，遂殺之。</p>
<p class="em2 strong"><span class="yinwen">46</span>初，洛陽旣平，徐圓朗請降，拜兗州總管，<span class="jiazhu">兗州，《隋志》之魯郡。降，戶江翻。</span>封魯郡公。劉黑闥作亂，陰與圓朗通謀。上使葛公盛彥師安集河南，行至任城；<span class="jiazhu">任城縣屬兗州。任，音壬。</span>辛亥，圓朗執彥師，舉兵反。黑闥以圓朗爲大行臺元帥，<span class="jiazhu">帥，所類翻。</span>兗、鄆、陳、𣏌、伊、洛、曹、戴等八州豪右皆應之。圓朗厚禮彥師，使作書與其弟，令舉虞城降。<span class="jiazhu">《舊志》：虞城縣屬宋州，隋分下邑縣置，時置東虞州。令，力丁翻。</span>彥師爲書曰：<span class="yinhao">「吾奉使無狀，爲賊所擒，<span class="jiazhu">使，疏吏翻；下同。</span>爲臣不忠，誓之以死；汝善侍老母，勿以吾爲念。」</span>圓朗初色動，而彥師自若。圓朗乃笑曰：<span class="yinhao">「盛將軍有壯節，不可殺也。」</span>待之如舊。</p>
<p class="em2 strong">河南道安撫大使任瓌行至宋州，屬圓朗反，<span class="jiazhu">宋州治睢陽，時爲宋城縣。使，疏吏翻。瓌，古回翻。屬，之欲翻。</span>副使柳濬勸瓌退保汴州，<span class="jiazhu">宋州西至汴州二百八十五里。</span>瓌笑曰：<span class="yinhao">「柳公何怯也！」</span>圓朗又攻陷楚丘，<span class="jiazhu">楚丘縣，後魏之己氏縣，隋開皇六年更名，時屬戴州。</span>引兵將圍虞城，瓌遣部將崔樞、張公謹自鄢陵帥諸豪右質子百餘人守虞城。<span class="jiazhu">鄢陵縣時屬洧州。將，卽亮翻；下同。鄢，謁晚翻，又於建翻，又音偃。帥，讀曰率。質，音致；下同。</span>濬曰：<span class="yinhao">「樞與公謹皆王世充將，諸州質子父兄皆反，恐必爲變。」</span>瓌不應。樞至虞城，分質子使與土人合隊共守城。<span class="jiazhu">合，音閤。</span>賊稍近，質子有叛者，樞斬其隊帥。於是諸隊帥皆懼，<span class="jiazhu">帥，所類翻；下同。</span>各殺其質子，樞不禁，梟其首於門外，遣使白瓌。<span class="jiazhu">梟，堅堯翻。使，疏吏翻。</span>瓌陽怒曰：<span class="yinhao">「吾所以使與質子俱者，欲招其父兄耳，何罪而殺之！」</span>退謂濬曰：<span class="yinhao">「吾固知崔樞能辦此也。縣人旣殺質子，與賊深仇，吾何患乎！」</span>賊攻虞城，果不克而去。</p>
<p class="em2 strong"><span class="yinwen">47</span>初，竇建德以鄱陽崔元遜爲深州刺史，<span class="jiazhu">鄱陽縣屬饒州。隋開皇十六年，以定州安平置深州，大業初廢。《新志》：武德四年，以定州之安平、瀛州之饒陽置深州，蓋竇建德置，而唐因之耳。宋白曰：以州城西故深城名州。</span>及劉黑闥反，元遜與其黨數十人謀於野，伏甲士於車中，以禾覆其上，<span class="jiazhu">覆，敷又翻。</span><span class="jiaozhusup">【章：十二行本「上」下有「詐爲農人」四字；乙十一行本同；孔本同；退齋校同。】</span>直入聽事，<span class="jiazhu">聽，讀曰廳。</span>自禾中呼譟而出，執刺史裴晞殺之，傳首黑闥。</p>
<p class="em2 strong"><span class="yinwen">48</span>九月，乙卯，文登賊帥淳于難請降，置登州，以難爲刺史。<span class="jiazhu">文登，本漢牟平縣地，後齊置文登縣，因文登山而名。《隋志》，屬東萊郡。時置登州兼領萊州之觀陽縣。降，戶江翻；下同。</span></p>
<p class="em2 strong"><span class="yinwen">49</span>突厥寇幷州，<span class="jiazhu">厥，九勿翻。幷，卑名翻。</span>遣左屯衞大將軍竇琮等擊之。戊午，突厥寇原州，遣行軍總管尉遲敬德等擊之。<span class="jiazhu">琮，徂宗翻。尉，紆勿翻。</span></p>
<p class="em2 strong"><span class="yinwen">50</span>辛酉，徐圓朗自稱魯王。</p>
<p class="em2 strong"><span class="yinwen">51</span>隋末，歙州賊汪華據黟、歙等五州，有衆一萬，<span class="jiazhu">歙州，本新安郡，隋平陳置歙州，黟、歙二縣屬焉。歙，音攝。黟，音伊；劉昫曰：音同䃜。縣南石墨嶺出石墨故也。</span>自稱吳王。甲子，遣使來降；<span class="jiazhu">使，疏吏翻。降，戶江翻。</span>拜歙州總管。</p>
<p class="em2 strong"><span class="yinwen">52</span>隋末，弋陽盧祖尙糾合壯士以衞鄕里，部分嚴整，羣盜畏之。及煬帝遇弒，鄕人奉之爲光州刺史；<span class="jiazhu">弋陽，漢縣，南齊爲郡，梁置光州。分，扶問翻。</span>時年十九，奉表於皇泰主。及王世充自立，祖尙來降，丙子，以祖尙爲光州總管。<span class="jiazhu">《考異》曰：《實錄》：<span class="yinhao">「丙子，以光州豪右盧祖尙爲光州總管。」</span>按《舊傳》，世充自立，祖尙遂舉州歸款，而《實錄》至此始見之，蓋當時止爲刺史，至此遷總管耳。</span></p>
<p class="em2 strong"><span class="yinwen">53</span>己卯，詔括天下戶口。</p>
<p class="em2 strong"><span class="yinwen">54</span>徐圓朗寇濟州，治中吳伋論擊走之。<span class="jiazhu">濟州，隋之濟北郡。漢置州刺史，其屬有治中從事、別駕從事，自是兩官。唐武德元年，改郡太守曰州刺史，郡丞曰別駕，未嘗置治中。今書濟州治中吳汲論，豈卽以別駕爲治中邪？下文又書徐圓朗昌州治中，蓋此時官稱猶未定于一。濟，子禮翻。</span></p>
<p class="em2 strong"><span class="yinwen">55</span>癸未，詔以太常樂工皆前代因罪配沒，子孫相承，多歷年所，<span class="jiazhu">所謂樂戶也。</span>良可哀愍；宜並蠲除爲民，<span class="jiazhu">蠲，吉淵翻。</span>且令執事，若仕宦入流，<span class="jiazhu">令，力丁翻。入流者爲流內官。</span>勿更追集。</p>
<p class="em2 strong"><span class="yinwen">56</span>甲申，靈州總管楊師道擊突厥，破之。師道，恭仁之弟也。<span class="jiazhu">楊恭仁時鎭涼州。厥，九勿翻。</span></p>
<p class="em2 strong"><span class="yinwen">57</span>詔發巴、蜀兵，以趙郡王孝恭爲荊湘道行軍總管，<span class="jiazhu">荊州，南郡。湘州，長沙郡。荊湘道，以南朝荊、湘所部言之；下荊郢道類此。</span>李靖攝行軍長史，<span class="jiazhu">長，知兩翻。</span>統十二總管，自夔州順流東下；以廬江王瑗爲荊郢道行軍元帥，<span class="jiaozhusup">【章：十二行本「帥」下有「出襄州道」四字；乙十一行本同；孔本同；張校同；退齋校同。】</span><span class="jiazhu">郢州，隋之竟陵郡。瑗，于眷翻。帥，所類翻。</span>黔州刺史田世康出辰州道，<span class="jiazhu">《舊志》：漢辰陽縣，隋改辰陽爲辰溪縣，仍分置沅陵縣。沅陵郡唐改爲辰州，以沅陵爲理所。黔，音琴。</span>黃州總管周法明出夏口道，<span class="jiazhu">夏口卽漢口。夏，戶雅翻。</span>以擊蕭銑。是月，孝恭發夔州。時峽江方漲，<span class="jiazhu">蜀江逕三峽，謂之峽江。</span>諸將請俟水落進軍，<span class="jiazhu">將，卽亮翻；下同。</span>李靖曰：<span class="yinhao">「兵貴神速。今吾兵始集，銑尙未知，若乘江漲，倐忽抵其城下，掩其不備，此必成擒；不可失也！」</span>孝恭從之。</p>
<p class="em2 strong"><span class="yinwen">58</span>淮安王神通將關內兵至冀州，與李藝兵合。又發邢、洺、相、魏、恆、趙等兵合五萬餘人，與劉黑闥戰於饒陽城南，布陳十餘里；黑闥衆少，依隄單行而陳以當之。<span class="jiazhu">宋白曰：饒陽，漢縣，在饒河之陽，今縣東北二十里饒陽故城是也。齊天保五年，移於今理。按饒陽縣，則魏虜渠口，置虜口鎭於此，後爲縣理。洺，音名。相，息亮翻。恆，戶登翻。陳，讀曰陣。行，戶剛翻。</span>會風雪，神通乘風擊之，旣而風返，神通大敗，士馬軍資失亡三分之二。李藝居西偏，擊高雅賢，破之，逐奔數里，聞大軍不利，退保藁城；<span class="jiazhu">藁城縣本屬恆州，時屬廉州。</span>黑闥就擊之，藝亦敗，薛萬均、萬徹皆爲所虜，截髮驅之。萬均兄弟亡歸，藝引兵歸幽州。黑闥兵勢大振。</p>
<p class="em2 strong"><span class="yinwen">59</span>上以秦王<span class="jiaozhusup">【章：十二行本「王」下有「世民」二字；乙十一行本同；孔本同。】</span>功大，前代官皆不足以稱之，特置天策上將，位在王公上。冬，十月，以世民爲天策上將，領司徒、陝東道大行臺尙書令，增邑二萬戶，<span class="jiazhu">唐爵九等，王食邑萬戶；今倍之。陝，失冉翻。</span>仍開天策府，置官屬。<span class="jiazhu">天策府置長史、司馬各一人，從事中郎二人，並掌通判府事。軍諮祭酒二人，謀軍事，贊相禮儀，應接賓客。典籤四人，掌宣傳導引之事。主簿二人，掌省覆敎命。錄事二人，記室參軍事二人，掌書疏表啓，宣行敎命。功、倉、兵、騎、鎧、士六曹參軍各二人，參軍事六人。</span>以齊王元吉爲司空。世民以海內浸平，乃開館於宮西，延四方文學之士，出敎以王府屬杜如晦、記室房玄齡、虞世南、文學褚亮、姚思廉、主簿李玄道、參軍蔡允恭、薛元敬、顏相時、諮議典籤蘇勗、天策府從事中郎于志寧、軍諮祭酒蘇世長、記室薛收、倉曹李守素、國子助敎陸德明，孔穎達，信都蓋文達、宋州總管府戶曹許敬宗，<span class="jiazhu">諸王出命稱敎。相，息亮翻。蓋，古盍翻。</span>並以本官兼文學館學士，<span class="jiazhu">《考異》曰：《舊書》，參軍薛元敬承許敬宗下。今從《太宗實錄》。諮議典籤蘇勉，《舊書》作軍諮典籤，今從《實錄》。宋州總管府戶曹許敬宗，《舊書·褚亮傳》作著作佐郎攝記室。《敬宗傳》，擬漣州別駕。今從《實錄》。</span>分爲三番，更日直宿，<span class="jiazhu">更，工衡翻。</span>供給珍膳，恩禮優厚。世民朝謁公事之暇，輒至館中，引諸學士討論文籍，<span class="jiazhu">朝，直遙翻。論，盧昆翻。</span>或夜分乃寢。又使庫直閻立本圖像，<span class="jiazhu">庫直，隸親事府。</span>褚亮爲贊，號十八學士。士大夫得預其選者，時人謂之<span class="yinhao">「登瀛州。」</span><span class="jiazhu">自來相傳海中有三神山，蓬萊、方丈、瀛洲，人不能至，至則成仙矣，故以爲喻。</span>允恭，大寶之弟子；<span class="jiazhu">蔡大寶輔後梁主蕭詧。</span>元敬，收之從子；<span class="jiazhu">從，才用翻。</span>相時，師古之弟；<span class="jiazhu">顏師古以碩學名。</span>立本，毗之子也。<span class="jiazhu">閻毗以巧思事隋煬帝。</span></p>
<p class="em2 strong">初，杜如晦爲秦王府兵曹參軍，俄遷陝州長史。<span class="jiazhu">陝，失冉翻。長，知兩翻。</span>時府僚多補外官，世民患之。房玄齡曰：<span class="yinhao">「餘人不足惜，至於杜如晦，王佐之才，大王欲經營四方，非如晦不可。」</span>世民驚曰：<span class="yinhao">「微公言，幾失之。」</span><span class="jiazhu">幾，居依翻。</span>卽奏爲府屬。與玄齡常從世民征伐，參謀帷幄，軍中多事，如晦剖決如流。世民每破軍克城，諸將佐爭取寶貨，玄齡獨收采人物，致之幕府。又將佐有勇略者，玄齡必與之深相結，<span class="jiazhu">將，卽亮翻。</span>使爲世民盡死力。<span class="jiazhu">爲，于僞翻；下同。</span>世民每令玄齡入奏事，上歎曰：<span class="yinhao">「玄齡爲吾兒陳事，雖隔千里，皆如面談。」</span></p>
<p class="em2 strong">李玄道嘗事李密爲記室，密敗，官屬爲王世充所虜，懼死，皆達曙不寐。獨玄道起居自若，曰：<span class="yinhao">「死生有命，非憂可免！」</span>衆服其識量。</p>
<p class="em2 strong"><span class="yinwen">60</span>庚寅，劉黑闥陷瀛州，殺刺史盧士叡。觀州人執刺史雷德備，以城降之。<span class="jiazhu">隋以東光縣置觀州，大業初廢。武德四年，以德州之弓高、胡蘇、東光，冀州之阜陵、蓨、安陵、觀津，置觀州。觀，古喚翻。降，戶江翻；下同。</span></p>
<p class="em2 strong"><span class="yinwen">61</span>辛卯，蕭銑鄂州刺史雷長穎以魯山來降。<span class="jiazhu">隋平陳，以江夏郡置鄂州，治江南之江夏，大業初，復爲郡。蕭銑蓋置州於魯山。</span></p>
<p class="em2 strong"><span class="yinwen">62</span>趙郡王孝恭帥戰艦二千餘艘東下，<span class="jiazhu">帥，讀曰率。艦，戶黯翻。艘，蘇遭翻。</span>蕭銑以江水方漲，殊不爲備；孝恭等拔其荊門、宜都二鎭，進至夷陵。<span class="jiazhu">蕭銑置宜都鎭於峽州夷道縣。夷陵縣帶峽州。</span>銑將文士弘將精兵數萬屯清江，<span class="jiazhu">將，卽亮翻。按《水經註》：清江卽佷山夷水也，水色清照，十丈分沙，蜀人見其澄清，因名清江。吳分漢南郡之巫縣立沙渠縣，後周於縣立施州，清江郡，隋廢郡及州爲清江縣。</span>癸巳，孝恭擊走之，獲戰艦三百餘艘，殺溺死者萬計，追奔至百里洲。<span class="jiazhu">自清江而東，過歸州、峽州，而後至百里洲。</span>士弘收兵復戰，<span class="jiazhu">復，扶又翻。</span>又敗之，進入北江。<span class="jiazhu">百里洲，在枝江縣江中，江水至此分流，出百里洲北而東流者，因謂之北江。敗，補邁翻。</span>銑江州總管蓋彥舉以五州來降。<span class="jiazhu">梁以漢夷道縣置宜都郡、宜昌縣，後周置江州，隋廢爲巴山縣，屬清江郡，蕭銑蓋復置江州於此。蓋，古盍翻。</span></p>
<p class="em2 strong"><span class="yinwen">63</span>毛州刺史趙元愷<span class="jiazhu">魏州館陶縣舊置毛州，隋大業初，州廢，竇建德復置，唐因之，領魏州之館陶、武氏，博州之堂邑，貝州之臨清、清水。</span>性嚴急，下不堪命。丁卯，州民董燈明等作亂，殺元愷以應劉黑闥。</p>
<p class="em2 strong"><span class="yinwen">64</span>盛彥師自徐圓朗所逃歸。王薄因說青、萊、密諸州，皆下之。<span class="jiazhu">萊州東萊郡，後魏之光州也。密州高密郡，後魏之膠州也。說，輸芮翻。</span></p>
<p class="em2 strong"><span class="yinwen">65</span>蕭銑之罷兵營農也，<span class="jiazhu">見上卷三年。</span>纔留宿衞數千人，聞唐兵至，文士弘敗，大懼，倉猝徵兵，皆在江、嶺之外，道塗阻遠，不能遽集，乃悉見兵出拒戰。<span class="jiazhu">見，賢遍翻。</span>孝恭將擊之，李靖止之曰：<span class="yinhao">「彼救敗之師，策非素立，勢不能久，不若且泊南岸，<span class="jiazhu">江陵南岸卽馬頭岸。</span>緩之一日，彼必分其兵，或留拒我，或歸自守，兵分勢弱，我乘其懈而擊之，<span class="jiazhu">懈，古隘翻。</span>蔑不勝矣。今若急之，彼則倂力死戰，楚兵剽銳，未易當也。」</span><span class="jiazhu">剽，匹妙翻。易，以豉翻。</span>孝恭不從，留靖守營，自帥銳師出戰，果敗走，趣南岸。<span class="jiazhu">帥，讀曰率。趣，七喻翻，又逡須翻。</span>銑衆委舟收掠軍資，人皆負重，靖見其衆亂，縱兵奮擊，大破之，乘勝直抵江陵，入其外郭。又攻水城，拔之，大獲舟艦，李靖使孝恭盡散之江中。諸將皆曰：<span class="jiazhu">將，卽亮翻。</span><span class="yinhao">「破敵所獲，當藉其用，柰何棄以資敵？」</span>靖曰：<span class="yinhao">「蕭銑之地，南出嶺表，東距洞庭。<span class="jiazhu">洞庭湖在岳州巴陵縣。</span>吾懸軍深入，若攻城未拔，援軍四集，吾表裏受敵，進退不獲，雖有舟楫，將安用之？今棄舟艦，使塞江而下，<span class="jiazhu">塞，悉則翻。</span>援兵見之，必謂江陵已破，未敢輕進，往來覘伺，<span class="jiazhu">覘，丑廉翻，又丑豔翻。伺，相吏翻。</span>動淹旬月，吾取之必矣。」</span>銑援兵見舟艦，果疑不進。其交州刺史<span class="jiaozhusup">【章：十二行本作「總管」；乙十一行本同；孔本同；張校同。】</span>丘和、長史高士廉、司馬杜之松將朝江陵，<span class="jiazhu">交州，隋交趾郡。長，知兩翻。朝，直遙翻。</span>聞銑敗，悉詣孝恭降。<span class="jiazhu">降，戶江翻；下同。</span></p>
<p class="em2 strong">孝恭勒兵圍江陵，銑內外阻絕，問策於中書侍郎岑文本，文本勸銑降。銑乃謂羣下曰：<span class="yinhao">「天不祚梁，不可復支矣。<span class="jiazhu">復，扶又翻。</span>若必待力屈，則百姓蒙患，柰何以我一人之故陷百姓於塗炭乎！」</span>乙巳，銑以太牢告于太廟，下令開門出降，<span class="jiazhu">《考異》曰：《高祖實錄》：<span class="yinhao">「癸巳，趙郡王孝恭與蕭銑將文士弘相遇於清江合口，擊之，獲其戰艦千餘艦艘，下宜昌、當陽、枝江、松滋四縣。」</span>《舊書·孝恭傳》：<span class="yinhao">「攻其水城，克之，所得船散於江中。諸將皆曰：『虜得賊船，當藉其用，何爲棄之，無乃資賊邪？』孝恭曰：『不然。蕭銑僞境，南極嶺外，東至洞庭。若攻城未拔，援兵復到，我則內外受敵，進退不可，雖有舟楫，何所用之！今銑緣江州鎭，忽見船舸亂下，必知銑敗，未敢進兵，來去覘伺，動淹旬月，用緩其救，吾克之必矣。』銑救兵至巴陵，見船被江而下，果狐疑不敢輕進。」</span>《太宗實錄·孝恭傳》：<span class="yinhao">「進師至清江，銑遣其將文士弘以兵拒戰，擊走之，追奔至于百里洲。士弘收兵復戰，又敗之，追入北江，銑悉兵以拒之。孝恭將戰，李靖止之曰：『楚人輕銳，難與爭鋒，今新失荊門，盡兵出戰，此救敗之師也，非其本圖，勢不能久。一日不戰，賊必兩分，留輕兵抗我，退羸師以自守，此卽勢攜力弱，擊之必捷。』孝恭不從，遣靖撫營，自以銳師水戰。孝恭果敗，奔于南岸。賊委舟大掠，人皆負重，靖見其軍亂，進兵擊之，賊大敗，乘勝進軍，入其郛郭。攻其水城，剋之，悉取其舟楫，散於江中。賊救兵見之，謂城已陷，莫敢輕進。銑內外阻絕，城中攜貳，由是懼而出降。」</span>《唐曆》：<span class="yinhao">「孝恭、靖乘勝進兵，攻其水城，剋之，悉取其船艦散於江中。諸將曰：『棄之無乃資敵？』靖曰：『不然，』」</span>云云。如《舊書》所載孝恭語。<span class="yinhao">「旣而銑救兵見之，謂城已陷，莫敢輕進，銑由是懼而出降。」</span>按《十道志》：荊門在峽州宜都縣界。夷陵，峽州縣名。清江，在峽州巴山縣界。百里州，在荊州枝江縣界。江自此洲派別，去江陵已近，故銑悉兵死戰。《太宗實錄》近爲得實，今從之。其餘則參取四書之語。孝恭以李靖爲謀主，蓋靖畫策而孝恭爲諸將言之。今從《唐曆》。</span>守城者皆哭。銑帥羣臣緦縗布幘詣軍門，<span class="jiazhu">帥，讀曰率。縗，倉回翻。</span>曰：<span class="yinhao">「當死者唯銑耳，百姓無罪，願不殺掠。」</span>孝恭入據其城，諸將欲大掠，岑文本說孝恭曰：<span class="yinhao">「江南之民，自隋末以來，困於虐政，重以羣雄虎爭，<span class="jiazhu">將，卽亮翻。說，輸芮翻。重，直用翻。</span>今之存者，皆鋒鏑之餘，跂踵延頸以望眞主，<span class="jiazhu">踵不至地曰跂，音去智翻。</span>是以蕭氏君臣、江陵父老決計歸命，庶幾有所息肩。今若縱兵俘掠，<span class="jiaozhusup">【章：十二行本「掠」下有「使士民失望」五字；乙十一行本同；孔本同；張校同；退齋校同。】</span>恐自此以南，無復向化之心矣！」</span><span class="jiazhu">幾，居希翻。復，扶又翻。</span>孝恭稱善，遽禁止之。諸將又言：<span class="yinhao">「梁之將帥與官軍拒鬬死者，其罪旣深，請籍沒其家，以賞將士。」</span>李靖曰：<span class="yinhao">「王者之師，宜使義聲先路。彼爲其主鬬死，<span class="jiazhu">將，卽亮翻。帥，所類翻。先，悉薦翻；下同。爲，于僞翻。</span>乃忠臣也，豈可同叛逆之科籍其家乎！」</span>於是城中安堵，秋毫無犯。南方州縣聞之，皆望風款附。銑降數日，援兵至者十餘萬，聞江陵不守，皆釋甲而降。</p>
<p class="em2 strong">孝恭送銑於長安，上數之，銑曰：<span class="yinhao">「隋失其鹿，天下共逐之。銑無天命，故至此；若以爲罪，無所逃死！」</span>竟斬於都市。詔以孝恭爲荊州總管；李靖爲上柱國，賜爵永康縣公，<span class="jiazhu">永康縣屬婺州。</span>仍使之安撫嶺南，得承制拜授。</p>
<p class="em2 strong">先是，銑遣黃門侍郎江陵劉洎略地嶺表，得五十餘城，未還而銑敗，洎以所得城來降，除南康州都督府長史。<span class="jiazhu">是年分端州之端溪置南康州，仍置都督府，督端、康、封、新、宋、瀧等州。時改總管府爲都督府。貞觀初，始分上、中、下州。洎，其冀翻。長，知兩翻。</span></p>
<p class="em2 strong"><span class="yinwen">66</span>戊申，徐圓朗昌州治中劉善行以須昌來降。<span class="jiazhu">圓朗蓋以鄆州之須昌置昌州。降，戶江翻。</span></p>
<p class="em2 strong"><span class="yinwen">67</span>庚戌，詔陝東道大行臺尙書省自令、僕至郎中、主事，<span class="jiazhu">《六典》曰：《漢官》云：光祿勳有南·北廬主事、三署主事，於諸郎之中，察茂才高弟者爲之，秩四百石，次補尙書郎，出宰百里。謝承《後漢書》：胡伯蕃、范滂、公沙穆並以俊才舉孝廉，除郎中、光祿勳主事。後魏尙書吏部、儀曹、三公、虞曹、都官、二千石、比部，各量事置掌故主事員，門下置主事令史，並從八品上。隋初，臺省並置主事令史，煬帝三年，並去令史之名，其主事隨曹閑劇而置，每十令史置一主事，不滿十者亦置一人，雜用才術之士，至唐並用流外入流者補之。陝，失冉翻。</span>品秩皆與京師同，而員數差少，<span class="jiazhu">少，詩沼翻。</span>山東行臺及總管府、諸州並隸焉。其益州、襄州、山東、淮南、河北等道令、僕以下，各降京師一等，員數又減焉。行臺尙書令得承制補署。其秦王、齊王府官之外，各置左右六護軍府，及左右親事帳內府。<span class="jiazhu">護軍，惟秦、齊二府有之，他國不得置也。親王親事府及帳內府各置典軍二人，正五品上；副典軍二人，從五品上。</span></p>
<p class="em2 strong"><span class="yinwen">68</span>閏月，乙卯，上幸稷州；<span class="jiazhu">武德三年，以京兆之武功、好畤、盩厔置稷州；又廢郇州，以郿、鳳泉二縣屬焉。</span>己未，幸武功舊墅；壬戌，獵于好畤，<span class="jiazhu">武德二年，分醴泉置好畤縣，屬雍州，因漢舊名也。</span>乙丑，獵于九嵕；<span class="jiazhu">九嵕山，在雍州醴泉縣。嵕，子紅翻。</span>丁卯，獵于仲山；戊辰，獵于清水谷，<span class="jiazhu">《隋志》：京兆宜君縣有清水。</span>遂幸三原；<span class="jiazhu">三原本屬漢池陽縣界，後周置建忠郡，隋置三原縣，唐屬雍州。</span>辛未，幸周氏陂；壬申，還長安。</p>
<p class="em2 strong"><span class="yinwen">69</span>十一月，甲申，上祀圜丘。<span class="jiazhu">《貞觀禮》：冬至祀昊天上帝於圜丘。</span></p>
<p class="em2 strong"><span class="yinwen">70</span>杜伏威使其將王雄誕擊李子通，子通以精兵守獨松嶺。<span class="jiazhu">自宣州廣德縣東南過獨松嶺至湖州，嶺路險狹。將，卽亮翻；下同。</span>雄誕遣其將陳當<span class="jiazhu">陳當之下合有<span class="yinhao">「世」</span>字，蓋唐史避太宗諱，去<span class="yinhao">「世」</span>字也。</span>將千餘人，乘高據險以逼之，多張旗幟，夜則縛炬火於樹，布滿山澤。子通懼，燒營走保杭州；雄誕追擊之，又敗之於城下。<span class="jiazhu">敗，補邁翻。</span>庚寅，子通窮蹙請降。<span class="jiazhu">降，戶江翻。《考異》曰：《實錄》曰：是月景申，會稽賊帥李子通伏誅。按子通因杜伏威入朝始謀叛伏誅，於時未也。《舊紀》：是月，子通以其地來降。《新紀》：庚寅，李子通降；丙申，謀反。亦不寤伏威未入朝也。</span>伏威執子通幷其左僕射樂伯通送長安；上釋之。</p>
<p class="em2 strong">先是，汪華據黟、歙，稱王十餘年，雄誕還軍擊之，華拒之於新安洞口，<span class="jiazhu">唐歙州，隋之新安郡也。新安洞口卽歙州隘道之口。先，悉薦翻。黟，音伊。歙，音攝。</span>甲兵甚銳。雄誕伏精兵於山谷，帥羸弱數千犯其陳，<span class="jiazhu">帥，讀曰率；下同。羸，倫爲翻。陳，讀曰陣。</span>戰纔合，陽不勝，走還營，華進攻之，不能克，會日暮，引還，伏兵已據其洞口，華不得入，窘迫請降。</p>
<p class="em2 strong">聞人遂安據崑山，無所屬，伏威使雄誕擊之，雄誕以崑山險隘，難以力勝，乃單騎造其城下，<span class="jiazhu">騎，奇寄翻。造，七到翻。</span>陳國威靈，<span class="jiazhu">陳唐國之威靈也。</span>示以禍福，遂安感悅，帥諸將出降。</p>
<p class="em2 strong">於是伏威盡有淮南、江東之地，南至嶺，東距海。雄誕以功除歙州總管，賜爵宜春郡公。<span class="jiazhu">袁州宜春郡。</span></p>
<p class="em2 strong"><span class="yinwen">71</span>壬辰，林州總管劉旻擊劉仚成，<span class="jiazhu">仚，許延翻。</span>大破之。<span class="jiazhu">《舊志》：慶州華池縣，隋置；武德四年，置林州總管府。</span>仚成僅以身免，部落皆降。<span class="jiazhu">降，戶江翻。</span></p>
<p class="em2 strong"><span class="yinwen">72</span>李靖度嶺，遣使分道招撫諸州，所至皆下。<span class="jiazhu">使，疏吏翻。</span>蕭銑桂州總管李襲志帥所部<span class="jiaozhusup">【章：十二行本「部」下有「諸州」二字；乙十一行本同；孔本同。】</span>來降，<span class="jiazhu">桂州，《隋志》之始安郡。</span>趙郡王孝恭卽以襲志爲桂州總管，明年入朝。<span class="jiazhu">朝，直遙翻。</span>以李靖爲嶺南撫慰大使，檢校桂州總管，引兵下九十六州，得戶六十餘萬。</p>
<p class="em2 strong"><span class="yinwen">73</span>壬寅，劉黑闥陷定州，執總管李玄通，黑闥愛其才，欲以爲大將，<span class="jiazhu">將，卽亮翻；下同。</span>玄通不可。故吏有以酒肉饋之者，玄通曰：<span class="yinhao">「諸君哀吾幽辱，幸以酒肉來相開慰，當爲諸君一醉。」</span><span class="jiazhu">爲，于僞翻。</span>酒酣，謂守者曰：<span class="yinhao">「吾能劍舞，願假吾刀。」</span>守者與之，玄通舞竟太息曰：<span class="yinhao">「大丈夫受國厚恩，鎭撫方面，不能保全所守，亦何面目視息世間哉！」</span>卽引刀自刺，<span class="jiazhu">刺，七亦翻。</span>潰腹而死。上聞，爲之流涕，<span class="jiazhu">爲，于僞翻。</span>拜其子伏護爲大將。</p>
<p class="em2 strong"><span class="yinwen">74</span>庚戌，𣏌州人周文舉殺刺史王文矩，以城應徐圓朗。</p>
<p class="em2 strong"><span class="yinwen">75</span>幽州大饑，高開道許以粟賑之。<span class="jiazhu">賑，津忍翻。</span>李藝遣老弱詣開道就食，開道皆厚遇之。藝喜，於是發民三千人，車數百乘，驢馬千餘匹往受粟，開道悉留之，告絕於藝，復稱燕王，<span class="jiazhu">賑，津忍翻。乘，繩證翻。復，扶又翻，又音如字。燕，因肩翻。</span>北連突厥，南與劉黑闥相結，引兵攻易州不克，大掠而去。又遣其將謝稜詐降於藝，請兵援接，藝出兵應之。將至懷戎，<span class="jiazhu">《舊志》：北燕州懷戎縣，後漢上谷之潘縣也，北齊改爲懷戎，嬀水經其中，州所治也，貞觀八年，改北燕州爲嬀州。</span>稜襲擊破之。開道與突厥連兵數入爲寇，<span class="jiazhu">厥，九勿翻。數，所角翻。</span>恆、定、幽、易咸被其患。<span class="jiazhu">恆，戶登翻。被，皮義翻。</span></p>
<p class="em2 strong"><span class="yinwen">76</span>十二月，乙卯，劉黑闥陷冀州，殺刺史麴稜。黑闥旣破淮安王神通，移書趙、魏，<span class="jiazhu">以戰國時趙、魏大界言之。</span>故竇建德將卒爭殺唐官吏以應黑闥。庚申，遣右屯衞大將軍義安王孝常將兵討黑闥。黑闥將兵數萬進逼宗城，<span class="jiazhu">將，卽亮翻。</span>黎州總管李世勣先屯宗城，棄城走保洺州。<span class="jiazhu">《新志》：武德二年，以黎陽縣置黎州。宗城本廣宗縣，隋仁壽初，改爲宗城縣，避煬帝名也，屬清河郡，時置宗州。洺，彌幷翻。《考異》曰：《實錄》：<span class="yinhao">「世勣與黑闥戰於宋州，我師敗績。」</span>《革命記》：<span class="yinhao">「李勣爲大總管，張仕貴爲副，領兵二萬人入宋州。勣以五百騎自探，聞黑闥到南宮，馳至宋州，不入城而西過至洺州，騎馬於南門外，喚陳君賓、党仁弘、秦武通等棄城西拔。永年縣令程名振見武通狼狽走出，馳馬向縣取家口，入城，城人恐相劫掠，卽閉城自守。名振乃於城北門上以繩懸下，將母妻男女步走西去，不踰四五里，母妻等被劫散失，名振脫身而免。黑闥攻宋城，破之，仕貴以輕騎突圍而走，投相州。數日，黑闥大軍至洺州。」</span>按《舊·地里志》，武德四年置宗州於宗城縣，<span class="yinhao">「宋」</span>字皆當作<span class="yinhao">「宗」</span>。世勣名將，必不至如《革命記》所云，但力不能拒而棄城耳。今從《舊書·黑闥傳》。</span>甲子，黑闥追擊世勣等，破之，殺步卒五千人，世勣僅以身免。丙寅，洺州土豪翻城應黑闥。黑闥於<span class="jiaozhusup">【章：十二行本「於」上有「築壇」二字；乙十一行本同；孔本同；張校同；退齋校同。】</span>城東南告天及祭竇建德而後入；後旬日，引兵攻拔相州，<span class="jiazhu">相，息亮翻。《考異》曰：《實錄》，黑闥陷相州在來年正月乙酉，蓋奏到之日也。今從《革命記》。</span>執刺史房晃，右武衞將軍張士貴潰圍走。黑闥南取黎、衞二州，半歲之間，盡復建德舊境。又遣使北連突厥，頡利可汗遣俟斤宋邪那<span class="jiaozhusup">【張：「宋」作「末」。】</span>帥胡騎從之。<span class="jiazhu">使，疏吏翻；下同。厥，九勿翻。俟，渠之翻。邪，讀曰耶。帥，讀曰率。騎，奇寄翻。</span>右武衞將軍秦武通、洺州刺史陳君賓、永寧令程名振<span class="jiazhu"><span class="yinhao">「永寧」</span>當作<span class="yinhao">「永年」</span>。</span>皆自河北遁歸長安。</p>
<p class="em2 strong"><span class="yinwen">77</span>丁卯，命秦王世民、齊王元吉討黑闥。</p>
<p class="em2 strong"><span class="yinwen">78</span>昆彌遣使內附。昆彌，卽漢之昆明也。<span class="jiazhu">昆明蠻在爨蠻西，以西洱河爲境。西洱河，卽葉榆河也。</span>雟州治中吉弘緯通南寧，<span class="jiazhu">雟州，漢越雟郡地，後周置嚴州，開皇六年改西寧州，十八年，改雟州。南寧，古南中味、升麻諸縣之地，武德四年置南寧州。雟，音髓。</span>至其國說之，遂來降。<span class="jiazhu">說，輸芮翻。降，戶江翻。</span></p>
<p class="em2 strong"><span class="yinwen">79</span>己巳，劉黑闥陷邢州、趙州；庚午，陷魏州，殺總管潘道毅；辛未，陷莘州。<span class="jiazhu">隋開皇十六年，以魏州之莘縣置莘州，大業初廢。是年，復以魏州之莘、臨黃、武陽，博州之武水置莘州。《考異》曰：《實錄》作<span class="yinhao">「華州」</span>，《新書》作<span class="yinhao">「業州」</span>。按《地里志》無業州，必莘州也。《十道志》：開皇十六年於莘縣置莘州。《舊志》，武德五年置。</span></p>
<p class="em2 strong"><span class="yinwen">80</span>壬申，徙宋王元嘉爲徐王。</p>
</div></body></html>