<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百六十六·後梁紀一·太祖神武元聖孝皇帝上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="後梁紀一">後梁紀一</span></span></h1>
<p><span class="jiazhu">起強圉單閼<span class="biaozhusup" data-rel="">（丁卯）</span>，盡著雍執徐<span class="biaozhusup" data-rel="">（戊辰）</span>七月，凡一年有奇。</span></p>
<p><span class="jiazhu">朱氏本碭山人。碭山，戰國時屬梁地。太祖以宣武節度使創業，宣武軍治汴州，古大梁也；寖益強盛，進封梁王，國遂號曰梁。《通鑑》以前紀已有蕭梁，故稱曰後梁。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="太祖神武元聖孝皇帝上">太祖神武元聖孝皇帝上</span></span></h5>
<p class=""><span class="jiazhu">姓朱氏，名溫，宋州碭山午溝里人。背黃巢歸唐，賜名全忠。卽位，改名晃。</span></p>
<p class="strong"><span class="section" id="title-3"><span data-head-description="太祖神武元聖孝皇帝上" data-head-level="h4" data-head-title="開平元年">開平元年</span></span><span class="biaozhusup" data-rel="">（丁卯、九〇七年）</span><span class="jiazhu">是年四月卽位，始改元。</span></p>
<p class="em2 strong"><span class="yinwen">1</span>春，正月，辛巳，梁王休兵于貝州。<span class="jiazhu">自滄州還，休兵貝州，且因魏博糧餉也。</span></p>
<p class="em2 strong"><span class="yinwen">2</span>淮南節度使兼侍中、東面諸道行營都統弘農郡王楊渥旣得江西，<span class="jiazhu">謂幷鍾匡時也。事見上卷天祐三年。</span>驕侈益甚，謂節度判官周隱曰：<span class="yinhao">「君賣人國家，何面復相見！」</span>遂殺之。<span class="jiazhu">以隱言其不克負荷，欲屬國於劉威也。事見上卷天祐二年。復，扶又翻。</span>由是將佐皆不自安。<span class="jiazhu">旣逐王茂章，又殺周隱，宜餘人之不自安也。</span></p>
<p class="em2 strong">黑雲都指揮使呂師周與副指揮使綦章將兵屯上高，<span class="jiazhu">上高在洪州高安縣界，宋置上高縣，屬筠州，在州西南九十五里。宋白曰：上高縣本高安縣之上鎭，以地形高上，故曰上高。南唐昇元中立上高場，保大十年升爲縣。</span>師周與湖南戰，屢有功，渥忌之。師周懼，謀於綦章曰：<span class="yinhao">「馬公寬厚，<span class="jiazhu">謂馬殷也。</span>吾欲逃死焉，可乎？」</span>章曰：<span class="yinhao">「茲事君自圖之，吾舌可斷，不敢泄！」</span><span class="jiazhu">斷，都管翻。</span>師周遂奔湖南，章縱其孥使逸去。<span class="jiazhu">路振《九國志》：呂師周父珂以勇敢事楊行密，累有功，拜黑雲都指揮使。珂卒，師周代之，自言<span class="yinhao">「三代將家不可保富貴」</span>，每恣爲盃的，醉必起舞，或擊節狂歌，慷慨泣下。行密聞而疑之，密使人偵其動靜。師周不自安，乃謀於綦章而奔湖南。據此則爲渥所疑，非行密也。孥，音奴，子也。</span>師周，揚州人也。</p>
<p class="em2 strong">渥居喪，<span class="jiazhu">居其父行密之喪也。</span>晝夜酣飲<span class="jiazhu">酣，戶甘翻，樂飲也，湛嗜也。應劭曰：洽也。張晏曰：中酒也。</span>作樂，<span class="jiazhu">句斷。</span>然十圍之燭以擊毬，一燭費錢數萬。或單騎出遊，從者奔走道路，不知所之。<span class="jiazhu">從，才用翻。之，往也。</span>左、右牙指揮使張顥、徐溫泣諫，<span class="jiazhu">《蜀註》曰：牙者，旗名，執牙者因以名之。分左、右隊，故稱左、右牙。余謂牙兵以衞府牙。</span>渥怒曰：<span class="yinhao">「汝謂我不才，何不殺我自爲之！」</span>二人懼。渥選壯士，號<span class="yinhao">「東院馬軍」</span>，廣署親信爲將吏；所署者恃勢驕橫，<span class="jiazhu">橫，戶孟翻。</span>陵蔑勳舊。顥、溫潛謀作亂。渥父行密之世，有親軍數千營於牙城之內，<span class="jiazhu">《蜀註》曰：古者軍行有牙，尊者所在。後人因以所治爲衙，曰牙城，卽衙城也。</span>渥遷出於外，以其地爲射場，顥、溫由是無所憚。<span class="jiazhu">史言楊渥自去其爪牙。</span></p>
<p class="em2 strong">渥之鎭宣州也，<span class="jiazhu">天祐元年，楊渥鎭宣州，二年召爲嗣。</span>命指揮使朱思勍、范思從、陳璠將親兵三千；<span class="jiazhu">勍，渠京翻。璠，音番。</span>及嗣位，召歸廣陵。顥、溫使三將從秦裴擊江西，因戍洪州，誣以謀叛，命別將陳祐往誅之。<span class="jiazhu">史言張顥、徐溫又翦去渥之爪牙。</span>祐間道兼行，<span class="jiazhu">間，古莧翻。</span>六日至洪州，微服懷短兵徑入秦裴帳中，裴大驚，祐告之故，<span class="jiazhu">告之以所以徑入之故。</span>乃召思勍等飲酒，祐數思勍等罪，<span class="jiazhu">數，所具翻；下因數同；俗從所主翻。</span>執而斬之。渥聞三將死，益忌顥、溫，欲誅之。丙戌，渥晨視事，顥、溫帥牙兵二百，露刃直入庭中，<span class="jiazhu">帥，讀曰率。</span>渥曰：<span class="yinhao">「爾果欲殺我邪？」</span>對曰：<span class="yinhao">「非敢然也，欲誅王左右亂政者耳！」</span>因數渥親信十餘人之罪，曳下，以鐵檛擊殺之<span class="jiazhu">檛，側瓜翻。《考異》曰：歐陽《史》：<span class="yinhao">「四年正月，渥視事，陳璠等侍側。溫、顥擁牙兵入，拽璠等下，斬之。渥不能止，由是失政。」</span>按璠等已死於宣州。今從《十國紀年》。按《通鑑》本文，<span class="yinhao">「宣州」</span>當作<span class="yinhao">「洪州」</span>。</span>謂之<span class="yinhao">「兵諫」</span>。<span class="jiazhu">《左傳》：鬻拳強諫楚子，不從；臨之以兵，懼而從之，遂自刖也。張顥、徐溫以兵諫自文，鬻拳之罪人也。</span>諸將不與之同者，顥、溫稍以法誅之，於是軍政悉歸二人，渥不能制。<span class="jiazhu">爲顥、溫弒渥張本。</span></p>
<p class="em2 strong"><span class="yinwen">3</span>初，梁王以河北諸鎭皆服，唯幽、滄未下，故大舉伐之，欲以堅諸鎭之心。旣而潞州內叛，王燒營而還，<span class="jiazhu">事見上卷天祐三年。還，從宣翻，又如字。</span>威望大沮。<span class="jiazhu">沮，在呂翻。</span>恐中外因此離心，欲速受禪以鎭之。丁亥，王入館于魏，<span class="jiazhu">館，古玩翻。</span>有疾，臥府中；<span class="jiaozhusup">【章：十二行本「中」下有「魏博節度使」五字；乙十一行本同；孔本同。】</span>羅紹威恐王襲之，入見王曰：<span class="yinhao">「今四方稱兵爲王患者，皆以翼戴唐室爲名，王不如早滅唐以絕人望。」</span>王雖不許而心德之，乃亟歸。<span class="jiazhu">亟，紀力翻。</span>壬寅，至大梁。</p>
<p class="em2 strong">甲辰，唐昭宣帝遣御史大夫薛貽矩至大梁勞王，<span class="jiazhu">勞，力到翻。</span>貽矩請以臣禮見，<span class="jiazhu">見，賢遍翻。</span>王揖之升階，貽矩曰：<span class="yinhao">「殿下功德在人，三靈改卜，<span class="jiazhu">三靈，天、地、人之靈也。言天、地、人之心皆已去唐室，改卜君而命之。</span>皇帝方行舜、禹之事，臣安敢違！」</span>乃北面拜舞於庭。王側身避之。貽矩還，言於帝曰：<span class="yinhao">「元帥有受禪之意矣！」</span>帝乃下詔，<span class="jiazhu">帝，皆謂唐昭宣帝。元帥，謂梁王。</span>以二月禪位于梁。又遣宰相以書諭王；王辭。</p>
<p class="em2 strong"><span class="yinwen">4</span>河東兵猶屯長子，欲窺澤州。<span class="jiazhu">《九域志》：長子，西南至澤州一百四十里。</span>王命保平節度使康懷貞悉發京兆、同華之兵屯晉州以備之。<span class="jiazhu">宋太宗皇帝太平興國元年始改保義軍爲保平軍，避藩邸舊名也。此因史臣避廟諱而書之。然觀令康懷貞發京兆、同華兵屯晉州，則恐自鄜州而東發兩鎭兵屯晉州。蓋懷貞若自邢州發京兆、同華兵，道里隔涉，邢州與潞州相近，亦當備河東兵之來，無緣使懷貞離邢州而屯晉州。竊謂<span class="yinhao">「保平」</span>亦當作<span class="yinhao">「保大」</span>。據歐《史·懷英傳》亦書<span class="yinhao">「保義」</span>，蓋以美原之捷方除保義節。朱全忠急於篡唐，未暇舉兵攻潞州，自備而已，故潞州益得以嚴備。</span></p>
<p class="em2 strong"><span class="yinwen">5</span>二月，唐大臣共奏請昭宣帝遜位。壬子，詔宰相帥百官詣元帥府勸進；<span class="jiazhu">梁王建元帥府于大梁。相帥，讀曰率。</span>王遣使卻之。於是朝臣、藩鎭乃至湖南、嶺南上牋勸進者相繼。<span class="jiazhu">朝，直遙翻。上，時掌翻。</span></p>
<p class="em2 strong"><span class="yinwen">6</span>三月，癸未，王以亳州刺史李思安爲北路行軍都統，將兵擊幽州。<span class="jiazhu">擊劉仁恭也。</span></p>
<p class="em2 strong"><span class="yinwen">7</span>庚寅，唐昭宣帝詔薛貽矩再詣大梁諭禪位之意，又詔禮部尙書蘇循齎百官牋詣大梁。</p>
<p class="em2 strong"><span class="yinwen">8</span>鎭海、鎭東節度使吳王錢鏐遣其子傳璙、傳瓘討盧佶於溫州。<span class="jiazhu">璙，力小翻，又力弔翻。佶，其吉翻。</span></p>
<p class="em2 strong"><span class="yinwen">9</span>甲辰，唐昭宣帝降御札禪位于梁。<span class="jiazhu">《考異》曰：《實錄》、薛居正《五代史》、《唐餘錄》皆云四月，唐帝御札敕宰臣張文蔚等備法駕奉迎梁朝，而無日。《五代通錄》云四月丁未。丁未，四月一日也。《舊唐書》云三月甲辰。甲辰，三月二十七日也。《唐年補錄》：三月二十七日甲子降此御札，四月戊辰朱全忠卽位。尤爲差誤。按此年三月戊寅朔，四月丁未朔。今從《舊唐書》。</span>以攝中書令張文蔚爲册禮使，禮部尙書蘇循副之；<span class="jiazhu">冊禮使，奉傳禪冊寶，押金吾仗衞、太常鹵簿等。</span>攝侍中楊涉爲押傳國寶使，<span class="jiazhu">唐有傳國八寶。武后惡璽字，改爲寶，其受命傳國八寶並改雕寶字。</span>翰林學士張策副之；御史大夫薛貽矩爲押金寶使，<span class="jiazhu">《唐六典》曰：天子八寶，其用以玉，其封以泥。皇后及太子之信曰寶，其用以金。</span>尙書左丞趙光逢副之；帥百官備法駕詣大梁。<span class="jiazhu">《唐六典》：大駕備五輅，五輅皆有副車；又有指南車、記里鼓車、白鷺車、鸞旗車、辟惡車、皮軒車、耕根車、安車、四望車、羊車、黃鉞車、豹尾車，屬車一十有二。若法駕則減五副輅，白鷺、辟惡、安車、四望車，四分屬車之一。帥，讀曰率。</span></p>
<p class="em2 strong">楊涉子直史館凝式<span class="jiazhu">貞觀三年，置史館於門下省，以他官兼領，或卑位有才者亦以直館稱，以宰相涖脩撰。天寶後，他官兼史職者曰史館脩撰，初入爲直館。元和元年，宰臣裴垍建議，登朝領史職者爲脩撰，以官高人判館事，未登朝者爲直館。</span>言於涉曰：<span class="yinhao">「大人爲唐宰相，而國家至此，不可謂之無過。況手持天子璽綬與人，雖保富貴，柰千載何！盍辭之！」</span><span class="jiazhu">璽，斯氏翻。綬，音受。載，子亥翻。《考異》曰：陶岳《五代史補》曰：<span class="yinhao">「凝式恐事泄，卽日佯狂，時謂之『風子』。」</span>按《周世宗實錄》凝式本傳，仕梁未嘗有疾；唐同光初知制誥，始以心疾罷。明宗時及清泰帝末，俱以心恙罷官。天福初致仕在洛，有<span class="yinhao">「風子」</span>之號。非梁初佯狂也。今不取。</span>涉大駭曰：<span class="yinhao">「汝滅吾族！」</span>神色爲之不寧者數日。<span class="jiazhu">楊涉之相也，知必爲凝式之累；今乃駭凝式之言，何邪？爲，于僞翻。</span></p>
<p class="em2 strong">策，敦煌人。<span class="jiazhu">敦，徒門翻。</span>光逢，隱之子也。<span class="jiazhu">趙隱見二百五十二卷懿宗咸通之十三年。</span></p>
<p class="em2 strong"><span class="yinwen">10</span>盧龍節度使劉仁恭，驕侈貪暴，常慮幽州城不固，築館於大安山，<span class="jiazhu">薛《史》：幽州西有名山曰大安山。</span>曰：<span class="yinhao">「此山四面懸絕，可以少制衆。」</span>其楝宇壯麗，擬於帝者。選美女實其中。與方士鍊丹藥，求不死。悉斂境內錢，瘞於山顚；令民間用菫泥爲錢。<span class="jiazhu">瘞，於計翻。菫，几隱翻。菫泥，黏土也。</span>又禁江南茶商無得入境，自采山中草木爲茶，鬻之。</p>
<p class="em2 strong">仁恭有愛妾羅氏，其子守光通焉。仁恭杖守光而斥之，不以爲子數。<span class="jiazhu">不齒之於諸子之列。</span>李思安引兵入其境，所過焚蕩無餘。夏，四月，己酉，直抵幽州城下。仁恭猶在大安山，城中無備，幾至不守。<span class="jiazhu">幾，居依翻。</span>守光自外引兵入，登城拒守；又出兵與思安戰，思安敗退。守光遂自稱節度使，令部將李小喜、元行欽將兵攻大安山。仁恭遣兵拒戰，爲小喜所敗。<span class="jiazhu">敗，補邁翻。</span>虜仁恭以歸，囚於別室。仁恭將佐及左右，凡守光素所惡者皆殺之。<span class="jiazhu">惡，烏路翻。</span></p>
<p class="em2 strong">銀胡䩮都指揮使王思同帥部兵三千，<span class="jiazhu">䩮，盧谷翻。胡䩮，箭室也。帥，讀曰率。</span>山後八軍巡檢使李承約帥部兵二千<span class="jiazhu">盧龍以嬀、檀、新、武四州爲山後。</span>奔河東；<span class="jiazhu">奔李克用。</span>守光弟守奇奔契丹，未幾，亦奔河東。<span class="jiazhu">幾，居豈翻。爲劉守奇引河東兵伐燕張本。</span>河東節度使晉王克用以承約爲匡霸指揮使，思同爲飛騰指揮使。思同母，仁恭之女也。<span class="jiazhu">匡霸、飛騰，皆晉王所置軍都之號。</span></p>
<p class="em2 strong"><span class="yinwen">11</span>梁<span class="jiaozhusup">【章：十二行本「梁」上有「庚戌」二字；乙十一行本同；退齋校同。】</span>王始御金祥殿，<span class="jiazhu">王溥《五代會要》：梁受禪都大梁，改正衙殿爲崇元殿，東殿爲玄德殿，內殿爲金祥殿，萬歲堂爲萬歲殿，門如殿名。薛《史》曰：梁自謂以金德王，又以福建上獻鸚鵡，諸州相繼上白烏、白兔洎白蓮之合蒂者，以爲金行應運之兆，故名殿曰金祥。</span>受百官稱臣，<span class="jiazhu">此梁所自置百官也。</span>下書稱敎令，自稱曰寡人。辛亥，令諸牋、表、簿、籍皆去唐年號，但稱月、日。<span class="jiazhu">去，羌呂翻。</span>丙辰，張文蔚等至大梁。</p>
<p class="em2 strong"><span class="yinwen">12</span>盧佶聞錢傳璙等將至，將水軍拒之於青澳。<span class="jiazhu">青澳在溫州東北海中，俗謂之青澳門。由青澳門而進舟則入溫州，其外則大洋也。澳，烏到翻。海之隈厓曰澳。</span>錢傳瓘曰：<span class="yinhao">「佶之精兵盡在於此，不可與戰。」</span>乃自安固捨舟，間道襲溫州。<span class="jiazhu">安固，後漢之章安也。間，古莧翻。</span>戊午，溫州潰，擒佶斬之。<span class="jiazhu">天祐二年，盧佶陷溫州，至是敗亡。</span>吳王鏐以都監使吳璋爲溫州制置使，<span class="jiazhu">監，古銜翻。</span>命傳璙等移兵討盧約於處州。</p>
<p class="em2 strong"><span class="yinwen">13</span>壬戌，梁王更名晃。<span class="jiazhu">更，工衡翻。薛《史》曰：時將受禪，下敎以本名二字異帝王之稱，故改名。</span>王兄全昱聞王將卽帝位，謂王曰：<span class="yinhao">「朱三，爾可作天子乎！」</span></p>
<p class="em2 strong">甲子，張文蔚、楊涉乘輅自上源驛從册寶，諸司各備儀衞鹵簿前導，百官從其後，<span class="jiazhu">此唐之百官。從，才用翻。</span>至金祥殿前陳之。王被袞冕，<span class="jiazhu">被，皮義翻。</span>卽皇帝位。張文蔚、蘇循奉册升殿進讀，楊涉、張策、薛貽矩、趙光逢以次奉寶升殿，讀已，<span class="jiazhu">已者，畢也。</span>降，帥百官舞蹈稱賀。<span class="jiazhu">帥，讀曰率。</span>帝遂與文蔚等宴於玄德殿。帝舉酒曰：<span class="yinhao">「朕輔政未久，此皆諸公推戴之力。」</span>文蔚等慚懼，府伏不能對，獨蘇循、薛貽矩及刑部尙書張禕<span class="jiazhu">禕，許韋翻。</span>盛稱帝功德宜應天順人。</p>
<p class="em2 strong">帝復與宗戚飲博於宮中，<span class="jiazhu">宗，同姓也；戚，異姓之親也。復，扶又翻。</span>酒酣，朱全昱忽以投瓊擊盆中迸散，<span class="jiazhu">鮑宏《博經》曰：《楚辭》琨蔽象碁有六博。琨蔽，玉箸也，各投六箸，行六棊，故云六博。用十二棊，六棊白，六棊黑，所擲頭謂之瓊。瓊有五采，刻爲一畫者謂之塞，刻爲兩畫者謂之白，刻爲三畫者謂之黑。不刻者，五塞之間，謂之五塞。據歐《史》，此所謂投瓊，卽骰子也。迸，北孟翻。《考異》曰：王仁裕《玉堂閒話》曰：<span class="yinhao">「骰子數匝，廣王全昱忽駐不擲，顧而白梁祖，再呼『朱三』，梁祖動容。廣王曰：『你愛他爾許大官職，久遠家族得安否？』於是大怒，擲戲具於階下，抵其盆而碎之，暗嗚眦睚，數日不止。」</span>今從王禹偁《五代史闕文》。</span>睨帝曰：<span class="yinhao">「朱三，汝本碭山一民也，從黃巢爲盜，天子用汝爲四鎭節度使，<span class="jiazhu">梁王始兼四鎭，見二百六十二卷唐昭宗天復元年。</span>富貴極矣，柰何一旦滅唐家三百年社稷，<span class="jiazhu">唐武德元年受禪，歲在著雍攝提格，禪位于梁，歲在強圉單闕，享國二百九十年。</span>自稱帝王！行當族滅，奚以博爲！」</span>帝不懌而罷。</p>
<p class="em2 strong">乙丑，命有司告天地、宗廟、社稷。丁卯，遣使宣諭州、鎭。<span class="jiazhu">皆言受禪於唐也。</span>戊辰，大赦，<span class="jiazhu">《考異》曰：《梁實錄》、《編遺錄》、薛《史》、《唐餘錄》皆不云大赦；今從歐陽《史》。</span>改元，<span class="jiazhu">改元開平。</span>國號大梁。奉唐昭宣帝爲濟陰王，<span class="jiazhu">曹州濟陰郡。濟，子禮翻。</span>皆如前代故事；唐中外舊臣官爵並如故。以汴州爲開封府，命曰東都；以故東都爲西都；廢故西京，以京兆府爲大安府，置佑國軍於大安府。<span class="jiazhu">唐以長安爲西京，洛陽爲東京。今梁都大梁，在洛陽之東，故以洛陽爲西都，大梁爲東都，而以長安爲大安府。</span>更名魏博曰天雄軍。<span class="jiazhu">《通鑑》二百六十四卷昭宗天祐元年四月，已書<span class="yinhao">「更命魏博曰天雄軍」</span>，蓋亦出朱全忠之意，此複出也，但未知更軍額的在何年。更，工衡翻。</span>遷濟陰王于曹州，栫之以棘，<span class="jiazhu">用《左傳》語。栫，在甸翻，圍也。</span>使甲士守之。</p>
<p class="em2 strong"><span class="yinwen">14</span>辛未，以武安節度使馬殷爲楚王。<span class="jiazhu">馬殷不由郡王，徑封國王，卽位之初特恩也。</span></p>
<p class="em2 strong"><span class="yinwen">15</span>以宣武掌書記、太府卿敬翔知崇政院事，<span class="jiazhu">梁崇政院卽唐樞密院之職，後遂廢樞密院入崇政院。</span>似備顧問，參謀議，於禁中承上旨，宣於宰相而行之。宰相非進對時有所奏請及已受旨應復請者，皆具記事因崇政院以聞，得旨則復宣於宰相。翔爲人沈深<span class="jiazhu">沈，持林翻。</span>有智略，在幕府三十餘年，<span class="jiazhu">僖宗光啓間，敬翔入汴幕，至此時二十年，史誤以<span class="yinhao">「二十」</span>爲<span class="yinhao">「三十」</span>耳。</span>軍謀、民政，帝一以委以之。翔盡心勤勞，晝夜不寐，自言惟馬上乃得休息。帝性暴戾難近，<span class="jiazhu">近，其靳翻。</span>人莫能測，惟翔能識其意趣。或有所不可，翔未嘗顯言，但微示持疑；帝意已悟，多爲之改易。<span class="jiazhu">爲，于僞翻。</span>禪代之際，翔謀居多。</p>
<p class="em2 strong"><span class="yinwen">16</span>追尊皇高祖考、妣以來皆爲帝、后；<span class="jiazhu">《五代會要》：梁以舜臣朱虎爲始祖，四十二代至黯，追尊肅祖宣元皇帝，妃范氏諡宣僖皇后；黯子茂琳諡敬祖光獻皇帝，妃楊氏諡孝皇后；茂琳子信諡憲祖昭武皇帝，妃劉氏諡昭懿皇后，信子誠。</span>皇考誠爲烈祖文穆皇帝，妣王氏爲文惠皇后。</p>
<p class="em2 strong"><span class="yinwen">17</span>初，帝爲四鎭節度使，凡倉庫之籍，置建昌院以領之；至是，以養子宣武節度副使友文爲開封尹、判院事，掌凡國之金榖。友文本康氏子也。</p>
<p class="em2 strong"><span class="yinwen">18</span>乙亥，下制削奪李克用官爵。<span class="jiazhu">李克用稱唐官，用唐年號，豈梁得而削奪之哉！史姑書梁之初政耳。</span>是時惟河東、鳳翔、淮南稱<span class="yinhao">「天祐」</span>，西川稱<span class="yinhao">「天復」</span>年號；<span class="jiazhu">天復四年，梁王劫唐昭宗遷洛，改元曰天祐。河東、西川謂劫天子遷都者梁也，天祐非唐號，不可稱，乃稱天復五年。是歲梁滅唐，河東稱天祐四年，西川仍稱天復。</span>餘皆稟梁正朔，稱臣奉貢。</p>
<p class="em2 strong">蜀王與弘農王移檄諸道，<span class="jiazhu">淮南楊渥爵弘農王。</span>云欲與岐王、晉王會兵興復唐室，卒無應者。<span class="jiazhu">卒，子恤翻。</span>蜀王乃謀稱帝，下敎諭統內吏民；又遺晉王書云：<span class="jiazhu">遺，唯季翻。</span><span class="yinhao">「請各帝一方，俟朱溫旣平，乃訪唐宗室立之，退歸藩服。」</span>晉王復書不許，曰：<span class="yinhao">「誓於此生靡敢失節。」</span><span class="jiazhu">史言李克用雖出於夷狄而終身爲唐臣，亦天性之忠純也。</span></p>
<p class="em2 strong">唐末之誅宦官也，詔書至河東，晉王匿監軍張承業於斛律寺，斬罪人以應詔。<span class="jiazhu">見二百六十四卷唐昭宗天復三年。斛律寺，蓋高齊建霸府於晉陽，斛律氏貴盛時所立。</span>至是，復以爲監軍，待之加厚，承業亦爲之竭力。<span class="jiazhu">爲，于僞翻。</span></p>
<p class="em2 strong">岐王治軍甚寬，待士卒簡易。<span class="jiazhu">治，直之翻。易，以豉翻。</span>有告部將符昭反者，岐王直詣其家，悉去左右，熟寢經宿而還；<span class="jiazhu">還，從宣翻。</span>由是衆心悅服；然御軍無紀律。及聞唐亡，以兵羸地蹙，<span class="jiazhu">羸，倫爲翻。</span>不敢稱帝，但開岐王府，置百官，名其所居爲宮殿，妻稱皇后，<span class="jiazhu">李茂貞自爲岐王，而妻稱皇后，妻之貴踰於其夫矣。卒伍之雄，乘時竊號，私立名字以相署置，豈可與之言禮乎哉！</span>將吏上書稱牋表，鞭、扇、號令多擬帝者。<span class="jiazhu">鞭，鳴鞭；扇，雉尾扇也。唐制：天子視朝，從禁中出則鳴鞭傳警；旣出西序門索扇，扇合，天子升御座；扇開，百官畢朝。</span></p>
<p class="em2 strong">鎭海節度判官羅隱說吳王鏐舉兵討梁，<span class="jiazhu">說，式芮翻。</span>曰：<span class="yinhao">「縱無成功，猶可退保杭、越，自爲東帝；柰何交臂事賊，爲終古之羞乎！」</span>鏐始以隱爲不遇於唐，必有怨心，及聞其言，雖不能用，心甚義之。</p>
<p class="em2 strong"><span class="yinwen">19</span>五月，丁丑朔，以御史大夫薛貽矩爲中書侍郎、同平章事。</p>
<p class="em2 strong"><span class="yinwen">20</span>加武順節度使趙王王鎔守太師，天雄節度使鄴王羅紹威守太傅，義武節度使王處直兼侍中。</p>
<p class="em2 strong"><span class="yinwen">21</span>契丹遣其臣袍笏梅老來通好，<span class="jiazhu">好，呼到翻。</span>帝遣太府少卿高頎報之。<span class="jiazhu">頎，渠希翻。</span></p>
<p class="em2 strong">初，契丹有八部，<span class="jiazhu">歐陽修曰：契丹君長曰大賀氏，後分爲八部：一曰但利皆部，二曰乙室活部，三曰實活部，四曰納尾部，五曰頻沒部，六曰內會雞部，七曰集解部，八曰奚嗢部。部之長號大人。路振《九國志》：契丹，古匈奴之種也。代居遼澤之中，潢水南岸，南距榆關一千一百里，榆關南距幽州七百里。《考異》曰：蘇逢吉《漢高祖實錄》曰：<span class="yinhao">「契丹本姓大賀氏，後分八族：一曰利皆邸，二曰乙失活邸，三曰實活邸，四曰納尾邸，五曰頻沒邸，六曰內會雞邸，七曰集解邸，八曰奚嗢邸。管縣四十一，縣有令。八族之長，皆號大人，稱刺史，常推一人爲王，建旗鼓以尊之。每三年，第其名以相代。」</span>《莊宗列傳》曰：<span class="yinhao">「咸通末，其王曰習爾，疆士稍大，累來朝貢。光啓中，其王曰欽德，乘中原多故，北邊無備，遂蠶食諸部，達靼、奚、室韋之屬，咸被驅役。」</span>《漢高祖實錄》、《唐餘錄》皆曰：<span class="yinhao">「僖、昭之際，其王邪律阿保機怙強恃勇，距諸族不受代，自號天皇王。後諸族邀之，請用舊制。保機不得已，傳旗鼓，且曰：『我爲長九年，所得漢人頗衆，欲以古漢城領本族，率漢人守之，自爲一部。』諸族諾之。俄設策復併諸族，僭稱皇帝，土地日廣。大順中，後唐武皇遣使與之連和，大會於雲州東城，延之帳中，約爲昆弟。」</span>《莊宗列傳》又曰：<span class="yinhao">「及欽德政衰，阿保機族盛，自稱國王。天祐二年，大寇我雲中。太祖遣使連和，因與之面會於雲州東城，延入帳中，約爲兄弟，謂曰：『唐室爲賊臣所篡，吾以今冬大舉，弟助我精騎二萬，同收汴、洛。』保機許諾。保機旣還，欽德以國事傳之。」</span>賈緯《備史》云：<span class="yinhao">「武皇會保機故雲州城，結以兄弟之好。時列兵相去五里，使人馬上持盃往來，以展酬酢之禮。保機喜，謂武皇曰：『我蕃中酋長，舊法三年則罷，若他日見公，復相禮否？』武皇曰：『我受朝命鎭太原，亦有遷移之制，但不受代則可，何憂罷乎！』保機由此用其敎，不受諸族之代。」</span>趙志忠《虜庭雜紀》云：<span class="yinhao">「太祖諱億，番名阿保謹，又諱斡里。太祖生而智，八部落主愛其雄勇，遂退其舊主阿輦氏歸本部，立太祖爲王。」</span>又云：<span class="yinhao">「凡立王，則衆部酋長皆集會議，其有德行功業者立之。或災害不生，羣牧孳盛，人民安堵，則王更不替代；苟不然，其諸酋長會衆部別選一名爲王；故王以番法，亦甘心退焉，不爲衆所害。」</span>又曰：<span class="yinhao">「有韓知古、韓潁、康枚、王奏事、王郁，皆中國人，共勸太祖不受代。」</span>《新唐書》載契丹八部名與《漢高祖實錄》所載八部名多不同，蓋年祀相遠，虜語不常耳，其實一也。阿保機云<span class="yinhao">「我爲長九年」</span>，則其在國不受代久矣，非因武皇之敎也。今從《漢高祖實錄》。又《唐餘錄》前云<span class="yinhao">「乾寧中，劉仁恭鎭幽州，保機入寇，仁恭擒其妻兄述律阿鉢，由此十餘年不能犯塞」</span>，下乃云<span class="yinhao">「大順中與武皇會於雲中」</span>，按大順在乾寧前，乾寧二年仁恭方爲幽州節度，大順中未也。又武皇謂曰：<span class="yinhao">「唐室爲賊臣所篡，吾以今冬大舉。」</span>此非大順中事，《唐餘錄》誤也。又《編遺錄》：<span class="yinhao">「開平二年五月，契丹王阿保機及前國王欽德貢方物。」</span>然則於時七部猶在也。</span>部各有大人，相與約，推一人爲王，建旗鼓以號令諸部，每三年則以次相代。咸通末，有習爾者爲王，土宇始大。其後欽德爲王，乘中原多故，時入盜邊。及阿保機爲王，尤雄勇，五姓奚<span class="jiazhu">五姓奚，一阿會部，二處和部，三奧失部，四度稽部，五元俟折部，各有辱紇主爲之酋領。歐陽修曰：奚當唐末居陰涼川，在營府之西，幽州之西北，皆數百里，分居陰涼川，東去營府五百里，西南去幽州九百里，東南接海，山川三千里。後徙居琵琶川。</span>及七姓室韋、<span class="jiazhu">室韋本有二十餘部，其近契丹者七姓。</span>達靼咸役屬之。阿保機姓邪律氏，<span class="jiazhu">歐《史·四夷附錄》曰：阿保機以其所居橫帳地名爲姓，曰世里。世里，譯者謂之邪律。</span>恃其強，不肯受代。久之，阿保機擊黃頭室韋還，七部劫之於境上，求如約。<span class="jiazhu">如三年一代之約。</span>阿保機不得已，傳旗鼓，且曰：<span class="yinhao">「我爲王九年，得漢人多，請帥種落<span class="jiazhu">帥，讀曰率。種，章勇翻。</span>居古漢城，與漢人守之，別自爲一部。」</span>七部許之。漢城，故後魏滑鹽縣也。<span class="jiazhu">《漢志》，滑鹽縣屬漁陽郡。後漢明帝改曰鹽田。《水經註》：大榆河自密雲城南東南流，逕後魏安州舊漁陽郡之滑鹽縣南。滑鹽，世謂之斛鹽城，西北去禦夷鎭二百里。歐陽修曰：漢城在炭山東南欒河上。宋白曰：契丹居遼澤之中，潢水南岸。遼澤去渝關一千一百三十里，渝關去幽州一百七十四里。其地東南接海，東際遼河，西包冷陘，北界松陘山。東西三千里，地多松柳，澤多蒲葦。阿保機居漢城，在檀州西北五百五十里。城北有龍門山，山北有炭山，炭山西是契丹、室韋二界相連之地。其地灤河上源，西有鹽泊之利，則後魏滑鹽縣也。</span>地宜五縠，有鹽池之利。其後阿保機稍以兵擊滅七部，復倂爲一國。又北侵室韋、女眞，<span class="jiazhu">女眞，肅愼氏之遺種，黑水靺鞨卽其地也。入遼東著籍者號熟女眞，界外野處者號生女眞，極邊遠者號黃頭女眞。</span>西取突厥故地，擊奚，滅之，復立奚王而使契丹監其兵。<span class="jiazhu">監，古銜翻。</span>東北諸夷皆畏服之。</p>
<p class="em2 strong">是歲，阿保機帥衆三十萬寇雲州，晉王與之連和，面會東城，約爲兄弟，延之帳中，縱酒，握手盡歡，約以今冬共擊梁。<span class="jiazhu">《考異》曰：《唐太祖紀年錄》：<span class="yinhao">「太祖以阿保機族黨稍盛，召之。天祐二年五月，阿保機領其部族三十萬至雲州東城，帳中言事，握手甚歡，約爲兄弟，旬日而去。留男骨都舍利、首領沮禀梅爲質，約冬初大舉渡河反正，會昭宗遇盜而止。」</span>歐陽《史》曰：<span class="yinhao">「梁將篡唐，晉王李克用使人聘于契丹，阿保機以兵三十萬會克用於雲州東城，握手約爲兄弟，期共舉兵擊梁。」</span>按雲州之會，《莊宗列傳》、薛《史》皆在天祐四年，而《紀年錄》獨在天祐二年；又云<span class="yinhao">「約今年冬同收汴、洛，會昭宗遇盜而止」</span>。如此則應在天祐元年昭宗崩已前，不應在二年也。且昭宗遇盜則尤宜興兵討之，何故止也！按武皇云<span class="yinhao">「唐室爲賊臣所篡」</span>，此乃四年語也；其冬武皇寢疾，蓋以此不果出兵耳。今從之。</span>或勸晉王：<span class="yinhao">「因其來，可擒也，」</span>王曰：<span class="yinhao">「讎敵未滅而失信夷狄，自亡之道也。」</span>阿保機留旬日乃去，晉王贈以金繒數萬。阿保機留馬三千匹，雜畜萬計以酬之。阿保機歸而背盟，更附于梁，<span class="jiazhu">繒，慈陵翻。畜，許救翻。背，蒲妹翻。更，工銜翻。遣使通好，是附梁也。</span>晉王由是恨之。<span class="jiazhu">《通鑑》於《唐紀》書<span class="yinhao">「李克用」</span>，君臣之分也；於《梁紀》書<span class="yinhao">「晉王」</span>，敵國之體也。吳、蜀義例同。</span></p>
<p class="em2 strong"><span class="yinwen">22</span>己卯，以河南尹兼河陽節度使張全義爲魏王；鎭海、鎭東節度使吳王錢鏐爲吳越王；加清海節度使劉隱、威武節度王審知兼侍中，<span class="jiazhu"><span class="yinhao">「威武節度」</span>之下當有<span class="yinhao">「使」</span>字。</span>仍以隱爲大彭王。<span class="jiazhu">自宋武帝以彭城之裔興於江南，後多以彭城之劉爲名族。劉隱封大彭王，意蓋取此。</span></p>
<p class="em2 strong">癸未，以權知荊南留後高季昌爲節度使。荊南舊統八州，<span class="jiazhu">荊、歸、硤、夔、忠、萬、澧、朗，共八州。</span>乾符以來，寇亂相繼，諸州皆爲鄰道所據，獨餘江陵。季昌到官，城邑殘毀，戶口彫耗。季昌安集流散，民皆復業。</p>
<p class="em2 strong"><span class="yinwen">23</span>乙酉，立兄全昱爲廣王，子友文爲博王，友珪爲郢王，友璋爲福王，友貞爲均王，友雍爲賀王，友徽爲建王。<span class="jiazhu">友文以養子居諸子之上，友珪弒逆，禍胎於此。</span></p>
<p class="em2 strong"><span class="yinwen">24</span>辛卯，以東都舊第爲建昌宮，改判建昌院事爲建昌宮使。<span class="jiazhu">薛《史》曰：初，帝創業之時，以四鎭兵馬倉庫籍繁總，因置建昌院以領之，至是改爲宮，蓋重其事也。宋白曰：是年中書門下奏改判建昌院事爲建昌宮使，仍請在京上舊邸爲建昌宮。</span></p>
<p class="em2 strong"><span class="yinwen">25</span>壬辰，命保平節度使康懷貞將兵八萬會魏博兵攻潞州。<span class="jiazhu">攻晉將李嗣昭也。</span></p>
<p class="em2 strong"><span class="yinwen">26</span>甲午，詔廢樞密院，其職事皆入於崇政院，以知院事敬翔爲院使。<span class="jiazhu">《考異》曰：《實錄》：<span class="yinhao">「四月辛未，以翔知崇政院事，五月甲午，詔樞密院宜改爲崇政院，始命翔爲院使。」</span>蓋崇政院之名先已有之，至是始併樞密院職事悉歸崇政院耳。</span></p>
<p class="em2 strong"><span class="yinwen">27</span>禮部尙書蘇循及其子起居郎楷自謂有功於梁，<span class="jiazhu">唐昭宣帝天祐二年蘇循鼓成禪代代之事，故自以爲有功。</span>當不次擢用；循朝夕望爲相。帝薄其爲人，<span class="jiazhu">《舊唐書·帝紀》：昭宣帝天祐二年，蘇楷上議駮昭宗諡。全忠雄猜鑒物，自楷駮諡後深鄙之，旣傳代之後，父子皆斥逐，不令在朝。</span>敬翔及殿中監李振亦鄙之。翔言於帝曰：<span class="yinhao">「蘇循，唐之鴟梟，賣國求利，不可以立於惟新之朝。」</span><span class="jiazhu">朝，直遙翻。</span>戊戌，詔循及刑部尙書張禕等十五人並勒致仕，楷斥歸田里。循父子乃之河中依朱友謙。<span class="jiazhu">爲同光之初蘇循詔唐莊宗張本。</span></p>
<p class="em2 strong"><span class="yinwen">28</span>盧約以處州降吳越。<span class="jiazhu">僖宗中和元年，盧約據處州，至是而亡。降，戶江翻。</span></p>
<p class="em2 strong"><span class="yinwen">29</span>弘農王以鄂岳觀察使劉存爲西南面都招討使，岳州刺史陳知新爲岳州團練使，廬州觀察使劉威爲應援使，別將許玄應爲監軍，將水軍三萬以擊楚。楚王馬殷甚懼，靜江軍使楊定眞賀曰：<span class="yinhao">「我軍勝矣！」</span>殷問其故，定眞曰：<span class="yinhao">「夫戰懼則勝，驕則敗。今淮南兵直趨吾城，<span class="jiazhu">趨，七喻翻。</span>是驕而輕敵也；而王有懼色，吾是以知其必勝也。」</span></p>
<p class="em2 strong">殷命在城都指揮使秦彥暉<span class="jiazhu">在城都指揮使，盡統潭州在城之兵。</span>將水軍三萬浮江而下，水軍副指揮使黃璠帥戰艦三百屯瀏陽口。<span class="jiazhu">吳分長沙置瀏陽縣，隋廢；景龍二年於故城復置，屬潭州。《九域志》：縣在州東北一百六十里。《水經註》：湘水北過漢臨湘縣西，瀏水從縣西北流注之，有瀏口戍。璠，孚袁翻。瀏，力周翻。</span>六月，存等遇大雨，引兵還至越堤北，彥暉追之。存數戰不利，乃遺殷書詐降。<span class="jiazhu">數，所角翻。遺，唯季翻。</span>彥暉使謂殷曰：<span class="yinhao">「此必詐也，勿受！」</span>彥暉夾水而陳，<span class="jiazhu">陳，讀曰陣。</span>存遙呼曰：<span class="jiazhu">呼，火故翻。</span><span class="yinhao">「殺降不祥，公獨不爲子孫計耶！」</span>彥暉曰：<span class="yinhao">「賊入吾境而不擊，奚顧子孫！」</span>鼓譟而進。存等走，黃璠自瀏陽<span class="jiaozhusup">【章：十二行本「陽」下有「引兵」二字；乙十一行本同。】</span>絕江，與彥暉合擊，大破之，執存及知新，<span class="jiazhu">《考異》曰：《編遺錄》：<span class="yinhao">「天祐四年四月，湖南軍陳邵告捷。淮南、朗州水陸合勢奔衝其境，馬殷出舟師於瀏陽江口大破賊黨，生擒僞鄂州節度使劉存。」</span>按薛《史·梁紀》，馬殷奏破淮寇在六月；《十國紀年·吳史》，劉存攻楚在五月，敗在六月，《楚史》亦然；《編遺錄》誤也。</span>裨將死者百餘人，士卒死者以萬數，獲戰艦八百艘。威以餘衆循歸，彥暉遂拔岳州。<span class="jiazhu">陳知新取岳州見上卷上年。艦，戶黯翻。艘，蘇遭翻。</span>殷釋存、知新之縛，慰諭之。二人皆罵曰：<span class="yinhao">「丈夫以死報主，肯事賊乎！」</span>遂斬之。<span class="jiazhu">史言劉存、陳知新忠壯。</span>許玄應，弘農王之腹心也，常預政事，張顥、徐溫因其敗，收斬之。</p>
<p class="em2 strong"><span class="yinwen">30</span>楚王殷遣兵會吉州刺史彭玕攻洪州，不克。<span class="jiazhu">彭玕附楚見上卷唐昭宣帝天祐三年。</span></p>
<p class="em2 strong"><span class="yinwen">31</span>康懷貞至潞州，晉昭義節度使李嗣昭、副使李嗣弼閉城拒守。懷貞晝夜攻之，半月不克，乃築壘穿蚰蜒塹而守之，<span class="jiazhu">塹，七豔翻。</span>內外斷絕。晉王以蕃、漢都指揮使周德威爲行營都指揮使，<span class="jiazhu">周德威盡統蕃、漢之兵，河東大將也。</span>帥馬軍都指揮使李嗣本、馬步都虞候李存璋、先鋒指揮使史建瑭、鐵林都指揮使安元信、<span class="jiazhu">五季之世，諸鎭各有都指揮使，而命官之職分有不同者，如周德威蕃、漢都指揮使，則蕃、漢之兵皆受指揮也；行營都指揮使，則行營兵皆受指揮也；鐵林都指揮使安元信，則鐵林軍一都之指揮使耳。讀史者宜各以義類求之。</span>橫衝指揮使李嗣源、騎將安金全救潞州。<span class="jiazhu">史言晉傾國救潞州。帥，讀曰率。</span>嗣弼，克脩之子；<span class="jiazhu">克脩，晉王之弟，見《唐僖》、《昭紀》。</span>嗣本，本姓張；建瑭，敬思之子；<span class="jiazhu">史敬思見二百五十五卷唐僖宗中和四年。</span>金全，代北人也。</p>
<p class="em2 strong"><span class="yinwen">32</span>晉兵攻澤州，<span class="jiazhu">攻澤州以擬康懷貞之後。</span>帝遣左神勇軍使范居實將兵救之。</p>
<p class="em2 strong"><span class="yinwen">33</span>甲寅，以平盧節度使韓建守司徒、同平章事。</p>
<p class="em2 strong"><span class="yinwen">34</span>武貞節度使雷彥恭會楚兵攻江陵，荊南節度使高季昌引兵屯公安，<span class="jiazhu">公安，漢孱陵縣。漢末，劉備屯於此，改名公安。唐屬江陵府。《九域志》：在府南九十里。</span>絕其糧道；彥恭敗，楚兵亦走。</p>
<p class="em2 strong"><span class="yinwen">35</span>劉守光旣囚其父，<span class="jiazhu">事見上四月。</span>自稱盧龍留後，遣使請命。秋，七月，甲午，以守光爲盧龍節度使、同平章事。</p>
<p class="em2 strong"><span class="yinwen">36</span>靜海節度使曲裕卒，<span class="jiazhu">曲裕卽曲承裕。</span>丙申，以其子權知留後顥爲節度使。<span class="jiazhu">《考異》曰：諸書不見顥於裕何親。按薛《史》：<span class="yinhao">「六月，丙辰，裕卒，七月，丙申，以靜海行營司馬權知留後曲顥起復爲安南都護，充節度使。」</span>旣云<span class="yinhao">「起復」</span>，知其子也。<span class="yinhao">「行營」</span>當作<span class="yinhao">「行軍」</span>。</span></p>
<p class="em2 strong"><span class="yinwen">37</span>雷彥恭攻岳州，不克。<span class="jiazhu">雷彥恭旣與楚攻荊南，尋又攻楚岳州，可以見其反覆矣。</span></p>
<p class="em2 strong"><span class="yinwen">38</span>丙<span class="jiaozhusup">【章：十二行本「丙」上有「八月」二字；乙十一行本同；孔本同；張校同。】</span>午，賜河南尹張全義名宗奭。<span class="jiazhu">帝舊名全忠，故更全義名宗奭。</span></p>
<p class="em2 strong"><span class="yinwen">39</span>辛亥，以吳越王鏐兼淮南節度使，楚王殷兼武昌節度使，各充本道招討制置使。<span class="jiazhu">欲使兩浙、湖南攻弘農王楊渥，先分授以楊氏所統二鎭。</span></p>
<p class="em2 strong"><span class="yinwen">40</span>晉周德威壁于高河，<span class="jiazhu">高河在潞州屯留縣東南。</span>康懷貞遣親騎都頭秦武將兵擊之，武敗。<span class="jiazhu">親騎，梁之親兵，馬軍也。</span></p>
<p class="em2 strong">丁巳，帝以亳州刺史李思安代懷貞爲潞州行營都統，黜懷貞爲行營都虞候。思安將河北兵西上，<span class="jiazhu">上黨地高，在河北諸鎭之西，故曰西上。上，時掌翻。</span>至潞州城下，更築重城，<span class="jiazhu">重，直龍翻。</span>內以防奔突，外以拒援兵，謂之夾寨。調山東民饋軍糧，德威日以輕騎抄之，<span class="jiazhu">調，徒弔翻。抄，楚交翻。</span>思安乃自東南山口築甬道，屬於夾寨。<span class="jiazhu">屬，之欲翻。</span>德威與諸將互往攻之，排牆塡塹，一晝夜間數十發，梁兵疲於奔命。夾寨中出芻牧者，德威輒抄之，於是梁兵閉壁不出。</p>
<p class="em2 strong"><span class="yinwen">41</span>九月，雷彥恭攻涔陽、公安，<span class="jiazhu">《九域志》：江陵府公安縣有涔陽鎭。涔，鋤針翻。</span>高季昌擊敗之。<span class="jiazhu">敗，補邁翻。</span>彥恭貪殘類其父，<span class="jiazhu">雷彥恭，滿之子也。</span>專以焚掠爲事，荊、湖間常被其患；<span class="jiazhu">被，皮義翻。</span>又附於淮南。丙申，詔削彥恭官爵，命季昌與楚王殷討之。</p>
<p class="em2 strong"><span class="yinwen">42</span>蜀王會將佐議稱帝，皆曰：<span class="yinhao">「大王雖忠於唐，唐已亡矣，此所謂『天與不取』者也！」</span>馮涓獨獻議請以蜀王稱制，曰：<span class="yinhao">「朝興則未爽稱臣，<span class="jiazhu">朝，直遙翻。爽，乖也。言若唐朝復興，則爲臣之節未乖也。</span>賊在則不同爲惡。」</span>王不從，涓杜門不出。<span class="jiazhu">馮涓，馮宿之孫，於唐室旣亡之後，義存故主，視韋莊、張格輩有間矣。</span>王用安撫副使、掌書記韋莊之謀，帥吏民哭三日；<span class="jiazhu">帥，讀曰率。</span>己亥，卽皇帝位，<span class="jiazhu">王建字光圖，許州舞陽人。《考異》曰：《莊宗列傳》：<span class="yinhao">「太祖厭代，建自帝於成都，年號武成。」</span>薛《史》、《唐餘錄》：<span class="yinhao">「天祐五年九月，建自帝於成都，年號武成。」</span>《九國志》：<span class="yinhao">「此年七月卽皇帝位，明年改元。」</span>宋庠《紀年通譜》：<span class="yinhao">「天祐四年秋稱帝，次年改元。」</span>歐陽《史》、《十國紀年》：<span class="yinhao">「天復七年九月卽位，明年改元。」</span>今從之。</span>國號大蜀。辛丑，以前東川節度使兼侍中王宗佶爲中書令，韋莊爲左散騎常侍、判中書門下事，閬州防禦使唐道襲爲內樞密使。莊，見素之孫也。<span class="jiazhu">韋見素，天寶之末爲相。</span></p>
<p class="em2 strong">蜀主雖目不知書，好與書生談論，<span class="jiazhu">好，呼到翻。</span>粗曉其理。<span class="jiazhu">粗，坐五翻。</span>是時唐衣冠之族多避亂在蜀，蜀主禮而用之，使脩舉故事，故其典章文物有唐之遺風。<span class="jiazhu">史言蜀主起於卒伍而能親用儒生。</span></p>
<p class="em2 strong">蜀主長子校書郎宗仁幼以疾廢，立其次子祕書少監宗懿爲遂王。</p>
<p class="em2 strong"><span class="yinwen">43</span>冬，十月，高季昌遣其將倪可福會楚將秦彥暉攻朗州，雷彥恭遣使乞降於淮南，且告急，弘農王遣將泠業將水軍屯平江，<span class="jiazhu">泠，盧經翻，姓也。平江縣本漢羅縣地，後漢分立漢昌縣，孫吳立漢昌郡，後又爲吳昌縣，隋省。唐神龍元年分湘陰置昌江縣，屬岳州，五代改曰平江。蓋後唐旣滅梁，楚人爲之避廟諱昌字也。《九域志》：平江縣在岳州東南二百五十七里。</span>李饒將步騎屯瀏陽以救之，楚王殷遣岳州刺史許德勳將兵拒之。泠業進屯朗口，<span class="jiazhu">朗水西南自辰、錦州入朗州界，經州城入大江，謂之朗口。</span>德勳使善游者五十人，以木枝葉覆其首，<span class="jiazhu">覆，扶又翻。</span>持長刀浮江而下，夜犯其營，且舉火，業軍中驚擾。德勳以大軍進擊，大破之，追至鹿角鎭，擒業；又破瀏陽寨，擒李饒；掠上高、唐年而歸。<span class="jiazhu">唐天寶二年開山洞，置唐年縣，屬鄂州。</span>斬業、饒於長沙市。</p>
<p class="em2 strong"><span class="yinwen">44</span>十一月，甲申，夾馬指揮使尹皓攻晉江猪嶺寨，拔之。<span class="jiazhu">梁西都有夾馬營。江猪嶺在潞州長子縣西，由北路達鵰窠嶺。</span></p>
<p class="em2 strong"><span class="yinwen">45</span>義昌節度使劉守文聞其弟守光幽其父，集將吏大哭曰：<span class="yinhao">「不意吾家生此梟獍！<span class="jiazhu">梟，堅堯翻，不孝鳥也，食母；獍，讀如鏡。破獍，惡獸也，食父。</span>吾生不如死，誓與諸君討之！」</span>乃發兵擊守光，互有勝負。</p>
<p class="em2 strong">天雄節度使鄴王紹威謂其下曰：<span class="yinhao">「守光以窘急歸國，<span class="jiazhu">窘，巨隕翻。謂上七月劉守光遣使請命也。</span>守文孤立無援，滄州可不戰服也。」</span>乃遺守文書，<span class="jiazhu">遺，唯季翻。</span>諭以禍福。守文亦恐梁乘虛襲其後，戊子，遣使請降，以子延祐爲質。帝拊手曰：<span class="yinhao">「紹威折簡，勝十萬兵！」</span><span class="jiazhu">質，音致。折，之舌翻。</span>加守文中書令，撫納之。</p>
<p class="em2 strong"><span class="yinwen">46</span>初，帝在藩鎭，用法嚴，將校有戰沒者，所部兵悉斬之，謂之跋隊斬，<span class="jiazhu">將，卽亮翻。校，戶敎翻。跋，卜末翻，又蒲末翻。</span>士卒失主將者，多亡逸不敢歸。帝乃命凡軍士皆文其面以記軍號。軍士或思鄕里逃去，關津輒執之<span class="jiazhu">關，往來必由之要處；津，濟度必由之要處。</span>送所屬，無不死者，其鄕里亦不敢容。由是亡者皆聚山澤爲盜，大爲州縣之患。壬寅，詔赦其罪，自今雖文面亦聽還鄕里。盜減什七八。</p>
<p class="em2 strong"><span class="yinwen">47</span>淮南右都押牙米志誠等將兵渡淮襲潁州，克其外郭。刺史張實據子城拒守。</p>
<p class="em2 strong"><span class="yinwen">48</span>晉王命李存璋攻晉州，以分上黨兵勢。十二月，壬戌，詔河中、陝州發兵救之。<span class="jiazhu">陝，失冉翻。</span></p>
<p class="em2 strong"><span class="yinwen">50</span>丁卯，晉兵寇洺州。<span class="jiazhu">此救潞州之遊兵也。</span></p>
<p class="em2 strong"><span class="yinwen">51</span>淮南兵攻信州，刺史危仔倡求救於吳越。<span class="jiazhu">危全諷以仔倡守信州之地。仔，子之翻。倡，音昌，又尺亮翻。</span></p>
<p class="strong"><span class="section" id="title-4"><span data-head-description="太祖神武元聖孝皇帝上" data-head-level="h4" data-head-title="開平二年">二年</span></span><span class="biaozhusup" data-rel="">（戊辰、九〇八年）</span></p>
<p class="em2 strong"><span class="yinwen">1</span>春，正月，癸酉朔，蜀主登興義樓。有僧抉一目以獻，蜀主命飯僧萬人以報之。<span class="jiazhu">抉，於決翻。飯，扶晚翻。</span>翰林學士張格曰：<span class="yinhao">「小人無故自殘，赦其罪已幸矣，不宜復崇獎以敗風俗。」</span><span class="jiazhu">復，扶又翻。敗，補邁翻。</span>蜀主乃止。</p>
<p class="em2 strong"><span class="yinwen">2</span>丁丑，蜀以韋莊爲門下侍郎、同平章事。</p>
<p class="em2 strong"><span class="yinwen">3</span>辛巳，蜀主祀南郊；壬午，大赦，改元武成。</p>
<p class="em2 strong"><span class="yinwen">4</span>晉王疽發於首，病篤。周德威等退屯亂柳。<span class="jiazhu">亂柳在潞州屯留縣界。</span>晉王命其弟內外蕃漢都知兵馬使·振武節度使克寧、監軍張承業、大將李存璋、吳珙、<span class="jiazhu">珙，居勇翻。</span>掌書記盧質立其子晉州刺史存勗爲嗣，<span class="jiazhu">《考異》曰：《五代史闕文》：<span class="yinhao">「世傳武皇臨薨，以三矢付莊宗曰：『一矢討劉仁恭，汝不先下幽州，河南未可圖也。一矢擊栔丹，且曰阿保機與吾把臂而盟，結爲兄弟，誓復唐家社稷，今背約附梁，汝必伐之。一矢滅朱溫。汝能成善志，死無恨矣！』莊宗藏三矢于武皇廟庭。及討劉仁恭，命幕吏以少牢告廟，請一矢，盛以錦囊，使親將負之以爲前驅。凱旋之日，隨俘馘納矢于太廟。伐契丹，滅朱氏，亦如之。」</span>按薛《史·契丹傳》：<span class="yinhao">「莊宗初嗣位亦遣使告哀，賂以金繒，求騎軍以救潞州。契丹答其使曰：『我與先王爲兄弟，兒卽吾兒也，寧有父不助子邪！』許出師，會潞平而止。」</span>《廣本》：<span class="yinhao">「劉守光爲守文所攻，屢求救於晉，晉王遣將部兵五千救之。」</span>然則於時莊宗未與契丹及守光爲仇也。此蓋後人因莊宗成功，撰此事以誇其英武耳。余按晉王實怨燕與契丹，垂沒以屬莊宗，容有此理。莊宗之告哀於阿保機與遣兵救劉守光，此兵法所謂<span class="yinhao">「將欲取之、必固與之」</span>也，其心豈忘父之治命哉！觀後來之事可見已。</span>曰：<span class="yinhao">「此子志氣遠大，必能成吾事，爾曹善敎導之！」</span>辛卯，晉王謂存勗曰：<span class="yinhao">「嗣昭厄於重圍，<span class="jiazhu">謂李嗣昭爲梁兵圍於潞州也。重，直龍翻。</span>吾不及見矣。俟葬畢，汝與德威輩速竭力救之！」</span>又謂克寧等曰：<span class="yinhao">「以亞子累汝！」</span><span class="jiazhu">累，良瑞翻。</span>亞子，存勗小名也。言終而卒。<span class="jiazhu">年五十三。</span>克寧綱紀軍府，中外無敢諠譁。</p>
<p class="em2 strong">克寧久總兵柄，有次立之勢，<span class="jiazhu">兄死弟及，以長幼之次，有自立之勢。</span>時上黨圍未解，軍中以存勗年少，多竊議者，人情忷忷。<span class="jiazhu">少，詩照翻。忷，許勇翻。</span>存勗懼，以位讓克寧。克寧曰：<span class="yinhao">「汝冢嗣也，且有先王之命，誰敢違之！」</span>將吏欲謁見存勗，<span class="jiazhu">見，賢遍翻。</span>存勗方哀哭未出。張承業入謂存勗曰：<span class="yinhao">「大孝在不墜基業，多哭何爲！」</span>因扶存勗出，襲位爲河東節度使、晉王。<span class="jiazhu">張承業之扶李存勗出嗣位，猶張昭之於孫權也。</span>李克寧首帥諸將拜賀，<span class="jiazhu">帥，讀曰率。</span>王悉以軍府事委之。</p>
<p class="em2 strong">以李存璋爲河東軍城使、馬步都虞候。先王之時，多寵借胡人及軍士，侵擾市肆，<span class="jiazhu">先王，謂李克用。</span>存璋旣領職，執其尤暴橫者戮之，<span class="jiazhu">橫，戶孟翻。</span>旬月間城中肅然。</p>
<p class="em2 strong"><span class="yinwen">5</span>吳越王鏐遣兵攻淮南甘露鎭，以救信州。<span class="jiazhu">牽制淮南之兵，使之不得急攻危仔倡。</span></p>
<p class="em2 strong"><span class="yinwen">6</span>蜀中書令王宗佶，於諸假子爲最長，<span class="jiazhu">王宗佶本姓甘，王建爲忠武軍卒，掠得之，養以爲子；及長爲將，數有功。長，知兩翻。</span>且恃其功，專權驕恣。唐道襲已爲樞密使，宗佶猶以名呼之；道襲心銜之而事之逾謹。宗佶多樹黨友，蜀主亦惡之。<span class="jiazhu">惡，烏路翻。</span>二月，甲辰，以宗佶爲太師，罷政事。<span class="jiazhu">爲王宗佶見殺張本。</span></p>
<p class="em2 strong"><span class="yinwen">7</span>蜀以戶部侍郎張格爲中書侍郎、同平章事。格爲相，多迎合主意；有勝己者，必以計排去之。<span class="jiazhu">去，羌呂翻。爲張格亂蜀張本。</span></p>
<p class="em2 strong"><span class="yinwen">8</span>初，晉王克用多養軍中壯士爲子，寵遇如眞子。及晉王存勗立，諸假子皆年長握兵，心怏怏不伏，<span class="jiazhu">長，知兩翻。怏，於兩翻。</span>或託疾不出，或見新王不拜。李克寧權位旣重，人情多向之。假子李存顥陰說克寧曰：<span class="jiazhu">說，式芮翻；下同。</span><span class="yinhao">「兄終弟及，自古有之。<span class="jiazhu">殷人之制，兄終弟及。自周以來，父子相繼，未有能易之者也。李存顥以殷制動克寧耳。</span>以叔拜姪，於理安乎！天與不取，後悔無及！」</span>克寧曰：<span class="yinhao">「吾家世以慈孝聞天下，<span class="jiazhu">聞，音問。</span>先王之業苟有所歸，吾復何求！<span class="jiazhu">復，扶又翻。</span>汝勿妄言，我且斬汝！」</span>克寧妻孟氏，素剛悍，<span class="jiazhu">悍，下罕翻，又侯旰翻。</span>諸假子各遣其妻入說孟氏，<span class="jiazhu">李克用義兒百餘人必不盡然，獨存顥等爲此耳。史槪言之曰諸假子。</span>孟氏以爲然，且慮語泄及禍，數以迫克寧。克寧性怯，朝夕惑於衆言，心不能無動；又與張承業、李存璋相失，數誚讓之；<span class="jiazhu">數，所角翻。誚，才笑翻。</span>又因事擅殺都虞候李存質；又求領大同節度使，以蔚、朔、應州爲巡屬。<span class="jiazhu">唐末置應州，領金城、混［渾］源二縣。蔚，紆勿翻。</span>晉王皆聽之。</p>
<p class="em2 strong">李存顥等爲克寧謀，因晉王過其第，<span class="jiazhu">爲，于僞翻。過，音戈。</span>殺承業、存璋，奉克寧爲節度使，舉河東九州附于梁，<span class="jiazhu">河東領幷、遼、沁、汾、石、忻、代、嵐、憲九州。</span>執晉王及太夫人曹氏送大梁。太原人史敬鎔，少事晉王克用，居帳下，見親信，<span class="jiazhu">少，詩照翻。</span>克寧欲知府中陰事，召敬鎔，密以謀告之。敬鎔陽許之，入告太夫人，太夫人大駭，召張承業，指晉王謂之曰：<span class="yinhao">「先王把此兒臂授公等，如聞外間謀欲負之，但置吾母子有地，勿送大梁，自他不以累公。」</span><span class="jiazhu">累，力瑞翻。</span>承業惶恐曰：<span class="yinhao">「老奴以死奉先王之命，此何言也！」</span>晉王以克寧之謀告，且曰：<span class="yinhao">「至親不可自相魚肉，吾苟避位，則亂不作矣。」</span>承業曰：<span class="yinhao">「克寧欲投大王母子於虎口，不除之豈有全理！」</span>乃召李存璋、吳珙及假子李存敬、長直軍使朱守殷，使陰爲之備。壬戌，置酒會諸將於府舍，伏甲執克寧、存顥於座。晉王流涕數之曰：<span class="jiazhu">數，所具翻。</span><span class="yinhao">「兒曏以軍府讓叔父，叔父不取。今事已定，柰何復爲此謀，<span class="jiazhu">復，扶又翻；下同。</span>忍以吾母子遺仇讎乎！」</span><span class="jiazhu">遺，唯季翻。仇讎，謂梁也。</span>克寧曰：<span class="yinhao">「此皆讒人交構，夫復何言！」</span>是日，殺克寧及存顥。<span class="jiazhu">李克寧之奉存勗，初焉非不忠順，其後外搖於讒口，內溺於悍妻，以至變節而殺其身。地親而屬尊者，居主少國疑之時，可不戒哉！</span></p>
<p class="em2 strong"><span class="yinwen">9</span>癸亥，酖殺濟陰王於曹州，追諡曰唐哀皇帝。<span class="jiazhu">年十七，葬于濟陰縣之定陶鄕。濟，子禮翻。</span></p>
<p class="em2 strong"><span class="yinwen">10</span>甲子，蜀兵入歸州，<span class="jiazhu">歸州，荊南巡屬。不地曰入，言入之而不能有其地。</span>執刺史張瑭。</p>
<p class="em2 strong"><span class="yinwen">11</span>辛未，以韓建爲侍中，兼建昌宮使。</p>
<p class="em2 strong"><span class="yinwen">12</span>李思安等攻潞州，久不下，士卒疲弊，多逃亡。晉兵猶屯余吾寨，<span class="jiazhu">《前漢書·地理志》，上黨郡有余吾縣。章懷太子賢曰：余吾故城在潞州屯留縣西北。</span>帝疑晉王克用詐死，欲召兵還，恐晉人躡之，乃議自至澤州應接歸師，且召匡國節度使劉知俊將兵趣澤州。<span class="jiazhu">趣，七喻翻。</span>三月，壬申朔，帝發大梁；丁丑，次澤州。辛巳，劉知俊至。壬午，以知俊爲潞州行營招討使。</p>
<p class="em2 strong"><span class="yinwen">13</span>癸巳，門下侍郎、同平章事張文蔚卒。<span class="jiazhu">蔚，紆勿翻。</span></p>
<p class="em2 strong"><span class="yinwen">14</span>帝以李思安久無功，亡將校四十餘人，士卒以萬計，更閉壁自守，遣使召詣行在。甲午，削思安官爵，勒歸本貫充役；<span class="jiazhu">充役，使充齊民之役。</span>斬監押楊敏貞。</p>
<p class="em2 strong">晉李嗣昭固守踰年，<span class="jiazhu">前年十二月，李嗣昭入潞州，去年五月康懷貞始攻之；至夾寨破則是年五月也。</span>城中資用將竭，嗣昭登城宴諸將作樂。流矢中嗣昭足，<span class="jiazhu">矢中，竹仲翻。</span>嗣昭密拔之，座中皆不覺。<span class="jiazhu">李嗣昭登城宴樂，示敵以餘暇也；中矢而密拔之，所以安衆也。</span>帝數遣使賜嗣昭詔，諭降之；<span class="jiazhu">數，所角翻。</span>嗣昭焚詔書，斬使者。</p>
<p class="em2 strong">帝留澤州旬餘，欲召上黨兵還，遣使就與諸將議之。諸將以爲李克用死，余吾兵且退，上黨孤城無援，請更留旬月以俟之。<span class="jiazhu">夾寨之敗，正坐此也。</span>帝從之，命增運芻糧以饋其軍。劉知俊將精兵萬餘人擊晉軍，斬獲甚衆，<span class="jiazhu">劉知俊之小捷，所以驕梁兵而殲之也。天之厭梁，於此可見。</span>表請自留攻上黨，車駕宜還京師。帝以關中空虛，慮岐人侵同華，<span class="jiazhu">岐人，謂李茂貞之兵。</span>命知俊休兵長子旬日，退屯晉州，俟五月歸鎭。</p>
<p class="em2 strong"><span class="yinwen">15</span>蜀太師王宗佶旣罷相，怨望，陰畜養死士，謀作亂。<span class="jiazhu">畜，吁玉翻。</span>上表以爲：<span class="yinhao">「臣官預大臣，親則長子，<span class="jiazhu">長，知兩翻。</span>國家之事，休戚是同。今儲貳未定，必生厲階。陛下若以宗懿才堪繼承，宜早行册禮，以臣爲元帥，兼總六軍；儻以時方艱難，宗懿沖幼，臣安敢持謙不當重事！陛下旣正位南面，軍旅之事宜委之臣下。臣請開元帥府，鑄六軍印，征戍徵發，臣悉專行。太子視膳於晨昏，微臣握兵於環衞，萬世基業，惟陛下裁之。」</span>蜀主怒，隱忍未發，以問唐道襲，對曰：<span class="yinhao">「宗佶威望，內外懾服，足以統御諸將。」</span>蜀主益疑之。己亥，宗佶入見，<span class="jiazhu">見，賢遍翻。</span>辭色悖慢；<span class="jiazhu">悖，蒲內翻，又蒲沒翻。</span>蜀主諭之，宗佶不退，蜀主不堪其忿，命衞士撲殺之。<span class="jiazhu">撲，弼角翻。以華洪之得衆心，猶不免於禍，況甘佶之驕恃輕脫哉，其死宜矣。</span>貶其黨御史中丞鄭騫爲維州司戶，衞尉少卿李鋼爲汶川尉，<span class="jiazhu">鋼，古郎翻。汶川，漢綿虒地，晉置汶川縣，唐屬茂州。《九域志》，在州南一百里，玉壘山、石紐山皆在縣界。汶，讀曰岷。</span>皆賜死於路。</p>
<p class="em2 strong"><span class="yinwen">16</span>初，晉王克用卒，周德威握重兵在外，國人皆疑之。晉王存勗召德威使引兵還。<span class="jiazhu">還，從宣翻，又如字。</span>夏，四月，辛丑朔，德威至晉陽，留兵城外，獨徒步而入，伏先王柩，哭極哀；退，謁嗣王，禮甚恭。衆心由是釋然。<span class="jiazhu">史言周德威臨敵勇而事上敬。</span></p>
<p class="em2 strong"><span class="yinwen">17</span>癸卯，門下侍郎、同平章事楊涉罷爲右僕射；以吏部侍郎于兢爲中書侍郎，翰林學士承旨張策爲刑部侍郎，並同平章事。兢，琮之兄子也。<span class="jiazhu">于琮，見《唐·宣紀》、《僖紀》。</span></p>
<p class="em2 strong"><span class="yinwen">18</span>夾寨奏余吾晉兵已引去，帝以援兵不能復來，<span class="jiazhu">復，扶又翻；下同。</span>潞州必可取，丙午，自澤州南還；壬子，至大梁。梁兵在夾寨者亦不復設備。<span class="jiazhu">兵不可以無備也，有備無患。今梁之爲兵也，主驕於上，將惰於下，其敗宜矣。</span>晉王與諸將謀曰：<span class="yinhao">「上黨，河東之藩蔽，無上黨，是無河東也。<span class="jiazhu">潞州，上黨郡。</span>且朱溫所憚者獨先王耳，聞吾新立，以爲童子未閑軍旅，<span class="jiazhu">閑，習也。</span>必有驕怠之心。若間精兵倍道趣之，<span class="jiazhu">趣，七喻翻；下同。</span>出其不意，破之必矣。取威定霸，<span class="jiazhu">《左傳》晉先軫之言。</span>在此一舉，不可失也！」</span>張承業亦勸之行。乃遣承業及判官王緘乞師於鳳翔，<span class="jiazhu">岐王李茂貞據鳳翔。</span>又遣使賂契丹王阿保機求騎兵。岐王衰老，兵弱財竭，竟不能應。晉王大閱士卒，以前昭義節度使丁會爲都招討使。<span class="jiazhu">丁會以潞州降晉，見二百六十四卷唐昭宣帝天祐三年。</span>甲子，帥周德威等發晉陽。<span class="jiazhu">帥，讀曰率。</span></p>
<p class="em2 strong"><span class="yinwen">19</span>淮南遣兵寇石首，<span class="jiazhu">唐武德四年分華容縣置石首縣，取縣北石首山而名，屬江陵府。《九域志》在府東南二百里。孫鑑曰：自安陸至竟陵，兩驛皆平地，南至大江，並無丘陵之阻；渡江至石首，始有淺山。謂之竟陵，陵至此而竟；謂之石首，石至此而首也。</span>襄州兵敗之於瀺港。<span class="jiazhu">瀺，士咸翻。敗，補邁翻；下同。</span>又遣其將李厚將水軍萬五千趣荊南，高季昌逆戰，敗之於馬頭。<span class="jiazhu">荊南治江陵，在江北；南岸曰馬頭岸，正對沙市。</span></p>
<p class="em2 strong"><span class="yinwen">20</span>己巳，晉王軍于黃碾，距上黨四十五里。<span class="jiazhu">黃碾村在潞州潞城縣。碾，紐善翻。</span>五月，辛未朔，晉王伏兵三垂岡下，<span class="jiazhu">三垂岡在屯留縣東南。</span>詰旦大霧，<span class="jiazhu">詰，去吉翻。</span>進兵直抵夾寨。梁軍無斥候，不意晉兵之至，將士尙未起，軍中驚擾。晉王命周德威、李嗣源分兵爲二道，德威攻西北隅，嗣源攻東北隅，塡塹燒寨，鼓譟而入。梁兵大潰，南走，招討使符道昭馬倒，爲晉人所殺；失亡將校士卒以萬計，<span class="jiazhu">校，戶敎翻。</span>委棄資糧、器械山積。</p>
<p class="em2 strong">周德威等至城下，呼李嗣昭曰：<span class="yinhao">「先王已薨，今王自來，破賊夾寨。賊已去矣，可開門！」</span>嗣昭不信，曰：<span class="yinhao">「此必爲賊所得，使來誑我耳。」</span>欲射之。<span class="jiazhu">誑，居況翻。射，而亦翻。</span>左右止之，嗣昭曰：<span class="yinhao">「王果來，可見乎？」</span>王自往呼之。嗣昭見王白服，大慟幾絕，<span class="jiazhu">氣幾絕也。幾，居依翻。</span>城中皆哭，遂開門。初，德威與嗣昭有隙，晉王克用臨終謂晉王存勗曰：<span class="yinhao">「進通忠孝，吾愛之深。今不出重圍，<span class="jiazhu">重，直龍翻。</span>豈德威不忘舊怨邪！汝爲吾以此意諭之。若潞圍不解，吾死不瞑目。」</span><span class="jiazhu">爲，于僞翻。瞑，莫定翻，閉目也。</span>進通，嗣昭小名也。晉王存勗以告德威，德威感泣，由是戰夾寨甚力；旣與嗣昭相見，遂歡好如初。<span class="jiazhu">好，呼到翻。</span></p>
<p class="em2 strong">康懷貞以百餘騎自天井關遁歸。帝聞夾寨不守，大驚，旣而歎曰：<span class="yinhao">「生子當如李亞子，克用爲不亡矣！至如吾兒，豚犬耳！」</span>詔所在安集散兵。</p>
<p class="em2 strong">周德威、李存璋乖勝進趣澤州，<span class="jiazhu">趣，七喻翻。</span>刺史王班素失人心，衆不爲用。龍虎統軍牛存節自西都將兵應接夾寨潰兵，<span class="jiazhu">龍虎軍卽唐龍武軍號。梁受唐禪，改<span class="yinhao">「武」</span>爲<span class="yinhao">「虎」</span>。王溥《五代會要》曰：開平元年，四月，改左、右長直爲左、右龍虎軍。又梁以洛陽爲西都。</span>至天井關，謂其衆曰：<span class="yinhao">「澤州要害地，不可失也；雖無詔旨，當救之。」</span>衆皆不欲，曰：<span class="yinhao">「晉人勝氣方銳，且衆寡不敵。」</span>存節曰：<span class="yinhao">「見危不救，非義也；畏敵強而避之，非勇也。」</span>遂舉策引衆而前。<span class="jiazhu">策，馬策也。</span>至澤州，城中人已縱火諠譟，欲應晉王，班閉牙城自守，存節至，乃定。<span class="jiazhu">《考異》曰：歐陽《史》云：<span class="yinhao">「存節從康懷英攻潞州，爲行營排陳使，晉兵已破夾城，存節以餘兵歸，行至天井關，聞晉兵攻澤州而救之。」</span>《梁·列傳》：<span class="yinhao">「澤州將陷，河南尹張宗奭召龍虎統軍牛存節謀之，存節帥本軍及右神武、羽林等軍往應接上黨回師，至天井關，卽引衆前救澤州。」</span>薛《史》亦同。按存節若自夾城遁歸，則先過澤州，後至天井關，豈得已過而返救之也！今從《梁·列傳》及薛《史》。</span>晉兵尋至，緣城穿地道攻之，存節晝夜拒戰，凡旬有三日；劉知俊自晉州引兵救之，<span class="jiazhu">先是命劉知俊休兵晉州。《九域志》：晉州東南至澤州三百一十里。</span>德威焚攻具，退保高平。<span class="jiazhu">高平，漢泫氏縣地，後魏置高平縣，唐屬澤州。《九域志》：在州東北八十三里。《考異》曰：《莊宗列傳·朱溫傳》云：<span class="yinhao">「李存璋進攻澤州，刺史王班棄城而去，澤、潞皆平。」</span>今不取。</span></p>
<p class="em2 strong">晉王歸晉陽，休兵行賞，以周德威爲振武節度使、同平章事。命州縣舉賢才，黜貪殘，寬租賦，撫孤窮，伸冤濫，禁姦盜，境內大治。<span class="jiazhu">治，直吏翻。</span>以河東地狹兵少，乃訓練士卒，令騎兵不見敵無得乘馬；部分已定，無得相踰越，及留絕以避險；<span class="jiazhu">分，扶問翻。踰越，謂左軍不得越右軍，後部不得踰前部之類。留絕，謂軍行須聯屬，不得或留止而中絕，或避險而不整。</span>分道並進，期會無得差晷刻，<span class="jiazhu">後期必斬，軍法也。晷，居洧翻，日景也。期以日中，日晷過中而不至則爲差；餘以類推。晝、夜分百刻。</span>犯者必斬。故能兼山東，取河南，由士卒精整故也。</p>
<p class="em2 strong">初，晉王克用平王行瑜，<span class="jiazhu">見二百六十卷唐昭宗乾寧二年。</span>唐昭宗許其承制封拜。時方鎭多行墨制，王恥與之同，每除吏必表聞。至是，晉王存勗始承制除吏。</p>
<p class="em2 strong">晉王德張承業，<span class="jiazhu">德其除李克寧之難。</span>以兄事之，每至其第，升堂拜母，賜遺甚厚。<span class="jiazhu">遺，唯季翻。</span></p>
<p class="em2 strong">潞州圍守歷年，士民凍餒死者太半，市里蕭條。李嗣昭勸課農桑，寬租綏刑，數年之間，軍城完復。<span class="jiazhu">史究言李嗣昭鎭潞之績效。</span></p>
<p class="em2 strong"><span class="yinwen">21</span>靜江節度使、同平章事李瓊卒，<span class="jiazhu">李瓊取靜江，見二百六十二卷唐昭宗光化三年。</span>楚王殷以其弟永州刺史存知桂州事。</p>
<p class="em2 strong"><span class="yinwen">22</span>壬申，更以許州忠武軍爲匡國軍，同州匡國軍爲忠武軍，陝州保義軍爲鎭國軍。<span class="jiazhu">更，工衡翻。陝，失冉翻。</span></p>
<p class="em2 strong"><span class="yinwen">23</span>乙亥，楚兵寇鄂州，淮南所署知州秦裴擊破之。</p>
<p class="em2 strong"><span class="yinwen">24</span>淮南左牙指揮使張顥、右牙指揮使徐溫專制軍政，弘農威王心不能平，<span class="jiazhu">楊渥諡威王。</span>欲去之而未能。<span class="jiazhu">去，羌呂翻。</span>二人不自安，共謀弒王，分其地以臣於梁。戊寅，顥遣其黨紀祥等弒王於寢室，<span class="jiazhu">《考異》曰：《吳錄》：<span class="yinhao">「顥使紀祥、陳暉、黎璠、孫殷等執渥于寢室，弒之。」</span>不言徐溫，蓋徐鉉爲溫諱耳。薛《史》因之。而《江南別錄》有獨用左衙兵事。歐陽《史》云：<span class="yinhao">「溫、顥共遣盜殺渥，約分其地以臣於梁。」</span>按溫與顥分掌牙兵，溫若不同謀，顥必不敢獨弒渥。今從《江南別錄》。《十國紀年》：<span class="yinhao">「張顥欲稱淮南留後，送款於梁，以淮南易蔡州節制。徐溫曰：『揚州距汴州往返僅三千里，軍府踰月無主必亂，不若有所立，然後圖之。』」</span>按顥稱留後，則有主矣。今不取。</span>詐云暴薨。<span class="jiazhu">年二十三。</span></p>
<p class="em2 strong">己卯，顥集將吏於府庭，夾道及庭中堂上各列白刃，令諸將悉去衞從然後入。<span class="jiazhu">去，羌呂翻。從，才用翻。</span>顥厲聲問曰：<span class="yinhao">「嗣王已薨，軍府誰當主之？」</span>三問，莫應，顥氣色益怒。幕僚嚴可求前密啓曰：<span class="yinhao">「軍府至大，四境多虞，非公主之不可；然今日則恐太速。」</span>顥曰：<span class="yinhao">「何謂速也？」</span>可求曰：<span class="yinhao">「劉威、陶雅、李遇、李簡<span class="jiazhu">劉威在廬州，陶雅在歙州，李遇在宣州，李簡在常州。</span>皆先王之等夷，公今自立，此曹肯爲公下乎？不若立幼主輔之，諸將孰敢不從！」</span>顥默然久之。可求因屛左右，<span class="jiazhu">屛，必郢翻，又卑正翻。</span>急書一紙置袖中，麾同列詣使宅賀，<span class="jiazhu">節度使所居爲使宅。賀者欲賀新君。使，疏吏翻。</span>衆莫測其所爲；旣至，可求跪讀之，乃太夫人史氏敎也。<span class="jiazhu">按路振《九國志》，渥母史氏封武昌郡君，蓋渥嗣位後尊爲太夫人。</span>大要言：<span class="yinhao">「先王創業艱難，<span class="jiazhu">此一段，凡言先王皆指楊行密。</span>嗣王不幸早世，隆演次當立，諸將宜無負楊氏，善開導之。」</span>辭旨明切。顥氣色皆沮，以其義正，不敢奪，遂奉威王弟隆演稱淮南留後、東面諸道行營都統。<span class="jiazhu">楊隆演字鴻源，行密第二子。薛《史》及路振《九國志》皆以<span class="yinhao">「隆演」</span>爲<span class="yinhao">「渭」</span>。</span>旣罷，副都統朱瑾詣可求所居，曰：<span class="yinhao">「瑾年十六七卽橫戈躍馬，衝犯大敵，未嘗畏懾，<span class="jiazhu">懾，之涉翻。</span>今日對顥，不覺流汗，公面折之如無人；<span class="jiazhu">折，之舌翻。</span>乃知瑾匹夫之勇，不及公遠矣。」</span>因以兄事之。</p>
<p class="em2 strong">顥以徐溫爲浙西觀察使，鎭潤州。嚴可求說溫曰：<span class="jiazhu">說，式芮翻；下同。</span><span class="yinhao">「公捨牙兵而出外藩，顥必以弒君之罪歸公。」</span>溫驚曰：<span class="yinhao">「然則柰何？」</span>可求曰：<span class="yinhao">「顥剛愎而暗於事，公能見聽，請爲公圖之。」</span><span class="jiazhu">愎，蒲逼翻。爲，于僞翻。</span>時副使李承嗣<span class="jiazhu">李承嗣時爲淮南行軍副使。</span>參預軍府之政，可求又說承嗣曰：<span class="yinhao">「顥凶威如此，今出徐於外，意不徒然，恐亦非公之利。」</span>承嗣深然之。可求往見顥曰：<span class="yinhao">「公出徐公於外，人皆言公欲奪其兵權而殺之，多言亦可畏也。」</span>顥曰：<span class="yinhao">「右牙欲之，<span class="jiazhu">右牙者，以官稱徐溫。</span>非吾意也。業已行矣，<span class="jiazhu">事已成爲業。</span>柰何？」</span>可求曰：<span class="yinhao">「止之易耳。」</span><span class="jiazhu">易，以豉翻。</span>明日，可求邀顥及承嗣俱詣溫，可求瞋目責溫曰：<span class="jiazhu">瞋，昌眞翻。</span><span class="yinhao">「古人不忘一飯之恩，況公楊氏宿將！今幼嗣初立，多事之時，乃求自安於外，可乎？」</span>溫謝曰：<span class="yinhao">「苟諸公見容，溫何敢自專！」</span>由是不行。顥知可求陰附溫，夜，遣盜刺之；<span class="jiazhu">刺，七亦翻。</span>可求知不免，請爲書辭府主。<span class="jiazhu">府主，謂隆演也。</span>盜執刀臨之，可求操筆無懼色；<span class="jiazhu">操，七刀翻。</span>盜能辨字，見其辭旨忠壯，曰：<span class="yinhao">「公長者，<span class="jiazhu">長，知兩翻。</span>吾不忍殺。」</span>掠其財以復命，曰：<span class="yinhao">「捕之不獲。」</span>顥怒曰：<span class="yinhao">「吾欲得可求首，何用財爲！」</span></p>
<p class="em2 strong">溫與可求謀誅顥，可求曰：<span class="yinhao">「非鍾泰章不可。」</span>泰章者，合肥人，時爲左監門衞將軍。<span class="jiazhu">《考異》曰：《吳錄》作<span class="yinhao">「鍾章」</span>。《十國紀年》作<span class="yinhao">「鍾奉章」</span>，今從之。</span>溫使親將<span class="jiaozhusup">【章：十二行本「將」下有「彭城」二字；乙十一行本同；孔本同；張校同。】</span>翟虔告之。<span class="jiazhu">翟，直格翻，姓也。</span>泰章聞之喜，密結壯士三十人，夜，刺血相飲爲誓；<span class="jiazhu">刺，七亦翻。飲，於禁翻。</span>丁亥旦，直入斬顥於牙堂，<span class="jiazhu">牙堂，左右牙指揮使治事之所。</span>幷其親近。溫始暴顥弒君之罪，<span class="jiazhu">暴者，發露其罪，音如字。</span>轘紀祥等於市。<span class="jiazhu">轘，音患，車裂也。</span>詣西宮白太夫人，<span class="jiazhu">廣陵西宮，楊行密妃史夫人居之。</span>太夫人恐懼，大泣曰：<span class="yinhao">「吾兒沖幼，禍難如此，<span class="jiazhu">難，乃旦翻。</span>願保百口歸廬州，公之惠也！」</span>溫曰：<span class="yinhao">「張顥弒逆，不可不誅，夫人宜自安！」</span>初，溫與顥謀弒威王，溫曰：<span class="yinhao">「參用左、右牙兵，心必不一；不若獨用吾兵。」</span>顥不可，溫曰：<span class="yinhao">「然則獨用公兵。」</span>顥從之。至是，窮治逆黨，皆左牙兵也，由是人以溫爲實不知謀也。<span class="jiazhu">原情定罪，徐溫宜與張顥同科；而徐溫得免弒君之名，遂專吳國之政，殆天啓之也。治，直之翻。</span>隆演以溫爲左、右牙都指揮使，軍府事咸取決焉。以嚴可求爲揚州司馬。</p>
<p class="em2 strong">溫性沈毅，<span class="jiazhu">沈，持林翻。</span>自奉簡儉，雖不知書，使人讀獄訟之辭而決之，皆中情理。<span class="jiazhu">中，竹仲翻。</span>先是，張顥用事，<span class="jiazhu">先，悉薦翻。</span>刑罰酷濫，縱親兵剽奪市里。<span class="jiazhu">剽，匹妙翻。</span>溫謂嚴可求曰：<span class="yinhao">「大事已定，吾與公輩當力行善政，使人解衣而寢耳。」</span>乃立法度，禁強暴，舉大綱，軍民安之。<span class="jiazhu">古人有言：<span class="yinhao">「盜亦有道。」</span>然盜貨者小盜也，盜國者大盜也。觀徐溫之盜國，斯言豈欺我哉！</span>溫以軍旅委嚴可求，以財賦委支計官駱知祥，<span class="jiazhu">支計官，猶天臺度支郎之任也。</span>皆稱其職，<span class="jiazhu">稱，尺證翻。</span>淮南謂之<span class="yinhao">「嚴、駱」</span>。</p>
<p class="em2 strong"><span class="yinwen">25</span>己丑，契丹王阿保機遣使隨高頎入貢，<span class="jiazhu">高頎報使契丹見上年五月。</span>且求册命。<span class="jiazhu">夷狄覘國勢而爲去來，彼以梁爲強，則其背晉宜矣。</span>帝復遣司農卿渾特<span class="jiazhu">復，扶又翻。渾特，人姓名。渾，戶昆翻，又戶本翻。</span>賜以手詔，約共滅沙陀，乃行封册。</p>
<p class="em2 strong"><span class="yinwen">26</span>壬辰，夾寨諸將詣闕待罪，皆赦之。<span class="jiazhu">夾寨以辛未敗，壬辰諸將方詣闕待罪，經二十二日。</span>帝賞牛存節全澤州之功，以爲六軍馬步都指揮使。</p>
<p class="em2 strong"><span class="yinwen">27</span>雷彥恭引沅江環朗州以自守，<span class="jiazhu">沅水逕朗州城南，去城二十步。環，音宦。</span>秦彥暉頓兵月餘不戰，彥恭守備稍懈；<span class="jiazhu">懈，古隘翻。</span>彥暉使裨將曹德昌帥壯士夜入自水竇，<span class="jiazhu">帥，讀曰率。</span>內外舉火相應，城中驚亂，彥暉鼓譟壞門而入，<span class="jiazhu">壞，音怪。</span>彥恭輕舟奔廣陵。<span class="jiazhu">雷滿，唐僖宗中和元年據朗州，傳至彥恭而亡。《考異》曰：《梁太祖實錄》云：<span class="yinhao">「丁酉，朗州軍前奏捷，彥恭沒溺于江。」</span>今從《紀年》。</span>彥暉虜其弟彥雄，送于大梁。淮南以彥恭爲節度副使。先是，澧州刺史向瓌與彥恭相表裏，至是亦降於楚，<span class="jiazhu">向瓌亦以中和元年據澧州。</span>楚始得澧、朗二州。<span class="jiazhu">其後破楚者亦澧、朗之兵也。</span></p>
<p class="em2 strong"><span class="yinwen">28</span>蜀主遣將將兵會岐兵五萬攻雍州，<span class="jiazhu">梁受禪，改京兆府爲雍州大安府。雍，於用翻。</span>晉張承業亦將兵應之。六月，壬寅，以劉知俊爲西路行營都招討使以拒之。</p>
<p class="em2 strong"><span class="yinwen">29</span>金吾上將軍王師範家於洛陽，朱友寧之妻泣訴於帝曰：<span class="yinhao">「陛下化家爲國，宗族皆蒙榮寵。妾夫獨不幸，因王師範叛逆，死於戰場；<span class="jiazhu">朱友寧死見二百六十四卷唐昭宗天復三年。</span>今仇讎猶在，妾誠痛之！」</span>帝曰：<span class="yinhao">「朕幾忘此賊！」</span><span class="jiazhu">幾，居依翻。</span>己酉，遣使就洛陽族之。使者先鑿阬於第側，乃宣敕告之；師範盛陳宴具，與宗族列坐，謂使者曰：<span class="yinhao">「死者人所不免，況有罪乎！予不欲使積尸長幼無予。」</span>酒旣行，命自幼及長，引於阬中戮之，死者凡二百人。</p>
<p class="em2 strong"><span class="yinwen">30</span>丙辰，劉知俊及佑國節度使王重師大破岐兵于幕谷，<span class="jiazhu">幕谷，卽漠谷。</span>晉、蜀兵皆引歸。</p>
<p class="em2 strong"><span class="yinwen">31</span>蜀立遂王宗懿爲太子。<span class="jiazhu">爲宗懿不終張本。</span></p>
<p class="em2 strong"><span class="yinwen">32</span>帝欲自將擊潞州，丁卯，詔會諸道兵。</p>
<p class="em2 strong"><span class="yinwen">33</span>湖南判官高郁請聽民自采茶賣於北客，收其征以贍軍，楚王殷從之。秋，七月，殷奏於汴、荊、襄、唐、郢、復州置回圖務，<span class="jiazhu">回圖務，猶今之回易場也。</span>運茶於河南、北，賣之以易繒纊、戰馬而歸，<span class="jiazhu">繒，慈陵翻。纊，苦謗翻。</span>仍歲貢茶二十五萬斤，詔許之。湖南由是富贍。</p>
<p class="em2 strong"><span class="yinwen">34</span>壬申，淮南將吏請於李儼，承制授楊隆演淮南節度使、東面諸道行營都統、同平章事、弘農王。<span class="jiazhu">李儼承制事始二百六十三卷唐昭宗天復二年。</span></p>
<p class="em2 strong">鍾泰章賞薄，<span class="jiazhu">殺張顥之賞也。</span>泰章未嘗自言；後踰年，因醉與諸將爭言而及之。或告徐溫，以泰章怨望，請誅之，溫曰：<span class="yinhao">「是吾過也。」</span>擢爲滁州刺史。</p>
</div></body></html>