<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>資治通鑑-卷第一百四十・齊紀六・高宗明皇帝中</title><meta content="width=device-width" initial-scale="1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="齊紀六">齊紀六</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">起旃蒙大淵獻<span class="biaozhusup" data-rel="">（乙亥）</span>，盡柔兆困敦<span class="biaozhusup" data-rel="">（丙子）</span>凡二年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高宗明皇帝中">高宗明皇帝中</span></span></h5>
<div class="yt" id="y495"><p class="strong" id="p1"><a class="gg-link" href="#p1" onclick="return changeColor(this);"></a><span class="section" id="title-3"><span data-head-description="高宗明皇帝中" data-head-level="h4" data-head-title="建武二年">建武二年</span></span><span class="biaozhusup" data-rel="">（乙亥、四九五年）</span></p></div>
<p class="em2 strong" id="p2"><a class="gg-link" href="#p2" onclick="return changeColor(this);"></a><span class="yinwen">1</span>春，正月，壬申，遣鎭南將軍王廣之督司州、右衞將軍蕭坦之督徐州、尙書右僕射沈文季督豫州諸軍以拒魏。</p>
<p class="em2 strong" id="p3"><a class="gg-link" href="#p3" onclick="return changeColor(this);"></a>癸酉，魏詔：<span class="yinhao">「淮北之人不得侵掠，犯者以大辟論。」</span><span class="jiazhu">淮北時已屬魏，故詔不得侵掠其人。辟，毗亦翻。</span>乙未，拓跋衍攻鍾離，徐州刺史蕭惠休乘城拒守，間出襲擊魏兵，破之。惠休，惠明之弟也。<span class="jiazhu">間，古莧翻。蕭惠明見一百三十三卷宋蒼梧王元徽二年。</span>劉昶、王肅攻義陽，<span class="jiazhu">昶，知兩翻。</span>司州刺史蕭誕拒之。肅屢破誕兵，招降萬餘人。<span class="jiazhu">降，戶江翻。</span>魏以肅爲豫州刺史。劉昶性褊躁，御軍嚴暴，<span class="jiazhu">褊，補典翻。躁，則到翻。</span>人莫敢言。法曹行參軍北平陽固苦諫；昶怒，欲斬之，使當攻道。<span class="jiazhu">攻道，攻城之道，矢石之所集也。</span>固志意閒雅，臨敵勇決，昶始奇之。</p>
<p class="em2 strong" id="p4"><a class="gg-link" href="#p4" onclick="return changeColor(this);"></a>丁酉，中外纂嚴。以太尉陳顯達爲使持節、都督西北討諸軍事，往來新亭、白下以張聲勢。<span class="jiazhu">使，疏吏翻；下同。</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a>己亥，魏主濟淮；二月，至壽陽，衆號三十萬，鐵騎彌望。<span class="jiazhu">彌望，猶言極望也。孔穎達曰：人目所望三十里，而天地合於三十里外，不復見之，是爲極望。騎，奇寄翻。</span>甲辰，魏主登八公山，賦詩。道遇甚雨，命去蓋；<span class="jiazhu">去，羌呂翻。</span>見軍士病者，親撫慰之。</p>
<p class="em2 strong" id="p6"><a class="gg-link" href="#p6" onclick="return changeColor(this);"></a>魏主遣使呼城中人，豐城公遙昌使崔<span class="jiaozhusup">【章：十二行本「崔」上有「參軍」二字；乙十一行本同；孔本同。】</span>慶遠出應之。慶遠問師故，<span class="jiazhu"><span class="shu-ming">左傳</span>：齊桓公以諸侯之師伐楚，楚子使與師言曰：<span class="yinhao">「不虞君之涉吾地也，何故？」</span></span>魏主曰：<span class="yinhao">「固當有故！卿欲我斥言之乎！<span class="jiazhu">斥，指也；直言以指人之罪過，無所回避，謂之斥。</span>欲我含垢依違乎？」</span>慶遠曰：<span class="yinhao">「未承來命，無所含垢。」</span><span class="jiazhu"><span class="shu-ming">左傳</span>曰：國君含垢。杜預<span class="shu-ming">註</span>曰：含垢，忍垢恥。</span>魏主曰：<span class="yinhao">「齊主何故廢立？」</span>慶遠曰：<span class="yinhao">「廢昏立明，古今非一，未審何疑？」</span>魏主曰：<span class="yinhao">「武帝子孫，今皆安在？」</span>慶遠曰：<span class="yinhao">「七王同惡，已伏管、蔡之誅；<span class="jiazhu">子隆、子懋、子敬、子眞、子倫幷鬱林、海陵爲七王。</span>其餘二十餘王，或內列清要，或外典方牧。」</span>魏主曰：<span class="yinhao">「卿主若不忘忠義，何以不立近親，如周公之輔成王，而自取之乎？」</span>慶遠曰：<span class="yinhao">「成王有亞聖之德，故周公得而相之。<span class="jiazhu">相，息亮翻。</span>今近親皆非成王之比，故不可立。且霍光亦捨武帝近親而立宣帝，唯其賢也。」</span>魏主曰：<span class="yinhao">「霍光何以不自立？」</span>慶遠曰：<span class="yinhao">「非其類也。主上正可比宣帝，安得比霍光！若爾，武王伐紂，不立微子而輔之，亦爲苟貪天下乎？」</span><span class="jiazhu">史言崔慶遠之機辯。</span>魏主大笑曰：<span class="yinhao">「朕來問罪。如卿之言，便可釋然。」</span>慶遠曰：<span class="yinhao">「『見可而進，知難而退，』<span class="jiazhu"><span class="shu-ming">左傳</span>載晉大夫隨武子之言。</span>聖人之師也。」</span>魏主曰：<span class="yinhao">「卿欲吾和親，爲不欲乎？」</span>慶遠曰：<span class="yinhao">「和親則二國交歡，生民蒙福；否則二國交惡，生民塗炭。和親與否，裁自聖衷。」</span>魏主賜慶遠酒殽、衣服而遣之。</p>
<p class="em2 strong" id="p7"><a class="gg-link" href="#p7" onclick="return changeColor(this);"></a>戊申，魏主循淮而東，<span class="jiazhu">過壽陽不攻，引兵東下。</span>民皆安堵，租運屬路。<span class="jiazhu">屬，之欲翻。此謂淮北之民耳。</span>丙辰，至鍾離。<span class="jiazhu">自壽陽至鍾離三百三十餘里。</span></p>
<p class="em2 strong" id="p8"><a class="gg-link" href="#p8" onclick="return changeColor(this);"></a>上遣左衞將軍崔慧景、寧朔將軍裴叔業救鍾離。劉昶、王肅衆號二十萬，塹栅三重，<span class="jiazhu">塹，七豔翻。重，直龍翻。</span>幷力攻義陽，城中負楯而立。<span class="jiazhu">攻城甚急，矢石交至，故負楯而立以自蔽。楯，食尹翻。</span>王廣之引兵救義陽，去城百餘里，畏魏強，不敢進。城中益急，黃門侍郎蕭衍請先進，廣之分麾下精兵配之。衍間道夜發，<span class="jiazhu">間，古莧翻。</span>與太子右率蕭誄等<span class="jiazhu">率，所律翻。右率，太子右衞率也。誄，魯水翻。</span>徑上賢首山，<span class="jiazhu"><span class="shu-ming">水經註</span>：溮水南出大潰山北，逕賢首山西，又北出，東南屈，逕義陽縣郡城南。上，時掌翻。</span>去魏軍數里。魏人出不意，未測多少，不敢逼。<span class="jiazhu">少，詩沼翻。</span>黎明，城中望見援軍至，蕭誕遣長史王伯瑜出攻魏栅，因風縱火，衍等衆軍自外擊之，魏不能支，解圍去。己未，誕等追擊，破之。誄，諶之弟也。</p>
<p class="em2 strong" id="p9"><a class="gg-link" href="#p9" onclick="return changeColor(this);"></a>先是，上以義陽危急，<span class="jiazhu">先，悉薦翻。</span>詔都督青、冀二州諸軍事張沖出軍攻魏以分其兵勢。沖遣軍主桑係祖攻魏建陵、驛馬、厚丘三城，又遣軍主杜僧護攻魏虎阬、馮時、卽丘三城，皆拔之。青、冀二州刺史王洪範遣軍主崔延襲魏紀城，據之。<span class="jiazhu">宋泰始初，青、冀二州入于魏，乃置青、冀二州刺史，治朐山。杜佑曰：宋明帝立青、冀二州，寄治贛榆；齊青州治朐山；冀州理漣口，今臨淮郡漣水縣。魏收<span class="shu-ming">志</span>：郯郡有建陵縣，漢古縣也。宋白曰：厚丘故城，在海州沭陽縣北四十五里。又，東彭城郡龍江縣有卽丘城。卽丘亦漢縣，本屬琅邪郡。賢曰：卽丘，卽<span class="shu-ming">左傳</span>之祝丘，故城在今沂州臨沂縣東南。紀城，春秋之紀鄣故城也。杜預曰：東海贛榆縣東北有故紀城。</span></p>
<p class="em2 strong" id="p10"><a class="gg-link" href="#p10" onclick="return changeColor(this);"></a>魏主欲南臨江水，辛酉，發鍾離。司徒長樂元懿公馮誕病，不能從，<span class="jiazhu">樂，音洛。從，才用翻。</span>魏主與之泣訣，行五十里，聞誕卒。時崔慧景等軍去魏主營不過百里，魏主輕將數千人夜還鍾離，<span class="jiazhu">將，卽亮翻。</span>拊尸而哭，達旦，聲淚不絕。壬戌，敕諸軍罷臨江之行，葬誕依晉齊獻王故事。<span class="jiazhu">齊獻王攸葬事，見八十一卷晉武帝太康四年。</span>誕與帝同年，幼同硯席，尙帝妹樂安長公主。<span class="jiazhu">長，知兩翻。</span>雖無學術，而資性淳篤，故特有寵。丁卯，魏主遣使臨江，數上罪惡。<span class="jiazhu">使，疏吏翻。數，所具翻。</span></p>
<p class="em2 strong" id="p11"><a class="gg-link" href="#p11" onclick="return changeColor(this);"></a>魏久攻鍾離不克，士卒多死。三月，戊寅，魏主如邵陽，築城於洲上，<span class="jiazhu">邵陽洲在鍾離城北淮水中。</span>栅斷水路，夾築二城。<span class="jiazhu">旣築城於洲上，又於淮水南北兩岸夾築二城，樹栅水中，以斷援兵之路。斷，丁管翻；下先斷、邀斷、欲斷同。</span>蕭坦之遣軍主裴叔業攻二城，拔之。魏主欲築城置戍於淮南，以撫新附之民，賜相州刺史高閭璽書，具論其狀。<span class="jiazhu">相，息亮翻。璽，斯氏翻。</span>閭上表，以爲：<span class="yinhao">「<span class="shu-ming">兵法</span>『十則圍之，五則攻之。』<span class="jiazhu"><span class="shu-ming">孫子兵法</span>有是言。</span>曏者國家止爲受降之計，<span class="jiazhu">謂欲受曹虎降也。降，戶江翻；下同。</span>發兵不多，東西遼闊，難以成功；今又欲置戍淮南，招撫新附。昔世祖以回山倒海之威，步騎數十萬，南臨瓜步，諸郡盡降，而盱眙小城，攻之不克。<span class="jiazhu">事見一百二十五卷宋文帝元嘉二十七年。騎，奇寄翻。盱眙，音吁怡。</span>班師之日，兵不戍一城，土不闢一廛。<span class="jiazhu"><span class="shu-ming">說文</span>曰：廛，一畝半，一家之居地。</span>夫豈無人？以爲大鎭未平，<span class="jiazhu">宋時淮上以壽陽、廣陵爲大鎭。</span>不可守小故也。夫壅水者先塞其原，<span class="jiazhu">塞，悉則翻。</span>伐木者先斷其本；本原尙在而攻其末流，終無益也。壽陽、盱眙、淮陰，淮南之本原也；<span class="jiazhu">壽陽、盱眙、淮陰皆淮津之要地，齊皆以重兵守之，故云本原。</span>三鎭不克其一，而留守孤城，其不能自全明矣。敵之大鎭逼其外，長淮隔其內；少置兵則不足以自固，<span class="jiazhu">少，詩沼翻。</span>多置兵則糧運難通。大軍旣還，士心孤恃；夏水盛漲，救援甚難。以新擊舊，以勞禦逸，<span class="jiazhu">久於屯戍，魏師已老，齊以生兵攻之，是之謂以新擊舊。魏以孤軍守孤城，勞於備禦；齊師迭出而攻之，士有餘力，是之謂以勞禦逸。</span>若果如此，必爲敵擒，雖忠勇奮發，終何益哉！<span class="jiazhu">言將士效死弗去，而城破身沒，雖忠勇奮發而無益於國事。</span>且安土戀本，人之常情。昔彭城之役，旣克大鎭，城戍已定，而不服思叛者猶踰數萬。<span class="jiazhu">宋明帝泰始二年，魏得彭城，至高帝建元之初，淮北之民猶不樂屬魏，思歸江南，遂有五固之役。</span>角城蕞爾，<span class="jiazhu">蕞，徂外翻，小貌。</span>處在淮北，<span class="jiazhu">處，昌呂翻。</span>去淮陽十八里。五固之役，攻圍歷時，卒不能克。<span class="jiazhu">事見一百三十五卷高帝建元三年。卒，子恤翻。</span>以今準昔，事兼數倍。天時尙熱，<span class="jiazhu"><span class="yinhao">「尙」</span>，當作<span class="yinhao">「向」</span>。</span>雨水方降，願陛下踵世祖之成規，旋轅返旆，經營洛邑，蓄力觀釁，<span class="jiazhu">釁，許覲翻。</span>布德行化，中國旣和，遠人自服矣。」</span>尙書令陸叡上表，以爲：<span class="yinhao">「長江浩蕩，彼之巨防。又南土昏霧，暑氣鬱蒸，師人經夏，必多疾病。而遷鼎草創，<span class="jiazhu">武王遷九鼎于洛邑，故引以爲言。</span>庶事甫爾，臺省無論政之館，府寺靡聽治之所，<span class="jiazhu">治，直吏翻。</span>百僚居止，事等行路，沈雨炎陽，自成癘疫。<span class="jiazhu">沈，與霃同，持林翻。<span class="shu-ming">說文</span>：久陰曰沈。炎陽，炎日也。</span>且兵傜並舉，聖王所難。今介冑之士，外攻寇讎，羸弱之夫，內勤土木，運給之費，日損千金。驅罷弊之兵，討堅城之虜，將何以取勝乎！<span class="jiazhu">羸，倫爲翻。罷，讀與疲同。</span>陛下去冬之舉，正欲曜武江、漢耳；今自春幾夏，<span class="jiazhu">幾，居希翻，近也。</span>理宜釋甲。願早還洛邑，使根本深固，聖懷無內顧之憂，兆民休斤板之役，<span class="jiazhu">斤，謂斧斤之役。板，謂板築之役。</span>然後命將出師，<span class="jiazhu">將，卽亮翻；下同。</span>何憂不服。」</span>魏主納其言。</p>
<p class="em2 strong" id="p12"><a class="gg-link" href="#p12" onclick="return changeColor(this);"></a>崔慧景以魏人城邵陽，患之。張欣泰曰：<span class="yinhao">「彼有去志，所以築城者，外自誇大，懼我躡其後耳。今若說之以兩願罷兵，<span class="jiazhu">說，輸芮翻。</span>彼無不聽矣。」</span>慧景從之，使欣泰詣城下語魏人，<span class="jiazhu">語，牛倨翻。</span>魏主乃還。</p>
<p class="em2 strong" id="p13"><a class="gg-link" href="#p13" onclick="return changeColor(this);"></a>濟淮；餘五將未濟，齊人據渚邀斷津路。<span class="jiazhu">斷，丁管翻；下同。</span>魏主募能破中渚兵者以爲直閤將軍，軍主代人奚康生應募，<span class="jiazhu">據<span class="shu-ming">北史</span>：康生本姓達奚，魏孝文改複姓，於是姓奚。</span>縛筏積柴，因風縱火，燒齊船艦，<span class="jiazhu">艦，戶黯翻。</span>依煙直進，飛刀亂斫，中渚兵遂潰。魏主假康生直閤將軍。</p>
<p class="em2 strong" id="p14"><a class="gg-link" href="#p14" onclick="return changeColor(this);"></a>魏主使前將軍楊播將步卒三千、騎五百爲殿。<span class="jiazhu">將步，卽亮翻。騎，奇寄翻；下同。殿，丁練翻；斷後曰殿。</span>時春水方長，齊兵大至，戰艦塞川。播結陳於南岸以禦之，<span class="jiazhu">長，知兩翻。艦，戶黯翻。塞，悉則翻。陳，讀曰陣；下爲陳同。</span>諸軍盡濟。齊兵四集圍播，播爲圓陳以禦之，身自搏戰，所殺甚衆。相拒再宿，軍中食盡，圍兵愈急。魏主在北岸望之，以水盛不能救，旣而水稍減，播引精騎三百歷齊艦大呼曰：<span class="jiazhu">呼，火故翻。</span><span class="yinhao">「我今欲渡，能戰者來。」</span>遂擁衆而濟。播，椿之兄也。<span class="jiazhu">楊椿見一百三十七卷武帝永明八年。</span></p>
<p class="em2 strong" id="p15"><a class="gg-link" href="#p15" onclick="return changeColor(this);"></a>魏軍旣退，邵陽洲上餘兵萬人，求輸馬五百匹，假道以歸。崔慧景欲斷路攻之，張欣泰曰：<span class="yinhao">「歸師勿遏，古人畏之，<span class="jiazhu"><span class="shu-ming">兵法</span>：歸師勿遏，窮寇勿追。</span>兵在死地，不可輕也。今勝之不足爲武，不勝徒喪前功；<span class="jiazhu">喪，息浪翻。</span>不如許之。」</span>慧景從之。蕭坦之還，言於上曰：<span class="yinhao">「邵陽洲有死賊萬人，慧景、欣泰縱而不取。」</span>由是皆不加賞。甲申，解嚴。<span class="jiazhu">魏師已退，故解嚴。</span></p>
<p class="em2 strong" id="p16"><a class="gg-link" href="#p16" onclick="return changeColor(this);"></a>初，上聞魏主欲飲馬於江，懼，敕廣陵太守行南兗州事蕭穎冑移居民入城，民驚恐，欲席卷南渡。<span class="jiazhu">卷，讀曰捲。</span>穎冑以魏寇尙遠，不卽施行，魏兵竟不至。穎冑，太祖之從子也。<span class="jiazhu">蕭穎冑，太祖從弟赤斧之子。從，才用翻。</span></p>
<p class="em2 strong" id="p17"><a class="gg-link" href="#p17" onclick="return changeColor(this);"></a>上遣尙書左<span class="jiaozhusup">【章：十二本「左」作「右」；乙十一行本同。】</span>僕射沈文季助豐城公遙昌守壽陽。<span class="jiazhu">是年春正月，遣沈文季督豫州諸軍。豫州治壽陽。</span>文季入城，止游兵不聽出，洞開城門，嚴加守備。魏兵尋退。</p>
<p class="em2 strong" id="p18"><a class="gg-link" href="#p18" onclick="return changeColor(this);"></a>魏之入寇也，盧昶等猶在建康，<span class="jiazhu">海陵王卽位，魏遣昶來聘，昶至建康而帝已立。</span>齊人恨之，飼以蒸豆。<span class="jiazhu">飼，祥吏翻。馬牛待之。</span>昶怖懼，食之，<span class="jiazhu">怖，普布翻。</span>淚汗交橫。謁者張思寧辭氣不屈，死於館下。及還，魏主讓昶曰：<span class="yinhao">「人誰不死，何至自同牛馬，屈身辱國！縱不遠慙蘇武，<span class="jiazhu">蘇武使匈奴，十九年不屈節。</span>獨不近愧思寧乎！」</span>乃黜爲民。</p>
<p class="em2 strong" id="p19"><a class="gg-link" href="#p19" onclick="return changeColor(this);"></a><span class="yinwen">2</span>戊子，魏太師京兆武公馮熙卒于平城。</p>
<p class="em2 strong" id="p20"><a class="gg-link" href="#p20" onclick="return changeColor(this);"></a><span class="yinwen">3</span>乙未，魏主如下邳；夏，四月，庚子，如彭城；辛丑，爲馮熙舉哀。<span class="jiazhu">爲，于僞翻。</span>太傅、錄尙書事平陽公丕不樂南遷，<span class="jiazhu">樂，音洛。</span>與陸叡表請魏主還臨熙葬。<span class="jiazhu">丕、叡時留守平城。</span>帝曰：<span class="yinhao">「開闢以來，安有天子遠奔舅喪者乎！今經始洛邑，<span class="jiazhu">經，度之也。始，初也。<span class="shu-ming">詩</span>云：經始靈臺。</span>豈宜妄相誘引，陷君不義！令、僕以下，可付法官貶之。」</span><span class="jiazhu">此平城留臺令、僕也。法官，謂御史。誘，音酉。</span>仍詔迎熙及博陵長公主之柩，<span class="jiazhu">長，知兩翻。柩，巨救翻。</span>南葬洛陽，禮如晉安平獻王故事。<span class="jiazhu">晉安平王孚葬，見七十九卷武帝泰始八年。魏之葬熙，其禮又加於誕。</span></p>
<p class="em2 strong" id="p21"><a class="gg-link" href="#p21" onclick="return changeColor(this);"></a><span class="yinwen">4</span>魏主之在鍾離，仇池鎭都大將、梁州刺史拓跋英請以州兵會劉藻擊漢中，<span class="jiazhu">去年十一月，魏遣劉藻向南鄭。魏梁州刺史治仇池，齊梁州刺史治南鄭。將，卽亮翻；下同。</span>魏主許之。梁州刺史蕭懿遣部將尹紹祖、梁季羣等將兵二萬，據險，立五栅以拒之 。<span class="jiazhu">據蕭子顯<span class="shu-ming">齊書</span>，時據角弩谷、白馬、沮水立五栅。</span>英曰：<span class="yinhao">「彼帥賤，莫相統壹。<span class="jiazhu">帥，所類翻。</span>我選精卒幷攻一營，彼必不相救；若克一營，四營皆走矣。」</span>乃引兵急攻一營，拔之，四營俱潰，生擒梁季羣，斬三千餘級，俘七百餘人，乘勝長驅，進逼南鄭。懿又遣其將姜脩擊英，英掩擊，盡獲之。將還，懿別軍繼至；將士皆已疲，不意其至，大懼，欲走。英故緩轡徐行，神色自若，登高望敵，東西指麾，狀若處分，<span class="jiazhu">處，昌呂翻。</span>然後整列而前。懿軍疑有伏兵，遷延引退，英追擊，破之，遂圍南鄭。禁將士毋得侵暴，遠近悅附，爭供租運。懿嬰城自守，軍主范絜先將三千餘人在外，還救南鄭，英掩擊，盡獲之。圍城數十日，城中恟懼。<span class="jiazhu">將，卽亮翻。恟，許拱翻。</span>錄事參軍新野庾域封題空倉數十，指示將士曰：<span class="yinhao">「此中粟皆滿，足支二年，但努力固守！」</span>衆心乃安。會魏主召英還，英使老弱先行，自將精兵爲後拒，<span class="jiazhu">殿軍後以拒追兵曰後拒。</span>遣使與懿告別。<span class="jiazhu">使，疏吏翻。</span>懿以爲詐，英去一日，猶不開門；二日，乃遣將追之。英與士卒下馬交戰，懿兵不敢逼，行四日四夜，懿兵乃返。英入斜谷，會天大雨，士卒截竹貯米，執炬火於馬上炊之。<span class="jiazhu">貯，丁呂翻。</span>先是，懿遣人誘說仇池諸氐，使起兵斷英運道及歸路。英勒兵奮擊，且戰且前，矢中英頰，卒全軍還仇池，<span class="jiazhu">英乘勝深入，後無繼援，雖僅獲全軍而返，亦已危矣。先，悉薦翻。說，輸芮翻。斷，丁管翻。中，竹仲翻。卒，子恤翻。</span>討叛氐，平之。英，楨之子；<span class="jiazhu">南安王楨，見一百三十八卷武帝永明十一年。</span>懿，衍之兄也。</p>
<p class="em2 strong" id="p22"><a class="gg-link" href="#p22" onclick="return changeColor(this);"></a>英之攻南鄭也，魏主詔雍、涇、岐三州發兵六千人戍南鄭，<span class="jiazhu">魏雍州治長安，領京兆、馮翊、扶風、咸陽、北地等郡。太和中，置涇州，治臨涇城，領安定、隴東、新平、平涼、平原等郡。十一年，置岐州，治雍城鎭，領平秦、武功、武都郡。雍，於用翻。</span>俟克城則遣之。侍中兼左僕射李沖表諫曰：<span class="yinhao">「秦川險阨，地接羌、夷。自西帥出後，餉援連續，加氐、胡叛逆，所在奔命，運糧擐甲，迄茲未已。今復豫差戍卒，<span class="jiazhu">復，扶又翻。差，初皆翻；下差遣同。</span>懸擬山外，<span class="jiazhu">漢中之地在關中南山之南，故曰山外。</span>雖加優復，<span class="jiazhu">復，方目翻。</span>恐猶驚駭。脫終攻不克，徒動民情，連胡結夷，事或難測。輒依旨密下刺史，待軍克鄭城，<span class="jiazhu">下，戶嫁翻。鄭城，謂南鄭城。</span>然後差遣。如臣愚見，猶謂未足。何者？西道險阨，單徑千里，<span class="jiazhu">謂褒斜之道也。</span>今欲深戍絕界之外，孤據羣賊之中，敵攻不可猝援，食盡不可運糧。古人有言，『雖鞭之長，不及馬腹。』<span class="jiazhu"><span class="shu-ming">左傳</span>晉伯宗之言。</span>南鄭於國，實爲馬腹也。且魏境所掩，九州過八；<span class="jiazhu">此指<span class="shu-ming">禹貢</span>九州爲言。</span>民人所臣，十分而九；所未民者，唯漠北之與江外耳。<span class="jiazhu">漠北，謂柔然；江外，謂齊。言唯此二國未爲魏民。</span>羈之在近，<span class="jiazhu">謂以繩羈係其君而致之；在近，言不遠也。</span>豈汲汲於今日也！宜待疆宇旣廣，糧食旣足，然後置邦樹將，<span class="jiazhu">樹，立也。將，帥也。將，卽亮翻。</span>爲吞倂之舉。今壽陽、鍾離，密邇未拔；赭城、新野，跬步弗降。<span class="jiazhu">赭城，卽赭陽城也。降，戶江翻。</span>東道旣未可以近力守，西藩寧可以遠兵固！<span class="jiazhu">李沖蓋謂淮漢之地爲東道，謂南鄭爲西藩。</span>若果欲置者，臣恐終以資敵也。又，建都土中，<span class="jiazhu">洛陽爲土中。</span>地接寇壤，方須大收死士，平蕩江會，<span class="jiazhu">建康爲江南都會之地，故曰江會。</span>若輕遣單寡，棄令陷沒，恐後舉之日，衆以留守致懼，求其死效，未易可獲。<span class="jiazhu">易，以豉翻。</span>推此而論，不戍爲上。」</span>魏主從之。</p>
<p class="em2 strong" id="p23"><a class="gg-link" href="#p23" onclick="return changeColor(this);"></a><span class="yinwen">5</span>癸丑，魏主如小沛；己未，如瑕丘；庚申，如魯城，<span class="jiazhu">魏收<span class="shu-ming">地形志</span>：魯郡，魯縣之魯城。</span>親祠孔子；辛酉，拜孔氏四人、顏氏二人官，仍選諸孔宗子一人封崇聖侯，奉孔子祀，命兗州脩孔子墓，<span class="jiazhu">大宗之子爲宗子。孔子墓亦在魯縣。</span>更建碑銘。戊辰，魏主如碻磝，命謁者僕射成淹具舟楫，欲自泗入河，泝流還洛，淹諫，以爲：<span class="yinhao">「河流悍猛，非萬乘所宜乘。」</span><span class="jiazhu">泝，蘇故翻。悍，侯旰翻，又下罕翻。萬乘，繩證翻。</span>帝曰：<span class="yinhao">「我以平城無漕運之路，故京邑民貧。今遷都洛陽，欲通四方之運，而民猶憚河流之險；故朕有此行，所以開百姓之心也。」</span></p>
<p class="em2 strong" id="p24"><a class="gg-link" href="#p24" onclick="return changeColor(this);"></a><span class="yinwen">6</span>魏城陽王鸞等攻赭陽。諸將不相統壹，圍守百餘日，諸將欲按甲不戰以疲之。李佐獨晝夜攻擊，士卒死者甚衆，帝遣太子右衞率垣歷生救之。諸將以衆寡不敵，欲退，佐獨帥騎二千逆戰而敗。<span class="jiazhu">將，卽亮翻。率，所律翻。帥，讀曰率。騎，奇寄翻。</span>盧淵等引去，歷生追擊，大破之。歷生，榮祖之從弟也。<span class="jiazhu">垣榮祖著名於宋泰始之間。從，才用翻；下同。</span>南陽太守房伯玉等又敗薛眞度於沙堨。<span class="jiazhu">敗，補邁翻。<span class="shu-ming">考異</span>曰：<span class="shu-ming">齊書·魏虜傳</span>，眞度敗在建武元年下。<span class="shu-ming">魏·帝紀</span>，城陽王鸞以敗軍獲罪，在太和十九年五月；今從之。</span></p>
<p class="em2 strong" id="p25"><a class="gg-link" href="#p25" onclick="return changeColor(this);"></a>鸞等見魏主於瑕丘。<span class="jiazhu">見，賢遍翻。</span>魏主責之曰：<span class="yinhao">「卿等沮辱威靈，罪當大辟；<span class="jiazhu">沮，在呂翻。辟，毗亦翻。</span>朕以新遷洛邑，特從寬典。」</span>五月，己巳，降封鸞爲定襄縣王，削戶五百；盧淵、李佐、韋珍皆削官爵爲民，佐仍徙瀛州。<span class="jiazhu">太和十一年，分定州河間、高陽，冀州章武、浮陽，置瀛州，治趙都軍城。</span>以薛眞度與其從兄安都有開徐方之功，<span class="jiazhu">謂以彭城降魏也，從，才用翻。</span>聽存其爵及荊州刺史，餘皆削奪，曰：<span class="yinhao">「進足明功，退足彰罪矣。」</span></p>
<p class="em2 strong" id="p26"><a class="gg-link" href="#p26" onclick="return changeColor(this);"></a><span class="yinwen">7</span>魏廣川剛王諧卒。諧，略之子也。<span class="jiazhu">魏廣川王略，見一百三十五卷高帝之建元二年。<span class="shu-ming">諡法</span>：追補前過曰剛。</span>魏主曰：<span class="yinhao">「古者，大臣之喪有三臨之禮；<span class="jiazhu">賈山曰：古者賢君之於臣也，死則往弔哭之，臨其小斂、大斂；已棺，除而爲之服，錫衰、麻絰而三臨其喪。</span>魏、晉以來，王公之喪，哭於東堂。自今諸王之喪，期親三臨；<span class="jiazhu">期親，期喪之親。期，讀曰朞。</span>大功再臨；小功、緦麻一臨；<span class="jiazhu">大功，九月服；小功，五月服；緦麻，三月服。</span>罷東堂之哭。廣川王於朕，大功也。」</span><span class="jiazhu">廣川王略，顯祖之弟，諧於魏主，從兄弟也，其服大功。</span>將大斂，<span class="jiazhu">斂，力贍翻。</span>素服、深衣往哭之。</p>
<p class="em2 strong" id="p27"><a class="gg-link" href="#p27" onclick="return changeColor(this);"></a><span class="yinwen">8</span>甲戌，魏主如滑臺；丙子，舍于石濟。庚申，<span class="jiaozhusup">【章：十二行本「申」作「辰」；乙十一行本同；孔本同；張校同。】</span>太子出迎於平桃城。<span class="jiazhu">魏收<span class="shu-ming">志</span>：濟陰郡離狐縣有桃城。<span class="shu-ming">水經註</span>曰：滎陽縣有虢亭，俗謂之平𤱩城。</span></p>
<p class="em2 strong" id="p28"><a class="gg-link" href="#p28" onclick="return changeColor(this);"></a>趙郡王幹在洛陽，貪淫不法，御史中尉李彪私戒之，<span class="jiazhu">魏置御史中尉以糾察百官，猶御史中丞也。</span>且曰：<span class="yinhao">「殿下不悛，不敢不以聞。」</span>幹悠然不以爲意。<span class="jiazhu">悠，遠也。悠然，夷曠自得之意。悛，七緣翻。</span>彪表彈之。<span class="jiazhu">彈，徒丹翻。</span>魏主詔幹與北海王詳俱從太子詣行在。旣至，見詳而不見幹，陰使左右察其意色，知無憂悔，<span class="jiazhu">言旣無憂色，又無悔過之意。</span>乃親數其罪，杖之一百，免官還第。<span class="jiazhu">數，所具翻。</span></p>
<p class="em2 strong" id="p29"><a class="gg-link" href="#p29" onclick="return changeColor(this);"></a>癸未，魏主還洛陽，告于太廟。甲申，減宂官之祿以助軍國之用。乙酉，行飲至之禮。<span class="jiazhu"><span class="shu-ming">左傳</span>：臧僖伯曰：<span class="yinhao">「三年而治兵，入而振旅，歸而飲至，以數軍實。」</span>又曰：<span class="yinhao">「反行，飲至，舍爵、策勳焉。」</span>飲至者，告至于廟而飲酒也。</span>班賞有差。<span class="jiazhu">班南伐之賞也。</span></p>
<p class="em2 strong" id="p30"><a class="gg-link" href="#p30" onclick="return changeColor(this);"></a><span class="yinwen">9</span>甲午，魏太子冠於廟。<span class="jiazhu"><span class="shu-ming">記·冠義</span>曰：古者重冠，冠故行之於廟；行之於廟者，所以自卑而尊先祖也。鄭樵曰：曹魏冠太子再加，宋一加。余謂魏孝文好古，其必用三加之禮。冠於廟，禮也；曹魏以來不復在廟。冠，古玩翻。</span>魏主欲變北俗，引見羣臣，<span class="jiazhu">見，賢遍翻。</span>謂曰：<span class="yinhao">「卿等欲朕遠追商、周，爲欲不及漢、晉邪？」</span>咸陽王禧對曰：<span class="yinhao">「羣臣願陛下度越前王耳。」</span>帝曰：<span class="yinhao">「然則當變風易俗，當因循守故邪？」</span>對曰：<span class="yinhao">「願聖政日新。」</span>帝曰：<span class="yinhao">「爲止於一身，爲欲傳之子孫邪？」</span>對曰：<span class="yinhao">「願傳之百世。」</span>帝曰：<span class="yinhao">「然則必當改作，卿等不得違也。」</span>對曰：<span class="yinhao">「上令下從，其誰敢違！」</span>帝曰：<span class="yinhao">「夫『名不正，言不順，則禮樂不可興。』<span class="jiazhu">用<span class="shu-ming">論語</span>孔子之言。</span>今欲斷諸北語，一從正音。<span class="jiazhu">斷，音斷。正音，華言也。</span>其年三十已上，習性已久，容不可猝革。三十已下，見在朝廷之人，<span class="jiazhu">見，賢遍翻。</span>語音不聽仍舊；若有故爲，<span class="jiazhu">謂故意爲北語，不肯從華言者。</span>當加降黜。各宜深戒！王公卿士以爲然不？」</span><span class="jiazhu">不，讀曰否。</span>對曰：<span class="yinhao">「實如聖旨。」</span>帝曰：<span class="yinhao">「朕嘗與李沖論此，沖曰：『四方之語，竟知誰是；<span class="jiazhu">謂四方之人，言語不同，不知當以誰爲是。</span>帝者言之，卽爲正矣。』沖之此言，其罪當死！」</span>因顧沖曰：<span class="yinhao">「卿負社稷，當令御史牽下！」</span>沖免冠頓首謝。又責留守之官曰：<span class="jiazhu">守，手又翻。</span><span class="yinhao">「昨望見婦女猶服夾領小袖，卿等何爲不遵前詔！」</span>皆謝罪。帝曰：<span class="yinhao">「朕言非是，卿等當庭爭。<span class="jiazhu">爭，讀曰諍。</span>如何入則順旨，退則不從乎！」</span>六月，己亥，下詔：<span class="yinhao">「不得爲北俗之語於朝廷，違者免所居官。」</span></p>
<p class="em2 strong" id="p31"><a class="gg-link" href="#p31" onclick="return changeColor(this);"></a><span class="yinwen">10</span>癸卯，魏主使太子如平城赴太師熙之喪。</p>
<p class="em2 strong" id="p32"><a class="gg-link" href="#p32" onclick="return changeColor(this);"></a><span class="yinwen">11</span>癸丑，魏詔求遺書，祕閣所無，<span class="jiazhu">漢時書府，在外則有太常、太史、博士掌之，內則有延閣、廣內、石渠之藏。後漢則藏之東觀，晉有中外三閣經書。陸機<span class="shu-ming">謝表</span>云<span class="yinhao">「身登三閣」</span>，謂爲祕書郎掌中外三閣祕書也，此祕閣之名所由始。</span>有益時用者，加以優賞。</p>
<p class="em2 strong" id="p33"><a class="gg-link" href="#p33" onclick="return changeColor(this);"></a><span class="yinwen">12</span>魏有司奏：<span class="yinhao">「廣川王妃葬於代都，未審以新尊從舊卑，以舊卑就新尊？」</span><span class="jiazhu">夫尊，婦卑。廣川王諧新卒，故曰新尊；其妃先卒，故曰舊卑。</span>魏主曰：<span class="yinhao">「代人遷洛者，宜悉葬邙山。<span class="jiazhu">邙山，在洛城北。邙，謨郎翻。</span>其先有夫死於代者，聽妻還葬；夫死於洛者，不得還代就妻。其餘州之人，自聽從便。」</span>丙辰，詔：<span class="yinhao">「遷洛之民死，葬河南，不得還北。」</span>於是代人遷洛者悉爲河南洛陽人。</p>
<p class="em2 strong" id="p34"><a class="gg-link" href="#p34" onclick="return changeColor(this);"></a><span class="yinwen">13</span>戊午，魏改用長尺、大斗，其法依<span class="shu-ming">漢志</span>爲之。<span class="jiazhu"><span class="shu-ming">漢·律曆志</span>以子穀秬黍中者一黍之廣度之，九十分黃鍾之長，一爲一分，十分爲寸，十寸爲尺。又以子穀秬黍中者千有二百實其龠爲合，十龠爲合，十合爲升，十升爲斗。</span></p>
<p class="em2 strong" id="p35"><a class="gg-link" href="#p35" onclick="return changeColor(this);"></a><span class="yinwen">14</span>上之廢鬱林王也，<span class="jiazhu">見上卷上年。</span>許蕭諶以揚州；旣而除領軍將軍、南徐州刺史。諶恚曰：<span class="yinhao">「見炊飯，推以與人。」</span><span class="jiazhu">諶，氏壬翻。恚，於避翻。見，賢遍翻。推，吐雷翻。</span>諶恃功，頗干預朝政，<span class="jiazhu">朝，直遙翻。</span>所欲選用，輒命尙書使爲申論。<span class="jiazhu">爲，于僞翻。</span>上聞而忌之，以蕭誕、蕭誄方將兵拒魏，<span class="jiazhu">誄，魯水翻。將，卽亮翻。</span>隱忍不發。壬戌，上遊華林圍，與諶及尙書令王晏等數人宴，盡歡；坐罷，留諶晚出，至華林閤，仗身執還省。<span class="jiazhu">仗身，執仗之衞士也。天子禁衞，有齋內仗身，見<span class="shu-ming">齊書·蕭諶傳</span>。又按杜佑<span class="shu-ming">通典</span>曰：唐制：鎭戍之官，給仗身，其人數視鎭戍之上、中、下爲差；京官五品已上亦有仗身職員。</span>上遣左右莫智明數諶曰：<span class="yinhao">「隆昌之際，非卿無有今日。今一門二州，兄弟三封，<span class="jiazhu">諶爲南徐州，誕爲司州，所謂二州也。諶封衡陽郡公，誄封西昌侯，誕封安復侯，所謂三封也。數，所具翻。</span>朝廷相報，止可極此。卿恆懷怨望，<span class="jiazhu">恆，戶登翻。</span>乃云炊飯已熱，合甑與人邪！今賜卿死！」</span>遂殺之，幷其弟誄；以黃門郎蕭衍爲司州別駕，往執誕，殺之。諶好術數，吳興沈文猷常語之曰：<span class="yinhao">「君相不減高帝。」</span><span class="jiazhu">好，呼到翻。語，牛倨翻。相，息亮翻；相，貌也。</span>諶死，文猷亦伏誅。諶死之日，上又殺西陽王子明，南海王子罕，邵陵王子貞。<span class="jiazhu">三王皆武帝子也。</span></p>
<p class="em2 strong" id="p36"><a class="gg-link" href="#p36" onclick="return changeColor(this);"></a><span class="yinwen">15</span>乙丑，以右衞將軍蕭坦之爲領軍將軍。</p>
<p class="em2 strong" id="p37"><a class="gg-link" href="#p37" onclick="return changeColor(this);"></a><span class="yinwen">16</span>魏高閭上言：<span class="yinhao">「鄴城密皇后廟頹圮，請更葺治；若謂已配饗太廟，卽宜罷毀。」</span>詔罷之。<span class="jiazhu">密皇后，世祖母杜皇后也。后，鄴人。神䴥三年，立廟于鄴。高閭爲相州刺史，相州治鄴，故上言之。圮，部鄙翻，毀也。治，直之翻。</span></p>
<p class="em2 strong" id="p38"><a class="gg-link" href="#p38" onclick="return changeColor(this);"></a><span class="yinwen">17</span>魏拓跋英之寇漢中也，沮水氐楊馥之爲齊擊武興氐楊集始，破之，<span class="jiazhu">按<span class="shu-ming">漢志</span>武都郡：沮縣有東狼谷，沮水所出也。水在廣業郡界。唐鳳州同谷縣，魏之廣業郡地也。氐居沮水上，因以爲種落之名。沮，子余翻。爲，于僞翻。</span>秋，七月，辛卯，以馥之爲北秦州刺史、<span class="jiazhu">蕭子顯曰：<span class="shu-ming">永明郡國志</span>：秦州寄治漢中南鄭，不曰南、北；<span class="shu-ming">元嘉計偕</span>亦曰秦州。而荊州刺史嘗督二秦、梁，是則<span class="shu-ming">志</span>所載秦州爲南秦，氐爲北秦。然是時秦州所領諸郡，皆僑郡與荒郡也。</span>仇池公。</p>
<p class="em2 strong" id="p39"><a class="gg-link" href="#p39" onclick="return changeColor(this);"></a><span class="yinwen">18</span>八月，乙巳，魏選武勇之士十五萬人爲羽林、虎賁以充宿衞。<span class="jiazhu">爲後虎賁、羽林作亂殺張彝父子張本。賁，音奔。</span></p>
<p class="em2 strong" id="p40"><a class="gg-link" href="#p40" onclick="return changeColor(this);"></a><span class="yinwen">19</span>魏金墉宮成，立國子、太學、四門小學於洛陽。<span class="jiazhu">四門學始此。</span></p>
<p class="em2 strong" id="p41"><a class="gg-link" href="#p41" onclick="return changeColor(this);"></a><span class="yinwen">20</span>魏高祖遊華林園，觀故景陽山，<span class="jiazhu">華林園及景陽山皆魏明帝所築。</span>黃門侍郎郭祚曰：<span class="yinhao">「山水者，仁智之所樂，<span class="jiazhu"><span class="shu-ming">論語</span>：孔子曰：<span class="yinhao">「仁者樂山，智者樂水。」</span>故郭祚引以爲言。樂，魚敎翻。</span>宜復脩之。」</span><span class="jiazhu">復，扶又翻。</span>帝曰：<span class="yinhao">「魏明帝以奢失之於前，朕豈可襲之於後乎！」</span>帝好讀書，手不釋卷，在輿、據鞍，不忘講道。善屬文，<span class="jiazhu">好，呼到翻；下好賢同。屬，之欲翻。</span>多於馬上口占，旣成，不更一字；<span class="jiazhu">更，工衡翻。</span>自太和十年以後，詔策皆自爲之。好賢樂善，情如飢渴，所與遊接，常寄以布素之意，<span class="jiazhu">樂，音洛。言寄以布衣雅素相與之意。</span>如李沖、李彪、高閭、王肅、郭祚、宋弁、劉芳、崔光、邢巒之徒，皆以文雅見親，貴顯用事；制禮作樂，鬱然可觀，有太平之風焉。<span class="jiazhu">史言魏高祖能以文治。</span></p>
<p class="em2 strong" id="p42"><a class="gg-link" href="#p42" onclick="return changeColor(this);"></a>治書侍御史薛聰，辯之曾孫也，<span class="jiazhu">薛辯見一百二十四卷宋文帝元嘉二十一年。治，直之翻。</span>彈劾不避強禦，<span class="jiazhu">彈，徒丹翻。劾，戶槪翻，又戶得翻。</span>帝或欲寬貸者，聰輒爭之。帝每曰：<span class="yinhao">「朕見薛聰，不能不憚，何況諸人也！」</span>自是貴戚斂手。累遷直閤將軍，兼給事黃門侍郎、散騎常侍，<span class="jiazhu">散，悉亶翻。騎，奇寄翻。</span>帝外以德器遇之，內以心膂爲寄，親衞禁兵，悉聰管領，故終太和之世，恆帶直閤將軍。羣臣罷朝之後，聰恆陪侍帷幄，言兼晝夜，時政得失，動輒匡諫，事多聽允；而重厚沈密，<span class="jiazhu">恆，戶登翻。朝，直遙翻。沈，持林翻。</span>帝欲進以名位，輒苦讓不受。帝亦雅相體悉，謂之曰：<span class="yinhao">「卿天爵自高，固非人爵之所能榮也。」</span><span class="jiazhu"><span class="shu-ming">孟子</span>曰：公卿大夫，此人爵也；仁義忠信，此天爵也。</span></p>
<p class="em2 strong" id="p43"><a class="gg-link" href="#p43" onclick="return changeColor(this);"></a><span class="yinwen">21</span>九月，庚午，魏六宮、文武悉遷于洛陽。<span class="jiazhu">六宮，后妃、夫人、嬪御也。文武，內外文武百官也。</span></p>
<p class="em2 strong" id="p44"><a class="gg-link" href="#p44" onclick="return changeColor(this);"></a><span class="yinwen">22</span>丙戌，魏主如鄴，屢至相州刺史高閭之館，<span class="jiazhu">館，謂刺史官舍。相，息亮翻。</span>美其治效，<span class="jiazhu">治，直吏翻。</span>賞賜甚厚。閭數請本州，<span class="jiazhu">數，所角翻。</span>詔曰：<span class="yinhao">「閭以懸車之年，方求衣錦，<span class="jiazhu">漢薛廣漢致仕，懸其安車以示子孫。古人有言，<span class="yinhao">「富貴不歸故鄕，如衣錦夜行。」</span>衣，於旣翻。</span>知進忘退，有塵謙德；可降號平北將軍。朝之老成，宜遂情願，徙授幽州刺史，<span class="jiazhu">高閭，漁陽雍奴人，幽州統內也。朝，直遙翻。</span>令存勸兩脩，恩法並舉。」</span><span class="jiazhu">從所請以勸善示恩，降號以存法。</span>以高陽王雍爲相州刺史，戒之曰：<span class="yinhao">「作牧亦易亦難：『其身正，不令而行，』所以易；『其身不正，雖令不從』，所以難。」</span><span class="jiazhu">用孔子之言而發難易之論。易，以豉翻。</span></p>
<p class="em2 strong" id="p45"><a class="gg-link" href="#p45" onclick="return changeColor(this);"></a><span class="yinwen">23</span>己丑，徙南平王寶攸爲邵陵王，蜀郡王子文爲西陽王，廣漢王子峻爲衡陽王，臨海王昭秀爲巴陵王，永嘉王昭粲爲桂陽王。<span class="jiazhu">寶攸，皇子；餘皆高、武子孫。</span></p>
<p class="em2 strong" id="p46"><a class="gg-link" href="#p46" onclick="return changeColor(this);"></a><span class="yinwen">24</span>乙未，魏主自鄴還；<span class="jiazhu">還洛陽。</span>冬，十月，丙辰，至洛陽。</p>
<p class="em2 strong" id="p47"><a class="gg-link" href="#p47" onclick="return changeColor(this);"></a><span class="yinwen">25</span>壬戌，魏詔：<span class="yinhao">「諸州精品屬官，考其得失爲三等以聞。」</span>又詔：<span class="yinhao">「徐、兗、光、南青、荊、洛六州，嚴纂戎備，應須赴集。」</span><span class="jiazhu">魏徐州領彭城、南陽平、沛、蘭陵、北濟陰等郡。兗州領泰山、魯、高平、任城、東平、東陽平等郡。光州治掖城，皇興四年分青州置，領東萊、長廣、東牟等郡。南青州，卽東徐州，魏主更名，領東安、東莞郡。魏先置荊州於上洛，領上洛、上庸、魏興等郡。太和十一年，改爲洛州，置荊州於穰城，領南陽、順陽、新野、襄城等郡。詔纂戎備，將復南伐也。</span></p>
<p class="em2 strong" id="p48"><a class="gg-link" href="#p48" onclick="return changeColor(this);"></a><span class="yinwen">26</span>十一月，丁卯，詔罷世宗東田，毀興光樓。<span class="jiazhu">東田見<span class="shu-ming">武帝紀</span>。興光樓，蓋亦文惠太子所建。</span></p>
<p class="em2 strong" id="p49"><a class="gg-link" href="#p49" onclick="return changeColor(this);"></a><span class="yinwen">27</span>己卯，納太子妃褚氏，大赦。妃，澄之女也。<span class="jiazhu">褚澄見一百三十三卷宋蒼梧王元徽二年。</span></p>
<p class="em2 strong" id="p50"><a class="gg-link" href="#p50" onclick="return changeColor(this);"></a><span class="yinwen">28</span>庚午，魏主如委粟山，定圜丘。己卯，帝引諸儒議圜丘禮。祕書令李彪建言：<span class="yinhao">「魯人將有事于上帝，必先有事于泮宮。<span class="jiazhu"><span class="shu-ming">記·禮器</span>之言。鄭玄<span class="shu-ming">註</span>曰：泮宮，郊學也。</span>請前一日告廟。」</span>從之。甲申，魏主祀圜丘；大<span class="jiaozhusup">【章：十二行本「大」上有「丙戌」二字；乙十一行本同；孔本同；張校同。】</span>赦。</p>
<p class="em2 strong" id="p51"><a class="gg-link" href="#p51" onclick="return changeColor(this);"></a><span class="yinwen">29</span>十二月，乙未朔，魏主見羣臣於光極堂，宣下品令，爲大選之始。<span class="jiazhu">下，遐稼翻。品令，九品之令也。大選者，謂將大選羣臣也。</span>光祿勳于烈子登引例求遷官，烈上表曰：<span class="yinhao">「方令聖明之朝，理應廉讓，而臣子登引人求進；<span class="jiazhu">引人，謂引他人之例也。朝，直遙翻。</span>是臣素無敎訓，乞行黜落！」</span><span class="jiazhu">黜落，謂黜官、落職也。</span>魏主曰：<span class="yinhao">「此乃有識之言，不謂烈能辦此！」</span>乃引見登，謂曰：<span class="yinhao">「朕將流化天下，以卿父有謙遜之美、直士之風，故進卿爲太子翊軍校尉。」</span>又加烈散騎常侍，封聊城縣子。<span class="jiazhu">校，戶敎翻。散，悉亶翻。騎，奇寄翻。</span></p>
<p class="em2 strong" id="p52"><a class="gg-link" href="#p52" onclick="return changeColor(this);"></a>魏主謂羣臣曰：<span class="yinhao">「國家從來有一事可歎：臣下莫肯公言得失是也。夫人君患不能納諫，人臣患不能盡忠。自今朕舉一人，如有不可，卿等直言其失；若有才能而朕所不識，卿等亦當舉之。如是，得人者有賞，不言者有罪，卿等當知之。」</span><span class="jiazhu">以魏孝文之求諫、求才如此，而一時之臣猶未能稱上意，豈非朝廷之議，帝務騁辭氣以加之，故有有懷而不敢盡者！</span></p>
<p class="em2 strong" id="p53"><a class="gg-link" href="#p53" onclick="return changeColor(this);"></a><span class="yinwen">30</span>丁酉，詔脩晉帝諸陵，增置守衞。<span class="jiazhu">此晉帝諸陵，謂在江南者。</span></p>
<p class="em2 strong" id="p54"><a class="gg-link" href="#p54" onclick="return changeColor(this);"></a><span class="yinwen">31</span>甲子，魏主引見羣臣於光極堂，頒賜冠服。<span class="jiazhu">賜冠服以易胡服。</span></p>
<p class="em2 strong" id="p55"><a class="gg-link" href="#p55" onclick="return changeColor(this);"></a><span class="yinwen">32</span>先是魏人未嘗用錢，<span class="jiazhu">先，悉薦翻。</span>魏主始命鑄太和五銖。是歲，鼓鑄粗備，<span class="jiazhu">粗，坐五翻。</span>詔公私用之。</p>
<p class="em2 strong" id="p56"><a class="gg-link" href="#p56" onclick="return changeColor(this);"></a><span class="yinwen">33</span>魏以光城蠻帥田益光<span class="jiaozhusup">【嚴：「光」改「宗」。】</span>爲南司州刺史，<span class="jiazhu">帥，所類翻。</span>所統守宰，聽其銓置。後更於新蔡立東豫州，以益光爲刺史。<span class="jiazhu">據<span class="shu-ming">北史</span>，<span class="yinhao">「益光」</span>當作<span class="yinhao">「益宗」</span>。魏以益宗旣渡淮北，不可仍爲司州，乃於新蔡立東豫州。又按<span class="shu-ming">五代志</span>及<span class="shu-ming">水經註</span>，<span class="yinhao">「新蔡」</span>當作<span class="yinhao">「新息」</span>。</span></p>
<p class="em2 strong" id="p57"><a class="gg-link" href="#p57" onclick="return changeColor(this);"></a><span class="yinwen">34</span>氐王楊炅卒。<span class="jiazhu">炅，古迥翻，又古惠翻。</span></p>
<div class="yt" id="y496"><p class="strong" id="p58"><a class="gg-link" href="#p58" onclick="return changeColor(this);"></a><span class="section" id="title-4"><span data-head-description="高宗明皇帝中" data-head-level="h4" data-head-title="建武三年">三年</span></span><span class="biaozhusup" data-rel="">（丙子、四九六年）</span></p></div>
<p class="em2 strong" id="p59"><a class="gg-link" href="#p59" onclick="return changeColor(this);"></a><span class="yinwen">1</span>春，正月，丁卯，以楊炅子崇祖爲沙州刺史，封陰平王。<span class="jiazhu"><span class="shu-ming">考異</span>曰：<span class="shu-ming">齊·本紀</span>作<span class="yinhao">「丁酉」</span>。按<span class="shu-ming">長曆</span>，是月乙丑朔，無丁酉。下有己巳，當作<span class="yinhao">「丁卯」</span>。</span></p>
<p class="em2 strong" id="p60"><a class="gg-link" href="#p60" onclick="return changeColor(this);"></a><span class="yinwen">2</span>魏主下詔，以爲：<span class="yinhao">「北人謂土爲拓，后爲跋。魏之先出於黃帝，以土德王，<span class="jiazhu">王，于況翻。</span>故爲拓跋氏。夫土者，黃中之色，萬物之元也；宜改姓元氏。諸功臣舊族自代來者，姓或重複，皆改之。」</span><span class="jiazhu">重，直龍翻。</span>於是始改拔拔氏爲長孫氏，達奚氏爲奚氏，乙旃氏爲叔孫氏，丘穆陵氏爲穆氏，步六孤氏爲陸氏，賀賴氏爲賀氏，獨孤氏爲劉氏，賀樓氏爲樓氏，勿忸于氏爲于氏，尉遲氏爲尉氏；其餘所改，不可勝紀。<span class="jiazhu">如長孫嵩、奚斤、叔孫建、穆崇、于栗磾之類，史皆因其後改姓，從簡便而書之，非其舊也。其餘北人諸姓，改從後姓，註已略見於前。蓋其所改後姓，有與華人舊姓相犯者也。忸，女九翻，又女六翻。<span class="shu-ming">考異</span>曰：魏初功臣，姓皆複重奇僻，孝文太和中，變胡俗，始改之。魏收作<span class="shu-ming">魏書</span>，已盡用新姓，不用舊姓。<span class="shu-ming">宋書·索虜傳</span>、<span class="shu-ming">南齊書·魏虜傳</span>所稱者，蓋其舊姓名耳。今並從<span class="shu-ming">魏書</span>以就簡易。</span></p>
<p class="em2 strong" id="p61"><a class="gg-link" href="#p61" onclick="return changeColor(this);"></a>魏主雅重門族，以范陽盧敏、清河崔宗伯、滎陽鄭羲、太原王瓊四姓，衣冠所推，咸納其女以充後宮。隴西李沖以才識見任，當朝貴重，所結姻㜕，莫非清望；<span class="jiazhu">朝，直遙翻。㜕，音連。<span class="shu-ming">史記·南越傳</span>：呂嘉宗室兄弟及蒼梧秦王有連。<span class="shu-ming">漢書音義</span>曰：連，親婚也。<span class="shu-ming">史記索隱</span>曰：有連者，皆親姻也。後人因以姻連之<span class="yinhao">「連」</span>其旁加<span class="yinhao">「女」</span>，遂爲<span class="yinhao">「㜕」</span>字。</span>帝亦以其女爲夫人。詔黃門郎、司徒左長史宋弁定諸州士族，多所升降。又詔以：<span class="yinhao">「代人先無姓族，唯功賢之胤，無異寒賤；故宦達者位極公卿，其功、衰之親仍居猥任。<span class="jiazhu">功、衰，自小功、大功以上至齊衰也。猥，卑下也。衰，倉回翻。猥，烏賄翻，鄙也。</span>其穆、陸、賀、劉、樓、于、嵇、尉八姓，<span class="jiazhu"><span class="yinhao">「嵇」</span>恐當作<span class="yinhao">「奚」</span>。今按<span class="shu-ming">魏書·官氏志</span>，自有嵇姓，嵇敬之嵇是也。尉，紆勿翻。</span>自太祖已降，勳著當世，位盡王公，灼然可知者，且下司州、吏部，勿充猥官，一同四姓。<span class="jiazhu">四姓，盧、崔、鄭、王也。下，戶嫁翻。</span>自此以外，應班士流者，尋續別敕。其舊爲部落大人，而皇始已來三世官在給事已上及品登王公者爲姓；若本非大人，而皇始已來三世官在尙書已上及品登王公者亦爲姓。其大人之後而官不顯者爲族；若本非大人而官顯者亦爲族。凡此姓族，皆應審覈，勿容僞冒。<span class="jiazhu">覈，戶革翻。</span>令司空穆亮、尙書陸琇等詳定，務令平允。」</span>琇，馛之子也。<span class="jiazhu">魏孝文受內禪，陸馛傅之，故其子皆通顯。琇，音秀。馛，蒲撥翻。</span></p>
<p class="em2 strong" id="p62"><a class="gg-link" href="#p62" onclick="return changeColor(this);"></a>魏舊制：王國舍人皆應娶八族及清脩之門。<span class="jiazhu">王國舍人，舍，謂諸王妃嬪之舍，其人卽妃嬪也。八族，卽前自代來八姓。</span>咸陽王禧娶隸戶爲之，<span class="jiazhu">隸戶，謂沒入爲奴隸之戶。</span>帝深責之；因下詔爲六弟聘室：<span class="jiazhu">爲，于僞翻。</span><span class="yinhao">「前者所納，可爲妾媵。<span class="jiazhu">媵，以證翻。</span>咸陽王禧，可聘故潁川太守隴西李輔女；河南王幹，可聘故中散大夫代郡穆明樂女；<span class="jiazhu">太和十八年，河南王幹已徙封趙郡王，史蓋以舊封書之。散，悉亶翻。</span>廣陵王羽，可聘驃騎諮議參軍滎陽鄭平城女；<span class="jiazhu">驃，匹妙翻。騎，奇寄翻。</span>潁川王雍，可聘故中書博士范陽盧神寶女；<span class="jiazhu">潁川王雍亦以太和十八年徙封高陽，史以舊封書之。</span>始平王勰，可聘廷尉卿隴西李沖女；<span class="jiazhu">勰，音協。</span>北海王詳，可聘吏部郎中滎陽鄭懿女。」</span><span class="jiazhu">魏定氏族，固亦未能盡允清議；至令詔諸王改納室，則大悖於人倫。夫妻者齊也，一與之齊，終身不改。富而易妻，人士猶或羞之，況天子之弟乎！此詔一出，天下何觀！</span>懿，羲之子也。<span class="jiazhu">宋泰始之初，鄭羲從拓跋石平汝、潁。</span></p>
<p class="em2 strong" id="p63"><a class="gg-link" href="#p63" onclick="return changeColor(this);"></a>時趙郡諸李，人物尤多，各盛家風，故世之言高華者，以五姓爲首。<span class="jiazhu">盧、崔、鄭、王幷李爲五姓。趙郡諸李，北人謂之趙李；李靈、李順、李孝伯羣從子姪，皆趙李也。</span></p>
<p class="em2 strong" id="p64"><a class="gg-link" href="#p64" onclick="return changeColor(this);"></a>衆議以薛氏爲河東茂族。帝曰：<span class="yinhao">「薛氏，蜀也，豈可入郡姓！」</span>直閤薛宗起執戟在殿下，出次對曰：<span class="yinhao">「臣之先人，漢末仕蜀，二世復歸河東，今六世相襲，非蜀人也。伏以陛下黃帝之胤，受封北土，豈可亦謂之胡邪！今不預郡姓，何以生爲！」</span>乃碎戟於地。帝徐曰：<span class="yinhao">「然則朕甲、卿乙乎？」</span>乃入郡姓，仍曰：<span class="yinhao">「卿非『宗起』，乃『起宗』也！」</span><span class="jiazhu">郡姓者，郡之大姓、著姓也。今百氏郡望，蓋始於此。<span class="shu-ming">考異</span>曰：<span class="shu-ming">北史·薛聰傳</span>：<span class="yinhao">「爲羽林監。帝曾與朝臣論海內姓地人物，戲謂聰曰：『人謂卿諸薛是蜀人。定是蜀人不？』聰對曰：『臣遠祖廣德，世事漢朝，時人呼爲漢臣。九世祖永，隨劉備入蜀，時人呼爲蜀臣。今事陛下，是虜，非蜀也。』帝撫掌笑曰：『卿可自明非蜀，何乃遂復苦朕！』聰因投戟而出。帝曰：『薛監醉耳。』其見知如此。」</span>今從元行沖<span class="shu-ming">後魏國典</span>。</span></p>
<p class="em2 strong" id="p65"><a class="gg-link" href="#p65" onclick="return changeColor(this);"></a>帝與羣臣論選調<span class="jiazhu">選，須絹翻。調，徒弔翻。</span>曰：<span class="yinhao">「近世高卑出身，各有常分；<span class="jiazhu">分，扶問翻。</span>此果如何？」</span>李沖對曰：<span class="yinhao">「未審上古以來，張官列位，爲膏粱子弟乎，爲致治乎？」</span><span class="jiazhu">爲，于僞翻。治，直吏翻。</span>帝曰：<span class="yinhao">「欲爲治耳。」</span>沖曰：<span class="yinhao">「然則陛下<span class="jiaozhusup">【章：十二行本「下」下有「今日」二字；乙十一行本同；孔本同。】</span>何爲專取門品，不拔才能乎？」</span>帝曰：<span class="yinhao">「苟有過人之才，不患不知。然君子之明，借使無當世之用，要自德行純篤，朕故用之。」</span>沖曰：<span class="yinhao">「傅說、呂望，豈可以門地得之！」</span><span class="jiazhu">謂傅說起於版築，呂望起於屠釣也。行，下孟翻。說，讀曰悅。</span>帝曰：<span class="yinhao">「非常之人，曠世乃有一二耳。」</span>祕書令李彪曰：<span class="yinhao">「陛下若專取門地，不審魯之三卿，孰若四科？」</span><span class="jiazhu">魯三卿，季孫、孟孫、叔孫氏也。孔門四科，德行、言語、政事、文學也。</span>著作佐郎韓顯宗曰：<span class="yinhao">「陛下豈可以貴襲貴，以賤襲賤！」</span>帝曰：<span class="yinhao">「必有高明卓然、出類拔萃者，朕亦不拘此制。」</span>頃之，劉昶入朝。<span class="jiazhu">劉昶自彭城入朝。朝，直遙翻。</span>帝謂昶曰：<span class="yinhao">「或言唯能是寄，不必拘門；朕以爲不爾。何者？清濁同流，混齊一等，君子小人，名器無別，<span class="jiazhu">別，彼列翻。</span>此殊爲不可。我今八族以上士人，品第有九；九品之外，小人之官復有七等。<span class="jiazhu">後之流內銓、流外銓蓋分於此。復，扶又翻。</span>若有其人，可起家爲三公。正恐賢才難得，不可止爲一人渾我典制也。」</span><span class="jiazhu">爲，于僞翻。渾，胡本翻。</span></p>
<p class="margin2" id="p66"><a class="gg-link" href="#p66" onclick="return changeColor(this);"></a>臣光曰：選舉之法，先門地而後賢才，<span class="jiazhu">先、後，皆去聲。</span>此魏、晉之深弊，而歷代相因，莫之能改也。夫君子、小人，不在於世祿與側微，<span class="jiazhu"><span class="shu-ming">書序</span>：虞舜側微。孔穎達<span class="shu-ming">疏</span>曰：不在朝庭謂之側，其人貧賤謂之微。</span>以今日視之，愚智所同知也；當是之時，雖魏孝文之賢，猶不免斯蔽。故夫明辯是非而不惑於世俗者誠鮮矣。<span class="jiazhu">鮮，息淺翻。</span></p>
<p class="em2 strong" id="p67"><a class="gg-link" href="#p67" onclick="return changeColor(this);"></a><span class="yinwen">3</span>壬辰，魏徙始平王勰爲彭城王，復定襄縣王鸞爲城陽王。<span class="jiazhu">鸞以赭陽之敗降封，今復之。勰，音協。</span></p>
<p class="em2 strong" id="p68"><a class="gg-link" href="#p68" onclick="return changeColor(this);"></a><span class="yinwen">4</span>二月，壬寅，魏詔曰：<span class="yinhao">「羣臣自非金革，聽終三年喪。」</span></p>
<p class="em2 strong" id="p69"><a class="gg-link" href="#p69" onclick="return changeColor(this);"></a><span class="yinwen">5</span>丙午，魏詔：<span class="yinhao">「畿內七十已上，暮春赴京師行養老之禮。」</span>三月，丙寅，宴羣臣及國老、庶老於華林園。詔：<span class="yinhao">「國老，黃耇已上，假中散大夫、郡守；耆年已上，假給事中、縣令；庶老，直假郡、縣；各賜鳩杖、衣裳。」</span><span class="jiazhu">熊氏曰：國老，謂卿大夫致仕者。庶老，謂士也。皇氏曰：庶老，兼庶人在官者。毛萇曰：黃，黃髮也；耇，老艾也。陸德明曰：耆，至也，言至老境也。<span class="shu-ming">漢儀</span>：仲秋之月，縣道皆按戶比民年：始七十者授以玉杖，餔之糜粥；八十者禮有加。賜玉杖長九尺，端以鳩鳥爲飾。鳩者，不噎之鳥也，欲老人不噎。耇，音苟。<span class="yinhao">「郡縣」</span>之下當有逸字。</span></p>
<p class="em2 strong" id="p70"><a class="gg-link" href="#p70" onclick="return changeColor(this);"></a><span class="yinwen">6</span>丁丑，魏詔：<span class="yinhao">「諸州中正各舉其鄕之民望，年五十以上守素衡門者，授以令、長。」</span><span class="jiazhu">毛萇曰：衡門，橫木爲門，言淺陋也。長，知兩翻。</span></p>
<p class="em2 strong" id="p71"><a class="gg-link" href="#p71" onclick="return changeColor(this);"></a><span class="yinwen">7</span>壬午，詔：<span class="yinhao">「乘輿有金銀飾校者，皆剔除之。」</span><span class="jiazhu">乘，繩證翻。校，戶敎翻。校，欄格也。飾其校，飾其欄格也。又居效翻，義與鉸同，以金飾器謂之鉸。</span></p>
<p class="em2 strong" id="p72"><a class="gg-link" href="#p72" onclick="return changeColor(this);"></a><span class="yinwen">8</span>上志慕節儉。太官嘗進裹蒸，上曰：<span class="yinhao">「我食此不盡，可四破之，餘充晚食。」</span><span class="jiazhu">今之裹蒸，以餹和糯米，入香藥、松子、胡桃仁等物，以竹籜裹而蒸之，大纔二指許，不勞四破也。</span>又嘗用皁莢，以餘濼授左右曰：<span class="yinhao">「此可更用。」</span><span class="jiazhu">皁莢，木極高大，莢形如豬牙，去垢膩，洗沐多用之。濼，郎狄翻。更，居孟翻，再也。</span>太官元日上壽，有銀酒鎗，上欲壞之；<span class="jiazhu"><span class="shu-ming">太平御覽</span>云：鎗，卽鐺字。壞，音怪；下同。</span>王晏等咸稱盛德，衞尉蕭穎冑曰：<span class="yinhao">「朝廷盛禮，莫若三元。<span class="jiazhu"><span class="shu-ming">玉燭寶典</span>曰：正月爲端月，其一日爲上日，亦云三元，謂歲之元、月之元、時之元也。</span>此一器旣是舊物，不足爲侈。」</span>上不悅。後預曲宴，銀器滿席。<span class="jiazhu">內宴於宮中，謂之曲宴。</span>穎冑曰：<span class="yinhao">「陛下前欲壞酒鎗，恐宜移在此器。」</span>上甚慚。</p>
<p class="em2 strong" id="p73"><a class="gg-link" href="#p73" onclick="return changeColor(this);"></a>上躬親細務，綱目亦密；於是郡縣及六署、九府常行職事，莫不啓聞，取決詔敕。<span class="jiazhu">按蕭子顯<span class="shu-ming">齊志</span>：六署者，尙書左右僕射、左右丞所通署除署、功論、封爵、貶黜、八議、疑讞六案也。九府：太常、光祿勳、衞尉、廷尉、大司農、少府、將作大匠、太僕、大鴻臚九卿府也。</span>文武勳舊，皆不歸選部，<span class="jiazhu">選，須絹翻。</span>親戚憑藉，互相通進，人君之務過繁密。南康王侍郎潁川鍾嶸上書言：<span class="yinhao">「古者，明君揆才頒政，量能授職，三公坐而論道，九卿作而成務，<span class="jiazhu">嶸，乎萌翻。古者，三公論道，六卿分職。<span class="shu-ming">周官·考工記</span>：坐而論道，謂之三公；作而行之，謂之士大夫。<span class="shu-ming">註</span>云：親受其職，居其官也。</span>天子唯恭己南面而已。」</span>書奏，上不懌，謂太中大夫顧暠曰：<span class="yinhao">「鍾嶸何人，欲斷朕機務！卿識之不？」</span><span class="jiazhu">暠，古老翻。斷，音短。不，讀曰否。</span>對曰：<span class="yinhao">「嶸雖位末名卑，而所言或有可采。且繁碎職事，各有司存；今人主總而親之，是人主愈勞而人臣愈逸，所謂『代庖人宰而爲大匠斲』也。」</span>上不顧而言他。<span class="jiazhu">齊明帝以吏事權詐得國，猜防羣下，故親攬機務。王莽之親御燈火，其計慮亦如此耳。爲，于僞翻。</span></p>
<p class="em2 strong" id="p74"><a class="gg-link" href="#p74" onclick="return changeColor(this);"></a><span class="yinwen">9</span>夏，四月，甲辰，魏廣州刺史薛法護來降。<span class="jiazhu">以蕭子顯<span class="shu-ming">齊書</span>考之，廣州不在太和十年分置三十八州之數。魏收<span class="shu-ming">地形志</span>：永安中，置廣州，治魯陽。意此時廣州亦當置於魯陽也。降，戶江翻。</span></p>
<p class="em2 strong" id="p75"><a class="gg-link" href="#p75" onclick="return changeColor(this);"></a><span class="yinwen">10</span>魏寇司州，櫟城戍主魏僧珉拒破之。<span class="jiazhu">櫟城，卽<span class="shu-ming">左傳</span>吳伐楚入棘、櫟、麻之櫟。杜預<span class="shu-ming">註</span>曰：汝陰新蔡縣東北有櫟亭。</span></p>
<p class="em2 strong" id="p76"><a class="gg-link" href="#p76" onclick="return changeColor(this);"></a><span class="yinwen">11</span>五月，丙戌，魏營方澤於河陰。又詔漢、魏、晉諸帝陵，百步內禁樵蘇。<span class="jiazhu">此諸陵皆謂在河南者。</span>丁亥，魏主有事於方澤。</p>
<p class="em2 strong" id="p77"><a class="gg-link" href="#p77" onclick="return changeColor(this);"></a><span class="yinwen">12</span>秋，七月，魏廢皇后馮氏。初，文明太后欲其家貴重，簡馮熙二女入掖庭：其一早卒；其一得幸於魏主，未幾，有疾，還家爲尼。及太后殂，帝立熙少女爲皇后。<span class="jiazhu">幾，居豈翻。少，詩照翻。</span>旣而其姊疾愈，帝思之，復迎入宮，拜左昭儀，后寵浸衰。昭儀自以年長，且先入宮，不率妾禮。<span class="jiazhu">復，扶又翻。長，丁丈翻，今知兩翻。率，循也。</span>后頗愧恨，昭儀因譖而廢之。<span class="jiazhu">爲後昭儀爲后及不終張本。</span>后素有德操，遂居瑤光寺爲練行尼。<span class="jiazhu">練行，謂修練戒行也。瑤光寺在洛陽宮側。行，下孟翻。</span></p>
<p class="em2 strong" id="p78"><a class="gg-link" href="#p78" onclick="return changeColor(this);"></a><span class="yinwen">13</span>魏主以久旱，自癸未不食至于乙酉，羣臣皆詣中書省請見。帝在崇虛樓，<span class="jiazhu">武帝永明九年，魏移道壇於桑乾之陰，改曰崇虛寺。此蓋遷洛後建崇虛樓於禁中，齋戒則居之。見，賢遍翻。</span>遣舍人辭焉，且問來故。<span class="jiazhu">舍人，卽中書舍人。問其所以來請見之故。</span>豫州刺史王肅對曰：<span class="yinhao">「今四郊雨已霑洽，獨京城微少。細民未乏一餐而陛下輟膳三日，臣下惶惶，無復情地。」</span><span class="jiazhu">少，詩沼翻。復，扶又翻。</span>帝使舍人應之曰：<span class="yinhao">「朕不食數日，猶無所感。比來中外貴賤，皆言四郊有雨，<span class="jiazhu">比，毗至翻。</span>朕疑其欲相寬勉，未必有實。方將遣使視之，<span class="jiazhu">使，疏吏翻。</span>果如所言，卽當進膳；如其不然，朕何以生爲，當以身爲萬民塞咎耳！」</span><span class="jiazhu">塞，悉則翻。</span>是夕，大雨。</p>
<p class="em2 strong" id="p79"><a class="gg-link" href="#p79" onclick="return changeColor(this);"></a><span class="yinwen">14</span>魏太子恂不好學；體素肥大，苦河南地熱，常思北歸。魏主賜之衣冠，恂常私著胡服。<span class="jiazhu">好，呼到翻。著，陟略翻。</span>中庶子遼東高道悅數切諫，恂惡之。<span class="jiazhu">數，所角翻。惡，烏路翻。</span>八月，戊戌，帝如嵩高，恂與左右密謀，召牧馬輕騎奔平城，手刃道悅於禁中。中<span class="jiaozhusup">【章：十二行本無「中」字；乙十一行本同；退齋校同。張校云：無註本脫一「中」字。熊校云：<span class="shu-ming">北史</span>無「中」字。】</span>領軍元儼勒門防遏，<span class="jiazhu">嚴勒門衞以防遏其變。騎，奇寄翻。</span>入夜乃定。詰旦，尙書陸琇馳以啓帝，<span class="jiazhu">詰，去吉翻。琇，音秀。</span>帝大駭，祕其事，仍至汴口而還。<span class="jiazhu">汴口，汴水與河通之口。至此而後還，以安人心。還，從宣翻。</span>甲寅，入宮，引見恂，數其罪，親與咸陽王禧更代杖之百餘下，<span class="jiazhu">見，賢遍翻。數，所具翻。更，工衡翻。</span>扶曳出外，囚於城西，月餘乃能起。</p>
<p class="em2 strong" id="p80"><a class="gg-link" href="#p80" onclick="return changeColor(this);"></a><span class="yinwen">15</span>丁巳，魏相州刺史南安惠王楨卒。<span class="jiazhu">相，息亮翻。<span class="shu-ming">諡法</span>：柔質愛民曰惠；愛民好與曰惠。</span></p>
<p class="em2 strong" id="p81"><a class="gg-link" href="#p81" onclick="return changeColor(this);"></a><span class="yinwen">16</span>九月，戊辰，魏主講武於小平津；癸酉，還宮。</p>
<p class="em2 strong" id="p82"><a class="gg-link" href="#p82" onclick="return changeColor(this);"></a><span class="yinwen">17</span>冬，十月，戊戌，魏詔：<span class="yinhao">「軍士自代來者，皆以爲羽林、虎賁。<span class="jiazhu">賁，音奔。</span>司州民十二夫調一，吏以供公私力役。」</span><span class="jiazhu">此時魏以洛爲司州。調，徒弔翻。</span></p>
<p class="em2 strong" id="p83"><a class="gg-link" href="#p83" onclick="return changeColor(this);"></a><span class="yinwen">18</span>魏吐京胡反，<span class="jiazhu">魏世祖太平眞君九年，置吐京郡。<span class="shu-ming">水經註</span>曰：吐京，卽漢西河郡土軍縣，夷夏俗音訛也。</span>詔朔州刺史元彬行汾州事，帥幷、肆之衆以討之。<span class="jiazhu">太和十二年，置汾州，治蒲子縣，西河、吐京、定陽、北鄕、正平五城，中陽、絳郡皆屬焉。幷州領太原、上黨、樂平、鄕郡。太平眞君七年置肆州，領新興、秀容、鴈門郡。帥，讀曰率；下同。</span>彬，楨之子也。彬遣統軍奚康生擊叛胡，破之，追至車突谷，又破之，<span class="jiazhu"><span class="shu-ming">五代史志</span>：離石郡太和縣，後周置烏突郡烏突縣，蓋因車突谷而名之也。</span>俘雜畜以萬數。<span class="jiazhu">畜，許救翻。</span>詔以彬爲汾州刺史。胡去居等六百餘人保險不服，彬請兵二萬以討之，有司奏許之，魏主大怒曰：<span class="yinhao">「小寇何有發兵之理！可隨宜討治。<span class="jiazhu">治，直之翻。</span>若不能克，必須大兵者，則先斬刺史，然後發兵！」</span>彬大懼，督帥州兵，身先將士，<span class="jiazhu">身先，悉薦翻。</span>討去居，平之。</p>
<p class="em2 strong" id="p84"><a class="gg-link" href="#p84" onclick="return changeColor(this);"></a><span class="yinwen">19</span>魏主引見羣臣於清徽堂，<span class="jiazhu">見，賢遍翻。</span>議廢太子恂。太子太傅穆亮、少保李沖免冠頓首謝。帝曰：<span class="yinhao">「卿所謝者私也，我所議者國也。『大義滅親』，古人所貴。<span class="jiazhu"><span class="shu-ming">左傳</span>以是語美石碏。</span>今恂欲違父逃叛，跨據恆、朔，<span class="jiazhu">魏太祖天興中，置司州，治代都平城；太和都洛，改爲恆州。杜佑曰：魏恆州在唐代郡安邊、馬邑縣界。朔，朔州也。宋白曰：後魏都平城，置司州及代尹。及遷洛陽，置司州於洛，以平城爲恆州，隋雲中郡恆安鎭卽其地。後魏懷朔鎭，孝文遷洛，於定襄故城置朔州，在唐朔州北三百八十里。恆，戶登翻；下同。</span>天下之惡孰大焉！若不去之，<span class="jiazhu">去，羌呂翻。</span>乃社稷之憂也。」</span>閏月，丙寅，廢恂爲庶人，<span class="jiazhu"><span class="shu-ming">考異</span>曰：<span class="shu-ming">齊書·魏虜傳</span>云：<span class="yinhao">「大馮有寵，日夜讒恂。」</span><span class="shu-ming">魏書</span>無之。又<span class="shu-ming">魏·帝紀</span>在十二月丙寅。按<span class="shu-ming">長曆</span>，魏閏十一月，齊閏十二月。今從齊曆。</span>置於河陽無鼻城，<span class="jiazhu"><span class="shu-ming">水經</span>：湨水出河內軹縣原山，南流注于河水。東有無辟邑，謂之無鼻城。蕭子顯曰：在河橋北二里。</span>以兵守之，服食所供，粗免飢寒而已。<span class="jiazhu">粗，坐五翻。</span></p>
<p class="em2 strong" id="p85"><a class="gg-link" href="#p85" onclick="return changeColor(this);"></a><span class="yinwen">20</span>戊辰，魏置常平倉。</p>
<p class="em2 strong" id="p86"><a class="gg-link" href="#p86" onclick="return changeColor(this);"></a><span class="yinwen">21</span>戊寅，太子寶卷冠。<span class="jiazhu">卷，讀曰捲。冠，古玩翻。</span></p>
<p class="em2 strong" id="p87"><a class="gg-link" href="#p87" onclick="return changeColor(this);"></a><span class="yinwen">22</span>初，魏文明太后欲廢魏主，穆泰切諫而止，<span class="jiazhu">見一百三十七卷世祖永明八年。</span>由是有寵。及帝南遷洛陽，所親任者多中州儒士，宗室及代人往往不樂。<span class="jiazhu">樂，音洛。</span>泰自尙書右僕射出爲定州刺史，自陳久病，土溫<span class="jiaozhusup">【張：「溫」作「濕」。】</span>則甚，乞爲恆州；帝爲之徙恆州刺史陸叡爲定州，以泰代之。<span class="jiazhu">爲，于僞翻；下強爲同。</span>泰至，叡未發，遂相與謀作亂，陰結鎭北大將軍樂陵王思譽、安樂侯隆、撫冥鎭將魯郡侯業、驍騎將軍超等，共推朔州刺史陽平王頤爲主。思譽，天賜之子；<span class="jiazhu">汝陰王天賜，景穆太子之子，於魏主爲叔祖。樂，音洛。將，卽亮翻。驍，堅堯翻。騎，奇寄翻。</span>業，丕之弟；隆、超，皆丕之子也。叡以爲洛陽休明，<span class="jiazhu"><span class="shu-ming">左傳</span>：楚子伐陸渾之戎，遂至于洛，觀兵于周疆。定王使王孫滿勞楚子；楚子問鼎之大小、輕重焉。王孫滿曰：<span class="yinhao">「德之休明，雖小，重也；其姦回昏亂，雖大，輕也。天祚明德，有所底止。周德雖衰，天命未改，鼎之輕重，未可問也。」</span></span>勸泰緩之，泰由是未發。</p>
<p class="em2 strong" id="p88"><a class="gg-link" href="#p88" onclick="return changeColor(this);"></a>頤僞許泰等以安其意，而密以狀聞。行吏部尙書任城王澄有疾，<span class="jiazhu">行吏部尙書者，行吏部尙書事，未爲眞也。任，音壬。</span>帝召見於凝閒堂，<span class="jiazhu">見，賢遍翻。</span>謂之曰：<span class="yinhao">「穆泰謀爲不軌，扇誘宗室，<span class="jiazhu">誘，音酉。</span>脫或必然。今遷都甫爾，北人戀舊，南北紛援，朕洛陽不立也。此國家大事，非卿不能辦。卿雖疾，強爲我北行，<span class="jiazhu">強，其兩翻。爲，于僞翻。</span>審觀其勢。儻其微弱，直往擒之；若已強盛，可承制發幷、肆兵擊之。」</span>對曰：<span class="yinhao">「泰等愚惑，正由戀舊，爲此計耳，非有深謀遠慮；臣雖駑怯，足以制之，<span class="jiazhu">駑，音奴。</span>願陛下勿憂。雖有犬馬之疾，何敢辭也！」</span>帝笑曰：<span class="yinhao">「任城肯行，朕復何憂！」</span><span class="jiazhu">復，扶又翻；下正復同。</span>遂授澄節、銅虎、竹使符、御仗左右，<span class="jiazhu">漢文帝二年，初與郡守爲銅虎符、竹使符。應劭曰：銅虎符，第一至第五，國家當發兵、遣使者，至郡合符，符合乃聽受之。竹使符，皆以竹箭五枚，長五寸，鐫刻篆書，第一至第五。魏、晉以下，竹使符第一至第十。御仗左右，帶御仗在天子左右者，授澄以爲衞。使，疏吏翻。</span>仍行恆州事。</p>
<p class="em2 strong" id="p89"><a class="gg-link" href="#p89" onclick="return changeColor(this);"></a>行至鴈門，鴈門太守夜告云：<span class="yinhao">「泰已引兵西就陽平。」</span><span class="jiazhu">陽平王頤刺朔州，在平城西。宋白曰：朔州東北至平城二百六十里。</span>澄遽令進發。右丞孟斌曰：<span class="yinhao">「事未可量，宜依敕召幷、肆兵，然後徐進。」</span>澄曰：<span class="yinhao">「泰旣謀亂，應據堅城；而更迎陽平，度其所爲，當似勢弱。<span class="jiazhu">斌，音彬。量，音良。度，徒洛翻。</span>泰旣不相拒，無故發兵，非宜也。但速往鎭之，民心自定。」</span>遂倍道兼行。先遣治書侍御史李煥單騎入代，<span class="jiazhu">漢宣帝幸宣室，齋居而決事，令侍御史二人治書侍側。後因別置，謂之治書侍御史。魏謂平城爲代都。治，直之翻。騎，奇寄翻。</span>出其不意，曉論泰黨，示以禍福，皆莫爲之用。泰計無所出，帥麾下數百人攻煥，不克，<span class="jiazhu">帥，讀曰率。</span>走出城西，追擒之。澄亦尋至，<span class="jiazhu">尋，繼也。</span>窮治黨與，收陸叡等百餘人，皆繫獄，民間帖然。澄具狀表聞，帝喜，召公卿，以表示之曰：<span class="yinhao">「任城可謂社稷臣也。觀其獄辭，正復皋陶何以過之！」</span><span class="jiazhu">陶，餘招翻。</span>顧謂咸陽王禧等曰：<span class="yinhao">「汝曹當此，不能辦也。」</span></p>
<p class="em2 strong" id="p90"><a class="gg-link" href="#p90" onclick="return changeColor(this);"></a><span class="yinwen">23</span>魏主謀入寇，引見公卿於清徽堂，曰：<span class="yinhao">「朕卜宅土中，綱條粗舉；<span class="jiazhu"><span class="shu-ming">書·說命</span>曰：若網在綱，有條而不紊。見，賢遍翻。粗，坐五翻。</span>唯南寇未平，安能效近世天子下帷於深宮之中乎！朕今南征決矣，但未知早晚之期。比來術者皆云，今往必克，<span class="jiazhu">比，毗至翻。</span>此國之大事，宜君臣各盡所見，勿以朕先言而依違於前，同異於後也。」</span>李沖對曰：<span class="yinhao">「凡用兵之法，宜先論人事，後察天道。今卜筮雖吉而人事未備，遷都尙新，秋穀不稔，未可以興師旅。如臣所見，宜俟來秋。」</span>帝曰：<span class="yinhao">「去十七年，朕擁兵二十萬，<span class="jiazhu">齊世祖永明十一年，魏高祖之太和十七年也。魏定遷洛之議而止南伐之師，至去年方入寇，蓋十九年也。<span class="yinhao">「二十萬」</span>，亦當作<span class="yinhao">「三十萬」</span>，事並見上年。去，猶昨也。又按當時衆號三十萬，實則二十萬耳。</span>此人事之盛也，而天時不利。今天時旣從，復云人事未備；<span class="jiazhu">復，扶又翻。</span>如僕射之言，是終無征伐之期也。寇戎咫尺，異日將爲社稷之憂，朕何敢自安！若秋行不捷，諸君當盡付司寇，不可不盡懷也。」</span><span class="jiazhu">魏旣都洛，逼近淮、漢，故急於南伐以攘斥境土。</span></p>
<p class="em2 strong" id="p91"><a class="gg-link" href="#p91" onclick="return changeColor(this);"></a><span class="yinwen">24</span>魏主以有罪徙邊者多逋亡，乃制一人逋亡，闔門充役。光州刺史博陵崔挺上書諫曰：<span class="yinhao">「天下善人少，惡人多。<span class="jiazhu">少，詩沼翻。</span>若一人有罪，延及闔門，則司馬牛受桓魋之罰，柳下惠嬰盜跖之誅，<span class="jiazhu">司馬牛之於桓魋，柳下惠之於盜跖，皆兄弟。賢不肖旣相遠，而兄弟罪不相及，古法也。魋，徒回翻。跖，之石翻。</span>豈不哀哉！」</span>帝善之，遂除其制。</p>
</div></body></html>