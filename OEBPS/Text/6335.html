<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百九十一・唐紀七・高祖神堯大聖光孝皇帝下之上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀七">唐紀七</span></span></h1>
<p id="online_toc_0"><a class="gg-link" href="#online_toc_0"></a><span class="jiazhu">起閼逢涒灘<span class="biaozhusup" data-rel="">（甲申）</span>六月，盡柔兆閹茂<span class="biaozhusup" data-rel="">（丙戌）</span>八月，凡二年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高祖神堯大聖光孝皇帝下之上">高祖神堯大聖光孝皇帝下之上</span></span></h5>
<div class="yeartoc" id="year_toc_624"><p class="strong" id="online_toc_1"><a class="gg-link" href="#online_toc_1"></a><span class="section" id="title-3"><span data-head-description="高祖神堯大聖光孝皇帝下之上" data-head-level="h4" data-head-title="武德七年">武德七年</span></span><span class="biaozhusup" data-rel="">（甲申、六二四年）</span></p></div>
<p class="em2 strong" id="online_toc_2"><a class="gg-link" href="#online_toc_2"></a><span class="yinwen">1</span>六月，辛丑，上幸仁智宮避暑。<span class="jiazhu">帝作仁智宮於宜州之宜君縣。</span></p>
<p class="em2 strong" id="online_toc_3"><a class="gg-link" href="#online_toc_3"></a><span class="yinwen">2</span>辛亥，瀧州、扶州獠作亂，遣南尹州都督李光度等擊平之。<span class="jiazhu">瀧州，永熙郡，漢端溪縣地。又瀧州信義縣，武德元年分置懷德縣，仍置南扶州。南尹州，鬱林郡，漢廣鬱縣地。後漢谷永爲鬱林太守，降烏許人十餘萬，開置七縣，卽此地也。瀧，呂江翻。獠，魯皓翻。</span></p>
<p class="em2 strong" id="online_toc_4"><a class="gg-link" href="#online_toc_4"></a><span class="yinwen">3</span>丙辰，吐谷渾寇扶州，<span class="jiazhu">此扶州以生羌之地置，註已見上。吐，從暾入聲。谷，音浴。</span>刺史蔣善合擊走之。</p>
<p class="em2 strong" id="online_toc_5"><a class="gg-link" href="#online_toc_5"></a><span class="yinwen">4</span>壬戌，慶州都督楊文幹反。<span class="jiazhu">慶州弘化郡，漢北地馬嶺、方渠縣地。按宋白<span class="shu-ming">續通典</span>：慶州弘化郡東南三里有不窋城，後魏大統十一年置朔州，隋文帝改置合川鎭，十六年，置慶州，以慶美取其嘉名。今郡城名尉李城，在白馬兩川交口，亦曰不窋城。附郭安化縣，隋置合水縣，武德改合川縣，貞觀改弘化縣，尋隨郡改縣名。管下華池縣，漢歸德縣地；樂盤縣，漢富平縣地；馬領、方渠，則爲通遠軍地矣。<span class="shu-ming">史記正義</span>曰：漢郁郅縣，今慶州弘化縣是。</span></p>
<p class="em2 strong" id="online_toc_6"><a class="gg-link" href="#online_toc_6"></a>初，齊王元吉勸太子建成除秦王世民，曰：<span class="yinhao">「當爲兄手刃之！」</span><span class="jiazhu">爲，于僞翻；下迭爲、復爲同。</span>世民從上幸元吉第，元吉伏護軍宇文寶於寢內，欲刺世民；<span class="jiazhu">刺，七亦翻。</span>建成性頗仁厚，遽止之。元吉慍曰：<span class="yinhao">「爲兄計耳，於我何有！」</span></p>
<p class="em2 strong" id="online_toc_7"><a class="gg-link" href="#online_toc_7"></a>建成擅募長安及四方驍勇二千餘人爲東宮衞士，<span class="jiazhu">慍，於問翻。驍，堅堯翻。</span>分屯左、右長林，號長林兵。<span class="jiazhu">東宮有左、右長林門。<span class="shu-ming">考異</span>曰：<span class="shu-ming">舊傳</span>云：<span class="yinhao">「建成私召四方驍勇，幷募長安惡少年二千餘人，畜爲宮甲，分屯左、右長林，號長林兵。」</span><span class="shu-ming">實錄</span>云：<span class="yinhao">「元吉見秦王有大功，每懷妬害，言論醜惡，譖害日甚。每謂建成曰：『當爲大哥手刃之。』建成性頗仁厚，初止之；元吉數言不已，建成後亦許之。元吉因令速發，遂與建成各募壯士，多匿罪人，賞賜之，圖行不軌。其記室榮九思爲詩以刺之曰：『丹青飾成慶，玉帛擅專諸。』而弗悟也。典籤裴宣儼因免官改事秦府，謂泄其事，又鴆之。自殺斯人已後，人皆振恐，知其事，莫有敢言。後乃連結宮闈，與建成俱通德妃尹氏，以爲內援。」</span><span class="shu-ming">舊傳</span>又云：<span class="yinhao">「厚賂中書令封德彝以爲黨助。由是高祖頗疏太宗而加愛元吉。」</span>今但擇取其可信者書之。</span>又密使右虞候率可達志從燕王李藝發幽州突騎三百，置宮東諸坊，欲以補東宮長上。<span class="jiazhu">可達，虜複姓。騎，奇寄翻。燕，因肩翻。<span class="shu-ming">唐六典</span>：凡應宿衞官，各從番第。諸衞將軍、中郎將、郎將及諸衞率、副率、千牛備身、備身左右、太子千牛幷上；折衝、果毅應宿衞者，並一日上，兩日下；諸色長上若司階、中候、司戈並五日上，十日下。上，時掌翻；下上變同。</span>爲人所告，上召建成責之，流可達志於巂州。<span class="jiazhu">巂，音髓。</span></p>
<p class="em2 strong" id="online_toc_8"><a class="gg-link" href="#online_toc_8"></a>楊文幹嘗宿衞東宮，建成與之親厚，私使募壯士送長安。上將幸仁智宮，命建成居守，世民、元吉皆從。<span class="jiazhu">守，手又翻；下同。從，才用翻。</span>建成使元吉就圖世民，曰：<span class="yinhao">「安危之計，決在今歲。」</span>又使郎將爾朱煥、校尉橋公山以甲遺文幹。二人至豳州，上變，<span class="jiazhu">豳州，漢漆縣地；漢末置新平郡，東北有古豳亭，後魏置豳州。爾朱煥等至豳州，言有急變，豳州以聞，遂得至仁智宮。遺，于季翻。將，卽亮翻。校，戶敎翻。</span>告太子使文幹舉兵，使<span class="jiaozhusup">【章：十二行本「使」作「欲」；乙十一行本同；孔本同；張校同。】</span>表裏相應；<span class="jiazhu"><span class="shu-ming">考異</span>曰：<span class="shu-ming">統記</span>云：<span class="yinhao">「建成遣郎將爾朱煥、校尉橋公山齎甲以賜文幹，令起兵；煥等行至豳州，懼罪，告之。」</span>劉餗<span class="shu-ming">小說</span>云：<span class="yinhao">「人妄告東宮。」</span>今從<span class="shu-ming">實錄</span>。</span>又有寧州人杜鳳舉亦詣宮言狀。上怒，託他事，手詔召建成，令詣行在。建成懼，不敢赴。太子舍人徐師謩勸之據城舉兵；<span class="jiazhu"><span class="shu-ming">考異</span>曰：<span class="shu-ming">統記</span>作<span class="yinhao">「師譽」</span>。今從<span class="shu-ming">實錄</span>。</span>詹事主簿趙弘智勸之貶損車服，屛從者，<span class="jiazhu">屛，必郢翻，又卑正翻。</span>詣上謝罪，建成乃詣仁智宮。未至六十里，悉留其官屬於毛鴻賓堡，<span class="jiazhu">後魏將毛鴻賓所築，因以爲名。宋白曰：三原縣有鴻賓栅，後魏孝昌中，蕭寶寅亂，毛鴻賓立栅捍之，其故城在縣北一十五里。</span>以十餘騎往見上，<span class="jiazhu">騎，奇寄翻。</span>叩頭謝罪，奮身自擲，幾至於絕。<span class="jiazhu">幾，居依翻。</span>上怒不解，是夜，置之幕下，<span class="jiazhu">鄭康成曰：在上曰幕，幕或在地展陳于上。</span>飼以麥飯，<span class="jiazhu">飼，祥吏翻。</span>使殿中監陳福防守，遣司農卿宇文穎馳召文幹。<span class="jiazhu">漢初置治粟內史，景帝改曰大農，武帝加司字；梁置十二卿曰司農卿，掌邦國倉儲委積之事。</span>穎至慶州，以情告之，文幹遂舉兵反。上遣左武衞將軍錢九隴與靈州都督楊師道擊之。</p>
<p class="em2 strong" id="online_toc_9"><a class="gg-link" href="#online_toc_9"></a>甲子，上召秦王世民謀之，世民曰：<span class="yinhao">「文幹豎子，敢爲狂逆，計府僚已應擒戮；若不爾，正應遣一將討之耳。」</span><span class="jiazhu">將，卽亮翻。</span>上曰：<span class="yinhao">「不然。文幹事連建成，恐應之者衆。汝宜自行，還，立汝爲太子。吾不能效隋文帝自誅其子，當封建成爲蜀王。蜀兵脆弱，<span class="jiazhu">脆，此芮翻。</span>他日茍能事汝，汝宜全之；不能事汝，汝取之易耳！」</span><span class="jiazhu">易，以豉翻。</span></p>
<p class="em2 strong" id="online_toc_10"><a class="gg-link" href="#online_toc_10"></a>上以仁智宮在山中，恐盜兵猝發，夜，帥宿衞南出山外，<span class="jiazhu">帥，讀曰率。</span>行數十里，東宮官屬<span class="jiaozhusup">【章：十二行本「屬」下有「將卒」二字；乙十一行本同；孔本同。】</span>繼至，皆令三十人爲隊，分兵圍守之。明日，復還仁智宮。<span class="jiazhu"><span class="shu-ming">考異</span>曰：<span class="shu-ming">實錄</span>云：<span class="yinhao">「高祖之出山也，建成憂憤，臥於幕下。天策兵曹杜淹請因亂襲之，建成左右亦有斯請，今上並拒而不納。」</span><span class="shu-ming">唐統紀</span>云：<span class="yinhao">「太宗之從內出，夜經建成幕，度建成侍衞左右唯有十人，並來跪捧太宗足，皆云：『今日之事，一聽王旨，若遣屛除，今其時也。』太宗叱而止之。旣而還向府僚說其事，衆僚文武並進曰：『文幹爲儲君作逆，天下共知；假手宮臣，正合天意。』太宗曰：『寡人始奉恩旨，何忍旋踵卽有所違，卿與之言，必無此理。』府僚又請，終拒而不聽。」</span>按是時高祖無誅建成意，左右何敢輒殺之！今不取。</span></p>
<p class="em2 strong" id="online_toc_11"><a class="gg-link" href="#online_toc_11"></a>世民旣行，元吉與妃嬪更迭爲建成請，封德彝復爲之營解於外，<span class="jiazhu">爲，于僞翻。</span>上意遂變，復遣建成還京師居守。惟責以兄弟不睦，歸罪於太子中允王珪、左衞率韋挺、<span class="jiazhu">左右衞率掌東宮羽衞兵仗之政令，正四品上。率，所律翻。</span>天策兵曹參軍杜淹，並流於巂州。<span class="jiazhu">巂，音髓。</span>挺，沖之子也。<span class="jiazhu">韋沖事隋文帝，招撫叛胡，以赴長城之役，又著績於南方。</span>初，洛陽旣平，杜淹久不得調，<span class="jiazhu">調，徒弔翻。</span>欲求事建成。房玄齡以淹多狡數，恐其敎導建成，益爲世民不利，乃言於世民，引入天策府。</p>
<p class="em2 strong" id="online_toc_12"><a class="gg-link" href="#online_toc_12"></a><span class="yinwen">5</span>突厥寇代州之武周城，<span class="jiazhu">武周縣，漢屬鴈門郡，魏、晉省，後魏屬代郡，隋廢入朔州雲內縣。杜佑曰：朔州馬邑郡治善陽縣，有秦馬邑城、武周塞。厥，九勿翻。</span>州兵擊破之。</p>
<p class="em2 strong" id="online_toc_13"><a class="gg-link" href="#online_toc_13"></a><span class="yinwen">6</span>秋，七月，己巳，苑君璋以突厥寇朔州，總管秦武通擊卻之。</p>
<p class="em2 strong" id="online_toc_14"><a class="gg-link" href="#online_toc_14"></a><span class="yinwen">7</span>楊文幹襲陷寧州，<span class="jiazhu">宋白曰：寧州以安寧取稱。<span class="shu-ming">九域志</span>：北至慶州一百二十里。</span>驅掠吏民出據百家堡。<span class="jiazhu">百家堡在慶州馬嶺縣。</span>秦王世民軍至寧州，其黨皆潰。癸酉，文幹爲其麾下所殺，傳首京師。獲宇文穎，誅之。</p>
<p class="em2 strong" id="online_toc_15"><a class="gg-link" href="#online_toc_15"></a><span class="yinwen">8</span>丁丑，梁師都行臺白伏願來降。<span class="jiazhu">降，戶江翻。</span></p>
<p class="em2 strong" id="online_toc_16"><a class="gg-link" href="#online_toc_16"></a><span class="yinwen">9</span>戊寅，突厥寇原州；遣寧州刺史鹿大師救之，又遣楊師道趨大木根山。<span class="jiaozhusup">【章：十二行本「山」下有「邀其歸路」四字；乙十一行本同；孔本同；張校同；退齋校同。】</span><span class="jiazhu">大木根山，在雲中河之西，拓跋氏之先所居也。</span>庚辰，突厥寇隴州；遣護軍尉遲敬德擊之。<span class="jiazhu">尉，紆勿翻。</span></p>
<p class="em2 strong" id="online_toc_17"><a class="gg-link" href="#online_toc_17"></a><span class="yinwen">10</span>吐谷渾寇岷州。辛巳，吐谷渾、党項寇松州。<span class="jiazhu">吐，從暾入聲。谷，音浴。</span></p>
<p class="em2 strong" id="online_toc_18"><a class="gg-link" href="#online_toc_18"></a><span class="yinwen">11</span>癸未，突厥寇陰盤。<span class="jiazhu">陰盤縣，漢屬安定，晉屬京兆，後魏置平涼郡，隋、唐屬涇州，唐後改陰盤曰潘原。</span></p>
<p class="em2 strong" id="online_toc_19"><a class="gg-link" href="#online_toc_19"></a><span class="yinwen">12</span>甲申，扶州刺史蔣善合擊吐谷渾於松州赤磨鎭，破之。</p>
<p class="em2 strong" id="online_toc_20"><a class="gg-link" href="#online_toc_20"></a><span class="yinwen">13</span>己丑，突厥吐利設與苑君璋寇幷州。</p>
<p class="em2 strong" id="online_toc_21"><a class="gg-link" href="#online_toc_21"></a><span class="yinwen">14</span>甲子，車駕還京師。</p>
<p class="em2 strong" id="online_toc_22"><a class="gg-link" href="#online_toc_22"></a><span class="yinwen">15</span>或說上曰：<span class="jiazhu">說，輸芮翻。</span><span class="yinhao">「突厥所以屢寇關中者，以子女玉帛皆在長安故也。<span class="jiazhu">厥，九勿翻。</span>若焚長安而不都，則胡寇自息矣。」</span>上以爲然，遣中書侍郎宇文士及踰南山至樊、鄧，行可居之地，<span class="jiazhu">踰長安南山出商州，卽至樊、鄧。行，下孟翻。</span>將徙都之。太子建成、齊王元吉、裴寂皆贊成其策，蕭瑀等雖知其不可而不敢諫。<span class="jiazhu">瑀，音禹。</span>秦王世民諫曰：<span class="yinhao">「戎狄爲患，自古有之。陛下以聖武龍興，光宅中夏，<span class="jiazhu">夏，戶雅翻。</span>精兵百萬，所征無敵，柰何以胡寇擾邊，遽遷都以避之，貽四海之羞，爲百世之笑乎！彼霍去病漢廷一將，猶志滅匈奴；<span class="jiazhu">霍去病曰：<span class="yinhao">「匈奴未滅，無以家爲！」</span>將，卽亮翻。</span>況臣忝備藩維，願假數年之期，請係頡利之頸，致之闕下。<span class="jiazhu">頡，奚結翻。</span>若其不效，遷都未晚。」</span>上曰：<span class="yinhao">「善。」</span>建成曰：<span class="yinhao">「昔樊噲欲以十萬衆橫行匈奴中，<span class="jiazhu">事見十二卷漢惠帝三年。</span>秦王之言得無似之！」</span>世民曰：<span class="yinhao">「形勢各異，用兵不同，樊噲小豎，何足道乎！不出十年，必定漠北，非<span class="jiaozhusup">【章：十二行本「非」下有「敢」字；乙十一行本同；孔本同。】</span>虛言也！」</span><span class="jiazhu">爲太宗滅突厥張本。</span>上乃止。建成與妃嬪因共譖世民曰：<span class="yinhao">「突厥雖屢爲邊患，得賂卽退。秦王外託禦寇之名，內欲總兵權，成其篡奪之謀耳！」</span></p>
<p class="em2 strong" id="online_toc_23"><a class="gg-link" href="#online_toc_23"></a>上校獵城南，太子、秦、齊王皆從，<span class="jiazhu">從，才用翻。</span>上命三子馳射角勝。建成有胡馬，肥壯而喜蹶，<span class="jiazhu">喜，許記翻。</span>以授世民曰：<span class="yinhao">「此馬甚駿，能超數丈澗，弟善騎，<span class="jiazhu">騎，奇寄翻。</span>試乘之。」</span>世民乘以逐鹿，馬蹶，世民躍立於數步之外，馬起，復乘之，<span class="jiazhu">復，扶又翻。</span>如是者三，顧謂宇文士及曰：<span class="yinhao">「彼欲以此見殺，死生有命，庸何傷乎！」</span>建成聞之，因令妃嬪譖之於上<span class="jiazhu">令，力丁翻。嬪，毗賓翻。</span>曰：<span class="yinhao">「秦王自言，我有天命，方爲天下主，豈有浪死！」</span>上大怒，先召建成、元吉，然後召世民入，責之曰：<span class="yinhao">「天子自有天命，非智力可求；汝求之一何急邪！」</span><span class="jiazhu">邪，音耶。</span>世民免冠頓首，請下法司案驗。<span class="jiazhu">下，遐嫁翻。</span>上怒不解，會有司奏突厥入寇，上乃改容勞勉世民，命之冠帶，與謀突厥。<span class="jiazhu">厥，九勿翻。勞，力到翻。冠，古玩翻。</span>閏月，己未，詔世民、元吉將兵出豳州以禦突厥，<span class="jiazhu">將，卽亮翻。</span>上餞之於蘭池。<span class="jiazhu">蘭池，卽秦始皇遇盜之地。<span class="shu-ming">史記註</span>曰：<span class="shu-ming">地理志</span>，渭城縣有蘭池宮。<span class="shu-ming">正義</span>曰：<span class="shu-ming">括地志</span>，蘭池陂卽古之蘭池，在咸陽縣界。<span class="shu-ming">秦記</span>曰：始皇引渭水爲池，築爲蓬瀛，刻石爲鯨，長二百丈；遇盜之處也。</span>上每有寇盜，輒命世民討之，事平之後，猜嫌益甚。</p>
<p class="em2 strong" id="online_toc_24"><a class="gg-link" href="#online_toc_24"></a><span class="yinwen">16</span>初，隋末京兆韋仁壽爲蜀郡司法書佐，<span class="jiazhu">按<span class="shu-ming">新書·百官志</span>：諸州法曹司法參軍，掌鞫獄麗法，督盜賊，知贓賄沒入。又有參軍事，<span class="shu-ming">註</span>云：武德初改行書佐曰行參軍，尋又改曰參軍事。則書佐卽參軍之任也。</span>所論囚至市，猶西向爲仁壽禮佛然後死。<span class="jiazhu">史言韋仁壽論刑，人自以爲不冤。爲，于僞翻。</span>唐興，爨弘達帥西南夷內附，朝廷遣使撫之，<span class="jiazhu">帥，讀曰率。使，疏吏翻。</span>類皆貪縱，遠民患之，有叛者。仁壽時爲巂州都督長史，上聞其名，命檢校南寧州都督，寄治越巂，<span class="jiazhu">巂州，越巂郡。巂，音髓。長，知兩翻。</span>使之歲一至其地慰撫之。仁壽性寬厚，有識度，旣受命，將兵五百人至西洱河，<span class="jiazhu">將，卽亮翻。洱，仍吏翻。</span>周歷數千里，蠻、夷豪帥皆望風歸附，來見仁壽。仁壽承制置七州、十五縣，各以其豪帥爲刺史、縣令，<span class="jiazhu">按<span class="shu-ming">舊書·地理志</span>，是年置西寧、豫、西平、利、南雲、磨、南寧七州。<span class="shu-ming">志</span>又有西平州，亦是年置。帥，所類翻。</span>法令清肅，蠻、夷悅服。將還，<span class="jiazhu">還，從宣翻，又音如字。</span>豪帥皆曰：<span class="yinhao">「天子遣公都督南寧，何爲遽去？」</span>仁壽以城池未立爲辭。蠻、夷卽相帥爲仁壽築城，立廨舍，<span class="jiazhu">帥，讀曰率。爲，于僞翻。廨，古隘翻。</span>旬日而就。仁壽乃曰：<span class="yinhao">「吾受詔但令巡撫，不敢擅留。」</span>蠻、夷號泣送之，<span class="jiazhu">號，戶高翻。</span>因各遣子弟入貢。壬戌，仁壽還朝，<span class="jiazhu">朝，直遙翻。</span>上大悅，命仁壽徙鎭南寧，以兵戍之。</p>
<p class="em2 strong" id="online_toc_25"><a class="gg-link" href="#online_toc_25"></a><span class="yinwen">17</span>苑君璋引突厥寇朔州。<span class="jiazhu">厥，九勿翻。</span></p>
<p class="em2 strong" id="online_toc_26"><a class="gg-link" href="#online_toc_26"></a><span class="yinwen">18</span>八月，戊辰，突厥寇原州。</p>
<p class="em2 strong" id="online_toc_27"><a class="gg-link" href="#online_toc_27"></a><span class="yinwen">19</span>己巳，吐谷渾寇鄯州。<span class="jiazhu">鄯州西平郡，禿髮氏所都之地。鄯，時戰翻。</span></p>
<p class="em2 strong" id="online_toc_28"><a class="gg-link" href="#online_toc_28"></a><span class="yinwen">20</span>壬申，突厥寇忻州，丙子，寇幷州；京師戒嚴。戊寅，寇綏州，<span class="jiazhu">綏州，雕陰郡。雕陰古縣，漢屬上郡，今延州以北橫山之地也。孫愐曰：綏州，春秋時爲白狄所居，秦爲上郡，後魏置上州，又改爲綏州，取綏德縣爲名。</span>刺史劉大俱擊卻之。</p>
<p class="em2 strong" id="online_toc_29"><a class="gg-link" href="#online_toc_29"></a>是時，頡利、突利二可汗舉國入寇，連營南上，<span class="jiazhu">頡，奚結翻。可，從刊入聲。汗，音寒。上，時掌翻。</span>秦王世民引兵拒之。會關中久雨，糧運阻絕，士卒疲於征役，器械頓弊，<span class="jiazhu">頓，讀曰鈍。</span>朝廷及軍中咸以爲憂。世民與虜遇於豳州，勒兵將戰，己卯，可汗帥萬餘騎奄至城西，陳於五隴阪，<span class="jiazhu">帥，讀曰率。騎，奇寄翻；下同。陳，讀曰陣；下虜陳同。阪，音反。</span>將士震恐。世民謂元吉曰：<span class="yinhao">「今虜騎憑陵，不可示之以怯，當與之一戰，汝能與我俱乎？」</span>元吉懼曰：<span class="yinhao">「虜形勢如此，柰何輕出，萬一失利，悔可及乎！」</span>世民曰：<span class="yinhao">「汝不敢出，吾當獨往，汝留此觀之。」</span><span class="jiazhu">世民獨出外以威示突厥，內以服元吉之心。</span>世民乃帥騎馳詣虜陳，告之曰：<span class="yinhao">「國家與可汗和親，何爲負約，深入我地！我秦王也，可汗能鬬，獨出與我鬬；若以衆來，我直以此百騎相當耳。」</span>頡利不之測，笑而不應。<span class="jiazhu">頡利素服秦王神武，恐其以百騎挑戰，而伏大兵四合以擊之，故不敢應。</span>世民又前，遣騎告突利曰：<span class="yinhao">「爾往與我盟，有急相救；今乃引兵相攻，何無香火之情也！」</span><span class="jiazhu">古者盟誓質諸天地山川鬼神，歃血而已；後世有對神立誓者，有禮佛立誓者，始有香火之事。</span>突利亦不應。<span class="jiazhu">秦王以此疑頡利之心，突利恐因此爲頡利所疑，故亦不敢應。</span>世民又前，將渡溝水，頡利見世民輕出，又聞香火之言，疑突利與世民有謀，乃遣止世民曰：<span class="yinhao">「王不須渡，我無他意，更欲與王申固盟約耳。」</span>乃引兵稍卻。是後霖雨益甚，世民謂諸將曰：<span class="yinhao">「虜所恃者弓矢耳，<span class="jiazhu">將，卽亮翻。</span>今積雨彌時，筋膠俱解，弓不可用，彼如飛鳥之折翼；<span class="jiazhu">折，而設翻。</span>吾屋居火食，刀槊犀利，<span class="jiazhu">犀，堅也。</span>以逸制勞，此而不乘，將復何待！」</span><span class="jiazhu">復，扶又翻。</span>乃潛師夜出，冒雨而進，突厥大驚。世民又遣說突利以利害，<span class="jiazhu">說，輸芮翻。</span>突利悅，聽命。頡利欲戰，突利不可，乃遣突利與其夾畢特勒阿史那思摩來見世民，請和親，世民許之。思摩，頡利之從叔也。<span class="jiazhu">從，才用翻。</span>突利因自託於世民，請結爲兄弟；世民亦以恩意撫之，與盟而去。<span class="jiazhu">爲後突利先來降張本。</span></p>
<p class="em2 strong" id="online_toc_30"><a class="gg-link" href="#online_toc_30"></a>庚寅，岐州刺史柴紹破突厥於杜陽谷。<span class="jiazhu">杜陽山在岐州扶風縣。孔穎達<span class="shu-ming">詩譜</span>曰：周原者，岐山陽地，屬杜陽，地形險阻，而原田肥美。杜陽，漢縣，屬扶風，有杜陽山，山北有杜陽谷。</span></p>
<p class="em2 strong" id="online_toc_31"><a class="gg-link" href="#online_toc_31"></a>壬申，突厥阿史那思摩入見，<span class="jiazhu">見，賢遍翻。</span>上引升御榻，慰勞之。<span class="jiazhu">勞，力到翻。</span>思摩貌類胡，不類突厥，故處羅疑其非阿史那種，<span class="jiazhu">厥，九勿翻。種，章勇翻。</span>歷處羅、頡利世，常爲夾畢特勒，終不得典兵爲設。旣入朝，<span class="jiazhu">處，昌呂翻。頡，奚結翻。朝，直遙翻。</span>賜爵和順王。</p>
<p class="em2 strong" id="online_toc_32"><a class="gg-link" href="#online_toc_32"></a>丁酉，遣左僕射裴寂使於突厥。<span class="jiazhu">使，疏吏翻。</span></p>
<p class="em2 strong" id="online_toc_33"><a class="gg-link" href="#online_toc_33"></a><span class="yinwen">21</span>九月，癸卯，日南人姜子路反，<span class="jiazhu">日南郡，德州，後改驩州。</span>交州都督王志遠擊破之。</p>
<p class="em2 strong" id="online_toc_34"><a class="gg-link" href="#online_toc_34"></a><span class="yinwen">22</span>癸卯，突厥寇綏州，都督劉大俱擊破之，獲特勒三人。</p>
<p class="em2 strong" id="online_toc_35"><a class="gg-link" href="#online_toc_35"></a>冬，十月，己巳，突厥寇甘州。</p>
<p class="em2 strong" id="online_toc_36"><a class="gg-link" href="#online_toc_36"></a><span class="yinwen">23</span>辛未，上校獵於鄠之南山；<span class="jiazhu">鄠縣屬京兆，在南山下，北至長安城六十里。鄠，音戶。</span>癸酉，幸終南。<span class="jiazhu">酈道元曰：武功縣太一山，古文以爲終南山，在武功縣西南。按鄠、長安之西南山皆曰終南山；<span class="yinhao">「終」</span>，亦作<span class="yinhao">「中」</span>。</span></p>
<p class="em2 strong" id="online_toc_37"><a class="gg-link" href="#online_toc_37"></a><span class="yinwen">24</span>吐谷渾及羌人寇疊州，陷合川。<span class="jiazhu">疊州，合川郡，治疊川，秦、漢以來爲諸羌保據。後周武帝逐吐谷渾，取羣山重疊之義，置疊州。合川縣，後周置西疆郡，隋廢爲縣，治吐谷渾馬牧城，唐武德三年移治交戍城。吐，從暾入聲。谷，音浴。</span></p>
<p class="em2 strong" id="online_toc_38"><a class="gg-link" href="#online_toc_38"></a><span class="yinwen">25</span>丙子，上幸樓觀，謁老子祠；<span class="jiazhu">岐州盩厔縣有樓觀、老子祠。觀，古玩翻。</span>癸未，以太牢祭隋文帝陵；十一月，丁卯，上幸龍躍宮；<span class="jiazhu">京兆高陵縣西四十里有龍躍宮。</span>庚午，還宮。</p>
<p class="em2 strong" id="online_toc_39"><a class="gg-link" href="#online_toc_39"></a><span class="yinwen">26</span>太子詹事裴矩權檢校侍中。<span class="jiazhu">太子詹事，正三品，掌東宮三寺、十率府之政令。唐改隋納言爲侍中。</span></p>
<div class="yeartoc" id="year_toc_625"><p class="strong" id="online_toc_40"><a class="gg-link" href="#online_toc_40"></a><span class="section" id="title-4"><span data-head-description="高祖神堯大聖光孝皇帝下之上" data-head-level="h4" data-head-title="武德八年">八年</span></span><span class="biaozhusup" data-rel="">（乙酉、六二五年）</span></p></div>
<p class="em2 strong" id="online_toc_41"><a class="gg-link" href="#online_toc_41"></a><span class="yinwen">1</span>春，正月，丙辰，以壽州都督張鎭周爲舒州都督。<span class="jiazhu">壽州，淮南郡，南朝曰豫州，北朝曰揚州，隋開皇九年曰壽州。</span>鎭周以舒州本其鄕里，到州，就故宅多市酒肴，召親戚故人，與之酣宴，<span class="jiazhu">酣，戶甘翻。</span>散髮箕踞，如爲布衣時，凡十日。旣而分贈金帛，泣，與之別，曰：<span class="yinhao">「今日張鎭周猶得與故人歡飲，明日之後，則舒州都督治百姓耳，<span class="jiazhu">治，直之翻。</span>君民禮隔，不得復爲交遊。」</span><span class="jiazhu">復，扶又翻；下復置同。</span>自是親戚故人犯法，一無所縱，境內肅然。</p>
<p class="em2 strong" id="online_toc_42"><a class="gg-link" href="#online_toc_42"></a><span class="yinwen">2</span>丁巳，遣右武衞將軍段德操徇夏州地。<span class="jiazhu">夏，戶雅翻。</span></p>
<p class="em2 strong" id="online_toc_43"><a class="gg-link" href="#online_toc_43"></a><span class="yinwen">3</span>吐谷渾寇疊州。<span class="jiazhu">吐，從暾入聲。谷，音浴。</span></p>
<p class="em2 strong" id="online_toc_44"><a class="gg-link" href="#online_toc_44"></a><span class="yinwen">4</span>是月，突厥、吐谷渾各請互市，詔皆許之。<span class="jiazhu">厥，九勿翻。</span>先是，中國喪亂，民乏耕牛，至是資於戎狄，雜畜被野。<span class="jiazhu">先，悉薦翻。喪，息浪翻。畜，許救翻。被，皮義翻。</span></p>
<p class="em2 strong" id="online_toc_45"><a class="gg-link" href="#online_toc_45"></a><span class="yinwen">5</span>夏，四月，乙亥，党項寇渭州。<span class="jiazhu">党，底朗翻。</span></p>
<p class="em2 strong" id="online_toc_46"><a class="gg-link" href="#online_toc_46"></a><span class="yinwen">6</span>甲申，上幸鄠縣，校獵于甘谷，<span class="jiazhu">鄠縣有甘亭，夏啓與有扈氏戰之地。甘水出南山甘谷，北流逕秦萯陽宮西，又北逕甘亭西。鄠，音戶。</span>營太和宮於終南山；<span class="jiazhu">長安城南五十里有太和谷、太和宮。</span>丙戌，還宮。</p>
<p class="em2 strong" id="online_toc_47"><a class="gg-link" href="#online_toc_47"></a><span class="yinwen">7</span>西突厥統葉護可汗遣使請婚，<span class="jiazhu">突厥大臣曰葉護，西突厥可汗自葉護爲可汗，因號統葉護可汗。可，從刊入聲。汗，音寒。使，疏吏翻。</span>上謂裴矩曰：<span class="yinhao">「西突厥道遠，緩急不能相助，今求婚，何如？」</span>對曰：<span class="yinhao">「今北狄方強，爲國家今日計，且當遠交而近攻，<span class="jiazhu">用秦范睢之言。</span>臣謂宜許其婚以威頡利；<span class="jiazhu">頡，奚結翻。</span>俟數年之後，中國完實，足抗北夷，然後徐思其宜。」</span>上從之。<span class="jiazhu"><span class="shu-ming">考異</span>曰：<span class="shu-ming">新</span>、<span class="shu-ming">舊傳</span>皆云封德彝之謀。今從<span class="shu-ming">實錄</span>。</span>遣高平王道立至其國，統葉護大喜。道立，上之從子也。<span class="jiazhu">從，才用翻。</span></p>
<p class="em2 strong" id="online_toc_48"><a class="gg-link" href="#online_toc_48"></a><span class="yinwen">8</span>初，上以天下大定，罷十二軍。<span class="jiazhu">見上卷上年。</span>旣而突厥爲寇不已，辛亥，復置十二軍，以太常卿竇誕等爲將軍，簡練士馬，議大舉擊突厥。</p>
<p class="em2 strong" id="online_toc_49"><a class="gg-link" href="#online_toc_49"></a><span class="yinwen">9</span>甲寅，涼州胡睦伽陀引突厥襲都督府，<span class="jiazhu">孫愐曰：睦，姓也。伽，求迦翻。</span>入子城；長史劉君傑擊破之。<span class="jiazhu">長，知兩翻。</span></p>
<p class="em2 strong" id="online_toc_50"><a class="gg-link" href="#online_toc_50"></a><span class="yinwen">10</span>六月，甲子，上幸太和宮。</p>
<p class="em2 strong" id="online_toc_51"><a class="gg-link" href="#online_toc_51"></a><span class="yinwen">11</span>丙子，遣燕郡王李藝屯華亭縣<span class="jiazhu">華亭縣，隋大業初置，屬安定郡，義寧二年，分置隴州，至元和三年，幷入汧源縣。燕，因肩翻。</span>及彈箏峽，<span class="jiazhu">皆以守隴道。箏，音爭。</span>水部郎中姜行本斷石嶺道以備突厥。<span class="jiazhu">唐制：水部郎中掌天下川瀆陂池之政令，以導達溝洫，堰決溝渠，凡舟楫灌漑之利，皆總而舉之。凡諸曹郎中，從五品上；員外郎，從六品上。斷，丁管翻。厥，九勿翻。</span></p>
<p class="em2 strong" id="online_toc_52"><a class="gg-link" href="#online_toc_52"></a>丙戌，頡利可汗寇靈州。<span class="jiazhu">頡，奚結翻。可，從刊入聲。汗，音寒。</span>丁亥，以右衞大將軍張瑾爲行軍總管以禦之，以中書侍郎溫彥博爲長史。先是，上與突厥書用敵國禮，<span class="jiazhu">先，悉薦翻。</span>秋，七月，甲辰，上謂侍臣曰：<span class="yinhao">「突厥貪婪無厭，<span class="jiazhu">婪，盧南翻。厭，於鹽翻。</span>朕將征之，自今勿復爲書，<span class="jiazhu">復，扶又翻。</span>皆用詔敕。」</span></p>
<p class="em2 strong" id="online_toc_53"><a class="gg-link" href="#online_toc_53"></a><span class="yinwen">12</span>丙午，車駕還宮。</p>
<p class="em2 strong" id="online_toc_54"><a class="gg-link" href="#online_toc_54"></a><span class="yinwen">13</span>己酉，突厥頡利可汗寇相州。<span class="jiazhu"><span class="yinhao">「相州」</span>，疑當作<span class="yinhao">「桓州」</span>；此時突厥兵不能至相州也。</span></p>
<p class="em2 strong" id="online_toc_55"><a class="gg-link" href="#online_toc_55"></a><span class="yinwen">14</span>睦伽陀攻武興。<span class="jiazhu">蜀有武興鎭，後魏置東益州，梁爲武興蕃王國，西魏改曰興州順政郡；此非睦伽陀所攻者也。按<span class="shu-ming">晉書·地理志</span>，永寧中，張軌爲涼州刺史，鎭武威，上表請合秦、雍流移人於姑臧西北置武興郡；睦伽陀所攻者卽此武興故城。</span></p>
<p class="em2 strong" id="online_toc_56"><a class="gg-link" href="#online_toc_56"></a><span class="yinwen">15</span>丙辰，代州都督藺謩與突厥戰於新城，不利；<span class="jiazhu">新城在馬邑南。</span>復命行軍總管張瑾屯石嶺，李高遷趨大谷以禦之。<span class="jiazhu"><span class="yinhao">「大谷」</span>，當作<span class="yinhao">「太谷」</span>。舊曰陽邑，隋開皇十八年更名太谷，屬幷州。宋白曰：幷州太谷縣，本漢陽邑縣，今縣東十五里陽邑故城是也。後魏太武景明二年，復置陽邑縣，隋開皇十八年，改陽邑爲太谷，因縣西太谷爲名。復，扶又翻。趨，七喻翻。</span>丁巳，命秦王出屯蒲州以備突厥。<span class="jiazhu"><span class="shu-ming">考異</span>曰：<span class="shu-ming">舊本紀</span>，<span class="yinhao">「八月六日，突厥寇定州，命皇太子往幽州，秦王往幷州，以備突厥。」</span><span class="shu-ming">唐曆</span>亦同。今據<span class="shu-ming">實錄</span>，七月秦王出蒲州，八月無太子往幽州、秦王往幷州事。</span></p>
<p class="em2 strong" id="online_toc_57"><a class="gg-link" href="#online_toc_57"></a>八月，壬戌，突厥踰石嶺，寇幷州；癸亥，寇靈州；丁卯，寇潞、沁、韓三州。<span class="jiazhu">沁源，漢穀遠縣地，後魏改名，隋恭帝義寧元年置義寧郡，武德元年置沁州，又以潞州之襄垣、黎城、涉、銅鞮鄕等縣置韓州。沁，七鴆翻。</span></p>
<p class="em2 strong" id="online_toc_58"><a class="gg-link" href="#online_toc_58"></a><span class="yinwen">16</span>左武候大將軍安修仁擊睦伽陀於且渠川，破之。<span class="jiazhu">且，子余翻。且渠川，沮渠氏之墟也。沮渠蒙遜據涼州，川以是得名。</span></p>
<p class="em2 strong" id="online_toc_59"><a class="gg-link" href="#online_toc_59"></a><span class="yinwen">17</span>詔安州大都督李靖出潞州道，行軍總管任瓌屯太行，以禦突厥。<span class="jiazhu">行，戶剛翻。厥，九勿翻。</span>頡利可汗將兵十餘萬大掠朔州。<span class="jiazhu">頡，奚結翻。可，從刊入聲。汗，音寒。將，卽亮翻。</span>壬申，幷州道行軍總管張瑾與突厥戰于太谷，全軍皆沒，瑾脫身奔李靖。行軍長史溫彥博爲虜所執，<span class="jiazhu">長，知兩翻。</span>虜以彥博職在機近，<span class="jiazhu">中書侍郎，機近之官。</span>問以國家兵糧虛實，彥博不對，虜遷之陰山。庚辰，突厥寇靈武，<span class="jiazhu"><span class="shu-ming">考異</span>曰：<span class="shu-ming">實錄</span>、<span class="shu-ming">統紀</span>並云寇廣武。按北邊地名無廣武；下云靈州都督敗之，蓋<span class="yinhao">「靈武」</span>字誤耳。今按<span class="shu-ming">舊唐志</span>，代州鴈門，漢廣武縣。或者寇廣武卽太谷乘勝之兵歟？史臣以漢古縣名稱鴈門爲廣武耳。</span>甲申，靈州都督任城王道宗擊破之。<span class="jiazhu">道宗所破者，癸亥寇靈州之兵，詳見<span class="shu-ming">通鑑舉要</span>。</span>丙戌，突厥寇綏州。丁亥，頡利可汗遣使請和而退。<span class="jiazhu">使，疏吏翻。</span></p>
<p class="em2 strong" id="online_toc_60"><a class="gg-link" href="#online_toc_60"></a>九月，癸巳，突厥沒賀咄設陷幷州一縣，丙申，代州都督藺謩擊破之。</p>
<p class="em2 strong" id="online_toc_61"><a class="gg-link" href="#online_toc_61"></a><span class="yinwen">18</span>癸卯，初令太府檢校諸州權量。<span class="jiazhu">檢校其輕重小大也。唐制：凡度以北方秬黍中者，一黍之廣爲分，十分爲寸，十寸爲尺，一尺二寸爲大尺，十尺爲丈。凡量以秬黍中者，容一千二百黍爲籥，二籥爲合，十合爲升，十升爲斗，三斗爲大斗，十斗爲斛。凡權衡以秬黍中者，百黍之重爲銖，二十四銖爲兩，三兩爲大兩，十六兩爲斤。其量制，公私又不用籥，合內之分，則有抄撮之細。程大昌曰：杜佑<span class="shu-ming">通典</span>敍六朝賦稅而論其總曰：其度量三升當今一升，秤則三兩當今一兩，尺則尺二寸當今一尺。<span class="shu-ming">註</span>云：當今，謂卽時。卽時者，當佑之時也。</span></p>
<p class="em2 strong" id="online_toc_62"><a class="gg-link" href="#online_toc_62"></a><span class="yinwen">19</span>丙午，右領軍將軍王君廓破突厥於幽州，俘斬二千餘人。</p>
<p class="em2 strong" id="online_toc_63"><a class="gg-link" href="#online_toc_63"></a>突厥寇藺州。<span class="jiazhu">藺州，當置於漢西河郡藺縣界，而<span class="shu-ming">新</span>、<span class="shu-ming">舊志</span>並不載。</span></p>
<p class="em2 strong" id="online_toc_64"><a class="gg-link" href="#online_toc_64"></a><span class="yinwen">20</span>冬，十月，壬申，吐谷渾寇疊州，遣扶州刺史蔣善合救之。<span class="jiazhu">吐，從暾入聲。谷，音浴。</span></p>
<p class="em2 strong" id="online_toc_65"><a class="gg-link" href="#online_toc_65"></a><span class="yinwen">21</span>戊寅，突厥寇鄯州，遣霍公柴紹救之。<span class="jiazhu">厥，九勿翻。突厥旣能寇鄯州，則上之藺州爲蘭州，未可知也。鄯，時戰翻。</span></p>
<p class="em2 strong" id="online_toc_66"><a class="gg-link" href="#online_toc_66"></a>十一月，辛卯朔，上幸宜州。</p>
<p class="em2 strong" id="online_toc_67"><a class="gg-link" href="#online_toc_67"></a><span class="yinwen">22</span>權檢校侍中裴矩罷判黃門侍郎。</p>
<p class="em2 strong" id="online_toc_68"><a class="gg-link" href="#online_toc_68"></a><span class="yinwen">23</span>戊戌，突厥寇彭州。<span class="jiazhu">武德元年，以寧州彭原縣置彭州。</span></p>
<p class="em2 strong" id="online_toc_69"><a class="gg-link" href="#online_toc_69"></a><span class="yinwen">24</span>庚子，以天策司馬宇文士及權檢校侍中。</p>
<p class="em2 strong" id="online_toc_70"><a class="gg-link" href="#online_toc_70"></a><span class="yinwen">25</span>辛丑，徙蜀王元軌爲吳王，漢王元慶爲陳王。</p>
<p class="em2 strong" id="online_toc_71"><a class="gg-link" href="#online_toc_71"></a><span class="yinwen">26</span>癸卯，加秦王世民中書令，齊王元吉侍中。</p>
<p class="em2 strong" id="online_toc_72"><a class="gg-link" href="#online_toc_72"></a><span class="yinwen">27</span>丙午，吐谷渾寇岷州。</p>
<p class="em2 strong" id="online_toc_73"><a class="gg-link" href="#online_toc_73"></a><span class="yinwen">28</span>戊申，眉州山獠反。<span class="jiazhu">眉州，通義郡，本漢犍爲郡南安縣地，西魏置湄州，因峨眉山而名。獠，魯皓翻。</span></p>
<p class="em2 strong" id="online_toc_74"><a class="gg-link" href="#online_toc_74"></a><span class="yinwen">29</span>十二月，辛酉，上還至京師。</p>
<p class="em2 strong" id="online_toc_75"><a class="gg-link" href="#online_toc_75"></a><span class="yinwen">30</span>庚辰，上校獵於鳴犢泉；辛巳，還宮。</p>
<p class="em2 strong" id="online_toc_76"><a class="gg-link" href="#online_toc_76"></a><span class="yinwen">31</span>以襄邑王神符檢校揚州大都督。始自丹楊徙州府及居民於江北。<span class="jiazhu">由此廣陵專揚州之名。</span></p>
<div class="yeartoc" id="year_toc_626"><p class="strong" id="online_toc_77"><a class="gg-link" href="#online_toc_77"></a><span class="section" id="title-5"><span data-head-description="高祖神堯大聖光孝皇帝下之上" data-head-level="h4" data-head-title="武德九年">九年</span></span><span class="biaozhusup" data-rel="">（丙戌、六二六年）</span></p></div>
<p class="em2 strong" id="online_toc_78"><a class="gg-link" href="#online_toc_78"></a><span class="yinwen">1</span>春，正月，己亥，詔太常少卿祖孝孫等更定雅樂。<span class="jiazhu">少，始照翻。更，工衡翻。</span></p>
<p class="em2 strong" id="online_toc_79"><a class="gg-link" href="#online_toc_79"></a><span class="yinwen">2</span>甲寅，以左僕射裴寂爲司空，日遣員外郎一人更直其第。</p>
<p class="em2 strong" id="online_toc_80"><a class="gg-link" href="#online_toc_80"></a><span class="yinwen">3</span>二月，庚申，以齊王元吉爲司徒。</p>
<p class="em2 strong" id="online_toc_81"><a class="gg-link" href="#online_toc_81"></a><span class="yinwen">4</span>丙子，初令州縣祀社稷，又令士民里閈相從立社。<span class="jiazhu">閈，侯旰翻，閭也。里門謂之閈。</span>各申祈報，<span class="jiazhu">春夏祈而秋冬報。</span>用洽鄕黨之歡。戊寅，上祀社稷。</p>
<p class="em2 strong" id="online_toc_82"><a class="gg-link" href="#online_toc_82"></a><span class="yinwen">5</span>丁亥，突厥寇原州，遣折威將軍楊毛<span class="jiaozhusup">【嚴：「毛」改「屯」。】</span>擊之。<span class="jiazhu">折威將軍，十二軍將軍之一也。寧州道爲折威軍。</span></p>
<p class="em2 strong" id="online_toc_83"><a class="gg-link" href="#online_toc_83"></a><span class="yinwen">6</span>三月，庚寅，上幸昆明池；壬辰，還宮。</p>
<p class="em2 strong" id="online_toc_84"><a class="gg-link" href="#online_toc_84"></a><span class="yinwen">7</span>癸巳，吐谷渾、党項寇岷州。</p>
<p class="em2 strong" id="online_toc_85"><a class="gg-link" href="#online_toc_85"></a><span class="yinwen">8</span>戊戌，益州道行臺尙書郭行方擊眉州叛獠，破之。<span class="jiazhu">獠，魯皓翻。</span></p>
<p class="em2 strong" id="online_toc_86"><a class="gg-link" href="#online_toc_86"></a><span class="yinwen">9</span>壬寅，梁師都寇邊，陷靜難鎭。<span class="jiazhu">難，乃旦翻。</span></p>
<p class="em2 strong" id="online_toc_87"><a class="gg-link" href="#online_toc_87"></a><span class="yinwen">10</span>丙午，上幸周氏陂。</p>
<p class="em2 strong" id="online_toc_88"><a class="gg-link" href="#online_toc_88"></a><span class="yinwen">11</span>辛亥，突厥寇靈州。<span class="jiazhu">厥，九勿翻。</span></p>
<p class="em2 strong" id="online_toc_89"><a class="gg-link" href="#online_toc_89"></a><span class="yinwen">12</span>乙卯，車駕還宮。</p>
<p class="em2 strong" id="online_toc_90"><a class="gg-link" href="#online_toc_90"></a><span class="yinwen">13</span>癸丑，南海公歐陽胤奉使在突厥，帥其徒五十人謀掩襲可汗牙帳；<span class="jiazhu">使，疏吏翻。帥，讀曰率。可，從刊入聲。汗，音寒。<span class="shu-ming">考異</span>曰：<span class="shu-ming">實錄</span>云五千人。按奉使安得五千人，蓋<span class="yinhao">「十」</span>字誤作<span class="yinhao">「千」</span>字耳。</span>事泄，突厥囚之。</p>
<p class="em2 strong" id="online_toc_91"><a class="gg-link" href="#online_toc_91"></a><span class="yinwen">14</span>丁巳，突厥寇涼州，都督長樂王幼良擊走之。<span class="jiazhu">樂，音洛。</span></p>
<p class="em2 strong" id="online_toc_92"><a class="gg-link" href="#online_toc_92"></a><span class="yinwen">15</span>戊午，郭行方擊叛獠於洪、雅二州，大破之，<span class="jiazhu">歷考<span class="shu-ming">新</span>、<span class="shu-ming">舊志</span>，劍南有雅州，無洪州。或曰：卽眉州洪雅縣，<span class="yinhao">「二州」</span>二字衍。隋開皇十三年，以西魏嘉州洪雅鎭置縣。宋白曰：因洪雅川爲名。</span>俘男女五千口。</p>
<p class="em2 strong" id="online_toc_93"><a class="gg-link" href="#online_toc_93"></a><span class="yinwen">16</span>夏，四月，丁卯，突厥寇朔州；庚午，寇原州；癸酉，寇涇州。戊寅，安州大都督李靖與突厥頡利可汗戰於靈州之硤石，自旦至申，突厥乃退。</p>
<p class="em2 strong" id="online_toc_94"><a class="gg-link" href="#online_toc_94"></a><span class="yinwen">17</span>太史令傅奕上疏<span class="jiazhu">唐太史令從五品下，掌觀察天文，稽定曆數，凡日月星辰之變，風雲氣色之異。上，時掌翻。</span>請除佛法曰：<span class="yinhao">「佛在西域，言妖路遠，<span class="jiazhu">妖，於驕翻。</span>漢譯胡書，恣其假託。使不忠不孝削髮而揖君親，遊手遊食易服以逃租賦。僞啓三塗，謬張六道，<span class="jiazhu">釋氏以地獄、餓鬼、畜生爲三塗，言人之爲惡者必墮此也。又添阿脩羅、天神、地祇爲六道。</span>恐愒愚夫，<span class="jiazhu">愒，今人讀如喝，呼葛翻。</span>詐欺庸品。乃追懺旣往之罪，<span class="jiazhu">懺，楚鑒翻。釋氏以自陳悔過爲懺。</span>虛規將來之福；布施萬錢，希萬倍之報，<span class="jiazhu">施，式豉翻。</span>持齋一日，冀百日之糧。遂使愚迷，妄求功德，不憚科禁，輕犯憲章；有造爲惡逆，身墜刑網，方乃獄中禮佛，規免其罪。且生死壽夭，<span class="jiazhu">夭，於矯翻。</span>由於自然，刑德威福，關之人主，貧富貴賤，功業所招，而愚僧矯詐，皆云由佛。竊人主之權，擅造化之力，其爲害政，良可悲矣！降自羲、農、至于有漢，皆無佛法，君明臣忠，祚長年久。漢明帝始立胡神，西域桑門自傳其法。<span class="jiazhu">事見四十五卷漢明帝永明八年。</span>西晉以上，國有嚴科，不許中國之人輒行髡髮之事。洎于苻、石，羌、胡亂華，主庸臣佞，政虐祚短，梁武、齊襄，足爲明鏡。<span class="jiazhu">謂梁武帝餓死臺城，齊文襄爲膳奴所弒也。</span>今天下僧尼，數盈十萬，翦刻繒綵，裝束泥人，競爲厭魅，<span class="jiazhu">尼，女夷翻。繒，慈陵翻。厭，於琰翻。魅，音媚。</span>迷惑萬姓。請令匹配，卽成十萬餘戶，產育男女，十年長養，一紀敎訓，可以足兵。<span class="jiazhu">長，知兩翻。</span>四海免蠶食之殃，百姓知威福所在，則妖惑之風自革，淳朴之化還興。<span class="jiazhu">妖，於驕翻。</span>竊見齊朝章仇子佗表言：『僧尼徒衆，糜損國家，寺塔奢侈，虛費金帛。』<span class="jiazhu">沙門，或曰桑門，亦聲相近，總謂之僧，皆胡言也。僧，譯爲和命衆，桑門，爲息心，比丘，爲乞；俗人之信憑道法者，男曰優婆塞，女曰優婆夷。其爲沙門者，初脩十誡，曰沙彌，而終於二百五十，則具足成大僧。佛弟子收奉舍利，建宮宇，謂爲塔，亦胡言，猶宗廟也，故世稱塔廟。</span>爲諸僧附會宰相，對朝讒毀，<span class="jiazhu">言對朝廷而肆讒毀也。朝，直遙翻。佗，徒何翻。</span>諸尼依託妃、主，潛行謗讟，子佗竟被囚縶，刑於都市。<span class="jiazhu">被，皮義翻。</span>周武平齊，制封其墓。臣雖不敏，竊慕其蹤。」</span></p>
<p class="em2 strong" id="online_toc_95"><a class="gg-link" href="#online_toc_95"></a>上詔百官議其事，唯太僕卿張道源稱奕言合理。<span class="jiazhu">古有太僕正，漢九卿有太僕，梁十二卿有太僕卿。唐太僕卿掌邦國廐牧、車輿之政令。</span>蕭瑀曰：<span class="yinhao">「佛，聖人也，而奕非之；非聖人者無法，<span class="jiazhu">引<span class="shu-ming">孝經</span>之言。瑀，音禹。</span>當治其罪。」</span><span class="jiazhu">治，直之翻。</span>奕曰：<span class="yinhao">「人之大倫，莫如君父。佛以世嫡而叛其父，以匹夫而抗天子。<span class="jiazhu"><span class="shu-ming">釋典</span>謂佛以王太子出家，故言以世嫡叛其父。釋氏之法不拜君親，故言以匹夫抗天子。</span>蕭瑀不生於空桑，<span class="jiazhu">昔有莘氏女採桑於伊川，得嬰兒於空桑中，言其母孕於伊水之濱，夢神告之曰：<span class="yinhao">「臼水出而東走。」</span>母明而視之，臼水出焉，告其鄰居而走，顧望其邑咸爲水矣。其母化爲空桑，子在其中。莘女取而獻之，長有賢德，敎以爲尹，是謂伊尹。</span>乃遵無父之敎。非孝者無親，瑀之謂矣！」</span><span class="jiazhu">亦以<span class="shu-ming">孝經</span>之言難瑀。</span>瑀不能對，但合手曰：<span class="yinhao">「地獄之設，正爲是人！」</span><span class="jiazhu">釋氏之說，謂爲善者則升天堂，爲惡者墮地獄。爲，于僞翻。</span></p>
<p class="em2 strong" id="online_toc_96"><a class="gg-link" href="#online_toc_96"></a>上亦惡沙門、道士茍避征傜，不守戒律，皆如奕言。又寺觀鄰接廛邸，溷雜屠沽，<span class="jiazhu">惡，烏路翻。觀，古玩翻；下同。</span>辛巳，下詔，命有司沙汰天下僧、尼、道士、女冠，其精勤練行者，遷居大寺觀，給其衣食，毋令闕乏。<span class="jiazhu">行，下孟翻。觀，古喚翻。</span>庸猥粗穢者，悉令罷道，<span class="jiaozhusup">【張：「道」作「遣」。】</span>勒還鄕里。京師留寺三所，觀二所，諸州各留一所，餘皆罷之。</p>
<p class="em2 strong" id="online_toc_97"><a class="gg-link" href="#online_toc_97"></a>傅奕性謹密，旣職在占候，杜絕交遊，所奏災異，悉焚其藳，人無知者。</p>
<p class="em2 strong" id="online_toc_98"><a class="gg-link" href="#online_toc_98"></a><span class="yinwen">18</span>癸未，突厥寇西會州。<span class="jiazhu">武德二年，以平涼郡之會寧鎭置西會州。厥，九勿翻。</span></p>
<p class="em2 strong" id="online_toc_99"><a class="gg-link" href="#online_toc_99"></a><span class="yinwen">19</span>五月，戊子，虔州胡成郎等殺長史，叛歸梁師都；<span class="jiazhu"><span class="yinhao">「虔州」</span>當作<span class="yinhao">「慶州」</span>。長，知兩翻。</span>都督劉旻追斬之。</p>
<p class="em2 strong" id="online_toc_100"><a class="gg-link" href="#online_toc_100"></a><span class="yinwen">20</span>壬辰，党項寇廓州。<span class="jiazhu">廓州，澆河郡，古邯川之地。党，底朗翻。</span></p>
<p class="em2 strong" id="online_toc_101"><a class="gg-link" href="#online_toc_101"></a><span class="yinwen">21</span>戊戌，突厥寇秦州。</p>
<p class="em2 strong" id="online_toc_102"><a class="gg-link" href="#online_toc_102"></a><span class="yinwen">22</span>壬寅，越州人盧南反，殺刺史甯道明。<span class="jiazhu">此嶺南之越州，後改廉州。</span></p>
<p class="em2 strong" id="online_toc_103"><a class="gg-link" href="#online_toc_103"></a><span class="yinwen">23</span>丙午，吐谷渾、党項寇河州。<span class="jiazhu">吐，從暾入聲。谷，音浴。</span></p>
<p class="em2 strong" id="online_toc_104"><a class="gg-link" href="#online_toc_104"></a><span class="yinwen">24</span>突厥寇蘭州。<span class="jiazhu">蘭州，金城郡，漢金城郡之枝陽縣地，以皋蘭山名州。</span></p>
<p class="em2 strong" id="online_toc_105"><a class="gg-link" href="#online_toc_105"></a><span class="yinwen">25</span>丙辰，遣平道將軍柴紹將兵擊胡。<span class="jiazhu">岐州道爲平道軍，柴紹爲將軍。紹將，卽亮翻。</span></p>
<p class="em2 strong" id="online_toc_106"><a class="gg-link" href="#online_toc_106"></a><span class="yinwen">26</span>六月，丁巳，太白經天。<span class="jiazhu"><span class="shu-ming">漢·天文志</span>曰：太白經天，天下革，民更王。孟康<span class="shu-ming">註</span>云：謂出東入西，出西入東也。太白，陰星，出東當伏東，出西當伏西，過午則經天。晉灼云：日，陽也，日出則星亡。晝見午上爲經天。劉向<span class="shu-ming">五紀論</span>曰：太白少陰，弱不得專行，故以巳、未爲界，不得經天而行，經天則晝見，其占爲兵喪，爲不臣，爲更王，強國弱，小國強。</span></p>
<p class="em2 strong" id="online_toc_107"><a class="gg-link" href="#online_toc_107"></a>秦王世民旣與太子建成、齊王元吉有隙，以洛陽形勝之地，恐一朝有變，欲出保之，乃以行臺工部尙書溫大雅鎭洛陽，遣秦府車騎將軍滎陽張亮將左右王保等千餘人之洛陽，<span class="jiazhu">騎，奇寄翻。亮將，卽亮翻。之，往也。</span>陰結納山東豪傑以俟變，多出金帛，恣其所用。元吉告亮謀不軌，下吏考驗；<span class="jiazhu">下，遐嫁翻。</span>亮終無言，乃釋之，使還洛陽。</p>
<p class="em2 strong" id="online_toc_108"><a class="gg-link" href="#online_toc_108"></a>建成夜召世民，飲酒而酖之，世民暴心痛，吐血數升，<span class="jiazhu">吐，土故翻。</span>淮安王神通扶之還西宮。<span class="jiazhu">西宮，蓋卽弘義宮。<span class="shu-ming">新書</span>曰：秦王居西宮之承乾殿。</span>上幸西宮，問世民疾，敕建成曰：<span class="yinhao">「秦王素不能飲，自今無得復夜飲。」</span><span class="jiazhu">復，扶又翻；下可復、不復、事復、能復同。</span>因謂世民曰：<span class="yinhao">「首建大謀，削平海內，皆汝之功。吾欲立汝爲嗣，汝固辭；<span class="jiazhu">事見前。嗣，祥吏翻。</span>且建成年長，爲嗣日久，吾不忍奪也。觀汝兄弟似不相容，同處京邑，必有紛競，<span class="jiazhu">長，知兩翻。處，昌呂翻。</span>當遣汝還行臺，居洛陽，自陝以東皆主之。<span class="jiazhu">秦王時領陝東道大行臺。陝，失冉翻。</span>仍命汝建天子旌旗，如漢梁孝王故事。」</span><span class="jiazhu">梁孝王事見<span class="shu-ming">漢景帝紀</span>。</span>世民涕泣，辭以不欲遠離膝下，<span class="jiazhu">離，力智翻。</span>上曰：<span class="yinhao">「天下一家，東、西兩都，道路甚邇，<span class="jiazhu"><span class="shu-ming">舊書·地理志</span>：東都在西都之東八百五十里。</span>吾思汝卽往，毋煩悲也。」</span>將行，建成、元吉相與謀曰：<span class="yinhao">「秦王若至洛陽，有土地甲兵，不可復制；<span class="jiazhu">復，扶又翻。</span>不如留之長安，則一匹夫耳，取之易矣。」</span>乃密令數人上封事，言<span class="yinhao">「秦王左右聞往洛陽，無不喜躍，觀其志趣，恐不復來。」</span>又遣近幸之臣以利害說上，<span class="jiazhu">易，以豉翻。上，時掌翻。說，輸芮翻。</span>上意遂移，事復中止。</p>
<p class="em2 strong" id="online_toc_109"><a class="gg-link" href="#online_toc_109"></a>建成、元吉與後宮日夜譖訴世民於上，<span class="jiazhu">後宮，卽尹德妃、張婕妤等。</span>上信之，將罪世民。陳叔達諫曰：<span class="yinhao">「秦王有大功於天下，不可黜也。且性剛烈，若加挫抑，恐不勝憂憤，或有不測之疾，<span class="jiazhu">勝，音升。</span>陛下悔之何及！」</span>上乃止。元吉密請殺秦王，上曰：<span class="yinhao">「彼有定天下之功，罪狀未著，何以爲辭？」</span>元吉曰：<span class="yinhao">「秦王初平東都，顧望不還，散錢帛以樹私恩，又違敕命，非反而何！但應速殺，何患無辭！」</span>上不應。</p>
<p class="em2 strong" id="online_toc_110"><a class="gg-link" href="#online_toc_110"></a>秦府僚屬皆憂懼不知所出。行臺考功郎中房玄齡謂比部郎中長孫無忌曰：<span class="jiazhu">唐制：考功郎中屬吏部，掌文武官吏之考課。考課之法有四善、二十七最。比部屬刑部，掌勾諸司百僚俸料、公廨、贓贖，調斂徒役，課程逋懸數物，周知內外之經費而總勾之。比，音毗。</span><span class="yinhao">「今嫌隙已成，一旦禍機竊發，豈惟府朝塗地，<span class="jiazhu">府朝，猶言府廷也。漢時郡僚謂本郡爲郡朝，亦此類。朝，直遙翻。</span>乃實社稷之憂；莫若勸王行周公之事以安家國。<span class="jiazhu">謂周公誅管、蔡也。</span>存亡之機，間不容髮，正在今日！」</span>無忌曰：<span class="yinhao">「吾懷此久矣，不敢發口；今吾子所言，正合吾心，謹當白之。」</span>乃入言世民。世民召玄齡謀之，玄齡曰：<span class="yinhao">「大王功蓋天地，當承大業；今日憂危，乃天贊也，願大王勿疑。」</span>乃與府屬杜如晦共勸世民誅建成、元吉。</p>
<p class="em2 strong" id="online_toc_111"><a class="gg-link" href="#online_toc_111"></a>建成、元吉以秦府多驍將，欲誘之使爲己用，<span class="jiazhu">驍，堅堯翻。將，卽亮翻。誘，音酉。</span>密以金銀器一車贈左二副護軍尉遲敬德，<span class="jiazhu">時秦、齊府各置左右六府護軍。尉，紆勿翻。</span>幷以書招之曰：<span class="yinhao">「願迂長者之眷，以敦布衣之交。」</span><span class="jiazhu">長，知兩翻。</span>敬德辭曰：<span class="yinhao">「敬德，蓬戶甕牖之人，遭隋末亂離，久淪逆地，罪不容誅。秦王賜以更生之恩，<span class="jiazhu">事見一百八十八卷三年。</span>今又策名藩邸，<span class="jiazhu"><span class="shu-ming">左傳</span>：狐突曰：<span class="yinhao">「策名委質，貳乃辟也。」</span>杜預<span class="shu-ming">註</span>云：名書於所臣之策。</span>唯當殺身以爲報；於殿下無功，不敢謬當重賜。若私交殿下，乃是貳心，徇利忘忠，殿下亦何所用！」</span>建成怒，遂與之絕。敬德以告世民，世民曰：<span class="yinhao">「公心如山嶽，雖積金至斗，<span class="jiazhu">斗，謂北斗。唐人詩曰：<span class="yinhao">「身後堆金柱北斗。」</span>蓋時人常語也。</span>知公不移。相遺但受，何所嫌也！<span class="jiazhu">遺，唯季翻。</span>且得以知其陰計，豈非良策！不然，禍將及公。」</span>旣而元吉使壯士夜刺敬德，敬德知之，洞開重門，<span class="jiazhu">刺，七亦翻。重，直龍翻。</span>安臥不動，刺客屢至其庭，終不敢入。<span class="jiazhu">畏其勇也。</span>元吉乃譖敬德於上，下詔獄訊治，<span class="jiazhu">下，遐嫁翻。治，直之翻。</span>將殺之，世民固請，得免。又譖左一馬軍總管程知節，出爲康州刺史。<span class="jiazhu">武德元年，以成州同谷縣置西康州。</span>知節謂世民曰：<span class="yinhao">「大王股肱羽翼盡矣，身何能久！知節以死不去，願早決計。」</span>又以金帛誘右二護軍段志玄，志玄不從。<span class="jiazhu">誘，音酉。</span>建成謂元吉曰：<span class="yinhao">「秦府智略之士，可憚者獨房玄齡、杜如晦耳。」</span>皆譖之於上而逐之。</p>
<p class="em2 strong" id="online_toc_112"><a class="gg-link" href="#online_toc_112"></a>世民腹心唯長孫無忌尙在府中，與其舅雍州治中高士廉、右候車騎將軍三水侯君集<span class="jiazhu">長，知兩翻。右候車騎將軍，以車騎將軍屬右候衞也。三水縣，漢屬安定郡，隋、唐屬邠州。宋白曰：三水縣以縣界有羅川谷，三泉並流爲名。雍，於用翻。騎，奇寄翻。</span>及尉遲敬德等，<span class="jiazhu">尉，紆勿翻。</span>日夜勸世民誅建成、元吉。世民猶豫未決，問於靈州大都督李靖，靖辭；問於行軍總管李世勣，世勣辭；世民由是重二人。<span class="jiazhu"><span class="shu-ming">考異</span>曰：<span class="shu-ming">統紀</span>云：<span class="yinhao">「秦王懼，不知所爲。李靖、李勣數言大王以功高被疑，靖等請申犬馬之力。」</span>劉餗<span class="shu-ming">小說</span>：<span class="yinhao">「太宗將誅蕭牆之惡以主社稷，謀於衞公靖，靖辭；謀於英公徐勣，勣亦辭。帝由是珍此二人。」</span>二說未知誰得其實。然劉說近厚，有益風化，故從之。<span class="shu-ming">舊·建成傳</span>又云：<span class="yinhao">「封德彝密勸太宗誅建成，世民不從。德彝更言於上曰：『秦王旣有大功，終不爲太子之下，若不立之，願早爲之所。』又說建成作亂，曰：『夫爲四海者不顧其親。漢高乞羹，此之謂矣。』」</span>按<span class="shu-ming">許敬宗傳</span>云：<span class="yinhao">「敬宗父善心及虞世南兄世基，皆爲宇文化及所殺，封德彝時爲內史舍人，備見其事，嘗謂人曰：『世基被誅，世南匍匐而請代；善心之死，敬宗舞蹈以求生。』人以爲口實，敬宗銜之。及爲德彝立傳，盛加其惡。」</span>疑此亦近誣，今不取。</span></p>
<p class="em2 strong" id="online_toc_113"><a class="gg-link" href="#online_toc_113"></a>會突厥郁射設數萬騎屯河南，入塞，圍烏城，<span class="jiazhu">烏城，蓋在鹽州五原縣烏鹽池；或曰，在朔方烏水上。杜佑曰：武威郡南二里有烏城守捉。將，卽亮翻。騎，奇寄翻。厥，九勿翻。</span>建成薦元吉代世民督諸軍北征，上從之，命元吉督右武衞大將軍李藝、天紀將軍張瑾等救烏城。<span class="jiazhu">關內十二軍，涇州道曰天紀軍，置將軍一人。</span>元吉請尉遲敬德、程知節、段志玄及秦府右三統軍秦叔寶等與之偕行，簡閱秦王帳下精銳之士以益元吉軍。率更丞王晊密告世民曰：<span class="jiazhu"><span class="shu-ming">唐志</span>：太子率更寺，令一人，從四品上；丞二人，從七品上。掌宗族次序、禮樂、刑罰及漏刻之政令。更，工衡翻。晊，之日翻。</span><span class="yinhao">「太子語齊王：『今汝得秦王驍將精兵，擁數萬之衆，吾與秦王餞汝於昆明池，使壯士拉殺之於幕下，奏云暴卒，主上宜無不信。<span class="jiazhu">語，牛倨翻。拉，盧合翻。驍，堅堯翻。將，卽亮翻。<span class="shu-ming">考異</span>曰：<span class="shu-ming">舊傳</span>以爲建成實有此言而晊告之。按建成前酖秦王，高祖已知之。今若明使壯士拉殺而欺云暴卒，高祖豈有肯信之理！此說殆同兒戲。今但云晊告建成等，則事之虛實皆未可知，所謂疑以傳疑也。</span>吾當使人進說，令授吾國事。敬德等旣入汝手，宜悉坑之，孰敢不服！』」</span>世民以晊言告長孫無忌等，無忌等勸世民先事圖之。<span class="jiazhu">先，悉薦翻。</span>世民歎曰：<span class="yinhao">「骨肉相殘，古今大惡。吾誠知禍在朝夕，欲俟其發，然後以義討之，不亦可乎！」</span>敬德曰：<span class="yinhao">「人情誰不愛其死！今衆人以死奉王，乃天授也。禍機垂發，而王猶晏然不以爲憂，大王縱自輕，如宗廟社稷何！大王不用敬德之言，敬德將竄身草澤，不能留居大王左右，交手受戮也！」</span>無忌曰：<span class="yinhao">「不從敬德之言，事今敗矣。敬德等必不爲王有，無忌亦當相隨而去，不能復事大王矣！」</span><span class="jiazhu">敬德、無忌詭言逃去以激世民，使之速發。復，扶又翻；下同。</span>世民曰：<span class="yinhao">「吾所言亦未可全棄，公更圖之。」</span>敬德曰：<span class="yinhao">「王今處事有疑，非智也；臨難不決，非勇也。<span class="jiazhu">處，昌呂翻。</span>且大王素所畜養勇士八百餘人，<span class="jiazhu">畜，吁玉翻。</span>在外者今已入宮，擐甲執兵，<span class="jiazhu">擐，音宦。</span>事勢已成，大王安得已乎！」</span></p>
<p class="em2 strong" id="online_toc_114"><a class="gg-link" href="#online_toc_114"></a>世民訪之府僚，皆曰：<span class="yinhao">「齊王凶戾，終不肯事其兄。比聞護軍薛實嘗謂齊王曰：<span class="jiazhu">比，毗至翻。此齊府護軍也。</span>『大王之名，合之成<span class="yinhao">「唐」</span>字，大王終主唐祀。』<span class="jiazhu">合，音閤。</span>齊王喜曰：『但除秦王，取東宮如反掌耳。』彼與太子謀亂未成，已有取太子之心。亂心無厭，<span class="jiazhu">厭，於鹽翻。</span>何所不爲！若使二人得志，恐天下非復唐有。<span class="jiazhu">復，音扶又翻；下聽復同，又並音如字。</span>以大王之賢，取二人如拾地芥耳，柰何徇匹夫之節，忘社稷之計乎！」</span>世民猶未決，衆曰：<span class="yinhao">「大王以舜爲何如人？」</span>曰：<span class="yinhao">「聖人也。」</span>衆曰：<span class="yinhao">「使舜浚井不出，則爲井中之泥，塗廩不下，則爲廩上之灰，安能澤被天下，法施後世乎！是以小杖則受，大杖則走，蓋所存者大故也。」</span><span class="jiazhu">瞽瞍使舜浚井，旣入，從而揜之，舜穿井爲匿空旁出。使塗廩，捐堦。瞽瞍焚廩，舜以兩笠自扞而下。<span class="shu-ming">家語</span>：孔子曰：<span class="yinhao">「舜事瞽瞍，小杖則受，大杖則走。」</span>被，皮義翻。</span>世民命卜之，幕僚張公謹自外來，<span class="jiaozhusup">【章：十二行本「來」下有「見之」二字；乙十一行本同；孔本同；張校同；退齋校同。】</span>取龜投地，<span class="jiazhu"><span class="shu-ming">說苑</span>曰：靈龜五色，似玉似金，北陰向陽，上高象天，下平法地，易號爲龜。</span>曰：<span class="yinhao">「卜以決疑；今事在不疑，尙何卜乎！卜而不吉，庸得已乎！」</span>於是定計。<span class="jiazhu"><span class="shu-ming">考異</span>曰：<span class="shu-ming">唐曆</span>云：<span class="yinhao">「布卦未畢，張公謹適自外至，諫曰：『夫事不可疑而疑者，其禍立至。今假使卜之不吉，其可已乎！』遂折蓍。秦王曰：『善！』」</span>今從<span class="shu-ming">舊唐書</span>。</span></p>
<p class="em2 strong" id="online_toc_115"><a class="gg-link" href="#online_toc_115"></a>世民令無忌密召房玄齡等，曰：<span class="yinhao">「敕旨不聽復事王；今若私謁，必坐死，不敢奉敎！」</span><span class="jiazhu">房玄齡之言，亦以激發世民。</span>世民怒，謂敬德曰：<span class="yinhao">「玄齡、如晦豈叛我邪！」</span><span class="jiazhu">邪，音耶。</span>取所佩刀授敬德曰：<span class="yinhao">「公往觀之，若無來心，可斷其首以來。」</span><span class="jiazhu">斷，丁管翻。</span>敬德往，與無忌共諭之曰：<span class="yinhao">「王已決計，公宜速入共謀之。吾屬四人，不可羣行道中。」</span>乃令玄齡、如晦著道士服，<span class="jiazhu">著，陟略翻。</span>與無忌俱入，敬德自他道亦至。</p>
<p class="em2 strong" id="online_toc_116"><a class="gg-link" href="#online_toc_116"></a>己未，太白復經天。傅奕密奏：<span class="yinhao">「太白見秦分，<span class="jiazhu">見，賢遍翻。分，扶問翻。</span>秦王當有天下。」</span>上以其狀授世民。於是世民密奏建成、元吉淫亂後宮，且曰：<span class="yinhao">「臣於兄弟無絲毫負，今欲殺臣，似爲世充、建德報讎。臣今枉死，永違君親，魂歸地下，實恥見諸賊！」</span>上省之，愕然，<span class="jiazhu">爲，于僞翻。省，悉景翻。</span>報曰：<span class="yinhao">「明當鞫問，汝宜早參。」</span><span class="jiazhu">明，謂明日也。參，謂朝參。</span></p>
<p class="em2 strong" id="online_toc_117"><a class="gg-link" href="#online_toc_117"></a>庚申，世民帥長孫無忌等入，伏兵於玄武門。<span class="jiazhu">玄武門，宮城北門。帥，讀曰率。長，知兩翻。</span>張婕妤竊知世民表意，馳語建成。<span class="jiazhu">婕妤，音接予。語，牛倨翻。</span>建成召元吉謀之，元吉曰：<span class="yinhao">「宜勒宮府兵，託疾不朝，以觀形勢。」</span><span class="jiazhu">朝，直遙翻。</span>建成曰：<span class="yinhao">「兵備已嚴，當與弟入參，自問消息。」</span>乃俱入，趣玄武門。<span class="jiazhu">趣，七喻翻；下同。</span>上時已召裴寂、蕭瑀、陳叔達等，欲按其事。<span class="jiazhu">瑀，音禹。</span></p>
<p class="em2 strong" id="online_toc_118"><a class="gg-link" href="#online_toc_118"></a>建成、元吉至臨湖殿，覺變，卽跋馬東歸宮府。<span class="jiazhu">跋，蒲掇翻。跋馬者，搖駷馬銜，偏促一轡，又以兩足搖鼓馬腹，使之迴走。</span>世民從而呼之，元吉張弓射世民，再三不彀，<span class="jiazhu">控弦不開，所以不至於彀，蓋倉皇失措也。射，而亦翻；下同。</span>世民射建成，殺之。尉遲敬德將七十騎繼至，<span class="jiazhu">將，卽亮翻。騎，奇寄翻；下同。</span>左右射元吉墜馬。世民馬逸入林下，爲木枝所絓，<span class="jiazhu">絓，胡卦翻。</span>墜不能起。元吉遽至，奪弓將扼之，敬德躍馬叱之。元吉步欲趣武德殿，敬德追射，殺之。翊衞車騎將軍馮翊馮立<span class="jiazhu">太子左右衞率府所領，亦有親、勳、翊三衞府。</span>聞建成死，歎曰：<span class="yinhao">「豈有生受其恩而死逃其難乎！」</span><span class="jiazhu">難，乃旦翻。</span>乃與副護軍薛萬徹、屈咥直府左車騎萬年謝叔方<span class="jiazhu">屈咥直，卽驅咥直也，屬帳內府。咥，徒結翻，又丑栗翻。萬年，赤縣，本隋大興縣，武德元年更名。</span>帥東宮、齊府精兵二千馳趣玄武門。<span class="jiazhu">帥，讀曰率。趣，七喻翻。</span>張公謹多力，獨閉關以拒之，不得入。雲麾將軍敬君弘掌宿衞兵，屯玄武門，<span class="jiazhu">雲麾將軍，梁百二十五號將軍之一也，唐爲武散階，從三品上。</span>挺身出戰，所親止之曰：<span class="yinhao">「事未可知，且徐觀變，俟兵集，成列而戰，未晚也。」</span>君弘不從，與中郎將呂世衡大呼而進，皆死之。<span class="jiazhu">唐諸衞中郎將皆正四品下。呼，火故翻。</span>君弘，顯雋之曾孫也。<span class="jiazhu">敬顯雋仕北齊，官至尙書右僕射。</span>守門兵與萬徹等力戰良久，萬徹鼓譟欲攻秦府，將士大懼；<span class="jiazhu">將，卽亮翻。</span>尉遲敬德持建成、元吉首示之，<span class="jiazhu">尉，紆勿翻。</span>宮府兵遂潰。萬徹與數十騎亡入終南山。馮立旣殺敬君弘，謂其徒曰：<span class="yinhao">「亦足以少報太子矣！」</span><span class="jiazhu">少，詩沼翻。</span>遂解兵，逃於野。</p>
<p class="em2 strong" id="online_toc_119"><a class="gg-link" href="#online_toc_119"></a>上方泛舟海池，<span class="jiazhu">閣本<span class="shu-ming">太極宮圖</span>：太極宮中凡有三海池，東海池在玄武門內之東，近凝雲閤；北海池在玄武門內之西；又南有南海池，近咸池殿。</span>世民使尉遲敬德入宿衞，敬德擐甲持矛，直至上所。上大驚，問曰：<span class="yinhao">「今日亂者誰邪？<span class="jiazhu">邪，音耶。</span>卿來此何爲？」</span>對曰：<span class="yinhao">「秦王以太子、齊王作亂，舉兵誅之，恐驚動陛下，遣臣宿衞。」</span>上謂裴寂等曰：<span class="yinhao">「不圖今日乃見此事，當如之何？」</span>蕭瑀、陳叔達曰：<span class="yinhao">「建成、元吉本不預義謀，又無功於天下，疾秦王功高望重，共爲姦謀。今秦王已討而誅之，秦王功蓋宇宙，率土歸心，陛下若處以元良，<span class="jiazhu">太子謂之元良。瑀，音禹。處，昌呂翻；下處分、處決同。</span>委之國事，無復事矣！」</span><span class="jiazhu">復，扶又翻。</span>上曰：<span class="yinhao">「善！此吾之夙心也。」</span>時宿衞及秦府兵與二宮左右戰猶未已，敬德請降手敕，令諸軍並受秦王處分，<span class="jiazhu">分，扶問翻。</span>上從之。天策府司馬宇文士及自東上閤門出宣敕，<span class="jiazhu">閣本<span class="shu-ming">太極宮圖</span>，太極殿有東上閤門、西上閤門。</span>衆然後定。上又使黃門侍郎裴矩至東宮曉諭諸將率，皆罷散。<span class="jiazhu">將，卽亮翻；下同。</span>上乃召世民，撫之曰：<span class="yinhao">「近日以來，幾有投杼之惑。」</span><span class="jiazhu">投杼，事見三卷周赧王七年。幾，居希翻。</span>世民跪而吮上乳，號慟久之。<span class="jiazhu">吮，徂兗翻。號，戶高翻。</span></p>
<p class="em2 strong" id="online_toc_120"><a class="gg-link" href="#online_toc_120"></a>建成子安陸王承道、河東王承德、武安王承訓、汝南王承明、鉅鹿王承義，元吉子梁郡王承業、漁陽王承鸞、普安王承獎、江夏王承裕、義陽王承度皆坐誅，仍絕屬籍。</p>
<p class="em2 strong" id="online_toc_121"><a class="gg-link" href="#online_toc_121"></a>初，建成許元吉以正位之後，立爲太弟，故元吉爲之盡死。<span class="jiazhu">爲，于僞翻。</span>諸將欲盡誅建成、元吉左右百餘人，籍沒其家，尉遲敬德固爭曰：<span class="yinhao">「罪在二凶，旣伏其誅；若及支黨，非所以求安也！」</span>乃止。是日，下詔赦天下。凶逆之罪，止於建成、元吉，自餘黨與，一無所問。其僧、尼、道士、女冠並宜依舊。<span class="jiazhu">是年四月，命有司沙汰僧、尼、道士、女冠。</span>國家庶事，皆取秦王處分。<span class="jiazhu">處，昌呂翻；下同。</span></p>
<p class="em2 strong" id="online_toc_122"><a class="gg-link" href="#online_toc_122"></a>辛酉，馮立、謝叔方皆自出；薛萬徹亡匿，世民屢使諭之，乃出。世民曰：<span class="yinhao">「此皆忠於所事，義士也。」</span>釋之。</p>
<p class="em2 strong" id="online_toc_123"><a class="gg-link" href="#online_toc_123"></a>癸亥，立世民爲皇太子。又詔：<span class="yinhao">「自今軍國庶事，無大小悉委太子處決，然後聞奏。」</span></p>
<p class="margin2" id="online_toc_124"><a class="gg-link" href="#online_toc_124"></a>臣光曰：立嫡以長，<span class="jiazhu">長，知兩翻。</span>禮之正也。然高祖所以有天下，皆太宗之功；隱太子以庸劣居其右，地嫌勢逼，必不相容。曏使高祖有文王之明，隱太子有泰伯之賢，太宗有子臧之節，<span class="jiazhu">文王舍伯邑考而立武王；泰伯讓國於弟王季歷；子臧辭曹國而不受。</span>則亂何自而生矣！旣不能然，太宗始欲俟其先發，然後應之，如此，則事非獲已，猶爲愈也。旣而爲羣下所迫，遂至蹀血禁門，<span class="jiazhu">如淳曰：殺人流血滂沱爲蹀血。師古曰：蹀，謂履涉之也。蹀，徒頰翻。</span>推刃同氣，<span class="jiazhu">推，吐雷翻。</span>貽譏千古，惜哉！夫創業垂統之君，子孫之所儀刑也，<span class="jiazhu">夫，音扶。</span>彼中、明、肅、代之傳繼，得非有所指擬以爲口實乎！<span class="jiazhu">明皇不稱廟號而稱帝號者，溫公避本朝諱耳。中宗、肅宗之季，玄宗、代宗並以兵清內難而後繼大統。</span></p>
<p class="em2 strong" id="online_toc_125"><a class="gg-link" href="#online_toc_125"></a><span class="yinwen">27</span>戊辰，以宇文士及爲太子詹事，長孫無忌、杜如晦爲左庶子，高士廉、房玄齡爲右庶子，尉遲敬德爲左衞率，程知節爲右衞率，虞世南爲中舍人，褚亮爲舍人，<span class="jiazhu">尉，紆勿翻。率，所律翻。東宮門下坊，左庶子二人，正四品上。掌侍從贊相，駮正啓奏，皇太子出則版奉外辨中嚴，入則解嚴；凡令書下，則畫諾覆審，留所畫以爲案，更寫印署注令諾送詹事府典書坊。右庶子二人，正四品下。中舍人正五品上，舍人正六品上。舍人掌行令書、令旨及表啓之事。太子通表如人臣之禮。宮臣上太子，大事以牋，小事以啓，其封題皆曰<span class="yinhao">「上右春坊」</span>。通事舍人開封以進，其事可施行者，皆下於坊，舍人開，庶子參詳之，然後進；不可者則否。蓋門下坊猶上臺之門下省，典書坊猶上臺之中書省，唐初仍隋制也。龍朔改門下坊爲左春坊，典書坊爲右春坊。</span>姚思廉爲洗馬。<span class="jiazhu">洗，悉薦翻；下同。</span>悉以齊王國司金帛什器賜敬德。<span class="jiazhu">唐制：親王國有國司，置國尉、國丞，掌判國司、勾稽、監印事。</span></p>
<p class="em2 strong" id="online_toc_126"><a class="gg-link" href="#online_toc_126"></a>初，洗馬魏徵常勸太子建成早除秦王，及建成敗，世民召徵謂曰：<span class="yinhao">「汝何爲離間我兄弟！」</span>衆爲之危懼，<span class="jiazhu">間，古莧翻。爲，于僞翻。</span>徵舉止自若，對曰：<span class="yinhao">「先太子早從徵言，必無今日之禍。」</span>世民素重其才，改容禮之，引爲詹事主簿。<span class="jiazhu">詹事主簿，從七品上，掌印檢、勾稽府事。</span>亦召王珪、韋挺於巂州，<span class="jiazhu">去年六月，王珪等流巂州。巂，音髓。</span>皆以爲諫議大夫。</p>
<p class="em2 strong" id="online_toc_127"><a class="gg-link" href="#online_toc_127"></a>世民命縱禁苑鷹犬，罷四方貢獻，聽百官各陳治道，<span class="jiazhu">治，直吏翻。</span>政令簡肅，中外大悅。</p>
<p class="em2 strong" id="online_toc_128"><a class="gg-link" href="#online_toc_128"></a>以屈突通爲陝東道行臺左僕射，鎭洛陽。<span class="jiazhu">陝，失冉翻。</span></p>
<p class="em2 strong" id="online_toc_129"><a class="gg-link" href="#online_toc_129"></a>益州行臺僕射竇軌與行臺尙書韋雲起、郭行方不協。雲起弟慶儉及宗族多事太子建成，建成死，軌誣雲起與建成同反，收斬之。行方懼，逃奔京師，軌追之，不及。</p>
<p class="em2 strong" id="online_toc_130"><a class="gg-link" href="#online_toc_130"></a><span class="yinwen">28</span>吐谷渾寇岷州。<span class="jiazhu">吐，從暾入聲。谷，音浴。</span></p>
<p class="em2 strong" id="online_toc_131"><a class="gg-link" href="#online_toc_131"></a><span class="yinwen">29</span>突厥寇隴州；辛未，寇渭州；遣右衞大將軍柴紹擊之。<span class="jiazhu">厥，九勿翻。左右衞大將軍，掌統領宮庭警衞之法。</span></p>
<p class="em2 strong" id="online_toc_132"><a class="gg-link" href="#online_toc_132"></a><span class="yinwen">30</span>廢益州大行臺，置大都督府。</p>
<p class="em2 strong" id="online_toc_133"><a class="gg-link" href="#online_toc_133"></a><span class="yinwen">31</span>壬申，上以手詔賜裴寂等曰：<span class="yinhao">「朕當加尊號爲太上皇。」</span></p>
<p class="em2 strong" id="online_toc_134"><a class="gg-link" href="#online_toc_134"></a><span class="yinwen">32</span>辛巳，幽州大都督廬江王瑗反，<span class="jiazhu">瑗，于眷翻。</span>右領軍將軍王君廓殺之，傳首。</p>
<p class="em2 strong" id="online_toc_135"><a class="gg-link" href="#online_toc_135"></a>初，上以瑗儒怯非將帥才，<span class="jiazhu">懦，乃臥翻，又奴亂翻。將，卽亮翻。帥，所類翻。</span>使君廓佐之。君廓故羣盜，勇悍險詐，<span class="jiazhu">悍，戶旰翻。</span>瑗推心倚仗之，許爲婚姻。太子建成謀害秦王，密與瑗相結。建成死，詔遣通事舍人崔敦禮馳驛召瑗。<span class="jiazhu">通事舍人，秦謁者之官也。晉置舍人、通事各一人，隸中書，東晉曰通事舍人，唐從六品上。掌朝見引納及辭謝者於殿庭。凡近臣入侍，文武就列，引以進退。凡四方通表，蠻夷納貢，皆受而進之。</span>瑗心不自安，謀於君廓。君廓欲取瑗以爲功，乃說曰：<span class="jiazhu">說，輸芮翻；下涉說同。</span><span class="yinhao">「大王若入，必無全理。今擁兵數萬，柰何受單使之召，自投罔罟乎！」</span><span class="jiazhu">使，疏吏翻；下同。</span>因相與泣。瑗曰：<span class="yinhao">「我今以命託公，舉事決矣。」</span>乃劫敦禮，問以京師機事；敦禮不屈，瑗囚之。發驛徵兵，且召燕州刺史王詵赴薊，與之計事。<span class="jiazhu">隋於營州之境汝羅故城置遼西郡，武德元年曰燕州。六年，自營州遷於幽州城中，又於懷戎置北燕州。武德六年，李藝自幽州朝，王詵爲長史，實掌州事，幽州之人素信服之。瑗欲反，故召之與計事。燕，因肩翻。詵，疏臻翻。</span>兵曹參軍王利涉說瑗曰：<span class="yinhao">「王君廓反覆，不可委以機柄，宜早除去，以王詵代之。」</span><span class="jiazhu">去，羌呂翻。</span>瑗不能決。君廓知之，往見詵，詵方沐，握髮而出，君廓手斬之，持其首告衆曰：<span class="yinhao">「李瑗與王詵同反，囚執敕使，擅自徵兵。今詵已誅，獨有李瑗，無能爲也。汝寧隨瑗族滅乎，欲從我以取富貴乎？」</span>衆皆曰：<span class="yinhao">「願從公討賊。」</span>君廓乃帥其麾下千餘人，踰西城而入，瑗不之覺；君廓入獄出敦禮，瑗始知之，遽帥左右數百人被甲而出，<span class="jiazhu">帥，讀曰率。被，皮義翻。</span>遇君廓於門外。君廓謂瑗衆曰：<span class="yinhao">「李瑗爲逆，汝何爲隨之入湯火乎！」</span>衆皆棄兵而潰。唯瑗獨存，罵君廓曰：<span class="yinhao">「小人賣我，行自及矣！」</span>遂執瑗，縊之。<span class="jiazhu">縊，於賜翻，又於計翻。</span>壬午，以王君廓爲左領軍大將軍兼幽州都督，以瑗家口賜之。敦禮，仲方之孫也。<span class="jiazhu">崔仲方仕周，獻平齊之策；及隋，獻平陳之策；孝芬之孫也。</span></p>
<p class="em2 strong" id="online_toc_136"><a class="gg-link" href="#online_toc_136"></a><span class="yinwen">33</span>乙酉，罷天策府。<span class="jiazhu">置天策府，見一百八十九卷四年。</span></p>
<p class="em2 strong" id="online_toc_137"><a class="gg-link" href="#online_toc_137"></a><span class="yinwen">34</span>秋，七月，己丑，柴紹破突厥於秦州，斬特勒一人，士卒首千餘級。<span class="jiazhu">厥，九勿翻。</span></p>
<p class="em2 strong" id="online_toc_138"><a class="gg-link" href="#online_toc_138"></a><span class="yinwen">35</span>以秦府護軍秦叔寶爲左衞大將軍，又以程知節爲右武衞大將軍，尉遲敬德爲右武候大將軍。<span class="jiazhu">尉，紆勿翻。<span class="shu-ming">考異</span>曰：<span class="shu-ming">唐曆</span>，三人除官皆在癸巳。今從<span class="shu-ming">實錄</span>。</span></p>
<p class="em2 strong" id="online_toc_139"><a class="gg-link" href="#online_toc_139"></a><span class="yinwen">36</span>壬辰，以高士廉爲侍中，房玄齡爲中書令，蕭瑀爲左僕射，長孫無忌爲吏部尙書，杜如晦爲兵部尙書。癸巳，以宇文士及爲中書令，封德彝爲右僕射；又以前天策府兵曹參軍杜淹爲御史大夫，中書舍人顏師古、劉林甫爲中書侍郎，左衞副率侯君集爲左衞將軍，左虞候段志玄爲驍衞將軍，副護軍薛萬徹爲右領軍將軍，右內副率張公謹爲右武候將軍，<span class="jiazhu">左虞候，卽東宮左虞候率也。按<span class="shu-ming">唐書</span>，<span class="yinhao">「驍衞」</span>之上當有<span class="yinhao">「左」</span>字。隋文帝置左、右內率，領東宮千牛備身侍奉之事，副率爲之貳。瑀，音禹。長，知兩翻。率，所律翻。驍，堅堯翻。</span>右監門率長孫安業爲右監門將軍，<span class="jiazhu">漢、魏置城門校尉。唐置左、右監門衞大將軍、將軍，掌宮禁門籍之法，凡京司應入宮殿，門皆有籍，左將軍判入，右將軍判出。監，右銜翻。</span>右內副率李客師爲領左右軍將軍。<span class="jiazhu"><span class="yinhao">「領」</span>字當在<span class="yinhao">「左右」</span>之下，<span class="yinhao">「左右」</span>二字亦當去其一，但未知當去何字耳。<span class="shu-ming">唐志</span>：隋置左、右領軍府，大業三年，改左、右屯衞，唐因屯衞名，改爲左、右威衞；又採前代領軍名，別置左、右領軍衞，職掌如左、右衞。又按<span class="shu-ming">新志</span>，武德五年，改左、右備身府爲左、右府。或者李客師爲領左、右將軍，<span class="yinhao">「左右」</span>之下亦當去<span class="yinhao">「軍」</span>字。顯慶五年，改左、右府爲千牛府。</span>安業，無忌之兄；客師，靖之弟也。</p>
<p class="em2 strong" id="online_toc_140"><a class="gg-link" href="#online_toc_140"></a><span class="yinwen">37</span>太子建成、齊王元吉之黨散亡在民間，雖更赦令，<span class="jiazhu">更，工衡翻。</span>猶不自安，徼幸者爭告捕以邀賞。<span class="jiazhu">徼，堅堯翻。</span>諫議大夫王珪以啓太子。丙子，太子下令：<span class="yinhao">「六月四日已前事連東宮及齊王，十七日前連李瑗者，並不得相告言，違者反坐。」</span><span class="jiazhu">瑗，于眷翻。反坐者，反以所告罪人之罪坐之。<span class="shu-ming">考異</span>曰：<span class="shu-ming">太宗實錄</span>，<span class="yinhao">「六月丙申」</span>。<span class="shu-ming">唐曆</span>脫<span class="yinhao">「七月」</span>而在<span class="yinhao">「壬辰」</span>下。按六月無丙申。丙申，七月十日也。今從<span class="shu-ming">唐曆</span>。</span></p>
<p class="em2 strong" id="online_toc_141"><a class="gg-link" href="#online_toc_141"></a>丁酉，遣諫議大夫魏徵宣慰山東，聽以便宜從事。徵至磁州，<span class="jiazhu">武德元年，以相州之滏陽、臨水、成安置磁州，以其地產磁石名州。<span class="shu-ming">舊志</span>：磁州在京師東北一千四百八十五里。磁，疾之翻。</span>遇州縣錮送前太子千牛李志安、齊王護軍李思行詣京師，<span class="jiazhu">械鎖而送之，謂之錮送。</span>徵曰：<span class="yinhao">「吾受命之日，前宮、齊府左右皆赦不問；今復送思行等，<span class="jiazhu">復，扶又翻。</span>則誰不自疑！雖遣使者，人誰信之！<span class="jiazhu">使，疏吏翻。</span>吾不可以顧身嫌，不爲國慮。且旣蒙國士之遇，敢不以國士報之乎！」</span>遂皆解縱之。太子聞之，甚喜。</p>
<p class="em2 strong" id="online_toc_142"><a class="gg-link" href="#online_toc_142"></a>右衞率府鎧曹參軍唐臨出爲萬泉丞，<span class="jiazhu">東宮十率府皆有倉、兵、鎧三曹參軍，從八品。武德元年，分蒲州之稷山、安邑、龍門、猗氏、汾陰置萬泉縣，屬泰州，後屬絳州。鎧，可亥翻。率，所律翻。</span>縣有繫囚十許人，會春雨，臨縱之，使歸耕種，皆如期而返。臨，令則之弟子也。<span class="jiazhu">唐令則事隋太子勇，勇廢，被誅。</span></p>
<p class="em2 strong" id="online_toc_143"><a class="gg-link" href="#online_toc_143"></a><span class="yinwen">38</span>八月，丙辰，突厥遣使請和。<span class="jiazhu">厥，九勿翻。使，疏吏翻；下同。</span></p>
<p class="em2 strong" id="online_toc_144"><a class="gg-link" href="#online_toc_144"></a><span class="yinwen">39</span>壬戌，吐谷渾遣使請和。<span class="jiazhu">吐，從暾入聲。谷，音浴。</span></p>
<p class="em2 strong" id="online_toc_145"><a class="gg-link" href="#online_toc_145"></a><span class="yinwen">40</span>癸亥，制傳位於太子；太子固辭，不許。甲子，太宗卽皇帝位於東宮顯德殿，赦天下；關內及蒲、芮、虞、泰、陝、鼎六州免二年租調，自餘給復一年。<span class="jiazhu">陝，失冉翻。調，徒弔翻。復，方目翻。</span></p>
<p class="em2 strong" id="online_toc_146"><a class="gg-link" href="#online_toc_146"></a><span class="yinwen">41</span>詔<span class="jiaozhusup">【章：十二行本「詔」上有「癸未」二字；乙十一行本同。】</span>以<span class="yinhao">「宮女衆多，幽閟可愍，<span class="jiazhu">閟，兵媚翻。</span>宜簡出之，各歸親戚，任其適人。」</span></p>
<p class="em2 strong" id="online_toc_147"><a class="gg-link" href="#online_toc_147"></a><span class="yinwen">42</span>初，稽胡酋長劉仚成帥衆降梁師都，<span class="jiazhu">事見一百八十九卷四年。酋，慈由翻。長，知兩翻。仚，許延翻。帥，讀曰率。降，戶江翻；下同。</span>師都信讒，殺之，由是所部猜懼，多來降者。<span class="jiazhu">降，戶江翻。</span>師都浸衰弱，乃朝于突厥，爲之畫策，<span class="jiazhu">朝，直遙翻。爲，于僞翻。</span>勸令入寇。於是頡利、突利二可汗合兵十餘萬寇涇州，<span class="jiazhu">頡，奚結翻。可，從刊入聲。汗，音寒。</span>進至武功，京師戒嚴。</p>
<p class="em2 strong" id="online_toc_148"><a class="gg-link" href="#online_toc_148"></a><span class="yinwen">43</span>丙子，立妃長孫氏爲皇后。<span class="jiazhu">長，知兩翻。</span>后少好讀書，造次必循禮法，<span class="jiazhu">少，詩照翻。好，呼到翻。造，七到翻。</span>上爲秦王，與太子建成、齊王元吉爲隙，后奉事高祖、承順妃嬪，<span class="jiazhu">嬪，毗賓翻。</span>彌縫其闕，甚有內助。及正位中宮，務存節儉，服御取給而已。上深重之，嘗與之議賞罰，后辭曰：<span class="yinhao">「『牝雞之晨，唯家之索，』<span class="jiazhu"><span class="shu-ming">書·牧誓</span>引古人之言。索，蘇各翻，盡也。</span>妾婦人，安敢豫聞政事！」</span>固問之，終不對。</p>
<p class="em2 strong" id="online_toc_149"><a class="gg-link" href="#online_toc_149"></a><span class="yinwen">44</span>己卯，突厥進寇高陵。<span class="jiazhu">厥，九勿翻。高陵縣，漢屬馮翊，唐屬京兆，在長安東北七十里。</span>辛巳，涇州道行軍總管尉遲敬德與突厥戰於涇陽，<span class="jiazhu">涇陽縣屬京兆，在長安北七十里。杜佑曰：京兆涇陽縣，乃秦封涇陽君之地，後漢及晉池陽之地。漢涇陽在今平涼郡界，涇陽故城是。尉，紆勿翻。</span>大破之。獲其俟斤阿史德烏沒啜，<span class="jiazhu">突厥官三十八等，俟斤在吐屯之下。阿史德別是一姓。俟，渠機翻。</span>斬首千餘級。</p>
<p class="em2 strong" id="online_toc_150"><a class="gg-link" href="#online_toc_150"></a>癸未，頡利可汗進至渭水便橋之北，<span class="jiazhu">自長安出咸陽，過渭水便橋。</span>遣其腹心執失思力入見，以觀虛實。<span class="jiazhu">見，賢遍翻。</span>思力盛稱<span class="yinhao">「頡利與突利二可汗將兵百萬，今至矣。」</span><span class="jiazhu">頡，奚結翻。可，從刊入聲。汗，音寒。將，卽亮翻。</span>上讓之曰：<span class="yinhao">「吾與汝可汗面結和親，贈遺金帛，前後無算。<span class="jiazhu">言不可算計其數也。遺，于季翻。</span>汝可汗自負盟約，引兵深入，於我無愧！汝雖戎狄，亦有人心，何得全忘大恩，自誇強盛！我今先斬汝矣！」</span>思力懼而請命。<span class="jiazhu">請貸其死命也。</span>蕭瑀、封德彝請禮遣之。上曰：<span class="yinhao">「我今遣還，虜謂我畏之，愈肆憑陵。」</span><span class="jiazhu">瑀，音禹。還，從宣翻，又音如字。</span>乃囚思力於門下省。</p>
<p class="em2 strong" id="online_toc_151"><a class="gg-link" href="#online_toc_151"></a>上自出玄武門，與高士廉、房玄齡等六騎徑詣渭水上，<span class="jiazhu">騎，奇寄翻；下同。</span>與頡利隔水而語，責以負約。突厥大驚，皆下馬羅拜。<span class="jiazhu">厥，九勿翻。</span>俄而諸軍繼至，旌甲蔽野，頡利見執失思力不返，而上挺身輕出，軍容甚盛，有懼色。上麾諸軍使卻而布陳，<span class="jiazhu">陳，讀曰陣。</span>獨留與頡利語。蕭瑀以上輕敵，叩馬固諫，上曰：<span class="yinhao">「吾籌之已熟，非卿所知。突厥所以敢傾國而來，直抵郊甸者，以我國內有難，<span class="jiazhu">謂方有殺建成、元吉之難。難，乃旦翻。</span>朕新卽位，謂我不能抗禦故也。我若示之以弱，閉門拒守，虜必放兵大掠，不可復制。<span class="jiazhu">復，扶又翻。</span>故朕輕騎獨出，示若輕之；又震曜軍容，使之<span class="jiaozhusup">【嚴：「之」改「知」。】</span>必戰；出虜不意，使之失圖。虜入我地旣深，必有懼心，故與戰則克，與和則固矣。制服突厥，在此一舉。卿第觀之！」</span>是日，頡利來請和，詔許之。上卽日還宮。乙酉，又幸城西，斬白馬，與頡利盟于便橋之上。突厥引兵退。<span class="jiazhu">頡，奚結翻。厥，九勿翻。<span class="shu-ming">考異</span>曰：劉餗<span class="shu-ming">小說</span>：<span class="yinhao">「武德末年，突厥至渭水橋，控弦四十萬。太宗初親庶政，驛召衞公問策。時發諸州軍未到，長安居人勝兵不過數萬，胡人精騎騰突挑戰，日數合。帝怒，欲擊之。靖請傾府庫賂以求和，潛軍邀其歸路，帝從其言，胡兵遂退。於是據險邀之，虜棄老弱而遁，獲馬數萬匹，金帛一無遺焉。」</span>今據<span class="shu-ming">實錄</span>、<span class="shu-ming">紀</span>、<span class="shu-ming">傳</span>，結盟而退，未嘗掩襲，<span class="shu-ming">小說</span>所載爲誤。</span></p>
<p class="em2 strong" id="online_toc_152"><a class="gg-link" href="#online_toc_152"></a>蕭瑀請於上曰：<span class="yinhao">「突厥未和之時，諸將爭請戰，陛下不許，<span class="jiazhu">瑀，音禹。厥，九勿翻。將，卽亮翻。</span>臣等亦以爲疑，旣而虜自退，其策安在？」</span>上曰：<span class="yinhao">「吾觀突厥之衆雖多而不整，君臣之志唯賄是求，當其請和之時，可汗獨在水西，<span class="jiazhu">謂渭水之西。可，從刊入聲。汗，音寒。</span>達官皆來謁我，<span class="jiazhu">突厥言達官，猶中國言顯官也。</span>我若醉而縛之，因襲擊其衆，勢如拉朽。<span class="jiazhu">拉，盧合翻。</span>又命長孫無忌、李靖伏兵於幽州以待之，<span class="jiazhu"><span class="yinhao">「幽州」</span>當作<span class="yinhao">「豳州」</span>。自渭北北歸，歸路正經豳州，此史書傳寫誤耳。開元十三年，以<span class="yinhao">「豳」</span>字類<span class="yinhao">「幽」</span>，改曰邠州，則當時亦病此矣。</span>虜若奔歸，伏兵邀其前，大軍躡其後，覆之如反掌耳。所以不戰者，吾卽位日淺，國家未安，百姓未富，且當靜以撫之。一與虜戰，所損甚多；虜結怨旣深，懼而脩備，則吾未可以得志矣。故卷甲韜戈，啗以金帛，<span class="jiazhu">卷，讀曰捲。啗，徒濫翻。</span>彼旣得所欲，理當自退，志意驕惰，不復設備，<span class="jiazhu">復，扶又翻。</span>然後養威伺釁，一舉可滅也。<span class="jiazhu">釁，許覲翻。</span>將欲取之，必固與之，<span class="jiazhu"><span class="shu-ming">老子</span>曰：將欲奪之，必固與之。</span>此之謂矣。卿知之乎？」</span>瑀再拜曰：<span class="yinhao">「非所及也。」</span><span class="jiazhu">言非己之智慮所能及也。</span></p>
</div></body></html>