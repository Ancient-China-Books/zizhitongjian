<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百七十九·隋紀三·高祖文皇帝中</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="隋紀三">隋紀三</span></span></h1>
<p><span class="jiazhu">起上章涒灘<span class="biaozhusup" data-rel="">（庚申）</span>，盡昭陽大淵獻<span class="biaozhusup" data-rel="">（癸亥）</span>，凡四年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高祖文皇帝中">高祖文皇帝中</span></span></h5>
<div class="yeartoc" id="year_toc_987"><p class="strong"><span class="section" id="title-3"><span data-head-description="高祖文皇帝中" data-head-level="h4" data-head-title="開皇二十年">開皇二十年</span></span><span class="biaozhusup" data-rel="">（庚申、六〇〇年）</span></p></div>
<p class="em2 strong"><span class="yinwen">1</span>春，二月，熙州人李英林反。<span class="jiazhu">《隋志》：同安郡，梁置豫州，後改晉州，後齊改江州，陳復曰晉州，開皇初曰熙州，因晉熙郡名州也。</span>三月，辛卯，以揚州總管司馬河內張衡爲行軍總管，<span class="jiazhu">隋制，總管府置長史、司馬。河內郡置懷州。</span>帥步騎五萬討平之。<span class="jiazhu">帥，讀曰率。騎，奇寄翻。</span></p>
<p class="em2 strong"><span class="yinwen">2</span>賀若弼復坐事下獄，<span class="jiazhu">若，人者翻。復，扶又翻。下，遐嫁翻。</span>上數之曰：<span class="jiazhu">數，所具翻，又所主翻。</span><span class="yinhao">「公有三太猛：嫉妬心太猛，自是、非人心太猛，無上心太猛。」</span>旣而釋之。他日，上謂侍臣曰：<span class="yinhao">「弼將伐陳，謂高熲曰：『陳叔寶可平也。不作高鳥盡、良弓藏邪？』<span class="jiazhu">熲，居永翻；下同。范蠡告大夫種嘗有是言。邪，音耶；下同。</span>熲云：『必不然。』及平陳，遽索內史，又索僕射。<span class="jiazhu">索，山客翻。射，寅謝翻。</span>我語熲曰：<span class="jiazhu">語，牛倨翻；下同。</span>『功臣正宜授勳官，<span class="jiazhu">隋置上柱國至帥都督凡十一等，爲勳官。</span>不可預朝政。』<span class="jiazhu">朝，直遙翻。</span>弼後語熲：『皇太子於己，出口入耳，無所不盡。公終久何必不得弼力，何脈脈邪！』<span class="jiazhu">脈脈，有言不得吐之意。</span>意圖廣陵，又圖荊州，皆作亂之地，意終不改也。」</span></p>
<p class="em2 strong"><span class="yinwen">3</span>夏，四月，壬戌，突厥達頭可汗犯塞，<span class="jiazhu">厥，九勿翻。可，從刊入聲。汗，音寒。</span>詔命晉王廣、楊素出靈武道，<span class="jiazhu">卽靈州道。</span>漢王諒、史萬歲出馬邑道<span class="jiazhu">卽朔州道。</span>以擊之。</p>
<p class="em2 strong">長孫晟帥降人爲秦州行軍總管，<span class="jiazhu">天水郡置秦州。長，知兩翻。晟，承正翻。帥，讀曰率。降，戶江翻。</span>受晉王節度。晟以突厥飲泉，易可行毒，<span class="jiazhu">易，以豉翻。</span>因取諸藥毒水上流，突厥人畜飲之多死，於是大驚曰：<span class="yinhao">「天雨惡水，<span class="jiazhu">雨，于具翻。</span>其亡我乎！」</span>因夜遁。晟追之，斬首千餘級。<span class="jiazhu">《考異》曰：《煬帝紀》曰：<span class="yinhao">「出靈武，無虜而還。」</span>《突厥傳》曰：<span class="yinhao">「晉王出靈州，達頭遁逃而去。」</span>《晟傳》曰：<span class="yinhao">「達頭與王相抗。」</span>蓋達頭聞王來而遁，晟將兵從別道與達頭相遇耳。</span></p>
<p class="em2 strong">史萬歲出塞，至大斤山，與虜相遇。達頭遣使問：<span class="yinhao">「隋將爲誰？」</span>候騎報：<span class="yinhao">「史萬歲也。」</span>突厥復問：<span class="yinhao">「得非敦煌戍卒乎？」</span><span class="jiazhu">史萬歲戍敦煌事，見一百七十五卷陳長城公至德元年。使，疏吏翻；下同。將，卽亮翻。騎，奇寄翻。復，扶又翻；下同。敦，徒門翻。</span>候騎曰：<span class="yinhao">「是也。」</span>達頭懼而引去。萬歲馳追百餘里，縱擊，大破之，斬數千級；逐北，入磧數百里，虜遠遁而還。<span class="jiazhu">磧，七迹翻；下同。還，從宣翻，又如字。《考異》曰：《帝紀》，十九年六月史萬歲破賊，據《本傳》在今年，《紀》誤也。按<span class="yinhao">「破賊」</span>當作<span class="yinhao">「破達頭」</span>。</span>詔遣長孫晟復還大利城，安撫新附。</p>
<p class="em2 strong">達頭復遣其弟子俟利伐從磧東攻啓民，上又發兵助啓民守要路；俟利伐退走入磧。啓民上表陳謝曰：<span class="yinhao">「大隋聖人可汗憐養百姓，如天無不覆，<span class="jiazhu">上，時掌翻。覆，敷又翻。</span>地無不載。染干如枯木更葉，枯骨更肉，千世萬世，常爲大隋典羊馬也。」</span><span class="jiazhu">爲，于僞翻。</span>帝又遣趙仲卿爲啓民築金河、定襄二城。<span class="jiazhu">《隋志》：榆林郡金河縣，隋初置榆關總管。定襄，卽雲內縣之恆安鎭。</span></p>
<p class="em2 strong"><span class="yinwen">4</span>秦孝王俊久疾未能起，遣使奉表陳謝。上謂其使者曰：<span class="yinhao">「我戮力創茲大業，作訓垂範，庶臣下守之；汝爲吾子而欲敗之，<span class="jiazhu">使，疏吏翻。敗，補邁翻。</span>不知何以責汝！」</span>俊慙怖，<span class="jiazhu">怖，普布翻。</span>疾遂篤，乃復拜俊上柱國；六月，丁丑，俊薨。<span class="jiazhu">帝五子，獨俊病死耳。</span>上哭之，數聲而止；俊所爲侈麗之物，悉命焚之。王府僚佐請立碑，<span class="jiazhu">隋親王置師、友、文學、長史、司馬、諮議參軍、掾、屬、主簿、錄事、功曹、記室、戶·倉·兵等曹、騎兵·城局等參軍、東·西閤祭酒、參軍事、法·田·水·鎧·士等曹行參軍、行參軍、長兼行參軍、典籤等。《釋名》：碑者，葬時所設，臣子追述君父之功以書其上。《初學記》：碑，悲也；所以悲往事也。</span>上曰：<span class="yinhao">「欲求名，一卷史書足矣，何用碑爲！若子孫不能保家，徒與人作鎭石耳。」</span><span class="jiazhu">鎭，之人翻，壓也。</span>俊子浩，崔妃所生也；庶子曰湛。羣臣希旨，奏：<span class="yinhao">「漢之栗姬子榮、郭后子彊皆隨母廢，<span class="jiazhu">栗姬子榮事見十六卷漢景帝六年、七年。郭后子彊事見四十三卷漢光武建武十七年、十九年。斯二事者，二帝之失也，可以爲法乎！</span>今秦王二子，母皆有罪，不合承嗣。」</span>上從之，以秦國官爲喪主。</p>
<p class="em2 strong"><span class="yinwen">5</span>初，上使太子勇參決軍國政事，時有損益；上皆納之，勇性寬厚，率意任情，無矯飾之行。<span class="jiazhu">行，下孟翻。</span>上性節儉，勇嘗文飾蜀鎧，<span class="jiazhu">蜀鎧，蜀人所作也。蜀人工巧，所作鎧甲已精麗，而勇又文飾之。</span>上見而不悅，戒之曰：<span class="yinhao">「自古帝王未有好奢侈而能久長者。汝爲儲后，<span class="jiazhu">后，君也；儲后，猶言儲君也。好，呼到翻。</span>當以儉約爲先，乃能奉承宗廟。吾昔日衣服，各留一物，時復觀之，以自警戒。恐汝以今日皇太子之心忘昔時之事，故賜汝以我舊所帶刀一枚，幷葅醬一合，<span class="jiazhu">淹菜爲葅。醬，醢也。肉醬、豉醬皆謂之醢，又菜葅謂之醬。《內則》：芥醬。</span>汝昔作上士時常所食也。<span class="jiazhu">謂勇仕周時。</span>若存記前事，應知我心。」</span></p>
<p class="em2 strong">後遇冬至，百官皆詣勇，勇張樂受賀。上知之，問朝臣曰：<span class="yinhao">「近聞至日內外百官相帥朝東宮，此何禮也？」</span>太常少卿辛亶對曰：<span class="yinhao">「於東宮，乃賀也，不得言朝。」</span><span class="jiazhu">朝，直遙翻。帥，讀曰率。少，始照翻。</span>上曰：<span class="yinhao">「賀者正可三數十人，隨情各去，何乃有司徵召，一時普集！太子法服設樂以待之，可乎？」</span><span class="jiazhu">隋制：太子袞冕，垂白珠九旒；青纊充耳；犀筓；玄衣、纁裳。衣，山、龍、華蟲、火、宗彝五章；裳，藻、粉、米、黼、黻四章；織成爲之。白紗內單。黼領青褾、襈裾。革帶，金鉤鍱；大帶、素帶，不朱裏，亦紕以朱綠。𩊊隨裳色，火、山二章。玉具劍、火珠鏢首，瑜玉雙佩，朱組。雙大綬，四采赤、白、縹、紺，純朱質，長一丈八尺，三百二十首，廣九寸；小雙綬長二尺六寸，色同大綬而首半之，間施二玉環。朱韈、赤舃，以金飾。褾，彼小翻。襈，雛免翻。鍱，丑例翻，又彼列翻。紕，頻彌翻。鏢，紕招翻。綬，音受。縹，匹沼翻。純，之尹翻。長，直亮翻。廣，苦曠翻。</span>因下詔曰：<span class="yinhao">「禮有等差，君臣不雜。皇太子雖居上嗣，義兼臣子，而諸方岳牧正冬朝賀，任土作貢，別上東宮；<span class="jiazhu">別上，時掌翻。</span>事非典則，宜悉停斷。」</span><span class="jiazhu">斷，丁管翻。</span>自是恩寵始衰，漸生猜阻。</p>
<p class="em2 strong">勇多內寵，昭訓雲氏尤幸。<span class="jiazhu">《姓苑》：雲姓，縉雲氏之後。又《魏書·官氏志》：達宥氏，後改雲氏；此其後也。</span>其妃元氏無寵，遇心疾，二日而薨，<span class="jiazhu">元妃薨見一百七十七卷十一年。</span>獨孤后意有他故，甚責望勇。自是雲昭訓專內政，生長寧王儼、平原王裕、安成王筠；高良娣生安平王嶷、襄城王恪；王良媛生高陽王該、建安王韶；成姬生潁川王煚；<span class="jiazhu">娣，音弟。嶷，魚力翻。媛，于眷翻。煚，居永翻。</span>後宮生孝實、孝範。后彌不平，頗遣人伺察，求勇過惡。</p>
<p class="em2 strong">晉王廣彌<span class="jiaozhusup">【章：甲十一行本「彌」上有「知之」二字；乙十一行本同；孔本同；張校同；退齋校同。】</span>自矯飾，唯與蕭妃居處，<span class="jiazhu">伺，相吏翻。處，昌呂翻。</span>後庭有子皆不育，后由是數稱廣賢。<span class="jiazhu">數，所角翻。</span>大臣用事者，廣皆傾心與交。<span class="jiazhu">謂楊素等。</span>上及后每遣左右至廣所，無貴賤，廣必與蕭妃迎門接引，爲設美饌，<span class="jiazhu">爲，于僞翻。饌，士戀翻；《說文》，具食也。</span>申以厚禮；<span class="jiazhu">申，重也。</span>婢僕往來者，無不稱其仁孝。上與后嘗幸其第，廣悉屛匿美姬於別室，<span class="jiazhu">屛，必郢翻。</span>唯留老醜者，衣以縵綵，<span class="jiazhu">衣，於旣翻。縵，莫半翻，繒無文者也。</span>給事左右；屛帳改用縑素；故絕樂器之絃，不令拂去塵埃。<span class="jiazhu">去，羌呂翻。</span>上見之，以爲不好聲色，還宮，以語侍臣，<span class="jiazhu">好，呼到翻。語，牛倨翻。</span>意甚喜，侍臣皆稱慶，由是愛之特異諸子。</p>
<p class="em2 strong">上密令善相者來和<span class="jiazhu">相，息亮翻。</span>徧視諸子，對曰：<span class="yinhao">「晉王眉上雙骨隆起，貴不可言。」</span>上又問上儀同三司韋鼎：<span class="yinhao">「我諸兒誰得嗣位？」</span>對曰：<span class="yinhao">「至尊、皇后所最愛者當與之，非臣敢預知也。」</span><span class="jiazhu">來和、韋鼎皆識帝於潛躍，故尤信之。</span>上笑曰：<span class="yinhao">「卿不肯顯言邪！」</span><span class="jiazhu">邪，音耶。</span></p>
<p class="em2 strong">晉王廣美姿儀，性敏慧，沈深嚴重；<span class="jiazhu">沈，持林翻。</span>好學，善屬文；<span class="jiazhu">好，呼到翻。屬，之欲翻。</span>敬接朝士，禮極卑屈；由是聲名籍甚，<span class="jiazhu">言聲名狼籍甚盛。朝，直遙翻；下同。</span>冠於諸王。<span class="jiazhu">冠，古玩翻。</span></p>
<p class="em2 strong">廣爲揚州總管，入朝，將還鎭，入宮辭后，伏地流涕，后亦泫然泣下。<span class="jiazhu">泫，戶畎翻。</span>廣曰：<span class="yinhao">「臣性識愚下，常守平生昆弟之意，不知何罪失愛東宮，恆蓄盛怒，欲加屠陷。<span class="jiazhu">恆，戶登翻。</span>每恐讒譖生於投杼，<span class="jiazhu">用曾參母子事。</span>鴆毒遇於杯勺，<span class="jiazhu">杯、勺，皆飲器。《周禮》梓人爲飲器，勺一升。勺，市若翻。</span>是以勤憂積念，懼履危亡。」</span>后忿然曰：<span class="yinhao">「睍地伐漸不可耐，<span class="jiazhu">勇小字睍地伐。</span>我爲之娶元氏女，<span class="jiazhu">爲，于僞翻。</span>竟不以夫婦禮待之，專寵阿雲，<span class="jiazhu">阿，烏葛翻。</span>使有如許豚犬。<span class="jiazhu">曹操曰：<span class="yinhao">「如袁本初、劉景升兒，豚犬耳。」</span>後遂以詆其子。</span>前新婦遇毒而夭，<span class="jiazhu">夭，於紹翻。</span>我亦不能窮治，<span class="jiazhu">治，直之翻。</span>何故復於汝發如此意！<span class="jiazhu">復，扶又翻。</span>我在尙爾，我死後，當魚肉汝乎！每思東宮竟無正嫡，至尊千秋萬歲之後，遣汝等兄弟向阿雲兒前再拜問訊，此是幾許苦痛邪！」</span><span class="jiazhu">幾，居豈翻。邪，音耶。</span>廣又拜，嗚咽不能止，后亦悲不自勝。<span class="jiazhu">勝，音升。</span>自是后決意欲廢勇立廣矣。</p>
<p class="em2 strong">廣與安州總管宇文述素善，<span class="jiazhu">安陸郡置安州。</span>欲述近己，奏爲壽州刺史。<span class="jiazhu">淮南郡舊屬南則爲豫州，屬北則爲揚州，開皇九年改曰壽州。近，其靳翻。</span>廣尤親任總管司馬張衡，衡爲廣畫奪宗之策。廣問計於述，述曰：<span class="yinhao">「皇太子失愛已久，令德不聞於天下。大王仁孝著稱，才能蓋世，數經將領，頻有大功；<span class="jiazhu">謂南平陳、北伐突厥也。數，所角翻。將，卽亮翻。</span>主上之與內宮，咸所鍾愛，<span class="jiazhu">內宮，卽中宮，避國諱，故云然。</span>四海之望，實歸大王。然廢立者國家大事，處人父子骨肉之間，誠未易謀也。<span class="jiazhu">處，昌呂翻。易，以豉翻。</span>然能移主上意者，唯楊素耳，素所與謀者唯其弟約。述雅知約，請朝京師，與約相見，共圖之。」</span><span class="jiazhu">朝，直遙翻。</span>廣大悅，多齎金寶，資述入關。</p>
<p class="em2 strong">約時爲大理少卿，<span class="jiazhu">少，始照翻。</span>素凡有所爲，皆先籌於約而後行之。述請約，盛陳器玩，與之酣暢，因而共博，每陽不勝，所齎金寶盡輸之約。約所得旣多，稍以謝述，述因曰：<span class="yinhao">「此晉王之賜，令述與公爲歡樂耳。」</span><span class="jiazhu">此呂不韋之故智耳。</span>約大驚曰：<span class="yinhao">「何爲爾？」</span>述因通廣意，說之曰：<span class="jiazhu">說，輸芮翻。</span><span class="yinhao">「夫守正履道，固人臣之常致；反經合義，亦達者之令圖。<span class="jiazhu">夫，音扶。令，力正翻。</span>自古賢人君子，莫不與時消息，以避禍患。公之兄弟，功名蓋世，當塗用事有年矣，朝臣爲足下家所屈辱者，可勝數哉！<span class="jiazhu">朝，直遙翻。勝，音升。數，所具翻。</span>又，儲后以所欲不行，每切齒於執政；公雖自結於人主，而欲危公者固亦多矣！主上一旦棄羣臣，公亦何以取庇！今皇太子失愛於皇后，主上素有廢黜之心，此公所知也。今若請立晉王，在賢兄之口耳。誠能因此時建大功，王必永銘骨髓，斯則去累卵之危，成太山之安也。」</span>約然之，因以白素。素聞之，大喜，撫掌曰：<span class="yinhao">「吾之智思<span class="jiazhu">思，相吏翻。</span>殊不及此，賴汝啓予。」</span>約知其計行，復謂素曰：<span class="jiazhu">復，扶又翻。</span><span class="yinhao">「今皇后之言，上無不用，宜因機會早自結託，則長保榮祿，傳祚子孫。兄若遲疑，一旦有變，令太子用事，恐禍至無日矣！」</span><span class="jiazhu">令，力丁翻。</span>素從之。</p>
<p class="em2 strong">後數日，素入侍宴，微稱<span class="yinhao">「晉王孝悌恭儉，有類至尊。」</span>用此揣后意。<span class="jiazhu">揣，初委翻。</span>后泣曰：<span class="yinhao">「公言是也！吾兒大孝愛，每聞至尊及我遣內使到，<span class="jiazhu">內使猶言中使。使，疏吏翻。</span>必迎於境首；言及違離，未嘗不泣。又其新婦亦大可憐，我使婢去，常與之同寢共食。豈若睍地伐與阿雲對坐，終日酣宴，昵近小人，<span class="jiazhu">昵，尼質翻。</span>疑阻骨肉！我所以益憐阿𡡉者，<span class="jiazhu">廣小字阿𡡉。𡡉，眉波翻。</span>常恐其潛殺之。」</span>素旣知后意，因盛言太子不才。后遂遺素金，<span class="jiazhu">遺，于季翻。</span>使贊上廢立。</p>
<p class="em2 strong">勇頗知其謀，憂懼，計無所出，使新豐人王輔賢造諸厭勝；<span class="jiazhu">新豐縣屬京兆。厭，於協翻。</span>又於後園作庶人村，室屋卑陋，勇時於中寢息，布衣草褥，冀以當之。上知勇不自安，在仁壽宮，使楊素觀勇所爲。素至東宮，偃息未入，勇束帶待之，素故久不進以激怒勇；勇銜之，形於言色。素還言：<span class="yinhao">「勇怨望，恐有他變，願深防察！」</span>上聞素譖毀，甚疑之。后又遣人伺覘東宮，<span class="jiazhu">伺，相吏翻；下同。覘，丑廉翻，又丑豔翻。</span>纖介事皆聞奏，因加誣飾以成其罪。</p>
<p class="em2 strong">上遂疏忌勇，迺於玄武門達至德門<span class="jiazhu">玄武門，隋大興宮城正北門。至德門，在宮城東北隅。</span>量置候人，以伺動靜，皆隨事奏聞。<span class="jiazhu">量，音良。</span>又，東宮宿衞之人，侍官以上，<span class="jiazhu">侍官，謂直閤、直寢、直齋、直後、備身、直長等，蓋東宮率府所統，略同十二衞府。</span>名籍悉令屬諸衞府，有勇健者咸屛去之。<span class="jiazhu">屛，必郢翻。去，羌呂翻。</span>出左衞率蘇孝慈爲淅州刺史，<span class="jiazhu">蘇孝慈有器幹，故出之。《隋志》：淅陽郡，西魏置淅州。</span>勇愈不悅。太史令袁充言於上曰：<span class="yinhao">「臣觀天文，皇太子當廢。」</span>上曰：<span class="yinhao">「玄象久見，<span class="jiazhu">見，賢遍翻。</span>羣臣不敢言耳。」</span>充，君正之子也。<span class="jiazhu">袁君正見一百六十二卷梁武帝太清三年。</span></p>
<p class="em2 strong">晉王廣又令督王府軍事姑臧段達<span class="jiazhu">姑臧縣，涼州武威郡治所。</span>私賂東宮幸臣姬威，令伺太子動靜，密告楊素；於是內外諠謗，過失日聞。段達因脅姬威曰：<span class="yinhao">「東宮過失，主上皆知之矣。已奉密詔，定當廢立；君能告之，則大富貴！」</span>威許諾，卽上書告之。<span class="jiazhu">上，時掌翻。</span></p>
<p class="em2 strong">秋，九月，壬子，上至自仁壽宮。<span class="jiazhu">《考異》曰：《帝紀》：丁未，至自仁壽宮。今從《太子勇傳》。</span>翌日，御大興殿，<span class="jiazhu">開皇三年，上入新都，名其城曰大興城，正殿曰大興殿，宮曰大興宮，宮北苑曰大興苑。或曰：帝由大興郡襲封隨公以登大位，故以名新都宮殿城苑。</span>謂侍臣曰：<span class="yinhao">「我新還京師，應開懷歡樂；<span class="jiazhu">樂，音洛。</span>不知何意翻邑然愁苦！」</span>吏部尙書牛弘對曰：<span class="yinhao">「臣等不稱職，故至尊憂勞。」</span><span class="jiazhu">稱，尺證翻。</span>上旣數聞譖毀，疑朝臣悉知之，<span class="jiazhu">數，所角翻。</span>故於衆中發問，冀聞太子之過。弘對旣失旨，上因作色，謂東宮官屬曰：<span class="yinhao">「仁壽宮此去不遠，而令我每還京師，嚴備仗衞，如入敵國。我爲下利，<span class="jiazhu">令，力丁翻。還，從宣翻，音旋，又如字。［利］，泄利也。爲，于僞翻。</span>不解衣臥。昨夜欲近廁，<span class="jiazhu">廁，圊也。近，其靳翻。</span>故在後房恐有警急，還移就前殿，豈非爾輩欲壞我家國邪！」</span><span class="jiazhu">壞，音怪。邪，音耶。</span>於是執太子左庶子唐令則等數人付所司訊鞠；命楊素陳東宮事狀以告近臣。</p>
<p class="em2 strong">素乃顯言之曰：<span class="yinhao">「臣奉敕向京，令皇太子檢校劉居士餘黨。<span class="jiazhu">言自仁壽宮奉敕向長安。劉居士事見上卷十七年。</span>太子奉詔，作色奮厲，骨肉飛騰，語臣云：<span class="jiazhu">語，牛倨翻。</span>『居士黨盡伏法，遣我何處窮討！爾作右僕射，委寄不輕，<span class="jiazhu">射，音夜，寅謝翻。</span>自檢校之，何關我事！』又云：『昔大事不遂，我先被誅，<span class="jiazhu">謂禪代時事。被，皮義翻。</span>今作天子，竟乃令我不如諸弟，一事以上，不得自遂！』<span class="jiazhu">上，時掌翻。</span>因長歎回視云：『我大覺身妨。』」</span><span class="jiazhu">去音。</span>上曰：<span class="yinhao">「此兒不堪承嗣久矣，皇后恆勸我廢之。<span class="jiazhu">恆，戶登翻；下同。</span>我以布衣時所生，地復居長，<span class="jiazhu">復，扶又翻。長，知兩翻。</span>望其漸改，隱忍至今。勇嘗指皇后侍兒謂人曰：『是皆我物。』此言幾許異事！<span class="jiazhu">幾，居豈翻。</span>其婦初亡，<span class="jiazhu">謂元妃薨時也。</span>我深疑其遇毒，嘗責之，勇卽懟曰：『會殺元孝矩。』<span class="jiazhu">孝矩，元妃之父。懟，直類翻。</span>此欲害我而遷怒耳。長寧初生，<span class="jiazhu">勇長子儼，封長寧王。</span>朕與皇后共抱養之，自懷彼此，連遣來索。<span class="jiazhu">索，山客翻。</span>且雲定興女，在外私合而生，想此由來，何必是其體胤！昔晉太子取屠家女，其兒卽好屠割。<span class="jiazhu">事見八十三卷晉惠帝元康九年。好，呼到翻。</span>今儻非類，便亂宗祏。<span class="jiazhu">祏，音石。</span>我雖德慙堯、舜，終不以萬姓付不肖子！<span class="jiazhu">言堯、舜知朱、均不肖，不付以天下。</span>我恆畏其加害，如防大敵；今欲廢之，以安天下！」</span><span class="jiazhu">恆，戶登翻。</span></p>
<p class="em2 strong">左衞大將軍五原西元旻諫曰：<span class="jiazhu">元旻封五原郡公。五原郡，豐州。</span><span class="yinhao">「廢立大事，詔旨若行，後悔無及。讒言罔極，惟陛下察之。」</span></p>
<p class="em2 strong">上不應，命姬威悉陳太子罪惡。威對曰：<span class="yinhao">「太子由來與臣語，唯意在驕奢，且云：『若有諫者，正當斬之，不殺百許人，自然永息。』<span class="jiazhu">以文理觀之，<span class="yinhao">「不」</span>字必誤。</span>營起臺殿，四時不輟。前蘇孝慈解左衞率，<span class="jiazhu">率，如字。</span>太子奮髯揚肘曰：『大丈夫會當有一日，終不忘之，決當快意。』又宮內所須，<span class="jiazhu">須，求也，索也。</span>尙書多執法不與，輒怒曰：『僕射以下，吾會戮一二人，使知慢我之禍。』每云：『至尊惡我多側庶，<span class="jiazhu">惡，烏路翻。</span>高緯、陳叔寶豈孼子乎！』<span class="jiazhu">言二君皆嫡出而亡國。孼，魚列翻。《說文》：庶子曰孼。</span>嘗令師姥卜吉凶，<span class="jiazhu">師姥，巫媼也。姥，女老稱。姥，莫補翻。</span>語臣云：<span class="jiazhu">語，牛倨翻。</span>『至尊忌在十八年，此期促矣。』」</span>上泫然曰：<span class="yinhao">「誰非父母生，乃至於此！朕近覽《齊書》，<span class="jiazhu">是時李百藥所撰《齊書》未出，帝所覽者，蓋崔子發《齊紀》也。泫，戶畎翻。</span>見高歡縱其兒子，不勝忿憤，安可效尤邪！」</span>於是禁勇及諸子，部分收其黨與。<span class="jiazhu">勝，音升。邪，音耶。分，扶問翻。</span>楊素舞文巧詆，鍛鍊以成其獄。</p>
<p class="em2 strong">居數日，有司承素意，奏元旻常曲事於勇，情存附託，在仁壽宮，勇使所親裴弘以書與旻，題云<span class="yinhao">「勿令人見」</span>。上曰：<span class="yinhao">「朕在仁壽宮，有纖介事，東宮必知，疾於驛馬，怪之甚久，豈非此徒邪！」</span>遣武士執旻於仗。<span class="jiazhu">左衞仗也。</span>右衞大將軍元胄時當下直，不去，因奏曰：<span class="yinhao">「臣向不下直者，爲防元旻耳。」</span><span class="jiazhu">爲，于僞翻。</span>上以旻及裴弘付獄。</p>
<p class="em2 strong">先是，勇見老枯槐，問：<span class="yinhao">「此堪何用？」</span>或對曰：<span class="yinhao">「古槐尤宜取火。」</span><span class="jiazhu">先，悉薦翻。</span>時衞士皆佩火燧，<span class="jiazhu">燧，取火之木也。</span>勇命工造數千枚，欲以分賜左右；至是，獲於庫。又藥藏局貯艾數斛，<span class="jiazhu">《隋志》：東宮門下坊，統司經、宮門、內直、典膳、藥藏，齋帥六局。藏，徂浪翻。貯，直呂翻。</span>索得之，<span class="jiazhu">索，山客翻。</span>大以爲怪，以問姬威，威曰：<span class="yinhao">「太子此意別有所在，至尊在仁壽宮，太子常飼馬千匹，<span class="jiazhu">飼，祥吏翻。</span>云：『徑往守城門，自然餓死。』」</span>素以威言詰勇，<span class="jiazhu">詰，去吉翻。</span>勇不服，曰：<span class="yinhao">「竊聞公家馬數萬匹，勇忝備太子，馬千匹，乃是反乎！」</span>素又發東宮服玩，似加琱飾者，悉陳之於庭，以示文武羣臣，爲太子之罪。上及皇后迭遣使責問勇，勇不服。<span class="jiazhu">使，疏吏翻；下見使同。</span></p>
<p class="em2 strong">冬，十月，乙丑，上使人召勇，勇見使者驚曰：<span class="yinhao">「得無殺我邪？」</span><span class="jiazhu">邪，音耶。</span>上戎服陳兵，御武德殿，<span class="jiazhu">武德殿，在延恩殿西。</span>集百官立於東面，諸親立於西面，<span class="jiazhu">諸親，謂屬籍宗親也。</span>引勇及諸子列於殿庭，命內史侍郎薛道衡宣詔，廢勇及其男、女爲王、公主者。<span class="jiaozhusup">【章：甲十一行本「者」下有「並爲庶人」四字；乙十一行本同；孔本同；張校同；退齋校同。】</span>勇再拜言曰：<span class="yinhao">「臣當伏尸都市，爲將來鑒戒；幸蒙哀憐，得全性命！」</span>言畢，泣下流襟，旣而舞蹈而去，左右莫不閔默。<span class="jiazhu">哀之而不敢言。</span>長寧王儼上表乞宿衞，辭情哀切；<span class="jiazhu">上，時掌翻。</span>上覽之閔然。楊素進曰：<span class="yinhao">「伏望聖心同於螫手，<span class="jiazhu">蝮蛇螫手，壯士斷腕。楊素以讒慝滅人天性之親，以此爲喻，亦太甚矣。螫，施隻翻。</span>不宜復留意。」</span><span class="jiazhu">復，扶又翻。</span></p>
<p class="em2 strong">己巳，詔：<span class="yinhao">「元旻、唐令則及太子家令鄒文騰、<span class="jiazhu">《隋志》：太子家令，掌刑法、食膳、倉庫、什物、奴婢等事。</span>左衞率司馬夏侯福、<span class="jiazhu">隋左、右衞率各置長史、司馬。夏，戶雅翻。</span>典膳監元淹、<span class="jiazhu">《隋志》：典膳局，置監、丞各二人，屬門下坊。</span>前吏部侍郎蕭子寶、前主璽下士何竦<span class="jiazhu">主璽下士，後周官也。璽，斯氏翻。</span>並處斬，妻妾子孫皆沒官。<span class="jiazhu">處，昌呂翻。</span>車騎將軍榆林閻毗、<span class="jiazhu">閻毗，榆林盛樂人，以車騎將軍宿衞東宮。閻，姓也。《左傳》，晉有閻嘉。騎，音奇寄翻。</span>東郡公崔君綽、游騎尉沈福寶、<span class="jiazhu">開皇六年，置武騎、屯騎、驍騎、游騎、飛騎、旅騎、雲騎、羽騎八尉，其品則正六品以下，從九品以上。綽，昌約翻。</span>瀛州術士章仇太翼，<span class="jiazhu">瀛州，河間郡。是後煬帝謂太翼曰：<span class="yinhao">「卿姓章仇，四岳之冑，與盧同源。」</span>於是賜姓爲盧氏。孫愐曰：漢有章弇，因避仇，加仇字爲章仇氏。</span>特免死，各杖一百，身及妻子、資財、田宅皆沒官。副將作大匠高龍叉、率更令晉文建、<span class="jiazhu">隋率更令，掌東宮伎樂、漏刻。更，工衡翻。</span>通直散騎侍郎元衡<span class="jiazhu">隋制，東宮亦有通直散騎侍郎。散，悉亶翻。騎，音奇寄翻。</span>皆處盡。」</span><span class="jiazhu">處其罪使自盡。處，昌呂翻。</span>於是集羣臣于廣陽門外，宣詔戮之。乃移勇於內史省，給五品料食。賜楊素物三千段，元冑、楊約並千段，賞鞫勇之功也。</p>
<p class="em2 strong">文林郎楊孝政上書諫曰：<span class="yinhao">「皇太子爲小人所誤，宜加訓誨，不宜廢黜。」</span><span class="jiazhu">上，時掌翻。</span>上怒，撻其胸。</p>
<p class="em2 strong">初，雲昭訓父定興，出入東宮無節數，進奇服異器以求悅媚；<span class="jiazhu">數，所角翻。</span>左庶子裴政屢諫，<span class="jiazhu">隋制，左庶子領門下坊。</span>勇不聽。政謂定興曰：<span class="yinhao">「公所爲不合法度。又，元妃暴薨，道路籍籍，此於太子，非令名也。公宜自引退，不然，將及禍。」</span>定興以告勇，勇益疏政，由是出爲襄州總管。<span class="jiazhu">襄陽郡置襄州。</span>唐令則爲勇所昵狎，<span class="jiazhu">昵，尼質翻。</span>每令以絃歌敎內人，右庶子劉行本責之<span class="jiazhu">隋制，右庶子領典書坊。</span>曰：<span class="yinhao">「庶子當輔太子以正道，何有取媚於房帷之間哉！」</span>令則甚慙而不能改。時沛國劉臻、<span class="jiazhu">《隋志》無沛國，劉臻先世仕於江南，江南僑置中原郡縣，猶以沛國爲貫。</span>平原明克讓、<span class="jiazhu">克讓以平原爲貫，猶劉臻也。</span>魏郡陸爽，<span class="jiazhu">魏郡置相州。</span>並以文學爲勇所親；行本怒其不能調護，每謂三人曰：<span class="yinhao">「卿等正解讀書耳！」</span><span class="jiazhu">言但能讀書而不能行其所學。解，戶買翻。</span>夏侯福嘗於閤內與勇戲，福大笑，聲聞於外。<span class="jiazhu">聞，音問。夏，戶雅翻。</span>行本聞之，待其出，數之曰：<span class="jiazhu">數，所具翻。</span><span class="yinhao">「殿下寬容，賜汝顏色。汝何物小人，敢爲褻慢！」</span>因付執法者治之。<span class="jiazhu">治，直之翻；下同。</span>數日，勇爲福致請，乃釋之。<span class="jiazhu">爲，于僞翻。</span>勇嘗得良馬，欲令行本乘而觀之，行本正色曰：<span class="yinhao">「至尊置臣於庶子，欲令輔導殿下，非爲殿下作弄臣也。」</span>勇慙而止。及勇敗，二人已卒，上歎曰：<span class="yinhao">「向使裴政、劉行本在，勇不至此。」</span></p>
<p class="em2 strong">勇嘗宴宮臣，唐令則自彈琵琶，歌《娬媚娘》。<span class="jiazhu">娬音武。</span>洗馬李綱<span class="jiazhu">隋制：門下坊司經局置洗馬四人。洗，悉薦翻。</span>起白勇曰：<span class="yinhao">「令則身爲宮卿，職當調護；<span class="jiazhu">左、右庶子謂之宮卿。漢高帝謂四皓曰：<span class="yinhao">「煩公卒調護太子。」</span>故言東宮官職當調護。</span>乃於廣坐自比倡優，<span class="jiazhu">坐，徂臥翻。倡，音昌。</span>進淫聲，穢視聽。事若上聞，令則罪在不測，豈不爲殿下之累邪！<span class="jiazhu">累，力瑞翻。邪，音耶。</span>臣請速治其罪！」</span>勇曰：<span class="yinhao">「我欲爲樂耳，<span class="jiazhu">治，直之翻。樂，音洛。</span>君勿多事。」</span>綱遂趨出。及勇廢，上召東宮官屬切責之，皆惶懼無敢對者。綱獨曰：<span class="yinhao">「廢立大事，今文武大臣皆知其不可而莫肯發言，臣何敢畏死，不一爲陛下別白言之乎！<span class="jiazhu">爲，于僞翻；下皆爲、日爲同。別，彼列翻。</span>太子性本中人，可與爲善，可與爲惡。曏使陛下擇正人輔之，足以嗣守鴻基。今乃以唐令則爲左庶子，鄒文騰爲家令，二人唯知以絃歌鷹犬娛悅太子，安得不至於是邪！<span class="jiazhu">邪，音耶。</span>此乃陛下之過，非太子之罪也。」</span>因伏地流涕嗚咽。上慘然良久曰：<span class="yinhao">「李綱責我，非爲無理，然徒知其一，未知其二；我擇汝爲宮臣，而勇不親任，雖更得正人，何益哉！」</span>對曰：<span class="yinhao">「臣所以不被親任者，良由姦人在側故也。<span class="jiazhu">被，皮義翻。</span>陛下但斬令則、文騰，更選賢才以輔太子，安知臣之終見疏棄也。<span class="jiazhu">更，工行翻。</span>自古<span class="jiaozhusup">【章：甲十一行本「古」下有「國家」二字；乙十一行本同；孔本同；張校同。】</span>廢立冢嫡，鮮不傾危，<span class="jiazhu">鮮，息淺翻。</span>願陛下深留聖思，無貽後悔。」</span>上不悅，罷朝，<span class="jiazhu">朝，直遙翻；下同。</span>左右皆爲之股栗。<span class="jiazhu">爲，于僞翻。</span>會尙書右丞缺，有司請人，上指綱曰：<span class="yinhao">「此佳右丞也！」</span>卽用之。</p>
<p class="em2 strong">太平公史萬歲還自大斤山，楊素害其功，言於上曰：<span class="yinhao">「突厥本降，<span class="jiazhu">厥，九勿翻。降，戶江翻。</span>初不爲寇，來塞上畜牧耳。」</span>遂寢之。萬歲數抗表陳狀，<span class="jiazhu">陳其功狀也。數，所角翻。</span>上未之悟。上廢太子，方窮東宮黨與。上問萬歲所在，萬歲實在朝堂，<span class="jiazhu">朝，直遙翻。</span>楊素曰：<span class="yinhao">「萬歲謁東宮矣！」</span>以激怒上。上謂爲信然，令召萬歲。時所將將士在朝堂稱冤者數百人，<span class="jiazhu">令，力丁翻。將，卽亮翻；下同。</span>萬歲謂之曰：<span class="yinhao">「吾今日爲汝極言於上，事當決矣。」</span><span class="jiazhu">爲，于僞翻。</span>旣見上，言<span class="yinhao">「將士有功，爲朝廷所抑！」</span>詞氣憤厲。上大怒，令左右㩧殺之。<span class="jiazhu">㩧，弼角翻，又匹角翻，擊也。</span>旣而追之，不及，因下詔陳其罪狀，天下共冤惜之。</p>
<p class="em2 strong">十一月，戊子，立晉王廣爲皇太子；天下地震。<span class="jiazhu">廣始正位儲宮，而天下地震，其示戒亦昭昭矣。</span>太子請降章服，宮官不稱臣；十二月，戊午，詔從之。以宇文述爲左衞率。始，太子之謀奪宗也，洪州總管郭衍預焉，<span class="jiazhu">《隋志》：豫章郡，平陳置洪州總管府。</span>由是徵衍爲左監門率。<span class="jiazhu">《隋志》：東宮置左、右監門率，掌詰門禁。監，工銜翻；下同。率，所律翻。</span></p>
<p class="em2 strong">帝囚故太子勇於東宮，付太子廣掌之。勇自以廢非其罪，頻請見上申冤，<span class="jiazhu">見，賢遍翻；下同。申，伸也，明也。</span>而廣遏之不得聞。勇於是升樹大叫，聲聞帝所，冀得引見。楊素因言勇情志昏亂，爲癲鬼所著，不可復收。帝以爲然，卒不得見。<span class="jiazhu">狂病而死者爲癲鬼。著，直略翻。復，扶又翻。卒，子恤翻。</span></p>
<p class="em2 strong">初，帝之克陳也，<span class="jiazhu">開皇九年克陳。</span>天下皆以爲將太平，監察御史房彥謙<span class="jiazhu">後齊御史臺置檢校御史十二人，隋置監察御史十二人。</span>私謂所親曰：<span class="yinhao">「主上忌刻而苛酷，太子卑弱，諸王擅權，<span class="jiazhu">言秦、晉、蜀三王分據方面也。</span>天下雖安，方憂危亂。」</span>其子玄齡亦密言於彥謙曰：<span class="yinhao">「主上本無功德，以詐取天下，諸子皆驕奢不仁，必自相誅夷，今雖承平，其亡可翹足待。」</span>彥謙，法壽之玄孫也。<span class="jiazhu">房法壽見一百三十二卷宋太宗泰始三年。</span></p>
<p class="em2 strong">玄齡與杜杲之兄孫如晦<span class="jiazhu">杜杲有名周、隋間。</span>皆預選，<span class="jiazhu">選者吏部。選，宣絹翻。</span>吏部侍郎高孝基名知人，<span class="jiazhu">有知人之名。</span>見玄齡，嘆曰：<span class="yinhao">「僕閱人多矣，未見如此郎者，異日必爲偉器，恨不見其大成耳。」</span>見如晦，謂曰：<span class="yinhao">「君有應變之才，必任棟梁之重。」</span>俱以子孫託之。</p>
<p class="em2 strong"><span class="yinwen">6</span>帝晚年深信佛道鬼神，辛巳，始詔<span class="yinhao">「有毀佛及天尊、嶽、鎭、海、瀆神像者，以不道論；<span class="jiazhu">《隋志》：佛者，西域天竺之迦羅衞國淨飯王之太子釋迦牟尼，捨太子位，出家學道，勤行精進，覺悟一切種智，而謂之佛。《道經》云：有元始天尊者，生於太元之先，稟自然之氣。沖虛凝遠，莫知其極，天地淪壞，劫數終盡，而天尊之體常存不滅。嶽者，五嶽，東嶽太山、西嶽華山、南嶽衡山、北嶽恆山、中嶽嵩山。隋五嶽各置令；又有吳山令，蓋吳山亦謂之吳嶽也。鎭，卽《周官·職方氏》：揚州其山鎭曰會稽，荊州其山鎭曰衡山，豫州其山鎭曰華山，青州其山鎭曰沂山，兗州其山鎭曰岱山，雍州其山鎭曰嶽山，幽州其山鎭曰毉無閭，幷州其山鎭曰恆山，冀州其山鎭曰霍山。隋開皇十四年，詔東鎭沂山、南鎭會稽山、北鎭毉無閭山、冀州鎭霍山，並就山立祠。東海於會稽縣界，南海於南海鎭南，並近海立祠，及四瀆、吳山並取側近巫一人，主知洒掃。十六年，又詔北鎭於營州龍山立祠。岱嶽、華嶽、衡嶽、恆嶽、嵩嶽皆先有廟。四瀆，江、河、淮、濟。</span>沙門毀佛像，道士毀天尊像者，以惡逆論。」</span></p>
<p class="em2 strong"><span class="yinwen">7</span>是歲，徵同州刺史蔡王智積入朝。<span class="jiazhu">《隋志》：馮翊郡，後魏置華州，西魏改曰同州。朝，直遙翻。</span>智積，帝之弟子也，<span class="jiazhu">智積，帝弟整之子。</span>性脩謹，門無私謁，自奉簡素，帝甚憐之。智積有五男，止敎讀《論語》，<span class="jiaozhusup">【章：甲十一行本「語」下有「孝經」二字；乙十一行本同；孔本同；張校同；退齋校同。】</span>不令交通賓客。或問其故，智積曰：<span class="yinhao">「卿非知我者！」</span>其意蓋恐諸子有才能以致禍也。</p>
<p class="em2 strong"><span class="yinwen">8</span>齊州行參軍章武王伽<span class="jiazhu">齊郡，齊州。行參軍，在諸曹行參軍之下，典籤之上。杜佑曰：隋開皇三年，詔佐官以曹爲名者，並改爲司。十二年，諸州司以從事爲名者，並改爲參軍。煬帝置諸司書佐，改行參軍爲行書佐。《隋志》：河間郡平舒縣，舊置章武郡。迦，求迦翻。</span>送流囚李參等七十餘人詣京師，行至滎陽，<span class="jiazhu">滎陽縣屬鄭州。</span>哀其辛苦，悉呼謂曰：<span class="yinhao">「卿輩自犯國刑，身嬰縲紲，<span class="jiazhu">縲，黑索紲攣也，所以拘罪人。縲，力追翻。紲，息列翻。</span>固其職也；重勞援卒，<span class="jiazhu">援送之卒。</span>豈不愧心哉！」</span>參等辭謝。伽乃悉脫其枷鎖，停援卒，與約曰：<span class="yinhao">「某日當至京師，如致前卻，<span class="jiazhu">謂或前或卻，不能如期。</span>吾當爲汝受死。」</span><span class="jiazhu">爲，于僞翻。</span>遂捨之而去。流人感悅，如期而至，一無離叛。上聞而驚異，召見與語，稱善久之。於是悉召流人，令攜負妻子俱入，賜宴於殿庭而赦之。因下詔曰：<span class="yinhao">「凡在有生，含靈稟性，咸知善惡，並識是非。若臨以至誠，明加勸導，則俗必從化，人皆遷善。往以海內亂離，德敎廢絕，吏無慈愛之心，民懷姦詐之意。朕思遵聖法，以德化民，而伽深識朕意，誠心宣導，參等感寤，自赴憲司：明是率土之人，非爲難敎。若使官盡王伽之儔，民皆李參之輩，刑厝不用，<span class="jiazhu">厝，士故翻。</span>其何遠哉！」</span>乃擢伽爲雍令。<span class="jiazhu">雍縣，岐州治所。雍，於用翻。</span></p>
<p class="em2 strong"><span class="yinwen">9</span>太史令袁充表稱：<span class="yinhao">「隋興已後，晝日漸長，開皇元年，冬至之景長一丈二尺七寸二分；<span class="jiazhu">長一，亙亮翻。</span>自爾漸短，至十七年，短於舊三寸七分。日去極近則景短而日長，去極遠則景長而日短；行內道則去極近，行外道則去極遠，<span class="jiazhu">極，北極也。</span>謹按《元命包》曰：『日月出內道，璇璣得其常。』<span class="jiazhu">《六緯》之書，有《春秋元命包》。孔安國曰：璇，美玉。璣者，正天文之器。旋，似宣翻。</span>《京房別對》曰：『太平，日行上道；升平，行次道；霸代，行下道。』伏惟大隋啓運，上感乾元，景短日長，振古希有。」</span><span class="jiazhu">《詩》：振古如茲。毛《傳》曰：振，自也。</span>上臨朝，<span class="jiazhu">朝，直遙翻。</span>謂百官曰：<span class="yinhao">「景長之慶，天之祐也。今太子新立，當須改元，宜取日長之意以爲年號。」</span>是後百工作役，並加程課，以日長故也。丁匠苦之。<span class="jiazhu">史言袁充誣天以病民。</span></p>
<div class="yeartoc" id="year_toc_988"><p class="strong"><span class="section" id="title-4"><span data-head-description="高祖文皇帝中" data-head-level="h4" data-head-title="仁壽元年">仁壽元年</span></span><span class="biaozhusup" data-rel="">（辛酉、六〇一年）</span></p></div>
<p class="em2 strong"><span class="yinwen">1</span>春，正月，乙酉朔，赦天下，改元。</p>
<p class="em2 strong"><span class="yinwen">2</span>以尙書右僕射楊素爲左僕射，納言蘇威爲右僕射。</p>
<p class="em2 strong"><span class="yinwen">3</span>丁酉，徙河南王昭爲晉王。</p>
<p class="em2 strong"><span class="yinwen">4</span>突厥步迦可汗犯塞，敗代州總管韓弘於恆安。<span class="jiazhu">鴈門郡，隋代州。厥，九勿翻。迦，古牙翻。可，從刊入聲。汗，音寒。敗，補邁翻。恆，戶登翻。</span></p>
<p class="em2 strong"><span class="yinwen">5</span>以晉王昭爲內史令。</p>
<p class="em2 strong"><span class="yinwen">6</span>二月，乙卯朔，日有食之。</p>
<p class="em2 strong"><span class="yinwen">7</span>夏，五月，己丑，突厥男女九萬口來降。<span class="jiazhu">降，戶江翻。</span></p>
<p class="em2 strong"><span class="yinwen">8</span>六月，乙卯，遣十六使巡省風俗。<span class="jiazhu">使，疏吏翻。省，昔景翻。</span></p>
<p class="em2 strong"><span class="yinwen">9</span>乙丑，詔以天下學校生徒多而不精，<span class="jiazhu">校，戶敎翻。</span>唯簡留國子學生七十人，太學、四門及州縣學並廢。<span class="jiazhu">漢置太學，晉武帝立國子學，後國子、太學各置博士以授生徒。後魏太和二十年，於四門置學，立四門博士。自漢以來，郡有文學，隋郡、縣皆置博士。</span>殿內將軍河間劉炫<span class="jiazhu">殿內將軍，卽殿中將軍，隋避諱改之，屬左、右衞。河間郡，瀛州。炫，熒絹翻。</span>上表切諫；不聽。<span class="jiazhu">上，時掌翻。</span>秋，七月，<span class="jiaozhusup">【章：甲十一行本「月」下有「戊戌」二字；乙十一行本同；孔本同；張校同；退齋校同。】</span>改國子學爲太學。</p>
<p class="em2 strong"><span class="yinwen">10</span>初，帝受周禪，恐民心未服，故多稱符瑞以耀之，其僞造而獻者，不可勝計。<span class="jiazhu">勝，音升。</span>冬，十一月，己丑，有事于南郊，如封禪禮，版文備述前後符瑞以報謝云。</p>
<p class="em2 strong"><span class="yinwen">11</span>山獠作亂，<span class="jiazhu">獠，盧皓翻。蜀有獠。</span>以衞尉少卿洛陽衞文昇爲資州刺史<span class="jiazhu">《隋志》：洛陽縣屬河南郡洛州。資陽郡，西魏置資州，治盤石。少，始照翻。</span>鎭撫之。文昇名玄，以字行。初到官，獠方攻大牢鎭，<span class="jiazhu">開皇十三年，置大牢縣。宋白曰：榮州應靈縣，本漢南安縣，隋置大牢鎭。《九域志》：在州西一百五十里。</span>文昇單騎造其營，<span class="jiazhu">騎，奇寄翻。造，七到翻。</span>謂曰：<span class="yinhao">「我是刺史，銜天子詔，安養汝等，勿驚懼也！」</span>羣獠莫敢動。於是說以利害，渠帥感悅，解兵而去，<span class="jiazhu">說，輸芮翻。帥，所類翻；下同。</span>前後歸附者十餘萬口。帝大悅，賜縑二千匹。壬辰，以文昇爲遂州總管。<span class="jiazhu">《隋志》：遂寧郡，後周置遂州。</span></p>
<p class="em2 strong"><span class="yinwen">12</span>潮、成等五州獠反，高州酋長馮盎馳詣京師，請討之。<span class="jiazhu">《隋志》：義安郡，梁置東揚州，後改曰瀛州，平陳置潮州。蒼梧郡，梁置成州，隋後改封州。高涼郡，置高州。酋，才由翻。長，知兩翻。</span>帝敕楊素與盎論賊形勢，素歎曰：<span class="yinhao">「不意蠻夷中有如是人！」</span>卽遣盎發江、嶺兵擊之。<span class="jiazhu">江、嶺，謂江南、嶺南也。</span>事平，除盎漢陽太守。<span class="jiazhu">《隋志》：漢陽郡，後魏曰南秦州，西魏曰成州。守，手又翻。</span></p>
<p class="em2 strong"><span class="yinwen">13</span>詔以楊素爲雲州道行軍元帥，<span class="jiazhu">《隋志》：定襄郡，開皇五年置雲州總管府，治大利。</span>長孫晟爲受降使者，<span class="jiazhu">長，知兩翻。晟，承正翻。降，戶江翻。使，疏吏翻。</span>挾啓民可汗北擊步迦。<span class="jiazhu">挾，戶頰翻。可，從刊入聲。汗，音寒。迦，古牙翻。</span></p>
<div class="yeartoc" id="year_toc_989"><p class="strong"><span class="section" id="title-5"><span data-head-description="高祖文皇帝中" data-head-level="h4" data-head-title="仁壽二年">二年</span></span><span class="biaozhusup" data-rel="">（壬戌、六〇二年）</span></p></div>
<p class="em2 strong"><span class="yinwen">1</span>春，三月，己亥，上幸仁壽宮。</p>
<p class="em2 strong"><span class="yinwen">2</span>突厥思力俟斤等<span class="jiazhu">厥，九勿翻。俟，渠之翻。</span>南渡河，掠啓民男女六千口、雜畜二十餘萬而去。<span class="jiazhu">畜，許又翻。</span>楊素帥諸軍追擊，轉戰六十餘里，大破之，<span class="jiazhu">帥，讀曰率。</span>突厥北走。素復進追，夜，及之，<span class="jiazhu">復，扶又翻。</span>恐其越逸，令其騎稍後，親引兩騎幷降突厥二人與虜並行，虜不之覺；候其頓舍未定，趣後騎掩擊，<span class="jiazhu">騎，奇寄翻。趣，讀曰促。</span>大破之，悉得人畜以歸啓民。自是突厥遠遁，磧南無復寇抄。<span class="jiazhu">磧，七迹翻。抄，楚交翻。</span>素以功進子玄感爵柱國，賜玄縱爵淮南公。<span class="jiazhu">淮南郡公。</span></p>
<p class="em2 strong"><span class="yinwen">3</span>兵部尙書柳述，慶之孫也，<span class="jiazhu">柳慶見一百六十一卷梁武帝太清二年。</span>尙蘭陵公主，怙寵使氣，自楊素之屬皆下之。<span class="jiazhu">下，遐嫁翻。</span>帝問符璽直長萬年韋雲起：<span class="jiazhu">符璽局，屬門下省，直長四人。萬年，屬京兆。璽，斯氏翻。長，知兩翻。</span><span class="yinhao">「外間有不便事，可言之。」</span>述時侍側，雲起奏曰：<span class="yinhao">「柳述驕豪，未嘗經事，兵機要重，非其所堪，徒以主壻，遂居要職。臣恐物議以爲陛下『官不擇賢，專私所愛，』斯亦不便之大者。」</span>帝甚然其言，顧謂述曰：<span class="yinhao">「雲起之言，汝藥石也，可師友之。」</span>秋，七月，丙戌，詔內外官各舉所知。柳述舉雲起，除通事舍人。<span class="jiazhu">曹魏中書置通事一人，掌呈奏案章，正始中，改爲通事舍人，屬中書省。隋改中書省爲內史省。</span></p>
<p class="em2 strong"><span class="yinwen">4</span>益州總管蜀王秀，容貌瓌偉，<span class="jiazhu">瓌，古回翻。</span>有膽氣，好武藝。<span class="jiazhu">好，呼到翻。</span>帝每謂獨孤后曰：<span class="yinhao">「秀必以惡終，我在當無慮，至兄弟，必反矣。」</span>大將軍劉噲之討西爨也，帝令上開府儀同三司楊武通將兵繼進。<span class="jiazhu">此必爨翫再反時。將，卽亮翻。</span>秀以嬖人萬智光爲武通行軍司馬。<span class="jiazhu">嬖，卑義翻，又博義翻。</span>帝以秀任非其人，譴責之，因謂羣臣曰：<span class="yinhao">「壞我法者，子孫也。<span class="jiazhu">壞，音怪。</span>譬如猛虎，物不能害，反爲毛間蟲所損食耳。」</span>遂分秀所統。</p>
<p class="em2 strong">自長史元巖卒後，秀漸奢僭，<span class="jiazhu">按《隋書·元巖傳》：開皇十三年，巖卒。是後仁壽四年，帝臥疾仁壽宮，又有黃門侍郎元巖與楊素、柳述同侍疾。參考《廢太子勇傳》、《柳述傳》皆然。如此，則有兩元巖。長，知兩翻。</span>造渾天儀，多捕山獠充宦者，<span class="jiazhu">獠，盧皓翻。</span>車馬被服，擬於乘輿。<span class="jiazhu">被，皮義翻。乘，繩證翻。</span></p>
<p class="em2 strong">及太子勇以讒廢，晉王廣爲太子，秀意甚不平。太子恐秀終爲後患，陰令楊素求其罪而譖之。<span class="jiazhu">令，力丁翻。</span>上遂徵秀，秀猶豫，欲謝病不行。總管司馬源師諫，<span class="jiazhu">源師，卽北齊源文宗之子，蓋是時亦老矣。</span>秀作色曰：<span class="yinhao">「此自我家事，何預卿也！」</span>師垂涕對曰：<span class="yinhao">「師忝參府幕，敢不盡忠！聖上有敕追王，以淹時月，<span class="jiazhu"><span class="yinhao">「以」</span>，當從《隋書·源師傳》作<span class="yinhao">「已」</span>。蜀本作<span class="yinhao">「己」</span>。</span>今乃遷延未去。百姓不識王心，倘生異議，內外疑駭，發雷霆之詔，降一介之使，王何以自明？願王熟計之！」</span>朝廷恐秀生變，戊子，以原州總管獨孤楷爲益州總管，<span class="jiazhu">平涼郡，置原州。</span>馳傳代之。<span class="jiazhu">傳，株戀翻。</span>楷至，秀猶未肯行；楷諷諭久之，乃就路。楷察秀有悔色，因勒兵爲備；秀行四十餘里，將還襲楷，覘知有備，乃止。<span class="jiazhu">覘，丑廉翻，又丑豔翻。</span></p>
<p class="em2 strong"><span class="yinwen">5</span>八月，甲子，皇后獨孤氏崩。太子對上及宮人哀慟絕氣，若不勝喪者；<span class="jiazhu">勝，音升。</span>其處私室，<span class="jiazhu">處，昌呂翻。</span>飲食言笑如平常。又，每朝令進二溢米，而私令取肥肉脯鮓，<span class="jiazhu">乾肉爲脯，釀魚肉爲鮓。</span>置竹筩中，以蠟閉口，衣襆裹而納之。<span class="jiazhu">襆，防玉翻，帊也。</span></p>
<p class="em2 strong">著作郎王劭上言：<span class="yinhao">「佛說：『人應生天上及生無量壽國之時，<span class="jiazhu">上，時掌翻。</span>天佛放大光明，以香花妓樂來迎。』<span class="jiazhu">妓，渠綺翻。</span>伏惟大行皇后福善禎符，備諸祕記，皆云是妙善菩薩。<span class="jiazhu">《釋典》：菩，普也；薩，濟也。菩薩，言能普濟衆生。菩，薄乎翻。薩，桑葛翻。</span>臣謹按八月二十二日，仁壽宮內再雨金銀花；<span class="jiazhu">雨，于具翻。</span>二十三日，大寶殿後夜有神光；<span class="jiazhu">大寶殿，在仁壽宮中寢殿也。</span>二十四日卯時，永安宮北有自然種種音樂，<span class="jiazhu">種，章勇翻。</span>震滿虛空；至夜五更，<span class="jiazhu">更，工衡翻。</span>奄然如寐，遂卽升遐，與經文所說，事皆符驗。」</span>上覽之悲喜。</p>
<p class="em2 strong"><span class="yinwen">6</span>九月，丙戌，上至自仁壽宮。</p>
<p class="em2 strong"><span class="yinwen">7</span>冬，十月，癸丑，以工部尙書楊達爲納言。達，雄之弟也。<span class="jiazhu">雄自廣平王改封清漳，時又改封安德。</span></p>
<p class="em2 strong"><span class="yinwen">8</span>閏月，甲申，詔楊素、蘇威與吏部尙書牛弘等脩定五禮。<span class="jiazhu">五禮，吉、凶、軍、賓、嘉。</span></p>
<p class="em2 strong"><span class="yinwen">9</span>上令上儀同三司蕭吉爲皇后擇葬地，<span class="jiazhu">爲，于僞翻。</span>得吉處，云：<span class="yinhao">「卜年二千，卜世二百。」</span>上曰：<span class="yinhao">「吉凶由人，不在於地。高緯葬父，豈不卜乎！俄而國亡。正如我家墓田，若云不吉，朕不當爲天子；若云不凶，我弟不當戰沒。」</span><span class="jiazhu">上弟整從周武帝伐齊，至幷州，力戰而死。</span>然竟從吉言。吉退，告族人蕭平仲曰：<span class="yinhao">「皇太子遣宇文左率深謝余云：<span class="jiazhu">宇文述時爲左衞率。率，所律翻。</span>『公前稱我當爲太子，竟有其驗，終不忘也。今卜山陵，務令我早立。我立之後，當以富貴相報。』吾語之云：『後四載，太子御天下。』<span class="jiazhu">語，牛倨翻。載，作亥翻。</span>若太子得政，隋其亡乎！吾前紿云<span class="jiazhu">紿，徒亥翻。</span>『卜年二千』者，三十字也；『卜世二百』者，取世二傳也。汝其識之！」</span><span class="jiazhu">識，職吏翻，記也。</span></p>
<p class="em2 strong">壬寅，葬文獻皇后於太陵。詔以<span class="yinhao">「楊素經營葬事，勤求吉地，論素此心，事極誠孝，豈與夫平戎定寇比<span class="jiazhu">夫，音扶。</span>其功業！可別封一子義康公，邑萬戶。」</span><span class="jiazhu">義康郡公。《隋志》：高涼郡杜原縣，舊有宋康郡，平陳改曰義康郡。</span>幷賜田三十頃，絹萬段，米萬石，金珠綾錦稱是。<span class="jiazhu">稱，尺證翻。</span></p>
<p class="em2 strong"><span class="yinwen">10</span>蜀王秀至長安，上見之，不與語；明日，使使切讓之。<span class="jiazhu">使使，下疏吏翻。</span>秀謝罪，太子諸王流涕庭謝。上曰：<span class="yinhao">「頃者秦王糜費財物，我以父道訓之。今秀蠹害生民，當以君道繩之。」</span>於是付執法者。開府儀同三司慶整諫曰：<span class="jiazhu">慶姓，出於齊大夫慶氏。</span><span class="yinhao">「庶人勇旣廢，秦王已薨，陛下見子無多，<span class="jiazhu">見，賢遍翻。</span>何至如是！蜀王性甚耿介，今被重責，<span class="jiazhu">被，皮義翻。</span>恐不自全。」</span>上大怒，欲斷其舌，<span class="jiazhu">斷，丁管翻。</span>因謂羣臣曰：<span class="yinhao">「當斬秀於市以謝百姓。」</span>乃令楊素等推治之。<span class="jiazhu">治，直之翻。</span></p>
<p class="em2 strong">太子陰作偶人，縛手釘心，枷鎖杻械，<span class="jiazhu">釘，丁定翻。杻，敕九翻。</span>書上及漢王姓名，仍云<span class="yinhao">「請西嶽慈父聖母<span class="jiaozhusup">【章：甲十一行本「母」下有「神兵」二字；乙十一行本同；孔本同；張校同。】</span>收楊堅、楊諒神魂，如此形狀，勿令散蕩。」</span>密埋之華山下；<span class="jiazhu">華，戶化翻。</span>楊素發之；又云<span class="yinhao">「秀妄述圖讖，稱京師妖異，造蜀地徵祥」</span>；<span class="jiazhu">妖，於驕翻。徵，與禎同。</span>幷作檄文，云<span class="yinhao">「指期問罪」</span>，置秀集中，<span class="jiazhu">集，文集也。《隋志》曰：別集者，蓋漢東京之所創也。自靈均已降，屬文之士衆矣，然其志尙不同，風流殊別；後之君子，欲觀其體勢而見其心靈，故別聚焉，名之爲集。辭人景慕，並自記載，以成書部。</span>俱以聞奏。上曰：<span class="yinhao">「天下寧有是邪！」</span><span class="jiazhu">邪，音耶。</span>十二月，癸巳，廢秀爲庶人，幽之內侍省，不聽與妻子相見，唯獠婢二人驅使，<span class="jiazhu">獠，魯皓翻。</span>連坐者百餘人。秀上表摧謝曰：<span class="jiazhu">上，時掌翻。</span><span class="yinhao">「伏願慈恩，賜垂矜愍，殘息未盡之間，希與瓜子相見；請賜一穴，令骸骨有所。」</span>瓜子，其愛子也。上因下詔數其十罪，<span class="jiazhu">數，所具翻。</span>且曰：<span class="yinhao">「我不知楊堅、楊諒是汝何親？」</span>後乃聽與其子同處。<span class="jiazhu">處，昌呂翻。</span></p>
<p class="em2 strong">初，楊素嘗以少譴敕送南臺，<span class="jiazhu">南臺者，御史臺也。立國面朝後市，臺省皆在南，故尙書省曰南省，御史臺曰南臺。少，詩沼翻。</span>命治書侍御史柳彧治之。<span class="jiazhu">治，直之翻；下同。</span>素恃貴，坐彧牀。彧從外來，<span class="jiaozhusup">【章：甲十一行本「來」下有「見之」二字；乙十一行本同；孔本同；張校同。】</span>於階下端笏整容謂素曰：<span class="yinhao">「奉敕治公之罪！」</span>素遽下。彧據案而坐，立素於庭，辨詰事狀。素由是銜之。<span class="jiazhu">詰，去吉翻。</span>蜀王秀嘗從彧求李文博所撰《治道集》，<span class="jiazhu">李文博，博陵人，仕隋不調。性貞介鯁直，好學不倦，至於敎義名理，特所留心；讀書至治亂得失，忠臣烈士，未嘗不反覆吟翫。長於議論，亦善屬文，著《治道集》十卷，大行於世。夫其文大行而仕不遇，何也？治，直吏翻。</span>彧與之；秀遺彧奴婢十口。<span class="jiazhu">遺，于季翻。</span>及秀得罪，素奏彧以內臣交通諸侯，除名爲民，配戍懷遠鎭。<span class="jiazhu">《新唐志》，營州有懷遠城。</span></p>
<p class="em2 strong">帝使司農卿趙仲卿往益州窮按秀事，秀之賓客經過之處，仲卿必深文致法，州縣長吏坐者太半。<span class="jiazhu">過，音戈。長，音知兩翻。</span>上以爲能，賞賜甚厚。</p>
<p class="em2 strong">久之，貝州長史裴肅<span class="jiazhu">《隋志》：清河郡，後周置貝州。</span>遣使上書，稱：<span class="yinhao">「高熲以天挺良才，元勳佐命，爲衆所疾，以至廢棄；<span class="jiazhu">熲廢見上卷開皇十九年。使，疏吏翻。上，時掌翻。</span>願陛下錄其大功，忘其小過。又二庶人得罪已久，<span class="jiazhu">二庶人，謂勇、秀。</span>寧無革心！願陛下弘君父之慈，顧天性之義，<span class="jiazhu">《經》曰：父子之道，天性也。</span>各封小國，觀其所爲：若能遷善，漸更增益；如或不悛，<span class="jiazhu">悛，丑緣翻。</span>貶削非晚。今者自新之路永絕，愧悔之心莫見，豈不哀哉！」</span>書奏，上謂楊素曰：<span class="yinhao">「裴肅憂我家事，此亦至誠也。」</span>於是徵肅入朝。<span class="jiazhu">朝，直遙翻；下同。</span>太子聞之，謂左庶子張衡曰：<span class="yinhao">「使勇自新，欲何爲也？」</span>衡曰：<span class="yinhao">「觀肅之意，欲令如吳太伯、漢東海王耳。」</span><span class="jiazhu">吳太伯，註已見前。漢東海王彊事見《光武紀》。此張衡爲裴肅解也。令，力丁翻。</span>肅至，上面諭以勇不可復收之意而罷遣之。肅，俠之子也。<span class="jiazhu">裴俠見一百五十六卷梁武帝中大通五年。復，扶又翻。</span></p>
<p class="em2 strong">楊素弟約及從父文思、文紀、<span class="jiazhu">從，才用翻。</span>族父忌並爲尙書、列卿，諸子無汗馬之勞，位至柱國、刺史；廣營資產，自京師及諸方都會處，邸店、碾磑、<span class="jiazhu">碾，尼展翻。丁度《集韻》，碾，女箭翻，所以轢物器也。磑，五對翻，並磨也。</span>便利田宅，不可勝數；<span class="jiazhu">勝，音升。</span>家僮千數，後庭妓妾曳綺羅者以千數；<span class="jiazhu">妓，渠綺翻。</span>第宅華侈，制擬宮禁；親故吏布列清顯。<span class="jiazhu">《隋書·素傳》作<span class="yinhao">「親戚故吏」</span>，此逸<span class="yinhao">「戚」</span>字。</span>旣廢一太子及一王，威權愈盛。朝臣有違忤者，或至誅夷；<span class="jiazhu">忤，五故翻。</span>有附會及親戚，雖無才用，必加進擢；朝廷靡然，莫不畏附。敢與素抗而不橈者，<span class="jiazhu">橈，奴敎翻，屈也。</span>獨柳彧及尙書右丞李綱、大理卿梁毗而已。</p>
<p class="em2 strong">始，毗爲西寧州刺史，<span class="jiazhu">《隋志》：越巂郡，後周置嚴州，開皇六年，改曰西寧州，十八年又改曰巂州。毗刺西寧，蓋十八年以前也。</span>凡十一年，蠻夷酋長皆以金多者爲豪雋，遞相攻奪，略無寧歲，毗患之。後因諸酋長相帥以金遺毗，<span class="jiazhu">酋，才由翻。帥，讀曰率。長，知兩翻。遺，于季翻。</span>毗置金坐側，<span class="jiazhu">坐，徂臥翻。</span>對之慟哭，而謂之曰：<span class="yinhao">「此物飢不可食，寒不可衣，<span class="jiazhu">衣，於旣翻。</span>汝等以此相滅，不可勝數，<span class="jiazhu">勝，音升。</span>今將此來，欲殺我邪！」</span><span class="jiazhu">邪，音耶。</span>一無所納。於是蠻夷感悟，遂不相攻擊。上聞而善之，徵爲大理卿，處法平允。<span class="jiazhu">處，昌呂翻，信也，當也。</span></p>
<p class="em2 strong">毗見楊素專權，恐爲國患，乃上封事曰：<span class="yinhao">「臣聞臣無有作威作福，其害于而家，凶于而國。<span class="jiazhu">《書·洪範》之言。上，時掌翻。</span>竊見左僕射越國公素，幸遇愈重，權勢日隆，搢紳之徒，屬其視聽。<span class="jiazhu">言注耳目也。屬，之欲翻。</span>忤旨者嚴霜夏零，阿旨者甘雨冬澍；<span class="jiazhu">忤，五故翻。澍，之戍翻，又殊遇翻。</span>榮枯由其脣吻，廢興候其指麾；所私皆非忠讜，<span class="jiazhu">讜，音黨。</span>所進咸是親戚，子弟布列，兼州連縣。天下無事，容息異圖；四海有虞，必爲禍始。<span class="jiazhu">黎陽之變，卒如毗言。</span>夫姦臣擅命，有漸而來，<span class="jiazhu">夫，音扶。</span>王莽資之於積年，桓玄基之於易世，而卒殄漢祀，終傾晉祚。<span class="jiazhu">二事具《漢》、《晉紀》。卒，子恤翻。</span>陛下若以素爲阿衡，臣恐其心未必伊尹也。伏願揆鑒古今，量爲處置，<span class="jiazhu">量，音良。處，昌呂翻。</span>俾洪基永固，率土幸甚！」</span>書奏，上大怒，收毗繫獄，親詰之。<span class="jiazhu">詰，去吉翻。</span>毗極言<span class="yinhao">「素擅寵弄權，將領之處，殺戮無道。<span class="jiazhu">將，卽亮翻。</span>又太子、蜀王罪廢之日，百僚無不震竦，唯素揚眉奮肘，喜見容色，<span class="jiazhu">見，賢遍翻。</span>利國家有事以爲身幸。」</span>上無以屈，乃釋之。</p>
<p class="em2 strong">其後上亦寖疏忌素，乃下敕曰：<span class="yinhao">「僕射國之宰輔，不可躬親細務，但三五日一向省，評論大事。」</span>外示優崇，實奪之權也。素由是終仁壽之末，不復通判省事。出楊約爲伊州刺史。<span class="jiazhu">《隋志》：河南郡陸渾縣，東魏置伊川郡及北荊州，後周改曰和州，開皇初，又改曰伊州。</span></p>
<p class="em2 strong">素旣被疏，<span class="jiazhu">被，皮義翻。</span>吏部尙書柳述益用事，攝兵部尙書，參掌機密；<span class="jiazhu">按《述傳》：仁壽中，判兵部尙書事，尋拜兵部尙書，參掌機密；投表陳讓，乃令攝兵部尙書事。</span>素由是惡之。<span class="jiazhu">惡，烏路翻。</span></p>
<p class="em2 strong">太子問於賀若弼曰：<span class="yinhao">「楊素、韓擒虎、史萬歲皆稱良將，其優劣何如？」</span>弼曰：<span class="yinhao">「楊素猛將，非謀將；韓擒虎鬬將，非領將；史萬歲騎將，非大將。」</span>太子曰：<span class="yinhao">「然則大將誰也？」</span>弼拜曰：<span class="yinhao">「唯殿下所擇！」</span>弼意自許也。<span class="jiazhu">若，人者翻。將，卽亮翻；下同。騎，奇寄翻。</span></p>
<p class="em2 strong"><span class="yinwen">11</span>交州俚帥李佛子作亂，<span class="jiazhu">交趾郡，交州。俚，音里。帥，所類翻。</span>據越王故城，<span class="jiazhu">此城蓋秦漢間駱越之王所築也。</span>遣其兄子大權據龍編城，<span class="jiazhu">交州，舊治龍編縣，《隋志》治宋平，而龍編以縣屬州。</span>其別帥李普鼎據烏延城。<span class="jiazhu">帥，所類翻；下同。</span>楊素薦瓜州刺史長安劉方<span class="jiazhu">敦煌郡置瓜州。</span>有將帥之略，詔以方爲交州道行軍總管，統二十七營而進。方軍令嚴肅，有犯必斬；然仁愛士卒，有疾病者親臨撫養，士卒亦以此懷之。至都隆嶺，遇賊，擊破之。進軍臨佛子營，先諭以禍福。佛子懼，請降，<span class="jiazhu">降，戶江翻。</span>送之長安。</p>
<div class="yeartoc" id="year_toc_990"><p class="strong"><span class="section" id="title-6"><span data-head-description="高祖文皇帝中" data-head-level="h4" data-head-title="仁壽三年">三年</span></span><span class="biaozhusup" data-rel="">（癸亥、六〇三年）</span></p></div>
<p class="em2 strong"><span class="yinwen">1</span>秋，八月，壬申，賜幽州總管燕榮死。<span class="jiazhu">燕，因肩翻。</span>榮性嚴酷，鞭撻左右，動至千數。嘗見道次叢荊，以爲堪作杖，命取之，輒以試人。人或自陳無罪，榮曰：<span class="yinhao">「後有罪，當免汝。」</span>旣而有犯，將杖之，人曰：<span class="yinhao">「前日被杖，使君許以有罪宥之。」</span>榮曰：<span class="yinhao">「無罪尙爾，況有罪邪！」</span><span class="jiazhu">被，皮義翻。使，疏吏翻。邪，音耶。</span>杖之自若。</p>
<p class="em2 strong">觀州長史元弘嗣<span class="jiazhu">《隋志》：平原郡東光縣，舊置勃海郡，隋廢郡，置觀州。杜佑曰：開皇三年，改別駕、治中爲長史、司馬。觀，古玩翻。長，知兩翻。</span>遷幽州長史，懼爲榮所辱，固辭。上敕榮曰：<span class="yinhao">「弘嗣杖十已上罪，皆須奏聞。」</span>榮忿曰：<span class="yinhao">「豎子何敢玩我！」</span>於是遣弘嗣監納倉粟，颺得一糠一粃，皆罰之。<span class="jiazhu">監，古銜翻。颺，與章翻，又餘亮翻。粃，音比。</span>每笞雖不滿十，然一日之中，或至三數。如是歷年，怨隙日構。榮遂收弘嗣付獄，禁絕其糧，弘嗣抽絮雜水咽之。<span class="jiazhu">咽，於甸翻。</span>其妻詣闕稱冤，上遣使按驗，<span class="jiazhu">使，疏吏翻。</span>奏榮暴虐，贓穢狼籍；徵還，賜死。元弘嗣代榮爲政，酷又甚之。</p>
<p class="em2 strong"><span class="yinwen">2</span>九月，壬戌，置常平官。<span class="jiazhu">開皇初，置義倉，今置常平官掌之。</span></p>
<p class="em2 strong"><span class="yinwen">3</span>是歲，龍門王通詣闕獻太平十二策，<span class="jiazhu">《隋志》：龍門縣屬河東郡。</span>上不能用，罷歸。通遂敎授於河汾之間，弟子自遠至者甚衆，累徵不起。楊素甚重之，勸之仕，通曰：<span class="yinhao">「通有先人之弊廬足以蔽風雨，薄田足以具𩜾粥，<span class="jiazhu">𩜾，諸延翻，厚粥。</span>讀書談道足以自樂。<span class="jiazhu">樂，音洛。</span>願明公正身以治天下，<span class="jiazhu">治，直之翻。</span>時和歲豐，<span class="jiaozhusup">【章：甲十一行本「時」上有「使」字，「歲」作「年」；乙十一行本同；孔本同。】</span>通也受賜多矣，不願仕也。」</span>或譖通於素曰：<span class="yinhao">「彼實慢公，公何敬焉？」</span>素以問通，通曰：<span class="yinhao">「使公可慢，則僕得矣；不可慢，則僕失矣：得失在僕，公何預焉！」</span>素待之如初。</p>
<p class="em2 strong">弟子賈瓊問息謗，通曰：<span class="yinhao">「無辯。」</span>問止怨，曰：<span class="yinhao">「不爭。」</span>通嘗稱：<span class="yinhao">「無赦之國，其刑必平；重斂之國，其財必削。」</span><span class="jiazhu">斂，力贍翻。</span>又曰：<span class="yinhao">「聞謗而怒者，讒之囮也；見譽而喜者，佞之媒也：絕囮去媒，讒佞遠矣。」</span><span class="jiazhu">囮，余周翻，又五戈翻，鳥媒也。《爾雅翼》曰：按《說文》，囮，譯也。率鳥者繫生鳥以來之，名曰囮，讀若譌。譽，音余。去，羌呂翻。</span>大業末，卒于家，<span class="jiazhu">卒，子恤翻。</span>門人諡曰文中子。<span class="jiazhu">通卒，門人議曰：<span class="yinhao">「《禮》，男子生有字，所以昭德；死有諡，所以易名。仲尼旣沒，文不在茲乎！《易》曰，『黃裳元吉，文在中也。』請諡曰文中子。」</span></span></p>
<p class="em2 strong"><span class="yinwen">4</span>突厥步迦可汗所部大亂，鐵勒僕骨等十餘部皆叛步迦，降於啓民。<span class="jiazhu">《隋書》：鐵勒之先，匈奴之苗裔也，種類最多，自西海之東，依據山谷，往往不絕。獨洛河北有僕骨、同羅、韋紇、拔也古、覆羅，並號俟斤，蒙陳、吐如、紇斯結、渾、斛薛等諸姓，勝兵可二萬。伊吾以西，焉耆之北，傍白山則有契弊、薄落職、乙咥、蘇婆、郍曷、鳥讙、紇骨、也咥、於尼讙等，勝兵可二萬。金山西有薛延陁、咥勒兒、十槃、達契等，一萬餘兵。康國北傍阿得水，則有訶咥、曷嶻、撥忽、比千、具海、曷比悉、何嵳蘇、拔也末渴達等，有三萬餘兵。得嶷海東有路羯、三索咽、蔑促、隆忽等諸姓，八千餘。佛菻東則有恩屈、阿蘭、北褥九離、伏嗢昏等，近二萬人。北海南則都波等。雖姓氏各別，總謂爲鐵勒。並無君長，分屬東、西兩突厥。人性凶忍，善於騎射，貪婪尤甚，以寇抄爲生。自突厥有國，東西征討，皆資其用，以制北荒。迦，古牙翻。可，從刊入聲。汗，音寒。</span>步迦衆潰，西奔吐谷渾；長孫晟送啓民置磧口，啓民於是盡有步迦之衆。<span class="jiazhu">磧，七迹翻。</span></p>
</div></body></html>