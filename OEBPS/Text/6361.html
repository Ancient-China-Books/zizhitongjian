<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百一十七・唐紀三十三・玄宗至道大聖大明孝皇帝下之下・肅宗文明武德大聖大宣孝皇帝上之上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀三十三">唐紀三十三</span></span></h1>
<p id="online_toc_0"><a class="gg-link" href="#online_toc_0"></a><span class="jiazhu">起閼逢敦牂<span class="biaozhusup" data-rel="">（甲午）</span>，盡柔兆涒灘<span class="biaozhusup" data-rel="">（丙申）</span>四月，凡二年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="玄宗至道大聖大明孝皇帝下之下">玄宗至道大聖大明孝皇帝下之下</span></span></h5>
<div class="yeartoc" id="year_toc_754"><p class="strong" id="online_toc_1"><a class="gg-link" href="#online_toc_1"></a><span class="section" id="title-3"><span data-head-description="玄宗至道大聖大明孝皇帝下之下" data-head-level="h4" data-head-title="天寶十三載">十三載</span></span><span class="biaozhusup" data-rel="">（甲午、七五四年）</span><span class="jiazhu">卷首當書天寶年號。載，子亥翻。</span></p></div>
<p class="em2 strong" id="online_toc_2"><a class="gg-link" href="#online_toc_2"></a><span class="yinwen">1</span>春，正月，安祿山入朝。<span class="jiazhu">朝，直遙翻。<span class="shu-ming">考異</span>曰：<span class="shu-ming">肅宗實錄</span>：<span class="yinhao">「十二載，楊國忠屢言祿山潛圖悖逆。五月，玄宗使輔璆琳伺之。祿山厚賂璆琳，盛言祿山忠於國。國忠又言：『祿山自此不復見矣。』玄宗手詔追祿山，祿山來朝。」</span><span class="shu-ming">舊傳</span>亦同。按<span class="shu-ming">玄宗實錄</span>幷<span class="shu-ming">祿山事迹</span>，遣璆琳送甘子于范陽，覘祿山反狀，在十四載五月，而<span class="shu-ming">肅宗實錄</span>及<span class="shu-ming">舊傳</span>云十二載，誤也。今從<span class="shu-ming">唐曆</span>。</span>是時楊國忠言祿山必反，且曰：<span class="yinhao">「陛下試召之，必不來。」</span>上使召之，祿山聞命卽至。庚子，見上於華清宮，<span class="jiazhu">見，賢遍翻。</span>泣曰：<span class="yinhao">「臣本胡人，陛下寵擢至此，爲國忠所疾，臣死無日矣！」</span>上憐之，賞賜巨萬，由是益親信祿山，國忠之言不能入矣。太子亦知祿山必反，言於上，上不聽。</p>
<p class="em2 strong" id="online_toc_3"><a class="gg-link" href="#online_toc_3"></a><span class="yinwen">2</span>甲辰，太清宮奏：<span class="yinhao">「學士李琪<span class="jiazhu">此崇玄館學士也。</span>見玄元皇帝乘紫雲，告以國祚延昌。」</span></p>
<p class="em2 strong" id="online_toc_4"><a class="gg-link" href="#online_toc_4"></a><span class="yinwen">3</span>唐初，詔敕皆中書、門下官有文者爲之。乾封以後，始召文士元萬頃、范履冰等草諸文辭，常於北門候進止，時人謂之<span class="yinhao">「北門學士」</span>。中宗之世，上官昭容專其事。上卽位，始置翰林院，密邇禁廷，延文章之士，下至僧、道，書、畫、琴、棋、數術之工皆處之，謂之<span class="yinhao">「待詔」</span>。<span class="jiazhu">處，昌呂翻。</span>刑部尙書張均及弟太常卿垍皆翰林院供奉。<span class="jiazhu">唐，天子在大明宮，翰林院在右銀臺門內；在興慶宮，院在金明門內；若在西內，院在顯福門內；若在東都及華清宮，皆有待詔之所。其待詔者，有詞學、經術，合練僧、道、卜、祝、術、藝、書、弈，各別院以廩之，日晚而退；其所重者詞學。帝卽位以來，張說、陸堅、張九齡、徐安貞、張垍等召入禁中，謂之<span class="yinhao">「翰林待詔」</span>。王者尊極，一日萬機，四方進奏，中外表疏批答，或詔從中出，宸翰所揮，亦資其檢討，謂之<span class="yinhao">「視草」</span>。故常簡當直四人以備顧問。至德以後，天下用兵多務，深謀密詔皆從中出，名曰<span class="yinhao">「翰林學士」</span>。得充選者，文士爲榮；亦如中書舍人例置學士六人，內擇年深德重者一人爲承旨，所以獨當密命故也。德宗好文，尤難其選。貞元以後，爲學士承旨者多至宰相。尙，辰羊翻。垍，巨冀翻。</span>上欲加安祿山同平章事，已令張垍草制。楊國忠諫曰：<span class="yinhao">「祿山雖有軍功，目不知書，豈可爲宰相！制書若下，<span class="jiazhu">令，力丁翻。相，悉亮翻。下，遐稼翻。</span>恐四夷輕唐。」</span>上乃止。乙巳，加祿山左僕射，<span class="jiazhu">射，寅謝翻。</span>賜一子三品、一子四品官。</p>
<p class="em2 strong" id="online_toc_5"><a class="gg-link" href="#online_toc_5"></a><span class="yinwen">4</span>丙午，上還宮。<span class="jiazhu">還自華清宮。還，從宣翻，又音如字。</span></p>
<p class="em2 strong" id="online_toc_6"><a class="gg-link" href="#online_toc_6"></a><span class="yinwen">5</span>安祿山求兼領閑廐、羣牧；庚申，以祿山爲閑廐、隴右羣牧等使。<span class="jiazhu">使，疏吏翻；下同。</span>祿山又求兼總監；<span class="jiazhu">此羣牧總監也。唐有四十八監以牧馬。或曰：此總監卽苑總監。</span>壬戌，兼知總監事。祿山奏以御史中丞吉溫爲武部侍郎，<span class="jiazhu">武部，卽兵部。</span>充閑廐副使，楊國忠由是惡溫。<span class="jiazhu">惡，烏路翻。</span>祿山密遣親信選健馬堪戰者數千匹，別飼之。<span class="jiazhu">飼，祥吏翻。</span></p>
<p class="em2 strong" id="online_toc_7"><a class="gg-link" href="#online_toc_7"></a><span class="yinwen">6</span>二月，壬申，上朝獻太清宮，上聖祖尊號曰大聖祖高上大道金闕玄元大皇太帝。<span class="jiazhu">朝，直遙翻。上聖之上，時掌翻；下以義推。</span>癸酉，享太廟，上高祖諡曰神堯大聖光孝皇帝，太宗諡曰文武大大聖大廣孝皇帝，高宗諡曰天皇大聖大弘孝皇帝，中宗諡曰孝和大聖大昭孝皇帝，睿宗諡曰玄眞大聖大興孝皇帝，以漢家諸帝皆諡孝故也。甲戌，羣臣上尊號曰開元天地大寶聖文神武證道孝德皇帝。<span class="jiazhu">凡上尊號、上諡之上，皆時掌翻。</span>赦天下。</p>
<p class="em2 strong" id="online_toc_8"><a class="gg-link" href="#online_toc_8"></a><span class="yinwen">7</span>丁丑，楊國忠進位司空；甲申，臨軒册命。</p>
<p class="em2 strong" id="online_toc_9"><a class="gg-link" href="#online_toc_9"></a><span class="yinwen">8</span>己丑，安祿山奏：<span class="yinhao">「臣所部將士討奚、契丹、九姓、同羅等，勳效甚多，<span class="jiazhu">將，卽亮翻。契，欺訖翻，又音喫。</span>乞不拘常格，超資加賞，仍好寫告身付臣軍授之。」</span>於是除將軍者五百餘人，中郎將者二千餘人。祿山欲反，故先以此收衆心也。</p>
<p class="em2 strong" id="online_toc_10"><a class="gg-link" href="#online_toc_10"></a>三月，丁酉朔，祿山辭歸范陽。<span class="jiazhu"><span class="shu-ming">舊志</span>：范陽在京師東北二千五百二十里。</span>上解御衣以賜之，祿山受之驚喜。恐楊國忠奏留之，疾驅出關。<span class="jiazhu">出潼關。</span>乘船沿河而下，令船夫執繩板立於岸側，<span class="jiazhu">凡挽船夫用板長二尺許，斜搭胸前，一端至肩，一端至脅，繩貫板之兩端，以接船繂而挽之。</span>十五里一更，<span class="jiazhu">更，工衡翻，易也。</span>晝夜兼行，日數百里，過郡縣不下船。自是有言祿山反者，上皆縛送，<span class="jiaozhusup">【章：十二行本「送」下有「之」字；乙十一行本同；孔本同。】</span>由是人皆知其將反，無敢言者。</p>
<p class="em2 strong" id="online_toc_11"><a class="gg-link" href="#online_toc_11"></a>祿山之發長安也，上令高力士餞之長樂坡，<span class="jiazhu">長樂坡卽滻坡，在長安城東。樂，音洛。</span>及還，上問：<span class="yinhao">「祿山慰意乎？」</span>對曰：<span class="yinhao">「觀其意怏怏，必知欲命爲相而中止故也。」</span><span class="jiazhu">怏，於兩翻。相，息亮翻。</span>上以告國忠，曰：<span class="yinhao">「此議他人不知，必張垍兄弟告之也。」</span><span class="jiazhu"><span class="yinhao">「國忠」</span>之下，更有<span class="yinhao">「國忠」</span>二字，文意乃明。</span>上怒，貶張均爲建安太守，垍爲盧溪司馬，垍弟給事中埱爲宜春司馬。<span class="jiazhu">建安郡，隋爲泉州；唐改曰閩州，別置泉州。帝改閩州爲福州長樂郡，以建州爲建安郡。盧溪郡，辰州。<span class="shu-ming">舊志</span>：建安郡，京師東南四千九百三十五里。盧溪郡，京師南微東三千四百五里。埱，昌六翻。<span class="shu-ming">考異</span>曰：<span class="shu-ming">唐曆</span>云：<span class="yinhao">「垍嘗贊相禮儀，雍容有度，上心悅之，翌日，謂垍曰：『朕罷希烈相，以卿代之。』垍曰：『不敢。』貴妃在坐，告國忠斥之。」</span><span class="shu-ming">舊·垍傳</span>：<span class="yinhao">「天寶中，玄宗嘗幸垍內宅，謂垍曰：『希烈累辭機務，朕擇其代者，孰可？』垍錯愕未對。帝卽曰：『無踰吾愛壻矣。』垍降階陳謝。楊國忠聞而惡之。及希烈罷相，舉韋見素代垍，垍深觖望。」</span>按<span class="shu-ming">本紀</span>，三月丁酉，垍貶官，韋見素八月乃知政事，而云垍深觖望，<span class="shu-ming">舊傳</span>誤也。<span class="shu-ming">明皇雜錄</span>云：<span class="yinhao">「上幸張垍宅，謂垍曰：『中外大臣才堪宰輔者，與我悉數，吾當舉而用之。』垍逡巡不對。上曰：『固無如愛子壻。』垍降階拜舞。上曰：『卽舉成命。』旣逾月，垍頗懷怏怏，意其爲李林甫所排。會祿山自范陽入覲，祿山潛賂貴妃，求帶平章事，上不許。垍因私第備言：『上前時行幸內第，面許相垍，與明公同制入輔，今旣中變，當必爲姦臣所排。』祿山大懷恚怒，明日謁見，因流涕請罪。上慰勉久之，因問其故。祿山具以垍所陳對。上命高力士送歸焉，亦以怏怏聞。由是上怒。」</span>按李林甫時已死，亦誤也。</span></p>
<p class="em2 strong" id="online_toc_12"><a class="gg-link" href="#online_toc_12"></a>哥舒翰亦爲其部將論功，<span class="jiazhu">爲，于僞翻。將，卽亮翻。</span>敕以隴右十將、特進、火拔州都督、燕山郡王火拔歸仁爲驃騎大將軍，<span class="jiazhu">十將，亦唐中世以來軍中將領之職名。火拔，突厥別部也。開元中置火拔州。唐制，特進，文散階，正二品。驃騎大將軍，武散階，從一品。燕，因肩翻。驃，匹妙翻。騎，奇寄翻。</span>河源軍使王思禮加特進，臨洮太守成如璆、討擊副使范陽魯炅、皋蘭府都督渾惟明並加雲麾將軍，<span class="jiazhu">貞觀中，鐵勒來降，以渾部置皋蘭都督府。雲麾將軍，武散階，從三品上。洮，土刀翻。守，式又翻。璆，音求。炅，火迥翻。</span>隴右討擊副使郭英乂爲左羽林將軍。英乂，知運之子也。翰又奏嚴挺之之子武爲節度判官，河東呂諲爲支度判官，<span class="jiazhu">諲，伊眞翻。</span>前封丘尉高適爲掌書記，安邑曲環爲別將。<span class="jiazhu">河東郡，蒲州。唐制，邊軍有支度使，以計軍資糧仗之用，其屬有判官、巡官。封丘縣，漢、晉以來屬陳留，唐屬汴州。安邑縣，屬蒲州。<span class="shu-ming">姓譜</span>：晉穆侯子成師封於曲沃，其後氏焉。漢有代郡太守曲謙；<span class="shu-ming">貨殖傳</span>有曲叔。諲，伊眞翻。</span></p>
<p class="em2 strong" id="online_toc_13"><a class="gg-link" href="#online_toc_13"></a><span class="yinwen">9</span>程千里執阿布思，獻於闕下，斬之。甲子，以千里爲金吾大將軍，以封常清權北庭都護、伊西節度使。</p>
<p class="em2 strong" id="online_toc_14"><a class="gg-link" href="#online_toc_14"></a><span class="yinwen">10</span>夏，四月，癸巳，安祿山奏擊奚破之，虜其王李日越。</p>
<p class="em2 strong" id="online_toc_15"><a class="gg-link" href="#online_toc_15"></a><span class="yinwen">11</span>六月，乙丑朔，日有食之，不盡如鉤。</p>
<p class="em2 strong" id="online_toc_16"><a class="gg-link" href="#online_toc_16"></a><span class="yinwen">12</span>侍御史、劍南留後李宓<span class="jiazhu">楊國忠領劍南節度使，以宓爲留後。宓，音密，又音伏。</span>將兵七萬擊南詔。閤羅鳳誘之深入，至大和城，<span class="jiazhu"><span class="shu-ming">新書</span>作<span class="yinhao">「太和城」</span>。</span><span class="jiaozhusup">【章：十二行本正作「太」；乙十一行本同；孔本同；熊校同。】</span><span class="jiazhu">夷語山陂陀爲和，故謂大和，閤羅鳳所居也。將，卽亮翻。誘，音酉。</span>閉壁不戰。宓糧盡，士卒罹瘴疫及飢死什七八，乃引還，<span class="jiazhu">還，從宣翻，又如字。</span>蠻追擊之，宓被擒，<span class="jiazhu">被，皮義翻。</span>全軍皆沒。楊國忠隱其敗，更以捷聞，益發中國兵討之，前後死者幾二十萬人；<span class="jiazhu">幷鮮于仲通之敗，死者有此數。幾，居依翻。</span>無敢言者。上嘗謂高力士曰：<span class="yinhao">「朕今老矣，朝事付之宰相，邊事付之諸將，夫復何憂！」</span><span class="jiazhu">朝，直遙翻。相，息亮翻。將，卽亮翻。夫，音扶。復，扶又翻。</span>力士對曰：<span class="yinhao">「臣聞雲南數喪師，又邊將擁兵太盛，陛下將何以制之！臣恐一旦禍發，不可復救，<span class="jiazhu">數，所角翻。喪，息浪翻。復，扶又翻。</span>何得謂無憂也！」</span>上曰：<span class="yinhao">「卿勿言，朕徐思之。」</span><span class="jiazhu">高力士之言，明皇豈無所動於其心哉！禍機將發，直付之無可柰何，僥幸其身之不及見而已。</span></p>
<p class="em2 strong" id="online_toc_17"><a class="gg-link" href="#online_toc_17"></a><span class="yinwen">13</span>秋，七月，癸丑，哥舒翰奏：<span class="yinhao">「於所開九曲之地置洮陽、澆河二郡及神策軍，以臨洮太守成如璆兼洮陽太守，充神策軍使。」</span><span class="jiazhu">洮陽、澆河二郡，皆置於洮、廓二州西南。廓州，本澆河郡，天寶元年更名寧塞郡。洮州西八十里磨環川置神策軍。<span class="shu-ming">新書</span>曰：澆河郡置於積石之西。澆，堅堯翻。</span></p>
<p class="em2 strong" id="online_toc_18"><a class="gg-link" href="#online_toc_18"></a><span class="yinwen">14</span>楊國忠忌陳希烈，希烈累表辭位；上欲以武部侍郎吉溫代之，國忠以溫附安祿山，奏言不可；以文部侍郎韋見素和雅易制，<span class="jiazhu">易，以豉翻。</span>薦之。八月，丙戌，以希烈爲太子太師，罷政事；<span class="jiazhu">陳希烈遂以此怨望降賊。</span>以見素爲武部尙書、同平章事。<span class="jiazhu"><span class="shu-ming">考異</span>曰：<span class="shu-ming">舊·見素傳</span>曰：<span class="yinhao">「時楊國忠用事，左相陳希烈畏其權寵，凡事唯諾，無敢發明。玄宗知之，不悅。天寶十三年，秋，霖雨六十餘日，天子以宰相或未稱職，見此咎徵，命楊國忠精求端士。時兵部侍郎吉溫方承寵遇，上意欲用之。國忠以溫祿山賓佐，懼其威權，奏寢其事。國忠訪於中書舍人竇華、宋昱等，華、昱言見素方雅，柔而易制；上亦以經事相王府，有舊恩，可之。」</span><span class="shu-ming">希烈傳</span>：<span class="yinhao">「國忠用事，素忌疾之，乃引韋見素同列，罷希烈知政事。」</span>按明皇若惡希烈阿徇國忠，當更自擇剛直之士，豈得尙卜相於國忠！今從<span class="shu-ming">希烈傳</span>。</span></p>
<p class="em2 strong" id="online_toc_19"><a class="gg-link" href="#online_toc_19"></a><span class="yinwen">15</span>自去歲水旱相繼，關中大饑。楊國忠惡京兆尹李峴不附己，以災沴歸咎於峴，九月，貶長沙太守。<span class="jiazhu">惡，烏路翻。沴，音戾。長沙郡，潭州。<span class="shu-ming">舊志</span>：長沙郡，京師南二千四百四十五里。</span>峴，禕之子也。<span class="jiazhu">信安王禕，開元初以軍功有寵於上。禕，吁韋翻。</span>上憂雨傷稼，國忠取禾之善者獻之，曰：<span class="yinhao">「雨雖多，不害稼也。」</span>上以爲然。扶風太守房琯言所部水災，<span class="jiazhu">扶風郡，岐州。</span>國忠使御史推之。<span class="jiazhu">宋白曰：唐故事，侍御史各二人，知東西推。又各分京城諸司及諸道州府，爲東西之限；隻日則臺院受事，雙日則殿院受事。又有監察御史出使推按，謂之推事御史。</span>是歲，天下無敢言災者。高力士侍側，上曰：<span class="yinhao">「淫雨不已，<span class="jiazhu">賈公彥曰：雨三日已上爲淫。</span>卿可盡言。」</span>對曰：<span class="yinhao">「自陛下以權假宰相，賞罰無章，陰陽失度，臣何敢言！」</span>上默然。</p>
<p class="em2 strong" id="online_toc_20"><a class="gg-link" href="#online_toc_20"></a><span class="yinwen">16</span>冬，十月，乙酉，上幸華清宮。</p>
<p class="em2 strong" id="online_toc_21"><a class="gg-link" href="#online_toc_21"></a><span class="yinwen">17</span>十一月，己未，置內侍監二員，正三品。<span class="jiazhu">唐制，宦官不得過三品；置內侍四人，從四品上。中官之貴，極於此矣，至帝始隳其制。楊思勖以軍功，高力士以恩寵，皆拜大將軍，階至從一品，猶曰勳官也。今置內侍監正三品，則職事官矣。</span></p>
<p class="em2 strong" id="online_toc_22"><a class="gg-link" href="#online_toc_22"></a><span class="yinwen">18</span>河東太守兼本道采訪使韋陟，斌之兄也，<span class="jiazhu">使，疏吏翻。斌，音彬。</span>文雅有盛名，楊國忠恐其入相，<span class="jiazhu">相，息亮翻。</span>使人告陟贓汚事，下御史按問。陟賂中丞吉溫，使求救於安祿山，復爲國忠所發。<span class="jiazhu">下，遐嫁翻。復，扶又翻。</span>閏月，壬寅，貶陟桂嶺尉，溫澧陽長史。<span class="jiazhu">桂嶺，漢臨賀縣地，隋置桂嶺縣，唐屬賀州。澧陽郡，澧州。<span class="shu-ming">舊志</span>：澧陽郡，京師東南一千八百九十三里。</span>安祿山爲溫訟冤，<span class="jiazhu">爲，于僞翻。</span>且言國忠讒疾。上兩無所問。</p>
<p class="em2 strong" id="online_toc_23"><a class="gg-link" href="#online_toc_23"></a><span class="yinwen">19</span>戊午，上還宮。</p>
<p class="em2 strong" id="online_toc_24"><a class="gg-link" href="#online_toc_24"></a><span class="yinwen">20</span>是歲，戶部奏天下郡三百二十一，縣千五百三十八，鄕萬六千八百二十九，戶九百六萬九千一百五十四，口五千二百八十八萬四百八十八。<span class="jiazhu">有唐戶之盛，極於此。</span></p>
<div class="yeartoc" id="year_toc_755"><p class="strong" id="online_toc_25"><a class="gg-link" href="#online_toc_25"></a><span class="section" id="title-4"><span data-head-description="玄宗至道大聖大明孝皇帝下之下" data-head-level="h4" data-head-title="天寶十四載">十四載</span></span><span class="biaozhusup" data-rel="">（乙未、七五五年）</span></p></div>
<p class="em2 strong" id="online_toc_26"><a class="gg-link" href="#online_toc_26"></a><span class="yinwen">1</span>春，正月，蘇毗王子悉諾邏去吐蕃來降。<span class="jiazhu"><span class="shu-ming">新書</span>曰：蘇毗，吐蕃強部也。邏，郎佐翻。</span></p>
<p class="em2 strong" id="online_toc_27"><a class="gg-link" href="#online_toc_27"></a><span class="yinwen">2</span>二月，辛亥，安祿山使副將何千年入奏，請以蕃將三十二人代漢將，上命立進畫，<span class="jiazhu">進畫者，命中書爲發日敕，進請御畫而行之。<span class="shu-ming">唐六典</span>：中書掌王言，其制有七，其四曰發日敕，正謂御畫發日敕也；增減官員、廢置州縣、除免官爵、授六品以下官則用之。將，卽亮翻。</span>給告身。韋見素謂楊國忠曰：<span class="yinhao">「祿山久有異志，今又有此請，其反明矣。明日見素當極言；上未充，公其繼之。」</span>國忠許諾。壬子，國忠、見素入見，<span class="jiazhu">入見，賢遍翻。</span>上迎謂曰：<span class="yinhao">「卿等有疑祿山之意邪？」</span>見素因極言祿山反已有迹，所請不可許，上不悅；國忠逡巡不敢言，<span class="jiazhu">逡，七倫翻。</span>上竟從祿山之請。他日，國忠、見素言於上曰：<span class="yinhao">「臣有策可坐消祿山之謀。今若除祿山平章事，召詣闕，以賈循爲范陽節度使，呂知誨爲平盧節度使，楊光翽爲河東節度使，<span class="jiazhu">使，疏吏翻。翽，呼會翻。</span>則勢自分矣。」</span>上從之。已草制，上留不發，更遣中使輔璆琳以珍果賜祿山，潛察其變。<span class="jiazhu">輔，姓也。<span class="shu-ming">左傳</span>，晉有大夫輔躒。又智果別族爲輔氏。卽<span class="shu-ming">考異</span>前所引以甘子賜祿山事。璆，音求。</span>璆琳受祿山厚賂，還，盛言祿山竭忠奉國，無有二心。<span class="jiazhu">還，從宣翻，又音如字。</span>上謂國忠等曰：<span class="yinhao">「祿山，朕推心待之，必無異志。東北二虜，藉其鎭遏。朕自保之，卿等勿憂也！」</span>事遂寢。<span class="jiazhu"><span class="shu-ming">考異</span>曰：<span class="shu-ming">實錄</span>：<span class="yinhao">「正月，辛巳，祿山表請以蕃將三十人代漢將，上遣中使袁思藝宣付中書，令卽日進畫，便寫告身。楊國忠、韋見素相謂曰：『流言傳祿山有不臣之心，今又請代漢將，其反明矣。』乃請陳事。旣見，上先曰：『卿等有疑祿山之意邪？』國忠等遽走下階，垂涕具陳祿山反狀，因以祿山表留上前而出。俄頃，上又令袁思藝宣曰：『此之一奏，姑容之，朕徐爲圖之。』國忠奉詔。自後國忠每對，未嘗不懇請其事。國忠曰：『臣有一策，可銷其難，伏望下制以祿山帶左僕射、平章事，追赴朝廷，以賈循等分帥三道。』上許之。草制訖，留之未行。上潛令輔璆琳送甘子，私候其狀。還，固稱無事，其制遂寢。先是上引宰相對見，常置白麻於座前，及璆琳還，上乃謂宰臣曰：『祿山必無二心，其制朕已焚矣。』後璆琳受祿山賄事泄，上因祭龍堂，遣備儲供，責以不虔，乃命左右撲殺之；始有疑祿山意。」</span><span class="shu-ming">祿山事迹</span>云：<span class="yinhao">「請不以蕃將代漢將，論祿山反狀，及請追祿山赴闕，並是韋見素之意旨，國忠曾無預焉。仍語見素曰：『祿山出自寒微，位居衆上，時所忌嫉，成疑似耳。』見素曰：『公若實爲此見，社稷危矣。』將至上前懇論，見素約以『事如未諧，公繼之。』國忠都無一言，俯僂而退，見素卻到中書，嗚咽流涕。此非他也，國忠要祿山速反，以明己之先見耳。」</span>宋巨<span class="shu-ming">玄宗幸蜀記</span>云：<span class="yinhao">「是歲春，二月，二十二日辛亥，祿山使何千年表請以蕃將三十二人代漢將掌兵。其日，宰相韋見素、楊國忠在省，見素慘然，國忠問曰：『堂老何色之戚也？』見素曰：『祿山逆狀，行路共知。今以蕃酋代漢將，是亂將作矣。與公位當此地，能無戚乎！』國忠於是亦惘然久之，乃曰：『與奪之間，在於宸斷，豈我輩所能是非邪！』見素曰：『知禍之萌而不能防，亦將焉用彼相矣！明日對見，僕必懇論，冀其萬一。若不允，子必繼之。』國忠曰：『事則不諧，恐虛犯龍顏，自貽伊戚。』見素曰：『如正其言而獲死，猶愈於阿從而偷生。』翌日壬子，二相入對。見素言：『祿山潛貯異圖，迹已昭彰。』因扣頭流涕久之。國忠但俯僂逡巡，更無所補。上不悅，遂以他事議之。旣退還省，見素謂國忠曰：『聖意未回，計將安出？』國忠曰：『祿山未必有反意，但時所誹嫉，便成疑似耳。』見素曰：『公若爲此見，社稷危矣。』遂憫然不言。二十四日癸丑，上又使思藝宣旨，令『且依此發遣，卿等所議，後別籌之。』自是見素數奏其凶狀。三月己未朔，見素請以祿山同中書門下平章事，追赴闕庭。及輔璆琳送甘子，祿山紿璆琳曰：『主上耄年，信任非次，國忠之輩，苟徇榮班。今若進逆耳之言、苦口之藥，以吾之心，事將無益。今欲耀兵強諫，以迹鬻拳，此意決矣。』祿山以物贈璆琳。璆琳旣受金帛，及還，奏曰：『祿山盡忠奉國，必無二心，特望官家不以東北爲慮。』上然之，謂宰臣曰：『祿山朕自保之，卿勿憂也！』見素起曰：『臣忤拂聖旨，僭黷大臣，罪合萬死。然愚者千慮，或有一中，願陛下審察之。』」</span>自餘與<span class="shu-ming">實錄</span>及<span class="shu-ming">事迹</span>所述略同。按祿山方賂璆琳，泯其反迹，安肯對之遽出悖語！又國忠平日數言祿山欲反，此際安得不與見素同心！蓋所謂天下之惡皆歸焉者也。今取其可信者。</span>循，華原人也，時爲節度副使。</p>
<p class="em2 strong" id="online_toc_28"><a class="gg-link" href="#online_toc_28"></a><span class="yinwen">3</span>隴右、河西節度使哥舒翰入朝，道得風疾，遂留京師，家居不出。</p>
<p class="em2 strong" id="online_toc_29"><a class="gg-link" href="#online_toc_29"></a><span class="yinwen">4</span>三月，辛巳，命給事中裴士淹宣慰河北。</p>
<p class="em2 strong" id="online_toc_30"><a class="gg-link" href="#online_toc_30"></a><span class="yinwen">5</span>夏，四月，安祿山奏破奚、契丹。<span class="jiazhu">契，欺訖翻。</span></p>
<p class="em2 strong" id="online_toc_31"><a class="gg-link" href="#online_toc_31"></a><span class="yinwen">6</span>癸巳，以蘇毗王子悉諾邏爲懷義王，賜姓名李忠信。</p>
<p class="em2 strong" id="online_toc_32"><a class="gg-link" href="#online_toc_32"></a><span class="yinwen">7</span>安祿山歸至范陽，朝廷每遣使者至，皆稱疾不出迎，<span class="jiazhu">朝，直遙翻。使，疏吏翻。</span>盛陳武備，然後見之。裴士淹至范陽，二十餘日乃得見，無復人臣禮。<span class="jiazhu">復，扶又翻，又如字。</span>楊國忠日夜求祿山反狀，使京兆尹圍其第，<span class="jiazhu"><span class="shu-ming">考異</span>曰：<span class="shu-ming">肅宗實錄</span>：<span class="yinhao">「國忠日夜伺求祿山反狀，或矯詔以兵圍其宅，或令府縣捕其門客李起、安岱、李方來等，皆令侍御史鄭昂之陰推劾，潛槌殺之。慶宗尙郡主，又供奉在京，密報其父，祿山轉懼。」</span><span class="shu-ming">唐曆</span>：<span class="yinhao">「是夏，京兆尹李峴貶零陵太守。先是楊國忠使門客蹇昂、何盈求祿山陰事，命京兆尹圍捕其宅，得安岱、李方來等與祿山反狀，使侍御史鄭昂之縊殺之。祿山怒，使嚴莊上表自理，具陳國忠罪狀二十餘事。上懼其生變，遂歸過於峴以安之。」</span><span class="shu-ming">安祿山事迹</span>與<span class="shu-ming">唐曆</span>同，外有<span class="yinhao">「命京兆尹李峴於其宅得李起、安岱、李方來等；又貶吉溫爲澧陽長史，以激怒祿山，幸其速反，上竟不之悟。」</span><span class="shu-ming">玄宗幸蜀記</span>與<span class="shu-ming">事迹</span>同。按<span class="shu-ming">李峴傳</span>：<span class="yinhao">「十二載，連雨六十餘日，國忠歸咎京兆尹，貶長沙太守。」</span><span class="shu-ming">新·宗室宰相傳</span>：<span class="yinhao">「楊國忠使客蹇昂、何盈摘安祿山陰事，諷京兆捕其第，得安岱、李方來等與祿山反狀，縊殺之。祿山怒，上書自言。帝懼變，出峴爲零陵太守。」</span>今從<span class="shu-ming">實錄</span>。</span>捕祿山客李超等，送御史臺獄，潛殺之。祿山子慶宗尙宗女榮義郡主，供奉在京師，<span class="jiazhu">在京師爲太僕卿，得隨供奉官班見。</span>密報祿山，祿山愈懼。六月，上以其子成婚，手詔祿山觀禮，祿山辭疾不至。秋，七月，祿山表獻馬三千匹，每匹執控夫二人，遣蕃將二十二人部送。<span class="jiazhu">欲以襲京師也。</span>河南尹達奚珣疑有變，奏請<span class="yinhao">「諭祿山以進車馬宜俟至冬，官自給夫，無煩本軍。」</span>於是上稍寤，始有疑祿山之意。會輔璆琳受賂事亦泄，上託以他事撲殺之。上遣中使馮神威齎手詔諭祿山，如珣策；<span class="jiazhu">撲，弼角翻。使，疏吏翻；<span class="shu-ming">考異</span>曰：<span class="shu-ming">祿山事迹</span>作<span class="yinhao">「承威」</span>，今從<span class="shu-ming">玄宗幸蜀記</span>。</span>且曰：<span class="yinhao">「朕新爲卿作一湯，<span class="jiazhu">自天寶六載以來，華清宮中益治湯，井池臺觀，環列山谷。御湯曰九龍殿，亦曰蓮花湯。<span class="shu-ming">明皇雜錄</span>曰：<span class="yinhao">「明皇幸華清宮，新廣湯，制作宏麗。安祿山於范陽，以白玉石爲魚、龍、鳧、鴈，仍以石梁及蓮花同獻，雕鐫巧妙，殆非人功。上大悅，命陳於湯中，仍以石梁橫亙湯上，而蓮花纔出於水際。上至其所，解衣欲入，而魚、龍、鳧、鴈皆若奮鱗舉翼，狀欲飛動。上恐，遽命撤去，而蓮花至今猶存。又嘗於宮中置長湯數十間，屋皆周回甃以文石，爲銀鏤漆船及白木香船，置於其中。至於楫棹，皆飾以珠玉。又於湯中累瑟瑟及沈香爲山，以狀瀛洲、方丈。<span class="shu-ming">津陽門詩註</span>曰：宮內除供奉兩湯外，內更有湯，十六所長湯，每賜諸嬪御，其脩廣與諸湯不侔，甃以文瑤密石，中央有玉蓮花捧湯，噴以成池。又縫綴錦鏽爲鳧鴈，置於水中，上時於其間泛鈒鏤小舟，以嬉遊焉。次西曰太子湯，又次西宜春湯，又次西長湯十六所。今唯太子、少陽二湯存焉。又有玉女殿湯，今石星痕湯、玉名甕湯所出也。」</span>爲，于僞翻。</span>十月於華清宮待卿。」</span>神威至范陽宣旨，祿山踞牀微起，亦不拜，曰：<span class="yinhao">「聖人安隱。」</span><span class="jiazhu">聖人，謂上也。隱，讀曰穩。唐帖多有寫<span class="yinhao">「穩」</span>字爲<span class="yinhao">「隱」</span>字者。</span>又曰：<span class="yinhao">「馬不獻亦可，十月灼然詣京師。」</span>卽令左右引神威置館舍，不復見；數日，遣還，亦無表。神威還，見上泣曰：<span class="yinhao">「臣幾不得見大家！」</span><span class="jiazhu">復，扶又翻。幾，居依翻。</span></p>
<p class="em2 strong" id="online_toc_33"><a class="gg-link" href="#online_toc_33"></a><span class="yinwen">8</span>八月，辛卯，免今載百姓租庸。</p>
<p class="em2 strong" id="online_toc_34"><a class="gg-link" href="#online_toc_34"></a><span class="yinwen">9</span>冬，十月，庚寅，上幸華清宮。<span class="jiazhu"><span class="shu-ming">考異</span>曰：<span class="shu-ming">舊紀</span>壬辰，今從<span class="shu-ming">實錄</span>，<span class="shu-ming">新紀</span>。</span></p>
<p class="em2 strong" id="online_toc_35"><a class="gg-link" href="#online_toc_35"></a><span class="yinwen">10</span>安祿山專制三道，陰蓄異志，殆將十年，以上待之厚，欲俟上晏駕然後作亂。會楊國忠與祿山不相悅，屢言祿山且反，上不聽；國忠數以事激之，<span class="jiazhu">數，所角翻。</span>欲其速反以取信於上。祿山由是決意遽反，獨與孔目官·太僕丞嚴莊、掌書記·屯田員外郎高尙、將軍阿史那承慶密謀，自餘將佐皆莫之知，但怪其自八月以來，屢饗士卒，秣馬厲兵而已。會有奏事官自京師還，祿山詐爲敕書，悉召諸將示之曰：<span class="yinhao">「有密旨，令祿山將兵入朝討楊國忠，<span class="jiazhu">將，卽亮翻。朝，直遙翻。</span>諸君宜卽從軍。」</span>衆愕然相顧，莫敢異言。十一月，甲子，祿山發所部兵及同羅、奚、契丹、室韋凡十五萬衆，號二十萬，反於范陽。<span class="jiazhu"><span class="shu-ming">考異</span>曰：平致美<span class="shu-ming">薊門紀亂</span>曰：<span class="yinhao">「自其年八月後，慰諭兵士，磨厲戈矛，頗異於常，識者竊怪矣。至是，祿山勒兵夜發。將出，命屬官等謂曰：『奏事官胡逸自京回，奉密旨，遣祿山將隨身兵馬入朝來，莫令那人知。羣公勿怪，便請隨軍。』那人，意楊國忠也。」</span></span>命范陽節度副使賈循守范陽，平盧節度副使呂知誨守平盧，別將高秀巖守大同；<span class="jiazhu">中受降城西二百里有大同川。又代州北有大同軍，去太原八百餘里。<span class="shu-ming">新志</span>：大同軍在朔州馬邑縣。按宋白<span class="shu-ming">續通典</span>：中受降城西之大同川，乃隋大同城之舊墟。開元五年，分善陽縣東三十里置大同軍以戍邊；復於軍內置馬邑縣，直代州北。</span>諸將皆引兵夜發。</p>
<p class="em2 strong" id="online_toc_36"><a class="gg-link" href="#online_toc_36"></a>詰朝，祿山出薊城南，<span class="jiazhu">詰，去吉翻。薊，音計。</span>大閱誓衆，以討楊國忠爲名，牓軍中曰：<span class="yinhao">「有異議扇動軍人者，斬及三族！」</span>於是引兵而南。祿山乘鐵轝，步騎精銳，煙塵千里，鼓譟震地。<span class="jiazhu">轝，與輿同。騎，奇寄翻。譟，蘇到翻。</span>時海內久承平，百姓累世不識兵革，猝聞范陽兵起，遠近震駭。河北皆祿山統內，<span class="jiazhu">祿山兼河北道采訪使。</span>所過州縣，望風瓦解，守令或開門出迎，<span class="jiazhu">守，式又翻。</span>或棄城竄匿，或爲所擒戮，無敢拒之者。祿山先遣將軍何千年、高邈將奚騎二十，聲言獻射生手，乘驛詣太原。乙丑，北京副留守楊光翽出迎，因劫之以去。<span class="jiazhu"><span class="shu-ming">考異</span>曰：<span class="shu-ming">肅宗實錄</span>云：<span class="yinhao">「先令千年領壯士數千人，詐稱獻俘，以車千乘，包旌旗、戈甲、器械，先俟于河陽橋。」</span>不見後來所用。又千年時方詣太原執楊光翽，未暇向河陽也。今不取。<span class="shu-ming">薊門紀亂</span>云：<span class="yinhao">「是月，甲午，縛光翽。」</span>按是月甲子，安得甲午！亦不取。</span>太原具言其狀。東受降城亦奏祿山反。上猶以爲惡祿山者詐爲之，<span class="jiazhu">降，戶江翻。惡，烏路翻。</span>未之信也。</p>
<p class="em2 strong" id="online_toc_37"><a class="gg-link" href="#online_toc_37"></a>庚午，上聞祿山定反，乃召宰相謀之。楊國忠揚揚有德色，<span class="jiazhu">蜀本作<span class="yinhao">「得色」</span>，當從之。</span>曰：<span class="yinhao">「今反者獨祿山耳，將士皆不欲也。不過旬日，必傳首詣行在。」</span>上以爲然，大臣相顧失色。上遣特進畢思琛詣東京，<span class="jiazhu">琛，丑林翻。</span>金吾將軍程千里詣河東，各簡募數萬人，隨便團結以拒之。辛未，安西節度使封常清入朝，<span class="jiazhu">朝，直遙翻。</span>上問以討賊方略，常清大言曰：<span class="yinhao">「今太平積久，故人望風憚賊。然軍有逆順，勢有奇變，臣請走馬詣東京，開府庫，募驍勇，挑馬箠渡河，<span class="jiazhu">驍，堅堯翻。挑，徒了翻。箠，止橤翻。</span>計日取逆胡之首獻闕下！」</span>上悅。壬申，以常清爲范陽、平盧節度使。常清卽日乘驛詣東京募兵，旬日，得六萬人；乃斷河陽橋，爲守禦之備。<span class="jiazhu">斷，音短。</span></p>
<p class="em2 strong" id="online_toc_38"><a class="gg-link" href="#online_toc_38"></a>甲戌，祿山至博陵南，<span class="jiazhu">博陵郡，本定州高陽郡，天寶元年更郡名。<span class="shu-ming">舊志</span>：博陵郡，京師東北二千九百六里。</span>何千年等執楊光翽見祿山，責光翽以附楊國忠，斬之以徇。<span class="jiazhu"><span class="shu-ming">考異</span>曰：<span class="shu-ming">幸蜀記</span>云：<span class="yinhao">「十九日甲戌，至眞定南，逢楊光翽。」</span>按<span class="shu-ming">唐曆</span>：<span class="yinhao">「祿山遣驍騎何千年等劫光翽歸，遇於博陵郡，殺之。」</span>蓋<span class="shu-ming">幸蜀記</span>誤以定州爲眞定耳。<span class="shu-ming">祿山事迹</span>曰：<span class="yinhao">「其年九月甲午，傳太原尹楊光翽首至。」</span>按祿山十一月始反，而<span class="shu-ming">事迹</span>云九月取光翽，誤也。</span>祿山使其將安忠志將精兵軍土門，<span class="jiazhu">將，卽亮翻；下同。</span>忠志，奚人，祿山養爲假子；又以張獻誠攝博陵太守，獻誠，守珪之子也。<span class="jiazhu">張守珪卵翼祿山，實爲厲階。</span></p>
<p class="em2 strong" id="online_toc_39"><a class="gg-link" href="#online_toc_39"></a>祿山至藁城，常山太守顏杲卿力不能拒，與長史袁履謙往迎之。祿山輒賜杲卿金紫，質其子弟，使仍守常山；<span class="jiazhu">常山郡，本恆州恆山郡，天寶元年更郡名。劉昫曰：常山郡舊治元氏。魏道武登常山郡北望安樂壘，美之，遂移郡治於安樂城，今州城是也。魏收<span class="shu-ming">志</span>，九門縣有安樂壘。質，音致。</span>又使其將李欽湊將兵數千人守井陘口，以備西來諸軍。<span class="jiazhu">西來諸軍，謂河東路兵東出井陘口者。陘，音刑。</span>杲卿歸，途中指其衣謂履謙曰：<span class="yinhao">「何爲著此？」</span><span class="jiazhu">著，陟略翻。</span>履謙悟其意，乃陰與杲卿謀起兵討祿山。杲卿，思魯之玄孫也。<span class="jiazhu">顏思魯，之推之子，師古之父也。</span></p>
<p class="em2 strong" id="online_toc_40"><a class="gg-link" href="#online_toc_40"></a>丙子，上還宮。斬太僕卿安慶宗，賜榮義郡主自盡。以朔方節度使安思順爲戶部尙書，思順弟元貞爲太僕卿。以朔方右廂兵馬使、九原太守郭子儀爲朔方節度使，<span class="jiazhu">九原郡，豐州。</span>右羽林大將軍王承業爲太原尹。<span class="jiazhu">太原爲北都，故置尹。</span>置河南節度使，領陳留等十三郡，以衞尉卿猗氏張介然爲之。<span class="jiazhu">陳留郡，汴州。<span class="shu-ming">考異</span>曰：<span class="shu-ming">實錄</span>以介然爲汴州刺史；<span class="shu-ming">舊紀</span>以介然爲陳留太守。按是時無刺史，郭納見爲太守，介然直爲節度使耳。</span>以程千里爲潞州長史。諸郡當賊衝者，始置防禦使。</p>
<p class="em2 strong" id="online_toc_41"><a class="gg-link" href="#online_toc_41"></a>丁丑，以榮王琬爲元帥，右金吾大將軍高仙芝副之，統諸軍東征。<span class="jiazhu">帥，所類翻。</span>出內府錢帛，於京師募兵十一萬，號曰天武軍，旬日而集，皆市井子弟也。</p>
<p class="em2 strong" id="online_toc_42"><a class="gg-link" href="#online_toc_42"></a>十二月，丙戌，高仙芝將飛騎、彍騎及新募兵、邊兵在京師者合五萬人，發長安。上遣宦者監門將軍邊令誠監其軍，屯於陝。<span class="jiazhu">將，卽亮翻。騎，奇寄翻。彍，虛郭翻，又古博翻。監，古銜翻。陝，失冉翻。<span class="shu-ming">舊志</span>：陝郡在京師東四百九十里，至東都三百三十里。</span></p>
<p class="em2 strong" id="online_toc_43"><a class="gg-link" href="#online_toc_43"></a><span class="yinwen">11</span>丁亥，安祿山自靈昌渡河，<span class="jiazhu">靈昌郡，本滑州東郡，天寶元年更郡名。</span>以絚約敗船及草木橫絕河流，一夕，冰合如浮梁，遂陷靈昌郡。<span class="jiazhu"><span class="shu-ming">舊志</span>：靈昌郡，去京師一千四百四十里，至東都五百三十里。</span>祿山步騎散漫，人莫知其數，所過殘滅。張介然至陳留纔數日，祿山至，授兵登城，衆忷懼，不能守。<span class="jiazhu">忷，許拱翻。</span>庚寅，太守郭納以城降。祿山入北郭，聞安慶宗死，慟哭曰：<span class="yinhao">「我何罪，而殺我子！」</span>時陳留將士降者夾道近萬人，<span class="jiazhu">降，戶江翻。近，其靳翻。</span>祿山皆殺之以快其忿；斬張介然於軍門。<span class="jiazhu"><span class="shu-ming">考異</span>曰：<span class="shu-ming">舊紀</span>：<span class="yinhao">「辛卯，陷陳留郡。」</span><span class="shu-ming">祿山事迹</span>：<span class="yinhao">「庚午，陷陳留郡，傳張介然、荔非元瑜等首至。」</span>今從<span class="shu-ming">實錄</span>。</span>以其將李庭望爲節度使，守陳留。<span class="jiazhu"><span class="shu-ming">舊志</span>：陳留郡，京師東一千三百五十里，至東都四百一里。</span></p>
<p class="em2 strong" id="online_toc_44"><a class="gg-link" href="#online_toc_44"></a><span class="yinwen">12</span>壬辰，上下制欲親征，其朔方、河西、隴右兵留守城堡之外，皆赴行營，令節度使自將之；期二十日畢集。</p>
<p class="em2 strong" id="online_toc_45"><a class="gg-link" href="#online_toc_45"></a><span class="yinwen">13</span>初，平原太守顏眞卿<span class="jiazhu">漢置平原郡，唐爲德州，天寶元年復改爲郡。</span>知祿山且反，因霖雨，完城浚壕，料丁壯，實倉廩；祿山以其書生，易之。<span class="jiazhu">料，連條翻，量度也，又力弔翻。易，以豉翻。</span>及祿山反，牒眞卿以平原、博平兵七千人防河津，<span class="jiazhu">博平郡，博州。</span>眞卿遣平原司兵李平間道奏之。<span class="jiazhu">間，古莧翻。</span>上始聞祿山反，河北郡縣皆風靡，歎曰：<span class="yinhao">「二十四郡，曾無一人義士邪！」</span>及平至，<span class="jiazhu"><span class="shu-ming">舊志</span>：平原郡至京師一千九百八十二里。</span>大喜曰：<span class="yinhao">「朕不識顏眞卿作何狀，乃能如是！」</span>眞卿遣親客密懷購賊牒詣諸郡，由是諸郡多應者。眞卿，杲卿之從弟也。<span class="jiazhu">從，才用翻。</span></p>
<p class="em2 strong" id="online_toc_46"><a class="gg-link" href="#online_toc_46"></a>安祿山引兵向滎陽，太守崔無詖拒之；士卒乘城者，聞鼓角聲，自墜如雨。癸巳，祿山陷滎陽，<span class="jiazhu">滎陽郡，鄭州，西至洛陽二百六十里。<span class="shu-ming">舊志</span>：滎陽郡至京師一千一百五里，東都二百七十里。<span class="shu-ming">考異</span>曰：<span class="shu-ming">唐曆</span>、<span class="shu-ming">舊紀</span>作<span class="yinhao">「甲午」</span>，今從<span class="shu-ming">實錄</span>。</span>殺無詖，以其將武令珣守之。祿山聲勢益張，<span class="jiazhu">張，知兩翻。</span>以其將田承嗣、安忠志、張孝忠為前鋒。封常清所募兵皆白徒，未更訓練，<span class="jiazhu">更，工衡翻。</span>屯武牢以拒賊；賊以鐵騎蹂之，<span class="jiazhu">蹂，人九翻。</span>官軍大敗。常清收餘衆，戰於葵園，又敗；戰上東門內，又敗。<span class="jiazhu">葵園在甖子谷南。上東門，卽洛陽上春門也。<span class="shu-ming">唐六典</span>：東都城東面三門，北曰上東。</span>丁酉，祿山陷東京，賊鼓譟自四門入，縱兵殺掠。常清戰於都亭驛，又敗；退守宣仁門，又敗；乃自苑西壞牆西走。<span class="jiazhu">壞，音怪。<span class="shu-ming">考異</span>曰：常清表云：<span class="yinhao">「自今月七日交兵，至十三日不已。」</span>按七日祿山猶未至滎陽，蓋與賊前鋒戰耳。</span></p>
<p class="em2 strong" id="online_toc_47"><a class="gg-link" href="#online_toc_47"></a>河南尹達奚珣降於祿山。<span class="jiazhu">降，戶江翻。</span>留守李憕謂御史中丞盧奕曰：<span class="yinhao">「吾曹荷國重任，<span class="jiazhu">守，式又翻。憕，直陵翻。荷，下可翻。</span>雖知力不敵，必死之！」</span>奕許諾。憕收殘兵數百，欲戰，皆棄憕潰去；憕獨坐府中。奕先遣妻子懷印間道走長安，<span class="jiazhu">走，音奏。</span>朝服坐臺中，<span class="jiazhu">朝，直遙翻。</span>左右皆散。祿山屯於閑廐，使人執憕、奕及采訪判官蔣清，皆殺之。奕罵祿山，數其罪，<span class="jiazhu">數，所具翻。</span>顧賊黨曰：<span class="yinhao">「凡爲人當知逆順。我死不失節，夫復何恨！」</span><span class="jiazhu">夫，音扶。復，扶又翻。</span>憕，文水人；<span class="jiazhu">文水縣，屬幷州，本漢大陵縣，魏置受陽縣，隋爲文水縣。</span>奕，懷愼之子；清，欽緒之子也。<span class="jiazhu">盧懷愼，開元初賢相。蔣欽緒見二百九卷中宗景龍三年。</span>祿山以其黨張萬頃爲河南尹。</p>
<p class="em2 strong" id="online_toc_48"><a class="gg-link" href="#online_toc_48"></a>封常清帥餘衆至陝，<span class="jiazhu">帥，讀曰率。</span>陝郡太守竇廷芝已奔河東，吏民皆散。常清謂高仙芝曰：<span class="yinhao">「常清連日血戰，賊鋒不可當。且潼關無兵，若賊豕突入關，則長安危矣。陝不可守，不如引先兵據潼關以拒之。」</span>仙芝乃帥見兵西趣潼關。<span class="jiazhu">見，賢遍翻。趣，七喻翻。<span class="shu-ming">考異</span>曰：<span class="shu-ming">肅宗實錄</span>云：<span class="yinhao">「仙芝領大軍初至陝，方欲進師，會常清軍敗至，欲廣其賊勢以雪己罪，勸仙芝班師。仙芝素信常清言，卽日夜走保潼關；朝野大駭。」</span>今從<span class="shu-ming">本傳</span>。</span>賊尋至，官軍狼狽走，無復部伍，士馬相騰踐，死者甚衆。至潼關，脩完守備，賊至，不得入而去。祿山使其將崔乾祐屯陝，<span class="jiazhu">復，扶又翻。踐，悉銑翻。潼，音同。將，卽亮翻。陝，失冉翻。</span>臨汝、弘農、濟陰、濮陽、雲中郡皆降於祿山。<span class="jiazhu">弘農郡，本虢州虢郡，天寶元年更郡名。濮陽郡，濮州。雲中郡，雲州。濟，子禮翻。濮，博木翻。降，戶江翻。</span>是時，朝廷徵兵諸道，皆未至，關中忷懼。會祿山方謀稱帝，留東京不進，故朝廷得爲之備，兵亦稍集。<span class="jiazhu">朝，直遙翻。忷，許拱翻。</span></p>
<p class="em2 strong" id="online_toc_49"><a class="gg-link" href="#online_toc_49"></a>祿山以張通儒之弟通晤爲睢陽太守，與陳留長史楊朝宗將胡騎千餘東略地，<span class="jiazhu">睢，音雖。守，式又翻。將，卽亮翻。騎，奇寄翻。</span>郡縣官多望風降走，惟東平太守嗣吳王祗、濟南太守李隨起兵拒之。<span class="jiazhu">東平郡，鄆州。濟南郡，本齊州齊郡，天寶元年更名臨淄郡；五載，更今郡名。嗣，祥吏翻。</span>祗，禕之弟也。<span class="jiazhu">禕，吁韋翻。</span>郡縣之不從賊者，皆倚吳王爲名。單父尉賈賁帥吏民南擊睢陽，斬張通晤。<span class="jiazhu">單父，古縣，時屬睢陽郡。單，音善。父，音甫。</span>李庭望引兵欲東徇地，聞之，不敢進而還。<span class="jiazhu">還，從宣翻，又音如字。</span></p>
<p class="em2 strong" id="online_toc_50"><a class="gg-link" href="#online_toc_50"></a><span class="yinwen">14</span>庚子，以永王璘爲山南節度使，江陵長史源洧爲之副；<span class="jiazhu">江陵郡，本荊州南郡，天寶元年更郡名。璘，力珍翻。洧，于軌翻。</span>潁王璬爲劍南節度使，蜀郡長史崔圓爲之副。<span class="jiazhu">蜀郡，益州。璬，公了翻。長，知兩翻。</span>二王皆不出閤。洧，裕光之子也。<span class="jiazhu">源光裕見二百一十二卷開元十三年。</span></p>
<p class="em2 strong" id="online_toc_51"><a class="gg-link" href="#online_toc_51"></a><span class="yinwen">15</span>上議親征，辛丑，制太子監國，<span class="jiazhu">監，古銜翻。<span class="shu-ming">考異</span>曰：<span class="shu-ming">唐曆</span>、<span class="shu-ming">幸蜀記</span>皆云<span class="yinhao">「十六日辛丑」</span>。按<span class="shu-ming">長曆</span>，辛丑，十七日也。<span class="shu-ming">實錄</span>又作<span class="yinhao">「己丑」</span>，尤誤。<span class="shu-ming">肅宗實錄</span>云：<span class="yinhao">「詔以上監國，仍令總統六軍，親征寇逆。」</span>按制書云：<span class="yinhao">「今親總六師，率衆百萬，鋪敦元惡，巡撫洛陽，」</span>則是上親征，使太子留守也。今從<span class="shu-ming">玄宗實錄</span>。</span>謂宰相曰：<span class="yinhao">「朕在位垂五十載，倦于憂勤，去秋已欲傳位太子；值水旱相仍，不欲以餘災遺子孫，<span class="jiazhu">遺，唯季翻。</span>淹留俟稍豐。不意逆胡橫發，<span class="jiazhu">橫，戶孟翻；下同。</span>朕當親征，且使之監國。事平之日，朕將高枕無爲矣。」</span><span class="jiazhu">枕，之任翻。</span>楊國忠大懼，退謂韓、虢、秦三夫人曰：<span class="yinhao">「太子素惡吾家專橫久矣；若一旦得天下，吾與姊妹倂命在旦暮矣！」</span>相與聚哭。使三夫人說貴妃，<span class="jiazhu">惡，烏路翻。橫，下孟翻。說，式芮翻。</span>銜土請命於上；事遂寢。</p>
<p class="em2 strong" id="online_toc_52"><a class="gg-link" href="#online_toc_52"></a><span class="yinwen">16</span>顏眞卿召募勇士，旬日至萬餘人，諭以舉兵討安祿山，繼以涕泣，士皆感憤。祿山使其黨段子光齎李憕、盧奕、蔣清首徇河北諸郡，至平原，壬寅，眞卿執子光，腰斬以徇；取三人首，續以蒲身，棺斂葬之，祭哭受弔。<span class="jiazhu">棺，音貫。斂，力贍翻。</span>祿山以海運使劉道玄攝景城太守，清池尉賈載、鹽山尉河內穆寧共斬道玄，<span class="jiazhu">自帝事邊功，運青、萊之粟，浮海以給幽、平之兵，故置海運使。景州，本滄州勃海郡，天寶更郡名。清池，漢浮陽縣地，開皇十八年更名。鹽山，漢高城縣地，隋開皇十八年，以縣有鹽山更名。清池帶郡，鹽山屬邑也。</span>得其甲仗五十餘船；攜道玄首謁長史李暐，暐收嚴莊宗族，悉誅之。是日，送道玄首至平原。眞卿召載、寧及清河尉張澹詣平原計事。<span class="jiazhu">澹，徒覽翻。<span class="shu-ming">考異</span>曰：<span class="shu-ming">舊·穆寧傳</span>：<span class="yinhao">「祿山僞署劉道玄爲景城守。寧唱義起兵，斬道玄首，傳檄郡邑，多有應者。賊將史思明來寇郡，寧以攝東光令將兵禦之。思明遣使說誘，寧立斬之。郡懼賊怨深，後大兵至，奪寧兵及攝縣。初，寧佐采訪使巡按，嘗過平原，與太守顏眞卿密揣祿山必叛。至是，眞卿亦唱義，舉郡兵以拒祿山。會間使持書遺眞卿曰：『夫子爲衞君乎？』更無他詞。眞卿得書，大喜，因奏署大理評事、河北采訪支使。」</span>按寧以道玄首謁李暐，暐卽族嚴莊家，豈有懼賊怨深而奪寧兵乎！眞卿旣殺段子光，帥諸郡以討祿山，寧書中何必尙爲隱語！道玄首至平原，眞卿已召寧計事，豈待得此書然後用之！況眞卿領采訪使，乃在明年常山陷後。今皆不取。</span>饒陽太守盧全誠據城不受代；<span class="jiazhu"><span class="shu-ming">考異</span>曰：包諝<span class="shu-ming">河洛春秋</span>作<span class="yinhao">「盧皓」</span>，今從殷仲容<span class="shu-ming">顏氏行狀</span>。</span>河間司法李奐殺祿山所署長史王懷忠；李隨遣遊弈將訾嗣賢濟河，<span class="jiazhu">將，卽亮翻。訾，卽移翻，姓也。漢有訾順。</span>殺祿山所署博平太守馬冀；各有衆數千或萬人，共推眞卿爲盟主，軍事皆稟焉。祿山使張獻誠將上谷、博陵、常山、趙郡、文安五郡團結兵萬人圍饒陽。<span class="jiazhu">饒陽郡，深州。河間郡，瀛州。上谷郡，易州。趙郡，趙州。文安郡，莫州。將，卽亮翻。</span></p>
<p class="em2 strong" id="online_toc_53"><a class="gg-link" href="#online_toc_53"></a><span class="yinwen">17</span>高仙芝之東征也，監軍邊令誠數以事干之，仙芝多不從。令誠入奏事，具言仙芝、常清橈敗之狀，<span class="jiazhu">數，所角翻。橈，奴敎翻。</span>且云：<span class="yinhao">「常清以賊搖衆，而仙芝棄陝地數百里，又盜減軍士糧賜。」</span>上大怒，癸卯，遣令誠齎敕卽軍中斬仙芝及常清。初，常清旣敗，三遣使奉表陳賊形勢，<span class="jiazhu">使，疏吏翻。</span>上皆不之見。常清乃自馳詣闕，至渭南，敕削其官爵，令還仙芝軍，白衣自效。常清草遺表曰：<span class="yinhao">「臣死之後，望陛下不輕此賊，無忘臣言！」</span>時朝議皆以爲祿山狂悖，不日授首，故常清云然。<span class="jiazhu">云然者，猶曰言如此也。朝，直遙翻。悖，蒲內翻，又蒲沒翻。</span>令誠至潼關，先引常清，宣敕示之；常清以表附令誠上之。<span class="jiazhu">上，時掌翻。<span class="shu-ming">考異</span>曰：<span class="shu-ming">明皇幸蜀記</span>、<span class="shu-ming">安祿山事迹</span>皆曰：<span class="yinhao">「常清配隸仙芝軍，感憤頗深，遂作遺表，飲藥而死。令誠至，常清已死。」</span>而<span class="shu-ming">舊傳</span>以爲<span class="yinhao">「敕令卻赴潼關，自草表待罪，是日臨刑，託令誠上之」</span>。蓋二書見常清表有<span class="yinhao">「仰天飲鴆，向日封章，卽爲尸諫之臣，死作聖朝之鬼，」</span>故云然。今從<span class="shu-ming">舊傳</span>。</span>常清旣死，陳尸蘧蒢。<span class="jiazhu">蘧蒢，蘆䕠休。</span>仙芝還，至聽事，令誠索陌刀手百餘人自隨，<span class="jiazhu">索，山客翻。</span>乃謂仙芝曰：<span class="yinhao">「大夫亦有恩命。」</span>仙芝遽下，令誠宣敕。仙芝曰：<span class="yinhao">「我遇敵而退，死則宜矣。今上戴天，下履地，謂我盜減糧賜則誣也。」</span>時士卒在前，皆大呼稱枉，其聲振地，遂斬之。<span class="jiazhu">呼，火故翻。史言高仙芝由邊令誠而得節，亦由邊令誠而喪元。</span>以將軍李承光攝領其衆。</p>
<p class="em2 strong" id="online_toc_54"><a class="gg-link" href="#online_toc_54"></a>河西、隴右節度使哥舒翰病廢在家，<span class="jiazhu"><span class="shu-ming">考異</span>曰：<span class="shu-ming">舊·金梁鳳傳</span>云：<span class="yinhao">「天寶十三載，哥舒翰入京師，裴冕爲河西留後，在武威。」</span>是翰雖病在京師，猶領河西、隴右兩鎭也。</span>上藉其威名，且素與祿山不協，召見，<span class="jiazhu">見，賢遍翻。</span>拜兵馬副元帥，將兵八萬以討祿山；<span class="jiazhu">帥，所類翻。</span>仍敕天下四面進兵，會攻洛陽。翰以病固辭，上不許，以田良丘爲御史中丞，充行軍司馬，起居郎蕭昕爲判官，蕃將火拔歸仁等各將部落以從，<span class="jiazhu">將，卽亮翻。從，才用翻。</span>幷仙芝舊卒，號二十萬，軍于潼關。<span class="jiazhu"><span class="shu-ming">考異</span>曰：<span class="shu-ming">肅宗實錄</span>云：<span class="yinhao">「以翰爲皇太子先鋒兵馬使、元帥，領河、隴、朔方募兵十萬，幷仙芝舊卒，號二十萬，拒戰於潼關。十二月十七日，大軍發。」</span><span class="shu-ming">唐曆</span>亦云<span class="yinhao">「先鋒兵馬使、元帥」</span>。<span class="shu-ming">舊傳</span>云<span class="yinhao">「先鋒兵馬元帥」</span>。<span class="shu-ming">祿山事迹</span>云：<span class="yinhao">「翰爲副元帥，領河、隴諸蕃部奴剌、頡、跌、朱邪、契苾、渾、蹛林、奚結、沙陀、蓬子、處蜜、吐谷渾、思結等十三部落，督蕃、漢兵二十一萬八千人，鎭于潼關。」</span><span class="shu-ming">舊紀</span>云：<span class="yinhao">「丙午，命翰守潼關。」</span>按<span class="shu-ming">玄宗實錄</span>：<span class="yinhao">「癸卯，斬常清、仙芝，命翰爲兵馬副元帥，統兵八萬，鎭潼關。」</span>時榮王爲元帥，故以翰副之。蓋誅仙芝之日，卽命翰代仙芝。<span class="shu-ming">舊紀</span><span class="yinhao">「丙午」</span>，<span class="shu-ming">肅宗實錄</span><span class="yinhao">「十七日軍發」</span>，皆太早也。<span class="shu-ming">玄宗實錄</span>所云八萬者，蓋止謂漢兵隨翰東征者耳，幷諸蕃部落及仙芝舊兵，則及十餘萬，因號二十萬也。</span>翰病，不能治事，<span class="jiazhu">治，直之翻。</span>悉以軍政委田良丘；良丘復不敢專決，使王思禮主騎，李承光主步，二人爭長，無所統壹。<span class="jiazhu">復，扶又翻。長，知兩翻。</span>翰用法嚴而不恤，士卒皆懈弛，無鬬志。<span class="jiazhu">史言哥舒翰所以敗。</span></p>
<p class="em2 strong" id="online_toc_55"><a class="gg-link" href="#online_toc_55"></a><span class="yinwen">18</span>安祿山大同軍使高秀巖寇振武軍，<span class="jiazhu">杜佑曰：振武軍在單于都護府城內，西去朔方千七百餘里。</span>朔方節度使郭子儀擊敗之，<span class="jiazhu">敗，補邁翻。</span>子儀乘勝拔靜邊軍。<span class="jiazhu">據<span class="shu-ming">舊史</span>，靜邊軍當在單于府東北，王忠嗣鎭河東所築也。宋白曰：雲中郡，西至靜邊軍一百八十里。</span>大同兵馬使薛忠義寇靜邊軍，子儀使左兵馬使李光弼、右兵馬使高濬、左武鋒使僕固懷恩、右武鋒使渾釋之逆靜軍，大破之，坑其騎七千。<span class="jiazhu">騎，奇寄翻；下同。<span class="shu-ming">考異</span>曰：陳翃<span class="shu-ming">汾陽王家傳</span>，此戰在十二月十二日。嫌其與祿山陷東都相亂，故幷置此。</span>進圍雲中，使別將公孫瓊巖將二千騎擊馬邑，拔之，開東陘關。<span class="jiazhu">馬邑郡，朔州。鴈門縣有東陘關、西陘關。時河東、太原閉關以拒秀巖，子儀旣破秀巖，始開關。杜佑曰：代州，鴈門郡；郡南三十里有東陘關，甚險固。西陘山，卽句注山。陘，音刑；下同。</span>甲辰，加子儀御史大夫。懷恩，哥濫拔延之曾孫也，世爲金微都督。<span class="jiazhu">哥濫拔延見一百九十八卷太宗貞觀二十年。金微都督府亦置於是年。<span class="shu-ming">舊史</span>曰：僕固，卽鐵勒僕骨部，語訛爲僕固。</span>釋之，渾部酋長，世爲皋蘭都督。<span class="jiazhu">酋，慈由翻。長，知兩翻。</span></p>
<p class="em2 strong" id="online_toc_56"><a class="gg-link" href="#online_toc_56"></a><span class="yinwen">19</span>顏杲卿將起兵，參軍馮虔、前眞定令賈深、藁城尉崔安石、郡人翟萬德、內丘丞張通幽皆預其謀；<span class="jiazhu">眞定縣，帶常山郡。內丘，漢中丘縣也。隋諱<span class="yinhao">「忠」</span>，改曰內丘，屬鉅鹿郡。翟，萇伯翻。</span>又遣人語太原尹王承業，密與相應。<span class="jiazhu">語，牛倨翻。</span>會顏眞卿自平原遣杲卿甥盧逖潛告杲卿，欲連兵斷祿山歸路，以緩其西入之謀。<span class="jiazhu">斷，丁管翻；下乃斷同。</span>時祿山遣其金吾將軍高邈詣幽州徵兵，未還，杲卿以祿山命召李欽湊，使帥衆詣郡受犒賚；<span class="jiazhu">帥，讀曰率。犒，苦到翻。賚，來代翻。</span>丙午，薄暮，欽湊至，杲卿使袁屢謙、馮虔等攜酒食妓樂往勞之，<span class="jiazhu">妓，渠綺翻。勞，力到翻；下慰勞同。</span>幷其黨皆大醉，乃斷欽湊首，收其甲兵，盡縛其黨，明日，斬之，悉散井陘之衆。有頃，高邈自幽州還，且至藁城，杲卿使馮虔往擒之。<span class="jiazhu">斷，丁管翻。是年十一月，安祿山使李欽湊屯井陘口，今斬之而散其衆。陘，音刑。還，從宣翻，又音如字。</span>南境又白何千年自東京來，崔安石與翟萬德馳詣醴泉驛迎千年，又擒之，<span class="jiazhu">醴泉驛在常山郡界，南直趙郡。</span>同日致於郡下。千年謂杲卿曰：<span class="yinhao">「今太守欲輸力王室，旣善其始，當愼其終。此郡應募烏合，難以臨敵，宜深溝高壘，勿與爭鋒。俟朔方軍至，倂力齊進，傳檄趙、魏，斷燕、薊要膂。<span class="jiaozhusup">【章：十二行本「膂」下有「彼則成擒矣」五字；乙十一行本同；退齋校同；張校同，云無註本亦無。】</span><span class="jiazhu">斷，音短。燕，因肩翻。薊，音計。要，讀曰腰。</span>今且宜聲云，『李光弼引步騎一萬出井陘；』因使人說張獻誠云：『足下所將多團練之人，無堅甲利兵，難以當山西勁兵，』<span class="jiazhu">常山、饒陽以幷、代爲山西。合天下言之，則河南、河北通謂之山東，函關以西爲山西。說，式芮翻。將，卽亮翻，又音如字。</span>獻誠必解圍遁去。此亦一奇也。」</span>杲卿悅，用其策，獻誠果遁去，其團練兵皆潰。杲卿乃使人入饒陽城，慰勞將士。<span class="jiazhu">勞，力到翻。將，卽亮翻。</span>命崔安石等徇諸郡云：<span class="yinhao">「大軍已下井陘，朝夕當至，先平河北詣郡。先下者賞，後至者誅！」</span>於是河北諸郡響應，凡十七郡皆歸朝廷，兵合二十餘萬；<span class="jiazhu"><span class="shu-ming">考異</span>曰：<span class="shu-ming">河洛春秋</span>曰：<span class="yinhao">「祿山至藁城，杲卿上書陳國忠罪惡宜誅之狀，且曰：『鉞下才不世出，天實縱之，所向輙平，無思不服。昔漢高仗赤帝之運，猶納食其之言；魏武應黃星之符，亦用荀彧之策。』又曰：『今河北殷實，百姓富饒，衣冠禮樂，天下莫敵。孔子曰：<span class="yinhao">「十室之邑，必有忠信。」</span>萬家之邦，非無豪傑，如或結聚，豈非後患者乎？伏惟精彼前軍，嚴其後殿，所過持重。且詳觀地圖，凡有隘狹，必加防遏；愼擇良吏，委之腹心。自洛已東，且爲己有，廣輓芻粟，繕理甲兵；傳檄西都，望風自振。若唐祚未改，王命尙行，君相協謀，士庶奔命，則盛兵鞏、洛，東據敖倉，南臨白馬之津，北守飛狐之塞，自當抗衡上國，割據一方。若景命已移，謳歌所繫，卽當長驅岐、雍，飲馬渭河，黔首歸命，孰有出鉞下之右者！』祿山大悅，加杲卿章服，仍舊常山太守幷五軍團練使，鎭井陘口。留同羅及曳落河一百人，首領各一人。其趙、邢、相、衞等州，並皆替換。及滄、瀛、深不從祿山，張獻誠圍深州月餘不下，前趙州司戶包處遂、前原氏尉張通幽、藁城縣尉崔安晟、恆州長史袁履謙等同上書說杲卿曰：『明公身荷寵光，位居牧守，乃棄萬全之良計，履必死之畏途，取適於目前，忘累於身後，竊爲明公不取。今若拒祿山之命，招十萬之兵，峙乃芻茭，積其食粟，分守要害，大振威聲，通井陘之路，與東都合勢，如此，則洪勳盛烈，何可勝言者哉！輕進瞽言，萬無一用。魂銷東岱，先懷屠裂之憂；心拱北辰，願立忠貞之節。』杲卿覽書，大悅。於是僉議，僞以祿山命追井陘鎭兵就恆州宴設，酋長各賜帛三百段，馬一疋，金銀器各一牀，美人各一，其餘通賜物一萬段。設於州南焦同驛，自曉至暮，幷以歌妓數百人悅其意，密於酒中置毒，與飲，令盡醉，悉無所覺，乃盡收其器械，一一縛之。明日，盡斬，棄尸滹沱河中。」</span>殷亮<span class="shu-ming">顏杲卿傳</span>曰：<span class="yinhao">「祿山起，杲卿計無所出，乃與長史袁履謙謁于藁城縣。祿山以杲卿嘗爲己判官，矯制賜紫金魚袋，使自守常山郡，以其孫誕、弟子詢爲質，俾崇郡刺史蔣欽湊以趙郡甲卒七千人守土門，約杲卿，將見欽湊，以私號召之。杲卿罷歸，途中，指其衣服而謂履謙曰：『此害身之物也。祿山雖以誅君側爲名，其實反矣。我與公世爲唐臣，忝居藩翰，寧可從之作逆邪！』履謙愀然變色，感歎良久，曰：『爲之柰何，唯公所命，不敢違。』杲卿乃使人告太原尹王承業以殺欽湊，俟其緩急相應，承業亦使報命。杲卿恐漏泄，示己不事事，多委政於履謙，終日不相謁，唯使男泉明往來通其言；召前眞定令賈深、處士權渙、郭仲邕就履謙以謀之。適會杲卿從父弟眞卿據平原，殺段子光，使杲卿妹子盧逖幷以購祿山所行敕牒潛告。杲卿大悅，匿逖于家。逖之未至，杲卿先使人以私號召欽湊，至，杲卿辭之曰：『日暮，夜恐有他盜，城門閉矣，請俟詰朝相見。』因遣參軍馮虔、宗室李峻、靈壽尉李栖默、郡人翟萬德等卽于驛亭偶欽湊，夜久醉熟，以斧斫殺之；悉散土門兵。先是，祿山使其腹心僞金吾將軍高邈徵兵于范陽，路出常山，杲卿候知之。其日，邈至于滿城驛，杲卿令崔安石、馮虔殺之；邈前驅數人先至，遽殺之，遂生擒邈，送于郡。遇何千年狎至，安石於路絕行人之南者，馳至醴泉驛候千年，亦斬其人而擒之如邈。日未午，二凶偕致。」</span><span class="shu-ming">肅宗實錄</span>：<span class="yinhao">「杲卿初聞祿山起兵於范陽，杲卿召長史袁履謙、前眞定令賈深、內丘丞張通幽謂之曰：『今祿山一朝以幽、幷騎過常山，趨洛陽，有問鼎之志；天子在長安，方欲徵天下兵，東向問罪，事不及矣。如賊軍暴至，吾屬爲虜必矣。不若因其未萌，招義徒，西據土門，北通河朔，待海內之救，上以安國家，下以全臣節，此策之上者。』遂卽日購士得千餘人，命履謙將兵鎭土門，命賈深防東路，通幽守郡城。賊將李歸仁令弟欽湊領步騎五千人先鎭土門，仍令以兵隸於杲卿；又使麾下騎將高邈馳報祿山，令促其行。覘者知其謀而白杲卿，杲卿召履謙告之。履謙曰：『事將亟矣，若不早誅欽湊，謀不集也。』遂詐追欽湊，令赴郡計事；命履謙署人吏以待之。欽湊夜至郡，杲卿命憩於驛，乃使參軍李循、馮虔、縣尉李栖默等享欽湊於驛，醉而夜殺之。履謙持欽湊首謁于杲卿。杲卿與履謙且喜事之捷，又懼賊之來，相對泣。杲卿收淚，勵履謙曰：『大丈夫名不掛青史，安用生爲！吾與公累世事唐，豈偷安於胡羯，但使死而不朽，亦何恨也！』有頃，藁城尉崔安石報高邈自祿山所至，己宿上谷郡界；又使馮虔、縣吏翟萬德幷命安石共方略。詰朝，邈騎數人先至驛，虔盡阬之。邈繼至，虔紿之曰：『太守將音樂迎候。』邈無疑，至廳下馬。虔、安石等指揮人吏，以棒亂擊，邈仆，生縛之。無何，南界又報何千年自東京宿趙郡，安石、萬德先於郡南醴泉驛候之。千年至，知邈被擒，令麾下騎與安石戰，敗；又生擒千年，並送于郡。」</span><span class="shu-ming">舊傳</span>曰：<span class="yinhao">「祿山陷東都，杲卿忠誠感發，懼賊寇潼關，卽危宗社。時從弟眞卿爲平原太守，遣信告杲卿，相與起義兵，掎角斷賊歸路，以紓西寇之勢。杲卿乃與長史袁履謙、前眞定令賈深、前內丘丞張通幽等謀閉土門以背之。祿山遣蔣欽湊、高邈帥衆五千守土門。杲卿欲誅欽湊，開土門之路。時欽湊軍隸常山郡，屬欽湊遣高邈往幽州未還，杲卿遣吏召欽湊至郡計事。是月二十二日夜，欽湊至，舍之於傳舍。會飲旣醉，令袁履謙與參軍馮虔、縣尉李栖默、手力翟萬德等殺欽湊。中夜，履謙攜欽湊首見杲卿，相與垂泣，喜事之濟也。是夜，藁城尉崔安石報高邈還至滿城，卽令馮虔、翟萬德與安石往圖之。詰朝，邈之騎從數人至藁城驛，安石皆殺之。俄而邈至，安石紿之曰：『太守備酒樂於傳舍。』邈方據廳下馬，馮虔擒而縶之。是日，賊將何千年自東都來趙郡，馮虔、翟萬德伏兵於醴泉驛，千年至，又擒之。卽日縛二賊將還郡。」</span>按祿山初自范陽擁數十萬衆南下，常山當其所出之塗，若杲卿不從命，遽以千餘人拒之，則應時齏粉，安得復守故郡乎！況時祿山猶以誅楊國忠爲名，未僭位號，杲卿迎於藁城，受其金紫，殆不能免矣。<span class="shu-ming">肅宗實錄</span>所云者，蓋欲全忠臣之節耳。然杲卿忠直剛烈，糜軀徇國，舍生取義，自古罕儔，豈肯更上書媚悅祿山，比之漢高、魏武，爲之畫割據幷吞之策，此則粗有知識者必知其不然也。蓋包諝乃處遂之子，欲言杲卿初無討賊立節之意，由己父上書勸成之，以大其父功耳。觀所載杲卿上祿山書，處遂等上杲卿書，田承嗣上史朝義疏，其文體如一，足知皆諝所撰也。又張通幽兄爲逆黨，又敎王承業奪杲卿之功，終以反覆被誅，其行事如此；而包諝云初與處遂同上書勸杲卿爲忠義，尤難信也。<span class="shu-ming">舊傳</span>云：<span class="yinhao">「欽湊、高邈同守土門，欽湊遣邈往幽州。」</span>二將旣握兵同鎭土門，欽湊豈得擅遣邈往幽州！今從殷亮<span class="shu-ming">杲卿傳</span>，祿山自遣邈徵兵是也。<span class="shu-ming">河洛春秋</span>云：<span class="yinhao">「留同羅及曳落河百人。」</span>彼鎭井陘，遏山西之軍，重任也，豈百人所能守乎！殷<span class="shu-ming">傳</span>云<span class="yinhao">「七千人守土門」</span>，此七千人又非履謙一夕所能縛也。蓋祿山留精兵百人以爲欽湊腹心爪牙，其餘皆團練民兵脅從者耳，故履謙得醉之以酒，誅欽湊及百人而散其餘耳。<span class="shu-ming">河洛春秋</span>云<span class="yinhao">「酒中置毒」</span>，按時履謙等與欽湊同飲，豈得偏置毒於客酒中乎！今不取。<span class="shu-ming">舊傳</span>及殷<span class="shu-ming">傳</span>皆云欽湊姓蔣，今從<span class="shu-ming">玄宗</span>、<span class="shu-ming">肅宗實錄</span>、<span class="shu-ming">唐曆</span>姓李。<span class="shu-ming">玄宗實錄</span>：<span class="yinhao">「十二月，己亥，杲卿殺賊將李欽湊，執何千年、高邈送京師。」</span>按己亥，十五日也。而眞卿以壬寅斬段子光，壬寅，十八日也。眞卿旣殺子光，乃報杲卿同舉義兵。今從<span class="shu-ming">舊傳</span>，爲二十二日丙午殺欽湊。<span class="shu-ming">肅宗實錄</span>又云：<span class="yinhao">「杲卿之斬欽湊等，因使徇諸郡，曰：『今上使榮王爲元帥，哥舒翰爲副，徵天下兵四十萬，東向討逆。』」</span>按<span class="shu-ming">實錄</span>，癸卯，始命翰爲副元帥，計丙午，常山亦未知。今不取。<span class="shu-ming">河洛春秋</span>云<span class="yinhao">「十三郡悉舉義兵歸朝廷」</span>，殷亮<span class="shu-ming">顏氏行狀</span>、<span class="shu-ming">舊·顏眞卿傳</span>、<span class="shu-ming">唐曆</span>皆云<span class="yinhao">「十七郡歸順」</span>。蓋<span class="shu-ming">河洛春秋</span>不數平原、景城、河間、饒陽先定者耳。<span class="shu-ming">顏氏行狀</span>曰：<span class="yinhao">「不款者六郡而已。」</span>時魏郡亦未下，蓋舉其終數耳。</span>其附祿山者，唯范陽、盧龍、密雲、漁陽、汲、鄴六郡而已。<span class="jiazhu">考<span class="shu-ming">唐志</span>無盧龍郡，當是改平州北平郡爲盧龍郡也。密雲郡，本檀州安樂郡，天寶元年更郡名。漁陽郡，薊州。汲郡，衞州。</span></p>
<p class="em2 strong" id="online_toc_57"><a class="gg-link" href="#online_toc_57"></a>杲卿又密使人入范<span class="jiaozhusup">【章：十二行本「范」作「漁」，下同；乙十一行本同；孔本同。】</span>陽招賈循，郟城人馬燧說循曰：<span class="jiazhu">郟城，漢潁川郟縣之地，後魏置龍山縣及南陽縣。隋開皇初，改龍山曰汝南；十八年，改汝南曰輔城，南陽曰期城。大業初，改輔城曰郟城，廢期城入焉。郟，音夾。說，式芮翻。</span><span class="yinhao">「祿山負恩悖逆，<span class="jiazhu">悖，蒲內翻，又蒲沒翻。</span>雖得洛陽，終歸夷滅。公若誅諸將之不從命者，以范陽歸國，傾其根柢，此不世之功也。」</span>循然之，猶豫不時發。別將牛潤容知之，以告祿山，祿山使其黨韓朝陽召循。朝陽至范陽，引循屛語，<span class="jiazhu">將，卽亮翻；下同。屛，必郢翻。</span>使壯士縊殺之，滅其族；<span class="jiazhu">縊，於計翻。</span>以別將牛廷玠知范陽軍事。史思明、李立節將蕃、漢步騎萬人擊博陵、常山。馬燧亡入西山；<span class="jiazhu">范陽郡之西山，南連上谷、中山之諸山。</span>隱者徐遇匿之，得免。</p>
<p class="em2 strong" id="online_toc_58"><a class="gg-link" href="#online_toc_58"></a><span class="yinwen">20</span>初，祿山欲自將攻潼關，至新安，聞河北有變而還。<span class="jiazhu"><span class="shu-ming">考異</span>曰：<span class="shu-ming">玄宗實錄</span>：<span class="yinhao">「十五年，正月，壬戌，祿山將犯潼關，次于新安，聞有備而還。」</span>按祿山以此月丁酉陷東都，至壬戌凡二十六日，非乘虛掩襲也，豈得至新安然後知其有備乎！蓋常山有變則幽薊路絕，故懼而歸耳。今從<span class="shu-ming">肅宗本紀</span>。</span>蔡希德將兵萬人自河內北擊常山。<span class="jiazhu">河內郡，懷州。</span></p>
<p class="em2 strong" id="online_toc_59"><a class="gg-link" href="#online_toc_59"></a><span class="yinwen">21</span>戊申，榮王琬薨，贈諡靖恭太子。</p>
<p class="em2 strong" id="online_toc_60"><a class="gg-link" href="#online_toc_60"></a><span class="yinwen">22</span>是歲，吐蕃贊普乞梨蘇籠獵贊卒，子娑悉籠獵贊立。<span class="jiazhu">吐，從暾入聲。卒，子恤翻。娑，素禾翻。</span></p>
<h5><span class="section" id="title-5"><span data-head-description="" data-head-level="h3" data-head-title="肅宗文明武德大聖大宣孝皇帝上之上">肅宗文明武德大聖大宣孝皇帝上之上</span></span></h5>
<p class="" id="online_toc_61"><a class="gg-link" href="#online_toc_61"></a><span class="jiazhu">諱亨，玄宗第三子也，初名嗣昇；開元十五年更名浚；二十三年更名璵；二十八年更名紹；天寶三載更名亨。</span></p>
<div class="yeartoc" id="year_toc_756"><p class="strong" id="online_toc_62"><a class="gg-link" href="#online_toc_62"></a><span class="section" id="title-6"><span data-head-description="肅宗文明武德大聖大宣孝皇帝上之上" data-head-level="h4" data-head-title="至德元載">至德元載</span></span><span class="biaozhusup" data-rel="">（丙申、七五六年）</span><span class="jiazhu">是年七月，太子卽位於靈武，始改元至德。</span></p></div>
<p class="em2 strong" id="online_toc_63"><a class="gg-link" href="#online_toc_63"></a><span class="yinwen">1</span>春，正月，乙卯朔，祿山自稱大燕皇帝，改元聖武，以達奚珣爲侍中，張通儒爲中書令。<span class="jiazhu"><span class="shu-ming">考異</span>曰：<span class="shu-ming">幸蜀記</span>云：<span class="yinhao">「以珣爲左相，通儒爲右相。」</span>今從<span class="shu-ming">實錄</span>。</span>高尙、嚴莊爲中書侍郎。</p>
<p class="em2 strong" id="online_toc_64"><a class="gg-link" href="#online_toc_64"></a><span class="yinwen">2</span>李隨至睢陽，有衆數萬。丙辰，以隨爲河南節度使，<span class="jiazhu">是載始置河南節度使，治汴州，領陳留、睢陽、靈昌、淮陽、汝陰、譙、濟陰、濮陽、淄川、琅邪、彭城、臨淮、東海十三郡。睢，音雖。使，疏吏翻；下同。</span>以前高要尉許遠爲睢陽太守兼防禦使。<span class="jiazhu">許遠先仕於蜀，忤章仇兼瓊，貶高要尉。史爲許遠堅守睢陽張本。</span>濮陽客尙衡起兵討祿山，以郡人王栖曜爲衙前總管，攻拔擠陰，殺祿山將邢超然。<span class="jiazhu">濮，博木翻。濟，子禮翻。將，卽亮翻。</span></p>
<p class="em2 strong" id="online_toc_65"><a class="gg-link" href="#online_toc_65"></a><span class="yinwen">3</span>顏杲卿使其子泉明、賈深、翟萬德獻李欽湊首及何千年、高邈于京師。<span class="jiazhu">翟，萇伯翻。</span>張通幽泣請曰：<span class="yinhao">「通幽兄陷賊，<span class="jiazhu">謂通儒也。</span>乞與泉明偕行，以救宗族。」</span>杲卿哀而許之。至太原，通幽欲自託於王承業，乃敎之留泉明等，更其表，<span class="jiazhu">更，工衡翻。</span>多自爲功，毀短杲卿，別遣使獻之。杲卿起兵纔八日，守備未完，史思明、蔡希德引兵皆至城下。<span class="jiazhu"><span class="shu-ming">考異</span>曰：<span class="shu-ming">河洛春秋</span>云：<span class="yinhao">「十二月，乙未，思明、希德齊至城下。」</span>杲卿丙午始殺李欽湊，云乙未，誤也。今從諸書。</span>杲卿告急於承業，承業旣竊其功，利於城陷，遂擁兵不救。杲卿晝夜拒戰，糧盡矢謁；壬戌，城陷。<span class="jiazhu"><span class="shu-ming">考異</span>曰：<span class="shu-ming">實錄</span>：<span class="yinhao">「癸亥，城陷。」</span><span class="shu-ming">河洛春秋</span>：<span class="yinhao">「正月一日，城陷。」</span><span class="shu-ming">舊·思明傳</span>：<span class="yinhao">「正月六日，圍常山；九日，拔之。」</span>今從<span class="shu-ming">玄宗實錄</span>、<span class="shu-ming">唐曆</span>、<span class="shu-ming">舊紀</span>、<span class="shu-ming">杲卿傳</span>。</span>賊縱兵殺萬餘人，執杲卿及袁履謙等送洛陽。<span class="jiazhu"><span class="shu-ming">舊志</span>：常山郡，京師東北一千七百六十里，至東都一千一百三十六里。</span>王承業使者至京師，玄宗大喜，拜承業羽林大將軍，麾下受官爵者百數。徵顏杲卿爲衞尉卿。朝命未至，常山已陷。<span class="jiazhu">朝，直遙翻。</span></p>
<p class="em2 strong" id="online_toc_66"><a class="gg-link" href="#online_toc_66"></a>杲卿至洛陽，祿山數之曰：<span class="jiazhu">數，所具翻。</span><span class="yinhao">「汝自范陽戶曹，我奏汝爲判官，不數年超至太守，<span class="jiazhu">杲卿爲范陽戶曹，祿山表爲營田判官，假常山太守。</span>何負於汝而反邪？」</span>杲卿瞋目罵曰：<span class="yinhao">「汝本營州牧羊羯奴，<span class="jiazhu">瞋，昌眞翻。羯，居謁翻。</span>天子擢汝爲三道節度使，恩幸無比，何負於汝而反？我世爲唐臣，祿位皆唐有，雖爲汝所奏，豈從汝反邪！我爲國討賊，<span class="jiazhu">我爲，于僞翻。</span>恨不斬汝，何謂反也！臊羯狗，何不速殺我！」</span>祿山大怒，幷袁履謙等縛於中橋之柱而冎之。<span class="jiazhu">臊，蘇遭翻。中橋，天津中橋也。冎，古瓦翻。</span>杲卿、履謙比死，<span class="jiazhu">比，必利翻。</span>罵不虛口。顏氏一門死於刀鋸者三十餘人。</p>
<p class="em2 strong" id="online_toc_67"><a class="gg-link" href="#online_toc_67"></a>史思明、李立節、蔡希德旣克常山，引兵擊諸郡之不從者，所過殘滅，於是鄴、廣平、鉅鹿、趙、上谷、博陵、文安、魏、信都等郡復爲賊守。<span class="jiazhu">鉅鹿郡，邢州。信都郡，冀州。文安郡，莫州。復，扶又翻。</span>饒陽太守盧全誠獨不從，思明等圍之。河間司法李奐將七千人、景城長史李暐遣其子祀將八千人救之，皆爲思明所敗。<span class="jiazhu">敗，補邁翻。</span></p>
<p class="em2 strong" id="online_toc_68"><a class="gg-link" href="#online_toc_68"></a><span class="yinwen">4</span>上命郭子儀罷圍雲中，還朔方，益發兵進取東京；選良將一人分兵先出井陘，定河北。子儀薦李光弼，癸亥，以光弼爲河東節度使，分朔方兵萬人與之。<span class="jiazhu"><span class="shu-ming">考異</span>曰：杜牧<span class="shu-ming">張保皋傳</span>曰：<span class="yinhao">「安祿山亂，朔方節度使安思順以祿山從弟賜死，詔郭汾陽代之。後旬日，復詔李臨淮持節，分朔方半兵，東出趙、魏。當思順時，汾陽、臨淮俱爲牙門都將，二人不相能，雖同盤飲食，常睇相視，不交一言。及汾陽代思順，臨淮欲亡去，計未決，詔至，分汾陽兵東討。臨淮入請曰：『一死固甘，乞免妻子。』汾陽趨下，持手上堂偶坐，曰：『今國亂主遷，非公不能東伐，豈懷私忿時邪！』悉召軍吏，出詔書讀之，如詔約束。及別，執手泣涕，相勉以忠義。」</span>按於時玄宗未幸蜀，唐之號令猶行於天下，若制書除光弼爲節度使，子儀安敢擅殺之！杜或得於傳聞之誤也。今從<span class="shu-ming">邠陽家傳</span>及<span class="shu-ming">舊傳</span>。</span></p>
<p class="em2 strong" id="online_toc_69"><a class="gg-link" href="#online_toc_69"></a><span class="yinwen">5</span>甲子，加哥舒翰左僕射、同平章事，餘如故。</p>
<p class="em2 strong" id="online_toc_70"><a class="gg-link" href="#online_toc_70"></a><span class="yinwen">6</span>置南陽節度使，以南陽太守魯炅爲之，將嶺南、黔中、襄陽子弟五萬人屯葉北，以備安祿山。炅表薛愿爲潁川太守兼防禦使，<span class="jiazhu">南陽郡，鄧州。襄陽郡，襄州。葉縣，時屬汝州。潁川郡，許州。炅，火迥翻。將，卽亮翻。黔，音琴。葉，式涉翻。</span>龐堅爲副使。愿，故太子瑛之妃兄；堅，玉之曾孫也。<span class="jiazhu">龐玉，去隋歸唐爲將。龐，皮江翻。</span></p>
<p class="em2 strong" id="online_toc_71"><a class="gg-link" href="#online_toc_71"></a><span class="yinwen">7</span>乙丑，安祿山遣其子慶緒寇潼關；哥舒翰擊卻之。</p>
<p class="em2 strong" id="online_toc_72"><a class="gg-link" href="#online_toc_72"></a><span class="yinwen">8</span>己巳，加顏眞卿戶部侍郎兼本郡防禦使；眞卿以李暐爲副。</p>
<p class="em2 strong" id="online_toc_73"><a class="gg-link" href="#online_toc_73"></a><span class="yinwen">9</span>二月，丙戌，加李光弼魏郡太守、河北道采訪使。</p>
<p class="em2 strong" id="online_toc_74"><a class="gg-link" href="#online_toc_74"></a><span class="yinwen">10</span>史思明等圍饒陽二十九日，不下，李光弼將蕃、漢步騎萬餘人、太原弩手三千人出井陘。<span class="jiazhu">騎，奇寄翻。陘，音刑。<span class="shu-ming">考異</span>曰：<span class="shu-ming">玄宗實錄</span>：<span class="yinhao">「己亥，光弼以朔方馬步五千，東出土門，收常山郡。」</span><span class="shu-ming">河洛春秋</span>云：<span class="yinhao">「光弼從大同城下領蕃、漢兵馬步一萬餘人，幷太原弩手三千人，救眞定。」</span>蓋<span class="shu-ming">實錄</span>言朔方元領之兵，<span class="shu-ming">河洛</span>言到眞定之數耳。</span>己亥，至常山，常山團練兵三千人殺胡兵，執安思義出降。<span class="jiazhu">降，戶江翻。</span>光弼謂思義曰：<span class="yinhao">「汝自知當死否？」</span>思義不應。光弼曰：<span class="yinhao">「汝久更陳行，<span class="jiazhu">更，工衡翻。陳，讀曰陣。行，胡剛翻。</span>視吾此衆，可敵思明否？今爲我計當如何？汝策可取，當不殺汝。」</span>思義曰：<span class="yinhao">「大夫士馬遠來疲弊，猝遇大敵，恐未易當；<span class="jiazhu">易，以豉翻。</span>不如移軍入城，早爲備禦，先料勝負，然後出兵。胡騎雖銳，不能持重，<span class="jiazhu">騎，奇寄翻；下同。</span>苟不獲利，氣沮心離，於時乃可圖矣。思明今在饒陽，去此不二百里。<span class="jiazhu"><span class="shu-ming">九域志</span>：眞定至饒陽二百三十五里。思義蓋指思明下營處言之。</span>昨暮羽書已去，計其先鋒來晨必至，而大軍繼之，不可不留意也。」</span>光弼悅，釋其縛，卽移軍入城。史思明聞常山不守，立解饒陽之圍；明日未旦，先鋒已至，思明等繼之，合二萬餘騎，直抵城下。光弼遣步卒五千自東門出戰，賊守門不退。光弼命五百弩於城上齊發射之，<span class="jiazhu">射，而亦翻；下兵射同。</span>賊稍卻；乃出弩手千人分爲四隊，使其矢發發相繼，賊不能當，斂軍道北。光弼出兵五千爲槍城於道南，夾呼沱水而陳；賊數以騎兵搏戰，光弼之兵射之，人馬中矢者太半，<span class="jiazhu">陳，讀曰陣。數，所角翻。中，竹仲翻。</span>乃退，小憩以俟步兵。有村民告賊步兵五千自饒陽來，晝夜行百七十里，至九門南逢壁，度憩息。<span class="jiazhu">九門縣屬常山郡，在郡東。宋白曰：<span class="shu-ming">戰國策</span>云：本有九室而居，趙武靈王改爲九門縣。憩，去例翻。</span>光弼遣步騎各二千，匿旗鼓，並水潛行，<span class="jiazhu">並，步浪翻。</span>至逢壁，賊方飯，縱兵掩擊，殺之無遺。思明聞之，失勢，退入九門。時常山九縣，<span class="jiazhu">眞定、藁城、石邑、九門、行唐、井陘、平山、獲鹿、靈壽，凡九縣。</span>七附官軍，惟九門、藁城爲賊所據。光弼遣裨將張奉璋以兵五百戍石邑；<span class="jiazhu">石邑縣自漢以來屬常山郡，在郡西南。戍兵多於餘縣者，所以通太原之路也。宋白曰：隋改漢上曲陽縣爲石邑；尋移石邑於井陘縣，於舊石邑縣置恆陽縣，以在恆山之陽爲名。則此石邑在井陘也。</span>餘皆三百人戍之。</p>
<p class="em2 strong" id="online_toc_75"><a class="gg-link" href="#online_toc_75"></a><span class="yinwen">11</span>上以吳王祗爲靈昌太守、河南都知兵馬使。<span class="jiazhu">上，謂玄宗。使，疏吏翻。</span>賈賁前至雍丘，有衆二千。先是譙郡太守楊萬石以郡降安祿山，<span class="jiazhu">先，悉薦翻。降，戶江翻。</span>逼眞源令河東張巡使爲長史，西迎賊。巡至眞源，帥吏民哭於玄元皇帝廟，<span class="jiazhu">雍丘縣，漢、晉屬陳留郡，後魏屬陽夏郡，隋屬梁郡，唐屬汴州。譙郡，亳州。老子，苦縣人，有祠在焉；唐祖之，故改縣曰眞源。<span class="shu-ming">九域志</span>：縣在譙郡西七十里。帥，讀曰率。</span>起兵討賊，吏民樂從者數千人；<span class="jiazhu">樂，音洛。</span>巡選精兵千人西至雍丘，與賈賁合。</p>
<p class="em2 strong" id="online_toc_76"><a class="gg-link" href="#online_toc_76"></a>初，雍丘令令狐潮以縣降賊，賊以爲將，使東擊淮陽救兵于襄邑，破之，<span class="jiazhu">淮陽郡，陳州。宋白曰：襄邑縣，春秋宋襄牛地也；宋襄公葬焉，故曰襄陵，今墓在縣西北隅。秦始皇以承匡縣卑濕，遂徙於襄陵；又以<span class="yinhao">「陵」</span>字犯諱，改爲襄邑。</span>俘百餘人，拘於雍丘，將殺之，往見李庭望；淮陽兵遂殺守者，潮棄妻子走，故賈賁得以其間入雍丘。<span class="jiazhu">間，古莧翻。<span class="shu-ming">考異</span>曰：<span class="shu-ming">肅宗實錄</span>曰：<span class="yinhao">「雍丘令令狐潮據城以應祿山，百姓有違令者百餘人，將殺之。覘者報官軍至，潮不及行刑，遂反縛，仆於地，令人守之，遽出軍以禦官軍。縛者忽一人幸脫，殺守者，互解其縛，閉城門以拒潮，相持累日。賁聞之，入其城，領衆殺潮母、妻及子，以堅人志。」</span><span class="shu-ming">舊·張巡傳</span>：<span class="yinhao">「潮欲以城降賊，民吏百餘人不從命。潮皆反接，仆之於地，將斬之。會賊來攻城。潮遽出鬬，而反接者自解其縛，閉城門拒潮，召賁，賁與巡引衆入雍丘。」</span><span class="shu-ming">新傳</span>：<span class="yinhao">「潮舉縣附賊，遂自將東敗淮陽兵，虜其衆，反接在廷，將殺之，暫出行部。淮陽兵更解縛起，殺守者，迎賁等入。潮不得歸，巡乃屠其妻子磔城上。」</span>按潮旣欲以城降賊，賊來卽當出迎，豈有更出鬬者。今從李翰<span class="shu-ming">張中丞傳</span>及<span class="shu-ming">新傳</span>。</span>庚子，潮引賊精兵攻雍丘；賁出戰，敗死。張巡力戰卻賊，因兼領賁衆，自稱吳王先鋒使。</p>
<p class="em2 strong" id="online_toc_77"><a class="gg-link" href="#online_toc_77"></a>三月，乙卯，潮復與賊將李懷仙、楊朝宗、謝元同等四萬餘衆奄至城下；衆懼，莫有固志。<span class="jiazhu">復，扶又翻；下日復、瘡復同。朝，直遙翻。</span>巡曰：<span class="yinhao">「賊兵精銳，有輕我心。今出其不意擊之，彼必驚潰。賊勢小折，然後城可守也。」</span>乃使千人乘城；自帥千人，分數隊，開門突出。巡身先士卒，直衝賊陳，人馬辟易，<span class="jiazhu">先，悉薦翻。陳，讀曰陣。辟，讀曰闢。易，讀如字。</span>賊遂退。明日，復進攻城，設百礮環城，<span class="jiazhu">復，扶又翻。礮，與砲同。環，音宦。</span>樓堞皆盡；<span class="jiazhu">堞，達協翻。</span>巡於城上立木栅以拒之。賊蟻附而登，巡束蒿灌脂，焚而投之，賊不得上。<span class="jiazhu">上，時掌翻。</span>時伺賊隙，出兵擊之，或夜縋斫營，<span class="jiazhu">伺，相吏翻。縋，馳僞翻。</span>積六十餘日，大小三百餘戰，帶甲而食，裹瘡復戰，賊遂敗走。巡乘勝追之，獲胡兵二千人而還，軍聲大振。<span class="jiazhu">還，從宣翻，又音如字。</span></p>
<p class="em2 strong" id="online_toc_78"><a class="gg-link" href="#online_toc_78"></a><span class="yinwen">12</span>初，戶部尙書安思順知祿山反謀，因入朝奏之。<span class="jiazhu">尙，辰羊翻。朝，直遙翻。</span>及祿山反，上以思順先奏，不之罪也。哥舒翰素與之有隙，<span class="jiazhu">事見上卷天寶十載。</span>使人詐爲祿山遺思順書，於關門擒之以獻，且數思順七罪，請誅之。<span class="jiazhu">遺，于季翻。數，所具翻，又所主翻。</span>丙辰，思順及弟太僕卿元貞皆坐死，家屬徙嶺外。楊國忠不能救，由是始畏翰。</p>
<p class="em2 strong" id="online_toc_79"><a class="gg-link" href="#online_toc_79"></a><span class="yinwen">13</span>郭子儀至朔方，益選精兵，戊午，進軍于代。<span class="jiazhu">此代，謂代州。</span></p>
<p class="em2 strong" id="online_toc_80"><a class="gg-link" href="#online_toc_80"></a><span class="yinwen">14</span>戊辰，吳王祗擊謝元同，走之，拜陳留太守、河南節度使。<span class="jiazhu">守，式又翻。使，疏吏翻。</span></p>
<p class="em2 strong" id="online_toc_81"><a class="gg-link" href="#online_toc_81"></a><span class="yinwen">15</span>壬午，以河東節度使李光弼爲范陽長史、河北節度使。<span class="jiazhu">長，知兩翻。<span class="shu-ming">考異</span>曰：<span class="shu-ming">實錄</span>云：<span class="yinhao">「乙丑，光弼收趙郡。」</span>按壬午，三月二十九日；乙丑，十二日也。<span class="shu-ming">河洛春秋</span>收趙郡在四月，今從之。</span>加顏眞卿河北采訪使。眞卿以張澹爲支使。</p>
<p class="em2 strong" id="online_toc_82"><a class="gg-link" href="#online_toc_82"></a>先是清河客李萼，<span class="jiazhu">先，悉薦翻。<span class="shu-ming">考異</span>曰：<span class="shu-ming">顏氏行狀</span>作<span class="yinhao">「李華」</span>，今從<span class="shu-ming">舊傳</span>。</span>年二十餘，爲郡人乞師於眞卿<span class="jiazhu">爲，于僞翻。</span>曰：<span class="yinhao">「公首唱大義，河北諸郡恃公以爲長城。今清河，公之西鄰，<span class="jiazhu">清河郡，貝州。<span class="shu-ming">九域志</span>：德州，西南至貝州二百三十里。</span>國家平日聚江、淮、河南錢帛於彼以贍北軍，<span class="jiazhu">贍，時豔翻。</span>謂之『天下北庫』；今有布三百餘萬匹，帛八十餘萬匹，錢三十餘萬緡，糧三十餘萬斛。昔討默啜，甲兵皆貯清河庫，<span class="jiazhu">謂武后時也。啜，陟劣翻。貯，丁呂翻。</span>今有五十餘萬事。<span class="jiazhu">一物可以給一事，因謂之事。</span>戶七萬，口十餘萬。竊計財足以三平原之富，兵足倍平原之強。公誠資以士卒，撫而有之，以二郡爲腹心，則餘郡如四支，無不隨所使矣。」</span>眞卿曰：<span class="yinhao">「平原兵新集，尙未訓練，自保恐不足，何暇及鄰！雖然，借若諾子之請，則將何爲乎？」</span>萼曰：<span class="yinhao">「清河遣僕銜命於公者，非力不足而借公之師嘗寇也，亦欲觀大賢之明<span class="jiaozhusup">【張：「明」作「名」。】</span>義耳。今仰瞻高意，未有決辭定色，僕何敢遽言所爲哉！」</span>眞卿奇之，欲與之兵。衆以爲萼年少輕慮，<span class="jiazhu">少，詩照翻。</span>徒分兵力，必無所成，眞卿不得已辭之。萼就館，復爲書說眞卿，<span class="jiazhu">復，扶又翻。說，式芮翻。</span>以爲：<span class="yinhao">「清河去逆効順，奉粟帛器械以資軍，公乃不納而疑之。僕回轅之後，清河不能孤立，必有所繫託，將爲公西面之強敵，公能悔乎？」</span>眞卿大驚，遽詣其館，以兵六千借之；送至境，執手別。眞卿問曰：<span class="yinhao">「兵已行矣，可以言子之所爲乎？」</span>萼曰：<span class="yinhao">「聞朝廷遣程千里將精兵十萬出崞口討賊，<span class="jiazhu">崞口，在洺州邯鄲縣西，蓋卽壺關之險也。又按<span class="shu-ming">舊唐書</span>：崞口在相州西山。崞，音郭。</span>賊據險拒之，不得前。今當引兵先擊魏郡，執祿山所署太守袁知泰，納舊太守司馬垂，使爲西南主人；分兵開崞口，出千里之師，因討汲、鄴以北至于幽陵郡縣之未下者；<span class="jiazhu">幽陵，卽謂幽州。</span>平原、清河帥諸同盟，<span class="jiazhu">帥，讀曰率。</span>合兵十萬，南臨孟津，分兵循河，據守要害，制其北走之路。計官軍東討者不下二十萬，河南義兵西向者亦不減十萬。公但當表朝廷堅壁勿戰，不過月餘，賊必有內潰相圖之變矣。」</span>眞卿曰：<span class="yinhao">「善！」</span>命錄事參軍李擇交及平原令范冬馥將其兵，<span class="jiazhu">平原縣，屬平原郡，古平原郡治焉，故城在今縣西南二十五里。今縣治，北齊所築城。時平原郡治安德縣。</span>會清河兵四千及博平兵千人軍於堂邑西南。<span class="jiazhu">宋白曰：堂邑縣，屬博平郡，本漢清縣、發干二縣地；隋開皇十六年於此置堂邑縣，因縣西北有堂邑故城爲名。</span>袁知泰遣其將白嗣恭等將二萬餘人來逆戰，三郡兵力戰盡日，魏兵大敗，斬首萬餘級，捕虜千餘人，得馬千匹，軍資甚衆。知泰奔汲郡，遂克魏郡，軍聲大振。</p>
<p class="em2 strong" id="online_toc_83"><a class="gg-link" href="#online_toc_83"></a>時北海太守賀蘭進明亦起兵，眞卿以書召之幷力，<span class="jiazhu">北海郡，青州。</span>進明將步騎五千渡河，<span class="jiazhu">將，卽亮翻。騎，奇寄翻；下同。</span>眞卿陳兵逆之，相揖，哭於馬上，哀動行伍。<span class="jiazhu">行，戶剛翻。</span>進明屯平原城南，休養士馬，眞卿每事咨之，由是軍權稍移於進明矣，眞卿不以爲嫌。眞卿以堂邑之功讓進明，進明奏其狀，取捨任意。敕加進明河北招討使，擇交、冬馥微進資級，清河、博平有功者皆不錄。進明攻信都郡，久之，不克；錄事參軍長安第五琦勸進明厚以金帛募勇士，遂克之。<span class="jiazhu"><span class="shu-ming">考異</span>曰：<span class="shu-ming">顏氏行狀</span>云：<span class="yinhao">「進明失律於信都城下，有詔抵罪；公縱之，使赴行在。進明之全，乃公之護也。」</span>今從<span class="shu-ming">舊傳</span>。又<span class="shu-ming">唐曆</span>：<span class="yinhao">「三月四日乙酉，眞卿充河北采訪使。時進明起義兵，北渡河，與眞卿同經略。六月，眞卿破袁知泰於堂邑。」</span>進明再拔信都，<span class="shu-ming">統紀</span>皆在三月。<span class="shu-ming">舊紀</span>破知泰，拔信都，皆在六月。按三月無乙酉；乙酉，四月二日也。今從<span class="shu-ming">統紀</span>。</span></p>
<p class="em2 strong" id="online_toc_84"><a class="gg-link" href="#online_toc_84"></a><span class="yinwen">16</span>李光弼與史思明相守四十餘日，思明絕常山糧道。城中乏草，馬食薦藉。<span class="jiazhu">藉，慈夜翻。</span>光弼以車五百乘之石邑取草，<span class="jiazhu">之，往也。乘，繩證翻。</span>將車者皆衣甲，弩手千人衞之，爲方陳而行，<span class="jiazhu">衣，於旣翻。陳，讀曰陣。</span>賊不能奪。蔡希德引兵攻石邑，張奉璋拒卻之。光弼遣使告急於郭子儀，子儀引兵自井陘出，<span class="jiazhu">使，疏吏翻。陘，音刑。</span>夏，四月，壬辰，至常山，與光弼合，蕃、漢步騎共十餘萬。甲午，子儀、光弼與史思明等戰於九門城南，<span class="jiazhu">宋白曰：九門縣，戰國趙邑。<span class="shu-ming">戰國策</span>云本有九室而居，趙武靈王改爲九門縣。</span>思明大敗。中郎將渾瑊射李立節，殺之。<span class="jiazhu">將，卽亮翻。渾，胡昆翻，又戶本翻。瑊，古咸翻。射，而亦翻。</span>瑊，釋之之子也。思明收餘衆奔趙郡，蔡希德奔鉅鹿。思明自趙郡如博陵，時博陵已降官軍，<span class="jiazhu">降，戶江翻；下同。</span>思明盡殺郡官。河朔之民苦賊殘暴，所至屯結，多至二萬人，少者萬人，各爲營以拒賊；及郭、李軍至，爭出自效。<span class="jiazhu">少，始紹翻。</span>庚子，攻趙郡；一日，城降。士卒多虜掠，光弼坐城門，收所獲，悉歸之，民大悅。子儀生擒四千人，皆捨之，斬祿山太守郭獻璆。<span class="jiazhu">璆，音求。</span>光弼進圍博陵，十日，不拔，引兵還恆陽就食。<span class="jiazhu">恆陽，卽恆山郡，以其地在恆山之陽也，唐置恆陽軍於郡北。又博陵郡有恆陽縣，漢之上曲陽縣也，隋改爲恆陽縣，在博陵西十里。恆，戶登翻。還，從宣翻，又音如字。</span></p>
<p class="em2 strong" id="online_toc_85"><a class="gg-link" href="#online_toc_85"></a><span class="yinwen">17</span>楊國忠問士之可爲將者於左拾遺博平張鎬及蕭昕，<span class="jiazhu">鎬，下老翻。昕，許斤翻。將，卽亮翻；下同。</span>鎬、昕薦左贊善大夫永壽來瑱，<span class="jiazhu">武德二年分新平置永壽縣，屬邠州。瑱，他見翻。</span>丙午，以瑱爲潁川太守。賊屢攻之，瑱前後破賊甚衆，加本郡防禦使，<span class="jiazhu">守，式又翻。使，疏吏翻。</span>人謂之<span class="yinhao">「來嚼鐵」</span>。</p>
<p class="em2 strong" id="online_toc_86"><a class="gg-link" href="#online_toc_86"></a><span class="yinwen">18</span>安祿山使平盧節度使呂知誨誘安東副大都護馬靈詧，殺之。<span class="jiazhu">馬靈詧，卽夫蒙靈詧也。開元二年，徙安東都護府于平州；天寶二年，徙于遼西故郡城。誘，羊久翻。</span>平盧遊弈使武陟劉客奴、<span class="jiazhu">武陟，漢懷縣地，隋開皇十六年分置武陟縣；時屬河內郡。</span>先鋒使董秦及安東將王玄志同謀討誅知誨，遣使踰海與顏眞卿相聞，請取范陽以自效。眞卿遣判官賈載齎糧及戰士衣助之。眞卿時惟一子頗，纔十餘歲，使詣客奴爲質。<span class="jiazhu">質，音致。</span>朝廷聞之，以客奴爲平盧節度使，<span class="jiazhu">朝，直遙翻。</span>賜名正臣；玄志爲安東副大都護，董秦爲平盧兵馬使。</p>
<p class="em2 strong" id="online_toc_87"><a class="gg-link" href="#online_toc_87"></a><span class="yinwen">19</span>南陽節度使魯炅立栅於滍水之南，安祿山將武令珣、畢思琛攻之。<span class="jiazhu">滍，直里翻。</span></p>
</div></body></html>