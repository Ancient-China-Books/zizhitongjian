<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百五十二·梁紀八·高祖武皇帝八</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="梁紀八">梁紀八</span></span></h1>
<p><span class="jiazhu">著雍涒灘，一年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高祖武皇帝八">高祖武皇帝八</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="大通二年">大通二年</span></span><span class="biaozhusup" data-rel="（戊申、西元五二八年）"></span></p>
<p class="em2 strong"><span class="yinwen">1</span>春，正月，癸亥，魏以北海王顥爲驃騎大將軍、開府儀同三司、相州刺史。<span class="jiazhu">驃，匹妙翻。騎，奇寄翻。相，息亮翻。</span></p>
<p class="em2 strong"><span class="yinwen">2</span>魏北道行臺楊津守定州城，居鮮于脩禮、杜洛周之間，迭來攻圍；津蓄薪糧，治器械，<span class="jiazhu">治，直之翻。</span>隨機拒擊，賊不能克。津潛使人以鐵券說賊黨，賊黨有應者，遺津書曰：<span class="yinhao">「賊所以圍城，正爲取北人耳。<span class="jiazhu">說，式芮翻。遺，于季翻。爲，于僞翻。</span>城中北人，宜盡殺之，不然，必爲患。」</span>津悉收北人內子城中而不殺，衆無不感其仁。</p>
<p class="em2 strong">及葛榮代脩禮統衆，<span class="jiazhu">榮得脩禮之衆，見上卷普通七年。</span>使人說津，許以爲司徒，津斬其使，固守三年。<span class="jiazhu">普通七年春，津守定州，至是三年。說，式芮翻。其使，疏吏翻。</span>杜洛周圍之，魏不能救。津遣其子遁突圍出，詣柔然頭兵可汗求救。遁日夜泣請，頭兵遣其從祖吐豆發帥精騎一萬南出；前鋒至廣昌，賊塞隘口，<span class="jiazhu">廣昌縣自漢以來屬代郡。自廣昌東南山南出倒馬關，至中山上曲陽縣，關山險隘，實爲深峭，石磴逶迤，沿塗九曲。可，從刊入聲。汗，音寒。從，才用翻。帥，讀曰率；下同。塞，悉則翻。</span>柔然遂還。乙丑，津長史李裔引賊入，執津，欲烹之，旣而捨之。<span class="jiazhu">史言城無糧援，雖善守者不能支久。</span>瀛州刺史元寧以城降洛周。<span class="jiazhu">降，戶江翻。</span></p>
<p class="em2 strong"><span class="yinwen">3</span>乙丑，魏潘嬪生女，胡太后詐言皇子；<span class="jiazhu">爲後胡后立女張本。嬪，毗賓翻。</span>丙寅，大赦，改元武泰。</p>
<p class="em2 strong"><span class="yinwen">4</span>蕭寶寅圍馮翊，未下；長孫稚軍至恆農，<span class="jiazhu">長，知兩翻。恆，戶登翻。</span>行臺左丞楊侃謂稚曰：<span class="yinhao">「昔魏武與韓遂、馬超據潼關相拒，遂、超之才，非魏武敵也，然而勝負久不決者，扼其險要故也。<span class="jiazhu">事見六十六卷漢獻帝建安十六年。</span>今賊守禦已固，雖魏武復生，無以施其智勇。<span class="jiazhu">復，扶又翻。</span>不如北取蒲反，<span class="jiazhu">此用《前漢書·地理志》「蒲反」字。</span>渡河而西，入其腹心，<span class="jiazhu">此亦魏武之故智也。</span>置兵死地；則華州之圍不戰自解，<span class="jiazhu">《五代志》：馮翊郡，後魏置華州。華，戶化翻。</span>潼關之守必內顧而走，支節旣解，長安可坐取也。若愚計可取，願爲明公前驅。」</span>稚曰：<span class="yinhao">「子之計則善矣；然今薛脩義圍河東，薛鳳賢據安邑，宗正珍孫守虞坂不得進，<span class="jiazhu">《水經註》曰：虞坂，卽《左傳》所謂顚軨，在傅巖東北十餘里，東西絕澗，於中築以成道，指南北之路，謂之軨橋。橋之東北有虞原，上道東有虞城，其城北對長坂二十餘里，謂之虞坂。《戰國策》曰：「昔騏驥駕鹽車上虞坂，遷延不能進。」正此處也。坂，音反。</span>如何可往？」</span>侃曰：<span class="yinhao">「珍孫行陳一夫，<span class="jiazhu">行，戶剛翻。陳，讀曰陣。</span>因緣爲將，<span class="jiazhu">將，卽亮翻。</span>可爲人使，安能使人！河東治在蒲反，<span class="jiazhu">治，謂治所也。</span>西逼河漘，<span class="jiazhu">漘，船倫翻，水厓也。上平坦而下水深曰漘。</span>封疆多在郡東。脩義驅帥士民西圍郡城，其父母妻子皆留舊村，一旦聞官軍來至，皆有內顧之心，必望風自潰矣。」</span>稚乃使其子子彥與侃帥騎兵自恆農北渡，據石錐壁，<span class="jiazhu">《五代志》，河東郡虞鄕縣有石錐山，於此築壘壁也。</span>侃聲言：<span class="yinhao">「今且停此以待步兵，且觀民情向背。」</span>命送降名者各自還村，<span class="yinhao">「俟臺軍舉三烽，當亦舉烽相應；其無應烽者，乃賊黨也，當進擊屠之，以所獲賞軍。」</span>於是村民轉相告語，<span class="jiazhu">背，蒲妹翻。語，牛倨翻。降，戶江翻；下同。</span>雖實未降者亦詐舉烽，一宿之間，火光遍數百里，賊圍城者不測其故，各自散歸；脩義亦逃還，與鳳賢俱請降。丙子，稚克潼關，遂入河東。</p>
<p class="em2 strong">會有詔廢鹽池稅，<span class="jiazhu">魏朝蓋謂弛鹽利以與民，可以得民也。</span>稚上表以爲：<span class="yinhao">「鹽池天產之貨，密邇京畿，唯應寶而守之，均贍以理。今四方多虞，府藏罄竭，冀、定擾攘，<span class="jiazhu">冀、定二州時爲葛榮、杜洛周攻圍。</span>常調之絹不復可收，唯仰府庫，<span class="jiazhu">藏，徂浪翻。調，徒弔翻。復，扶又翻。仰，魚向翻。</span>有出無入。略論鹽稅，一年之中，準絹而言，不下三十萬匹，乃是移冀、定二州置於畿甸；今若廢之，事同再失。<span class="jiazhu">前此宣武帝用甄琛之言，廢鹽池稅，已爲失計；今又廢之，是爲再失。</span>臣前仰違嚴旨，不先討關賊，徑解河東者，非緩長安而急蒲反，一失鹽池，三軍乏食。天助大魏，茲計不爽。<span class="jiazhu">爽，乖也。</span>昔高祖昇平之年，無所乏少，<span class="jiazhu">少，詩沼翻。</span>猶創置鹽官而加典護，非與物競利，恐由利而亂俗也。況今國用不足，租徵六年之粟，調折來歲之資，<span class="jiazhu">調，徒弔翻。折，之列翻。</span>此皆奪人私財，事不獲已。臣輒符同監將、尉，<span class="jiazhu">謂監鹽池之將、尉也。監，工銜翻。將，卽亮翻；下同。</span>還帥所部，依常收稅，<span class="jiazhu">帥，讀曰率；下同。</span>更聽後敕。」</span><span class="jiazhu">謂合罷與否，更聽後番敕下也。</span></p>
<p class="em2 strong">蕭寶寅遣其將侯終德擊毛遐。會郭子恢等屢爲魏軍所敗，<span class="jiazhu">敗，補邁翻；下穆敗同。</span>終德因其勢挫，還軍襲寶寅；至白門，<span class="jiazhu">長安城東出北來第三門曰青門；意白門卽西出南來第三門也。</span>寶寅始覺，丁丑，與終德戰，敗，攜其妻南陽公主及其少子帥麾下百餘騎自後門出，奔万俟醜奴。<span class="jiazhu">少，詩照翻。騎，奇寄翻。万，莫北翻。俟，渠之翻。</span>醜奴以寶寅爲太傅。</p>
<p class="em2 strong">二月，魏以長孫稚爲車騎大將軍、開府儀同三司、雍州刺史、尙書僕射、西道行臺。<span class="jiazhu">雍，於用翻。</span></p>
<p class="em2 strong">羣盜李洪攻燒鞏西闕口以東，<span class="jiazhu">謂鞏縣以西，伊闕口以東也。鞏縣，漢屬河南尹，晉分屬滎陽郡。</span>南結諸蠻；魏都督李神軌、武衞將軍費穆討之。穆敗洪於闕口南，遂平之。</p>
<p class="em2 strong"><span class="yinwen">5</span>葛榮擊杜洛周，殺之，倂其衆。</p>
<p class="em2 strong"><span class="yinwen">6</span>魏靈太后再臨朝以來，<span class="jiazhu">再臨朝見一百五十卷普通六年。朝，直遙翻。</span>嬖倖用事，<span class="jiazhu">嬖，卑義翻，又博計翻。</span>政事縱弛，恩威不立，盜賊蠭起，封疆日蹙。<span class="jiazhu">謂秦、隴以西，冀、幷以北，皆爲盜區，淮、汝、沂、泗之間，皆爲梁所侵也。</span>魏肅宗年浸長，太后自以所爲不謹，恐左右聞之於帝，凡帝所愛信者，太后輒以事去之，<span class="jiazhu">長，知兩翻。去，羌呂翻。</span>務爲壅蔽，不使帝知外事。通直散騎常侍昌黎谷士恢有寵於帝，使領左右；<span class="jiazhu">散，悉亶翻。騎，奇寄翻。</span>太后屢諷之，欲用爲州，士恢懷寵，不願出外，太后乃誣以罪而殺之。有蜜多道人，能胡語，帝常置左右，太后使人殺之於城南而<span class="jiaozhusup">〖章：甲十一行本「而」下有「詐」字；乙十一行本同；孔本同；張校同；退齋校同。〗</span>懸賞購賊。由是母子之間，嫌隙日深。</p>
<p class="em2 strong">是時，車騎將軍、儀同三司、幷·肆·汾·廣·恆·雲六州討虜大都督爾朱榮<span class="jiazhu">「廣」當作「唐」。魏收《志》，孝昌中置唐州。高歡建義，改唐州曰晉州。按爾朱榮時駐兵於晉陽。</span>兵勢強盛，魏朝憚之。<span class="jiazhu">朝，直遙翻。</span>高歡、段榮、尉景、蔡儁先在杜洛周黨中，<span class="jiazhu">高歡等歸杜洛周，見一百五十卷普通六年。</span>欲圖洛周不果，逃奔葛榮，又亡歸爾朱榮。劉貴先在爾朱榮所，屢薦歡於榮，榮見其憔悴，未之奇也。<span class="jiazhu">憔，昨遙翻。悴，秦醉翻。</span>歡從榮之馬廐，廐有悍馬，榮命歡翦之，<span class="jiazhu">髦馬而鬄落之爲翦。悍，侯旰翻。</span>歡不加羈絆而翦之，<span class="jiazhu">馬絡首曰羈，繫足曰絆。</span>竟不蹄齧，起，謂榮曰：<span class="yinhao">「御惡人亦猶是矣。」</span>榮奇其言，坐歡於牀下，屛左右，訪以時事，歡曰：<span class="yinhao">「聞公有馬十二谷，<span class="jiazhu">榮畜牧蕃庶，以谷量馬。屛，必郢翻。</span>色別爲羣，畜此竟何用也？」</span><span class="jiazhu">畜，吁玉翻。</span>榮曰：<span class="yinhao">「但言爾意！」</span>歡曰：<span class="yinhao">「今天子闇弱，太后淫亂，嬖櫱擅命，朝政不行。<span class="jiazhu">櫱，魚列翻。朝，直遙翻。</span>以明公雄武，乘時奮發，討鄭儼、徐紇之罪以清帝側，霸業可舉鞭而成，此賀六渾之意也。」</span><span class="jiazhu">高歡，字賀六渾。</span>榮大悅，語自日中至夜半乃出，自是每參軍謀。</p>
<p class="em2 strong">幷州刺史元天穆，孤之五世孫也，<span class="jiazhu">孤，拓跋鬱律第四子。</span>與榮善，榮兄事之。榮常與天穆及帳下都督賀拔岳密謀，欲舉兵入洛，內誅嬖倖，外清羣盜，二人皆勸成之。</p>
<p class="em2 strong">榮上書以<span class="yinhao">「山東羣盜方熾，<span class="jiazhu">熾，尺志翻。</span>冀、定覆沒，官軍屢敗，請遣精騎三千東援相州。」</span><span class="jiazhu">騎，奇寄翻。相，息亮翻。</span>太后疑之，報以<span class="yinhao">「念生梟戮，寶寅就擒，醜奴請降，關、隴已定。費穆大破羣蠻，絳蜀漸平。又，北海王顥帥衆二萬出鎭相州，不須出兵。」</span><span class="jiazhu">梟，堅堯翻。降，戶江翻。帥，讀曰率；下同。</span>榮復上書，<span class="jiazhu">復，扶又翻；下帝復同。</span>以爲<span class="yinhao">「賊勢雖衰，官軍屢敗，人情危怯，恐實難用。若不更思方略，無以萬全。臣愚以蠕蠕主阿那瓌荷國厚恩，<span class="jiazhu">蠕蠕之亂，魏援立阿那瓌，事見一百四十九卷普通元年至三年。蠕，人兗翻。荷，下可翻。</span>未應忘報，宜遣發兵東趣下口以躡其背，<span class="jiazhu">言阿那瓌荷魏保護之恩，雖叛歸塞北，未應漠然忘報恩之心。下口蓋指飛狐口。趣，七喻翻。</span>北海之軍嚴加警備以當其前。臣麾下雖少，輒盡力命自井陘以北，滏口以西，分據險要，攻其肘腋。<span class="jiazhu">少，詩沼翻。陘，音刑。滏，音釜。腋，音亦。</span>葛榮雖幷洛周，威恩未著，人類差異，形勢可分。」</span><span class="jiazhu">杜洛周，柔玄鎭民；葛榮，鮮于脩禮之黨；本非同類，吞幷爲一。及其新合，亟加招討，則形勢可分也。</span>遂勒兵召集義勇，北捍馬邑，東塞井陘。徐紇說太后以鐵券間榮左右，榮聞而恨之。</p>
<p class="em2 strong">魏肅宗亦惡儼、紇等，逼於太后，不能去，<span class="jiazhu">塞，悉則翻。說，輸芮翻。間，古莧翻。惡，烏路翻。去，羌呂翻。</span>密詔榮舉兵內向，欲以脅太后。榮以高歡爲前鋒，行至上黨，帝復以私詔止之。儼、紇恐禍及己，陰與太后謀酖帝，癸丑，帝暴殂。<span class="jiazhu">年十九。</span>甲寅，太后立皇女爲帝，大赦。旣而下詔稱：<span class="yinhao">「潘充華本實生女。<span class="jiazhu">潘充華，卽前所謂潘嬪也，生女見上正月乙丑。</span>故臨洮王寶暉世子釗，體自高祖，<span class="jiazhu">臨洮王寶暉，高祖之孫。</span>宜膺大寶。百官文武加二階，宿衞加三階。」</span>乙卯，釗卽位。釗始生三歲，太后欲久專政，故貪其幼而立之。</p>
<p class="em2 strong">爾朱榮聞之，大怒，謂元天穆曰：<span class="yinhao">「主上晏駕，春秋十九，海內猶謂之幼君；況今奉未言之兒以臨天下，欲求治安，其可得乎！<span class="jiazhu">治，直吏翻。</span>吾欲帥鐵騎赴哀山陵，翦除姦佞，更立長君，<span class="jiazhu">更，工衡翻。長，知兩翻。</span>何如？」</span>天穆曰：<span class="yinhao">「此伊、霍復見於今矣。」</span>乃抗表稱：<span class="yinhao">「大行皇帝背棄萬方，<span class="jiazhu">復，扶又翻。背，蒲妹翻。</span>海內咸稱酖毒致禍。豈有天子不豫，初不召醫，貴戚大臣皆不侍側，安得不使遠近怪愕！又以皇女爲儲兩，<span class="jiazhu">太子謂之儲君。《易》曰：明兩作離，大人以繼明照四方。故稱儲兩。</span>虛行赦宥，上欺天地，下惑朝野。已乃選君於孩提之中，實使姦豎專朝，隳亂綱紀，<span class="jiazhu">朝，直遙翻。</span>此何異掩目捕雀，塞耳盜鍾。<span class="jiazhu">塞，悉則翻。</span>今羣盜沸騰，鄰敵窺窬，而欲以未言之兒鎭安天下，不亦難乎！願聽臣赴闕，參預大議，問侍臣帝崩之由，訪侍<span class="jiaozhusup">〖章：甲十一行本「侍」作「禁」；乙十一行本同；孔本同；張校同。〗</span>衞不知之狀，以徐、鄭之徒付之司敗，雪同天之恥，<span class="jiazhu">君父之讎，義不同天。</span>謝遠近之怨，然後更擇宗親以承寶祚。」</span>榮從弟世隆，時爲直閤，<span class="jiazhu">更，工衡翻。從，才用翻；下從子之從同。</span>太后遣詣晉陽慰諭榮；榮欲留之，世隆曰：<span class="yinhao">「朝廷疑兄，故遣世隆來，今留世隆，使朝廷得預爲之備，非計也。」</span>乃遣之。</p>
<p class="em2 strong"><span class="yinwen">7</span>三月，癸未，葛榮陷魏滄州，<span class="jiazhu">魏肅宗熙平二年，分瀛、冀二州置滄州，治饒安城，領浮陽、樂陵郡。</span>執刺史薛慶之，居民死者什八九。</p>
<p class="em2 strong"><span class="yinwen">8</span>乙酉，魏葬孝明皇帝于定陵，廟號肅宗。</p>
<p class="em2 strong"><span class="yinwen">9</span>爾朱榮與元天穆議，以彭城武宣王有忠勳，<span class="jiazhu">彭城王勰，諡武宣。忠勳，謂侍孝文帝疾，立宣武帝，備極忠勤也。</span>其子長樂王子攸，素有令望，欲立之。<span class="jiazhu">樂，音洛。</span>又遣從子天光及親信奚毅、倉頭王相入洛，與爾朱世隆密議。天光見子攸，具論榮心，子攸許之。天光等還晉陽，榮猶疑之，乃以銅爲顯祖諸<span class="jiaozhusup">〖章：甲十一行本「諸」下有「子」字；乙十一行本同；孔本同；張校同；退齋校同。〗</span>孫各鑄像，唯長樂王像成。<span class="jiazhu">魏人立后，皆鑄像以卜之。慕容氏謂冉閔以金鑄己像不成。胡人鑄像以卜君，其來尙矣，故爾朱榮效之。</span>榮乃起兵發晉陽，世隆逃出，會榮於上黨。靈太后聞之，甚懼，悉召王公等入議，宗室大臣皆疾太后所爲，莫肯致言。徐紇獨曰：<span class="yinhao">「爾朱榮小胡，敢稱兵向闕，文武宿衞足以制之。但守險要，以逸待勞，彼懸軍千里，士馬疲弊，破之必矣。」</span>太后以爲然，以黃門侍郎李神軌爲大都督，帥衆拒之，別將鄭季明、鄭先護將兵守河橋，<span class="jiazhu">帥，讀曰率。將，卽亮翻。</span>武衞將軍費穆屯小平津。先護，儼之從祖兄弟也。</p>
<p class="em2 strong">榮至河內，復遣王相密至洛，迎長樂王子攸。<span class="jiazhu">復，扶又翻；下榮復同。</span>夏，四月，丙申，子攸與兄彭城王劭、弟霸城公子正潛自高渚渡河，<span class="jiazhu">《考異》曰：楊衒之《洛陽伽藍記》，「高渚」作「霤波」，今從《魏書》。</span>丁酉，會榮於河陽，將士咸稱萬歲。戊戌，濟河，子攸卽帝位，<span class="jiazhu">帝，彭城王勰之第三子。</span>以劭爲無上王，<span class="jiazhu">劭，彭城嫡嗣，且魏主兄也，封爲無上王，言其尊無上也。有君而言無上，君子是以知魏主之不終也。</span>子正爲始平王；以榮爲侍中、都督中外諸軍事、大將軍、尙書令、領軍將軍、領左右，封太原王。<span class="jiazhu">領左右，領左右千牛備身也。</span></p>
<p class="em2 strong">鄭先護素與敬宗善，聞帝卽位，與鄭季明開城納之。李神軌至河橋，聞北中不守，<span class="jiazhu">晉杜預建河橋於富平津。河北側岸有二城相對，魏高祖置北中郎府，徙諸從隸府戶幷羽林虎賁領隊防之。北中不守，可以平行至洛陽矣。宋白曰：北中城，卽今河陽城。</span>卽遁還；費穆棄衆先降於榮。<span class="jiazhu">降，戶江翻。</span>徐紇矯詔夜開殿門，取驊騮廐御馬十匹，<span class="jiazhu">驊騮，駿馬也，故魏以名御馬廐。</span>東奔兗州，<span class="jiazhu">將依羊侃也。爲侃與紇南歸張本。</span>鄭儼亦走還鄕里。<span class="jiazhu">鄭儼，滎陽開封人。</span>太后盡召肅宗後宮，皆令出家，太后亦自落髮。榮召百官迎車駕，己亥，百官奉璽綬，備法駕，迎敬宗於河橋。<span class="jiazhu">璽，斯氏翻。綬，音受。《考異》曰：《伽藍記》云：「十二日，爾朱軍于邙山之北，河陰之野。十三日，召百官迎駕，至者盡誅之。」《長曆》，是月戊子朔；十二日，己亥也。今從《魏書》。</span>庚子，榮遣騎執太后及幼主，送至河陰。<span class="jiazhu">騎，奇寄翻。</span>太后對榮多所陳說，榮拂衣而起，沈太后及幼主於河。</p>
<p class="em2 strong">費穆密說榮曰：<span class="yinhao">「公士馬不出萬人，今長驅向洛，前無橫陳，旣無戰勝之威，羣情素不厭服。<span class="jiazhu">沈，持林翻。說，式芮翻。陳，讀曰陣。厭，於葉翻。</span>以京師之衆，百官之盛，知公虛實，有輕侮之心。若不大行誅罰，更樹親黨，恐公還北之日，未渡太行而內變作矣。」</span><span class="jiazhu">更，工衡翻。行，戶剛翻。</span>榮心然之，謂所親慕容紹宗曰：<span class="yinhao">「洛中人士繁盛，驕侈成俗，不加芟翦，終難制馭。<span class="jiazhu">芟，所銜翻。</span>吾欲因百官出迎，悉誅之，何如？」</span>紹宗曰：<span class="yinhao">「太后荒淫失道，嬖倖弄權，殽亂四海，<span class="jiazhu">殽，雜也，錯也。嬖，卑義翻，又博計翻。</span>故明公興義兵以清朝廷。今無故殲夷多士，不分忠佞，<span class="jiazhu">殲，息廉翻。</span>恐大失天下之望，非長策也。」</span>榮不聽，乃請帝循河西至淘渚，<span class="jiazhu">《水經註》：孟津，又曰富平津，又謂之陶河；杜畿試樓船於孟津，覆於陶河，卽此也。按《爾朱榮傳》，陶渚在河陰西北三里，南北長堤之西。《魏紀》「淘」作「陶」。杜佑曰：河南河陽縣西南十三里有古遮馬堤，卽其處。</span>引百官於行宮西北，云欲祭天。百官旣集，列胡騎圍之，責以天下喪亂，肅宗暴崩，皆由朝臣貪虐，不能匡弼，<span class="jiazhu">騎，奇寄翻。喪，息浪翻。朝，直遙翻。</span>因縱兵殺之，自丞相高陽王雍、司空元欽、儀同三司義陽王略以下，死者二千餘人。<span class="jiazhu">《考異》曰：《北史》云：「榮惑費穆之言，謂天下乘機可取，乃譎朝士共爲盟誓，將向河陰西北三里。至南北長堤，悉命下馬西渡，卽遣胡騎圍之，妄言丞相高陽王反，殺王公以下二千餘人。」《榮傳》一千三百餘人。今從《魏紀》。</span>前黃門郎王遵業兄弟居父喪，其母，敬宗之從母也，相帥出迎，俱死。遵業，慧龍之孫也，<span class="jiazhu">劉裕得晉權，殺王愉，其孫慧龍奔魏，著功名於南鄙。從，才用翻。帥，讀曰率。</span>儁爽涉學，時人惜其才而譏其躁。<span class="jiazhu">躁，則到翻。</span>有朝士百餘人後至，榮復以胡騎圍之，令曰：<span class="yinhao">「有能爲禪文者免死。」</span>侍御史趙元則出應募，遂使爲之。<span class="jiazhu">《考異》曰：《北史》曰：「時隴西李神雋、頓丘李諧、太原溫子昇並當世辭人，皆在圍中，恥從是命，俯伏不應。」按神雋等不應，何得不死！《魏書·本傳》皆無其事。</span>榮又令其軍士言<span class="yinhao">「元氏旣滅，爾朱氏興，」</span>皆稱萬歲。榮又遣數十人拔刀向行宮，帝與無上王劭、始平王子正俱出帳外。榮先遣幷州人郭羅剎、西部高車叱列殺鬼侍帝側，<span class="jiazhu">剎，初轄翻。</span>詐言防衞，抱帝入帳，餘人卽殺劭及子正，又遣數十人遷帝於河橋，置之慕下。</p>
<p class="em2 strong">帝憂憤無計，使人諭旨於榮曰：<span class="yinhao">「帝王迭興，盛衰無常。今四方瓦解，將軍奮袂而起，所向無前，此乃天意，非人力也。我本相投，志在全生，豈敢妄希天位！<span class="jiazhu">希，望也。</span>將軍見逼，以至於此。若天命有歸，將軍宜時正尊號；若推而不居，<span class="jiazhu">推，吐雷翻。</span>存魏社稷，亦當更擇親賢而輔之。」</span><span class="jiazhu">更，工衡翻。</span>時都督高歡勸榮稱帝，<span class="jiazhu">《考異》曰：《魏·爾朱榮傳》曰：「於是獻武王與外兵參軍司馬子如等切諫，陳不可之理，榮曰：『愆誤若是，唯當以死謝朝廷。今日安危之機，計將何出？』獻武王等曰：『未若還奉長樂以安天下。』於是還奉莊帝。」《北齊書·神武紀》云：「榮將篡位，神武諫，恐不聽，請鑄像卜之，鑄不成，乃止。」蓋魏收與北齊史官欲爲神武掩此惡，故云爾。今從《周書·賀拔岳傳》。</span>左右多同之，榮疑未決。賀拔岳進曰：<span class="yinhao">「將軍首舉義兵，志除姦逆，大勳未立，遽有此謀，正可速禍，未見其福。」</span>榮乃自鑄金爲像，凡四鑄，不成。功曹參軍燕郡劉靈助善卜筮，<span class="jiazhu">漢高祖定天下，燕仍爲國，昭帝改爲廣陽郡；後漢光武併上谷，和帝復爲廣陽郡；晉爲廣陽國，魏爲燕郡。燕，因肩翻。</span>榮信之，靈助言天時人事未可。榮曰：<span class="yinhao">「若我不吉，當迎天穆立之。」</span>靈助曰：<span class="yinhao">「天穆亦不吉，唯長樂王有天命耳。」</span>榮亦精神恍惚，不自支持，久而方寤，<span class="jiazhu">史言天位不可以詐力奸。恍，呼廣翻。惚，音忽。</span>深思<span class="jiaozhusup">〖章：甲十二行本「思」作「自」；乙十一行本同；孔本同；張校同。〗</span>愧悔曰：<span class="yinhao">「過誤若是，唯當以死謝朝廷。」</span>賀拔岳請殺高歡以謝天下，左右曰：<span class="yinhao">「歡雖復愚疏，言不思難。<span class="jiazhu">復，扶又翻；下更復同。難，乃旦翻。</span>今四方多事，須藉武將，<span class="jiazhu">將，卽亮翻。</span>請捨之，收其後效。」</span>榮乃止。夜四更，復迎帝還營，<span class="jiazhu">更，工衡翻。</span>榮望馬首叩頭請死。</p>
<p class="em2 strong">榮所從胡騎殺朝士旣多，不敢入洛城，卽欲向北爲遷都之計。榮狐疑甚久，武衞將軍汎禮固諫。<span class="jiazhu">皇甫謐云：汎，本姓凡，遭秦亂避地於氾水，因氏焉。汎，音凡。</span>辛丑，榮奉帝入城。帝御太極殿，下詔大赦，改元建義。從太原王將士，普加五階，在京文官二階，武官三階，百姓復租役三年。<span class="jiazhu">復，方目翻，除也。</span>時百官蕩盡，存者皆竄匿不出，唯散騎常侍山偉一人拜赦於闕下。<span class="jiazhu">山偉稱頌元叉而得進，其人可知，特乾沒以苟一時之利祿耳。</span>洛中士民草草，<span class="jiazhu">《詩·巷伯》曰：勞人草草。《註》云：草草，勞心也。《箋》云：草草，憂將妄得罪也。</span>人懷異慮，或云榮欲縱兵大掠，或云欲遷都晉陽；富者棄宅，貧者襁負，率皆逃竄，什不存一二，<span class="jiazhu">襁，居兩翻。</span>直衞空虛，官守曠廢。<span class="jiazhu">守，手又翻。曠，空也。</span>榮乃上書，稱：<span class="yinhao">「大兵交際，難可齊壹，諸王朝貴，橫死者衆，<span class="jiazhu">橫，戶孟翻。</span>臣今粉軀不足塞咎，<span class="jiazhu">塞，悉則翻。</span>乞追贈亡者，微申私責。無上王請追尊爲無上皇帝，自餘死於河陰者，王贈三司，三品贈令、僕，五品贈刺史，七品已下白<span class="jiaozhusup">〖章：甲十一行本「白」上有「及」字；乙十一行本同；孔本同。〗</span>民贈郡鎭；<span class="jiazhu">身無官爵，謂之白民，猶言白丁也。郡鎭，郡守、鎭將也。</span>死者無後聽繼，卽授封爵。又遣使者循城勞問。」</span><span class="jiazhu">勞，力到翻。</span>詔從之。於是朝士稍出，人心粗安。<span class="jiazhu">粗，坐五翻。</span>封無上之子韶爲彭城王。榮猶執遷都之議，帝亦不能違；都官尙書元諶爭之，以爲不可，<span class="jiazhu">漢成帝置三公曹尙書，主斷獄。光武改三公曹主考課，置中都官曹尙書，主水火盜賊事。魏置尙書都官郎，佐督軍事。晉以三公尙書掌刑獄。宋三公、比部主刑法，又置都官尙書，主軍事刑獄。至隋，乃改都官尙書爲刑部尙書。諶，氏壬翻。</span>榮怒曰：<span class="yinhao">「何關君事，而固執也！且河陰之事，君應知之。」</span>諶曰：<span class="yinhao">「天下事當與天下論之，柰何以河陰之酷而恐元諶！諶，國之宗室，位居常伯，<span class="jiazhu">尙書，古常伯之任。</span>生旣無益，死復何損，<span class="jiazhu">復，扶又翻。</span>正使今日碎首流腸，亦無所懼！」</span>榮大怒，欲抵諶罪，爾朱世隆固諫，乃止。見者莫不震悚，諶顏色自若。後數日，帝與榮登高，見宮闕壯麗，列樹成行，<span class="jiazhu">行，戶剛翻。</span>乃歎曰：<span class="yinhao">「臣昨愚闇，有北遷之意，今見皇居之盛，熟思元尙書言，深不可奪。」</span>由是罷遷都之議。諶，謐之兄也。</p>
<p class="em2 strong">癸卯，以江陽王繼爲太師，北海王顥爲太傅；光祿大夫李延寔爲太保，賜爵濮陽王；幷州刺史元天穆爲太尉，賜爵上黨王；前侍中楊椿爲司徒；車騎大將軍穆紹爲司空，領尙書令，進爵頓丘王；雍州刺史長孫稚爲驃騎大將軍、開府儀同三司，賜爵馮翊王；<span class="jiazhu">雍，於用翻。長，知兩翻。驃，匹妙翻。騎，奇寄翻。</span>殿中尙書元諶爲尙書右僕射，賜爵魏郡王；金紫光祿大夫廣陵王恭加儀同三司；其餘起家暴貴者，不可勝數。延寔，沖之子也，<span class="jiazhu">李沖柄用於文明、孝文之時。勝，音升。</span>以帝舅故，得超拜。</p>
<p class="em2 strong">徐紇弟獻伯爲北海太守，季產爲青州長史，紇使人告之，皆將家屬逃去，與紇俱奔泰山。<span class="jiazhu">泰山郡屬兗州，所謂東奔兗州也。</span>鄭儼與從兄滎陽太守仲明謀據郡起兵，<span class="jiazhu">從，才用翻。</span>爲部下所殺。</p>
<p class="em2 strong">丁未，詔內外解嚴。</p>
<p class="em2 strong"><span class="yinwen">10</span>魏郢州刺史元顯達請降，<span class="jiazhu">降，戶江翻。</span>詔郢州刺史元樹迎之，<span class="jiazhu">魏克義陽，以梁之司州爲郢州。梁之郢州治江夏郡。</span>夏侯夔亦自楚城往會之，遂留鎭焉。改魏郢州爲北司州，以夔爲刺史，兼督司州。<span class="jiazhu">梁初，義陽陷，僑置司州於關南，今黃州黃陂縣之地。旣復義陽，因以爲北司州。</span>夔進攻毛城，逼新蔡；豫州刺史夏侯亶圍南頓，攻陳項；魏行臺源子恭拒之。</p>
<p class="em2 strong"><span class="yinwen">11</span>庚戌，魏賜爾朱榮子义羅爵梁郡王。</p>
<p class="em2 strong"><span class="yinwen">12</span>柔然頭兵可汗數入貢于魏，<span class="jiazhu">可，從刊入聲。汗，音寒。數，所角翻。</span>魏詔頭兵贊拜不名，上書不稱臣。</p>
<p class="em2 strong"><span class="yinwen">13</span>魏汝南王悅及東道行臺臨淮王彧聞河陰之亂，皆來奔。先是，魏人降者皆稱魏官爲僞，<span class="jiazhu">先，悉薦翻。</span>彧表啓獨稱魏臨淮王；上亦體其雅素，不之責。魏北海王顥將之相州，至汲郡，聞葛榮南侵及爾朱榮縱暴，陰爲自安之計，盤桓不進；以其舅殷州刺史范遵行相州事，代前刺史李神守鄴。行臺甄密知顥有異志，相帥廢遵，<span class="jiazhu">甄，之人翻。帥，讀曰率。</span>復推李神攝州事，<span class="jiazhu">復，扶又翻。</span>遣兵迎顥，且察其變。顥聞之，帥左右來奔。<span class="jiazhu">爲後送顥北還張本。帥，讀曰率。</span>密，琛之從父弟也。<span class="jiazhu">甄琛事魏宣武帝。從，才用翻。</span>北青州刺史元世儁、南荊州刺史李志皆舉州來降。<span class="jiazhu">魏北青州治東陽，去梁境甚遠。《五代志》：東海郡，梁置南、北二青州郡，領懷仁縣。又《註》云：梁置南、北二青州。意者元世儁以懷仁之地來降也。《志》又曰：舂陵郡，後魏置南荊州。降，戶江翻。</span></p>
<p class="em2 strong"><span class="yinwen">14</span>五月，丁巳朔，魏加爾朱榮北道大行臺。以尙書右僕射元羅爲東道大使，<span class="jiazhu">使，疏吏翻。</span>光祿勳元欣副之，巡方黜陟，先行後聞。欣，羽之子也。<span class="jiazhu">羽，孝文帝之弟，封廣陵王。</span></p>
<p class="em2 strong"><span class="yinwen">15</span>爾朱榮入見魏主於明光殿，<span class="jiazhu">見，賢遍翻；下朝見同。</span>重謝河橋之事，<span class="jiazhu">重，直用翻。</span>誓言無復貳心。帝自起止之，因復爲榮誓，言無疑心。<span class="jiazhu">復，扶又翻；下不復同。爲，于僞翻。</span>榮喜，因求酒飲之，熟醉，帝欲誅之，左右苦諫，乃止，卽以牀轝向中常侍省。<span class="jiazhu">轝，羊茹翻；轝車爲轝。</span>榮夜半方寤，遂達旦不眠，自此不復禁中宿矣。</p>
<p class="em2 strong">榮女先爲肅宗嬪，榮欲敬宗立以爲后，帝疑未決，<span class="jiaozhusup">〖章：甲十一行本「決」下有「給事」二字；乙十一行本同；孔本同；張校同。〗</span>黃門侍郎祖瑩曰：<span class="yinhao">「昔文公在秦，懷嬴入侍；事有反經合義，<span class="jiazhu">《左傳》：晉世子圉質於秦，秦伯以女妻之。子圉逃歸，公子重耳入秦，秦伯納女五人，懷嬴與焉。秦，嬴氏也；圉諡懷公，故曰懷嬴。漢儒以反經合道爲權，祖瑩本此。嬪，毗賓翻。</span>陛下獨何疑焉！」</span>帝遂從之，榮意甚悅。</p>
<p class="em2 strong">榮舉止輕脫，喜馳射，<span class="jiazhu">喜，許記翻。</span>每入朝見，更無所爲，唯戲上下馬；於西林園宴射，恆請皇后出觀，幷召王公、妃主共在一堂。每見天子射中，輒自起舞叫，將相卿士悉皆盤旋，<span class="jiazhu">上，時掌翻。恆，戶登翻。中，竹仲翻。將，卽亮翻。相，息亮翻。</span>乃至妃主亦不免隨之舉袂。及酒酣耳熱，必自匡坐唱虜歌；<span class="jiazhu">匡坐，正坐也。虜歌，胡歌也。</span>日暮罷歸，與左右連手蹋地唱《回波樂》而出。<span class="jiazhu">此所謂蹋歌也。《回波樂》，曲名。樂，音洛。</span>性甚嚴暴，喜慍無常，刀槊弓矢，不離於手，<span class="jiazhu">槊，色角翻。離，力智翻。</span>每有瞋嫌，<span class="jiazhu">瞋，昌眞翻。</span>輒行擊射，<span class="jiazhu">射，而亦翻。</span>左右恆有死憂。<span class="jiazhu">恆，戶登翻。</span>嘗見沙彌重騎一馬，<span class="jiazhu">去俗爲僧，受度而未受戒者，謂之沙彌。重騎者，二人共騎也。重，直龍翻。</span>榮卽令相觸，力窮不能復動，<span class="jiazhu">復，扶又翻。</span>遂使傍人以頭相擊，死而後已。</p>
<p class="em2 strong">辛酉，榮還晉陽，帝餞之於邙陰。<span class="jiazhu">邙陰，邙山之北也。</span>榮令元天穆入洛陽，加天穆侍中、錄尙書事、京畿大都督兼領軍將軍，以行臺郎中桑乾朱瑞爲黃門侍郎兼中書舍人，朝廷要官，悉用其腹心爲之。</p>
<p class="em2 strong"><span class="yinwen">16</span>丙寅，魏主詔：<span class="yinhao">「孝昌以來，凡有冤抑無訴者，悉集華林東門，當親理之。」</span>時承喪亂之後，<span class="jiazhu">喪，息浪翻。</span>倉廩虛竭，始詔<span class="yinhao">「入粟八千石者賜爵散侯，<span class="jiazhu">此有官入粟者之賜也。魏制，散侯降開國侯一品。散，悉亶翻。</span>白民輸五百石者賜出身，沙門授本州統及郡縣維那。」</span><span class="jiazhu">維那，各管其郡縣之僧。</span></p>
<p class="em2 strong">爾朱榮之趣洛也，<span class="jiazhu">趣，七喻翻。</span>遣其都督樊子鵠取唐州，唐州刺史崔元珍、行臺酈惲拒守，不從。乙亥，子鵠拔平陽，斬元珍及惲。<span class="jiazhu">惲，於粉翻。</span>元珍，挺之從父弟也。<span class="jiazhu">從，才用翻。</span></p>
<p class="em2 strong"><span class="yinwen">17</span>將軍曹義宗圍魏荊州，堰水灌城，不沒者數板。時魏方多難，不能救，<span class="jiazhu">難，乃旦翻。</span>城中糧盡，刺史王羆煑粥與將士均分食之，每出戰，不擐甲冑，仰天大呼曰：<span class="jiazhu">擐，音宦。呼，火故翻。</span><span class="yinhao">「荊州城，孝文皇帝所置，<span class="jiazhu">魏孝文太和中置荊州於穰城。</span>天若不祐國家，令箭中王羆額；不爾，王羆必當破賊。」</span>彌歷三年，前後搏戰甚衆，亦不被傷。<span class="jiazhu">中，竹仲翻。被，皮義翻。</span>癸未，魏以中軍將軍費穆都督南征諸軍事，將兵救之。<span class="jiazhu">將，卽亮翻。</span></p>
<p class="em2 strong"><span class="yinwen">18</span>魏臨淮王彧聞魏主定位，乃以母老求還，辭情懇至。上惜其才而不能違，六月，丁亥，遣彧還。魏以彧爲侍中、驃騎大將軍，加儀同三司。<span class="jiazhu">驃，匹妙翻。騎，奇寄翻。</span></p>
<p class="em2 strong"><span class="yinwen">19</span>魏員外散騎常侍高乾，祐之從子也，<span class="jiazhu">高祐，允之從祖弟。從，才用翻。</span>與弟敖曹、季式皆喜輕俠，<span class="jiazhu">喜，許記翻。</span>與魏主有舊。爾朱榮之向洛也，逃奔齊州，聞河陰之亂，遂集流民起兵於河、濟之間，受葛榮官爵，頻破州軍。魏主使元欣諭旨，乾等乃降，<span class="jiazhu">濟，子禮翻。降，戶江翻。</span>以乾爲給事黃門侍郎兼武衞將軍，敖曹爲通直散騎侍郎。榮以乾兄弟前爲叛亂，不應復居近要，魏主乃聽解官歸鄕里。敖曹復行抄掠，<span class="jiazhu">復，扶又翻。抄，楚交翻。</span>榮誘執之，與薛脩義同拘於晉陽。<span class="jiazhu">薛脩義爲龍門鎭將，附蕭寶寅，旣降而反側，故亦被拘。誘，音酉。</span>敖曹名昂，以字行。<span class="jiazhu">敖曹之父以其子昂藏敖曹，故以爲名字。</span></p>
<p class="em2 strong"><span class="yinwen">20</span>葛榮軍乏食，遣其僕射任褒將兵南掠至沁水，<span class="jiazhu">沁水縣，自漢以來屬河內郡。任，音壬。沁，千浸翻。</span>魏以元天穆爲大都督東北道諸軍事，帥宗正珍孫等討之。<span class="jiazhu">帥，讀曰率；下同。</span></p>
<p class="em2 strong">前幽州平北府主簿河間邢杲帥河北流民十萬餘戶反於青州之北海，自稱漢王，改元天統。戊申，魏以征東將軍李叔仁爲車騎大將軍、儀同三司，帥衆討之。</p>
<p class="em2 strong">辛亥，魏主詔曰：<span class="yinhao">「朕當親御六戎，<span class="jiazhu">戎，兵也。六戎，猶言六軍也。</span>掃靜燕、代。」</span><span class="jiazhu">燕，因肩翻。</span>以大將軍爾朱榮爲左軍，上黨王天穆爲前軍，司徒楊椿爲右軍，司空穆紹爲後軍。葛榮退屯相州之北。<span class="jiazhu">相，息亮翻。</span></p>
<p class="em2 strong"><span class="yinwen">21</span>秋，七月，乙丑，魏加爾朱榮柱國大將軍、錄尙書事。<span class="jiazhu">魏初置柱國大將軍，長孫嵩以開國元勳加此號。</span></p>
<p class="em2 strong"><span class="yinwen">22</span>壬子，魏光州民劉舉聚衆反於濮陽，<span class="jiazhu">濮，博木翻。</span>自稱皇武大將軍。</p>
<p class="em2 strong"><span class="yinwen">23</span>是月，万俟醜奴自稱天子，置百官。會波斯國獻師子於魏，<span class="jiazhu">波斯國都宿利城，在忸密西，古條支國也；去代都二萬四千二百二十八里。</span>醜奴留之，改元神獸。</p>
<p class="em2 strong"><span class="yinwen">24</span>魏泰山太守羊侃，<span class="jiazhu">守，式又翻。</span>以其祖規嘗爲宋高祖祭酒從事，常有南歸之志。徐紇往依之，因勸侃起兵，侃從之。兗州刺史羊敦，侃之從兄也，<span class="jiazhu">從，才用翻。</span>密知之，據州拒侃。八月，侃引兵襲敦，弗克，<span class="jiazhu">魏兗州刺史治瑕丘，泰山太守治博。</span>築十餘城守之，且遣使來降，<span class="jiazhu">使，疏吏翻。降，戶江翻。</span>詔廣晉縣侯泰山羊鴉仁等將兵應接。<span class="jiazhu">沈約《志》：鄱陽郡有廣晉縣，本吳所置廣昌縣；晉武帝太康元年，更名廣晉。</span>魏以侃爲驃騎大將軍、泰山公、兗州刺史，侃斬其使者不受。</p>
<p class="em2 strong">將軍王弁侵魏徐州，蕃郡民續靈珍擁衆萬人攻蕃郡以應梁；<span class="jiazhu">魏徐州治彭城，領彭城、南陽平、蕃、沛、蘭陵、北濟陰、碭郡。蕃縣，漢、晉屬魯國，魏孝昌三年置蕃郡，治蕃城。《五代志》：徐州滕縣，舊曰蕃，置蕃郡；隋開皇十六年改曰滕郡，尋廢郡爲縣。蕃，音皮，又音翻。</span>魏徐州刺史楊昱擊靈珍，斬之，弁引還。</p>
<p class="em2 strong"><span class="yinwen">25</span>甲辰，魏大都督宗正珍孫擊劉舉於濮陽，滅之。</p>
<p class="em2 strong"><span class="yinwen">26</span>葛榮引兵圍鄴，衆號百萬，遊兵已過汲郡，<span class="jiazhu">汲郡，隋、唐之衞州。</span>所至殘掠，爾朱榮啓求討之。九月，爾朱榮召從子肆州刺史天光留鎭晉陽，曰：<span class="yinhao">「我身不得至處，非汝無以稱我心。」</span><span class="jiazhu">從，才用翻。稱，尺證翻。</span>自帥精騎七千，馬皆有副，<span class="jiazhu">魏收《魏書》云：帥騎七萬。帥，讀曰率。騎，奇寄翻。</span>倍道兼行，東出滏口，以侯景爲前驅。<span class="jiazhu">滏，音釜。</span>葛榮爲盜日久，<span class="jiazhu">梁普通七年，葛榮得鮮于脩禮之衆，寇掠河北。</span>橫行河北，爾朱榮衆寡非敵，議者謂無取勝之理。葛榮聞之，喜見於色，<span class="jiazhu">見，賢遍翻。</span>令其衆曰：<span class="yinhao">「此易與耳，<span class="jiazhu">易，弋豉翻。</span>諸人俱辦長繩，至則縛取。」</span>自鄴以北，列陳數十里，箕張而進。<span class="jiazhu">如箕之張也。陳，讀曰陣。</span>爾朱榮潛軍山谷，爲奇兵，分督將已上三人爲一處，處有數百騎，令所在揚塵鼓譟，使賊不測多少。<span class="jiazhu">將，卽亮翻。少，詩沼翻。</span>又以人馬逼戰，刀不如棒，勒軍士齎袖棒一枚，置於馬側，至戰時慮廢騰逐，不聽斬級，<span class="jiazhu">斬級者，斬首以計功級。</span>以棒棒之而已。<span class="jiazhu">棒，蒲項翻。</span>分命壯勇所向衝突，號令嚴明，戰士同奮。爾朱榮身自陷陳，出於賊後，表裏合擊，大破之，於陳擒葛榮，<span class="jiazhu">陳，讀曰陣。</span>餘衆悉降。<span class="jiazhu">降，戶江翻。</span>以賊徒旣衆，若卽分割，恐其疑懼，或更結聚，乃下令各從所樂，<span class="jiazhu">樂，音洛。</span>親屬相隨，任所居止，於是羣情大喜，登卽四散，<span class="jiazhu">登者，登時也。</span>數十萬衆一朝散盡。待出百里之外，乃始分道押領，隨便安置，咸得其宜。擢其渠帥，量才授任，新附者咸安，時人服其處分機速。<span class="jiazhu">帥，所類翻。量，音良。處，昌呂翻。分，扶問翻。</span>以檻車送葛榮赴洛，冀、定、滄、瀛、殷五州皆平。時上黨王天穆軍於朝歌之南，穆紹、楊椿猶未發，而葛榮已滅，乃皆罷兵。<span class="jiazhu">是年夏，魏主將北征，以爾朱榮爲左軍，楊椿爲右軍，穆紹爲後軍。</span></p>
<p class="em2 strong">初，宇文肱從鮮于脩禮攻定州，戰死於唐河。<span class="jiazhu">魏收《志》：定州中山郡唐縣有唐水。《水經》：唐水導源盧奴縣西北，東流至唐城西北隅，堨而爲湖，其水南入小溝，下注滱水。</span>其子泰在脩禮軍中，脩禮死，從葛榮；葛榮敗，爾朱榮愛泰之才，以爲統軍。<span class="jiazhu">宇文泰事始此。</span></p>
<p class="em2 strong">乙亥，魏大赦，改元永安。</p>
<p class="em2 strong">辛巳，以爾朱榮爲大丞相、都督河北畿外諸軍事，榮子平昌公文殊、昌樂公文暢並進爵爲王，<span class="jiazhu">樂，音洛。</span>以楊椿爲太保，城陽王徽爲司徒。</p>
<p class="em2 strong">冬，十月，丁亥，葛榮至洛，魏主御閶闔門<span class="jiazhu">洛城西面有廣陽、西明、閶闔三門。又洛陽宮城門曰閶闔，註已見八十四卷晉惠帝太安元年。</span>引見，斬於都市。</p>
<p class="em2 strong"><span class="yinwen">27</span>帝以魏北海王顥爲魏王，遣東宮直閤將軍陳慶之將兵送之還北。<span class="jiazhu">將，卽亮翻。《考異》曰：《梁》、《魏·帝紀》皆云以顥爲魏主，唯《顥傳》作「魏王」。按魏封劉昶爲宋王，蕭寶寅爲齊王，蕭詧爲梁王，皆俟得國然後使稱帝耳。若顥在南已稱魏帝，當行卽位之禮，又梁朝應以客禮待之，又顥不應再卽帝位於渙水。蓋由「王」字與「主」字止欠一點，故多致謬誤。今從《顥傳》。</span></p>
<p class="em2 strong"><span class="yinwen">28</span>丙申，魏以太原王世子爾朱菩提爲驃騎大將軍、開府儀同三司。<span class="jiazhu">菩，薄乎翻。</span>丁酉，以長樂等七郡各萬戶，通前十萬戶，爲太原王榮國，<span class="jiazhu">樂，音洛。</span>戊戌，又加榮太師，皆賞擒葛榮之功也。</p>
<p class="em2 strong"><span class="yinwen">29</span>壬子，魏江陽武烈王繼卒。</p>
<p class="em2 strong"><span class="yinwen">30</span>魏使征虜將軍韓子熙招諭邢杲，杲詐降而復反。<span class="jiazhu">降，戶江翻。復，扶又翻。</span>李叔仁擊杲於惟水，<span class="jiazhu">「惟水」當作「濰水」。《水經》：濰水出琅邪箕縣，東北過東武城縣西，又北過平昌縣東，又北過高密縣西，又北過淳于縣東，又東北過下密縣故城西，又東北過都昌縣東，又東北入于海。《五代志》：後魏北海郡膠東縣，隋改曰濰水縣，後又改曰下密縣。濰，音惟。</span>失利而還。<span class="jiazhu">還，從宣翻，又如字。</span></p>
<p class="em2 strong"><span class="yinwen">31</span>魏費穆奄至荊州。曹義宗軍敗，爲魏所擒，荊州之圍始解。<span class="jiazhu">荊州受圍三年始解。</span></p>
<p class="em2 strong"><span class="yinwen">32</span>元顥襲魏銍城而據之。<span class="jiazhu">銍縣，漢屬沛郡，魏、晉屬譙郡。宋白曰：宿州臨渙縣，漢銍縣地。銍，竹乙翻。</span></p>
<p class="em2 strong"><span class="yinwen">33</span>魏行臺尙書左僕射于暉等兵數十萬，擊羊侃於瑕丘，<span class="jiazhu">劉昫曰：瑕丘，春秋時魯之瑕邑；宋以爲兗州治所，隋始置瑕丘縣。</span>徐紇恐事不濟，說侃請乞師於梁，<span class="jiazhu">說，式芮翻。</span>侃信之，紇遂來奔。暉等圍侃十餘重，<span class="jiazhu">重，直龍翻。</span>栅中矢盡，南軍不進。十一月，癸亥夜，侃潰圍出，且戰且行，一日一夜乃出魏境，至渣口，<span class="jiazhu">《水經》引《郡國志》曰：偪陽有柤水，南亂于沂，而注于沭，謂之柤口；春秋諸侯會吳于柤卽此。渣，側加翻。</span>衆尙萬餘人，馬二千匹。士卒皆竟夜悲歌，侃乃謝曰：<span class="yinhao">「卿等懷土，理不能相隨，幸適去留，<span class="jiazhu">言或去或留，各從其意也。</span>於此爲別。」</span>各拜辭而去。魏復取泰山。<span class="jiazhu">復，扶又翻，又如字。</span>暉，勁之子也。<span class="jiazhu">于勁事魏孝文帝。</span></p>
<p class="em2 strong"><span class="yinwen">34</span>戊寅，魏以上黨王天穆爲大將軍、開府儀同三司，世襲幷州刺史。</p>
<p class="em2 strong"><span class="yinwen">35</span>十二月，庚子，魏詔于暉還師討邢杲。</p>
<p class="em2 strong"><span class="yinwen">36</span>葛榮餘黨韓樓復據幽州反，<span class="jiazhu">爲爾朱榮遣將平韓樓張本。復，扶又翻。</span>北邊被其患。<span class="jiazhu">被，皮義翻。</span>爾朱榮以撫軍將軍賀拔勝爲大都督，鎭中山；樓畏勝威名，不敢南出。</p> 



</div></body></html>