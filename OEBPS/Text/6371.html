<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百二十七·唐紀四十三·德宗神武聖文皇帝二</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀四十三">唐紀四十三</span></span></h1>
<p><span class="jiazhu">起重光作噩<span class="biaozhusup" data-rel="（辛酉）"></span>六月，盡玄黓閹茂<span class="biaozhusup" data-rel="（壬戌）"></span>，凡一年有寄。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="德宗神武聖文皇帝二">德宗神武聖文皇帝二</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="建中二年">建中二年</span></span><span class="biaozhusup" data-rel="（辛酉、西元七八一年）"></span></p>
<p class="em2 strong"><span class="yinwen">1</span>六月，庚寅，以浙江東·西觀察使、蘇州刺史韓滉爲潤州刺史、浙江東·西節度使，<span class="jiazhu">蘇州，治吳縣。滉，呼廣翻。潤州，治京口。使，疏吏翻。</span>名其軍曰鎭海。</p>
<p class="em2 strong"><span class="yinwen">2</span>張著至襄陽，<span class="jiazhu">是年四月遣著，今至襄陽。蓋張著亦疑梁崇義，遲遲不進也。</span>梁崇義益懼，陳兵而見之。藺杲得詔不敢發，<span class="jiazhu">得除鄧州之詔也。</span>馳見崇義請命。<span class="jiazhu">請免其死。</span>崇義對著號泣，竟不受詔。<span class="jiazhu">號，戶刀翻。</span>著復命。</p>
<p class="em2 strong">癸巳，進李希烈爵南平郡王，<span class="jiazhu">渝州南平郡。</span>加漢南、漢北兵馬招討使，督諸道兵討之。<span class="jiazhu">《考異》曰：《德宗實錄》：<span class="yinhao">「五月己巳，加淮寧節度李希烈南平郡王、漢南·漢北通知諸道兵馬使·招撫處置使。」</span>《希烈傳》曰：<span class="yinhao">「山南東道節度使梁崇義拒捍朝命，迫脅使臣。二年六月，詔諸道節度率兵討之，加希烈南平郡王兼漢南·北都知諸道兵馬、招撫處置使。」</span>今從《建中實錄》。</span>楊炎諫曰：<span class="yinhao">「希烈爲董秦養子，親任無比，卒逐秦而奪其位。<span class="jiazhu">事見二百二十五卷代宗大曆十四年。董秦，賜姓名李忠臣。卒，子恤翻。</span>爲人狼戾無親，<span class="jiazhu"><span class="yinhao">「狼」</span>，當作<span class="yinhao">「很」</span>。</span>無功猶倔強不法，<span class="jiazhu">倔，渠勿翻。強，其兩翻。</span>使平崇義，何以制之！」</span>上不聽。炎固爭之，上益不平。</p>
<p class="em2 strong">荊南牙門將吳少誠以取梁崇義之策干李希烈，希烈以少誠爲前鋒。少誠，幽州潞人也。<span class="jiazhu">將，卽亮翻。少，始照翻。潞縣，漢屬漁陽郡，晉屬燕國，隋屬涿郡，唐屬幽州，以潞水自塞北來經縣界名縣。</span></p>
<p class="em2 strong">時內自關中，西曁蜀、漢，南盡江、淮、閩、越，北至太原，所在出兵，而李正己遣兵扼徐州甬橋、渦口，<span class="jiazhu">閩，眉巾翻。甬橋在徐州南界汴水上，後置宿州於此。渦口，渦水入淮之口。渦，音戈。</span>梁崇義阻兵襄陽，運路皆絕，人心震恐。江、淮進奉船千餘艘，泊渦口不敢進。<span class="jiazhu">艘，蘇遭翻。</span>上以和<span class="jiaozhusup">【嚴：「和」改「利」。】</span>州刺史張萬福爲濠州刺史。<span class="jiazhu">使之通渦口水路。</span>萬福馳至渦口，立馬岸上，發進奉船，淄青將士停岸睥睨不敢動。<span class="jiazhu">淄，莊持翻。睥，匹詣翻。睨，硏計翻。</span></p>
<p class="em2 strong"><span class="yinwen">3</span>辛丑，汾陽忠武王郭子儀薨。<span class="jiazhu">薨，呼肱翻。</span>子儀爲上將，擁強兵，程元振、魚朝恩讒毀百端，詔書一紙徵之，無不卽日就道，由是讒謗不行。<span class="jiazhu">事並見《代宗紀》。朝，直遙翻。</span>嘗遣使至田承嗣所，承嗣西望拜之曰：<span class="yinhao">「此膝不屈於人若干年矣！」</span>李靈曜據汴州作亂，<span class="jiazhu">事見二百二十五卷代宗大曆十一年。使，疏吏翻。嗣，祥吏翻。汴，皮變翻。</span>公私物過汴者皆留之，惟子儀物不敢近，<span class="jiazhu">近，其靳翻。</span>遣兵衞送出境。校中書令考凡二十四，月入俸錢二萬緡，私產不在焉；<span class="jiazhu">校，古效翻。俸，扶用翻。緡，眉巾翻。</span>府庫珍貨山積。家人三千人，八子、七壻皆爲朝廷顯官；<span class="jiazhu">郭子儀八子，曜、晞、旰、晤、曖、曙、映。</span>諸孫數十人，每問安，不能盡辯，頷之而已。僕固懷恩、李懷光、渾瑊皆出麾下，<span class="jiazhu">渾，戶昆翻，又戶本翻。瑊，古咸翻。</span>雖貴爲王公，常頤指役使，趨走於前，家人亦以僕隸視之。天下以其身爲安危殆三十年，<span class="jiazhu">殆，近也，將也。郭子儀奮自朔方，是年肅宗至德元載也，至建中二年而薨。是年歲在重光作噩，自柔兆涒灘至重光作噩，二十六年耳，故云殆三十年。</span>功蓋天下而主不疑，位極人臣而衆不疾，窮奢極欲而人不非之，年八十五而終。其將佐至大官，爲名臣者甚衆。<span class="jiazhu">將，卽亮翻。</span></p>
<p class="em2 strong"><span class="yinwen">4</span>壬子，以懷、鄭、河陽節度副使李艽爲河陽、懷州節度使，割東畿五縣隸焉。<span class="jiazhu">艽，居包翻。使，疏吏翻。東畿，東都畿也。五縣，河陽、河清、濟源、溫、王屋。</span></p>
<p class="em2 strong"><span class="yinwen">5</span>北庭、安西自吐蕃陷河、隴，隔絕不通，<span class="jiazhu">陷河、隴見二百二十三卷代宗廣德元年。吐，從暾入聲。</span>伊西、北庭節度使李元忠、四鎭留後郭昕帥將士閉境拒守，<span class="jiazhu">昕，許斤翻。帥，讀曰率。</span>數遣使奉表，皆不達，聲問絕者十餘年；至是，遣使間道歷諸胡自回紇中來，<span class="jiazhu">數，所角翻。間，古莧翻。</span>上嘉之。秋，七月，戊午朔，加元忠北庭大都護，賜爵寧塞郡王；<span class="jiazhu">廓州寧塞郡。</span>以昕爲安西大都護、四鎭節度使，賜爵武威郡王；<span class="jiazhu">涼州武威郡。</span>將士皆遷七資。元忠姓名，朝廷所賜也，本姓曹，名令忠；昕，子儀弟<span class="jiazhu">之子</span>也。</p>
<p class="em2 strong"><span class="yinwen">6</span>李希烈以久雨未進軍，上怪之，盧𣏌密言於上曰：<span class="yinhao">「希烈遷延，以楊炎故也。<span class="jiazhu">因炎諫用希烈而聞之。</span>陛下何愛炎一日之名而墮大功；<span class="jiazhu">墮，讀曰隳。</span>不若暫免炎相以悅之，事平復用，無傷也。」</span><span class="jiazhu">相，息亮翻。復，扶又翻，又音如字。</span>上以爲然。庚申，以炎爲左僕射，罷政事。<span class="jiazhu">射，寅謝翻。《考異》曰：《舊傳》曰：<span class="yinhao">「初，炎之南來，途經襄、漢，固勸梁崇義入朝，崇義不能從，已懷反側；尋又使其黨李舟奉使馳說，崇義因而拒命，遂圖叛逆，皆炎迫而成之。至是，德宗欲假希烈兵勢以討崇義，炎又固言不可；上不能平。會德宗嘗訪宰相羣臣中可以大任者，盧𣏌薦張鎰、嚴郢，而炎舉崔昭、趙惠伯。上以炎論議疏闊，遂罷炎相。」</span>《建中實錄》曰：<span class="yinhao">「炎與盧𣏌同執大政，𣏌形神詭陋，夙爲人所褻，而炎氣岸高峻，罕防細故；方病，飲食無節，或爲糜餐，別食閤中，每登堂會食，辭不能偶。讒者乘之，謂𣏌曰：『楊公鄙公，不欲同食。』𣏌銜之。舊制，中書舍人分署尙書六曹以平奏報，中廢其職；𣏌議復之以疏其煩。炎不可。𣏌曰：『𣏌不才，幸措足於斯，亦當有運用以答天造，寧常拳𣏌之手乎！』因密啓中書主書有過局者，有詔逐之。炎怒曰：『中書，吾局也，政之不脩，吾自理之；設不理，當共議，何陰訴而越官邪！』因不相平。時淮西節度使李希烈寵任方盛，上欲以之平襄陽，炎以爲不可。上曰：『卿勿復言。』遂以希烈統之。時夏潦方壯，澶漫數百里，故希烈軍久不得發。會炎病，請急累日，𣏌啓免炎相以悅之。上以爲然，乃使中官朱如玉就第先喻旨，翌日，遷左僕射。謁謝之日，恩旨甚渥，𣏌大懼。」</span>按沈旣濟爲炎所引，故《建中實錄》言炎罷相，與《德宗實錄》頗異。今取其可信者書之。然《舊傳》云<span class="yinhao">「梁崇義之反，炎迫而成之」</span>，亦近誣也。</span>以前永平節度使張鎰爲中書侍郎、同平章事。鎰，齊丘之子也。<span class="jiazhu">使，疏吏翻。鎰，弋質翻。張齊丘，玄宗時爲朔方節度使。</span>以朔方節度使崔寧爲右僕射。<span class="jiazhu">射，寅謝翻。</span></p>
<p class="em2 strong"><span class="yinwen">7</span>丙子，贈故伊州刺史袁光庭工部尙書。光庭天寶末爲伊州刺史，吐蕃陷河、隴，光庭堅守累年，吐蕃百方誘之，不下。<span class="jiazhu">伊州，治伊吾縣，漢伊吾盧地。尙，辰羊翻。吐，從暾入聲。誘，音酉。</span>糧竭兵盡，城且陷，光庭先殺妻子，然後自焚。郭昕使至，朝廷始知之，<span class="jiazhu">昕，許斤翻。朝，直遙翻。</span>故贈官。</p>
<p class="em2 strong"><span class="yinwen">8</span>辛巳，以邠寧節度使李懷光兼朔方節度使。<span class="jiazhu">邠，卑旻翻。</span></p>
<p class="em2 strong"><span class="yinwen">9</span>癸未，河東節度使馬燧、昭義節度使李抱眞、神策先鋒都知兵馬使李晟大破田悅於臨洺。</p>
<p class="em2 strong">時悅攻臨洺，累月不拔，城中食且盡，府庫竭，士卒多死傷。張伾飾其愛女，使出拜將士曰：<span class="yinhao">「諸君守戰甚苦，伾家無他物，請鬻此女爲將士一日之費。」</span>衆皆哭，曰：<span class="yinhao">「願盡死力，不敢言賞。」</span>李抱眞告急於朝，<span class="jiazhu">朝，直遙翻。</span>詔馬燧將步騎二萬與抱眞討悅，又遣李晟將神策兵與之俱；又詔幽州留後朱滔討惟岳。<span class="jiazhu">李惟岳也。</span></p>
<p class="em2 strong">燧等軍未出險，先遣使持書諭悅，爲好語，悅謂燧畏之，不設備。燧與抱眞合兵八萬，東下壺關，<span class="jiazhu">《考異》曰：《舊·田悅傳》曰：<span class="yinhao">「七月三日，師自壺關東下，收賊盧家砦。」</span>《燧傳》云：<span class="yinhao">「十一月，師次邯鄲。」</span>恐誤。今從《悅傳》、《燕南記》。</span>軍于邯鄲，擊悅支軍，破之。悅方急攻臨洺，分李惟岳兵五千助楊朝光。明日，燧等進攻朝光栅，悅將萬餘人救之，燧命大將李自良等禦之於雙岡，<span class="jiazhu">雙岡在邯鄲西北，臨洺之西，亦名盧家疃。</span>令之曰：<span class="yinhao">「悅得過，必斬爾！」</span>自良等力戰，悅軍卻。燧推火車焚朝光栅，<span class="jiazhu">推，口雷翻。車，尺遮翻。</span>斬朝光，獲首虜五千餘級。居五日，燧等進軍至臨洺，悅悉衆力戰，凡百餘合，悅兵大敗，斬首萬餘級。<span class="jiazhu">《考異》曰：《舊·李晟傳》：<span class="yinhao">「戰于臨洺，諸軍皆卻。晟引兵渡洺水，乘水而濟，橫擊悅軍，王師復振，擊悅，大破之。」</span>據此，則是臨洺戰在冬也，與《馬燧傳》<span class="yinhao">「十一月師次邯鄲」</span>相應。《實錄》：<span class="yinhao">「十二月庚寅，馬燧加左僕射。」</span>又云：<span class="yinhao">「先是，悅遣將康愔領兵圍邢州，楊朝光圍臨洺，燧與抱眞及神策將李晟合勢救之，大敗賊於雙岡，斬楊朝光，擒其大將盧子昌。乘勝進軍，又破悅於臨洺，故燧等加官。」</span>按《實錄》，此戰無月日，但於馬燧加官時言之。今據《燧傳》，先敗悅於雙岡，斬楊朝光，居五日，乃進至臨洺。卽《實錄》此月癸未衆軍破悅於臨洺也。《實錄》在此年冬，與此相違。《燕南記》亦云：<span class="yinhao">「七月，燧與抱眞兵八萬，自潞府東下壺關，先收邯鄲盧家砦，朝光戰死臨洺城；又大破悅。」</span>悅退走在李正己死前，與《實錄》此月相應。臨洺之戰，疑諸軍已集。燧等若未至，張伾必不能獨破悅軍。《新本紀》：<span class="yinhao">「十一月丁丑，馬燧及田悅戰于雙岡，敗之。」</span>不知此日何出，亦與諸書相違。今止從七月。</span>悅引兵夜遁，邢州圍亦解。<span class="jiazhu">是年五月，悅使其將康愔圍邢州，悅敗走而圍亦解。</span></p>
<p class="em2 strong">時平盧節度使李正己已薨，子納祕之，擅領軍務。悅求救於納及李惟岳，納遣大將衞俊將兵萬人，惟岳遣兵三千人救之。悅收合散卒，得二萬餘人，軍于洹水；淄青軍其東，成德軍其西，首尾相應。馬燧帥諸軍進屯鄴，<span class="jiazhu">洹，于原翻。帥，讀曰率。洹水縣，屬魏州，本漢內黃地，後周武帝置洹水縣，因水而名。淄，莊持翻。鄴縣，屬相州。</span>奏求河陽兵自助；詔河陽節度使李艽將兵會之。<span class="jiazhu">艽，居包翻。</span></p>
<p class="em2 strong"><span class="yinwen">10</span>八月，李納始發喪，奏請襲父位，上不許。</p>
<p class="em2 strong"><span class="yinwen">11</span>梁崇義發兵攻江陵，至四望，<span class="jiazhu">今隨州隨縣之東有四望山，其山最高，四望皆可見。</span>大敗而歸，乃收兵襄、鄧。李希烈引軍循漢而上，<span class="jiazhu">上，時掌翻。</span>與諸道兵會；崇義遣其將翟暉、杜少誠逆戰於蠻水，希烈大破之；追至疎口，又破之。<span class="jiazhu">將，卽亮翻。翟，萇伯翻。少，始照翻。《水經》：漢水自襄陽東流，又屈而西南流，又東南流，逕黎丘故城西，又南與疎水合。疎水出中廬縣西南，東流至邙縣北界，東入漢水，謂之疎口。漢水又南過宜城東，夷水出自房陵縣，東流注之；桓溫以其父名彝，改曰蠻水。</span>二將請降，希烈使將其衆先入襄陽慰諭軍民。<span class="jiazhu">將，卽亮翻。降，戶江翻。使將，同上音，又音如字。</span>崇義閉城拒守，守者開門爭出，不可禁。崇義與妻赴井死，傳首京師。</p>
<p class="em2 strong"><span class="yinwen">12</span>范陽節度使朱滔將討李惟岳，軍于莫州；張孝忠將精兵八千守易州，<span class="jiazhu">范陽節度使治幽州，莫州在幽州南二百八十里。易州，成德巡屬，在幽州西二百一十四里。</span>滔遣判官蔡雄說孝忠曰：<span class="jiazhu">說，式芮翻。</span><span class="yinhao">「惟岳乳臭兒，敢拒朝命；今昭義、河東軍已破田悅，淮寧李僕射克襄陽，計河南諸軍，朝夕北向，恆、魏之亡，可佇立而須也。使君誠能首舉易州以歸朝廷，則破惟岳之功自使君始，此轉禍爲福之策也。」</span><span class="jiazhu">朝，直遙翻。射，寅謝翻。恆，戶登翻。使，疏吏翻。</span>孝忠然之，遣牙官程華詣滔，遣錄事參軍董稹奉表詣闕，<span class="jiazhu">愼，章忍翻。</span>滔又上表薦之；<span class="jiazhu">上，時掌翻。</span>上悅。九月，辛酉，以孝忠爲成德節度使。命惟岳護喪歸朝，惟岳不從。孝忠德滔，爲子茂和娶滔女，<span class="jiazhu">爲，于僞翻。</span>深相結。</p>
<p class="em2 strong"><span class="yinwen">13</span>壬戌，加李希烈同平章事。</p>
<p class="em2 strong"><span class="yinwen">14</span>初，李希烈請討梁崇義，上對朝士亟稱其忠。<span class="jiazhu">亟，去吏翻。</span>黜陟使李承自淮西還，<span class="jiazhu">還，從宣翻，又音如字。</span>言於上曰：<span class="yinhao">「希烈必立微功；但恐有功之後，偃蹇不臣，更煩朝廷用兵耳！」</span>上不以爲然。</p>
<p class="em2 strong">希烈旣得襄陽，遂據之爲己有，上乃思承言。時承爲河中尹，甲子，以承爲山南東道節度使。上欲以禁兵送上，<span class="jiazhu">上，時掌翻。</span>承請單騎赴鎭；至襄陽，希烈置之外館，迫脅萬方，承誓死不屈，希烈乃大掠闔境所有而去。承治之期年，軍府稍完。<span class="jiazhu">騎，奇寄翻。闔，戶臘翻。治，直之翻。</span>希烈留牙將於襄州，守其所掠財，由是數有使者往來。<span class="jiazhu">將，卽亮翻。數，所角翻。</span>承亦遣其腹心臧叔雅往來許、蔡，<span class="jiazhu">李希烈旣自襄陽還蔡州，尋徙鎭許州，故李承陰遣人至許、蔡，結其諸將以圖之。</span>厚結希烈腹心周曾等，與之陰圖希烈。<span class="jiazhu">爲周曾等圖希烈不克而死張本。</span></p>
<p class="em2 strong"><span class="yinwen">15</span>初，蕭嵩家廟臨曲江，玄宗以娛遊之地，非神靈所宅，命徙之。楊炎爲相，惡京兆尹嚴郢，<span class="jiazhu">相，息亮翻。惡，烏路翻。</span>左遷大理卿；盧𣏌欲陷炎，引郢爲御史大夫。先是，炎將營家廟，<span class="jiazhu">先，悉薦翻。</span>有宅在東都，憑河南尹趙惠伯賣之，惠伯買以爲官廨，郢按之，以爲有羨利。<span class="jiazhu">羨，于線翻。</span>𣏌召大理正田晉議法，<span class="jiazhu">《唐志》：大理正，從五品下，掌議獄，正科條，凡丞斷罪不當，則以法正之。</span>晉以爲：<span class="yinhao">「律，監臨官市買有羨利，以乞取論，當奪官。」</span>𣏌怒，<span class="jiazhu">監，古銜翻；下同。</span>貶晉衡州司馬。<span class="jiazhu">衡州，京師東南三千四百三里。田晉自朝士貶衡州司馬。</span>更召他吏議法，<span class="jiazhu">更，工衡翻。</span>以爲：<span class="yinhao">「監主自盜，罪當絞。」</span>炎廟正直蕭嵩廟地，𣏌因譖炎，云<span class="yinhao">「茲地有王氣，<span class="jiazhu">王，于況翻。</span>故玄宗令嵩徙之；炎有異志，故於其地建廟。」</span>冬，十月，乙未，炎自左僕射貶崖州司馬；<span class="jiazhu">令，力丁翻。射，寅謝翻。《舊志》：崖州至京師七千四百六十里。</span>未<span class="jiaozhusup">【章：十二行本「未」上有「遣中使護送」五字；乙十一行本同。】</span>至崖州百里，縊殺之。惠伯自河中尹貶費州多田尉；<span class="jiazhu">費州，漢牂柯郡，隋黔安郡涪川縣地，貞觀四年，分思州之涪川、扶陽二縣，置費州。多田縣，武德四年，務州刺史奏置，以土地稍平，墾田盈畛，故以多田爲名。貞觀四年，改費州爲思州，乾元元年，復爲費州；京師南四千七百里，至東都四千九百里；因州界費水爲名。<span class="yinhao">「河中尹」</span>，當作<span class="yinhao">「河南尹」</span>。</span>尋亦殺之。</p>
<p class="em2 strong"><span class="yinwen">16</span>辛丑，册太子妃蕭氏。</p>
<p class="em2 strong"><span class="yinwen">17</span>癸卯，祫太廟。先是，太祖旣正東向之位，獻、懿二祖皆藏西夾室，不饗；至是，復奉獻祖東嚮而饗之。<span class="jiazhu">先，悉薦翻。復，扶又翻。獻祖宣皇帝熙，太祖之祖也。懿祖光皇帝天賜，太祖之父也。太祖景皇帝虎，始封於唐者也。唐初，饗四廟，宣、光二帝、太祖、世祖也。貞觀九年，祔高祖于太廟。朱子奢請準禮，立七廟，三昭三穆，各置神主，太祖依晉、宋已來故事，虛其位，待遞遷，方處之東向位。於是始祔弘農府君重耳及高祖爲六室，虛太祖之位而行禘祫。至二十三年，太宗祔廟，遷弘農府君，乃藏于西夾室。文明元年，高宗祔廟，始遷宣皇帝于西夾室。至開元十年，玄宗特立九廟，於是追尊宣皇帝爲獻祖，復列於室，光皇帝爲懿祖，以備九室，禘祫猶虛太祖之位。祝文於三祖不稱臣，明全廟數而已。至德三載剋復後，新作九室神主，遂不作弘農府君神主，明禘祫不及故也。至寶應二年，祔玄宗、肅宗於廟，遷獻、懿二祖於西夾室，始以太祖當東向位。至是年，將祫饗，禮儀使顏眞卿奏：<span class="yinhao">「合出獻、懿二祖行事，其布位次第及東向之位，請準東晉蔡謨議爲定。」</span>遂以獻祖當東向，懿祖於昭位南向，太祖於穆位北向。左昭右穆，陳列行事。</span></p>
<p class="em2 strong"><span class="yinwen">18</span>徐州刺史李洧，正己之從父兄也。李納寇宋州，彭城令太原白季庚說洧舉州歸國；<span class="jiazhu">洧，于軌翻。從，才用翻。說，式芮翻。</span>洧從之，遣攝巡官崔程奉表詣闕，且使口奏，幷白宰相，以<span class="yinhao">「徐州不能獨抗納，乞領徐、海、沂三州觀察使，況海、沂二州，今皆爲納有。洧與刺史王涉、馬萬通素有約，<span class="jiazhu">使，疏吏翻。《考異》曰：此據《舊傳》也。《實錄》，萬通以密州降，蓋自沂移密。</span>苟得朝廷詔書，必能成功。」</span>程自外來，<span class="jiazhu">言自外方來。</span>以爲宰相一也，先白張鎰，鎰以告盧𣏌。𣏌怒其不先白己，不從其請。<span class="jiazhu">相，息亮翻。鎰，戍質翻。</span>戊申，加洧御史大夫，充招諭使。</p>
<p class="em2 strong"><span class="yinwen">19</span>十一月，戊午，以永樂公主適檢校比部郎中田華，上不欲違先志故也。<span class="jiazhu">永樂公主許降田華，見二百二十五卷代宗大曆九年。樂，音洛。</span></p>
<p class="em2 strong"><span class="yinwen">20</span>蜀王傀<span class="jiaozhusup">【嚴：「傀」改「遂」。】</span>更名遂。<span class="jiaozhusup">【嚴：「遂」改「遡」。】</span><span class="jiazhu">傀，苦猥翻。更，工衡翻。</span></p>
<p class="em2 strong"><span class="yinwen">21</span>辛酉，宣武節度使劉洽、神策都知兵馬使曲環、滑州刺史襄平李澄、朔方大將唐朝臣大破淄青、魏博之兵於徐州。<span class="jiazhu">按《新書·李澄傳》：澄，遼東襄平人。唐自高宗世，遼東之地已棄而不有，李澄時以本貫在遼東襄平耳。朝，直遙翻。淄，莊持翻。</span></p>
<p class="em2 strong">先是，李納遣其將王溫會魏博將信都崇慶<span class="jiazhu">先，悉薦翻。將，卽亮翻。信都，複姓。</span>共攻徐州，李洧遣牙官溫人王智興詣闕告急。<span class="jiazhu">溫，古縣，唐初，屬懷州，顯慶二年，度屬洛州。</span>智興善走，不五日而至。<span class="jiazhu">《舊志》：徐州，京師東二千六百四里。</span>上爲之發朔方兵五千人，<span class="jiazhu">爲，于僞翻。</span>以朝臣將之，<span class="jiazhu">朝，直遙翻。將，直亮翻，又音如字。</span>與洽、環、澄共救之。時朔方軍資裝不至，旗服弊惡，宣武人嗤之曰：<span class="yinhao">「乞子能破賊乎！」</span>朝臣以其言激怒士卒，且曰：<span class="yinhao">「都統有令，<span class="jiazhu">嗤，丑之翻。都統，謂李勉也。統，他綜翻，俗音從上聲。</span>先破賊營者，營中物悉與之。」</span>士皆憤怒爭奮。</p>
<p class="em2 strong">崇慶、溫攻彭城，二旬不能下，請益兵於納；納遣其將石隱金將萬人助之，<span class="jiazhu">《考異》曰：《實錄》前作<span class="yinhao">「隱金」</span>，後作<span class="yinhao">「隱全」</span>。今從其前。</span>與劉洽等相拒於七里溝。日向暮，洽引軍稍卻，朔方馬軍使楊朝晟言於唐朝臣曰：<span class="yinhao">「公以步兵負山而陳，以待兩軍，我以騎兵伏於山曲，賊見懸軍勢孤，必搏之；我以伏兵絕其腰，必敗之。」</span><span class="jiazhu">使，疏吏翻。晟，成正翻。陳，讀曰陣。敗，補邁翻。騎，奇寄翻。</span>朝臣從之。崇慶等果將騎二千踰橋而西，追擊官軍，伏兵發，橫擊之；崇慶等兵中斷，狼狽而返，阻橋以拒官軍。其兵有爭橋不得，涉水而渡者。朝晟指之曰：<span class="yinhao">「彼可涉，吾何爲不涉！」</span>遂涉水擊，據橋者皆走，崇慶等兵大潰；洽等乘之，斬首八千級，溺死過半。朔方軍盡得其輜重，<span class="jiazhu">溺，奴狄翻。重，直用翻。</span>旗服鮮華，乃謂宣武人曰：<span class="yinhao">「乞子之功，孰與宋多？」</span><span class="jiazhu">宋，指宣武兵也。時以宋、亳爲宣武軍，劉洽自宋州刺史爲宣武節度使，故云然。</span>宣武人皆慚。官軍乘勝逐北，至徐州城下，魏博、淄青軍解圍走，江、淮漕運始通。<span class="jiazhu">淄，莊持翻。漕，在到翻。</span></p>
<p class="em2 strong"><span class="yinwen">22</span>己巳，詔削李惟岳官爵；募所部降者，赦而賞之。<span class="jiazhu">降，戶江翻。</span></p>
<p class="em2 strong"><span class="yinwen">23</span>甲申，淮南節度使陳少遊遣兵擊海州，其刺史王涉以州降。<span class="jiazhu">海州，李納巡屬。使，疏吏翻。少，始照翻。降，戶江翻。</span></p>
<p class="em2 strong"><span class="yinwen">24</span>十二月，李納密州刺史馬萬通乞降；丁酉，以爲密州刺史。<span class="jiazhu">宋白曰：密州居海，得《禹貢》嵎夷之地，春秋時爲莒、魯之地。州理，卽魯之諸城也，漢爲高密國，晉立東莞郡，後魏立膠州；隋改曰密州，取境中密水爲名。</span></p>
<p class="em2 strong"><span class="yinwen">25</span>崔漢衡至吐蕃，<span class="jiazhu">崔漢衡使吐蕃，見上卷是年三月。吐，從暾入聲。</span>贊普以敕書稱貢獻及賜，全以臣禮見處；<span class="jiazhu">處，昌呂翻。</span>又，雲州之西，當以賀蘭山爲境，<span class="jiazhu">《五代志》，靈武弘靜縣有賀蘭山。弘靜縣，唐改爲保靜。雲州，當作靈州，史誤也。</span>邀漢衡更請之。丁未，漢衡遣判官與吐蕃使者入奏。上爲之改敕書、<span class="jiazhu">爲，于僞翻。</span>境土，皆如其請。<span class="jiazhu">關東、河北方用兵，不暇與吐蕃較也。</span></p>
<p class="em2 strong"><span class="yinwen">26</span>加馬燧魏博招討使。</p>
<p class="strong"><span class="section" id="title-4"><span data-head-description="" data-head-level="h4" data-head-title="建中三年">三年</span></span><span class="biaozhusup" data-rel="（壬戌、西元七八二年）"></span></p>
<p class="em2 strong"><span class="yinwen">1</span>春，正月，河陽節度使李艽<span class="jiazhu">芃</span>引兵逼衞州，田悅守將任履虛詐降，旣而復叛。<span class="jiazhu">衞州，治汲。艽，居苞翻。<span class="jiazhu">芃，蒲紅翻。</span>將，卽亮翻。任，音壬。降，戶江翻。復，扶又翻，又音如字。</span></p>
<p class="em2 strong"><span class="yinwen">2</span>馬燧等諸軍屯于漳濱。田悅遣其將王光進築月城以守長橋，<span class="jiazhu">長橋，在漳水上。月城，兩頭抱河，形如半月。</span>諸軍不得渡。燧以鐵鎖連車數百，實以土囊，塞其下流，<span class="jiazhu">乘，繩證翻。塞，悉則翻。按《新書》，燧於長橋下流以土囊遏之。</span>水淺，諸軍涉渡。時軍中乏糧，悅等深壁不戰。燧命諸軍持十日糧，進屯倉口，與悅夾洹水而軍。<span class="jiazhu">洹，于元翻。洹水與漳水分流，又在漳水之東。</span>李抱眞、李艽問曰：<span class="yinhao">「糧少而深入，何也？」</span>燧曰：<span class="yinhao">「糧少則利速戰，今三鎭連兵不戰，<span class="jiazhu">三鎭，謂魏博、淄青、成德。艽，居包翻。少，始紹翻。</span>欲以老我師；我若分軍擊其左右，悅必救之，則我腹背受敵，戰必不利。故進軍逼悅，所謂攻其所必救也。<span class="jiazhu">兵法有是言。</span>彼苟出戰，必爲諸君破之。」</span><span class="jiazhu">爲，于僞翻。</span>乃爲三橋逾洹水，日往挑戰，<span class="jiazhu">挑，徒了翻。</span>悅不出。燧令諸軍夜半起食，潛師循洹水直趨魏州，<span class="jiazhu">令，力正翻。趨，逡喻翻。</span>令曰：<span class="yinhao">「賊至，則止爲陳。」</span><span class="jiazhu">陳，讀曰陣；下結陳同。</span>留百騎擊鼓鳴角於營中，仍抱薪持火，俟諸軍畢發，則止鼓角匿其旁；俟悅軍畢渡，焚其橋。軍行十里所，悅聞之，帥淄青、成德步騎四萬踰橋掩其後，<span class="jiazhu">騎，奇寄翻。帥，讀曰率。</span>乘風縱火，鼓譟而進。<span class="jiazhu">譟，則竈翻。</span>燧按兵不動，先除其前草莽百步爲戰場，結陳以待之，募勇士五千餘人爲前列。悅軍至，火止，氣衰，燧縱兵擊之，悅軍大敗。神策、昭義、河陽軍小卻，<span class="jiazhu">神策，李晟軍。昭義，李抱眞軍。河陽，李艽軍。</span>見河東軍捷，還鬬，又破之。<span class="jiazhu">還，從宣翻，又音如字。</span>追奔至，三橋已焚，<span class="jiazhu">三橋，卽在洹水上者。</span>悅軍亂，赴水溺死不可勝紀，斬首二萬餘級，捕虜三千餘人，尸相枕藉三十餘里。<span class="jiazhu">勝，音升。枕，職任翻。藉，慈夜翻。《考異》曰：《實錄》：<span class="yinhao">「閏月庚戌，馬燧等破田悅於洹水。」</span>按《舊·馬燧傳》：洹水之戰，李惟岳救兵與田悅兵猶連營相拒。又《燕南記》：<span class="yinhao">「惟岳見悅在圍，故謀歸順。」</span>然則洹水戰必在惟岳死前，《實錄》誤也。《燕南記》又曰：<span class="yinhao">「燧與抱眞雖頻破悅，聞李納助軍到，乃駐軍候勢，畫必取之計，去悅軍三十里下營，夜坐帳中，使心手人潛領悅兵及小將等五十餘人立帳外。燧因矯與兵馬衙官已下高語曰：『昨日所以頻破田悅兵馬者，蓋偶然之事，本亦不料有此勝也。看悅兵雖敗，其將健，皆能死戰，亦天下之強敵矣。今更得李納兵助，其勢不小。我雖頻利，利則有鈍。他日田悅更戰，大將必須審看便宜。如悅直進，不可當鋒耳。』悅帳外兵將往往共聞燧語，良久曰：『昨日陣上獲得田悅將健，所由領過！』旣至，燧大罵曰：『田悅小賊，菽麥未分，敢肆猖狂，妄動兵馬。你有何所解，與我相敵！汝皆不自由，被驅入陳，又何過也！今矜汝放去。』兵等大歡叫，拜謝而去，具燧前後言見悅。悅召大將喜而謂曰：『馬燧放言懼我，對人罵我，此可知矣，吾再戰必捷也。』又恃李納助軍新到，乃引兵出洹水又陳。燧先伏兵要處，佯不勝，引退。悅使兵盡出逐燧，燧引至伏兵處，伏兵齊發，橫截悅軍兩段，與抱眞縱兵擊之，大破悅軍三萬餘人。」</span>今從《馬燧傳》。</span></p>
<p class="em2 strong">悅收餘兵千餘人走魏州。<span class="jiazhu">走，音奏。</span>馬燧與李抱眞不協，頓兵平邑浮圖。<span class="jiaozhusup">【章：十二行本「圖」下有「遷延不進」四字；乙十一行本同；退齋校同；張校同，云無註本亦無。】</span><span class="jiazhu">據《舊書·田悅傳》：平邑浮圖，在魏州南。浮圖，佛寺也。</span>悅夜至南郭，<span class="jiazhu">魏州南郭也。</span>大將李長春閉關不內，以俟官軍，久之，天且明，長春乃開門內之。悅殺長春，嬰城拒守。城中士卒不滿數千，死者親戚，號哭滿街。<span class="jiazhu">將，卽亮翻。號，戶刀翻。</span>悅憂懼，乃持佩刀，乘馬立府門外，悉集軍民，流涕言曰：<span class="yinhao">「悅不肖，蒙淄青、成德二丈人保薦，嗣守伯父業，<span class="jiazhu">淄青李正己、成德李寶臣，田悅以丈人行事之。伯父，田承嗣也。淄，莊持翻。嗣，祥吏翻。</span>今二丈人卽世，其子不得承襲，悅不敢忘二丈人大恩，不量其力，<span class="jiazhu">量，音良。</span>輒拒朝命，喪敗至此，<span class="jiazhu">朝，直遙翻。喪，息浪翻。</span>使士大夫肝腦塗地，皆悅之罪也。悅有老母，不能自殺，願諸公以此刀斷悅首，持出城降馬僕射，<span class="jiazhu">斷，音短；下各斷同。降，戶江翻。馬僕射，謂馬燧。射，寅謝翻。</span>自取富貴，無爲與悅俱死也！」</span>因從馬上自投地。將士爭前抱持悅曰：<span class="yinhao">「尙書舉兵徇義，非私己也。一勝一負，兵家之常。某輩累世受恩，何忍聞此！願奉尙書一戰，不勝則以死繼之。」</span><span class="jiazhu">尙，辰羊翻。</span>悅曰：<span class="yinhao">「諸公不以悅喪敗而棄之，悅雖死，敢忘厚意於地下！」</span>乃與諸將各斷髮，約爲兄弟，誓同生死；出府庫所有及斂富民之財，得百餘萬，以賞士卒；衆心始定。<span class="jiazhu">田悅善敗不亡，所謂盜亦有道。</span>復召貝州刺史邢曹俊，使之整部伍，繕守備，軍勢復振。<span class="jiazhu">悅不用邢曹俊，見上卷上年。復，扶又翻，又音如字。</span></p>
<p class="em2 strong">李納軍於濮陽，爲河南軍所逼，奔還濮州，<span class="jiazhu">《考異》曰：時濮州治鄄城，別有濮陽縣。按《九域志》，濮陽縣東至濮州九十里。濮，博木翻。</span>徵援兵於魏州。田悅遣軍使符璘將三百騎送之，<span class="jiazhu">使，疏吏翻。璘，離珍翻。將，卽亮翻。騎，奇寄翻。</span>璘父令奇謂璘曰：<span class="yinhao">「吾老矣，歷觀安、史輩叛亂者，今皆安在！田氏能久乎！汝因此棄逆從順，是汝揚父名於後世也。」</span>齧臂而別。璘遂與其副李瑤帥衆降於馬燧。<span class="jiazhu">齧，魚結翻。帥，讀曰率。降，戶江翻。</span>悅收族其家，令奇慢罵而死。瑤父再春以博州降，悅從兄昂以洺州降，<span class="jiazhu">從，才用翻。洺，音名。</span>王光進以長橋降。悅入城旬餘日，馬燧等諸軍始至城下，攻之，不克。</p>
<p class="em2 strong"><span class="yinwen">3</span>丙寅，李惟岳遣兵與孟祐守束鹿，<span class="jiazhu">束鹿，本鹿城縣。安祿山反，玄宗改縣爲束鹿以厭之，屬深州。《九域志》：在州西四十五里。宋白曰：束鹿縣，本漢西梁縣地，今縣南六十里有西梁故城尙存。</span>朱滔、張孝忠攻拔之，進圍深州。惟岳憂懼，掌書記邵眞復說惟岳，密爲表，先遣弟惟簡入朝；<span class="jiazhu">復，扶又翻。說，式芮翻。朝，直遙翻。</span>然後誅諸將之不從命者，身自入朝，使妻父冀州刺史鄭詵權知節度事，以待朝命。惟簡旣行，孟祐知其謀，密遣告田悅。悅大怒，使衙官扈岌往見惟岳，讓之曰：<span class="yinhao">「尙書舉兵，正爲大夫求旌節耳，<span class="jiazhu">事始見上卷二年。岌，魚及翻。尙，辰羊翻。爲，于僞翻；下非爲、相爲同。</span>非爲己也。今大夫乃信邵眞之言，遣弟奉表，悉以反逆之罪歸尙書，自求雪身，尙書何負於大夫而至此邪！<span class="jiazhu">尙，辰羊翻。邪，音耶。</span>若相爲斬邵眞，則相待如初；不然，當與大夫絕矣。」</span>判官畢華言於惟岳曰：<span class="yinhao">「田尙書以大夫之故陷身重圍，<span class="jiazhu">爲，于季翻。重，直龍翻。</span>大夫一旦負之，不義甚矣。且魏博、淄青兵強食富，足抗天下，事未可知，柰何遽爲二三之計乎！」</span>惟岳素怯，不能守前計，乃引邵眞，對扈岌斬之；<span class="jiazhu">淄，莊持翻。岌，魚及翻。</span>發成德兵萬人，與孟祐俱圍束鹿。丙寅，朱滔、張孝忠與戰於束鹿城下，惟岳大敗，燒營而遁。<span class="jiazhu">《考異》曰：《實錄》及《舊·惟岳傳》止言惟岳一敗。按《滔傳》曰：<span class="yinhao">「滔與孝忠征之，大破惟岳於束鹿。滔命偏師守束鹿，進圍深州。惟岳乃統萬餘衆及田悅援兵圍束鹿。惟岳將王武俊以騎三千方陳橫進。滔繢帛爲狻猊象，使猛士百人蒙之，鼓譟奮馳，賊馬驚亂，隨擊，大破之，惟岳焚營而遁。」</span>據此，則是惟岳再敗也。《燕南記》，孟祐先敗，惟岳又敗。與《滔傳》相應，今從之。</span></p>
<p class="em2 strong">兵馬使王武俊爲左右所構，惟岳疑之，惜其才，未忍除也。束鹿之戰，使武俊爲前鋒，私自謀曰：<span class="yinhao">「我破朱滔，則惟岳軍勢大振，歸，殺我必矣。」</span>故戰不甚力而敗。</p>
<p class="em2 strong">朱滔欲乘勝攻恆州，<span class="jiazhu">使，疏吏翻。恆，戶登翻。</span>張孝忠引軍西北，軍于義豐。<span class="jiazhu">義豐縣，屬定州。</span>滔大驚，孝忠將佐皆怪之，孝忠曰：<span class="yinhao">「恆州宿將尙多，未易可輕。<span class="jiazhu">將，卽亮翻。易，以鼓翻。</span>迫之則幷力死鬬，緩之則自相圖。諸君第觀之，吾軍義豐，坐待惟岳之殄滅耳。且朱司徒言大而識淺，可與共始，難與共終也！」</span><span class="jiazhu">朱滔後卒如張孝忠所料。</span>於是滔亦屯束鹿，不敢進。</p>
<p class="em2 strong">惟岳將康日知以趙州歸國，惟岳益疑王武俊，武俊甚懼。或謂惟岳曰：<span class="yinhao">「先相公委腹心於武俊，<span class="jiazhu">先相公，謂李寶臣。相，息亮翻。</span>使之輔佐大夫，又有骨肉之親。<span class="jiazhu">謂武俊子士眞壻於李氏。</span>武俊勇冠三軍，今危難之際，復加猜阻；若無武俊，欲使誰爲大夫卻敵乎！」</span><span class="jiazhu">冠，古玩翻。難，乃旦翻。復，扶又翻。爲，于僞翻。</span>惟岳以爲然，乃使步軍使衞常寧與武俊共擊趙州，又使王士眞將兵宿府中以自衞。<span class="jiazhu">將，卽亮翻，又音如字。</span></p>
<p class="em2 strong"><span class="yinwen">4</span>癸未，蜀王遂更名遡。<span class="jiazhu">更，工衡翻。</span></p>
<p class="em2 strong"><span class="yinwen">5</span>淮南節度使陳少遊拔海、密二州，李納復攻陷之。<span class="jiazhu">使，疏吏翻。少，始照翻。復，扶又翻，又音如字；下不復同。</span></p>
<p class="em2 strong"><span class="yinwen">6</span>王武俊旣出恆州，謂衞常寧曰：<span class="yinhao">「武俊今幸出虎口，不復歸矣！當北歸張尙書。」</span><span class="jiazhu">恆，戶登翻。尙，辰羊翻。張尙書，謂張孝忠也。</span>常寧曰：<span class="yinhao">「大夫暗弱，信任左右，觀其勢終爲朱滔所滅。今天子有詔，得大夫首者，以其官爵與之，中丞素爲衆所服，與其出亡，曷若倒戈以取大夫，轉禍爲福，特反掌耳；事苟不捷，歸張尙書，未晚也。」</span>武俊深以爲然。會惟岳使要藉謝遵至趙州城下，<span class="jiazhu">要藉官，亦唐時節度衙前之職。中宗景雲二年，解琬爲朔方大總管，分遣隨軍要藉官河陽丞張冠宗、肥鄕令韋景駿、普安令于處忠校料三城兵募。則唐邊鎭有要藉官尙矣。又據《新書·忠義傳》，朱泚統幽州行營，爲涇原、鳳翔節度使，詔蔡廷玉以大理少卿爲司馬，朱體微爲要藉。則要藉，乃節度使之腹心也。朱滔、王武俊之相王，改要藉官曰承令。</span>武俊引遵同謀取惟岳；遵還，密告王士眞。閏月，甲辰，武俊、常寧自趙州引兵還襲惟岳；<span class="jiazhu">還，從宣翻，又音如字。</span>遵與士眞矯惟岳命，啓城門內之。黎明，武俊帥數百騎突入府門；<span class="jiazhu">帥，讀曰率。騎，奇寄翻。</span>士眞應之於內，殺十餘人。武俊令曰：<span class="yinhao">「大夫叛逆，將士歸順，敢違拒者族！」</span>衆莫敢動。遂執惟岳，收鄭詵、畢華、王它奴等，皆殺之。<span class="jiazhu">令，力定翻。詵，疏臻翻。</span>武俊以惟岳舊使之子，<span class="jiazhu">李寶臣已死，故曰舊使。使，疏吏翻。</span>欲生送之長安。常寧曰：<span class="yinhao">「彼見天子，將復以叛逆之罪歸咎於中丞。」</span><span class="jiazhu">復，扶又翻；下復榷同，又音如字。中丞，謂王武俊。</span>乃縊殺之，<span class="jiazhu">縊，於賜翻，又於計翻。</span>傳首京師。<span class="jiazhu">卒如谷從政之言。代宗廣德元年，李寶臣帥成德，凡二世、十九年而滅。</span>深州刺史楊榮國，惟岳姊夫也，降於朱滔；滔使復其位。<span class="jiazhu">姊，蔣兕翻。降，戶江翻。</span></p>
<p class="em2 strong"><span class="yinwen">7</span>復榷天下酒，惟西京不榷。<span class="jiazhu">罷榷酒見二百二十五卷大曆十四年七月。榷，古岳翻。</span></p>
<p class="em2 strong"><span class="yinwen">8</span>二月，戊午，李惟岳所署定州刺史楊政義降。時河北略定，惟魏州未下；河南諸軍攻李納於濮州，<span class="jiazhu">濮，博木翻。濮州，治鄄城縣。</span>納勢日蹙。朝廷謂天下不日可平；甲子，以張孝忠爲易、定、滄三州節度使，<span class="jiazhu">朝，直遙翻。使，疏吏翻。</span>王武俊爲恆冀都團練觀察使，康日知爲深趙都團練觀察使，以德、棣二州隸朱滔，令還鎭。滔固請深州，不許，由是怨望，留屯深州。<span class="jiazhu">朱滔討李惟岳，再戰再勝，及瓜分成德巡屬以賞降將，尺寸之地，滔不預焉；又欲使之取德、棣，此左氏所以知桓王之失鄭也！</span>王武俊素輕張孝忠，自以手誅李惟岳，功在康日知上，而孝忠爲節度使，己與康日知俱爲都團練使，又失趙、定二州，亦不悅。又詔以糧三千石給朱滔，馬五百匹給馬燧。武俊以爲朝廷不欲使故人爲節度使，<span class="jiazhu">王武俊，恆州舊將，故云然。</span>魏博旣下，必取恆冀，故分其糧馬以弱之，疑，未肯奉詔。</p>
<p class="em2 strong">田悅聞之，遣判官王侑、許士則間道至深州，說朱滔曰：<span class="yinhao">「司徒奉詔討李惟岳，旬朔之間，拔束鹿，下深州，惟岳勢䠞，<span class="jiazhu">間，古莧翻。說，式芮翻；下說王、人說同。䠞，與蹙同。</span>故王大夫因司徒勝勢，得以梟惟岳之首，此皆司徒之功也。又天子明下詔書，<span class="jiazhu">梟，堅堯翻。下，遐嫁翻。</span>令司徒得惟岳城邑，皆隸本鎭；今乃割深州以與日知，是自棄其信也。且今上志欲掃清河朔，不使藩鎭承襲，將悉以文臣代武臣，魏亡，則燕、趙爲之次矣；<span class="jiazhu">令，力丁翻。燕，因虔翻。</span>若魏存，則燕、趙無患。然則司徒果有意矜魏博之危而救之，非徒得存亡繼絕之義，亦子孫萬世之利也。」</span><span class="jiazhu">同舟遇風，則胡、越可使相救。是以善用兵者，必先離其交。</span>又許以貝州賂滔。<span class="jiazhu">貝州，魏博巡屬。</span>滔素有異志，聞之，大喜，卽遣王侑歸報魏州，使將士知有外援，各自堅。又遣判官王郅<span class="jiazhu">將，卽亮翻。《考異》曰：《舊傳》<span class="yinhao">「王郅」</span>作<span class="yinhao">「王郢」</span>，今從《燕南記》。</span>與許士則俱詣恆州，說王武俊曰：<span class="yinhao">「大夫出萬死之計，誅逆首，拔亂根，<span class="jiazhu">謂誅李惟岳也。</span>康日知不出趙州，豈得與大夫同日論功！而朝廷褒賞略同，誰不爲大夫憤邑者！<span class="jiazhu">朝，直遙翻。爲，于僞翻。</span>今又聞有詔支糧馬與鄰道，朝廷之意，蓋以大夫善戰，<span class="jiaozhusup">【章：十二行本「戰」下有「無敵」二字；乙十一行本同；退齋校同；張校同，云無註本亦無。】</span>恐爲後患，先欲貧弱軍府，俟平魏之日，使馬僕射北首，<span class="jiazhu">射，寅謝翻。馬僕射，謂馬燧，時攻魏州。首，式又翻。</span>朱司徒南向，共相滅耳。朱司徒亦不敢自保，使郅等效愚計，欲與大夫共救田尙書而存之。<span class="jiazhu">尙，辰羊翻。田悅拒命，宜削官，而當時猶稱其朝銜，可以見朝命之重。</span>大夫自留糧馬以供軍；朱司徒不欲以深州與康日知，願以與大夫，請早定刺史以守之。三鎭連兵，<span class="jiazhu">此三鎭，謂范陽、恆冀、魏博。</span>若耳目手足之相救，則他日永無患矣！」</span>武俊亦喜，許諾，<span class="jiazhu">利害同，故說之易入。</span>卽遣判官王巨源使於滔，<span class="jiazhu">使，疏吏翻。</span>且令知深州事，<span class="jiazhu">令，力丁翻。</span>相與刻日舉兵南向。滔又遣人說張孝忠，孝忠不從。<span class="jiazhu">說，式芮翻。</span></p>
<p class="em2 strong"><span class="yinwen">9</span>宣武節度使劉洽攻李納於濮州，克其外城。納於城上涕泣求自新，李勉又遣人說之，癸卯，納遣其判官房說以其母弟經及子成務入見。<span class="jiazhu">說，式芮翻。見，賢遍翻。房說，讀曰悅。《通鑑》本文作<span class="yinhao">「癸卯」</span>，然自上文二月戊午推至下文三月乙未，其間不容有癸卯，當作<span class="yinhao">「己卯」</span>。</span>會中使宋鳳朝稱納勢窮蹙，不可捨，上乃囚說等於禁中，納遂歸鄆州，復與田悅等合。<span class="jiazhu">使，疏吏翻。朝，直遙翻。鄆，音運。復，扶又翻，又音如字。</span>朝廷以納勢未衰，三月，乙未，始以徐州刺史李洧兼徐、海、沂都團練觀察使，海、沂已爲納所據，洧竟無所得。<span class="jiazhu">洧，于軌翻。史言帝銳意削平藩鎭，而不能應機撫接，以自遺患。</span></p>
<p class="em2 strong">李納之初反也，其所署德州刺史李西華備守甚嚴，都虞候李士眞密毀西華於納，納召西華還府，以士眞代之。士眞又以詐召棣州刺史李長卿，長卿過德州，士眞劫之，與同歸國。夏，四月，戊午，以士眞、長卿爲二州刺史。<span class="jiazhu">德州治安德縣，棣州治厭次縣，本皆淄青巡屬，今皆歸國。棣，大計翻。長，知丈翻。《考異》曰：《燕南記》云：<span class="yinhao">「授士眞德、棣兩州觀察團練使。」</span>今從《實錄》。</span>士眞求援於朱滔，滔已有異志，遣大將李濟時將三千人聲言助士眞守德州，且召士眞詣深州議軍事，至則留之，使濟時領州事。<span class="jiazhu">將，卽亮翻；時將音同上，又音如字。德宗以德、棣與朱滔，滔卒以詐力得之，不知又以爲王武俊之資也。</span></p>
<p class="em2 strong"><span class="yinwen">10</span>庚申，吐蕃歸曏日所俘掠兵民八百人。<span class="jiazhu">自吐蕃陷河、隴，入京師，俘掠唐人，可以數計邪！德宗先歸所俘者以懷之，其歸向日所俘者，八百人而已。狼子野心，姑以此報塞中國，其志果如何哉！觀異日平涼劫盟之事可見也。吐，從暾入聲。</span></p>
<p class="em2 strong"><span class="yinwen">11</span>上遣中使發盧龍、恆冀、易定兵萬人<span class="jiazhu">盧龍，朱滔；恆冀，王武俊；易定，張孝忠。使，疏吏翻。恆，戶登翻。</span>詣魏州討田悅。王武俊不受詔，執使者送朱滔，滔言於衆曰：<span class="yinhao">「將士有功者，吾奏求官勳，皆不遂；<span class="jiazhu">將，卽亮翻。唐制，官有品，勳有級。</span>今欲與諸君敕裝<span class="jiazhu">敕，與飭同。飭，治也。</span>共趨魏州，<span class="jiazhu">趨，逡諭翻。</span>擊破馬燧以取溫飽，何如？」</span>皆不應。三問，乃曰：<span class="yinhao">「幽州之人，自安、史之反，從而南者無一人得還，今其遺人痛入骨髓。<span class="jiazhu">還，從宣翻，又音如字。髓，息委翻。</span>況太尉、司徒皆受國寵榮，<span class="jiazhu">太尉，謂滔兄泚。</span>將士亦各蒙官勳，誠且願保目前，不敢復有僥冀。」</span><span class="jiazhu">復，扶又翻；下俊復同。</span>滔默然而罷。乃誅大將數十人，厚撫循其士卒。</p>
<p class="em2 strong">康日知聞其謀，以告馬燧，燧以聞。上以魏州未下，王武俊復叛，力未能制滔，壬戌，賜滔爵通義郡王，冀以安之。<span class="jiazhu">眉州通義郡。</span>滔反謀益甚，分兵營於趙州以逼康日知，<span class="jiazhu">將，卽亮翻，又音如字。趙州，治平棘縣。</span>以深州授王巨源，<span class="jiazhu">朱滔如前約，以結王武俊。</span>武俊以其子士眞爲恆、冀、深三州留後，將兵圍趙州。<span class="jiazhu">恆，戶登翻。將，卽亮翻，又音如字。</span></p>
<p class="em2 strong">涿州刺史劉怦<span class="jiaozhusup">【章：十二行本「怦」下有「與滔同縣人，其母，滔之姑也，滔使知幽州留後」十八字；乙十一行本同；退齋校同；張校同，云無註本亦無。】</span><span class="jiazhu">代宗大曆四年，朱希彩表分幽州之范陽、歸義、固安置涿州，治范陽縣，距幽州一百二十里。涿，竹角翻。怦，普耕翻。</span>聞滔欲救田悅，以書諫之曰：<span class="yinhao">「今昌平故里，朝廷改爲太尉鄕、司徒里，此亦丈夫不朽之名也。<span class="jiazhu">朝，直遙翻。朱泚、朱滔本昌平人，朝廷以其官名其鄕里，以寵其兄弟之功。</span>但以忠順自持，則事無不濟。竊思近日務大樂戰，<span class="jiazhu">樂，音洛。</span>不顧成敗而家滅身屠者，安、史是也。怦忝密親，默而無告，是負重知。惟司徒圖之，無貽後悔。」</span>滔雖不用其言，亦嘉其盡忠，卒無疑貳。</p>
<p class="em2 strong">滔將起兵，恐張孝忠爲後患，復遣牙官蔡雄往說之。孝忠曰：<span class="yinhao">「昔者司徒發幽州，遣人語孝忠曰：<span class="jiazhu">卒，子恤翻。復，扶又翻。說，式芮翻；下解說同。語，牛倨翻。</span>『李惟岳負恩爲逆』，謂孝忠歸國，卽爲忠臣。孝忠性直，用司徒之敎。今旣爲忠臣矣，不復助逆也。<span class="jiazhu">復，扶又翻，又音如字。</span>且孝忠與武俊皆出夷落，<span class="jiazhu">張孝忠，本奚乞失活種。王武俊，出契丹怒皆部。</span>深知其心最喜翻覆。<span class="jiazhu">喜，許記翻。</span>司徒勿忘鄙言，他日必相念矣！」</span><span class="jiazhu">其後滔、武俊交惡，果如孝忠之言。</span>雄復欲以巧辭說之，<span class="jiazhu">復，扶又翻；下復以同。</span>孝忠怒，欲執送京師；雄懼，逃歸。滔乃使劉怦將兵屯要害以備之。<span class="jiazhu">怦，普耕翻。將，卽亮翻，又音如字；下文滔將同。</span>孝忠完城礪兵，獨居強寇之間，莫之能屈。</p>
<p class="em2 strong">滔將步騎二萬五千發深州，至束鹿；詰旦將行，<span class="jiazhu">騎，奇寄翻。詰，起吉翻。</span>吹角未畢，士卒忽大亂，喧譟曰：<span class="yinhao">「天子令司徒歸幽州，柰何違敕南救田悅！」</span><span class="jiazhu">譟，則竈翻。令，力丁翻；下旨令同。</span>滔大懼，走入驛後堂避匿。蔡雄與兵馬使宗頊等矯謂士卒曰：<span class="yinhao">「汝輩勿喧，聽司徒傳令。」</span>衆稍止。<span class="jiazhu">使，疏吏翻。頊，吁玉翻。令，力定翻。</span>雄又曰：<span class="yinhao">「司徒將發范陽，恩旨令得李惟岳州縣卽有之，司徒以幽州少絲纊，故與汝曹竭力血戰以取深州，冀得其絲纊以寬汝曹賦率，<span class="jiazhu">少，詩沼翻。纊，苦謗翻，細綿也。賦率，猶言賦斂也。</span>不意國家無信，復以深州與康日知。又，朝廷以汝曹有功，賜絹人十匹，至魏州西境，盡爲馬僕射所奪。<span class="jiazhu">復，扶又翻，又音如字。朝，直遙翻；下各還同。射，寅謝翻。</span>司徒但處范陽，富貴足矣；今茲南行，乃爲汝曹，非自爲也。<span class="jiazhu">處，昌呂翻。爲，于僞翻；下行爲、不爲同。</span>汝曹不欲南行，任自歸北，何用喧悖，<span class="jiazhu">悖，蒲昧翻，又蒲沒翻。</span>乖失軍禮！」</span>衆聞言，不知所爲，乃曰：<span class="yinhao">「敕使何得不爲軍士守護賞物！」</span>遂入敕使院，擘裂殺之。<span class="jiazhu">軍中別置館舍以居敕使，謂之敕使院。使，疏吏翻。</span>又呼曰：<span class="yinhao">「雖知司徒此行爲士卒，終不如且奉詔歸鎭。」</span><span class="jiazhu">呼，火故翻。</span>雄曰：<span class="yinhao">「然則汝曹各還部伍，詰朝復往深州，休息數日，相與歸鎭耳。」</span>衆然後定。滔卽引軍還深州，密令諸將訪察唱率爲亂者，得二百餘人，悉斬之，<span class="jiazhu">詰，去吉翻。復，音如字。令，力丁翻。將，卽亮翻。</span>餘衆股慄；乃復引軍而南，衆莫敢前卻。<span class="jiazhu">呼，火故翻。復，扶又翻，又音如字。觀田庭玠之諫田悅，谷從政、邵眞之諫李惟岳，范陽之兵不肯從朱滔南救魏州，河朔三鎭之人豈皆好亂哉！上之人御失其道耳。</span>進，取寧晉，<span class="jiazhu">寧晉縣，屬趙州，本癭陶縣，天寶元年更名。《九域志》：在趙州南四十一里。</span>留屯以待王武俊。武俊將步騎萬五千取元氏，<span class="jiazhu">元氏縣，漢爲常山郡治，後魏屬趙郡，唐屬趙州。將，卽亮翻，又音如字。</span>東趣寧晉。<span class="jiazhu">趣，七喻翻。宋白曰：寧晉，漢楊氏縣也，後漢爲癭陶侯國，後魏爲癭陶縣，唐天寶元年，改寧晉縣。《九域志》：寧晉縣在趙州東南四十一里。</span></p>
<p class="em2 strong">武俊之始誅李惟岳也，遣判官孟華入見。<span class="jiaozhusup">【章：十二行本「見」下有「上問以河朔利害」七字；乙十一行本同；退齋校同；張校同，云無註本亦無。】</span><span class="jiazhu">見，賢遍翻。</span>華性忠直，有才略，應對慷慨；上悅，以爲恆冀團練副使。<span class="jiazhu">慷，苦廣翻。恆，戶登翻。</span>會武俊與朱滔有異謀，上遽遣華歸諭旨。華至，武俊已出師，華諫曰：<span class="yinhao">「聖意於大夫甚厚，苟盡忠義，何患官爵之不崇，土地之不廣！不日天子必移康中丞於他鎭，<span class="jiazhu">康中丞，謂康日知。</span>深、趙終爲大夫之有，何苦遽自同於逆亂乎！異日無成，悔之何及！」</span>華曏在李寶臣幕府，以直道已爲同列所忌，至是爲副使，同列尤疾之，言於武俊曰：<span class="yinhao">「華以軍中陰事奏天子，請爲內應，故得超遷；是將覆大夫之軍，大夫宜備之。」</span>武俊以其舊人，不忍殺，奪職，使歸私第。</p>
<p class="em2 strong">田悅恃援兵將至，遣其將康愔將萬餘人出城西，與馬燧等戰於御河上，<span class="jiazhu">將，卽亮翻。愔，於今翻；愔將，音同上，又音如字。燧，音遂。御河，卽隋煬帝所開永濟渠也。開元二十八年，魏州刺史盧暉徙永濟渠，自石灰窰引流至城西，注魏橋，以通江、淮之貨。杜佑曰：御河在魏州魏縣，煬帝引白溝水爲永濟渠，卽此。</span>大敗而還。<span class="jiazhu">還，從宣翻，又音如字。《考異》曰：《悅傳》曰：<span class="yinhao">「五月，悅以救軍將至，盡率其衆出戰於御河之上，大敗而還。」</span>《燧傳》曰：<span class="yinhao">「悅恃燕、趙之援，又出兵二萬，背城而陳。燧復與諸軍擊破之。」</span>今從《實錄》。</span></p>
<p class="em2 strong"><span class="yinwen">12</span>時兩河用兵，月費百餘萬緡，<span class="jiazhu">緡，眉巾翻。</span>府庫不支數月。太常博士韋都賓、陳京建議，以爲：<span class="yinhao">「貨利所聚，皆在富商，請括富商錢，出萬緡者，借其餘以供軍。計天下不過借一二千商，則數年之用足矣。」</span>上從之。甲子，詔借商人錢，令度支條上。<span class="jiazhu">度，徒洛翻。上，時掌翻。</span>判度支杜佑大索長安中商賈所有貨，意其不實，輒加搒捶，人不勝苦，有縊死者，<span class="jiazhu">索，山客翻。賈，音古。搒，音彭。捶，止橤翻。勝，音升。縊，於賜翻，又於計翻。</span>長安囂然如被寇盜。<span class="jiazhu">囂，五羔翻，又許驕翻。被，皮義翻。</span>計所得纔八十餘萬緡。又括僦櫃質錢，<span class="jiazhu">民間以物質錢，異時贖出，於母錢之外復還子錢，謂之僦櫃。僦，卽就翻。</span>凡蓄積錢帛粟麥者，皆借四分之一，封其櫃窖；<span class="jiazhu">蓄錢帛者以櫃，積粟麥者以窖。窖，古敎翻。</span>百姓爲之罷市，<span class="jiazhu">爲，于僞翻。</span>相帥遮宰相馬自訴，以千萬數。<span class="jiazhu">帥，讀曰率。</span>盧𣏌始慰諭之，勢不可遏，乃疾驅自他道歸。計幷借商所得，纔二百萬緡，<span class="jiazhu">《考異》曰：《實錄》：<span class="yinhao">「借商，統計田宅、奴婢等估，纔餘八萬貫。」</span>今從《舊·盧𣏌傳》。《𣏌傳》又曰：<span class="yinhao">「杜佑計京師帑廩，不支數月，且得五百萬貫，可支半歲，則兵濟矣。於是戶部侍郎判度支趙贊與韋都賓等謀行括借，約罷兵後以公錢還。敕旣下，京兆少尹韋貞督責頗峻，長安尉薛萃荷校乘車，搜人財貨，計富戶田宅奴婢等，估纔及八十八萬貫。又借僦匱質錢，共纔及二百萬貫。」</span>今從《實錄》。</span>人已竭矣。京，叔明之五世孫也。<span class="jiazhu">陳叔明，陳宣帝子，封宜都王。</span></p>
<p class="em2 strong"><span class="yinwen">13</span>甲戌，以昭義節度副使、磁州刺史盧玄卿爲洺州刺史兼魏博招討副使。<span class="jiazhu">使，疏吏翻。磁，牆之翻。洺，音名。</span></p>
<p class="em2 strong">初，李抱眞爲澤潞節度使，馬燧領河陽三城；抱眞欲殺懷州刺史楊鉥，鉥奔燧，<span class="jiazhu">鉥，時迄翻。</span>燧納之，且奏其無罪，抱眞怒。及同討田悅，數以事相恨望，二人怨隙遂深，不復相見。由是諸軍逗橈，久無成功，<span class="jiazhu">數，所角翻；下上數同。復，扶又翻。逗者，逗留不進。勢屈爲橈。橈，奴敎翻。</span>上數遣中使和解之。<span class="jiazhu">數，所角翻。使，疏吏翻。</span>及王武俊逼趙州，抱眞分麾下二千人戍邢州，燧大怒曰：<span class="yinhao">「餘賊未除，宜相與戮力，乃分兵自守其地！」</span><span class="jiaozhusup">【章：十二行本「地」下有「我甯得獨戰邪」六字；乙十一行本同；退齋校同；張校同，云無註本亦無。】</span>欲引兵歸。李晟說燧曰：<span class="yinhao">「李尙書以邢、趙連壤，<span class="jiazhu">《九域志》：趙州南至邢州界七十四里，自界首至邢州七里。晟，成正翻。說，式芮翻。尙，辰羊翻。</span>分兵守之，誠未有害。今公遽自引去，衆謂公何！」</span>燧悅，乃單騎造抱眞壘，<span class="jiazhu">騎，奇寄翻。造，七到翻。</span>相與釋憾結歡。會洺州刺史田昂請入朝，燧奏以洺州隸抱眞，<span class="jiazhu">洺州自此遂屬昭義。洺，音洺。朝，直遙翻。</span>請玄卿爲刺史，兼充招討之副。李晟軍先隸抱真，又請兼隸燧，以示協和。上皆從之。<span class="jiazhu">晟，成正翻。燧，音遂。</span></p>
<p class="em2 strong"><span class="yinwen">14</span>盧龍節度行軍司馬蔡廷玉惡判官鄭雲逵，<span class="jiaozhusup">【章：十二行本「逵」下有「言於朱泚」四字；乙十一行本同；退齋校同；張校同，云無註本亦無。】</span>奏貶莫州參軍。雲逵妻，朱滔之女也，滔復奏爲掌書記。<span class="jiazhu">惡，烏路翻。復，扶又翻，又音如字。</span>雲逵深構廷玉於滔，廷玉又與檢校大理少卿朱體微言於泚曰：<span class="jiazhu">蔡廷玉、朱體微，皆事朱泚者也。校，古孝翻。少，始照翻。</span><span class="yinhao">「滔在幽鎭，事多專擅，其性非長者，不可以兵權付之。」</span>滔知之，大怒，數與泚書，請殺二人者，<span class="jiazhu">長，知丈翻。數，所角翻。</span>泚不從；由是兄弟頗有隙。及滔拒命，上欲歸罪於廷玉等以悅滔，甲子，貶廷玉柳州司戶，體微萬州南浦尉。<span class="jiazhu">柳州，漢潭州縣地。唐置柳州，以分野當柳星之下而名，去京師水陸相乘五千四百七十里。萬州，治南浦縣，春秋夔國之地，秦、漢爲朐䏰縣地，後周置萬州郡。唐置萬州，以郡爲稱，京師西南一千六百二十四里。</span></p>
<p class="em2 strong"><span class="yinwen">15</span>宣武節度使劉洽攻李納之濮陽，降其守將高彥昭。<span class="jiazhu">使，疏吏翻。濮，博木翻。降，戶江翻。將，卽亮翻。</span></p>
<p class="em2 strong"><span class="yinwen">16</span>朱滔遣人以蠟書置髻中遺朱泚，<span class="jiazhu">遺，唯季翻。</span>欲與同反；馬燧獲之，幷使者送長安，泚不之知。上驛召泚於鳳翔，至，以蠟書幷使者示之，泚惶恐頓首請罪。上曰：<span class="yinhao">「相去千里，初不同謀，非卿之罪也。」</span>因留之長安私第，<span class="jiazhu">大曆九年，朱泚請入朝，代宗爲之築大第於京師，事見二百二十五卷。《考異》曰：《幸奉天錄》曰：<span class="yinhao">「上命還私第，但絕朝謁，日給酒肉而已。以內侍一人監之。」</span>今從《實錄》及《舊傳》。</span>賜名園、腴田、錦綵、金銀甚厚，以安其意；其幽州·盧龍節度、太尉、中書令並如故。<span class="jiazhu">爲朱泚失兵權、乘時逆上張本。</span></p>
<p class="em2 strong">上以幽州兵在鳳翔，<span class="jiazhu">幽州兵，朱泚所將以入朝防秋者。</span>思得重臣代之。盧𣏌忌張鎰忠直，爲上所重，欲出之於外，己得專總朝政，<span class="jiazhu">鎰，弋質翻。朝，直遙翻。</span>乃對曰：<span class="yinhao">「朱泚名位素崇，鳳翔將校班秩已高，非宰相信臣，無以鎭撫，臣請自行。」</span>上俛首未言，<span class="jiazhu">泚，且禮翻，又音此。將，卽亮翻。校，戶敎翻。相，息亮翻。俛，音免。</span>𣏌又曰：<span class="yinhao">「陛下必以臣貌寢，不爲三軍所伏，<span class="jiazhu">貌不揚曰寢。</span>固惟陛下神算。」</span>上乃顧鎰曰：<span class="yinhao">「才兼文武，望重內外，無以易卿。」</span>鎰知爲𣏌所排而無辭以免，因再拜受命。戊寅，以鎰兼鳳翔尹、隴右節度等使。<span class="jiazhu">爲張鎰爲李楚琳所殺張本。</span></p>
<p class="em2 strong">初，盧𣏌與御史大夫嚴郢共搆楊炎、趙惠伯之獄，<span class="jiazhu">事見上二年。</span>炎死，𣏌復忌郢。<span class="jiazhu">復，扶又翻。</span>會蔡廷玉等貶官，殿中侍御史鄭詹誤遞文符至昭應送之，廷玉等行已至藍田，召還而東，<span class="jiazhu">還，從宣翻，又音如字。</span>廷玉等以爲執己送朱滔，至靈寶西，赴河死。<span class="jiazhu">靈寶縣，屬陝州，古桃林地，漢爲弘農縣，開元末，改爲靈寶縣。弘農縣故城在今縣西南二十里。</span>上聞之，駭異，盧𣏌因奏：<span class="yinhao">「朱泚必疑以爲詔旨，請遣三司使案詹。」</span><span class="jiazhu">此謂遣兩省官及御史臺官爲三司使，使案詹等獄。使，疏吏翻。</span>又言：<span class="yinhao">「御史所爲，必稟大夫，請幷郢案之。」</span>獄未具，壬午，𣏌奏杖殺詹於京兆府；貶郢費州刺史，<span class="jiazhu">費州，治涪州江岸，因州界費水爲名。《舊志》：費州，京師南四千七百里。費，扶未翻。《考異》曰：《舊·盧𣏌傳》云<span class="yinhao">「貶郢驩州刺史」</span>。今從《新傳》。</span>卒於貶所。<span class="jiazhu">卒，子恤翻。</span></p>
<p class="em2 strong">上初卽位，崔祐甫爲相，務崇寬大，故當時政聲藹然，以爲有貞觀之風；<span class="jiazhu">相，息亮翻。觀，古玩翻。</span>及盧𣏌爲相，知上性多忌，因以疑似離間羣臣，<span class="jiazhu">間，古莧翻。</span>始勸上以嚴刻御下，中外失望。</p>
<p class="em2 strong"><span class="yinwen">17</span>淮南節度使陳少遊奏，本道稅錢每千請增二百。<span class="jiazhu">使，疏吏翻。少，始照翻。《舊志》：淮南道督揚、滁、常、潤、和、宣、歙七州。此貞觀中之制也。以今觀之，唐中世以後，當統揚、楚、滁、和、濠、廬、壽、光、蘄、黃、申、安、舒等州。稅錢，謂田稅及商稅錢也。</span>五月，丙戌，詔增他道稅錢皆如淮南；又鹽每斗價皆增百錢。<span class="jiazhu">鹽每斗價幾何，而頓增百錢，人誰堪之。</span></p>
<p class="em2 strong"><span class="yinwen">18</span>朱滔、王武俊自寧晉南救魏州，<span class="jiazhu">是年四年，王武俊進屯寧晉。</span>辛卯，詔朔方節度使李懷光將朔方及神策步騎萬五千人東討田悅，且拒滔等。<span class="jiazhu">將，卽亮翻，又音如字。騎，奇寄翻。</span>滔行至宗城，掌書記鄭雲逵、參謀田景仙棄滔來降。<span class="jiazhu">宗城縣，屬魏州，漢廣宗縣地。降，戶江翻。</span></p>
<p class="em2 strong"><span class="yinwen">19</span>丁酉，加河東節度使馬燧同平章事。</p>
<p class="em2 strong"><span class="yinwen">20</span>辛亥，置義武軍節度於定州，以易、定、滄三州隸之。<span class="jiazhu">以命張孝忠。</span></p>
<p class="em2 strong"><span class="yinwen">21</span>張光晟之殺突董也，<span class="jiazhu">事見上卷元年。晟，成正翻。</span>上欲遂絕回紇，召册可汗使源休還太原。久之，乃復遣休送突董及翳密施、大·小梅錄等四喪還其國，<span class="jiazhu">紇，下沒翻。可，從刊入聲。汗，音寒。還，從宣翻，又音如字；下同。復，扶又翻。</span>可汗遣其宰相頡子斯迦等迎之。頡子斯迦坐大帳，<span class="jiazhu">《新書·回鶻傳》作<span class="yinhao">「頡干伽」</span>。相，息亮翻。頡，奚結翻。迦，求加翻。</span>立休等於帳前雪中，詰以殺突董之狀，欲殺者數四，供待甚薄；留五十餘日，乃得歸。可汗使人謂之曰：<span class="yinhao">「國人皆欲殺汝以償怨，我意則不然。汝國已殺突董等，我又殺汝，如以血洗血，汚益甚耳！<span class="jiazhu">詰，去吉翻。汚，烏故翻。</span>今吾以水洗血，不亦善乎！唐負我馬直<span class="jiaozhusup">【章：十二行本「直」下有「絹」字；乙十一行本同；退齋校同；張校同，云無註本亦無。】</span>百八十萬匹，當速歸之。」</span>遣其散支將軍康赤心隨休入見，<span class="jiazhu">見，賢遍翻。</span>休竟不得見可汗而還。<span class="jiazhu">還，從宣翻，又音如字。</span>己<span class="jiaozhusup">【張：「己」上脫「六月」。】</span>卯，至長安，詔以帛十萬匹、金銀十萬兩償其馬直。休有口辯，盧𣏌恐其見上得幸，乘其未至，先除光祿卿。<span class="jiazhu">爲源休以賞薄怨望從朱泚反張本。</span></p>
<p class="em2 strong"><span class="yinwen">22</span>朱滔、王武俊軍至魏州，田悅具牛酒出迎，魏人懽呼動地。<span class="jiazhu">呼，火故翻。</span>滔營於愜山，<span class="jiaozhusup">【嚴：「愜山」改「連篋山」。】</span>是日，李懷光軍亦至，馬燧等盛軍容迎之。滔以爲襲己，遽出陳；懷光勇而無謀，欲乘其營壘未就擊之。燧請且休將士，觀釁而動，懷光曰：<span class="yinhao">「彼營壘旣立，將爲後患，此時不可失也。」</span>遂擊滔於愜山之西，<span class="jiazhu">《魏氏土地記》曰：渤海高城縣東北五十里有篋山。余按此愜山，當在魏州界，近永濟渠。陳，讀曰陣。燧，音遂。將，卽亮翻。釁，許覲翻。愜，詰叶翻。</span>殺步卒千餘人，滔軍崩沮；<span class="jiazhu">沮，在呂翻。</span>懷光按轡觀之，有喜色。士卒爭入滔營取寶貨，王武俊引二千騎橫衝懷光軍，軍分爲二；滔引兵繼之，官軍大敗，蹙入永濟渠溺死者不可勝數，人相蹈藉，其積如山，水爲之不流，<span class="jiazhu">騎，奇寄翻。溺，奴狄翻。勝，音升。爲，于僞翻。</span>馬燧等各收軍保壘。是夕，滔等堰永濟渠入王莽故河，<span class="jiazhu">酈道元曰：《漢·溝洫志》云：河爲中國害尤其，故禹導河自積石，歷龍門，釃二渠以引河，一則漯川，今河所流也；一則北瀆，王莽時絕，故世俗名是瀆爲王莽河。</span>絕官軍糧道及歸路，明日，水深三尺餘。<span class="jiazhu">深，式禁翻。</span>馬燧懼，遣使卑辭謝滔，求與諸節度歸本道，奏天子，請以河北事委五郎處之。<span class="jiazhu">使，疏吏翻。朱滔第五，故稱之爲五郎，若尊之然。處，昌呂翻。</span>滔欲許之，王武俊以爲不可；滔不從。秋七月，燧與諸軍涉水而西，退保魏縣以拒滔，<span class="jiazhu">《九域志》：魏縣在魏州城西三十五里。</span>滔乃謝武俊，武俊由是恨滔。後數日，滔等亦引兵營魏縣東南，與官軍隔水相拒。<span class="jiazhu">《考異》曰：《實錄》：<span class="yinhao">「六月辛巳，朱滔、王武俊兵至魏州。是日，李懷光之師亦至。七月庚子，馬燧等四節度兵退保魏縣。」</span>又曰：<span class="yinhao">「田悅等築堰，欲決御河水，灌王莽故河以絕我糧道。燧令白懷光，欲退軍，懷光不可。抱眞、晟亦欲決死守之。賊築堰愈急，勢迫，會夜，乃俱引退。」</span>《燕南記》曰：<span class="yinhao">「六月，朱滔、武俊、懷光俱至。懷光卽欲戰，馬燧、抱眞不得已，從之。七月六日，懷光等擊滔，勝之，尋爲王武俊所敗。其夜，決河水，絕懷光等西歸之路。明日，水深三尺餘。馬燧與朱滔有外族之親，呼滔爲表姪，使人說滔曰：『老夫不度氣力，與李相公等昨日先陳。王大夫善戰，海內所知也。司徒五郎與商議，放老夫等卻歸太原，諸節度亦各還本道，當爲聞奏，河北地任五郎收取。』滔見武俊戰勝，私心忌其勝己，乃謂武俊曰：『大夫二兄破懷光等，氣已沮喪，馬司徒旣屈服如此，且放去，漸圖未晚。』武俊曰：『豈有四五節度，兵逾十萬，使打賊，始經一陣，被殺卻五萬人，將何面目歸見天子！今窮蹙詐求退去，料不過到洺州界，必築壘相待，悔難及也。』滔心明知其事，竟絕水，放燧等。旣離魏府城下，退行三十里，遂連魏縣河，列營相拒。滔雖慙謝，武俊終有恨意。又同進軍魏橋河東南，去懷光營五里。」</span>移營在七月中旬也。《邠志》曰：<span class="yinhao">「三年夏，詔懷光率邠甲五千兼統諸軍東征。六月，師及魏郛，戰焉，陷燕人之衆，師入賊營，收其寶貨。馬公燧曰：『我二年困此賊，彼旦至而夕破之，人其謂我何！』乃稍抽戰卒以孤其勢。田悅曰：『馬太原妬功也，朔方軍可襲矣。』乃使步卒七百人負刀而趨，乘我失度，擠之于河，死者數百人，皆精騎也。馬公遽命平射三百人爭橋，以出我軍，故步軍不敗，軍勢大衂。詔唐朝臣自河南引軍會之。」</span>《舊·田悅傳》曰：<span class="yinhao">「王武俊以二千騎橫擊懷光陳，滔軍繼踵而進，禁軍大敗，人相蹈藉，投尸于河二十里，河水爲之不流。馬燧收軍保壘。是夜，王武俊決河水入王莽故河，欲隔官軍，水已深三尺，糧餉路絕，王師計無從出，乃遣人告朱滔云云。時武俊戰勝，滔心忌之，卽曰：『大夫二兄已敗官軍，馬司徒卑屈若此，不宜迫人於險也。』武俊曰：『燧等連兵十萬，皆是國之名臣，一戰而北，貽國之恥，不知此等何面目見天子邪！然吾不惜放還，但不行五十里，必反相拒。』」</span>按《長曆》：六月壬子朔，七月壬午朔。然則辛巳，六月三十日；庚子，七月十九日也。滔與懷光至魏之日，滔營壘猶未立，懷光卽與之戰，豈得至七月六日邪！戰于愜山之夜，武俊決水，明日，燧等卽退保魏縣，豈得至十九日邪！《實錄》、《燕南記》所載日，皆不可據也。然《實錄》多據奏到之日，不知戰與移營的在何日，要之必在六七月之際，故但記七月退保魏縣耳。朱滔與王武俊同舉兵，志在破馬燧軍，豈有一戰纔勝，遽忌武俊，縱燧令去，自貽後患邪！直是滔無遠識，謂燧等不足畏，得其卑辭而縱去耳。又《舊·悅傳》云：<span class="yinhao">「決河水。」</span>若決黃河，不須築堰，決水經日，不止三尺。旣決之後，不可復壅。今從《實錄》，決御河水，灌王莽河耳。</span></p>
<p class="em2 strong"><span class="yinwen">23</span>李納求救於滔等，滔遣魏博兵馬使信都承慶將兵助之。納攻宋州，不克，遣兵馬使李克信、李欽遙戍濮陽、南華以拒劉洽。<span class="jiazhu">使，疏吏翻。將，卽亮翻，又音如字。濮，博木翻。濮陽縣，時屬濮州。南華縣，屬曹州，漢離狐縣也。</span></p>
<p class="em2 strong"><span class="yinwen">24</span>甲辰，以淮寧節度使李希烈兼平盧、淄青、兗鄆、登萊、齊州節度使，討李納；又以河東節度使馬燧兼魏博、澶相節度使；加朔方、邠寧節度使李懷光同平章事。<span class="jiazhu">前此改淮西節度爲淮寧軍。鄆，音運。燧，音遂。澶，時連翻。相，息亮翻。邠，卑旻翻。</span></p>
<p class="em2 strong"><span class="yinwen">25</span>神策行營招討使李晟請以所將兵北解趙州之圍，與張孝忠分勢圖范陽，上許之。晟自魏州引兵北趨趙州，<span class="jiazhu">晟，成正翻。將，卽亮翻，又音如字。趨，逡諭翻。</span>王士眞解圍去。晟留趙州三日，與孝忠合兵北略恆州。<span class="jiazhu">恆，戶登翻。</span></p>
<p class="em2 strong"><span class="yinwen">26</span>演州司馬李孟秋舉兵反，<span class="jiazhu">演州，漢咸驩縣之地，唐武德初，置驩州，貞觀九年，改曰演州，十六年省，改咸驩爲懷驩，屬驩州，廣德二年，分驩州後置。</span>自稱安南節度使；安南都護輔良交討斬之。<span class="jiazhu">《新書·方鎭表》：乾元元年，升安南管內經略使爲安南節度使。</span></p>
<p class="em2 strong"><span class="yinwen">27</span>八月，丁未，置河<span class="jiaozhusup">【章：十二行本「河」作「汴」；乙十一行本同；孔本同；退齋校同；熊校同。】</span>東·西水陸運、兩稅、鹽鐵使二人，度支總其大要而已。<span class="jiazhu">汴，皮變翻。度，徒洛翻。</span></p>
<p class="em2 strong"><span class="yinwen">28</span>辛酉，以涇原留後姚令言爲節度使。</p>
<p class="em2 strong"><span class="yinwen">29</span>盧𣏌惡太子太師顏眞卿，欲出之於外。<span class="jiazhu">惡，烏路翻。</span>眞卿謂𣏌曰：<span class="yinhao">「先中丞傳首至平原，<span class="jiazhu">中丞，謂𣏌父弈也。事見二百一十七卷天寶十四載。</span>眞卿以舌舐面血。<span class="jiazhu">舐，直氏翻。</span>今相公忍不相容乎！」</span>𣏌矍然起拜，然恨之益甚。</p>
<p class="em2 strong"><span class="yinwen">30</span>九月，癸卯，殿中少監崔漢衡自吐蕃歸，<span class="jiazhu">去年崔漢衡使吐蕃。</span>贊普遣其臣區頰贊隨漢衡入見。<span class="jiazhu">見，賢遍翻。</span></p>
<p class="em2 strong"><span class="yinwen">31</span>冬，十月，辛亥，以湖南觀察使曹王皋爲江南西道節度使。皋至洪州，悉集將佐，簡閱其才，得牙將伊愼、王鍔等，擢爲大將，引荊襄判官許孟容置幕府。愼，兗州人；孟容，長安人也。</p>
<p class="em2 strong">愼常從李希烈討梁崇義，希烈愛其才，欲留之，愼逃歸。希烈聞皋用愼，恐爲己患，遺愼七屬甲，<span class="jiazhu">遺，唯季翻。《周禮》：函人爲甲，犀甲七屬。鄭《註》云：屬，讀如灌注之注，謂上旅、下旅札屬之數凡七也。</span>詐爲復書，墜之境上。上聞之，遣中使卽軍中斬愼，皋爲之論雪；<span class="jiazhu">皋爲，于僞翻。</span>未報。會江賊三千餘衆入寇，<span class="jiazhu">江賊，江中羣盜也。自湖口入寇江南西道。</span>皋遣愼擊賊自贖；愼擊破之，斬首數百級而還，由是得免。</p>
<p class="em2 strong"><span class="yinwen">32</span>盧𣏌秉政，知上必更立相，<span class="jiazhu">相，息亮翻。</span>恐其分己權，乘間薦吏部侍郎關播儒厚，可以鎭風俗；<span class="jiazhu">間，古莧翻。</span>丙辰，以播爲中書侍郎、同平章事。<span class="jiazhu">《考異》曰：《舊·播傳》曰：<span class="yinhao">「播爲吏部侍郎，轉刑部尙書。十月，拜銀青光祿大夫、中書侍郎、同中書門下平章事。」</span>今《實錄》自吏部侍郎爲相，與《傳》不同。疑《傳》誤。明年罷相，乃改刑部尙書。</span>政事皆決於𣏌，播但斂袵無所可否。上嘗從容與宰相論事，播意有所不可，起立欲言，𣏌目之而止。還至中書，𣏌謂播曰：<span class="yinhao">「以足下端慤少言，故相引至此，曏者柰何發口欲言邪！」</span>播自是不復敢言。<span class="jiazhu">從，千容翻。少，詩沼翻。復，扶又翻。</span></p>
<p class="em2 strong"><span class="yinwen">33</span>戊辰，遣都官員外郎樊澤<span class="jiaozhusup">【章：十二行本「樊」上有「河中」二字；乙十一行本同。】</span>使于吐蕃，告以結盟之期。</p>
<p class="em2 strong"><span class="yinwen">34</span>丙子，肅王詳薨。<span class="jiazhu">詳，皇子也。</span></p>
<p class="em2 strong"><span class="yinwen">35</span>十一月，己卯朔，加淮南節度使陳少遊同平章事。</p>
<p class="em2 strong"><span class="yinwen">36</span>田悅德朱滔之救，與王武俊議奉滔爲主，稱臣事之，滔不可，曰：<span class="yinhao">「愜山之捷，皆大夫二兄之力，<span class="jiazhu">二兄，謂王武俊也。武俊，第二。</span>滔何敢獨居尊位！」</span>於是幽州判官李子千、恆冀判官鄭濡等<span class="jiazhu">《考異》曰：《舊傳》作<span class="yinhao">「李子牟、鄭儒」</span>，今從《燕南記》。</span>共議：<span class="yinhao">「請與鄆州李大夫爲四國，<span class="jiazhu">鄆州李大夫，謂李納也。</span>俱稱王而不改年號，如昔諸侯奉周家正朔。築壇同盟，有不如約者，衆共伐之。不然，豈得常爲叛臣，茫然無主，用兵旣無名，有功無官爵爲賞，使將吏何所依歸乎！」</span>滔等皆以爲然。滔乃自稱冀王，田悅稱魏王，王武俊稱趙王，仍請李納稱齊王。是日，滔等築壇於軍中，告天而受之。<span class="jiazhu">《考異》曰：《實錄》十一月末云：<span class="yinhao">「是月，朱滔僭稱大冀王。」</span>《燕南記》云：<span class="yinhao">「十月十一日，於下營處各築壇場，設儀注，告天，稽首稱名，同日僞立爲王。」</span>《舊本紀》、《朱滔》、《王武俊傳》皆云十一月，而無日。惟《田悅傳》云，<span class="yinhao">「十一月一日」</span>。今從之。</span>滔爲盟主，稱孤；武俊、悅、納稱寡人。所居堂曰殿，處分曰令，<span class="jiazhu">處，昌呂翻。分，扶問翻。令，力定翻。</span>羣下上書曰牋。妻曰妃，長子曰世子。各以其所治州爲府，置留守兼元帥，以軍政委之；又置東西曹，視中書、門下省；左右內史，視侍中、中書令；餘官皆倣天朝而易其名。<span class="jiazhu">上，時掌翻。長，知丈翻。守，式又翻。帥，所類翻。朝，直遙翻。</span></p>
<p class="em2 strong">武俊以孟華爲司禮尙書，華竟不受，嘔血死；<span class="jiazhu">司禮尙書，視天朝禮部尙書。</span>以兵馬使衞常寧爲內史監，<span class="jiazhu">彼所謂內史監，當位於左、右內史之上。使，疏吏翻。</span>委以軍事。常寧謀殺武俊，武俊腰斬之。武俊遣其將張終葵寇趙州，康日知擊斬之。<span class="jiazhu">將，卽亮翻。</span></p>
<p class="em2 strong">李希烈帥所部三萬徙鎭許州，遣所親詣李納，與謀共襲汴州；<span class="jiazhu">帥，讀曰率。汴，皮變翻。《九域志》：許州，東至汴州二百一十五里。</span>遣使告李勉，云已兼領淄青，欲假道之官。勉爲之治橋、具饌以待之，<span class="jiazhu">爲，于僞翻。淄，莊持翻。治，直之翻。饌，雛戀翻，又雛晥翻。</span>而嚴爲之備。希烈竟不至，又密與朱滔等交通，納亦數遣遊兵渡汴以迎希烈。<span class="jiazhu">數，所角翻。</span>由是東南轉輸者皆不敢由汴渠，自蔡水而上。<span class="jiazhu">蔡河，古之琵琶溝，在浚儀縣。杜佑曰：漢運路，出浚儀十里，路入琵琶溝，至陳州而合。宋白曰：建中初，杜佑改漕路，自浚儀西十里路，其南涯引流入琵琶溝，經蔡河，至陳州合潁，是秦、漢故道。自隋開汴河，利涉揚、楚，故官漕不復由此道，佑始開之。上，時掌翻。</span></p>
<p class="em2 strong"><span class="yinwen">37</span>十二月，丁丑，李希烈自稱天下都元帥、太尉、建興王。時朱滔等與官軍相拒累月，官軍有度支饋糧，諸道益兵，而滔與王武俊孤軍深入，專仰給於田悅，<span class="jiazhu">度，徒洛翻。仰，牛向翻。</span>客主日益困弊。<span class="jiazhu">客，謂滔、武俊之軍；主，謂田悅。</span>聞李希烈軍勢甚盛，頗怨望，乃相與謀遣使詣許州，勸希烈稱帝，希烈由是自稱天下都元帥。<span class="jiazhu">使，疏吏翻。帥，所類翻。</span></p>
<p class="em2 strong"><span class="yinwen">38</span>司天少監徐承嗣請更造《建中正元曆》；從之。<span class="jiazhu">乾元元年，改太史局爲司天臺，以令爲監，正三品，少監，正四品上，掌察天文、稽曆數，凡日月星辰風雲氣色之異，率其屬占之。肅宗時，韓潁損益《大衍曆》爲《至德曆》。寶應元年，代宗以《至德曆》不與天合，詔司天臺官屬郭獻之等復用《麟德》元紀，更立歲差，增損遲疾交會及五星差數，以寫《大衍》術，曰《五紀曆》。至是，《五紀曆》氣朔加時稍後天，推測星度與《大衍》差率頗異，乃詔承嗣等雜《麟德》、《大衍》之旨治新曆，名《建中正元曆》。少，始照翻。嗣，祥吏翻。更，工衡翻。</span></p>
</div></body></html>