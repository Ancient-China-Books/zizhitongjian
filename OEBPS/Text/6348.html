<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>資治通鑑-卷第二百四・唐紀二十・則天順聖皇后上之下</title><meta content="width=device-width initial-scale=1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀二十">唐紀二十</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">起強圉大淵獻<span class="biaozhusup" data-rel="">（丁亥）</span>，盡重光單閼<span class="biaozhusup" data-rel="">（辛卯）</span>，凡五年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="則天順聖皇后上之下">則天順聖皇后上之下</span></span></h5>
<div class="yt" id="y687"><p class="strong" id="p1"><a class="gg-link" href="#p1" onclick="return changeColor(this);"></a><span class="section" id="title-3"><span data-head-description="則天順聖皇后上之下" data-head-level="h4" data-head-title="垂拱三年">垂拱三年</span></span><span class="biaozhusup" data-rel="">（丁亥、六八七年）</span></p></div>
<p class="em2 strong" id="p2"><a class="gg-link" href="#p2" onclick="return changeColor(this);"></a><span class="yinwen">1</span>春，閏正月，丁卯，封皇子成美爲恆王，<span class="jiazhu">睿宗時爲帝，故成美等皆稱皇子。恆，戶登翻。<span class="shu-ming">考異</span>曰：<span class="shu-ming">唐曆</span>、<span class="shu-ming">舊本紀</span>、<span class="shu-ming">新傳</span>皆作<span class="yinhao">「成義」</span>。今從<span class="shu-ming">實錄</span>。</span>隆基爲楚王，隆範爲衞王，隆業爲趙王。</p>
<p class="em2 strong" id="p3"><a class="gg-link" href="#p3" onclick="return changeColor(this);"></a><span class="yinwen">2</span>二月，丙辰，突厥骨篤祿等寇昌平，<span class="jiazhu">昌平，後漢縣，屬廣陽國，隋屬涿郡，唐屬幽州。</span>命左鷹揚大將軍黑齒常之帥諸軍討之。<span class="jiazhu">帥，讀曰率。</span></p>
<p class="em2 strong" id="p4"><a class="gg-link" href="#p4" onclick="return changeColor(this);"></a><span class="yinwen">3</span>三月，乙丑，納言韋思謙以太中大夫致仕。</p>
<p class="em2 strong" id="p5"><a class="gg-link" href="#p5" onclick="return changeColor(this);"></a><span class="yinwen">4</span>夏，四月，命蘇良嗣留守西京。<span class="jiazhu">守，式又翻。<span class="shu-ming">考異</span>曰：<span class="shu-ming">實錄</span>、<span class="shu-ming">新</span><span class="shu-ming">舊本紀</span>、<span class="shu-ming">統紀</span>，皆無良嗣出守西京年月。今據<span class="shu-ming">唐曆</span>。</span>時尙方監裴匪躬檢校京苑，<span class="jiazhu">光宅改少府監爲尙方監。京苑，西京之苑。</span>將鬻苑中蔬果以收利。良嗣曰：<span class="yinhao">「昔公儀休相魯，猶能拔葵、去織婦，<span class="jiazhu">董仲舒曰：公儀休相魯，之其家，見織帛，怒而出。其妻食於舍而茹葵，慍而拔其葵。曰：<span class="yinhao">「吾已食祿，又奪園夫紅女利乎！」</span>相，息亮翻。去，羌呂翻。</span>未聞萬乘之主鬻蔬果也。」</span><span class="jiazhu">乘，繩證翻。</span>乃止。</p>
<p class="em2 strong" id="p6"><a class="gg-link" href="#p6" onclick="return changeColor(this);"></a><span class="yinwen">5</span>壬戌，裴居道爲納言。五月，丙寅，夏官侍郎京兆張光輔爲鳳閣侍郎、同平章事。<span class="jiazhu"><span class="shu-ming">考異</span>曰：<span class="shu-ming">舊本紀</span>在四月，<span class="shu-ming">傳</span>在平越王貞後，今從<span class="shu-ming">實錄</span>。</span></p>
<p class="em2 strong" id="p7"><a class="gg-link" href="#p7" onclick="return changeColor(this);"></a><span class="yinwen">6</span>鳳閣侍郎、同鳳閣鸞臺三品劉禕之竊謂鳳閣舍人永年賈大隱曰：<span class="jiazhu">永年，本漢曲梁縣。魏爲廣平郡治所，隋廢郡爲廣平縣，後改爲鷄澤；仁壽元年改曰永元［年］，避太子廣諱也；唐帶洺州。</span><span class="yinhao">「太后旣廢昏立明，安用臨朝稱制！<span class="jiazhu">朝，直遙翻。</span>不如返正<span class="jiaozhusup">〔章：十二行本「正」作「政」；乙十一行本同；退齋校同。〕</span>以安天下之心。」</span>大隱密奏之，太后不悅，謂左右曰：<span class="yinhao">「禕之我所引，<span class="jiazhu">劉禕之自北門學士至爲相，故云然。</span>乃復叛我！」</span>或誣禕之受歸誠州都督孫萬榮金，<span class="jiazhu">貞觀二十二年，以契丹別部置歸誠州，屬松漠都督府。復，扶又翻。</span>又與許敬宗妾有私，太后命肅州刺史王本立推之。本立宣敕示之，禕之曰：<span class="yinhao">「不經鳳閣鸞臺，何名爲敕！」</span>太后大怒，以爲拒捍制使；<span class="jiazhu">使，疏吏翻。</span>庚午，賜死于家。</p>
<p class="em2 strong" id="p8"><a class="gg-link" href="#p8" onclick="return changeColor(this);"></a>禕之初下獄，睿宗爲之上疏申理，<span class="jiazhu">下，遐嫁翻。爲，于僞翻。上，時掌翻。</span>親友皆賀之，禕之曰：<span class="yinhao">「此乃所以速吾死也。」</span>臨刑，沐浴，神色自若，自草謝表，立成數紙。麟臺郎郭翰、<span class="jiazhu">光宅改秘書郎爲麟臺郎。</span>太子文學周思鈞<span class="jiazhu">太子宮司經局有太子文學一人，正六品，掌侍奉文章。</span>稱歎其文。太后聞之，左遷翰巫州司法，思鈞播州司倉。<span class="jiazhu">貞觀八年，以辰州龍標縣置巫州；九年，以隋牂柯郡牂柯縣置播州。<span class="shu-ming">舊志</span>：巫州，京師南四千一百九十七里，東都三千九百里。播州，京師南四千四百五十里，東都四千九百六十里。</span></p>
<p class="em2 strong" id="p9"><a class="gg-link" href="#p9" onclick="return changeColor(this);"></a><span class="yinwen">7</span>秋，七月，壬辰，魏玄同檢校納言。</p>
<p class="em2 strong" id="p10"><a class="gg-link" href="#p10" onclick="return changeColor(this);"></a><span class="yinwen">8</span>嶺南俚戶舊輸半課，交趾都護劉延祐使之全輸，俚戶不從，延祐誅其魁首。其黨李思愼等作亂，攻破安南府城，<span class="jiazhu">高宗調露元年，改交州都督府爲安南都護府。俚，音里。</span>殺延祐。桂州司馬曹玄靜將兵討思愼等，斬之。<span class="jiazhu">將，卽亮翻。<span class="shu-ming">考異</span>曰：<span class="shu-ming">舊書·馮元常傳</span>云：<span class="yinhao">「元常自眉州刺史轉廣州都督。屬安南首領李嗣仙殺都督劉延祐，剽陷州縣，敕元常誅之，帥士卒濟南海，先馳檄示以威恩，喻以禍福，嗣仙徒黨多相帥歸降，因縱兵誅其魁首，安慰居人而旋。」</span>今從<span class="shu-ming">實錄</span>。</span></p>
<p class="em2 strong" id="p11"><a class="gg-link" href="#p11" onclick="return changeColor(this);"></a><span class="yinwen">9</span>突厥骨篤祿、元珍寇朔州，遣燕然道大總管黑齒常之擊之，<span class="jiazhu">燕，因肩翻。</span>以左鷹揚大將軍李多祚爲之副，大破突厥於黃花堆，<span class="jiazhu">意卽黃瓜堆。按朔州有黃花堆，在神武川。</span>追奔四十餘里，突厥皆散走磧北。<span class="jiazhu">走，音奏。磧，七迹翻。</span>多祚世爲靺鞨酋長，<span class="jiazhu">靺鞨，音末曷。酋，慈由翻。長，知兩翻。</span>以軍功得入宿衞。黑齒常之每得賞賜，皆分將士；有善馬爲軍士所損，官屬請笞之，常之曰：<span class="yinhao">「柰何以私馬笞官兵乎！」</span>卒不問。<span class="jiazhu">卒，子恤翻。</span></p>
<p class="em2 strong" id="p12"><a class="gg-link" href="#p12" onclick="return changeColor(this);"></a><span class="yinwen">10</span>九月，己卯，虢州人楊初成詐稱郎將，<span class="jiazhu">將，卽亮翻；下同。</span>矯制於都市募人迎廬陵王於房州；事覺，伏誅。</p>
<p class="em2 strong" id="p13"><a class="gg-link" href="#p13" onclick="return changeColor(this);"></a><span class="yinwen">11</span>冬，十月，庚子，右監門衞中郎將爨寶璧與突厥骨篤祿、元珍戰，全軍皆沒，寶璧輕騎遁歸。<span class="jiazhu">監，古銜翻。騎，奇寄翻。</span></p>
<p class="em2 strong" id="p14"><a class="gg-link" href="#p14" onclick="return changeColor(this);"></a>寶璧見黑齒常之有功，表請窮追餘寇。詔與常之計議，遙爲聲援。寶璧欲專其功，不待常之，引精卒萬三千人先行，出塞二千餘里，掩擊其部落；旣至，又先遣人告之，使得嚴備，與戰，遂敗。太后誅寶璧；改骨篤祿曰不卒祿。<span class="jiazhu">卒，子恤翻。</span></p>
<p class="em2 strong" id="p15"><a class="gg-link" href="#p15" onclick="return changeColor(this);"></a><span class="yinwen">12</span>命魏玄同留守西京。<span class="jiazhu">守，手又翻。</span></p>
<p class="em2 strong" id="p16"><a class="gg-link" href="#p16" onclick="return changeColor(this);"></a><span class="yinwen">13</span>武承嗣又使人誣李孝逸自云<span class="yinhao">「名中有兔，兔，月中物，當有天分。」</span><span class="jiazhu">謂有分爲天子。分，扶問翻。</span>太后以孝逸有功，十一月，戊寅，減死除名，流儋州而卒。<span class="jiazhu">儋州，舊儋耳郡，武德五年置儋州。<span class="shu-ming">舊志</span>：儋州至京師七千四百四十二里。儋，徒甘翻。卒，子恤翻。<span class="shu-ming">考異</span>曰：<span class="shu-ming">新紀</span>：<span class="yinhao">「天授元年五月己亥，殺梁公李孝逸。」</span>孝逸初封梁郡公，以平徐敬業功，改封吳國公；垂拱三年，減死除名，配流儋州，當削爵矣。<span class="shu-ming">新傳</span>云：<span class="yinhao">「流儋州薨。」</span><span class="shu-ming">紀</span>、<span class="shu-ming">傳</span>自相違。<span class="shu-ming">唐曆</span>云：<span class="yinhao">「四月十一日誅益州長史李孝逸。」</span>亦舊任也。<span class="shu-ming">統紀</span>：<span class="yinhao">「誅李孝逸幷其黨崔元昉、裴安期。」</span><span class="shu-ming">唐曆</span>：<span class="yinhao">「幷其黨崔知賢、董元昉、裴安期等。」</span>今從<span class="shu-ming">實錄</span>及<span class="shu-ming">舊傳</span>。</span></p>
<p class="em2 strong" id="p17"><a class="gg-link" href="#p17" onclick="return changeColor(this);"></a><span class="yinwen">14</span>太后欲遣韋待價將兵擊吐蕃，<span class="jiazhu"><span class="shu-ming">考異</span>曰：<span class="shu-ming">實錄</span>，<span class="yinhao">「十二月壬辰，命待價爲安息道大總管，督三十六總管以討吐蕃。」</span>不言師出勝敗如何。至永昌元年五月，又云<span class="yinhao">「命待價擊吐蕃，七月敗於寅識迦河。」</span>按<span class="shu-ming">本傳</span>不云兩曾將兵，今删此事。</span>鳳閣侍郎韋方質奏，請如舊制遣御史監軍，<span class="jiazhu">監，古銜翻。</span>太后曰：<span class="yinhao">「古者明君遣將，閫外之事悉以委之。比聞御史監軍，<span class="jiazhu">比，毗至翻。</span>軍中事無大小皆須承稟。以下制上，非令典也；且何以責其有功！」</span>遂罷之。</p>
<p class="em2 strong" id="p18"><a class="gg-link" href="#p18" onclick="return changeColor(this);"></a><span class="yinwen">15</span>天下大饑，山東、關內尤甚。</p>
<div class="yt" id="y688"><p class="strong" id="p19"><a class="gg-link" href="#p19" onclick="return changeColor(this);"></a><span class="section" id="title-4"><span data-head-description="則天順聖皇后上之下" data-head-level="h4" data-head-title="垂拱四年">四年</span></span><span class="biaozhusup" data-rel="">（戊子、六八八年）</span></p></div>
<p class="em2 strong" id="p20"><a class="gg-link" href="#p20" onclick="return changeColor(this);"></a><span class="yinwen">1</span>春，正月，甲子，於神都立高祖、太宗、高宗三廟，四時享祀如西廟之儀。<span class="jiazhu">西廟，西京宗廟也。</span>又立崇先廟以享武氏祖考。太后命有司議崇先廟室數，司禮博士周悰請爲七室，<span class="jiazhu">光宅改太常曰司禮。史言周悰之請，希旨迎合。</span>又減唐太廟爲五室。春官侍郎賈隱奏：<span class="yinhao">「禮，天子七廟，諸侯五廟，百王不易之義。今周悰別引浮議，廣述異聞，直崇臨朝權儀，<span class="jiazhu">朝，直遙翻。</span>不依國家常度。皇太后親承顧託，光顯大猷，其崇先廟室應如諸侯之數，國家宗廟不應輒有變移。」</span>太后乃止。</p>
<p class="em2 strong" id="p21"><a class="gg-link" href="#p21" onclick="return changeColor(this);"></a><span class="yinwen">2</span>太宗、高宗之世，屢欲立明堂，諸儒議其制度，不決而止。及太后稱制，獨與北門學士議其制，不問諸儒。諸儒以爲明堂當在國陽丙巳之地，三里之外，七里之內。太后以爲去宮太遠。二月，庚午，毀乾元殿，於其地作明堂，以僧懷義爲之使，<span class="jiazhu">使，疏吏翻。</span>凡役數萬人。</p>
<p class="em2 strong" id="p22"><a class="gg-link" href="#p22" onclick="return changeColor(this);"></a><span class="yinwen">3</span>夏，四月，戊戌，殺太子通事舍人郝象賢。<span class="jiazhu">唐制，太子通事舍人正七品下，掌導引宮臣辭見及勞問之事。</span>象賢，處俊之孫也。</p>
<p class="em2 strong" id="p23"><a class="gg-link" href="#p23" onclick="return changeColor(this);"></a>初，太后有憾於處俊，<span class="jiazhu">謂上元二年諫高宗也。</span>會奴誣告象賢反，太后命周興鞫之，致象賢族罪。象賢家人詣朝堂，訟冤於監察御史樂安任玄殖。<span class="jiazhu">樂安郡，棣州。朝，直遙翻。監，古銜翻。</span>玄殖奏象賢無反狀，玄殖坐免官。象賢臨刑，極口罵太后，發揚宮中隱慝，奪市人柴以擊刑者；金吾兵共格殺之。太后命支解其尸，發其父祖墳，毀棺焚尸。自是終太后之世，法官每刑人，先以木丸塞其口。<span class="jiazhu">塞，悉則翻。</span></p>
<p class="em2 strong" id="p24"><a class="gg-link" href="#p24" onclick="return changeColor(this);"></a><span class="yinwen">4</span>武承嗣使鑿白石爲文曰：<span class="yinhao">「聖母臨人，永昌帝業。」</span>末紫石雜藥物塡之。庚午，使雍州人唐同泰奉表獻之，<span class="jiazhu">隋京兆郡，武德元年改曰雍州。雍，於用翻。</span>稱獲之於洛水。太后喜，命其石曰<span class="yinhao">「寶圖」</span>。擢同泰爲遊擊將軍。五月，戊辰，詔當親拜洛，受<span class="yinhao">「寶圖」</span>；有事南郊，告謝昊天；禮畢，御明堂，朝羣臣。<span class="jiazhu">朝，直遙翻。</span>命諸州都督、刺史及宗室、外戚以拜洛前十日集神都。乙亥，太后加尊號爲聖母神皇。</p>
<p class="em2 strong" id="p25"><a class="gg-link" href="#p25" onclick="return changeColor(this);"></a><span class="yinwen">5</span>六月，丁亥朔，日有食之。</p>
<p class="em2 strong" id="p26"><a class="gg-link" href="#p26" onclick="return changeColor(this);"></a><span class="yinwen">6</span>壬寅，作神皇三璽。<span class="jiazhu">璽，斯氏翻。</span></p>
<p class="em2 strong" id="p27"><a class="gg-link" href="#p27" onclick="return changeColor(this);"></a><span class="yinwen">7</span>東陽大長公主削封邑，幷二子徙巫州。<span class="jiazhu">公主，太宗之女。長，知兩翻。</span>公主適高履行，太后以高氏長孫無忌之舅族，故惡之。<span class="jiazhu">惡，烏路翻。</span></p>
<p class="em2 strong" id="p28"><a class="gg-link" href="#p28" onclick="return changeColor(this);"></a><span class="yinwen">8</span>江南道巡撫大使、冬官侍郎狄仁傑以吳、楚多淫祠，奏焚其一千七百餘所，獨留夏禹、吳太伯、季札、伍員四祠。<span class="jiazhu">員，音云。</span></p>
<p class="em2 strong" id="p29"><a class="gg-link" href="#p29" onclick="return changeColor(this);"></a><span class="yinwen">9</span>秋，七月，丁巳，赦天下。更命<span class="yinhao">「寶圖」</span>爲<span class="yinhao">「天授聖圖」</span>；洛水爲永昌洛水，<span class="jiazhu">更，工衡翻。</span>封其神爲顯聖侯，加特進，禁漁釣，祭祀比四瀆。<span class="jiazhu">唐制，嶽瀆爲中祀。</span>名圖所出曰<span class="yinhao">「聖圖泉」</span>，泉側置永昌縣。又改嵩山爲神嶽，封其神爲天中王，拜太師、使持節、神嶽大都督，禁芻牧。<span class="jiazhu">使，疏吏翻。</span>又以先於汜水得瑞石，改汜水爲廣武。<span class="jiazhu">汜水，漢之成皋縣，屬河南郡；後魏爲成皋郡，置東中府；隋開皇十八年改成皋爲汜水，屬鄭州。縣界有廣武，楚、漢對壘處。后改縣名以協其姓。汜，音祀。</span></p>
<p class="em2 strong" id="p30"><a class="gg-link" href="#p30" onclick="return changeColor(this);"></a>太后潛謀革命，稍除宗室。絳州刺史韓王元嘉、青州刺史霍王元軌、邢州刺史魯王靈夔、豫州刺史越王貞<span class="jiazhu">豫州，漢汝南郡地，後魏置豫州，唐因之；然唐之豫州非能盡得漢汝南郡之地。</span>及元嘉子通州刺史黃公譔、<span class="jiazhu">譔，士免翻，又音銓。</span>元軌子金州刺史江都王緒、虢王鳳子申州刺史東莞公融、靈夔子范陽王藹、貞子博州刺史琅邪王沖，在宗室中皆以才行有美名，<span class="jiazhu">行，下孟翻。</span>太后尤忌之。元嘉等內不自安，密有匡復之志。<span class="jiazhu"><span class="shu-ming">考異</span>曰：<span class="shu-ming">舊傳</span>，<span class="yinhao">「垂拱三年七月」</span>，誤也。今從<span class="shu-ming">實錄</span>。</span></p>
<p class="em2 strong" id="p31"><a class="gg-link" href="#p31" onclick="return changeColor(this);"></a>譔謬爲書與貞云：<span class="yinhao">「內人病浸重，當速療之，若至今冬，恐成痼疾。」</span>及太后召宗室朝明堂，<span class="jiazhu">朝，直遙翻。</span>諸王因遞相驚曰：<span class="yinhao">「神皇欲於大饗之際，使人告密，盡收宗室，誅之無遺。」</span>譔詐爲皇帝璽書與沖云：<span class="yinhao">「朕遭幽縶，諸王宜各發兵救我。」</span>沖又詐爲皇帝璽書云：<span class="yinhao">「神皇欲移李氏社稷以授武氏。」</span><span class="jiazhu">璽，斯氏翻。</span>八月，壬寅，沖召長史蕭德琮等令募兵，<span class="jiazhu"><span class="shu-ming">考異</span>曰：<span class="shu-ming">實錄</span>作丙午，蓋據奏到之日也。<span class="shu-ming">舊傳</span>、<span class="shu-ming">本紀</span>作壬寅。按沖以戊申死，而<span class="shu-ming">實錄</span>又云<span class="yinhao">「沖起兵七日而敗」</span>，然則壬寅是也，今從之。</span>分告韓、霍、魯、越及貝州刺史紀王愼，令各起兵，共趣神都。<span class="jiazhu">趣，七喻翻。</span>太后聞之，以左金吾將軍丘神勣爲清平道行軍大總管以討之。<span class="jiazhu">博州有清平縣，漢貝丘縣也，隋更名。</span></p>
<p class="em2 strong" id="p32"><a class="gg-link" href="#p32" onclick="return changeColor(this);"></a>沖募兵得五千餘人，欲渡河取濟州；先擊武水，<span class="jiazhu">武水，漢東郡陽平縣地；隋改爲清邑，又分清邑置武水縣，唐屬博州。濟，子禮翻。</span>武水令郭務悌詣魏州求救。莘令馬玄素<span class="jiazhu">莘，亦漢陽平縣地。後齊改曰樂平，隋開皇六年復曰陽平，八年改曰清邑，十六年置莘州；大業初，州廢爲莘縣，唐屬魏州。</span>將兵千七百人中道邀沖，恐力不敵，入武水，閉門拒守。沖推草車塞其南門，<span class="jiazhu">推，吐雷翻。塞，悉則翻。</span>因風縱火焚之，欲乘火突入；火作而風回，沖軍不得進，由是氣沮。堂邑董玄寂<span class="jiazhu">堂邑，漢縣，後魏廢，隋分清陽縣復置，屬博州。</span>爲沖將兵擊武水，<span class="jiazhu">爲，于僞翻。</span>謂人曰：<span class="yinhao">「琅邪王與國家交戰，此乃反也。」</span>沖聞之，斬玄寂以徇，衆懼而散入草澤，不可禁止，惟家僮左右數十人在。沖還走博州，<span class="jiazhu">走，音奏。</span>戊申，至城門，爲守門者所殺，<span class="jiazhu"><span class="shu-ming">考異</span>曰：<span class="shu-ming">丘神勣傳</span>云：<span class="yinhao">「爲勳官吳希智、白丁孟青棒所殺。」</span>今從<span class="shu-ming">實錄</span>及<span class="shu-ming">沖傳</span>。</span>凡起兵七日而敗。丘神勣至博州，官吏素服出迎，神勣盡<span class="jiaozhusup">〔章：十二行本「盡」上有「揮刃」二字；乙十一行本同；孔本同，云「盡」下脫「揮刀」二字。按十二行本「刀」作「刃」，二字在「盡」上，兩校微異。〕</span>殺之，凡破千餘家。</p>
<p class="em2 strong" id="p33"><a class="gg-link" href="#p33" onclick="return changeColor(this);"></a>越王貞聞沖起，亦舉兵於豫州，遣兵陷上蔡。<span class="jiazhu">上蔡縣，漢屬汝南郡。後魏曰臨汝，隋開皇初改曰武津，大業初曰上蔡，唐屬豫州。<span class="shu-ming">九域志</span>，在州北五十五里。</span>九月，丙辰，命左豹韜大將軍麴崇裕爲中軍大總管，岑長倩爲後軍大總管，將兵十萬以討之，<span class="jiazhu">將，卽亮翻；下同。</span>又命張光輔爲諸軍節度。削<span class="jiaozhusup">〔章：十二行本「削」下有「貞」字；乙十一行本同；張校同，云無註本亦無。〕</span>沖屬籍，更姓虺氏。<span class="jiazhu">更，工衡翻；下更其同。</span>貞聞沖敗，欲自鎖詣闕謝罪，會所署新蔡令傅延慶<span class="jiazhu">新蔡縣，自漢以來屬汝南郡，唐屬豫州。<span class="shu-ming">九域志</span>，在州東一百六十里。</span>募得勇士二千餘人，貞乃宣言於衆曰：<span class="yinhao">「琅邪已破魏、相數州，<span class="jiazhu">相，息亮翻。</span>有兵二十萬，朝夕至矣。」</span>發屬縣兵共得五千，分爲五營，使汝南縣丞裴守德等將之，<span class="jiazhu">汝南縣，舊曰上蔡，隋大業初改曰汝陽，帶豫州。</span>署九品以上官五百餘人。所署官皆受迫脅，莫有鬬志，惟守德與之同謀，貞以其女妻之，<span class="jiazhu">妻，七細翻。</span>署大將軍，委以腹心。貞使道士及僧誦經以求事成，左右及戰士皆帶辟兵符。麴崇裕等軍至豫州城東四十里，貞遣少子規及裴守德拒戰，兵潰而歸。<span class="jiazhu">少，詩照翻。</span>貞大懼，閉閤自守。崇裕等至城下，左右謂貞曰：<span class="yinhao">「王豈可坐待戮辱！」</span>貞、規、守德及其妻皆自殺。<span class="jiazhu"><span class="shu-ming">考異</span>曰：<span class="shu-ming">實錄</span>，<span class="yinhao">「庚戌，貞舉兵，九月，丙寅，豫州平。」</span>又云，<span class="yinhao">「舉兵二十日而敗。」</span>庚戌至丙寅纔十七日，蓋皆據奏到之日耳。</span>與沖皆梟首東都闕下。<span class="jiazhu">梟，堅堯翻。</span></p>
<p class="em2 strong" id="p34"><a class="gg-link" href="#p34" onclick="return changeColor(this);"></a>初，范陽王藹遣使語貞及沖曰：<span class="jiazhu">使，疏吏翻。語，牛倨翻；下我語同。</span><span class="yinhao">「若四方諸王一時並起，事無不濟。」</span>諸王往來相約結，未定而沖先發，惟貞狼狽應之，諸王皆不敢發，故敗。</p>
<p class="em2 strong" id="p35"><a class="gg-link" href="#p35" onclick="return changeColor(this);"></a>貞之將起兵也，遣使告壽州刺史趙瓌，瓌妻常樂長公主<span class="jiazhu">常樂公主，高祖女。使，疏吏翻；下同。樂，音洛。長，知兩翻。</span>謂使者曰：<span class="yinhao">「爲我語越王：<span class="jiazhu">爲，于僞翻；下似爲同。語，牛倨翻。</span>昔隋文帝將篡周室，尉遲迥，周之甥也，猶能舉兵匡救社稷，<span class="jiazhu">事見一百七十四卷陳宣帝太建十四年。尉，紆勿翻。</span>功雖不成，威震海內，足爲忠烈。況汝諸王，先帝之子，豈得不以社稷爲心！今李氏危若朝露，汝諸王不捨生取義，尙猶豫不發，欲何須邪！<span class="jiazhu">須，待也。</span>禍且至矣，大丈夫當爲忠義鬼，無爲徒死也。」</span></p>
<p class="em2 strong" id="p36"><a class="gg-link" href="#p36" onclick="return changeColor(this);"></a>及貞敗，太后欲悉誅韓、魯等諸王，命監察御史藍田蘇珦按其密狀。珦訊問，皆無明驗，或告珦與韓、魯通謀，太后召珦詰之，珦抗論不回。<span class="jiazhu">監，古銜翻；下同。珦，式亮翻。詰，去吉翻。</span>太后曰：<span class="yinhao">「卿大雅之士，朕當別有任使，此獄不必卿也。」</span>乃命珦於河西監軍，更使周興等按之，<span class="jiazhu">更，工衡翻；下同。</span>於是收韓王元嘉、魯王靈夔、黃公譔、常樂公主於東都，迫脅皆自殺，<span class="jiazhu"><span class="shu-ming">考異</span>曰：<span class="shu-ming">舊傳</span>：<span class="yinhao">「靈夔流振州，自縊死。」</span>今從<span class="shu-ming">實錄</span>。</span>更其姓曰<span class="yinhao">「虺」</span>，親黨皆誅。</p>
<p class="em2 strong" id="p37"><a class="gg-link" href="#p37" onclick="return changeColor(this);"></a>以文昌左丞狄仁傑爲豫州刺史。<span class="jiazhu">光宅改尙書左丞爲文昌左丞。</span>時治越王貞黨與，<span class="jiazhu">治，直之翻。</span>當坐者六七百家，籍沒者五千口，司刑趣使行刑。<span class="jiazhu">司刑寺卽大理寺。趣，讀曰促。</span>仁傑密奏：<span class="yinhao">「彼皆詿誤，<span class="jiazhu">詿，戶卦翻。</span>臣欲顯奏，似爲逆人申理；知而不言，恐乖陛下仁恤之旨。」</span>太后特原之，皆流豐州。道過寧州，寧州父老迎勞之曰：<span class="yinhao">「我狄使君活汝邪？」</span><span class="jiazhu">勞，力到翻。仁傑刺寧州，見上卷垂拱二年。</span>相攜哭於德政碑下，設齋三日而後行。</p>
<p class="em2 strong" id="p38"><a class="gg-link" href="#p38" onclick="return changeColor(this);"></a>時張光輔尙在豫州，將士恃功，多所求取，仁傑不之應。光輔怒曰：<span class="yinhao">「州將輕元帥邪？」</span><span class="jiazhu">將，卽亮翻。帥，所類翻。</span>仁傑曰：<span class="yinhao">「亂河南者一越王貞耳，<span class="jiazhu">河南，當作汝南。</span>今一貞死，萬貞生！」</span>光輔詰其語，仁傑曰：<span class="yinhao">「明公總兵三十萬，所誅者止於越王貞。城中聞官軍至，踰城出降者四面成蹊，<span class="jiazhu">降，戶江翻。</span>明公縱將士暴掠，殺已降以爲功，流血丹野，非萬貞而何！恨不得尙方斬馬劍，加於明公之頸，雖死如歸耳！」</span>光輔不能詰，歸，奏仁傑不遜，左遷復州刺史。<span class="jiazhu">自緊州左遷上州，且自近州遷遠州也。<span class="shu-ming">舊志</span>：豫州，去京師一千五百四十里，至東都六百七十里；復州，京師東南一千八百里，至東一千五百一十八里。</span></p>
<p class="em2 strong" id="p39"><a class="gg-link" href="#p39" onclick="return changeColor(this);"></a><span class="yinwen">10</span>丁卯，左肅政大夫騫味道、夏官侍郎王本立並同平章事。</p>
<p class="em2 strong" id="p40"><a class="gg-link" href="#p40" onclick="return changeColor(this);"></a><span class="yinwen">11</span>太后之召宗室朝明堂也，東莞公融密遣使問成均助敎高子貢，<span class="jiazhu">朝，直遙翻。莞，音官。使，疏吏翻；下同。</span>子貢曰：<span class="yinhao">「來必死。」</span>融乃稱疾不赴。越王貞起兵，遣使約融，融蒼猝不能應，爲官屬所逼，執使者以聞，擢拜右贊善大夫。<span class="jiazhu">唐東宮左、右贊善大夫，正五品上，掌傳令、諷過失、贊禮儀、以經敎授諸郡王。</span>未幾，爲支黨所引，<span class="jiazhu">幾，居豈翻。</span>冬，十月，己亥，戮於市，籍沒其家。高子貢亦坐誅。</p>
<p class="em2 strong" id="p41"><a class="gg-link" href="#p41" onclick="return changeColor(this);"></a>濟州刺史薛顗、顗弟緒、緒弟駙馬都尉紹，皆與琅邪王沖通謀。<span class="jiazhu">濟，子禮翻。顗，魯豈翻。</span>顗聞沖起兵，作兵器，募人；沖敗，殺錄事參軍高纂以滅口。<span class="jiazhu">唐武德初改州主簿爲錄事參軍，掌正違失，涖符印。</span>十一月，辛酉，顗、緒伏誅，紹以太平公主故，杖一百，餓死於獄。<span class="jiazhu">紹以主壻免殊死。</span></p>
<p class="em2 strong" id="p42"><a class="gg-link" href="#p42" onclick="return changeColor(this);"></a>十二月，乙酉，司徒、青州刺史霍王元軌坐與越王連謀，廢徙黔州，<span class="jiazhu"><span class="shu-ming">舊志</span>：黔州，京師南三千一百九十三里，至東都三千二百七十七里。黔，音琴。</span>載以檻車，行至陳倉而死。江都王緒、殿中監郕公裴承先皆戮於市。承先，寂之孫也。<span class="jiazhu">裴寂，武德開國功臣。</span></p>
<p class="em2 strong" id="p43"><a class="gg-link" href="#p43" onclick="return changeColor(this);"></a><span class="yinwen">12</span>命裴居道留守西京。<span class="jiazhu">守，式又翻。</span></p>
<p class="em2 strong" id="p44"><a class="gg-link" href="#p44" onclick="return changeColor(this);"></a><span class="yinwen">13</span>左肅政大夫、同平章事騫味道素不禮於殿中侍御史周矩，屢言其不能了事。會有羅告味道者，敕矩按之。矩謂味道曰：<span class="yinhao">「公常責矩不了事，今日爲公了之。」</span><span class="jiazhu">爲，于僞翻。</span>乙亥，味道及其子辭玉皆伏誅。<span class="jiazhu"><span class="shu-ming">考異</span>曰：<span class="shu-ming">御史臺記</span>：<span class="yinhao">「味道陷周興獄。」</span>今從<span class="shu-ming">矩傳</span>。</span></p>
<p class="em2 strong" id="p45"><a class="gg-link" href="#p45" onclick="return changeColor(this);"></a><span class="yinwen">14</span>己酉，太后拜洛受圖，<span class="jiazhu">受唐同泰所獻僞石也。</span>皇帝、皇太子皆從，<span class="jiazhu">從，才用翻。</span>內外文武百官、蠻夷<span class="jiaozhusup">〔章：十二行本「夷」下有「酋長」二字；乙十一行本同；張校同，云無註本亦無。〕</span>各依方敍立，珍禽、奇獸、雜寶列於壇前，文物鹵簿之盛，唐興以來未之有也。</p>
<p class="em2 strong" id="p46"><a class="gg-link" href="#p46" onclick="return changeColor(this);"></a><span class="yinwen">15</span>辛亥，明堂成，高二百九十四尺，方三百尺。凡三層：下層法四時，各隨方色。中層法十二辰；上爲圓蓋，九龍捧之。上<span class="jiaozhusup">〔章：十二行本「上」上有「上層法二十四氣，亦爲圓蓋」十一字；乙十一行本同；孔本同；退齋校同。〕</span>施鐵鳳，高一丈，<span class="jiazhu">高，居傲翻。</span>飾以黃金；中有巨木十圍，上下通貫，栭櫨橕𣗽藉以爲本；<span class="jiazhu">栭，音而，梁上柱，<span class="shu-ming">說文</span>曰：屋枅上標。櫨，音盧，柱上柎曰𣝍櫨，<span class="shu-ming">廣韻</span>，枅也，又曰柱也。橕，抽庚翻，敍柱也。𣗽，婢脂翻，屋梠也。</span>下施鐵渠，爲辟雍之象。<span class="jiazhu">以鐵爲渠以通水。</span>號曰萬象神宮。宴賜羣臣，赦天下，縱民入觀。改河南爲合宮縣。又於明堂北起天堂五級以貯大像；<span class="jiazhu">懷義所作夾紵大像也。貯，丁呂翻。</span>至三級，則俯視明堂矣。<span class="jiazhu"><span class="shu-ming">考異</span>曰：<span class="shu-ming">舊·薛懷義傳</span>云：<span class="yinhao">「明堂大屋凡三層，計高三百尺；又於明堂北起天堂，廣袤亞明堂。」</span>今從<span class="shu-ming">小說</span>及<span class="shu-ming">通典</span>。</span>僧懷義以功拜左威衞大將軍、梁國公。<span class="jiazhu"><span class="shu-ming">考異</span>曰：<span class="shu-ming">實錄</span>云：<span class="yinhao">「懷義監造明堂，以功擢授左武衞大將軍，固辭不拜。時有右玉鈐衞將軍王慈徵、長上果毅元肅然，請與懷義爲兒，旣而陰有異圖，欲奉之爲主，懷義密奏其狀；由是慈徵等坐斬，進拜懷義輔國大將軍，封盧國公，賜物三千段；又表辭不受。」</span>今從<span class="shu-ming">舊傳</span>。</span></p>
<p class="em2 strong" id="p47"><a class="gg-link" href="#p47" onclick="return changeColor(this);"></a>侍御史王求禮上書曰：<span class="yinhao">「古之明堂，茅茨不翦，采椽不斲。今者飾以殊玉，塗以丹青，鐵鷟入雲，<span class="jiazhu">上，時掌翻。鷟，士角翻。鸑鷟者，鳳也。</span>金龍隱霧，昔殷辛瓊臺，夏癸瑤室，無以加也。」</span><span class="jiazhu">殷辛，紂也；夏癸，桀也。</span>太后不報。</p>
<p class="em2 strong" id="p48"><a class="gg-link" href="#p48" onclick="return changeColor(this);"></a><span class="yinwen">16</span>太后欲發梁、鳳、巴蜑，<span class="jiazhu">蜑，徒旱翻。</span>自雅州開山通道，出擊生羌，因襲吐蕃。<span class="jiazhu">貞觀五年，太宗置西雅州以處生羌；八年，去<span class="yinhao">「西」</span>字。吐，從暾入聲。</span>正字陳子昂上書，<span class="jiazhu">上，時掌翻。</span>以爲：<span class="yinhao">「雅州邊羌，自國初以來未嘗爲盜。今一旦無罪戮之，其怨必甚；且懼誅滅，必蜂起爲盜。西山盜起，<span class="jiazhu">西山在成都西。松、茂二州都督府所統諸州，皆西山羌也。</span>則蜀之邊邑不得不連兵備守，兵久不解，臣愚以爲西蜀之禍，自此結矣。臣聞吐蕃愛蜀富饒，欲盜之久矣，徒以山川阻絕，障隘不通，勢不能動。今國家乃亂邊羌，開隘道，使其收奔亡之種，爲鄕導以攻邊，是借寇兵爲賊除道，舉全蜀以遺之也。<span class="jiazhu">種，章勇翻。鄕，讀曰嚮。爲賊，于僞翻。遺，于季翻。</span>蜀者國家之寶庫，可以兼濟中國。今執事者乃圖僥幸之利以事西羌，<span class="jiazhu">饒，工堯翻。</span>得其地不足以稼穡，財不足以富國，徒爲糜費，無益聖德，況其成敗未可知哉！夫蜀之所恃者險也，<span class="jiazhu">夫，音扶。</span>人之所以安者無役也；今國家乃開其險，役其人，險開則便寇，人役則傷財，臣恐未見羌戎，已有姦盜在其中矣。且蜀人尫劣，<span class="jiazhu">尫，烏黃翻，弱也。</span>不習兵戰，山川阻曠，去中夏遠，<span class="jiazhu">夏，戶雅翻。</span>今無故生西羌、吐蕃之患，臣見其不及百年，蜀爲戎矣。國家近廢安北，拔單于，棄龜茲，放疏勒，<span class="jiazhu">廢安北，拔單于，以突厥畔援也；棄龜茲，放疏勒，以吐蕃侵逼也。單，音蟬。龜茲，音丘慈，又音屈佳。</span>天下翕然謂之盛德者，蓋以陛下務在養人，不在廣地也。今山東饑，關、隴弊，而徇貪夫之議，謀動甲兵，興大役，自古國亡家敗，未嘗不由黷兵，願陛下熟計之。」</span>旣而役不果興。</p>
<div class="yt" id="y689"><p class="strong" id="p49"><a class="gg-link" href="#p49" onclick="return changeColor(this);"></a><span class="section" id="title-5"><span data-head-description="則天順聖皇后上之下" data-head-level="h4" data-head-title="永昌元年">永昌元年</span></span><span class="biaozhusup" data-rel="">（己丑、六八九年）</span></p></div>
<p class="em2 strong" id="p50"><a class="gg-link" href="#p50" onclick="return changeColor(this);"></a><span class="yinwen">1</span>春，正月，乙卯朔，大饗萬象神宮，太后服袞冕，搢大圭，執鎭圭爲初獻，<span class="jiazhu"><span class="shu-ming">周禮註</span>：大圭長三尺，杼上，終葵首，天子服之。鎭圭尺有二寸，天寸守之。鎭圭飾四鎭山，象其高；圭中約以組，防其墜。齊人謂槌爲終葵。圭首六寸爲槌，以下殺之。</span>皇帝爲亞獻，太子爲終獻。先詣昊天上帝座，次高祖、太宗、高宗，次魏國先王，<span class="jiazhu">魏國先王，武士彠也。</span>次五方帝座。太后御則天門，赦天下，改元。丁巳，太后御明堂，受朝賀。<span class="jiazhu">朝，直遙翻。</span>戊午，布政于明堂，頒九條以訓百官。己未，御明堂，饗羣臣。</p>
<p class="em2 strong" id="p51"><a class="gg-link" href="#p51" onclick="return changeColor(this);"></a><span class="yinwen">2</span>二月，丁酉，尊魏忠孝王曰周忠孝太皇，妣曰忠孝太后，文水陵曰章德陵，咸陽陵曰明義陵。<span class="jiazhu">武氏之先葬文水，士彠及其妻葬咸陽。</span>置崇先府官。戊戌，尊魯公曰太原靖王，北平王曰趙肅恭王，金城王曰魏義康王，太原王曰周安成王。</p>
<p class="em2 strong" id="p52"><a class="gg-link" href="#p52" onclick="return changeColor(this);"></a><span class="yinwen">3</span>三月，甲子，張光輔守納言。</p>
<p class="em2 strong" id="p53"><a class="gg-link" href="#p53" onclick="return changeColor(this);"></a><span class="yinwen">4</span>壬申，太后問正字陳子昂，當今爲政之要。子昂退，上疏，<span class="jiazhu">上，時掌翻。</span>以爲<span class="yinhao">「宜緩刑崇德，息兵革，省賦役，撫慰宗室，各使自安。」</span>辭婉意切，其論甚美，凡三千言。</p>
<p class="em2 strong" id="p54"><a class="gg-link" href="#p54" onclick="return changeColor(this);"></a><span class="yinwen">5</span>癸酉，以天官尙書武承嗣爲納言，張光輔守內史。</p>
<p class="em2 strong" id="p55"><a class="gg-link" href="#p55" onclick="return changeColor(this);"></a><span class="yinwen">6</span>夏，四月，甲辰，殺辰州別駕汝南王煒、連州別駕鄱陽公諲等宗室十二人，徙其家於巂州。煒，惲之子；諲，元慶之子也。<span class="jiazhu">蔣王惲，太宗子；道王元慶，高祖子也。煒，于鬼翻。諲，音因。惲，於粉翻。</span></p>
<p class="em2 strong" id="p56"><a class="gg-link" href="#p56" onclick="return changeColor(this);"></a>己酉，殺天官侍郎藍田鄧玄挺。玄挺女爲諲妻，又與煒善。諲謀迎中宗於廬陵，以問玄挺；煒又嘗謂玄挺曰：<span class="yinhao">「欲爲急計，何如？」</span>玄挺皆不應。故坐知反不告，同誅。</p>
<p class="em2 strong" id="p57"><a class="gg-link" href="#p57" onclick="return changeColor(this);"></a><span class="yinwen">7</span>五月，丙辰，命文昌右相韋待價爲安息道行軍大總管，擊吐蕃。</p>
<p class="em2 strong" id="p58"><a class="gg-link" href="#p58" onclick="return changeColor(this);"></a><span class="yinwen">8</span>浪穹州蠻酋傍時昔等二十五部，先附吐蕃，至是來降；<span class="jiazhu">酋，慈由翻。降，戶江翻。</span>以傍時昔爲浪穹州刺史，令統其衆。<span class="jiazhu">南詔六部號爲六詔，浪穹詔其一也。</span></p>
<p class="em2 strong" id="p59"><a class="gg-link" href="#p59" onclick="return changeColor(this);"></a><span class="yinwen">9</span>己巳，以僧懷義爲新平軍大總管，<span class="jiazhu"><span class="shu-ming">考異</span>曰：<span class="shu-ming">舊傳</span>：<span class="yinhao">「爲清平道大總管。」</span>今從<span class="shu-ming">實錄</span>。余按：新平，豳州。軍出豳州而北伐也。</span>北討突厥。行至紫河，<span class="jiazhu"><span class="shu-ming">隋志</span>，定襄郡大利縣有陰山，有紫河，卽太宗遣思摩建牙之地。杜佑曰：勝州榆林縣有金河、紫河，自馬邑郡善陽縣界流入。</span>不見虜，於單于臺刻石紀功而還。<span class="jiazhu">還，從宣翻，又如字。</span></p>
<p class="em2 strong" id="p60"><a class="gg-link" href="#p60" onclick="return changeColor(this);"></a><span class="yinwen">10</span>諸王之起兵也，貝州刺史紀王愼獨不預謀，亦坐繫獄；秋，七月，丁巳，檻車徙巴州，更姓虺氏，行及蒲州而卒。<span class="jiazhu">紀王愼徙巴州，蓋令取道相、衞，自河北路西上，不得至東都，歷絳至蒲而卒。更，工衡翻。卒，子恤翻。</span>八男徐州刺史東平王續等，相繼被誅，<span class="jiazhu">被，皮義翻。<span class="shu-ming">考異</span>曰：<span class="shu-ming">舊傳</span>云：<span class="yinhao">「愼長子和州刺史東平王續，最知名，早卒。」</span>今從<span class="shu-ming">實錄</span>。</span>家徙嶺南。</p>
<p class="em2 strong" id="p61"><a class="gg-link" href="#p61" onclick="return changeColor(this);"></a>女東光縣主楚媛，幼以孝謹稱，適司議郎裴仲將，相敬如賓；姑有疾，親嘗藥膳；接遇娣姒，皆得歡心。<span class="jiazhu">杜預曰：兄弟之妻相謂曰姒。蓋妯娌相呼，以身年長少爲名，年長爲姒，少爲娣，不以夫之長幼也。俗以兄之妻爲姒，弟爲娣，非也。<span class="shu-ming">爾雅</span>曰：長婦謂稚婦爲娣婦，娣婦謂長婦爲姒婦。媛，于眷翻。</span>時宗室諸女皆以驕奢相尙，誚楚媛獨儉素，曰：<span class="yinhao">「所貴於富貴者，得適志也；今獨守勤苦，將以何求？」</span>楚媛曰：<span class="yinhao">「幼而好禮，今而行之，非適志歟！觀自古女子，皆以恭儉爲美，縱侈爲惡。辱親是懼，何所求乎；富貴儻來之物，何足驕人！」</span>衆皆慙服。及愼凶問至，楚媛號慟，嘔血數升；<span class="jiazhu">好，呼到翻。號，戶高翻。</span>免喪，不御膏沐者垂二十年。</p>
<p class="em2 strong" id="p62"><a class="gg-link" href="#p62" onclick="return changeColor(this);"></a><span class="yinwen">11</span>韋待價軍至寅識迦河，<span class="jiazhu">據<span class="shu-ming">舊書·待價傳</span>，寅識迦河當在弓月西南。</span>與吐蕃戰，大敗。<span class="jiaozhusup">〔章：十二行本「敗」下有「會大雪，糧運不繼」七字；乙十一行本同；孔本同；退齋校同。〕</span>待價旣無將領之才，<span class="jiazhu">將，卽亮翻。</span>狼狽失據，士卒凍餒，死亡甚衆，乃引軍還。太后大怒，丙子，待價除名，流繡州，<span class="jiazhu">繡州，漢阿林縣地，至隋猶屬鬱林郡；唐武德四年分置林州，六年改曰繡州；去長安六千九十里，至東都五千五百里。</span>斬副大總管安西大都護閻溫古。安西副都護唐休璟收其餘衆，撫安西土，<span class="jiazhu">璟，俱永翻。</span>太后以休璟爲西州都督。</p>
<p class="em2 strong" id="p63"><a class="gg-link" href="#p63" onclick="return changeColor(this);"></a><span class="yinwen">12</span>戊寅，以王本立同鳳閣鸞臺三品。</p>
<p class="em2 strong" id="p64"><a class="gg-link" href="#p64" onclick="return changeColor(this);"></a><span class="yinwen">13</span>徐敬業之敗也，<span class="jiazhu">事見上卷光宅元年。</span>弟敬眞流繡州，逃歸，將奔突厥。過洛陽，<span class="jiazhu">厥，九勿翻。</span>洛州司馬弓嗣業、<span class="jiazhu">孫愐曰：弓，姓也。</span>洛陽令張嗣明資遣之；至定州，爲吏所獲，嗣業縊死。<span class="jiazhu">縊，於計翻。</span>嗣明、嗣眞多引海內知識，云有異圖，冀以免死；於是朝野之士爲所連引坐死者甚衆。<span class="jiazhu">朝，直遙翻。</span>嗣明誣內史張光輔，云<span class="yinhao">「征豫州日，私論圖讖、天文，陰懷兩端。」</span><span class="jiazhu">謂征越王貞時。</span>八月，甲申，光輔與敬眞、嗣明等同誅，籍沒其家。</p>
<p class="em2 strong" id="p65"><a class="gg-link" href="#p65" onclick="return changeColor(this);"></a>乙未，秋官尙書太原張楚金、陝州刺史郭正一、鳳閣侍郎元萬頃、洛陽令魏元忠，並免死流嶺南。<span class="jiazhu">陝，失冉翻。</span>楚金等皆爲敬眞所引，云與敬業通謀。臨刑，太后使鳳閣舍人王隱客馳騎傳聲赦之。聲達於市，當刑者皆喜躍讙呼，<span class="jiazhu">騎，奇寄翻。讙，讀如諠。</span>宛轉不已；元忠獨安坐自如，或使之起，元忠曰：<span class="yinhao">「虛實未知。」</span>隱客至，又使起，元忠曰：<span class="yinhao">「俟宣敕已。」</span>旣宣敕，乃徐起，舞蹈再拜，竟無憂喜之色。是日，陰雲四塞，旣釋楚金等，天氣晴霽。<span class="jiazhu">塞，悉則翻。<span class="shu-ming">考異</span>曰：<span class="shu-ming">唐曆</span>：<span class="yinhao">「七月二十四日，張楚金絞死；八月二十一日，郭正一絞死。」</span><span class="shu-ming">年代紀</span>，<span class="yinhao">「七月甲戌，楚金絞死；八月辛亥，郭正一絞死。」</span><span class="shu-ming">新書·紀</span>：<span class="yinhao">「八月辛丑，殺郭正一。」</span>今據<span class="shu-ming">實錄</span>，楚金等皆流配未死。<span class="shu-ming">舊書·楚金</span>、<span class="shu-ming">正一</span>、<span class="shu-ming">萬頃傳</span>，皆云流嶺南。<span class="shu-ming">御史臺記</span>云：<span class="yinhao">「元忠將刑，至于市，神色自若。則天以揚楚功免死流放，復敍授御史中丞。復陷來俊臣獄，復至市，將刑，神色如初；其傍諸王子戮者三十餘尸，重疊委積，元忠顧視曰：『大丈夫少選居此積矣。』曾不介懷。會鳳閣舍人王隱客馳騎傳呼，敕罷刑，復放嶺南。」</span>又云<span class="yinhao">「前後坐棄市、流放者四」</span>。<span class="shu-ming">舊傳</span>云<span class="yinhao">「前後三被流」</span>。今從<span class="shu-ming">舊傳</span>。</span></p>
<p class="em2 strong" id="p66"><a class="gg-link" href="#p66" onclick="return changeColor(this);"></a><span class="yinwen">14</span>九月，壬子，以僧懷義爲新平道行軍大總管，將兵二十萬討突厥骨篤祿。<span class="jiazhu">將，卽亮翻。</span></p>
<p class="em2 strong" id="p67"><a class="gg-link" href="#p67" onclick="return changeColor(this);"></a><span class="yinwen">15</span>初，高初之世，周興以河陽令召見，<span class="jiazhu">河陽縣，自漢以來屬河內郡，唐屬懷州，又屬孟州。見，賢遍翻。</span>上欲加擢用，或奏以爲非清流，罷之。<span class="jiazhu">周興發身於尙書都事，流外官也。</span>興不知，數於朝堂俟命。<span class="jiazhu">數，所角翻。朝，直遙翻。</span>諸相皆無言，<span class="jiazhu">相，息亮翻。</span>地官尙書、檢校納言魏玄同，時同平章事，<span class="jiazhu">光宅改戶部地官。</span>謂之曰：<span class="yinhao">「周明府可去矣。」</span><span class="jiazhu">唐人呼縣令爲明府。</span>興以爲玄同沮己，銜之。玄同素與裴炎善，時人以其終始不渝，謂之耐久朋。周興奏誣玄同言：<span class="yinhao">「太后老矣，不若奉嗣君爲耐久。」</span><span class="jiazhu">爲，于僞翻；下爲長同。</span>太后怒，閏月，甲午，賜死于家。監刑御史房濟謂玄同曰：<span class="yinhao">「丈人何不告密，冀得召見，可以自直！」</span><span class="jiazhu">見，賢遍翻。</span>玄同歎曰：<span class="yinhao">「人殺鬼殺，亦復何殊，<span class="jiazhu">復，扶又翻。</span>豈能作告密人邪！」</span>乃就死。又殺夏官侍郎崔詧於隱處。<span class="jiazhu">光宅改兵部爲夏官。</span>自餘內外大臣坐死及流貶者甚衆。</p>
<p class="em2 strong" id="p68"><a class="gg-link" href="#p68" onclick="return changeColor(this);"></a>彭州長史劉易從<span class="jiazhu">彭州，漢繁縣之地，宋置晉壽郡，故城在州北三里；梁置東益州，後魏置天水郡，仍改繁縣爲九隴縣，仍置濛州；隋省，唐武德初復置，尋省併益州，垂拱二年復分置彭州。易，以豉翻。</span>亦爲徐敬眞所引；戊申，就州誅之。易從爲人，仁孝忠謹，將刑於市，吏民憐其無辜，遠近奔赴，競解衣投地曰：<span class="yinhao">「爲長史求冥福。」</span><span class="jiazhu">爲，于僞翻。</span>有司平準，直十餘萬。</p>
<p class="em2 strong" id="p69"><a class="gg-link" href="#p69" onclick="return changeColor(this);"></a>周興等誣右武衞大將軍燕公黑齒常之謀反，徵下獄。<span class="jiazhu">燕，因肩翻。下，遐嫁翻。</span>冬，十月，戊午，常之縊死。<span class="jiazhu">縊，於計翻。</span></p>
<p class="em2 strong" id="p70"><a class="gg-link" href="#p70" onclick="return changeColor(this);"></a>己未，殺宗室鄂州刺史嗣鄭王璥等六人。<span class="jiazhu">鄂州，春秋夏汭之地。<span class="shu-ming">江夏記</span>云：一名夏口，一名魯口。吳始築郡城，晉末始立郢州；隋平陳，改爲鄂州，因鄂渚爲名。璥，居影翻。璥，鄭王元懿之子。<span class="shu-ming">考異</span>曰：<span class="shu-ming">唐曆</span>云<span class="yinhao">「撫州別駕」</span>，<span class="shu-ming">舊傳</span><span class="yinhao">「璥」</span>作<span class="yinhao">「敬」</span>。今從<span class="shu-ming">新本紀</span>。</span>庚申，嗣滕王脩琦等六人免死，流嶺南。<span class="jiazhu"><span class="shu-ming">考異</span>曰：<span class="shu-ming">統紀</span>云：<span class="yinhao">「元嬰男脩瑤等五人免死配流。」</span>今從<span class="shu-ming">舊傳</span>。</span></p>
<p class="em2 strong" id="p71"><a class="gg-link" href="#p71" onclick="return changeColor(this);"></a><span class="yinwen">16</span>丁卯，春官尙書范履冰、鳳閣侍郎邢文偉並同平章事。</p>
<p class="em2 strong" id="p72"><a class="gg-link" href="#p72" onclick="return changeColor(this);"></a><span class="yinwen">17</span>己卯，詔太穆神皇后、文德聖皇后宜配皇地祇，忠孝太后從配。<span class="jiazhu">太后尊其母爲忠孝太后。從，才用翻。</span></p>
<p class="em2 strong" id="p73"><a class="gg-link" href="#p73" onclick="return changeColor(this);"></a><span class="yinwen">18</span>右衞冑曹參軍陳子昂<span class="jiazhu">唐諸衞府皆有冑曹參軍，掌戎仗、器械及公廨興造、決罰之事。</span>上疏，以爲：<span class="yinhao">「周頌成、康，漢稱文、景，皆以能措刑故也。<span class="jiazhu">上，時掌翻。</span>今陛下之政，雖盡善矣，然太平之朝，上下樂化，不宜有亂臣賊子，日犯天誅。比者大獄增多，逆徒滋廣，<span class="jiazhu">朝，直遙翻。樂，音洛。比，毗至翻。</span>愚臣頑昧，初謂皆實，乃去月十五日，陛下特察繫囚李珍等無罪，百僚慶悅，皆賀聖明，臣乃知亦有無罪之人挂於疏網者。陛下務在寬典，獄官務在急刑，以傷陛下之仁，以誣太平之政，臣竊恨之。又，九月二十一日敕免楚金等死，初有風雨，變爲景雲。臣聞陰慘者刑也，陽舒者德也；聖人法天，天亦助聖，天意如此，陛下豈可不承順之哉！今又陰雨，臣恐過在獄官。凡繫獄之囚，多在極法，道路之議，或是或非，陛下何不悉召見之，自詰其罪！<span class="jiazhu">詰，去吉翻。</span>罪有實者顯示明刑，濫者嚴懲獄吏，使天下咸服，人知政刑，豈非至德克明哉！」</span></p>
<div class="yt" id="y690"><p class="strong" id="p74"><a class="gg-link" href="#p74" onclick="return changeColor(this);"></a><span class="section" id="title-6"><span data-head-description="則天順聖皇后上之下" data-head-level="h4" data-head-title="天授元年">天授元年</span></span><span class="biaozhusup" data-rel="">（庚寅、六九○年）</span><span class="jiazhu">是年九月方改元天授。</span></p></div>
<p class="em2 strong" id="p75"><a class="gg-link" href="#p75" onclick="return changeColor(this);"></a><span class="yinwen">1</span>十一月，庚辰朔，日南至。太后享萬象神宮，赦天下。始用周正，改永昌元年十一月爲載初元年正月，以十二月爲臘月，夏正月爲一月。以周、漢之後爲二王後，舜、禹、成湯之後爲三恪，<span class="jiazhu">古者建國，有賓有恪，二王之後，賓也，待以客禮。師古曰：恪，敬也，待之加敬，亦如賓也。鄭玄以二王、三恪通爲五代，後人多祖其說。唐本以後周及隋後爲二王後，今改之。</span>周、隋之嗣同列國。<span class="jiazhu">此周謂後周。</span></p>
<p class="em2 strong" id="p76"><a class="gg-link" href="#p76" onclick="return changeColor(this);"></a><span class="yinwen">2</span>鳳閣侍郎河東宗秦客，<span class="jiazhu">河東，蒲州。</span>改造<span class="yinhao">「天」</span><span class="yinhao">「地」</span>等十二字以獻，<span class="jiazhu">十二字：<span class="yinhao">「照」</span>爲<span class="yinhao">「曌」</span>，<span class="yinhao">「天」</span>爲<span class="yinhao">「𠀑」</span>，<span class="yinhao">「地」</span>爲<span class="yinhao">「埊」</span>，<span class="yinhao">「日」</span>爲<span class="yinhao">「𡆠」</span>，<span class="yinhao">「月」</span>爲<span class="yinhao">「囝」</span>，<span class="yinhao">「星」</span>爲<span class="yinhao">「○」</span>，<span class="yinhao">「君」</span>爲<span class="yinhao">「𠁈」</span>，<span class="yinhao">「臣」</span>爲<span class="yinhao">「𢘑」</span>，<span class="yinhao">「人」</span>爲<span class="yinhao">「𤯔」</span>，<span class="yinhao">「載」</span>爲<span class="yinhao">「𠧋」</span>，<span class="yinhao">「年」</span>爲<span class="yinhao">「𠦚」</span>，<span class="yinhao">「正」</span>爲<span class="yinhao">「𠙺」</span>。又有<span class="yinhao">「證」</span>爲<span class="yinhao">「𨭻」</span>，<span class="yinhao">「聖」</span>爲<span class="yinhao">「𨲉」</span>二字。</span>丁亥，行之。太后自名<span class="yinhao">「曌」</span>，改詔曰制。<span class="jiazhu">避后名也。</span>秦客，太后從父姊之子也。<span class="jiazhu">從，才用翻。</span></p>
<p class="em2 strong" id="p77"><a class="gg-link" href="#p77" onclick="return changeColor(this);"></a><span class="yinwen">3</span>乙未，司刑少卿奏除唐親屬籍。</p>
<p class="em2 strong" id="p78"><a class="gg-link" href="#p78" onclick="return changeColor(this);"></a><span class="yinwen">4</span>臘月，辛未，以僧懷義爲右衞大將軍，賜爵鄂國公。</p>
<p class="em2 strong" id="p79"><a class="gg-link" href="#p79" onclick="return changeColor(this);"></a><span class="yinwen">5</span>春，一月，戊子，武承嗣遷文昌左相，岑長倩遷文昌右相、同鳳閣鸞臺三品，鳳閣侍郎武攸寧爲納言，邢文偉守內史，左肅政大夫、同鳳閣鸞臺三品王本立罷爲地官尙書。攸寧，士彠之兄孫也。<span class="jiazhu">彠，一虢翻。</span></p>
<p class="em2 strong" id="p80"><a class="gg-link" href="#p80" onclick="return changeColor(this);"></a>時武承嗣、三思用事，宰相皆下之。<span class="jiazhu">下，遐嫁翻。</span>地官尙書、同鳳閣鸞臺三品韋方質有疾，承嗣、三思往問之，方質據牀不爲禮。或諫之，方質曰：<span class="yinhao">「死生有命，大丈夫安能曲事近戚以求苟免乎！」</span>尋爲周興等所搆，甲午，流儋州，籍沒其家。<span class="jiazhu">儋，都甘翻。</span></p>
<p class="em2 strong" id="p81"><a class="gg-link" href="#p81" onclick="return changeColor(this);"></a><span class="yinwen">6</span>二月，辛酉，太后策貢士於洛城殿。<span class="jiazhu"><span class="shu-ming">六典</span>，洛城南門之西有麗景夾城，自此潛通上陽宮；洛城南門之內有洛城殿。</span>貢士殿試自此始。</p>
<p class="em2 strong" id="p82"><a class="gg-link" href="#p82" onclick="return changeColor(this);"></a><span class="yinwen">7</span>丁卯，地官尙書王本立薨。<span class="jiazhu"><span class="shu-ming">考異</span>曰：<span class="shu-ming">新紀</span>：<span class="yinhao">「丁卯，殺王本立。」</span><span class="shu-ming">御史臺記</span>：<span class="yinhao">「本立爲周興所誅。」</span>今從<span class="shu-ming">實錄</span>。</span></p>
<p class="em2 strong" id="p83"><a class="gg-link" href="#p83" onclick="return changeColor(this);"></a><span class="yinwen">8</span>三月，丁亥，特進、同鳳閣鸞臺三品蘇良嗣薨。</p>
<p class="em2 strong" id="p84"><a class="gg-link" href="#p84" onclick="return changeColor(this);"></a><span class="yinwen">9</span>夏，四月，丁巳，春官尙書、同平章事范履冰坐嘗舉犯逆者下獄死。<span class="jiazhu"><span class="shu-ming">考異</span>曰：<span class="shu-ming">新紀</span><span class="yinhao">「五月，戊子，殺范履冰。」</span>今從<span class="shu-ming">實錄</span>、<span class="shu-ming">唐曆</span>。</span></p>
<p class="em2 strong" id="p85"><a class="gg-link" href="#p85" onclick="return changeColor(this);"></a><span class="yinwen">10</span>醴泉人侯思止，<span class="jiazhu">醴泉，漢池陽、谷口之地。後魏置寧夷縣，隋開皇十八年改曰醴泉，屬雍州。</span>始以賣餅爲業，後事游擊將軍高元禮爲僕，素詭譎無賴。恆州刺史裴貞杖一判司，<span class="jiazhu">唐謂州曹諸司參軍爲判司，韓愈詩所謂<span class="yinhao">「判司卑官不堪說，未免箠楚塵埃間」</span>是也。恆，戶登翻。</span>判司使思止告貞與舒王元名謀反，秋，七月，辛巳，元名坐廢，徙和州，<span class="jiazhu"><span class="shu-ming">舊志</span>：和州，京師東南二千六百八十三里，至東都一千八百一十一里。</span>壬午，殺其子豫章王亶；貞亦族滅。擢思止爲游擊將軍。時，告密者往往得五品，思止求爲御史，太后曰：<span class="yinhao">「卿不識字，豈堪御史！」</span>對曰：<span class="yinhao">「獬豸何嘗識字，但能觸邪耳。」</span><span class="jiazhu"><span class="shu-ming">異物志</span>：東北荒中有獸名獬豸，一角，性忠直，見人鬬，則觸不直者，聞人論，則咋不直者。獬，胡買翻。豸，宅買翻。</span>太后悅，卽以爲朝散大夫、侍御史。<span class="jiazhu">朝，直遙翻。散，悉亶翻。</span>他日，太后以先所籍沒宅賜之，思止不受，曰：<span class="yinhao">「臣惡反逆之人，<span class="jiazhu">惡，烏路翻。</span>不願居其宅。」</span>太后益賞之。</p>
<p class="em2 strong" id="p86"><a class="gg-link" href="#p86" onclick="return changeColor(this);"></a>衡水人王弘義，素無行，<span class="jiazhu">行，下孟翻。</span>嘗從鄰舍乞瓜，不與，乃告縣官，瓜田中有白兔；縣官人使搜捕，蹂踐瓜田立盡。<span class="jiazhu">蹂，人九翻。踐，息淺翻。</span>又遊趙、貝，見閭里耆老作邑齋，遂告以謀反，殺二百餘人。擢授游擊將軍，俄遷殿中侍御史。或告勝州都督王安仁謀反，敕弘義按之。安仁不服，弘義卽於枷上刎其首；又捕其子，適至，亦刎其首，函之以歸。道過汾州，司馬毛公與之對食，須臾，叱毛公下階，<span class="jiazhu">下，遐嫁翻。</span>斬之，槍揭其首入洛，見者無不震栗。<span class="jiazhu">揭，其謁翻。</span></p>
<p class="em2 strong" id="p87"><a class="gg-link" href="#p87" onclick="return changeColor(this);"></a>時置制獄於麗景門內，<span class="jiazhu"><span class="shu-ming">唐六典</span>曰：洛城南門之西有麗景夾城，自此潛通於上陽宮。又曰：洛陽皇城西面二門，南曰麗景，北曰宣耀。</span>入是獄者，非死不出，弘義戲呼曰<span class="yinhao">「例竟門」</span>。<span class="jiazhu">竟，盡也，言入此門者，例盡其命也。劉昫曰：言入此門者，例皆竟也。</span>朝士人人自危，相見莫敢交言，道路以目。或因入朝密遭掩捕，每朝，輒與家人訣曰：<span class="yinhao">「未知復相見否？」</span><span class="jiazhu">朝，直遙翻。復，扶又翻。</span></p>
<p class="em2 strong" id="p88"><a class="gg-link" href="#p88" onclick="return changeColor(this);"></a>時法官競爲深酷，唯司刑丞徐有功、杜景儉<span class="jiazhu">司刑丞，卽大理丞。<span class="shu-ming">考異</span>曰：<span class="shu-ming">實錄</span>及<span class="shu-ming">新紀</span>、<span class="shu-ming">表</span>、<span class="shu-ming">傳</span>，皆作<span class="yinhao">「景佺」</span>，蓋<span class="shu-ming">實錄</span>以草書致誤，<span class="shu-ming">新書</span>因承之耳。今從<span class="shu-ming">舊紀</span><span class="shu-ming">傳</span>。</span>獨存平恕，被告者皆曰：<span class="yinhao">「遇來、侯必死，遇徐、杜必生。」</span></p>
<p class="em2 strong" id="p89"><a class="gg-link" href="#p89" onclick="return changeColor(this);"></a>有功，文遠之孫也，<span class="jiazhu">徐文遠見一百八十五卷高祖武德元年。</span>名弘敏，以字行。初爲蒲州司法，<span class="jiazhu">唐制：法曹司法參軍，掌鞫獄、麗法、督盜賊、知贓賄沒入。</span>以寬爲治，<span class="jiazhu">治，直吏翻。</span>不施敲朴。吏相約有犯徐司法杖者，衆共斥之。迨官滿，不杖一人，職事亦脩。累遷司刑丞，酷吏所誣構者，有功皆爲直之，<span class="jiazhu">爲，于僞翻；下右爲同。</span>前後所活數十百家。嘗廷爭獄事，太后厲色詰之，<span class="jiazhu">詰，去吉翻。</span>左右爲戰栗，有功神色不撓，<span class="jiazhu">撓，奴敎翻。</span>爭之彌切。太后雖好殺，<span class="jiazhu">好，呼到翻。</span>知有功正直，甚敬憚之。景儉，武邑人也。<span class="jiazhu">武邑，漢縣，屬信都郡，後漢、晉屬安平郡，後魏屬武邑郡，隋、唐屬冀州。</span></p>
<p class="em2 strong" id="p90"><a class="gg-link" href="#p90" onclick="return changeColor(this);"></a>司刑丞滎陽李日知亦尙平恕。少卿胡元禮欲殺一囚，日知以爲不可，往復數四，元禮怒曰：<span class="yinhao">「元禮不離刑曹，此囚終無生理！」</span>日知曰：<span class="yinhao">「日知不離刑曹，此囚終無死法！」</span>竟以兩狀列上，<span class="jiazhu">離，力智翻。上，時掌翻；下同。</span>日知果直。</p>
<p class="em2 strong" id="p91"><a class="gg-link" href="#p91" onclick="return changeColor(this);"></a><span class="yinwen">11</span>東魏國寺僧法明等撰<span class="shu-ming">大雲經</span>四卷，表上之，<span class="jiazhu">撰，士免翻。</span>言太后乃彌勒佛下生，當代唐爲閻浮提主，<span class="jiazhu">釋氏以人世爲閻浮提。</span>制頒於天下。</p>
<p class="em2 strong" id="p92"><a class="gg-link" href="#p92" onclick="return changeColor(this);"></a><span class="yinwen">12</span>武承嗣使周興羅告隋州刺史澤王上金、<span class="jiazhu">隋州，春秋隨子之國，漢爲隨縣，屬南陽郡，後魏置隨州。<span class="shu-ming">舊志</span>：隋州，京師東南一千三百八十八里，至東都一千八里。</span>舒州刺史許王素節謀反，徵詣行在。<span class="jiazhu"><span class="shu-ming">舊志</span>：舒州，京師東南二千六百二十六里，至東都一千八百九十三里。</span>素節發舒州，聞遭喪哭者，歎曰：<span class="yinhao">「病死何可得，乃更哭邪！」</span>丁亥，至龍門，<span class="jiazhu">龍門山，在洛州河南縣界。</span>縊殺之。<span class="jiazhu">縊，於計翻。</span>上金自殺，悉誅其諸子及支黨。</p>
<p class="em2 strong" id="p93"><a class="gg-link" href="#p93" onclick="return changeColor(this);"></a><span class="yinwen">13</span>太后欲以太平公主妻其伯父士讓之孫攸曁，<span class="jiazhu">垂拱四年誅薛紹，太平公主寡居。妻，七細翻；下而妻同。</span>攸曁時爲右衞中郎將，<span class="jiazhu">將，卽亮翻。</span>太后潛使人殺其妻而妻之。公主方額廣頤，多權略，太后以爲類己，寵愛特厚，常與密議天下事。舊制，食邑，諸王不過千戶，公主不過三百五十戶；太平食邑獨累加至三千戶。<span class="jiazhu">此食實戶也。若唐制以品爲差，則異於是。劉昫曰：唐制，公主食封三百戶，長公主加五百戶，有至六百戶。高宗以太平公主武后所生，逾於舊制，垂拱中，太平公主至一千二百戶，聖曆初至三千戶，景雲初增至五千戶。</span></p>
<p class="em2 strong" id="p94"><a class="gg-link" href="#p94" onclick="return changeColor(this);"></a><span class="yinwen">14</span>八月，甲寅，殺太子少保、納言裴居道；癸亥，殺尙書左丞張行廉。辛未，殺南安王潁等宗室十二人，又鞭殺故太子賢二子，唐之宗室於是殆盡矣，其幼弱存者亦流嶺南，又誅其親黨數百家。<span class="jiazhu"><span class="shu-ming">考異</span>曰：<span class="shu-ming">實錄</span>作數千家。今從<span class="shu-ming">舊本紀</span>。</span>惟千金長公主以巧媚得全，自請爲太后女，仍改姓武氏；太后愛之，更號延安大長公主。<span class="jiazhu">長，知兩翻；下同。更，工衡翻。</span></p>
<p class="em2 strong" id="p95"><a class="gg-link" href="#p95" onclick="return changeColor(this);"></a><span class="yinwen">15</span>九月，丙子，侍御史汲人傅遊藝<span class="jiazhu">汲縣，漢屬河內郡，晉以來帶汲郡，東魏置義州，隋廢爲汲縣，貞觀初，移衞州治焉。</span>帥關中百姓九百餘人詣闕上表，<span class="jiazhu">帥，讀曰率。上，時掌翻；下同。</span>請改國號曰周，賜皇帝姓武氏。太后不許；擢遊藝爲給事中。於是百官及帝室宗戚、遠近百姓、四夷酋長、沙門、道士合六萬餘人，<span class="jiazhu">酋，慈由翻。</span>俱上表如遊藝所請，皇帝亦上表自請賜姓武氏。戊寅，羣臣上言：<span class="yinhao">「有鳳皇自明堂飛入上陽宮，還集左臺梧桐之上，<span class="jiazhu">左臺，左肅政臺也。</span>久之，飛東南去；及赤雀數萬集朝堂。」</span><span class="jiazhu">朝，直遙翻。</span></p>
<p class="em2 strong" id="p96"><a class="gg-link" href="#p96" onclick="return changeColor(this);"></a>庚辰，太后可皇帝及羣臣之請。壬午，御則天樓，<span class="jiazhu">則天門樓也。</span>赦天下，以唐爲周，改元。<span class="jiazhu">改元天授。</span>乙酉，上尊號曰聖神皇帝，以皇帝爲皇嗣，賜姓武氏；以皇太子爲皇孫。</p>
<p class="em2 strong" id="p97"><a class="gg-link" href="#p97" onclick="return changeColor(this);"></a>丙戌，立武氏七廟于神都，追尊周文王曰始祖文皇帝，妣姒氏曰文定皇后；<span class="jiazhu">姒，太姒也，<span class="shu-ming">姓譜</span>：姒受姓自鯀。</span>平王少子武曰睿祖康皇帝，妣姜氏曰康睿<span class="jiaozhusup">〔章：十二行本「睿」作「惠」；乙十一行本同。〕</span>皇后；<span class="jiazhu">后遠祖姬周，誣神甚矣，文王其肯饗非鬼之祭乎！</span>太原靖王曰嚴祖成皇帝，妣曰成莊皇后；趙肅恭王曰肅祖章敬皇帝，魏義康王曰烈祖昭安皇帝，周安成王曰顯祖文穆皇帝，忠孝太皇曰太祖孝明高皇帝，妣皆如考諡，稱皇后。立武承嗣爲魏王，三思爲梁王，攸寧爲建昌王，士彠兄孫攸歸、重規、載德、攸曁、懿宗、嗣宗、攸宜、攸望、攸緒、攸止皆爲郡王，諸姑姊皆爲長公主。<span class="jiazhu">彠，一虢翻。長，知兩翻。</span></p>
<p class="em2 strong" id="p98"><a class="gg-link" href="#p98" onclick="return changeColor(this);"></a>又以司賓卿溧陽史務滋爲納言，<span class="jiazhu">光宅改鴻臚爲司賓。溧陽縣，漢屬丹楊郡，江左因之，隋平陳，廢丹楊郡，以溧陽縣屬宣州。溧，音栗。</span>鳳閣侍郎宗秦客檢校內史，給事中傅遊藝爲鸞臺侍郎、平章事。遊藝與岑長倩、右玉鈐衞大將軍張虔勗、左金吾大將軍丘神勣、侍御史來子珣等並賜姓武。秦客潛勸太后革命，故首爲內史。遊藝期年之中歷衣青、綠、朱、紫，<span class="jiazhu">一年之間，自九品歷至三品。衣，於旣翻。</span>時人謂之四時仕宦。</p>
<p class="em2 strong" id="p99"><a class="gg-link" href="#p99" onclick="return changeColor(this);"></a>敕改州爲郡；或謂太后曰：<span class="yinhao">「陛下始革命而廢州，不祥。」</span><span class="jiazhu">以州、周同音也。</span>太后遽追止之。</p>
<p class="em2 strong" id="p100"><a class="gg-link" href="#p100" onclick="return changeColor(this);"></a>命史務滋等十人巡<span class="jiaozhusup">〔章：十二行本「巡」作「存」；乙十一行本同。〕</span>撫諸道。<span class="jiaozhusup">〔章：十二行本「道」下有「癸卯」二字；乙十一行本同；孔本同；張校同；退齋校同。〕</span>太后立兄孫延基等六人爲郡王。</p>
<p class="em2 strong" id="p101"><a class="gg-link" href="#p101" onclick="return changeColor(this);"></a><span class="yinwen">16</span>冬，十月，甲子，檢校內史宗秦客坐贓貶遵化尉，<span class="jiazhu">遵化縣屬欽州，隋開皇二十年置。</span>弟楚客亦<span class="jiaozhusup">〔章：十二行本「亦」上有「晉卿」二字；乙十一行本同。〕</span>以姦贓流嶺外。</p>
<p class="em2 strong" id="p102"><a class="gg-link" href="#p102" onclick="return changeColor(this);"></a><span class="yinwen">17</span>丁卯，殺流人韋方質。<span class="jiazhu"><span class="shu-ming">考異</span>曰：<span class="shu-ming">舊傳</span>云：<span class="yinhao">「配流儋州，尋卒。」</span>今從<span class="shu-ming">統紀</span>、<span class="shu-ming">新本紀</span>。</span></p>
<p class="em2 strong" id="p103"><a class="gg-link" href="#p103" onclick="return changeColor(this);"></a><span class="yinwen">18</span>辛未，內史刑文偉坐附會宗秦客貶珍州刺史。<span class="jiazhu">珍州，漢夜郎郡地。貞觀十六年開山洞，以舊播州城置珍州及夜郎縣，以縣界有隆珍山，因名。<span class="shu-ming">舊志</span>：珍州至京師四千一百里，東都三千七百里。</span>頃之，有制使至州，<span class="jiazhu">以奉制出使，故謂之制使，猶言詔使也。使，疏吏翻。</span>文偉以爲誅己，遽自縊死。<span class="jiazhu">縊，於計翻。</span></p>
<p class="em2 strong" id="p104"><a class="gg-link" href="#p104" onclick="return changeColor(this);"></a><span class="yinwen">19</span>壬申，敕兩京諸州各置大雲寺一區，藏<span class="shu-ming">大雲經</span>，使僧升高座講解，其撰疏僧雲宣等九人皆賜爵縣公，<span class="jiazhu">撰，士免翻。疏，所去翻。</span>仍賜紫袈裟、銀龜袋。<span class="jiazhu">西域胡僧衣毛衣，謂之袈裟；流入中國，以繒帛爲之。常僧皆衣緇，惟賜紫者乃得衣紫。袈，音加；裟，音沙。唐制，給品官以隨身魚符，以明貴賤，應徵召。高宗給五品以上以隨身銀魚袋，以防召命之詐，出內必合之；三品以上金飾袋。垂拱中，都督、刺史始賜魚。天授二年，改佩魚皆佩龜。其後三品已上，龜袋飾以金，四品以銀，五品以銅。中宗初罷龜袋，復給以魚。</span></p>
<p class="em2 strong" id="p105"><a class="gg-link" href="#p105" onclick="return changeColor(this);"></a><span class="yinwen">20</span>制天下武氏咸蠲課役。</p>
<p class="em2 strong" id="p106"><a class="gg-link" href="#p106" onclick="return changeColor(this);"></a><span class="yinwen">21</span>西突厥十姓，自垂拱以來爲東突厥所侵掠，<span class="jiazhu">東突厥，謂骨篤祿等。</span>散亡略盡。濛池都護繼往絕可汗斛瑟羅收其餘衆六七萬人入居內地，拜右衞大將軍，改號竭忠事主可汗。<span class="jiazhu">可，從刊入聲。汗，音寒。</span></p>
<p class="em2 strong" id="p107"><a class="gg-link" href="#p107" onclick="return changeColor(this);"></a><span class="yinwen">22</span>道州刺史李行褒兄弟爲酷吏所陷，當族，秋官郎中徐有功固爭不能得。秋官侍郎周興奏有功出<span class="jiaozhusup">〔章：十二行本「出」上有「故」字；乙十一行本同；孔本同；張校同。〕</span>反囚，當斬，<span class="jiazhu"><span class="shu-ming">考異</span>曰：<span class="shu-ming">新</span>、<span class="shu-ming">舊傳</span>，有功爭行褒，皆在爭裴行本下。按行本得罪在長壽元年一月，時周興已貶死矣。行褒坐謀復李氏，必在革命後。今置此年之末。</span>太后雖不許，亦免有功官；然太后雅重有功，久之，復起爲侍御史。<span class="jiazhu">復，扶又翻；下摩復同。</span>有功伏地流涕固辭曰：<span class="yinhao">「臣聞鹿走山林而命懸庖廚，勢使之然也。陛下以臣爲法官，臣不敢枉陛下法，必死是官矣。」</span>太后固授之，遠近聞者相賀。</p>
<p class="em2 strong" id="p108"><a class="gg-link" href="#p108" onclick="return changeColor(this);"></a><span class="yinwen">23</span>是歲，以右衞大將軍泉獻誠爲左衞大將軍。太后出金寶，命選南北牙善射者五人賭之，獻誠第一，以讓右玉鈐衞大將軍薛咄摩，咄摩復讓獻誠。<span class="jiazhu">咄，當沒翻。</span>獻誠乃奏言：<span class="yinhao">「陛下令選善射者，今多非漢官，竊恐四夷輕漢，<span class="jiazhu">泉獻誠，高麗泉男生之子。薛咄摩，薛延陀之種，故云然。</span>請停此射。」</span>太后善而從之。</p>
<div class="yt" id="y691"><p class="strong" id="p109"><a class="gg-link" href="#p109" onclick="return changeColor(this);"></a><span class="section" id="title-7"><span data-head-description="則天順聖皇后上之下" data-head-level="h4" data-head-title="天授二年">二年</span></span><span class="biaozhusup" data-rel="">（辛卯、六九一年）</span></p></div>
<p class="em2 strong" id="p110"><a class="gg-link" href="#p110" onclick="return changeColor(this);"></a><span class="yinwen">1</span>正月，癸酉朔，太后始受尊號於萬象神宮，<span class="jiazhu">漢哀帝自稱陳聖劉太平皇帝，尊號蓋昉於此。太后以女主而受尊號，尤爲非古。是後玄宗自先天三年至天寶十三載，五十年間，六受徽號，人主遂視爲故常矣。</span>旗幟尙赤。<span class="jiazhu">幟，昌志翻。</span>甲戌，改置社稷於神都。辛巳，納武氏神主于太廟；唐太廟之在長安者，更命曰享德廟。<span class="jiazhu">更，工衡翻。<span class="shu-ming">考異</span>曰：按<span class="shu-ming">實錄</span>，此年三月己卯改唐太廟爲享德廟。據此已祔武氏七廟主，不當至三月方改唐廟。<span class="shu-ming">新本紀</span>，<span class="yinhao">「元年十月辛未，改唐太廟爲享德廟，以武氏七廟爲太廟。」</span>今從<span class="shu-ming">唐統紀</span>。</span>四時唯享高祖已下，餘<span class="jiaozhusup">〔章：十二行本「餘」上有「三廟」二字；乙十一行本同；孔本作「四廟」；張校云，「餘」上脫「四廟」二字。〕</span>四室皆閉不享。<span class="jiazhu">四室：宣帝、元帝、光帝、景帝也。</span>又改長安崇先廟爲崇尊廟。<span class="jiazhu">垂拱四年，立崇先廟。</span>乙酉，日南至，大享明堂，祀昊天上帝，百神從祀，<span class="jiazhu">從，才用翻。</span>武氏祖宗配饗，唐三帝亦同配。</p>
<p class="em2 strong" id="p111"><a class="gg-link" href="#p111" onclick="return changeColor(this);"></a><span class="yinwen">2</span>御史中丞知大夫事李嗣眞以酷吏縱橫，<span class="jiazhu">橫，戶孟翻。</span>上疏，以爲：<span class="yinhao">「今告事紛紜，虛多實少，<span class="jiazhu">上，時掌翻。少，詩沼翻。</span>恐有凶慝陰謀離間陛下君臣。<span class="jiazhu">間，古莧翻。</span>古者獄成，公卿參聽，王必三宥，然後行刑。<span class="jiazhu"><span class="shu-ming">記·王制</span>：成獄辭，史以獄成告于正，正聽之；正以獄成告于大司寇，大司寇聽之于棘木之下；大司寇以獄之成告于王，王命三公參聽之；三公以獄之成告于王，王三宥，然後制刑。</span>比日獄官單車奉使，推鞫旣定，法家依斷，不令重推；<span class="jiazhu">比，毗至翻。斷，丁亂翻。重，直龍翻。</span>或臨時專決，不復聞奏。如此，則權由臣下，非審愼之法，儻有冤濫，何由可知！況以九品之官專命推覆，操殺生之柄，竊人主之威，按覆旣不在秋官，省審復不由門下，<span class="jiazhu">復，扶又翻。操，七刀翻。省，悉景翻。</span>國之利器，輕以假人，恐爲社稷之禍。」</span>太后不聽。</p>
<p class="em2 strong" id="p112"><a class="gg-link" href="#p112" onclick="return changeColor(this);"></a><span class="yinwen">3</span>饒陽尉姚貞亮等數百人表請上尊號曰上聖大神皇帝，不許。</p>
<p class="em2 strong" id="p113"><a class="gg-link" href="#p113" onclick="return changeColor(this);"></a><span class="yinwen">4</span>侍御史來子珣誣尙衣奉御劉行感兄弟謀反，皆坐誅。</p>
<p class="em2 strong" id="p114"><a class="gg-link" href="#p114" onclick="return changeColor(this);"></a><span class="yinwen">5</span>春，一月，地官尙書武思文及朝集使二千八百人，表請封中嶽。<span class="jiazhu">中嶽，嵩山。朝，直遙翻。</span></p>
<p class="em2 strong" id="p115"><a class="gg-link" href="#p115" onclick="return changeColor(this);"></a><span class="yinwen">6</span>己亥，廢唐興寧、永康、隱陵署官，<span class="jiazhu">元帝陵曰興寧，景帝陵曰永康。興寧陵在咸陽，永康陵在三原北十八里。唐諸陵有署令一人，從五品上；府二人，史四人，主衣四人，主輦四人，主藥四人，典事三人，掌固二人。又有陵令一人，掌山陵，率陵戶守衞之；丞爲之貳。</span>唯量置守戶。<span class="jiazhu">量，音良。</span></p>
<p class="em2 strong" id="p116"><a class="gg-link" href="#p116" onclick="return changeColor(this);"></a><span class="yinwen">7</span>左金吾大將軍丘神勣以罪誅。</p>
<p class="em2 strong" id="p117"><a class="gg-link" href="#p117" onclick="return changeColor(this);"></a><span class="yinwen">8</span>納言史務滋與來俊臣同鞫劉行感獄，俊臣奏務滋與行感親密，意欲寢其反狀。太后命俊臣幷推之。<span class="jiaozhusup">〔章：十二行本「之」下有「庚子」二字；乙十一行本同；張校同，云無註本亦無。〕</span>務滋恐懼自殺。</p>
<p class="em2 strong" id="p118"><a class="gg-link" href="#p118" onclick="return changeColor(this);"></a><span class="yinwen">9</span>或告文昌右丞周興與丘神勣通謀，太后命來俊臣鞫之，俊臣與興方推事對食，謂興曰：<span class="yinhao">「囚多不承，當爲何法？」</span>興曰：<span class="yinhao">「此甚易耳！<span class="jiazhu">易，以豉翻。</span>取大甕，以炭四周炙之，令囚入中，何事不承！」</span>俊臣乃索大甕，火圍如興法，<span class="jiazhu">索，山客翻。</span>因起謂興曰：<span class="yinhao">「有內狀推兄，請兄入此甕！」</span>興惶恐叩頭伏罪。法當死，太后原之，二月，流興嶺南，在道，爲仇家所殺。</p>
<p class="em2 strong" id="p119"><a class="gg-link" href="#p119" onclick="return changeColor(this);"></a>興與索元禮、來俊臣競爲暴刻，<span class="jiazhu">索，昔各翻。</span>興、元禮所殺各數千人，俊臣所破千餘家。元禮殘酷尤甚，太后亦殺之以慰人望。</p>
<p class="em2 strong" id="p120"><a class="gg-link" href="#p120" onclick="return changeColor(this);"></a><span class="yinwen">10</span>徙左衞大將軍千乘王武攸曁爲定王。<span class="jiazhu">乘，繩證翻。</span></p>
<p class="em2 strong" id="p121"><a class="gg-link" href="#p121" onclick="return changeColor(this);"></a><span class="yinwen">11</span>立故太子賢之子光順爲義豐王。<span class="jiazhu"><span class="shu-ming">考異</span>曰：<span class="shu-ming">舊傳</span>爲安樂王。今從<span class="shu-ming">唐曆</span>、<span class="shu-ming">統紀</span>。</span></p>
<p class="em2 strong" id="p122"><a class="gg-link" href="#p122" onclick="return changeColor(this);"></a><span class="yinwen">12</span>甲子，太后命始祖墓曰德陵，睿祖墓曰喬陵，嚴祖墓曰節陵，肅祖墓曰簡陵，烈祖墓曰靖陵，顯祖墓曰永陵，改章德陵爲昊陵，顯義陵爲順陵。</p>
<p class="em2 strong" id="p123"><a class="gg-link" href="#p123" onclick="return changeColor(this);"></a><span class="yinwen">13</span>追復李君羨官爵。<span class="jiazhu">君羨誅見一百九十九卷太宗貞觀二十二年。</span></p>
<p class="em2 strong" id="p124"><a class="gg-link" href="#p124" onclick="return changeColor(this);"></a><span class="yinwen">14</span>夏，四月，壬寅朔，日有食之。</p>
<p class="em2 strong" id="p125"><a class="gg-link" href="#p125" onclick="return changeColor(this);"></a><span class="yinwen">15</span>癸卯，制以釋敎開革命之階，<span class="jiazhu">謂<span class="shu-ming">大雲經</span>也。</span>升於道敎之上。</p>
<p class="em2 strong" id="p126"><a class="gg-link" href="#p126" onclick="return changeColor(this);"></a><span class="yinwen">16</span>命建安王攸宜留守長安。<span class="jiazhu">守，手又翻。</span></p>
<p class="em2 strong" id="p127"><a class="gg-link" href="#p127" onclick="return changeColor(this);"></a><span class="yinwen">17</span>丙辰，鑄大鍾，置北闕。</p>
<p class="em2 strong" id="p128"><a class="gg-link" href="#p128" onclick="return changeColor(this);"></a><span class="yinwen">18</span>五月，以岑長倩爲武威道行軍大總管，擊吐蕃，中道召還，軍竟不出。</p>
<p class="em2 strong" id="p129"><a class="gg-link" href="#p129" onclick="return changeColor(this);"></a><span class="yinwen">19</span>六月，以左肅政大夫格輔元爲地官尙書，<span class="jiazhu"><span class="shu-ming">姓譜</span>：格姓，允格之後；<span class="shu-ming">東觀漢記</span>有侍御史東平相格班。</span>與鸞臺侍郎樂思晦、鳳閣侍郎任知古並同平章事。思晦，彥暐之子也。<span class="jiazhu">樂彥暐見二百卷高宗顯慶元年。</span></p>
<p class="em2 strong" id="p130"><a class="gg-link" href="#p130" onclick="return changeColor(this);"></a><span class="yinwen">20</span>秋，七月，徙關內戶數十萬以實洛陽。</p>
<p class="em2 strong" id="p131"><a class="gg-link" href="#p131" onclick="return changeColor(this);"></a><span class="yinwen">21</span>八月，戊申，納言武攸寧罷爲左羽林大將軍；夏官尙書歐陽通爲司禮卿<span class="jiazhu">光宅改太常爲司禮。</span>兼判納言事。</p>
<p class="em2 strong" id="p132"><a class="gg-link" href="#p132" onclick="return changeColor(this);"></a><span class="yinwen">22</span>庚申，殺玉鈐衞大將軍張虔勗。來俊臣鞫虔勗獄，虔勗自訟於徐有功；俊臣怒，命衞士以刀亂斫殺之，梟首于市。<span class="jiazhu">鈐，其廉翻。梟，堅堯翻。</span></p>
<p class="em2 strong" id="p133"><a class="gg-link" href="#p133" onclick="return changeColor(this);"></a><span class="yinwen">23</span>義豐王光順、嗣雍王守禮、永安王守義、長信縣主等皆賜姓武氏，<span class="jiazhu">唐制：嗣王、郡王從一品。光順兄弟皆章懷太子賢之子。嗣，祥吏翻。雍，於用翻。</span>與睿宗諸子皆幽閉宮中，不出門庭者十餘年。守禮、守義，光順之弟也。</p>
<p class="em2 strong" id="p134"><a class="gg-link" href="#p134" onclick="return changeColor(this);"></a><span class="yinwen">24</span>或告地官尙書武思文初與徐敬業通謀；甲子，流思文於嶺南，復姓徐氏。<span class="jiazhu">思文改姓見上卷光宅元年。</span></p>
<p class="em2 strong" id="p135"><a class="gg-link" href="#p135" onclick="return changeColor(this);"></a><span class="yinwen">25</span>九月，乙亥，殺岐州刺史雲弘嗣。來俊臣鞫之，不問一款，<span class="jiazhu">獄辭之出於囚口者爲款。款，誠也，言所吐者皆誠實也。</span>先斷其首，乃僞立案奏之，<span class="jiazhu">斷，都管翻。案，考也，據也。獄辭之成者曰案，言可考據也。凡官文書可考據者皆曰案。</span>其殺張虔勗亦然。敕旨皆依，海內鉗口。<span class="jiazhu">鉗，其廉翻。</span></p>
<p class="em2 strong" id="p136"><a class="gg-link" href="#p136" onclick="return changeColor(this);"></a><span class="yinwen">26</span>鸞臺侍郎、同平章事傅遊藝夢登湛露殿，以語所親，<span class="jiazhu">語，牛倨翻。</span>所親告之；壬辰，下獄，自殺。<span class="jiazhu">下，遐嫁翻。</span></p>
<p class="em2 strong" id="p137"><a class="gg-link" href="#p137" onclick="return changeColor(this);"></a><span class="yinwen">27</span>癸巳，以左羽林衞大將軍建昌王武攸寧爲納言，洛州司馬狄仁傑爲地官侍郎，與冬官侍郎裴行本並同平章事。太后謂仁傑曰：<span class="yinhao">「卿在汝南，甚有善政，<span class="jiazhu">謂垂拱四年刺豫州時也。</span>卿欲知譖卿者名乎？」</span>仁傑謝曰：<span class="yinhao">「陛下以臣爲過，臣請改之；知臣無過，臣之幸也，不願知譖者名。」</span>太后深歎美之。</p>
<p class="em2 strong" id="p138"><a class="gg-link" href="#p138" onclick="return changeColor(this);"></a><span class="yinwen">28</span>先是，鳳閣舍人脩武張嘉福<span class="jiazhu">先，悉薦翻。脩武，漢山陽縣地。脩武，古地名也，魏、隋以名縣，唐屬懷州。杜佑曰：懷州脩武縣，本殷甯邑。<span class="shu-ming">韓詩外傳</span>曰：武王伐紂，勒兵於甯，故曰脩武。漢山陽縣故城在縣西北。</span>使洛陽人王慶之等數百人上表，<span class="jiazhu">上，時掌翻。<span class="shu-ming">考異</span>曰：<span class="shu-ming">御史臺記</span>作千餘人。今從<span class="shu-ming">舊傳</span>。</span>請立武承嗣爲皇太子。文昌右相、同鳳閣鸞臺三品岑長倩以皇嗣在東宮，不宜有此議，<span class="jiazhu">嗣，祥吏翻。相，息亮翻。</span>奏請切責上書者，告示令散。太后又問地官尙書、同平章事格輔元，輔元固稱不可。由是大忤諸武意，<span class="jiazhu">令，力丁翻。忤，五故翻。</span>故斥長倩令西征吐蕃，未至，徵還，下制獄。<span class="jiazhu">下，遐嫁翻。</span>承嗣又譖輔元。來俊臣又脅長倩子靈原，令引司禮卿兼判納言事歐陽通等數十人，皆云同反。通爲俊臣所訊，五毒備至，終無異詞，俊臣乃詐爲通款。冬，十月，己酉，長倩、輔元、通等皆坐誅。</p>
<p class="em2 strong" id="p139"><a class="gg-link" href="#p139" onclick="return changeColor(this);"></a>王慶之見太后，<span class="jiazhu">見，賢遍翻；下同。</span>太后曰：<span class="yinhao">「皇嗣我子，柰何廢之？」</span>慶之對曰：<span class="yinhao">「『神不歆非類，民不祀非族。』<span class="jiazhu"><span class="shu-ming">左傳</span>晉大夫狐突之言。</span>今誰有天下，而以李氏爲嗣乎！」</span>太后諭遣之。慶之伏地，以死泣請，不去，太后乃以印紙遺之曰：<span class="jiazhu">遺，唯季翻。</span><span class="yinhao">「欲見我，以此示門者。」</span>自是慶之屢求見，<span class="jiazhu">見，賢遍翻。</span>太后頗怒之，命鳳閣侍郎李昭德賜慶之杖。昭德引出光政門外，<span class="jiazhu">洛陽宮城南面三門，中曰應天，左曰興敎，右曰光政。</span>以示朝士曰：<span class="yinhao">「此賊欲廢我皇嗣，立武承嗣，」</span>命撲之，<span class="jiazhu">朝，宜遙翻。撲，弼角翻。</span>耳目皆血出，然後杖殺之，<span class="jiazhu"><span class="shu-ming">考異</span>曰：<span class="shu-ming">舊傳</span>云：<span class="yinhao">「延載初，鳳閣舍人張嘉福令洛陽人王慶之率輕薄惡少數百人詣闕，上表請立武承嗣爲皇太子，則天不許。」</span><span class="shu-ming">唐曆</span>，昭德，永昌元年自御史中丞貶振州淩水尉。<span class="shu-ming">實錄</span>，長壽元年始爲相。<span class="shu-ming">舊傳</span>，杖殺慶之在爲相後。按<span class="shu-ming">御史臺記</span>，昭德自中丞轉鳳閣侍郎。蓋暫貶淩水，尋召還爲鳳閣侍郎也。杖殺慶之，據<span class="shu-ming">御史臺記</span>，乃是爲鳳閣侍郎時，非爲相後也。<span class="shu-ming">舊傳</span>或誤以載初爲延載。慶之上表或在載初年。<span class="shu-ming">實錄</span>因岑長倩、格輔元之死說及耳。今參取<span class="shu-ming">實錄</span>、<span class="shu-ming">御史臺記</span>及<span class="shu-ming">舊傳</span>之語。</span>其黨乃散。</p>
<p class="em2 strong" id="p140"><a class="gg-link" href="#p140" onclick="return changeColor(this);"></a>昭德因言於太后曰：<span class="yinhao">「天皇，陛下之夫；皇嗣，陛下之子。陛下身有天下，當傳之子孫爲萬代業，豈得以姪爲嗣乎！自古未聞姪爲天子而爲姑立廟者也！<span class="jiazhu">而爲，于僞翻。</span>且陛下受天皇顧託，若以天下與承嗣，則天皇不血食矣。」</span>太后亦以爲然。昭德，乾祐之子也。<span class="jiazhu">李乾祐，卽貞觀初救裴仁軌者也。</span></p>
<p class="em2 strong" id="p141"><a class="gg-link" href="#p141" onclick="return changeColor(this);"></a><span class="yinwen">29</span>壬辰，殺鸞臺侍郎·同平章事樂思晦、右衞將軍李安靜。安靜，綱之孫也。<span class="jiazhu">李綱以剛直著節隋、唐之間；安靜可謂無忝厥祖矣。</span>太后將革命，王公百官皆上表勸進，安靜獨正色拒之。及下制獄，來俊臣詰其反狀，<span class="jiazhu">上，時掌翻。下，遐嫁翻。詰，去吉翻。</span>安靜曰：<span class="yinhao">「以我唐家老臣，須殺卽殺！若問謀反，實無可對。」</span>俊臣竟殺之。</p>
<p class="em2 strong" id="p142"><a class="gg-link" href="#p142" onclick="return changeColor(this);"></a><span class="yinwen">30</span>太學生王循之上表，乞假還鄕；<span class="jiazhu">假，古訝翻，休假也。唐國子學生三百人，太學生五百人。</span>太后許之。狄仁傑曰：<span class="yinhao">「臣聞君人者唯殺生之柄不假人，自餘皆歸之有司。故左、右丞，徒以不下句；<span class="jiazhu">句，音鉤。</span>左、右相，流以上乃判，爲其漸貴故也。<span class="jiazhu">相，息亮翻。爲，于僞翻；下爲之、普爲同。</span>彼學生求假，丞、簿事耳，<span class="jiazhu">唐國子監丞，從六品下，掌判監事；主簿從七品下。</span>若天子爲之發敕，則天下之事幾敕可盡乎！必欲不違其願，請普爲立制而已。」</span>太后善之。</p>
</div></body></html>