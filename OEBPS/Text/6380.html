<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百三十六・唐紀五十二・德宗神武聖文皇帝十一・順宗至德弘道大聖大安孝皇帝</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀五十二">唐紀五十二</span></span></h1>
<p><span class="jiazhu">起重光大荒落<span class="biaozhusup" data-rel="">（辛巳）</span>，盡旃蒙作噩<span class="biaozhusup" data-rel="">（乙酉）</span>，凡五年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="德宗神武聖文皇帝十一">德宗神武聖文皇帝十一</span></span></h5>
<div class="yeartoc" id="year_toc_801"><p class="strong"><span class="section" id="title-3"><span data-head-description="德宗神武聖文皇帝十一" data-head-level="h4" data-head-title="貞元十七年">貞元十七年</span></span><span class="biaozhusup" data-rel="">（辛巳、八○一年）</span></p></div>
<p class="em2 strong"><span class="yinwen">1</span>春，正月，甲寅，韓全義至長安，竇文場爲掩其敗迹；<span class="jiazhu">爲，于僞翻；下同。</span>上禮遇甚厚。全義稱足疾，不任朝謁，<span class="jiazhu">任，音壬。朝，直遙翻。《考異》曰：《舊·全義傳》云：<span class="yinhao">「令中使就第賜宴，自還至辭，都不謁見而去。議者以隳敗法制，從古以還，未如貞元之甚。」</span>按《實錄》：<span class="yinhao">「壬戌，宴全義於麟德殿。」</span>又云：<span class="yinhao">「自還及歸，不見不辭于正朝。」</span>蓋非不謁也，但不於正朝耳。</span>遣司馬崔放入對。放爲全義引咎，謝無功，<span class="jiazhu">爲，于僞翻。</span>上曰：<span class="yinhao">「全義爲招討使，能招來少誠，其功大矣，何必殺人然後爲功邪！」</span><span class="jiazhu">德宗之耳目爲宦官所聾瞽率類此。</span>閏月，甲戌，歸夏州。<span class="jiazhu">夏，戶雅翻。</span></p>
<p class="em2 strong"><span class="yinwen">2</span>韋士宗旣入黔州，<span class="jiazhu">去年士宗復入黔州，事見上卷。黔，渠今翻，又其廉翻。</span>妄殺長吏，人心大擾。士宗懼，三月，脫身亡走。夏，四月，辛亥，以右諫議大夫裴佶爲黔州觀察使。<span class="jiazhu">佶，其吉翻。</span></p>
<p class="em2 strong"><span class="yinwen">3</span>五月，壬戌朔，日有食之。</p>
<p class="em2 strong"><span class="yinwen">4</span>朔方邠、寧、慶節度使楊朝晟<span class="jiazhu">朔方兵分居邠，故仍以朔方軍號冠之，其實只節度邠、寧、慶三州。</span>防秋于寧州，乙酉，薨。</p>
<p class="em2 strong">初，渾瑊遣兵馬使李朝寀將兵戍定平。<span class="jiazhu">武德二年分寧州定安縣置定平縣，仍屬寧州。《九域志》：在州南六十里。朝，直遙翻。寀，倉宰翻。將，卽亮翻。</span>瑊薨，朝寀請以其衆隸神策軍；詔許之。</p>
<p class="em2 strong">楊朝晟疾亟，<span class="jiazhu">亟，汜力翻。</span>召僚佐謂曰：<span class="yinhao">「朝晟必不起，逆方命帥多自本軍，雖徇衆情，殊非國體。<span class="jiazhu">帥，所類翻；下同。</span>寧州刺史劉南金，練習軍旅，宜使攝行軍，且知軍事，比朝廷擇帥，<span class="jiazhu">比，必利翻，及也。</span>必無虞矣。」</span>又以手書授監軍劉英倩，英倩以聞。軍士私議曰：<span class="yinhao">「朝廷命帥，吾納之，卽命劉君，吾事之；若命帥於他軍，彼必以其麾下來，吾屬被斥矣，必拒之。」</span></p>
<p class="em2 strong">己丑，上遣中使往察軍情，軍中多與南金。辛卯，上復遣高品薛盈珍齎詔詣寧州。<span class="jiazhu">唐內侍省有高品一千九百六十六人。復，扶又翻。</span>六月，甲午，盈珍至軍，宣詔曰：<span class="yinhao">「朝寀所將本朔方軍，今將幷之，以壯軍勢，威戎狄，以李朝寀爲使，南金副之，軍中以爲何如？」</span>諸將皆奉詔。</p>
<p class="em2 strong">丙申，都虞候史經言於衆曰：<span class="yinhao">「李公命收弓刀而送甲冑二千。」</span>軍士皆曰：<span class="yinhao">「李公欲內麾下二千爲腹心，吾輩妻子其可保乎！」</span>夜，造劉南金，<span class="jiazhu">造，七到翻。</span>欲奉以爲帥，南金曰：<span class="yinhao">「節度使固我所欲，然非天子之命則不可；軍中豈無他將乎！」</span><span class="jiazhu">將，卽亮翻。</span>衆曰：<span class="yinhao">「弓刀皆爲官所收，惟軍事府尙有甲兵，<span class="jiazhu">軍事府，知軍事所居也。</span>欲因以集事。」</span>南金曰：<span class="yinhao">「諸君不願朝寀爲帥，宜以情告敕使。若操甲兵，<span class="jiazhu">操，七刀翻。</span>乃拒詔也。」</span>命閉門不內。軍士去，詣兵馬使高固，固逃匿；搜得之，固曰：<span class="yinhao">「諸君能用吾言則可。」</span>衆曰：<span class="yinhao">「惟命。」</span>固曰：<span class="yinhao">「毋殺人，毋掠金帛。」</span>衆曰：<span class="yinhao">「諾。」</span>乃共詣監軍，請奏之。衆曰：<span class="yinhao">「劉君旣得朝旨爲副帥，必撓吾事。」</span><span class="jiazhu">撓，奴巧翻。</span>詐稱監軍命，召計事，至而殺之。</p>
<p class="em2 strong">戊戌，制以李朝寀爲邠寧節度使。是日，寧州告變者至，上追還制書，復遣薛盈珍往詗軍情。<span class="jiazhu">復，扶又翻；下同。詗，火迥翻，又翾正翻。</span>壬寅，至軍，軍中以高固爲請，盈珍卽以上旨命固知軍事。</p>
<p class="em2 strong">或傳戊戌制書至邠州，邠軍惑，不知所從，<span class="jiazhu">薛盈珍已命高固知寧州軍事，而又有傳李朝寀制書至邠者，故留邠之軍惑而不知所適從。</span>姦人乘之，且爲變。留後孟子周悉內精甲於府廷，日饗士卒，內以悅衆心，外以威姦黨。邠軍無變，子周之謀也。</p>
<p class="em2 strong"><span class="yinwen">5</span>李錡旣執天下利權，<span class="jiazhu">十五年李錡爲諸道鹽鐵轉運使，事見上卷。</span>以貢獻固主恩，以饋遺結權貴，<span class="jiazhu">遺，唯季翻。</span>恃此驕縱，無所忌憚，盜取縣官財，所部官屬無罪受戮者相繼。浙西布衣崔善貞詣闕上封事，言宮市、進奉及鹽鐵之弊，因言錡不法事。上覽之，不悅，命械送錡。錡聞其將至，先鑿阬於道旁；己亥，善貞至，幷鎖械內阬中，生瘞之。<span class="jiazhu">瘞，於計翻。</span>遠近聞之，不寒而慄。錡復欲爲自全計，增廣兵衆，選有材力善射者謂之挽強，<span class="jiazhu">言其力能挽強弓也。杜甫詩：<span class="yinhao">「挽弓當挽強。」</span></span>胡、奚雜類謂之蕃落，<span class="jiazhu">胡、奚之俘配隸江南者，錡收養之。</span>給賜十倍他卒。轉運判官盧坦屢諫不悛，<span class="jiazhu">悛，丑緣翻。</span>與幕僚李約等皆去之。約，勉之子也。<span class="jiazhu">李勉歷事肅、代、德三朝，貞元中爲相。</span></p>
<p class="em2 strong"><span class="yinwen">6</span>己酉，以高固爲邠寧節度使。固，宿將，以寬厚得衆，節度使忌之，置於散地，<span class="jiazhu">散，悉但翻。</span>同列多輕侮之；及起爲帥，一無所報復，<span class="jiaozhusup">【章：十二行本「復有「由是」二字；乙十一行本同。】</span>軍中遂安。</p>
<p class="em2 strong"><span class="yinwen">7</span>丁巳，成德節度使王武俊薨。</p>
<p class="em2 strong"><span class="yinwen">8</span>秋，七月，戊寅，吐蕃寇鹽州。</p>
<p class="em2 strong"><span class="yinwen">9</span>辛巳，以成德節度副使王士眞爲節度使。</p>
<p class="em2 strong"><span class="yinwen">10</span>己丑，吐蕃陷麟州，殺刺史郭鋒，夷其城郭，掠居人及党項部落而去。鋒，曜之子也。<span class="jiazhu">曜，郭子儀之子也。</span></p>
<p class="em2 strong">僧延素爲虜所得。虜將有徐舍人者，謂延素曰：<span class="yinhao">「我英公五代孫也。<span class="jiazhu">李勣，封英國公。</span>武后時，吾高祖建義不成，<span class="jiazhu">謂敬業也。事見二百二卷武后光宅元年。</span>子孫流播異域，雖代居祿位典兵，然思本之心不忘，顧宗族大，無由自拔耳。今聽汝歸。」</span>遂縱之。</p>
<p class="em2 strong">上遣使敕韋皋出兵深入吐蕃以分其勢，紓北邊患。<span class="jiazhu">紓，緩也。</span>皋遣將將兵二萬分出九道，攻吐蕃維、保、松州及棲雞、老翁城。<span class="jiazhu">宋白曰：保州本維州之定廉縣，南接吐蕃，爲夷落之極塞。開元二十八年，羌夷內附，置奉州。天寶改雲山郡，八載，移治天保軍，改爲天保郡，尋沒，乾元元年復歸附，乃改爲保州。按《王涯傳》曰：綿州威蕃栅西抵棲雞城。蓋在茂州界。</span></p>
<p class="em2 strong"><span class="yinwen">11</span>河東節度使鄭儋暴薨，不及命後事，軍中喧譁，將有他變。中夜，十餘騎執兵召掌書記令狐楚至軍門，諸將環之，<span class="jiazhu">環，音宦。</span>使草遺表。楚在白刃之中，操筆立成。楚，德棻之族也。<span class="jiazhu">令狐德棻事太宗，疑<span class="yinhao">「族」</span>字下有<span class="yinhao">「孫」</span>及<span class="yinhao">「曾、玄」</span>等字。棻，撫文翻。</span>八月，戊午，以河東行軍司馬嚴綬爲節度使。</p>
<p class="em2 strong"><span class="yinwen">12</span>九月，韋皋奏大破吐蕃於雅州。<span class="jiazhu">宋白曰：雅州，卽秦嚴道縣地，後魏立蒙山郡，唐立雅州。按《郡國志》，漢源縣有離□𡺾<span class="jiaozhusup">【郭立暄：元刻初印本、早印乙本如此，與樂史《太平寰宇記》卷七十七所引合。吳本同，陳本意補“山”字。胡本從陳，標點本作“離山𡺾”（第十六册七五九八頁）。】</span>，蜀守李冰所鑿。離，卽古雅字也，州以此爲名。《舊志》：雅州，京師西南二千七百二十三里。</span></p>
<p class="em2 strong"><span class="yinwen">13</span>左神策中尉竇文場致仕，以副使楊志廉代之。</p>
<p class="em2 strong"><span class="yinwen">14</span>韋皋屢破吐蕃，轉戰千里，凡拔城七，軍鎭五，焚堡百五十，斬首萬餘級，捕虜六千，降戶三千，遂圍維州及昆明城。冬，十月，庚子，加皋檢校司徒兼中書令，賜爵南康郡王。南詔王異牟尋虜獲尤多，上遣中使慰撫之。</p>
<p class="em2 strong"><span class="yinwen">15</span>戊午，鹽州刺史杜彥先棄城奔慶州。<span class="jiazhu">爲吐蕃所逼也。鹽州修築距是年纔八年。</span></p>
<div class="yeartoc" id="year_toc_802"><p class="strong"><span class="section" id="title-4"><span data-head-description="德宗神武聖文皇帝十一" data-head-level="h4" data-head-title="貞元十八年">十八年</span></span><span class="biaozhusup" data-rel="">（壬午、八○二年）</span></p></div>
<p class="em2 strong"><span class="yinwen">1</span>春，正月，驃王摩羅思那遣其子悉利移入貢。驃國在南詔西南六千八百里，<span class="jiazhu">《新書》：驃，古朱波也，在永昌南二千里，去京師萬四千里。驃，毗召翻。</span>聞南詔內附而慕之，因南詔入見，<span class="jiazhu">見，賢遍翻。</span>仍獻其樂。</p>
<p class="em2 strong"><span class="yinwen">2</span>吐蕃遣其大相兼東鄙五道節度使論莽熱將兵十萬解維州之圍，西川兵據險設伏以待之。吐蕃至，出千人挑戰，<span class="jiazhu">挑，徒了翻。</span>虜悉衆追之，伏發，虜衆大敗，擒論莽熱，士卒死者太半。維州、昆明竟不下，引兵還。<span class="jiazhu">還，從宣翻，又如字。</span>乙亥，皋遣使獻論莽熱，<span class="jiazhu">《考異》曰：《舊·韋皋傳》云：<span class="yinhao">「十月遣使獻論莽熱，」</span>今從《實錄》。</span>上赦之。</p>
<p class="em2 strong"><span class="yinwen">3</span>浙東觀察使裴肅旣以進奉得進，<span class="jiazhu">裴肅以進奉得廉車［兼軍］，事見上卷十二年。</span>判<span class="jiaozhusup">【張：「判」上脫「肅卒」。】</span>官齊總代掌後務，<span class="jiazhu">據《新唐書》：肅卒于官，齊總代掌後務。</span>刻剝以求媚又過之。三月，癸酉，詔擢總爲衢州刺史。給事中長安許孟容封還詔書，<span class="jiazhu">封還詔書，不肯書讀，所謂糾駮也；亦謂之塗歸，唐人語也。</span>曰：<span class="yinhao">「衢州無他虞，齊總無殊績，忽此超獎，深駭羣情。若總必有可錄，煩明書勞課，然後超資改官，以解衆疑。」</span>詔遂留中。己亥，上召孟容，慰獎之。</p>
<p class="em2 strong"><span class="yinwen">4</span>秋，七月，辛未，嘉王府諮議高弘本正牙奏事，<span class="jiazhu">嘉王運，代宗之子。諮議參軍，正五品，掌計謀議事。唐東內以含元殿爲正牙，西內以太極殿爲正牙。唐制，天子居曰衙，行曰駕。牙，與衙同。</span>自理逋債。<span class="jiazhu">逋，欠也。</span>乙亥，詔<span class="yinhao">「公卿庶僚自今勿令正牙奏事，如有陳奏，宜延英門請對。」</span>議者以爲：<span class="yinhao">「正牙奏事，自武德以來未之或改，所以達羣情，講政事；弘本無知，黜之可也，不當因人而廢事。」</span></p>
<p class="em2 strong"><span class="yinwen">5</span>淮南節度使杜佑累表求代，冬，十月，丁亥，以刑部尙書王鍔爲淮南副節度使兼行軍司馬。<span class="jiazhu">鍔，五各翻。<span class="yinhao">「副節度使」</span>，恐當作<span class="yinhao">「節度副使」</span>。</span></p>
<p class="em2 strong"><span class="yinwen">6</span>己酉，鄜坊節度使王栖曜薨。中軍將何朝宗謀作亂，夜，縱火；都虞候裴玢潛匿不救火，<span class="jiazhu">朝，直遙翻。玢，府巾翻。</span>旦，擒朝宗，斬之。以同州刺史劉公濟爲鄜坊節度使，以玢爲行軍司馬。</p>
<div class="yeartoc" id="year_toc_803"><p class="strong"><span class="section" id="title-5"><span data-head-description="德宗神武聖文皇帝十一" data-head-level="h4" data-head-title="貞元十九年">十九年</span></span><span class="biaozhusup" data-rel="">（癸未、八○三年）</span></p></div>
<p class="em2 strong"><span class="yinwen">1</span>春，二月，丁亥，名安黃軍曰奉義。<span class="jiazhu">以寵伊愼也。</span></p>
<p class="em2 strong"><span class="yinwen">2</span>己亥，安南牙將王季元逐其觀察使裴泰，泰奔朱鳶。<span class="jiazhu">劉昫曰：朱鳶，漢縣名，今縣吳軍平縣地。晉武帝更名海平，江左置武平郡；隋廢郡爲朱鳶縣，唐屬交州。</span>明日，左兵馬使趙勻斬季元及其黨，迎泰而復之。</p>
<p class="em2 strong"><span class="yinwen">3</span>甲辰，杜佑入朝。<span class="jiazhu">自淮南入朝。</span>三月，壬子朔，以佑檢校司空、同平章事；以王鍔爲淮南節度使。</p>
<p class="em2 strong"><span class="yinwen">4</span>鴻臚卿王權請遷獻、懿二祖於德明、興聖廟，<span class="jiazhu">玄宗天寶二年，尊咎繇爲德明皇帝，涼武昭王爲興聖皇帝，立廟京師。臚，陵如翻。</span>每禘祫，正太祖東向之位；從之。<span class="jiazhu">建中二年，奉獻祖正東向之位，事見二百二十七卷。</span></p>
<p class="em2 strong"><span class="yinwen">5</span>乙亥，以司農卿李實兼京兆尹。實爲政暴戾，上愛信之。實恃恩驕傲，許人薦引，不次拜官，及誣譖斥逐，皆如期而效，士大夫畏之側目。</p>
<p class="em2 strong"><span class="yinwen">6</span>夏，四月，涇原節度使劉昌奏請徙原州治平涼；從之。<span class="jiazhu">七年劉昌築平涼，事見二百三十三卷。原州本治高平，唐爲平高縣，爲吐蕃所陷。</span></p>
<p class="em2 strong"><span class="yinwen">7</span>乙亥，吐蕃遣其臣論頰熱入貢。</p>
<p class="em2 strong"><span class="yinwen">8</span>六月，辛卯，以右神策中尉副使孫榮義爲中尉，與楊志廉皆驕縱招權，<span class="jiazhu">楊志廉時爲左軍中尉。《考異》曰：《實錄》：<span class="yinhao">「十七年六月，以中官楊志廉充左神策護軍中尉。」</span><span class="yinhao">「七月丙戌，以內給事楊志廉、孫榮義爲左、右神策護軍中尉副使。」</span><span class="yinhao">「九月戊寅，以志廉爲左神策中尉。」</span><span class="yinhao">「十九年六月辛卯，以榮義爲右神策中尉。」</span><span class="yinhao">「二十年十月戊申，以志廉爲特進、右監軍將軍、左軍中尉。」</span>其重複差互如此。蓋十七年六月攝領耳，七月始爲副使，九月及十九年六月始正爲中尉。二十年十月但進階加官耳。《舊傳》又云：<span class="yinhao">「先是竇文場致仕，十五年以後，志廉、榮義爲左、右軍中尉，亦踵竇之事。」</span>此蓋言其大略耳，未必爲中尉適在十五年也。余按<span class="yinhao">「右監軍將軍」</span>當作<span class="yinhao">「右監門將軍」</span>。</span>依附者衆，宦官之勢益盛。</p>
<p class="em2 strong"><span class="yinwen">9</span>壬辰，遣右龍武大將軍薛伾使于吐蕃。</p>
<p class="em2 strong"><span class="yinwen">10</span>陳許節度使上官涗薨，其壻田偁欲脅其子使襲軍政；<span class="jiazhu">偁，齒繩翻。</span>牙將王沛，亦涗之壻也，知其謀，以告監軍范日用，討擒之。乙未，以陳許行軍司馬劉昌裔爲節度使。沛，許州人也。</p>
<p class="em2 strong"><span class="yinwen">11</span>自正月不雨至于秋七月。</p>
<p class="em2 strong"><span class="yinwen">12</span>己未，中書侍郎、同平章事齊抗以疾罷爲太子賓客。</p>
<p class="em2 strong"><span class="yinwen">13</span>初，翰林待詔王伾善書，山陰王叔文善棋，<span class="jiazhu">山陰，漢古縣，隋廢山陰入會稽縣，唐初復分會稽置山陰縣。二縣俱在越州郭下。</span>俱出入東宮，娛侍太子。伾，杭州人也。</p>
<p class="em2 strong">叔文譎詭多計，自言讀書知治道，乘間常爲太子言民間疾苦。<span class="jiazhu">譎，古穴翻。治，直吏翻。乘間，古莧翻。爲，于僞翻。</span>太子嘗與諸侍讀及叔文等論及宮市事，<span class="jiazhu">太宗時，晉王府有侍讀，及爲太子，亦置焉。其後或置或否，無常員，掌講導經學。</span>太子曰：<span class="yinhao">「寡人方欲極言之。」</span>衆皆稱贊，獨叔文無言。旣退，太子自留叔文，謂曰：<span class="yinhao">「向者君獨無言，豈有意邪？」</span>叔文曰：<span class="yinhao">「叔文蒙幸太子，有所見，敢不以聞。太子職當視膳問安，<span class="jiazhu">《世子》之記曰：朝夕至于大寢之門外，問內豎曰：<span class="yinhao">「今日安否何如？」</span>內豎曰<span class="yinhao">「安」</span>，世子乃有喜色。其有不安節，則內豎以告世子。世子色憂不滿容。內豎言復初，然後亦復初。朝夕之食上，世子必在，視寒煖之節。食下，問所膳羞，必知所進，以命膳宰，然後退。若內豎言疾，則世子親齊玄而養。膳宰之饌，必敬視之。疾之藥，必親嘗之。嘗饌善，則世子亦能食；嘗饌寡，則世子亦不能飽。以至於復初，然後亦復初。</span>不宜言外事。陛下在位久，如疑太子收人心，何以自解！」</span>太子大驚，因泣曰：<span class="yinhao">「非先生，寡人無以知此。」</span>遂大愛幸，與王伾相依附。</p>
<p class="em2 strong">叔文因爲太子言：<span class="jiazhu">爲，于僞翻。</span><span class="yinhao">「某可爲相，某可爲將，幸異日用之。」</span>密結翰林學士韋執誼及當時朝士有名而求速進者陸淳、呂溫、李景儉、韓曄、韓泰、陳諫、柳宗元、劉禹錫等，定爲死友。而凌準、程异等又因其黨以進，日與遊處，<span class="jiazhu">處，昌呂翻。</span>蹤跡詭祕，莫有知其端者。藩鎭或陰進資幣，與之相結。淳，吳人，嘗爲左司郎中；溫，渭之子，時爲左拾遺；<span class="jiazhu">呂渭見上卷十六年。</span>景儉，瑀之孫，進士及第；<span class="jiazhu">瑀，寧王憲之子也，封漢中王。</span>曄，滉之族子；<span class="jiazhu">韓滉，休之子，貞元中爲相。</span>諫，嘗爲侍御史；宗元、禹錫，時爲監察御史。</p>
<p class="em2 strong">左補闕張正一上書，得召見。<span class="jiazhu">《考異》曰：《順宗實錄》作<span class="yinhao">「張正買」</span>，今從《德宗實錄》。</span>正一與吏部員外郎王仲舒、主客員外郎劉伯芻等相親善，<span class="jiazhu">《考異》曰：《韓愈集》有《仲舒神道碑》，云<span class="yinhao">「諱弘中，字某。」</span>按《實錄》、《新》《舊傳》皆名仲舒，字弘中。愈又作《燕喜亭記》，稱爲王弘中。然則弘中必字也，碑文誤耳。《順宗實錄》云：<span class="yinhao">「正買與王仲舒、劉伯芻、裴茝、常仲孺、呂洞相善，數遊止。」</span>今從《德宗實錄》。</span>叔文之黨疑正一言己陰事，令執誼反譖正一等於上，云其朋黨，遊宴無度。九月，甲寅，正一等皆坐遠貶，人莫知其由。<span class="jiazhu">爲伾、叔文等亂順宗初政張本。</span>伯芻，迺之子也。<span class="jiazhu">劉迺見二百三十卷興元元年。</span></p>
<p class="em2 strong"><span class="yinwen">14</span>鹽夏節度判官崔文先權知鹽州，爲政苛刻。冬，閏十月，庚戌，部將李庭俊作亂，殺而臠食之。左神策兵馬使李興幹戍鹽州，殺庭俊以聞。</p>
<p class="em2 strong"><span class="yinwen">15</span>丁巳，門下侍郎、同平章事崔損薨。</p>
<p class="em2 strong"><span class="yinwen">16</span>十一月，戊寅朔，以李興幹爲鹽州刺史，得專奏事；<span class="jiazhu">李興幹出於神策軍，宦官因其定亂之功而崇獎之。</span>自是鹽州不隸夏州。<span class="jiazhu">貞元三年，置夏州節度使，領綏、鹽二州，今鹽州得專達於朝廷。其後鹽州屬朔方節度，夏州節度又增銀、宥、威三州隸之。</span></p>
<p class="em2 strong"><span class="yinwen">17</span>十二月，庚申，以太常卿高郢爲中書侍郎，吏部侍郎鄭珣瑜爲門下侍郎，並同平章事。珣瑜，餘慶之從父兄弟也。<span class="jiazhu">鄭餘慶，貞元十四年爲相，十六年坐于䪹貶。從，才用翻。</span></p>
<p class="em2 strong"><span class="yinwen">18</span>建中初，敕京城諸使及府縣繫囚，每季終委御史巡按，有冤濫者以聞；<span class="jiazhu">冤，枉屈也。濫，淫刑也。</span>近歲，北軍移牒而已。<span class="jiazhu">宦官勢橫，御史不敢復入北軍按囚，但移文北司，牒取繫囚姓名及事，因應故事而已，不問其有無冤濫。</span>監察史崔薳遇下嚴察，下吏欲陷之，引以入右神策軍。軍使以下駭懼，具奏其狀。上怒，杖薳四十，流崖州。<span class="jiazhu">薳，韋委翻。</span></p>
<p class="em2 strong"><span class="yinwen">19</span>京兆尹嗣道王實務徵求以給進奉，言於上曰：<span class="yinhao">「今歲雖旱而禾苗甚美。」</span>由是租稅皆不免，人窮至壞屋賣瓦木、麥苗以輸官。<span class="jiazhu">壞，音怪。</span>優人成輔端爲謠嘲之；<span class="jiazhu">徒歌曰謠。</span>實奏輔端誹謗朝政，杖殺之。<span class="jiazhu">朝，直遙翻。</span></p>
<p class="em2 strong">監察御史韓愈上疏，以<span class="yinhao">「京畿百姓窮困，應今年稅錢及草粟等徵未得者，請俟來年蠶麥。」</span>愈坐貶陽山令。<span class="jiazhu">陽山，漢縣，屬桂陽郡，後漢省，晉平吳，分浛洭縣復置，唐屬連州，神龍元年移縣治於浛水之北。《考異》曰：韓愈《河南令張署墓誌》曰：<span class="yinhao">「自京兆武功尉拜監察御史，爲幸臣所讒，與同輩韓愈、李方叔三人俱爲縣令南方。」</span>又《祭署文》曰：<span class="yinhao">「貞元十九，君爲御史，余以無能，同詔並峙。」</span>又曰：<span class="yinhao">「我落陽山，以尹鼯猱。君飄臨武，山林之牢。歲弊寒兇，雪虐風饕。」</span>與署同貶當在此年冬。</span></p>
<div class="yeartoc" id="year_toc_804"><p class="strong"><span class="section" id="title-7"><span data-head-description="德宗神武聖文皇帝十一" data-head-level="h4" data-head-title="二十年">二十年</span></span><span class="biaozhusup" data-rel="">（甲申、八○四）</span></p></div>
<p class="em2 strong"><span class="yinwen">1</span>春，正月，丙戌，天德軍都防禦團練使、豐州刺史李景略卒。初，景略嘗宴僚佐，行酒者誤以醯進。<span class="jiazhu">醯，呼西翻，醋也。</span>判官京兆任迪簡以景略性嚴，恐行酒者得罪，強飲之，<span class="jiazhu">任，音壬。強，其兩翻。</span>歸而嘔血；軍士聞之泣下。及李景略卒，軍士皆曰判官仁者，欲奉以爲帥。<span class="jiazhu">帥，所類翻。</span>監軍抱置別室，軍士發扃取之。監軍以聞，詔以代景略。</p>
<p class="em2 strong"><span class="yinwen">2</span>吐蕃贊普死，其弟嗣立。<span class="jiazhu">《考異》曰：《實錄》及《舊傳》皆云：<span class="yinhao">「贊普以貞元十三年四月卒，長子立，一歲，又卒，次子嗣立。」</span>韓愈《順宗實錄·張薦傳》云：<span class="yinhao">「二十年，贊普死，遣薦弔贈。」</span>《新傳》云：<span class="yinhao">「十三年，贊普死，其子足之煎立。二十年，贊普死，遣工部侍郎張薦弔祠，其弟嗣立。」</span>疑《實錄》、《舊傳》誤以是字爲一字。今從《順宗錄》及《新傳》。○<span class="yinhao">「字」</span>當作<span class="yinhao">「事」</span>。</span></p>
<p class="em2 strong"><span class="yinwen">3</span>夏，四月，丙寅，名陳許軍曰忠武。</p>
<p class="em2 strong"><span class="yinwen">4</span>左金吾大將軍李昇雲將禁兵鎭咸陽，疾病，其子政諲<span class="jiazhu">諲，音因。</span>與虞候上官望等謀效山東藩鎭，使將士奏攝父事。六月，壬子，昇雲卒。甲寅，詔追削昇雲官爵，籍沒其家。</p>
<p class="em2 strong"><span class="yinwen">5</span>昭義節度使李長榮薨，上使中使以手詔授本軍大將，但軍士所附者卽授。時大將來希皓爲衆所服，中使將以手詔付之。希皓言於衆曰：<span class="yinhao">「此軍取人，合是希皓，但作節度使不得。<span class="jiazhu">唐人多讀作如佐音。</span>若朝廷以一束草來，希皓亦必敬事。」</span><span class="jiazhu">言若束草爲節度使，亦必敬而事之。來希皓之忠純如此，而其後不復見於史，必盧從史畏偪而去之也。</span>中使言：<span class="yinhao">「面奉進止，只令此軍取大將拔與節鉞，朝廷不別除人。」</span>希皓固辭。兵馬使盧從史<span class="jiazhu">《考異》曰：杜牧《上李司徒書》作<span class="yinhao">「押衙盧從史」</span>。今從《實錄》。</span>其位居四，潛與監軍相結，起出伍曰：<span class="jiazhu">出儔伍之中而言。</span><span class="yinhao">「若來大夫不肯受詔，從史請且句當此軍。」</span><span class="jiazhu">句，古候翻。當，丁浪翻。</span>監軍曰：<span class="yinhao">「盧中丞若如此，此亦固合聖旨。」</span>中使因探懷取詔以授之。<span class="jiazhu">探，吐南翻。</span>從史捧詔，再拜舞蹈。希皓亟迴揮同列，北面稱賀。軍士畢集，更無一言。秋，八月，己未，詔以從史爲節度使。</p>
<p class="em2 strong"><span class="yinwen">6</span>九月，太子始得風疾，不能言。</p>
<h5><span class="section" id="title-6"><span data-head-description="" data-head-level="h3" data-head-title="順宗至德弘道大聖大安孝皇帝">順宗至德弘道大聖大安孝皇帝</span></span></h5>
<p class=""><span class="jiazhu">諱誦，德宗長子。按此宣宗大中三年追崇諡號也。考之《會要》，葬陵諡册與此追崇諡號一同。蓋《會要》所載初諡誤也。</span></p>
<div class="yeartoc" id="year_toc_805"><p class="strong"><span class="section" id="title-8"><span data-head-description="順宗至德弘道大聖大安孝皇帝" data-head-level="h4" data-head-title="永貞元年">永貞元年</span></span><span class="biaozhusup" data-rel="">（乙酉、八○五年）</span><span class="jiazhu">是年八月，始改元永貞。</span></p></div>
<p class="em2 strong"><span class="yinwen">1</span>春，正月，辛未朔，諸王、親戚入賀德宗，太子獨以疾不能來，德宗涕泣悲歎，由是得疾，日益甚。凡二十餘日，中外不通，莫知兩宮安否。</p>
<p class="em2 strong">癸巳，德宗崩；<span class="jiazhu">年六十四。</span>蒼猝召翰林學士鄭絪、衞次公等至金鑾殿<span class="jiazhu">絪，音因。程大昌《雍錄》曰：金鑾坡者，龍首山之支隴，隱起平地而坡陁靡迤者也。其上有殿，名曰金鑾殿。殿旁有坡，名曰金鑾坡。又曰：金鑾殿者，在蓬萊山正西微南，龍首山坡隴之北。殿西有坡，德宗卽之以造東學士院，以其在開元學士院之東也。</span>草遺詔。宦官或曰：<span class="yinhao">「禁中議所立尙未定。」</span>衆莫敢對。次公遽言曰：<span class="yinhao">「太子雖有疾，地居冢嫡，中外屬心。<span class="jiazhu">屬，之欲翻。</span>必不得已，猶應立廣陵王；<span class="jiazhu">廣陵王純，太子長子。</span>不然，必大亂。」</span>絪等從而和之，<span class="jiazhu">和，胡臥翻。</span>議始定。次公，河東人也。太子知人情憂疑，紫衣麻鞋，<span class="jiazhu">《考異》曰：按祕喪則不應麻鞋，發喪則不應紫衣。蓋當時蒼猝偶著此服，非祕喪也。以未成服，故不衣縗絰耳。</span>力疾出九仙門，<span class="jiazhu">《雍錄》曰：九仙門在內西苑之東北角。右神策軍、右羽林軍、右龍武軍列營於九仙門之西。按閣本《大明宮圖》：宮城西面右銀臺門，又北爲九仙門。</span>召見諸軍使，人心粗安。<span class="jiazhu">粗，坐五翻。</span></p>
<p class="em2 strong">甲午，宣遺詔於宣政殿，<span class="jiazhu">《考異》曰：《德宗實錄》：<span class="yinhao">「癸巳，宣遺詔。」</span>今從《順宗實錄》。</span>太子縗服見百官；<span class="jiazhu">縗，倉回翻。</span>丙申，卽皇帝位於太極殿。<span class="jiazhu">卽位於西內前殿。</span>衞士尙疑之，企足引領而望之，<span class="jiazhu">企，去智翻。</span>曰：<span class="yinhao">「眞太子也！」</span>乃喜而泣。</p>
<p class="em2 strong">時順宗失音，不能決事，常居宮中施簾帷，獨宦者李忠言、昭容牛氏侍左右；百官奏事，自帷中可其奏。自德宗大漸，王伾先入，稱詔召王叔文，坐翰林中使決事。伾以叔文意入言於忠言，稱詔行下，<span class="jiazhu">下，戶嫁翻。</span>外初無知者。以杜佑攝冢宰。二月，癸卯，上始朝百官於紫宸門。<span class="jiazhu">紫宸門，紫宸殿門也。《長安志》：宣政殿北曰紫宸門，門內有紫宸殿，卽內衙之正殿。</span></p>
<p class="em2 strong"><span class="yinwen">2</span>己酉，加義武節度使張茂昭同平章事。</p>
<p class="em2 strong"><span class="yinwen">3</span>辛亥，以吏部郎中韋執誼爲尙書左丞、同平章事。王叔文欲掌國政，首引執誼爲相，己用事於中，與相唱和。<span class="jiazhu">和，戶臥翻。</span></p>
<p class="em2 strong"><span class="yinwen">4</span>壬子，李師古發兵屯西境以脅滑州。時告哀使未至諸道，義成牙將有自長安還得遺詔者，節度使李元素以師古鄰道，欲示無外，<span class="jiazhu">《春秋公羊傳》曰：王者無外。此唐人以化外待藩鎭，故有此語。</span>遣使密以遺詔示之。師古欲乘國喪侵噬鄰境，乃集將士謂曰：<span class="yinhao">「聖上萬福，而元素忽傳遺詔，是反也，宜擊之。」</span>遂杖元素使者，發兵屯曹州，<span class="jiazhu">《考異》曰：《舊·韓愈傳》云：<span class="yinhao">「撰《順宗實錄》，繁簡不當，穆宗、文宗嘗詔史臣添改。時愈壻李漢、蔣係在顯位，諸公難之，而韋處厚竟別撰《順宗實錄》三卷。」</span>景祐中，詔編次《崇文總目》，《順宗實錄》有七本，皆五卷，題曰<span class="yinhao">「韓愈等撰」</span>。五本略而二本詳，編次者兩存之。其中多異同，今以詳、略爲別。此李師古脅滑州事，《詳本》有而《略本》無。《詳錄》又云：<span class="yinhao">「使衡密以其本示之。師古不受，杖衡幾死。」</span>衡蓋使者之名而無姓。又云：<span class="yinhao">「遂以師至濮州，伺候爲變。」</span>按韓愈撰《韓弘碑》云：<span class="yinhao">「屯兵于曹。」</span>今從之。</span>且告假道於汴。<span class="jiazhu">《九域志》：曹州西北至滑州一百二十里。汴州北至滑州界一百里，東北至曹州界一百三里。三州之界，蓋犬牙相入。</span>宣武節度使韓弘使謂曰：<span class="yinhao">「汝能越吾界而爲盜邪！有以相待，無爲空言！」</span>元素告急，弘使謂曰：<span class="yinhao">「吾在此，公安無恐。」</span>或告：<span class="yinhao">「翦棘夷道，<span class="jiazhu">翦，芟截也。夷，平也。</span>兵且至矣，請備之。」</span>弘曰：<span class="yinhao">「兵來，不除道也。」</span>不爲之應。師古詐窮變索，<span class="jiazhu">索，蘇各翻。索，散也，盡也。言韓弘逆得師古之情，其所設詭變索然散盡也。</span>且聞上卽位，乃罷兵。元素表請自貶，朝廷兩慰解之。元素，泌之族涕也。<span class="jiazhu">李泌歷事肅、代、德，貞元中爲相。</span></p>
<p class="em2 strong">吳少誠以牛皮鞵材遺師古，<span class="jiazhu">鞵，與鞋同。遺，唯季翻。</span>師古以鹽資少誠，潛過宣武界，事覺，弘皆留，輸之庫，曰：<span class="yinhao">「此於法不得以私相餽。」</span>師古等皆憚之。</p>
<p class="em2 strong"><span class="yinwen">5</span>辛酉，詔數京兆尹道王實殘暴掊斂之罪，<span class="jiazhu">數，所具翻。掊，蒲侯翻。斂，力贍翻。</span>貶通州長史；<span class="jiazhu">宋白曰：通州，漢宕渠縣地，後漢分置宣漢縣。</span>市井讙呼，皆袖互礫遮道伺之，實由間道獲免。<span class="jiazhu">讙，許元翻。礫，郎擊翻。間，古莧翻。</span></p>
<p class="em2 strong"><span class="yinwen">6</span>壬戌，以殿中丞王伾爲左散騎常侍，依前翰林待詔，蘇州司功王叔文爲起居舍人、翰林學士。</p>
<p class="em2 strong">伾寢陋、吳語，<span class="jiazhu">狀貌寢陋，常操鄕音，不能學華言。</span>上所褻狎；而叔文頗任事自許，微知文義，好言事，<span class="jiazhu">好，呼到翻。</span>上以故稍敬之，不得如伾出入無阻。叔文入至翰林，而伾入至柿林院，<span class="jiazhu">柿，鉏里翻。</span>見李忠言、牛昭容計事。大抵叔文依伾，伾依忠言，忠言依牛昭容，轉相交結。每事先下翰林，<span class="jiazhu">下，遐稼翻。</span>使叔文可否，然後宣于中書，韋執誼承而行之。外黨則韓泰、柳宗元<span class="jiaozhusup">【章：十二行本「元」下有「劉禹錫」三字；乙十一行本同；孔本同；張校同。】</span>等主采聽外事。謀議唱和，<span class="jiazhu">和，戶臥翻。</span>日夜汲汲如狂，互相推獎，曰伊、曰周、曰管、曰葛，<span class="jiazhu">以伊尹、周公、管仲、諸葛孔明互相比況。</span>僴然自得，<span class="jiazhu">僴，下赧翻。僴然，勁忿貌。</span>謂天下無人；榮辱進退，生於造次，<span class="jiazhu">朱氏曰：造次，急遽苟且之時。造，七到翻。</span>惟其所欲，不拘程式。士大夫畏之，道路以目。<span class="jiazhu">《國語》，周厲王監謗，國人莫敢言，道路以目。韋昭《註》曰：不敢發言，以目相眄而已。</span>素與往還者，相次拔擢，至一日除數人。<span class="jiazhu">除者，除官也。</span>其黨或言曰，<span class="yinhao">「某可爲某官，」</span>不過一二日，輒已得之。於是叔文及其黨十餘家之門，晝夜車馬如市。客候見叔文、伾者，至宿其坊中餅肆、酒壚下，<span class="jiazhu">長安城中分爲左右街，畫爲百有餘坊。餅肆，賣餅之家。酒壚，賣酒之處。顏師古曰：賣酒之處，累土爲壚，以居酒瓮，四邊隆起，其一面高，形如鍛壚，故名壚耳。</span>一人得千錢，乃容之。伾尤闒茸，<span class="jiazhu">闒，吐盍翻。茸，而隴翻。闒茸，獰劣也。吏炤曰：顏師古曰：闒茸，猥賤也。闒，下也；茸，細毛貌；謂非豪傑也。</span>專以納賄爲事，作大匱貯金帛，<span class="jiazhu">貯，丁呂翻。</span>夫婦寢其上。<span class="jiazhu">恐人盜之。</span></p>
<p class="em2 strong"><span class="yinwen">7</span>甲子，上御丹鳳門，赦天下，諸色逋負，一切蠲免，<span class="jiazhu">蠲，除也。</span>常貢之外，悉罷進奉。貞元之末政事爲人患者，如宮市、五坊小兒之類，悉罷之。<span class="jiazhu">宮市事見上卷貞元十三年。五坊，一曰鵰坊，二曰鶻坊，三曰鷂坊，四曰鷹坊，五曰狗坊。小兒者，給役五坊者也。唐時給役者多呼爲小兒，如苑監小兒、飛龍小兒、五坊小兒是也。五坊屬宣徽院。</span></p>
<p class="em2 strong">先是，五坊小兒張捕鳥雀於閭里者，皆爲暴橫<span class="jiazhu">先，悉薦翻。橫，戶孟翻。</span>以取人錢物，至有張羅網於門不許人出入者，或張井上使不得汲者，<span class="jiazhu">汲，汲水也。</span>近之，輒曰<span class="yinhao">「汝驚供奉鳥雀！」</span>卽痛毆之，<span class="jiazhu">近，其靳翻。毆，烏口翻，擊也。</span>出錢物求謝，乃去。或相聚飲食於酒食之肆，醉飽而去，賣者或不知，就索其直，多被毆詈；或時留蛇一囊爲質，<span class="jiazhu">索，山客翻。被，皮義翻。質，音致。</span>曰：<span class="yinhao">「此蛇所以致鳥雀而捕之者，今留付汝，幸善飼之，<span class="jiazhu">飼，與飤同，祥吏翻。</span>勿令飢渴。」</span>賣者愧謝求哀，乃攜挈而去。上在東宮，皆知其弊，故卽位首禁之。</p>
<p class="em2 strong"><span class="yinwen">8</span>乙丑，罷鹽鐵使月進錢。先是，鹽鐵月進羨餘<span class="jiazhu">羨，弋線翻。</span>而經入益少；<span class="jiazhu">少，詩沼翻。</span>至是，罷之。</p>
<p class="em2 strong"><span class="yinwen">9</span>三月，辛未，以王伾爲翰林學士。</p>
<p class="em2 strong"><span class="yinwen">10</span>德宗之末，十年無赦，羣臣以微過譴逐者皆不復敍用，至是始得量移。<span class="jiazhu">復，扶又翻。量，音良。</span>壬申，追忠州別駕陸贄、郴州別駕鄭餘慶、杭州刺史韓皋、道州刺史陽城赴京師。<span class="jiazhu">陸贄貶見上卷貞元十一年，陽城貶見十四年，鄭餘慶貶見十六年。韓皋爲京兆尹，十四年貶撫州員外司馬，未幾徙杭州刺史。追，猶召也。</span></p>
<p class="em2 strong">贄之秉政也，貶駕部員外郎李吉甫爲明州長史，<span class="jiazhu">贄疑吉甫黨竇參，故貶之。</span>旣而徙忠州刺史。贄昆弟門人咸以爲憂，至而吉甫忻然以宰相禮事之。贄初猶慚懼，後遂爲深交。吉甫，栖筠之子。<span class="jiazhu">李栖筠事代宗，以直聞。</span>韋皋在成都，屢上表請以贄自代。贄與陽城皆未聞追詔而卒。<span class="jiazhu">卒，子恤翻。</span></p>
<p class="em2 strong"><span class="yinwen">11</span>丙戌，加杜佑度支及諸道鹽鐵轉運使。以浙西觀察使李錡爲鎭海節度使，解其鹽鐵轉運使。<span class="jiazhu">《考異》曰：《舊·錡傳》云：<span class="yinhao">「德宗於潤州置鎭海軍。」</span>《新書·方鎭表》：<span class="yinhao">「元和二年，升浙西觀察使爲鎭海軍節度使。」</span>按《實錄》：八月辛酉詔曰：<span class="yinhao">「頃年江、淮租賦，爰及榷稅，委在藩服，使其平均。太上皇君臨之初，務從省便，令使府歸在中朝。」</span>然則云德宗、元和者，皆誤也。</span>錡雖失利權而得節旄，故反謀亦未發。</p>
<p class="em2 strong"><span class="yinwen">12</span>戊子，名徐州軍曰武寧，以張愔爲節度使。</p>
<p class="em2 strong"><span class="yinwen">13</span>加彰義節度使吳少誠同平章事。</p>
<p class="em2 strong"><span class="yinwen">14</span>以王叔文爲度支、鹽鐵轉運副使。先是叔文與其黨謀，<span class="jiazhu">先，悉薦翻。</span>得國賦在手，則可以結諸用事人，取軍士心，以固其權，又懼驟使重權，<span class="jiazhu">度支、鹽鐵轉運，利權所在，權莫重焉。王叔文起於卑渫，遽領使職，自知其驟，其心不安而懼。使，疏吏翻。</span>人心不服，藉杜佑雅有會計之名，<span class="jiazhu">雅，素也。會，古外翻。</span>位重而務自全，易可制，<span class="jiazhu">易，以豉翻。</span>故先令佑主其名，而自除爲副以專之。叔文雖判兩使，<span class="jiazhu">度支，一使；鹽鐵轉運，一使。</span>不以簿書爲意，日夜與其黨屛人竊語，<span class="jiazhu">屛，必郢翻，又卑正翻。</span>人莫測其所爲。</p>
<p class="em2 strong">以御史中丞武元衡爲左庶子。德宗之末，叔文之黨多爲御史，元衡薄其爲人，待之莽鹵。<span class="jiazhu">莽，莫補翻。鹵，郎古翻。莽鹵，言不以爲意也。</span>元衡爲山陵儀仗使，劉禹錫求爲判官，不許。叔文以元衡在風憲，欲使附己，使其黨誘以權利，<span class="jiazhu">誘，音酉。</span>元衡不從，由是左遷。元衡，平一之孫也。<span class="jiazhu">武平一，武載德之子，武后時避事隱嵩山。</span></p>
<p class="em2 strong">侍御史竇羣奏屯田員外郎劉禹錫挾邪亂政，不宜在朝。<span class="jiazhu">唐屯田郎，掌天下屯田及京文武職田，諸司公廨錢，以品給之。朝，直遙翻。</span>又嘗謁叔文，揖之曰：<span class="yinhao">「事固有不可知者。」</span>叔文曰：<span class="yinhao">「何謂也？」</span>羣曰：<span class="yinhao">「去歲李實怙恩挾貴，氣蓋一時，公當此時，逡巡路旁，乃江南一吏耳。<span class="jiazhu">叔文本蘇州司功，故云然。</span>今公一旦復據其地，<span class="jiazhu">復，扶又翻。</span>安知路旁無如公者乎！」</span>其黨欲逐之，韋執誼以羣素有強直名，止之。<span class="jiazhu">《考異》曰：《舊·劉禹錫傳》曰：<span class="yinhao">「羣卽日罷官。」</span>《羣傳》曰：<span class="yinhao">「其黨議欲貶羣官，韋執誼止之。」</span>又曰：<span class="yinhao">「叔文雖異其言，竟不之用。」</span>按《順宗實錄》凡爲伾、文所排儐者無不載，未嘗言羣罷官。今從之。</span></p>
<p class="em2 strong"><span class="yinwen">15</span>上疾久不愈，時扶御殿，羣臣瞻望而已，莫有親奏對者，中外危懼；思早立太子，而王叔文之黨欲專大權，惡聞之。<span class="jiazhu">惡，烏路翻；下同。</span>宦官俱文珍、劉光琦、薛盈珍皆先朝任使舊人，<span class="jiazhu">朝，直遙翻。</span>疾叔文、忠言等朋黨專恣，乃啓上召翰林學士鄭絪、衞次公、李程、王涯入金鑾殿，草立太子制。時牛昭容輩以廣陵王淳英睿，惡之；絪不復請，書紙爲<span class="yinhao">「立嫡以長」</span>字呈上；<span class="jiazhu">復，扶又翻；下同。長，知丈翻。</span>上頷之。癸巳，立淳爲太子，更名純。<span class="jiazhu">更，工衡翻。</span>程，神符五世孫也。<span class="jiazhu">神符，淮安王神通之弟也。</span></p>
<p class="em2 strong"><span class="yinwen">16</span>賈耽以王叔文黨用事，心惡之，稱疾不出，屢乞骸骨。丁酉，諸宰相會食中書。故事，宰相方食，百寮無敢謁見者。叔文至中書，欲與執誼計事，令直省通之，<span class="jiazhu">直省，吏職也，以直中書省，故名。</span>直省以舊事告，叔文怒，叱直省。直省懼，入白。執誼逡巡慚赧，<span class="jiazhu">赧，奴版翻，慚而面赤也。</span>竟起迎叔文，就其閤語良久。杜佑、高郢、鄭珣瑜皆停筯以待，有報者云：<span class="yinhao">「叔文索飯，<span class="jiazhu">索，山客翻。</span>韋相公已與之同食閤中矣。」</span>佑、郢心知不可，畏叔文、執誼，莫敢出言。珣瑜獨歎曰：<span class="yinhao">「吾豈可復居此位！」</span>顧左右，取馬徑歸，遂不起。二相皆天下重望，<span class="jiazhu">二相，謂賈耽、鄭珣瑜。</span>相次歸臥，叔文、執誼益無所顧忌，遠近大懼。<span class="jiazhu">史甚言其事。</span></p>
<p class="em2 strong"><span class="yinwen">17</span>夏，四月，壬寅，立皇弟諤爲欽王，誠爲珍王；子經爲郯王，緯爲均王，縱爲潊王，紓爲莒王，綢<span class="jiaozhusup">【嚴：「綢」改「綱」。】</span>爲密王，總爲郇王，約爲邵王，結爲宋王，緗爲集王，絿爲冀王，綺爲和王，絢爲衡王，纁爲會王，綰爲福王，紘爲撫王，緄爲岳王，紳爲袁王，綸爲桂王，繟爲翼王。<span class="jiazhu">紓，式居翻。綢，直留翻。緗，思良翻。絿，音求。絢，許縣翻。纁，許云翻。緄，古本翻。繟，充善翻。自經以下，皆皇子也。史提子字以別二弟。此所封諸王，或以古國名，然多以當時州名。</span></p>
<p class="em2 strong"><span class="yinwen">18</span>乙巳，上御宣政殿，册太子。百官睹太子儀表，退，皆相賀，至有感泣者，中外大喜。而王叔文獨有憂色，口不敢言，但吟杜甫《題諸葛亮祠堂詩》曰：<span class="yinhao">「出師未捷身先死，長使英雄淚滿襟。」</span>聞者哂之。<span class="jiazhu">哂，矢忍翻。笑不壞顏爲哂。</span></p>
<p class="em2 strong">先是，太常卿杜黃裳爲裴延齡所惡，留滯臺閣，十年不遷，<span class="jiazhu">杜黃裳自佐朔方軍入爲侍御史，十年不遷。先，悉薦翻。惡，烏路翻。</span>及其壻韋執誼爲相，始遷太常卿。黃裳勸執誼帥羣臣請太子監國，<span class="jiazhu">帥，讀曰率。</span>執誼驚曰：<span class="yinhao">「丈人甫得一官，柰何啓口議禁中事！」</span>黃裳勃然曰：<span class="yinhao">「黃裳受恩三朝，<span class="jiazhu">三朝，謂肅、代、德也。</span>豈得以一官相買乎！」</span>拂衣起出。</p>
<p class="em2 strong">戊申，以給事中陸淳爲太子侍讀，仍更名質。<span class="jiazhu">避太子名也。</span>韋執誼自以專權，恐太子不悅，故以質爲侍讀，使潛伺太子意，且解之。<span class="jiazhu">伺，相吏翻。</span>及質發言，太子怒曰：<span class="yinhao">「陛下令先生爲寡人講經義耳，<span class="jiazhu">爲，于僞翻。</span>何爲預他事！」</span>質惶懼而出。</p>
<p class="em2 strong"><span class="yinwen">19</span>五月，辛未，以右金吾大將軍范希朝爲左·右神策、京西諸城鎭行營節度使。甲戌，以度支郎中韓泰爲其行軍司馬。王叔文自知爲內外所憎疾，欲奪取宦官兵權以自固，藉希朝老將，使主其名，而實以泰專其事；<span class="jiazhu">此與用杜佑掌利權，同一計數也。</span>人情不測其所爲，益疑懼。</p>
<p class="em2 strong"><span class="yinwen">20</span>辛卯，以王叔文爲戶部侍郎，依前充度支、鹽鐵轉運副使。俱文珍等惡其專權，削去翰林之職。<span class="jiazhu">惡，烏路翻。去，羌呂翻。</span>叔文見制書，大驚，謂人曰：<span class="yinhao">「叔文日時至此商量公事，<span class="jiazhu">日時，猶云日日時時也，約言之耳。</span>若不得此院職事，則無因而至矣。」</span><span class="jiazhu">此院，謂翰林學士院也。</span>王伾卽爲疏請，<span class="jiazhu">爲，于僞翻。</span>不從。再疏，乃許三五日一入翰林，去學士名。叔文始懼。</p>
<p class="em2 strong"><span class="yinwen">21</span>六月，己亥，貶宣歙巡官羊士諤爲汀州寧化尉。<span class="jiazhu">唐制，節度、觀察，其屬皆有巡官。開元二十六年，開山洞置黃連縣，天寶元年更名寧化。《九域志》：在州東北一百八十里。</span>士諤以公事至長安，遇叔文用事，公言其非。叔文聞之，怒，欲下詔斬之，執誼不可；則令杖煞之，<span class="jiazhu">煞，與殺同。</span>執誼又以爲不可；遂貶焉。由是叔文始大惡執誼，<span class="jiazhu">惡，烏路翻。</span>往來二人門下者皆懼。</p>
<p class="em2 strong">先時，劉闢以劍南支度副使將韋皋之意於叔文，<span class="jiazhu">《唐六典》：凡天下邊軍皆有支度之使，以計軍資、糧仗之用。將，奉也，行也。先，悉薦翻。</span>求都領劍南三川，<span class="jiazhu">劍南東川、西川及山南西道爲三川。</span>謂叔文曰：<span class="yinhao">「太尉使闢致微誠於公，<span class="jiazhu">太尉，謂韋皋。</span>若與某三川，當以死相助；若不與，亦當有以相酬。」</span>叔文怒，<span class="jiazhu">以闢以言脅之，故怒。</span>亦將斬之，執誼固執不可。闢尙遊長安未去，聞貶士諤，遂逃歸。執誼初爲叔文所引用，深附之，旣得位，欲掩其迹，且迫於公議，故時時爲異同；輒使人謝叔文曰：<span class="yinhao">「非敢負約，乃欲曲成兄事耳！」</span>叔文詬怒，不之信，<span class="jiazhu">詬，呼漏翻，又古候翻。</span>遂成仇怨。</p>
<p class="em2 strong"><span class="yinwen">22</span>癸丑，韋皋上表，以爲：<span class="yinhao">「陛下哀毀成疾，重勞萬機，<span class="jiazhu">重，直用翻。</span>故久而未安，請權令皇太子親監庶政，<span class="jiazhu">監，古銜翻。</span>候皇躬痊愈，復歸春宮。<span class="jiazhu">東宮，謂之春宮。</span>臣位兼將相，今之所陳，乃其職分。」</span><span class="jiazhu">分，扶問翻。</span>又上太子牋，以爲：<span class="yinhao">「聖上遠法高宗，亮陰不言，委政臣下，而所付非人。王叔文、王伾、李忠言之徒，輒當重任，賞罰任情，墮紀紊綱。<span class="jiazhu">墮，讀曰隳。紊，亡運翻。</span>散府庫之積以賂權門。樹置心腹，徧於貴位；潛結左右，憂在蕭牆。竊恐傾太宗盛業，危殿下家邦，願殿下卽日奏聞，斥逐羣小，使政出人主，則四方獲安。」</span>皋自恃重臣，遠處西蜀，度王叔文不能動搖，遂極言其姦。<span class="jiazhu">處，昌呂翻。度，徒洛翻。</span>俄而荊南節度使裴均、河東節度使嚴綬牋表繼至，意與皋同，<span class="jiazhu">《考異》曰：《實錄略本》云：<span class="yinhao">「尋而裴垍、嚴綬表繼至，悉與皋同。」</span>又云：<span class="yinhao">「外有韋皋、裴垍、嚴綬等牋表。」</span>《詳本》<span class="yinhao">「裴垍」</span>皆作<span class="yinhao">「裴均」</span>。按裴垍時爲考功員外郎，裴均爲荊南節度使。今從《詳本》。</span>中外皆倚以爲援，而邪黨震懼。均，光庭之曾孫也。<span class="jiazhu">裴光庭相玄宗。</span></p>
<p class="em2 strong"><span class="yinwen">23</span>王叔文旣以范希朝、韓泰主京西神策軍，諸宦者尙未寤。會邊上諸將各以狀辭中尉，且言方屬希朝。宦者始寤兵柄爲叔文等所奪，乃大怒曰：<span class="yinhao">「從其謀，吾屬必死其手！」</span>密令其使歸告諸將曰：<span class="yinhao">「無以兵屬人。」</span>希朝至奉天，諸將無至者。韓泰馳歸白之，叔文計無所出，唯曰：<span class="yinhao">「柰何！柰何！」</span>無幾，<span class="jiazhu">幾，居豈翻。無幾，言無多時也。</span>其母病甚。丙辰，叔文盛具酒饌，與諸學士及李忠言、俱文珍、劉光琦等飲於翰林。<span class="jiazhu">饌，雛戀翻，又雛晥翻。</span>叔文言曰：<span class="yinhao">「叔文母病，以身任國事之故，不得親醫藥，今將求假歸侍。<span class="jiazhu">假，古暇翻。求假，請告也。</span>叔文比竭心力，不避危難，皆爲朝廷之恩。<span class="jiazhu">比，毗至翻。難，乃旦翻。爲，于僞翻。</span>一旦去歸，百謗交至，誰肯見察以一言相助乎？」</span>文珍隨其語輒折之，<span class="jiazhu">折，之舌翻。</span>叔文不能對，但引滿相勸，酒數行而罷。丁巳，叔文以母喪去位。<span class="jiazhu">《考異》曰：《實錄詳本》曰：<span class="yinhao">「叔文母將死前一日，叔文以五十人擔酒饌入翰林，讌李忠言、劉光琦、俱文珍及諸學士等。中飲，叔文執盞」</span>云云。又曰：<span class="yinhao">「羊士諤毀叔文，叔文將杖殺之，而韋執誼懦不敢。劉闢以韋皋迫脅叔文求三川，叔文平生不識闢。叔文今日名位何如，而闢欲前執叔文手，豈非凶人邪！叔文時已令掃木場，將集衆斬之，執誼又執不可。每念失此兩賊，令人不快。又自陳判度支已來，所爲國家興利除害，出若干錢以爲功能。俱文珍隨語折之。叔文無以對，命滿酌雙巵對飲，酒數行而罷。方飲時，有暫起至廳側者，聞叔文從人相謂曰：『母死已臰，不欲棺斂，方與人飲酒，不知欲何所爲！』歸之明日，而其母死。或傳母死數日乃發喪。」</span>《國史補》曰：<span class="yinhao">「王叔文以度支使設饌於翰林，大宴諸閹，袖金以贈。明日，又至，揚言：『聖人適於苑中射兔，上上馬如飛，敢有異議者腰斬。』其日，丁母憂。」</span>今從二本《實錄》。</span></p>
<p class="em2 strong"><span class="yinwen">24</span>秋，七月，丙子，加李師古檢校侍中。</p>
<p class="em2 strong"><span class="yinwen">25</span>王叔文旣有母喪，韋執誼益不用其語。叔文怒，與其黨日夜謀起復，必先斬執誼而盡誅不附己者，聞者忷懼。</p>
<p class="em2 strong">自叔文歸第，王伾失據，日詣宦官及杜佑請起叔文爲相，<span class="jiazhu">杜佑時爲首相，故請之。</span>且總北軍；旣不獲，則請以爲威遠軍使、平章事，<span class="jiazhu">據《舊·郭子儀傳》：肅宗上元元年，以子儀爲諸道兵馬都統，令帥英武、威遠等禁軍及諸鎭之師取范陽。旣而爲魚朝恩所沮不行。則威遠軍，肅宗置也。至德宗時，以左、右威遠營隸鴻臚。賈耽以鴻臚卿兼威遠軍使。至元和二年，敕：<span class="yinhao">「左右威遠營置來已久，著在國章，其英武軍並合幷入左、右威遠營。」</span>其後遂以宦官爲使，不復隸鴻臚。宋白曰：左、右威遠營本屬鴻臚寺，建中元年七月隸金吾。</span>又不得；其黨皆憂悸不自保。<span class="jiazhu">悸，其季翻。</span>是日，伾坐翰林中，疏三上，不報，<span class="jiazhu">上，時掌翻。</span>知事不濟，行且臥，至夜，忽叫曰：<span class="yinhao">「伾中風矣！」</span><span class="jiazhu">中，竹仲翻。</span>明日，遂輿歸不出。己丑，以倉部郎中、判度支案陳諫爲河中少尹；<span class="jiazhu">唐諸都各置尹一人；少尹二人，從四品下，掌貳府州之事，歲終則更次入計。</span>伾、叔文之黨至是始去。</p>
<p class="em2 strong"><span class="yinwen">26</span>癸巳，橫海軍節度使程懷信薨，以其子副使執恭爲留後。<span class="jiazhu">《考異》曰：《舊傳》曰：<span class="yinhao">「程懷信死，懷直子執恭知留後事，乃遣懷直歸滄州，十六年卒。執恭代襲父位，朝廷因而授之。」</span>按懷信逐懷直而奪其位，安肯以懷直之子知留後！又《德宗實錄》俱無此事，《順宗實錄略本》亦無，蓋《舊傳》誤也。惟《詳本》：<span class="yinhao">「永貞元年七月癸巳，橫海軍節度使程懷信卒，以其子副使執恭爲橫海軍節度使。」</span>路隋《憲宗實錄》：<span class="yinhao">「元和元年五月丙子，以橫海留後程執恭爲節度使。」</span>蓋《順錄》<span class="yinhao">「留後」</span>字誤爲<span class="yinhao">「使」</span>字耳。</span></p>
<p class="em2 strong"><span class="yinwen">27</span>乙未，制以<span class="yinhao">「積疢未復，<span class="jiazhu">疢，丑刃翻，病也。</span>其軍國政事，權令皇太子純句當。」</span><span class="jiazhu">句，古候翻。當，丁浪翻。</span>時內外共疾王叔文黨與專恣，上亦惡之；<span class="jiazhu">惡，烏路翻。</span>俱文珍屢啓上請令太子監國，<span class="jiazhu">監，古銜翻。</span>上固厭倦萬機，遂許之。又以太常卿杜黃裳爲門下侍郎，左金吾大將軍袁滋爲中書侍郎，並同平章事。俱文珍等以其舊臣，故引用之。<span class="jiazhu">杜黃裳代宗時已佐朔方軍，袁滋建中初已位於朝，故以爲舊臣。</span>又以鄭珣瑜爲吏部尙書，高郢爲刑部尙書，並罷政事。太子見百官於東朝堂，<span class="jiazhu">《唐六典》：大明宮含元殿夾殿有兩閣：左曰翔鸞，翔鸞閣下爲東朝堂；右曰棲鳳，棲鳳閣下爲西朝堂。朝，直遙翻。</span>百官拜賀；太子涕泣，不答拜。</p>
<p class="em2 strong">八月，庚子，制<span class="yinhao">「令太子卽皇帝位，朕稱太上皇，制敕稱誥。」</span></p>
<p class="em2 strong">辛丑，太上皇徙居興慶宮，誥改元永貞，立良娣王氏爲太上皇后。后，憲宗之母也。</p>
<p class="em2 strong">壬寅，貶王伾開州司馬，王叔文渝州司戶。<span class="jiazhu">《舊志》：開州，京師南一千四百六十里。渝州，京師西南二千七百四十八里。</span>伾尋病死貶所。明年，賜叔文死。</p>
<p class="em2 strong">乙巳，憲宗卽位於宣政殿。<span class="jiazhu">德宗大行在殯，上皇在興慶宮，不敢於前殿卽位。</span></p>
<p class="em2 strong"><span class="yinwen">28</span>丙午，昇平公主獻女口五十。<span class="jiazhu">公主，郭妃母也。</span>上曰：<span class="yinhao">「上皇不受獻，朕何敢違！」</span>遂卻之。庚戌，荊南獻毛龜二，上曰：<span class="yinhao">「朕所寶惟賢。嘉禾、神芝，皆虛美耳，所以《春秋》不書祥瑞。自今凡有嘉瑞，但準令申有司，<span class="jiazhu">禮部掌祥瑞。</span>勿復以聞。<span class="jiazhu">復，扶又翻。</span>及珍禽奇獸，皆毋得獻。」</span></p>
<p class="em2 strong"><span class="yinwen">29</span>癸丑，西川節度使南康忠武王韋皋薨。皋在蜀二十一年，<span class="jiazhu">德宗貞元元年，韋皋代張延賞鎭蜀。</span>重加賦斂，<span class="jiazhu">斂，力贍翻。</span>豐貢獻以結主恩，厚給賜以撫士卒，士卒婚嫁死喪，皆供其資費，以是得久安其位而士卒樂爲之用，<span class="jiazhu">樂，音洛。</span>服南詔，摧吐蕃。幕僚歲久官崇者則爲刺史，已復還幕府，<span class="jiazhu">復，扶又翻。</span>終不使還朝，恐泄其所爲故也。<span class="jiazhu">朝，直遙翻；下同。</span>府庫旣實，時寬其民，三年一復租賦，<span class="jiazhu">復，方目翻，除也。</span>蜀人服其智謀而畏其威，至今畫像以爲土神，家家祀之。</p>
<p class="em2 strong">支度副使劉闢自爲留後。</p>
<p class="em2 strong"><span class="yinwen">30</span>朗州武陵、龍陽江漲，流萬餘家。<span class="jiazhu">武陵，漢臨沅縣地，隋省臨沅，置武陵縣，唐帶朗州。龍陽縣，吳置。《九域志》：在州東南八十里。</span></p>
<p class="em2 strong"><span class="yinwen">31</span>壬午，奉義節度使伊愼入朝。<span class="jiazhu">自安州入朝。</span></p>
<p class="em2 strong"><span class="yinwen">32</span>辛卯，夏綏節度使韓全義入朝。全義敗於溵水而還，不朝覲而去，<span class="jiazhu">事見上卷貞元十六年及上十七年。</span>上在藩邸，聞其事而惡之；<span class="jiazhu">惡，烏路翻。</span>全義懼，乃請入朝。</p>
<p class="em2 strong"><span class="yinwen">33</span>劉闢使諸將表求節鉞，朝廷不許；己未，以袁滋爲劍南東·西川、山南西道安撫大使。</p>
<p class="em2 strong"><span class="yinwen">34</span>度支奏裴延齡所置別庫，皆減正庫之物別貯之。<span class="jiazhu">貯，丁呂翻。裴延齡事見上卷貞元十年。</span>請倂歸正庫，從之。</p>
<p class="em2 strong"><span class="yinwen">35</span>辛酉，遣度支、鹽鐵轉運副使潘孟陽宣慰江、淮，行視租賦、榷稅利害，因察官吏否臧，百姓疾苦。<span class="jiazhu">行，下孟翻。否，音鄙。</span></p>
<p class="em2 strong"><span class="yinwen">36</span>癸亥，以尙書左丞鄭餘慶同平章事。</p>
<p class="em2 strong"><span class="yinwen">37</span>九月，戊辰，禮儀使奏：<span class="yinhao">「曾太皇太后沈氏歲月滋深，迎訪理絕。<span class="jiazhu">迎訪事始見二百二十六卷德宗建中元年。</span>按晉庾蔚之議，尋求三年之外，俟中壽而服之。<span class="jiazhu">晉荀組云：<span class="yinhao">「二親陷沒，萬無一冀者，宜使依王法隨例行喪。」</span>庾蔚之云：<span class="yinhao">「二親爲戎狄所破，存亡未可知者，宜盡尋求之理。尋求之理絕，三年之外便宜婚宦，胤嗣不可絕，王政不可廢故也。猶宜以哀素自居，不豫吉慶之事，俟中壽而服之也。若境內賊亂，清平肆眚之後，尋覓無蹤跡者，便宜制服。」</span>《莊子》曰：人生上壽一百，中壽八十，下壽六十。蔚，紆勿翻。</span>伏請以大行皇帝啓攢宮日，<span class="jiazhu">《記·檀弓》曰：天子之殯也，菆塗龍輴，以椁，加斧於椁上，畢塗屋。鄭玄《註》曰：天子之殯，居棺以龍輴，攢木，題湊象椁，四注如屋以覆之。盡塗之，及葬而啓之。攢，才官翻。</span>皇帝帥百官舉哀，<span class="jiazhu">帥，讀曰率。</span>卽以其日爲忌。」</span>從之。</p>
<p class="em2 strong"><span class="yinwen">38</span>壬申，監脩國史韋執誼奏，始令史官撰《日曆》。<span class="jiazhu">葉伯益曰：唐永貞初，韋執誼奏：<span class="yinhao">「脩撰私家紀錄非是，望令各撰《日曆》，月終館中撰定。」</span>從之。此《日曆》之所起也。</span></p>
<p class="em2 strong"><span class="yinwen">39</span>己卯，貶神策行軍司馬韓泰爲撫州刺史，司封郎中韓曄爲池州刺史，禮部員外郎柳宗元邵州刺史，屯田員外郎劉禹錫爲連州刺史。<span class="jiazhu">皆王伾、王叔文之黨也。《舊志》：撫州，京師東南三千三百一十二里。連州，京師南三千六百六十五里。</span></p>
<p class="em2 strong"><span class="yinwen">40</span>冬，十月，丁酉，右僕射、同章事賈耽薨。</p>
<p class="em2 strong"><span class="yinwen">41</span>戊戌，以中書侍郎、同平章事袁滋同平章事，充西川節度使；徵劉闢爲給事中。</p>
<p class="em2 strong"><span class="yinwen">42</span>舒王誼薨。</p>
<p class="em2 strong"><span class="yinwen">43</span>太常議曾太皇太后諡曰睿眞皇后。</p>
<p class="em2 strong"><span class="yinwen">44</span>山人羅令則自長安如普潤，矯稱太上皇誥，徵兵於秦州刺史劉澭，且說澭以廢立；<span class="jiazhu">說，式芮翻。</span>澭執送長安，幷其黨杖殺之。</p>
<p class="em2 strong"><span class="yinwen">45</span>己酉，葬神武孝文皇帝于崇陵，<span class="jiazhu">《新書·帝紀》作<span class="yinhao">「神武聖文皇帝」</span>，當從之。崇陵在京兆雲陽縣北十五里嵯峨山。</span>廟號德宗。</p>
<p class="em2 strong"><span class="yinwen">46</span>十一月，己巳，祔睿眞皇后、德宗皇帝主于太廟。禮儀使杜黃裳等議，以爲：<span class="yinhao">「國家法周制，太祖猶后稷，高祖猶文王，太宗猶武王，皆不遷。高宗在三昭三穆之外，請遷主于西夾室。」</span>從之。</p>
<p class="em2 strong"><span class="yinwen">48</span>壬申，貶中書侍郎、同平章事韋執誼爲崖州司馬。執誼以嘗與王叔文異同，且杜黃裳壻，故獨後貶。然叔文敗，執誼亦自失形勢，知禍將至，雖尙爲相，常不自得，奄奄無氣，<span class="jiazhu">奄，衣廉翻。奄奄，言氣息微也。</span>聞人行聲，輒惶悸失色，以至於貶。<span class="jiazhu">悸，其季翻。</span></p>
<p class="em2 strong"><span class="yinwen">48</span>戊寅，以韓全義爲太子少保，致仕。</p>
<p class="em2 strong"><span class="yinwen">49</span>劉闢不受徵，阻兵自守；袁滋畏其強，不敢進。上怒，貶滋爲吉州刺史。</p>
<p class="em2 strong"><span class="yinwen">50</span>復以右庶子武元衡爲御史中丞。<span class="jiazhu">是年三月，武元衡自御史中丞左遷右庶子，王叔文等惡之也。</span></p>
<p class="em2 strong"><span class="yinwen">51</span>朝議謂王叔文之黨或自員外郎出爲刺史，貶之太輕；<span class="jiazhu">朝，直遙翻。</span>己卯，再貶韓泰爲虔州司馬，韓曄爲饒州司馬，柳宗元爲永州司馬，劉禹錫爲朗州司馬；<span class="jiazhu">《舊志》：虔州，京師東南四千一十七里；饒州，三千二百六十三里。永州，京師南三千二百七十四里；朗州，二千一百五十九里。</span>又貶河中少尹陳諫爲台州司馬，和州刺史凌準爲連州司馬，岳州刺史程异爲郴州司馬。<span class="jiazhu">台州，京師東南四千一百七十七里；和州，二千六百八十三里；岳州，二千二百三十七里。</span></p>
<p class="em2 strong"><span class="yinwen">52</span>回鶻懷信可汗卒，遣鴻臚少卿孫杲臨弔，册其嗣爲騰里野合俱錄毗伽可汗。<span class="jiazhu">自懷信立，回鶻藥葛羅氏絕矣。此後史皆書册其嗣，以表懷信子孫也。</span></p>
<p class="em2 strong"><span class="yinwen">53</span>十二月，甲辰，加山南東道節度使于頔同平章事。</p>
<p class="em2 strong"><span class="yinwen">54</span>以奉義節度使伊愼爲右僕射。</p>
<p class="em2 strong"><span class="yinwen">55</span>己酉，以給事中劉闢爲西川節度副使、知節度事。<span class="jiazhu">西川節度使領益、彭、蜀、漢、眉、嘉、資、簡、維、茂、黎、雅、松、扶、文、龍、戎、翼、邛、巂、姚、柘、恭、當、悉、奉、疊、靜等州，治成都。然西邊諸州多渝於異域矣。</span>上以初嗣位，力未能討故也。右諫議大夫韋丹上疏，以爲：<span class="yinhao">「今釋闢不誅，則朝廷可以指臂而使者，惟兩京耳。此外誰不爲叛！」</span>上善其言。壬子，以丹爲東川節度使。丹，津之五世孫也。<span class="jiazhu">津，韋孝寬之子也。</span></p>
<p class="em2 strong"><span class="yinwen">56</span>辛酉，百官請上上皇尊號曰應乾聖壽太上皇；上尊號曰文武大聖孝德皇帝。上許上上皇尊號而自辭不受。</p>
<p class="em2 strong"><span class="yinwen">57</span>壬戌，以翰林學士鄭絪爲中書侍郎、同平章事。</p>
<p class="em2 strong"><span class="yinwen">58</span>以刑部郎中杜兼爲蘇州刺史。兼辭行，上書稱李錡且反，必奏族臣；上然之，留爲吏部郎中。</p>
</div></body></html>
