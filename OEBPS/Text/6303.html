<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百五十九·梁紀十五·高祖武皇帝十五</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="梁紀十五">梁紀十五</span></span></h1>
<p><span class="jiazhu">起旃蒙赤奮若<span class="biaozhusup" data-rel="">（乙丑）</span>，盡柔兆攝提格<span class="biaozhusup" data-rel="">（丙寅）</span>，凡二年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高祖武皇帝十五">高祖武皇帝十五</span></span></h5>
<div class="yeartoc" id="year_toc_932"><p class="strong"><span class="section" id="title-3"><span data-head-description="高祖武皇帝十五" data-head-level="h4" data-head-title="大同十一年">大同十一年</span></span><span class="biaozhusup" data-rel="">（乙丑、五四五年）</span></p></div>
<p class="em2 strong"><span class="yinwen">1</span>春，正月，丙申，東魏遣兼散騎常侍李獎來聘。<span class="jiazhu">散，悉亶翻。騎，奇寄翻。</span></p>
<p class="em2 strong"><span class="yinwen">2</span>東魏儀同爾朱文暢與丞相司馬任冑、都督鄭仲禮等，謀因正月望夜觀打簇戲作亂，<span class="jiazhu">《北史》曰：魏氏舊俗，以正月十五夜爲打簇戲，能中者卽時賞帛。按《魏書》，孝靜天平四年，春，正月，禁打簇相偷戲。蓋此禁尋弛也。任，音壬。</span>殺丞相歡，奉文暢爲主；事泄，皆死。文暢，榮之子也；其姊，敬宗之后，及仲禮姊大車，皆爲歡妾，有寵，故其兄弟皆不坐。</p>
<p class="em2 strong">歡上書言：<span class="yinhao">「幷州，軍器所聚，動須女功，請置宮以處配沒之口；<span class="jiazhu">處，昌呂翻。</span>又納吐谷渾之女以招懷之。」</span><span class="jiazhu">吐谷渾國於西魏西南，高歡越境納其女以招懷之，蓋欲借其力以侵擾西魏。吐，從暾入聲。谷，音浴。</span>丁未，置晉陽宮。二月，庚申，東魏主納吐谷渾可汗從妹爲容華。<span class="jiazhu">容華，前漢內職舊號。可，從刊入聲。汗，音寒。從，才用翻。</span></p>
<p class="em2 strong"><span class="yinwen">3</span>魏丞相泰遣酒泉胡安諾槃陀始通使於突厥。突厥本西方小國，姓阿史那氏，世居金山之陽，爲柔然鐵工。<span class="jiazhu">使，疏吏翻；下同。李延壽曰：突厥，其先居西海之右，獨爲部落，蓋匈奴之別種也，姓阿史那氏。後爲鄰國所破，盡滅其族。有一兒，年且十歲，兵人見其小，不忍殺之，乃刖足斷臂棄澤中，有牝狼以肉飼之；及長，與狼交合，遂有孕焉。彼王聞此兒尙在，復遣殺之。使者見在狼側，幷欲殺狼。於時若有神物投狼於西海之東，落高昌國西北山；狼匿其中，遂生十男。男長，外託妻孕。其後各爲一姓；阿史那其一也，最賢，遂爲君長。故牙門建狼頭纛，示不忘本也。或云：突厥本平涼雜胡，姓阿史那氏。魏太武滅沮渠氏，阿史那以五百家奔柔然。世居金山之陽，爲柔然鐵工。金山形似兜鍪，借［俗？］號兜鍪突厥，突厥因以爲號。又曰：突厥之先出於索國，在匈奴之北。其部落大人曰阿謗步；兄弟七十人，其一曰伊質泥師都，狼所生也。此說雖殊，終狼種也。程大昌曰：金山，形如兜鍪。其俗謂兜鍪爲突厥，因以爲號。厥，九勿翻。</span>至其酋長土門，始強大，<span class="jiazhu">酋，慈秋翻。長，知兩翻。</span>頗侵魏西邊。安諾槃陀至，其國人皆喜曰：<span class="jiazhu"><span class="yinhao">「其國」</span>之下當更有<span class="yinhao">「國」</span>字，屬下句。</span><span class="yinhao">「大國使者至，吾國其將興矣。」</span></p>
<p class="em2 strong"><span class="yinwen">4</span>三月，乙未，東魏丞相歡入朝于鄴，百姓迎於紫陌。<span class="jiazhu">朝，直遙翻。《鄴都記》：紫陌在鄴城西北五里。</span>歡握崔暹手而勞之曰：<span class="yinhao">「往日朝廷豈無法官，莫肯舉劾。<span class="jiazhu">勞，力到翻。劾，戶槪翻，又戶得翻。</span>中尉盡心徇國，不避豪強，遂使遠邇肅清。衝鋒陷陣，大有其人；<span class="jiazhu">陳，讀曰陣。</span>當官正色，今始見之。<span class="jiazhu">言聞之古人有當官正色者，今始見崔暹也。</span>富貴乃中尉自取，高歡父子無以相報。」</span>賜暹良馬。暹拜，馬驚走，歡親擁之，授以轡。東魏主宴於華林園，<span class="jiazhu">鄴都倣京洛之制，亦有華林園。</span>使歡擇朝廷公直者勸之酒；歡降階跪曰：<span class="yinhao">「唯暹一人可勸，幷請以臣所射賜物千段賜之。」</span><span class="jiazhu">時於華林園宴射，賜歡物千段。歡請回以賜暹。</span>高澄退，謂暹曰：<span class="yinhao">「我尙畏羨，何況餘人！」</span></p>
<p class="em2 strong">然暹中懷頗挾巧詐。初，魏高陽王斌有庶妹玉儀，不爲其家所齒，爲孫騰妓，<span class="jiazhu">斌，音彬。妓，渠綺翻。</span>騰又棄之；高澄遇諸塗，悅而納之，遂有殊寵，<span class="jiazhu">白居易詩云：天下無正色，悅目卽爲姝。誠有是事。蓋玉儀所乏者非色，必妖媚善蠱惑，故所如衆女謠諑而不見容。</span>封琅邪公主。澄謂崔季舒曰：<span class="yinhao">「崔暹必造直諫，<span class="jiazhu">造，如字，作也。</span>我亦有以待之。」</span>及暹諮事，澄不復假以顏色。<span class="jiazhu">復，扶又翻。</span>居三日，暹懷刺墜之於前。<span class="jiazhu">《續世說》：古者未有紙，削竹木以書姓名，謂之刺。後以紙書，謂之名紙。唐李德裕貴盛，人務加禮，改具銜候起居之狀，謂之門狀。</span>澄問：<span class="yinhao">「何用此爲？」</span>暹悚然曰：<span class="yinhao">「未得通公主。」</span>澄大悅，把暹臂，入見之。季舒語人曰：<span class="jiazhu">語，牛倨翻。</span><span class="yinhao">「崔暹常忿吾佞，在大將軍前，每言叔父可殺；及其自作，乃過於吾。」</span></p>
<p class="em2 strong"><span class="yinwen">5</span>夏，五月，甲辰，東魏大赦。</p>
<p class="em2 strong"><span class="yinwen">6</span>魏王盟卒。<span class="jiazhu">九月，魏以王盟爲太傅。</span></p>
<p class="em2 strong"><span class="yinwen">7</span>晉氏以來，文章競爲浮華，魏丞相泰欲革其弊。六月，丁巳，魏主饗太廟。泰命大行臺度支尙書、領著作蘇綽<span class="jiazhu">度，徒洛翻。</span>作《大誥》，宣示羣臣，戒以政事；仍命<span class="yinhao">「自今文章皆依此體。」</span><span class="jiazhu">宇文泰令蘇綽倣《周書》作《大誥》，今其文尙在。使當時文章皆依此體，亦非所以崇雅黜浮也。</span></p>
<p class="em2 strong"><span class="yinwen">8</span>上遣交州刺史楊㬓討李賁，<span class="jiazhu">㬓，匹妙翻。</span>以陳霸先爲司馬；命定州刺史蕭勃會㬓於西江。<span class="jiazhu">《五代志》：鬱林郡，梁置定州。</span>勃知軍士憚遠役，因詭說留㬓。<span class="jiazhu">說，式芮翻。</span>㬓集諸將問計，霸先曰：<span class="yinhao">「交趾叛換，罪由宗室，<span class="jiazhu">謂李賁之叛，由武林侯諮也。事見上卷七年。</span>遂使溷亂數州，逋誅累歲。定州欲安目前，不顧大計；節下奉辭伐罪，當死生以之，豈可逗橈不進，長寇沮衆也！」</span><span class="jiazhu">橈，奴敎翻。長，知兩翻。沮，在呂翻。</span>遂勒兵先發。㬓以霸先爲前鋒。至交州，<span class="jiazhu">《考異》曰：《典略》作<span class="yinhao">「十二月癸丑至交州」</span>，姚思廉《陳書·帝紀》在六月，今從之。</span>賁帥衆三萬拒之，<span class="jiazhu">帥，讀曰率。</span>敗於朱鳶，<span class="jiazhu">朱鳶縣，自漢以來屬交趾郡。《五代志》：朱鳶縣舊置武平郡。鳶，音緣。</span>又敗於蘇歷江口，賁奔嘉寧城，<span class="jiazhu">沈約《志》：吳孫晧建衡三年，分交趾立新興郡，幷立嘉寧縣；晉武帝太康三年，更郡曰新昌。《五代志》：交趾郡嘉寧縣，舊置興州新昌郡，隋改曰峯州。</span>諸軍圍之。勃，昺之子也。<span class="jiazhu">吳平侯昺，帝從父弟也。昺，音丙。</span></p>
<p class="em2 strong"><span class="yinwen">9</span>魏與柔然頭兵可汗謀連兵伐東魏，丞相歡患之，遣行臺郎中杜弼使於柔然，爲世子澄求婚。<span class="jiazhu">使，疏吏翻。爲，于僞翻。</span>頭兵曰：<span class="yinhao">「高王自娶則可。」</span>歡猶豫未決。婁妃曰：<span class="yinhao">「國家大計，願勿疑也。」</span>世子澄、尉景亦勸之。歡乃遣鎭南將軍慕容儼往聘之，號曰蠕蠕公主。<span class="jiazhu">魏明元帝命柔然曰蠕蠕，謂其蠕動無知識也。阿那瓌封蠕蠕王，雖曰以爲國號，猶鄙賤之也。至高歡納其女，號曰蠕蠕公主，則徑以爲國號，不復以爲鄙賤矣。蠕，人兗翻。</span>秋，八月，歡親迎於下館。<span class="jiazhu">據《北史·彭城太妃傳》，下館，當在木井北。宋白曰：木井城，今幷州陽曲縣理。又曰：代州卽古陰館城，有上館、下館。</span>公主至，婁妃避正室以處之；歡跪而拜謝，<span class="jiazhu">婁妃，歡微時之妻，正室也。處，昌呂翻。</span>妃曰：<span class="yinhao">「彼將覺之，願絕勿顧。」</span><span class="jiazhu">史言婁妃爲國家計，有趙姬使叔隗爲內子而己下之之意。</span>頭兵使其弟禿突佳來送女，且報聘；<span class="jiazhu">或云<span class="yinhao">「作聘」</span>。</span><span class="jiaozhusup">【章：胡《註》「或云作聘」。十二行本作「娉」；乙十一行本同；疑元刻本作「娉」，胡刻改誤。】</span>仍戒曰：<span class="yinhao">「待見外孫乃歸。」</span>公主性嚴毅，終身不肯華言。歡嘗病，不得往，禿突佳怨恚，<span class="jiazhu">恚，於避翻。</span>歡輿疾就之。</p>
<p class="em2 strong"><span class="yinwen">10</span>冬，十月，乙未，詔有罪者復聽入贖。<span class="jiazhu">天監三年，除贖罪科，見一百四十五卷。復，扶又翻。</span></p>
<p class="em2 strong"><span class="yinwen">11</span>東魏遣中書舍人尉瑾來聘。</p>
<p class="em2 strong"><span class="yinwen">12</span>乙未，東魏丞相歡請釋邙山俘囚桎梏，配以民間寡婦。<span class="jiazhu">此邙山之捷所獲西魏之兵也。捷事見上卷九年。桎，之日翻。梏，古沃翻。</span></p>
<p class="em2 strong"><span class="yinwen">13</span>十二月，東魏以侯景爲司徒，中書令韓軌爲司空；戊子，以孫騰錄尙書事。</p>
<p class="em2 strong"><span class="yinwen">14</span>魏築圜丘於城南。<span class="jiazhu">長安城南也。</span></p>
<p class="em2 strong"><span class="yinwen">15</span>散騎常侍賀琛啓陳四事：其一，以爲<span class="yinhao">「今北邊稽服，<span class="jiazhu">稽，音啓。謂東魏通和也。</span>正是生聚敎訓之時，<span class="jiazhu">用伍子胥<span class="yinhao">「越十年生聚，十年敎訓」</span>之言。</span>而天下戶口減落，關外彌甚。<span class="jiazhu">謂淮、汝、潼、泗新復州郡在邊關之外者。</span>郡不堪州之控總，縣不堪郡之裒削，<span class="jiazhu">裒，薄侯翻。</span>更相呼擾，<span class="jiazhu">更，工衡翻。</span>惟事徵斂，<span class="jiazhu">斂，力贍翻。</span>民不堪命，各務流移，此豈非牧守之過歟！<span class="jiazhu">守，式又翻；下同。</span>東境戶口空虛，<span class="jiazhu">東境，謂三吳之地。</span>皆由使命繁數，<span class="jiazhu">使，疏吏翻；下同。數，所角翻。</span>窮幽極遠，無不皆至，每有一使，所屬搔擾；駑困守宰，則拱手聽其漁獵，桀黠長吏，又因之重爲貪殘，<span class="jiazhu">黠，下八翻。長，知兩翻。重，直用翻。</span>縱有廉平，郡猶掣肘。如此，雖年降復業之詔，屢下蠲賦之恩，而民不得反其居也。」</span>其二，以爲<span class="yinhao">「今天下<span class="jiaozhusup">【章：十二行本「下」下有「守宰」二字；乙十一行本同；孔本同；張校同。】</span>所以貪殘，良由風俗侈靡使之然也。今之燕喜，<span class="jiazhu">《詩·魯頌》曰：魯侯燕喜。鄭氐《箋》云：燕，飲也。</span>相競誇豪，積果如丘陵，列肴同綺繡，露臺之產，不周一燕之資，<span class="jiazhu">露臺之產，謂百金也。露臺事見十五卷漢文帝後七年。</span>而賓主之間，裁取滿腹，未及下堂，已同臭腐。又，畜妓之夫，無有等秩，<span class="jiazhu">畜，吁玉翻。妓，渠綺翻。</span>爲吏牧民者，致貲巨億，<span class="jiazhu">巨億者，億億也。</span>罷歸之日，不支數年，率皆盡於燕飲之物、歌謠之具。所費事等丘山，爲歡止在俄頃，乃更追恨向所取之少；<span class="jiazhu">少，詩沼翻。</span>如復傅翼，增其搏噬，<span class="jiazhu">復，扶又翻。傅，讀曰附。言罷官家食之人，復出爲官，猶不能奮飛之鳥，復傅之羽翼也。</span>一何悖哉！<span class="jiazhu">悖，蒲內翻；下同。</span>其餘淫侈，著之凡百，<span class="jiazhu">言時人凡百所爲，皆事淫侈也。</span>習以成俗，日見滋甚，欲使人守廉白，安可得邪！誠宜嚴爲禁制，道以節儉，<span class="jiazhu">道，讀曰導。</span>糾奏浮華，變其耳目。夫失節之嗟，亦民所自患，正恥不能及羣，故勉強而爲之；<span class="jiazhu">《易》曰：不節若，則嗟若，無咎。《象》曰：不節之嗟，又誰咎也！琛引用之以發己意，此論誠切中人情。強，其兩翻。</span>茍以純素爲先，足正彫流之弊矣。」</span>其三，以爲<span class="yinhao">「陛下憂念四海，不憚勤勞，至於百司，莫不奏事。但斗筲之人，旣得伏奏帷扆，<span class="jiazhu">扆，於豈翻。</span>便欲詭競求進，不論國之大體，心存明恕；惟務吹毛求疵，擘肌分理，<span class="jiazhu">吹毛以求其疵瘢，擘肌以分其肉理；言其茍細。</span>以深刻爲能，以繩逐爲務。<span class="jiazhu">繩逐者，繩糾其過失而斥逐之也。</span>迹雖似於奉公，事更成其威福，犯罪者多，巧避滋甚，長弊增姦，寔由於此。<span class="jiazhu">長，知兩翻。古寔、實同。</span>誠願責其公平之效，黜其讒慝之心，則下安上謐，無徼倖之患矣。」</span><span class="jiazhu">徼，堅堯翻。</span>其四，以爲<span class="yinhao">「今天下無事，而猶日不暇給，宜省事、息費，事省則民養，費息則財聚。應內省職掌各檢所部：凡京師治、署、邸、肆及國容、戎備，<span class="jiazhu">治，理事之所。署，舍止之所。邸，諸王列第及諸郡朝宿之區。肆，市列也。國容，禮樂、車服、旗章也。戎備，用兵之器備也。</span>四方屯、傳、邸治，<span class="jiazhu">屯，軍屯也。傳，驛傳也。傳，張戀翻。</span>有所宜除，除之，有所宜減，減之；興造有非急者，徵求有可緩者，皆宜停省，以息費休民。故畜其財者，所以大用之也；養其民者，所以大役之也。若言小事不足害財，則終年不息矣；以小役不足妨民，則終年不止矣。<span class="jiazhu">此亦確論也。</span>如此，則難可以語富強而圖遠大矣。」</span></p>
<p class="em2 strong">啓奏，上大怒，召主書於前，口授敕書以責琛。<span class="jiazhu">蕭子顯曰：自齊建武以來，詔命不關中書，專出舍人省。四省，謂之四戶。其下有主書令史，舊用武官，末改文吏，人數無員，莫非左右要密。</span>大指以爲：<span class="yinhao">「朕有天下四十餘年，公車讜言，日關聽覽，<span class="jiazhu">讜，多曩翻。讜言，善言也，直言也。</span>所陳之事，與卿不異，每苦倥偬，<span class="jiazhu">倥，康董翻。偬，作孔翻。倥偬，困苦也，不暇給也。</span>更增惛惑。卿不宜自同闒茸，<span class="jiazhu">闒，吐盍翻。傇，而隴翻。闒茸，不肖也，劣也。</span>止取名字，宣之行路，言『我能上事，恨朝廷之不用。』何不分別顯言：某刺史橫暴，<span class="jiazhu">上，時掌翻。別，彼列翻。橫，戶孟翻。</span>某太守貪殘，<span class="jiazhu">守，式又翻。</span>尙書、蘭臺某人姦猾，使者漁獵，並何姓名？<span class="jiazhu">使，疏吏翻。</span>取與者誰？明言其事，得以誅黜，更擇材良。又，士民飲食過差，若加嚴禁，密房曲屋，云何可知？儻家家搜檢，恐益增苛擾。若指朝廷，我無此事。昔之牲牢，久不宰殺，<span class="jiazhu">《周禮》：王膳用六牲，謂馬、牛、羊、豕、犬、雞也。又曰：王曰一舉，鼎十有二。《註》曰：殺牲盛饌曰舉；鼎十有二，牢鼎九、陪鼎三。帝事佛，乃不宰殺。</span>朝中會同，菜蔬而已；若復減此，必有《蟋蟀》之譏。<span class="jiazhu">《詩·唐·蟋蟀》，刺晉僖公儉不中禮。朝，直遙翻。復，扶又翻。</span>若以爲功德事者，<span class="jiazhu">帝以供佛、供僧，設無遮、無礙會爲功德事。</span>皆是園中之物，變一瓜爲數十種，<span class="jiazhu">種，章勇翻。</span>治一菜爲數十味；<span class="jiazhu">治，直之翻；下同。</span>以變故多，何損於事！我自非公宴，不食國家之食，多歷年所；乃至宮人，亦不食國家之食。<span class="jiazhu">帝奄有東南，凡其所食，自其身以及六宮，不由佛營，不由神造，又不由西天竺國來，有不出於東南民力者乎？惟不出於公賦，遂以爲不食國家之食。誠如此，則國家者果誰之國家邪！</span>凡所營造，不關材官及以國匠，<span class="jiazhu">此自文其營造塔寺之過耳。材官將軍，屬少府卿。國匠者，官給其俸廩以供國家之用者。大匠卿，掌土木之工。</span>皆資雇借以成其事。勇怯不同，貪廉各用，亦非朝廷爲之傅翼。<span class="jiazhu">爲，于僞翻。傅，讀曰附。</span>卿以朝廷爲悖，乃自甘之，當思致悖所以！<span class="jiazhu">悖，蒲妹翻。</span>卿云『宜導之以節儉』，朕絕房室三十餘年，至於居處不過一牀之地，雕飾之物不入於宮；受生不飲酒，不好音聲，所以朝中曲宴，未嘗奏樂，此羣賢之所見也。朕三更出治事，隨事多少，事少午前得竟，<span class="jiazhu">孔穎達曰：雜比曰音，單出曰聲。竟，畢其事也。處，昌呂翻。好，呼到翻。更，工衡翻。朝，直遙翻。少，詩沼翻。</span>事多日昃方食，日常一食，若晝若夜；昔要腹過於十圍，<span class="jiazhu">要，讀曰腰。</span>今之瘦削纔二尺餘，舊帶猶存，非爲妄說。爲誰爲之？救物故也。<span class="jiazhu">爲誰之爲，于僞翻；下手爲同。</span>卿又曰『百司莫不奏事，詭競求進』，今不使外人呈事，誰尸其任！<span class="jiazhu">尸，主也。</span>專委之人，云何可得？古人云：『專聽生姦，獨任成亂，』<span class="jiazhu">漢鄒陽之言。</span>二世之委趙高，元后之付王莽，<span class="jiazhu">趙高事見《秦紀》，王莽事見《漢紀》。</span>呼鹿爲馬，又可法歟？卿云『吹毛求疵』，復是何人？『擘肌分理』，復是何事？<span class="jiazhu">復，扶又翻；下當復、復見、敢復同。</span>治、署、邸、肆等，何者宜除？何者宜減？何處興造非急？何處徵求可緩？各出其事，具以奏聞！富國強兵之術，息民省役之宜，並宜具列！若不具列，則是欺罔朝廷。倚<span class="jiaozhusup">【章：十二行本「倚」作「佇」；乙十一行本同；孔本同。】</span>聞重奏，<span class="jiazhu">倚，側也。側者，傾待之義，如側耳、側身、側席之類。重，直龍翻。</span>當復省覽，付之尙書，班下海內，<span class="jiazhu">省，悉景翻。下，遐嫁翻。</span>庶惟新之美，復見今日。」</span>琛但謝過而已，不敢復言。</p>
<p class="em2 strong">上爲人孝慈恭儉，博學能文，陰陽、卜筮、騎射、聲律、草隸、圍碁無不精妙。<span class="jiazhu">騎，奇寄翻。</span>勤於政務，冬月四更竟，<span class="jiazhu">夜分五更，每更至五點而竟。</span>卽起視事，執筆觸寒，手爲皴裂。<span class="jiazhu">皴，七倫翻，皮細起也。</span>自天監中用釋氏法，長齋斷魚肉，<span class="jiazhu">斷，音短。</span>日止一食，惟菜羹、糲飯而已，<span class="jiazhu">糲，盧達翻。糲者，粗而不鑿也。</span>或遇事繁，日移中則嗽口以過。<span class="jiazhu">日移中，日過中也。<span class="yinhao">「嗽」</span>，當作<span class="yinhao">「漱」</span>，滌口也，音先奏翻。過，謂度日也。</span>身衣布衣，木緜皁帳，<span class="jiazhu">木綿，江南多有之，以春二三月之晦下子種之。旣生，須一月三薅其四旁；失時不薅，則爲草所荒穢，輒萎死。入夏漸茂，至秋生黃花結實。及熟時，其皮四裂，其中綻出如綿。土人以鐵鋌碾去其核，取如綿者，以竹爲小弓，長尺四五寸許，牽弦以彈緜，令其勻細。卷爲小筩，就車紡之，自然抽緒，如繅絲狀，不勞紉緝，織以爲布。自閩、廣來者，尤爲麗密。方勺曰：閩、廣多種木綿，樹高七八尺，葉如柞，結實如大菱而色青，秋深卽開露，白綿茸然。土人摘取，去殼，以鐵杖捍盡黑子，徐以小弓彈令紛起，然後紡績爲布，名曰吉貝；今所貨木綿，特其細緊者耳。當以花多爲勝，橫數之得百二十花，此最上品。海南蠻人織爲巾，上出細字雜花卉，尤工巧，卽古所謂白疊巾。身衣，於旣翻。</span>一冠三載，一衾二年，<span class="jiazhu">載，子亥翻，亦年也。</span>後宮貴妃以下，衣不曳地。性不飲酒，非宗廟祭祀、大饗宴及諸法事，未嘗作樂。<span class="jiazhu">法事，謂奉佛爲梵唄。</span>雖居暗室，恆理衣冠，小坐、盛暑，未嘗褰袒，<span class="jiazhu">小坐，宮中便坐也。恆，戶登翻。坐，徂臥翻。</span>對內豎小臣，如遇大賓。然優假士人太過，牧守多浸漁百姓，使者干擾郡縣。又好親任小人，<span class="jiazhu">守，式又翻。使，疏吏翻。好，呼到翻。</span>頗傷苛察；多造塔廟，公私費損。江南久安，風俗奢靡，故琛啓及之。上惡其觸實，<span class="jiazhu">惡，烏路翻。</span>故怒。</p>
<p class="margin2">臣光曰：梁高祖之不終也，宜哉！夫人君聽納之失，在於叢脞；<span class="jiazhu">孔安國曰：叢脞，細碎無大略。馬融曰：叢，總也。脞，小也。陸德明曰：脞，倉果翻；徐音鎖。</span>人臣獻替之病，在於煩碎。是以明主守要道以御萬機之本，忠臣陳大體以格君心之非，故身不勞而收功遠，言至約而爲益大也。觀夫賀琛之諫未<span class="jiaozhusup">【章：十二行本「未」上有「亦」字；乙十一行本同；孔本同。】</span>至於切直，而高祖已赫然震怒，護其所短，矜其所長；詰貪暴之主名，<span class="jiazhu">詰，去吉翻。</span>問勞費之條目，困以難對之狀，責以必窮之辭。自以蔬食之儉爲盛德，日昃之勤爲至治，<span class="jiazhu">昃，阻力翻。治，直吏翻。</span>君道已備，無復可加，<span class="jiazhu">復，扶又翻。</span>羣臣箴規，舉不足聽。如此，則自餘切直之言過於琛者，誰敢進哉！由是姦佞居前而不見，<span class="jiazhu">謂朱异、周石珍輩也。</span>大謀顚錯而不知，<span class="jiazhu">謂納侯景，復與東魏和也。</span>名辱身危，覆邦絕祀，爲千古所閔笑，豈不哀哉！</p>
<p class="em2 strong"><span class="yinwen">16</span>上敦尙文雅，疏簡刑法，自公卿大臣，咸不以鞫獄爲意。姦吏招權弄法，貨賂成市，枉濫者多。大率二歲刑已上歲至五千人；徒居作者具五任，<span class="jiazhu">任，謂其人巧力所任也。五任，謂任攻木者則役之攻木，任攻金者則役之攻金，任攻皮者則役之攻皮，任設色者則役之設色，任摶埴者則役之摶埴。任，音壬。</span>其無任者著升械；<span class="jiazhu">魏武帝定《甲子科》，犯釱左右趾者，易以升械；是時乏鐵，故易以木焉。著，陟略翻。</span>若疾病，權解之，是後囚徒或有優、劇。<span class="jiazhu">言囚徒有力足以行賂者，則守吏詭言疾病，權解其械而得優寬。其無力以賂吏者，則雖實罹疾病，亦不得解械，更增苦劇也。</span>時王侯子弟，多驕淫不法。上年老，厭於萬幾。<span class="jiazhu">幾，居希翻。</span>又專精佛戒，每斷重罪，則終日不懌；<span class="jiazhu">梁武帝斷重罪則終日不懌，此好生惡殺之意也。夷考帝之終身，自襄陽舉兵以至下建康，猶曰事關家國，伐罪救民。洛口之敗，死者凡幾何人？俘山之役，死者凡幾何人？寒山之敗，死者又幾何人？其間爭城以戰，殺人盈城，爭地以戰，殺人盈野，南北之人交相爲死者，不可以數計也。至於侯景之亂，東極吳、會，西抵江、郢，死於兵、死於饑者，自典午南渡之後，未始見也。驅無辜之人而就死地，不惟儒道之所不許，乃佛敎之罪人；而斷一重罪乃終日不懌，吾誰欺，欺天乎！斷，丁亂翻。</span>或謀反逆，事覺，亦泣而宥之。<span class="jiazhu">如臨賀王正德父子是也。</span>由是王侯益橫，<span class="jiazhu">橫，戶孟翻。</span>或白晝殺人於都街，或暮夜公行剽劫，<span class="jiazhu">剽，匹妙翻。</span>有罪亡命者，匿於王家，有司不敢搜捕。上深知其弊，溺於慈愛，不能禁也。</p>
<p class="em2 strong"><span class="yinwen">17</span>魏東陽王榮爲瓜州刺史，<span class="jiazhu">《五代志》：敦煌郡，舊置瓜州。</span>與其壻鄧彥偕行。榮卒，瓜州首望表榮子康爲刺史，<span class="jiazhu">各州之大姓，是爲望族。首望者，又一州望族之首。</span>彥殺康而奪其位；魏不能討，因以彥爲刺史，屢徵不至，又南通吐谷渾。<span class="jiazhu">吐谷渾立國在敦煌之南，隔大河。吐，從暾入聲。谷，音浴。</span>丞相泰以道遠難於動衆，欲以計取之，以給事黃門侍郎申徽爲河西大使，密令圖彥。</p>
<p class="em2 strong">徽以五十騎行，旣至，止於賓館；彥見徽單使，<span class="jiazhu">兵從不多，故曰單使。《文選》李陵《答蘇武書》所謂<span class="yinhao">「單車之使」</span>者也。使，疏吏翻。騎，奇寄翻。</span>不以爲疑。徽遣人微勸彥歸朝，<span class="jiazhu">朝，直遙翻。</span>彥不從；徽又使贊成其留計；<span class="jiazhu">贊其留敦煌之計。</span>彥信之，遂來至館。徽先與州主簿敦煌令狐整等密謀，<span class="jiazhu">令狐整，瓜州之望也。《姓譜》：令狐本自畢萬之後晉大夫令狐文子，卽魏顆也。敦，徒門翻。令，音零。</span>執彥於坐，<span class="jiazhu">坐，徂臥翻。</span>責而縛之；因宣詔慰諭吏民，且云<span class="yinhao">「大軍續至」</span>，城中無敢動者，<span class="jiazhu">鄧彥久在瓜州，豈無黨與？威之以大軍繼至，故懼而不敢動。</span>遂送彥於長安。泰以徽爲都官尙書。</p>
<div class="yeartoc" id="year_toc_933"><p class="strong"><span class="section" id="title-4"><span data-head-description="高祖武皇帝十五" data-head-level="h4" data-head-title="中大同元年">中大同元年</span></span><span class="biaozhusup" data-rel="">（丙寅、五四六年）</span><span class="jiazhu">是年夏四月，方改元爲中大同。</span></p></div>
<p class="em2 strong"><span class="yinwen">1</span>春，正月，癸丑，楊㬓等克嘉寧城，<span class="jiazhu">㬓，匹妙翻。《考異》曰：《典略》作<span class="yinhao">「乙未」</span>。今從《梁·帝紀》。</span>李賁奔新昌獠中，諸軍頓于江口。<span class="jiazhu">江口，卽蘇歷江入海之口。獠，魯皓翻。</span></p>
<p class="em2 strong"><span class="yinwen">2</span>二月，魏以義州刺史史寧<span class="jiazhu">先是東、西魏爭義州，史寧先入城據之，西魏因以爲刺史。</span>爲涼州刺史；前刺史宇文仲和據州，不受代，瓜州民張保殺刺史成慶以應之，晉昌民呂興殺太守郭肆，以郡應保。<span class="jiazhu">劉昫《唐志》：瓜州晉昌縣，漢敦煌郡之寘安縣，舊置晉昌郡及寘安縣，因改晉昌爲永興；隋改爲瓜州，改寘安爲常樂；武德七年，復爲晉昌。唐又有常樂縣，則漢之廣至縣地也。又按《五代志》，瓜州常樂縣，後魏置常樂郡，後周併涼興、廣至、寘安、閏泉合爲涼興縣；隋廢郡，改縣爲常樂。參而考之，則晉昌郡當置於隋常樂縣界。</span>丞相泰遣太子太保獨狐信、開府儀同三司怡峯與史寧討之。</p>
<p class="em2 strong"><span class="yinwen">3</span>三月，乙巳，大赦。</p>
<p class="em2 strong"><span class="yinwen">4</span>庚戌，上幸同泰寺，遂停寺省，<span class="jiazhu">同泰寺有便省。</span>講《三慧經》。<span class="jiazhu">《考異》曰：《典略》云：癸卯，詔<span class="yinhao">「以今月八日於同泰寺設無遮大會，捨朕身及以宮人幷所王境土供養三寶。」</span>四月，丙戌，公卿以錢二億萬奉贖。按韓愈《佛骨表》云，<span class="yinhao">「三度捨身爲寺家奴，」</span>若幷此則四矣。今從《梁書》。</span>夏，四月，丙戌，解講，大赦，改元。是夜，同泰寺浮圖災，上曰：<span class="yinhao">「此魔也，宜廣爲法事。」</span>羣臣皆稱善。乃下詔曰：<span class="yinhao">「道高魔盛，行善鄣生，<span class="jiazhu">魔，鬼魔。鄣，鄣礙。魔，眉波翻。行，下孟翻。</span>當窮茲土木，倍增往日。」</span>遂起十二層浮圖；將成，值侯景亂而止。</p>
<p class="em2 strong"><span class="yinwen">5</span>魏史寧曉諭涼州吏民，率皆歸附，獨宇文仲和據城不下。五月，獨孤信使諸將夜攻其東北，自帥壯士襲其西南，遲明，克之，<span class="jiazhu">將，卽亮翻。帥，讀曰率；下同。遲，直二翻。</span>遂擒仲和。</p>
<p class="em2 strong">初，張保欲殺州主簿令狐整，以其人望，恐失衆心，雖外相敬，內甚忌之。整陽爲親附，因使人說保曰：<span class="yinhao">「今東軍漸逼涼州，<span class="jiazhu">東軍，謂獨孤信之軍東自長安來。說，式芮翻。</span>彼勢孤危，恐不能敵，宜急分精銳以救之。然成敗在於將領，<span class="jiazhu">將，卽亮翻；下同。</span>令狐延保，兼資文武，<span class="jiazhu">令狐整，字延保。</span>使將兵以往，蔑不濟矣！」</span>保從之。</p>
<p class="em2 strong">整行及玉門，<span class="jiazhu">玉門縣，漢、晉屬酒泉郡。師古曰：闞駰云：漢罷玉門關屯，徙其人於此。《五代志》：瓜州玉門縣，後魏置會稽郡，又有玉門郡。</span>召豪傑述保罪狀，馳還襲之。先克晉昌，斬呂興；進擊瓜州，州人素信服整，皆棄保來降。保奔吐谷渾。<span class="jiazhu">降，戶江翻。吐，從暾入聲。谷，音浴。</span></p>
<p class="em2 strong">衆議推整爲刺史，整曰：<span class="yinhao">「吾屬以張保逆亂，恐闔州之人俱陷不義，故相與討誅之；今復見推，是效尤也。」</span><span class="jiazhu">《左傳》曰：尤而效之，罪又甚焉。復，扶又翻。</span>乃推魏所遣使波斯者張道義行州事，<span class="jiazhu">使，疏吏翻。</span>具以狀聞。丞相泰以申徽爲瓜州刺史。召整爲壽昌太守，<span class="jiazhu">《五代志》：西城郡石泉縣，舊曰永樂，置晉昌郡，西魏改爲壽昌郡，又改永樂爲石泉。守，式又翻。</span>封襄武男。整帥宗族鄕里三千餘人入朝，從泰征討，累遷驃騎大將軍、開府儀同三司，加侍中。<span class="jiazhu">令狐整以忠順貴顯於魏，史終言之。朝，直遙翻。驃，匹妙翻。騎，奇寄翻。</span></p>
<p class="em2 strong"><span class="yinwen">6</span>六月，庚子，東魏以司徒侯景爲河南大將軍、大行臺。</p>
<p class="em2 strong"><span class="yinwen">7</span>秋，七月，壬寅，東魏遣散騎常侍元廓來聘。<span class="jiazhu">散，悉亶翻。</span></p>
<p class="em2 strong"><span class="yinwen">8</span>甲子，詔：<span class="yinhao">「犯罪非大逆，父母、祖父母不坐。」</span></p>
<p class="em2 strong"><span class="yinwen">9</span>先是，江東唯建康及三吳、荊、郢、江、湘、梁、益用錢，<span class="jiazhu">先，悉薦翻。</span>其餘州郡雜以穀帛，交、廣專以金銀爲貨。上自鑄五銖及女錢，二品並行，<span class="jiazhu">杜佑曰：梁武帝鑄錢，肉好周郭，文曰五銖，重二銖三絫二黍，其百文則重一斤二兩。又別鑄除其肉郭，謂之公式女錢，徑一寸，文曰五銖，重如新鑄五銖。二錢並行。及其末也，又有兩柱錢。</span>禁諸古錢。普通中，更鑄鐵錢。由是民私鑄者多，物價騰踊，交易者至以車載錢，不復計數。<span class="jiazhu">更，工衡翻。復，扶又翻。</span>又自破嶺以東，八十爲百，名曰<span class="yinhao">「東錢」</span>；<span class="jiazhu">破嶺，在今鎭江府丹楊縣，秦始皇所鑿，卽破岡也。</span>江、郢以上，七十爲百，名曰<span class="yinhao">「西錢」</span>；建康以九十爲百，名曰<span class="yinhao">「長錢」</span>。丙寅，詔曰：<span class="yinhao">「朝四暮三，衆狙皆喜，名實未虧而喜怒爲用。<span class="jiazhu">《莊子》曰：狙公賦芋，曰朝三而暮四，衆狙皆怒；曰朝四而暮三，衆狙皆喜。狙，千余翻。</span>頃聞外間多用九陌錢，陌減則物貴，陌足則物賤，非物有貴賤，乃心有顚倒。至於遠方，日更滋甚，徒亂王制，無益民財。自今可通用足陌錢。令書行後，百日爲期，若猶有犯，男子謫運，女子質作，並同三年。」</span><span class="jiazhu">謫運者，以謫發之轉運；質作，質其身使居作；皆役之三年。此古所謂三歲刑也。</span>詔下而人不從，錢陌益少；<span class="jiazhu">少，詩沼翻。</span>至於季年，遂以三十五爲百云。</p>
<p class="em2 strong"><span class="yinwen">10</span>上年高，諸子心不相下，<span class="jiazhu">下，遐嫁翻。</span><span class="jiaozhusup">【章：十二行本「下」下有「互相猜忌」四字；乙十一行本同；孔本同；退齋校同。】</span>邵陵王綸爲丹楊尹，湘東王繹在江州，武陵王紀在益州，皆權侔人主；太子綱惡之，常選精兵以衞東宮。<span class="jiazhu">爲帝諸子皆不終張本。惡，烏路翻。</span>八月，以綸爲南徐州刺史。</p>
<p class="em2 strong"><span class="yinwen">11</span>東魏丞相歡如鄴。<span class="jiazhu">自晉陽朝于鄴而書<span class="yinhao">「如鄴」</span>，言其威權陵上，若列國然。</span>高澄遷洛陽《石經》五十二碑於鄴。<span class="jiazhu">《石經》見五十七卷漢靈帝熹平四年。</span></p>
<p class="em2 strong"><span class="yinwen">12</span>魏徙幷州刺史王思政爲荊州刺史，使之舉諸將可代鎭玉壁者。<span class="jiazhu">西魏置幷州刺史，僑治玉壁。將，卽亮翻。</span>思政舉晉州刺史韋孝寬，<span class="jiazhu">晉州屬東魏，韋孝寬遙領刺史耳。</span>丞相泰從之。東魏丞相歡悉舉山東之衆，將伐魏；癸巳，自鄴會兵於晉陽；九月，至玉壁，圍之。以挑西師，<span class="jiazhu">挑，徒了翻。</span>西師不出。</p>
<p class="em2 strong"><span class="yinwen">13</span>李賁復帥衆二萬自獠中出，屯典澈湖，<span class="jiazhu">復，扶又翻。湖亦當在新昌郡界。《考異》曰：《典略》云：<span class="yinhao">「渡武平江，據新安村。」</span>今從《陳·帝紀》。</span>大造船艦，充塞湖中。<span class="jiazhu">艦，戶黯翻。塞，悉則翻。</span>衆軍憚之，頓湖口，不敢進。陳霸先謂諸將曰：<span class="yinhao">「我師已老，<span class="jiazhu">楊㬓等自去年夏五月出師，至是幾一年半，故自謂師老。</span>將士疲勞；且孤軍無援，入人心腹，若一戰不捷，豈望生全！今藉其屢奔，人情未固，夷、獠烏合，易爲摧殄。<span class="jiazhu">獠，魯皓翻；下同。易，弋豉翻。</span>正當共出百死，決力取之；無故停留，時事去矣！」</span>諸將皆默然莫應。<span class="jiazhu">諸將心不欲戰，故默而莫敢應。</span>是夜，江水暴起七丈，注湖中。霸先勒所部兵乘流先進，衆軍鼓譟俱前；賁衆大潰，竄入屈獠洞中。</p>
<p class="em2 strong"><span class="yinwen">14</span>冬，十月，乙亥，以前東揚州刺史岳陽王詧爲雍州刺史。<span class="jiazhu">雍，於用翻。</span>上捨詧兄弟而立太子綱，<span class="jiazhu">事見一百五十五卷中大通三年。</span>內嘗愧之，寵亞諸子。<span class="jiazhu">言詧被寵，亞於諸子。帝固知詧之才器足以自立矣。</span>以會稽人物殷阜，<span class="jiazhu">會，工外翻。</span>故用詧兄弟迭爲東揚州以慰其心。詧兄弟亦內懷不平。詧以上衰老，朝多秕政，<span class="jiazhu">朝，直遙翻。秕，卑履翻，不成粟也。《書》曰：若粟之有秕。《後漢書·安帝贊》曰：秕我王度。《註》曰：秕，諭穢也。</span>遂蓄聚貨財，折節下士，<span class="jiazhu">折，而設翻。下，遐嫁翻。</span>招募勇敢，左右至數千人。以襄陽形勝之地，梁業所基，<span class="jiazhu">謂帝自襄陽起兵以得天下。</span>遇亂可以圖大功。乃克己爲政，撫循士民，數施恩惠，延納規諫，所部稱治。<span class="jiazhu">爲詧據襄陽張本。數，所角翻。治，直吏翻。</span></p>
<p class="em2 strong"><span class="yinwen">15</span>東魏丞相歡攻玉壁，晝夜不息，魏韋孝寬隨機拒之。城中無水，汲於汾，歡使移汾，一夕而畢。<span class="jiazhu">於汾水上流決而移之，不使近城。</span>歡於城南起土山，欲乘之以入。城上先有二樓，<span class="jiazhu">先，悉薦翻。</span>孝寬縛木接之，令常高於土山以禦之。歡使告之曰：<span class="yinhao">「雖爾縛樓至天，我當穿地取爾。」</span>乃鑿地爲十道，又用術士李業興《孤虛法》，<span class="jiazhu">《漢書·藝文志》有《風后孤虛》二十卷。《史記·日者傳》曰：日辰不全，故有孤虛。《註》云：甲乙謂之日，子丑謂之辰。《六甲孤虛法》，甲子旬中無戌亥，戌亥卽爲孤，辰巳卽爲虛。甲戌旬中無申酉，申酉爲孤，寅卯爲虛。甲申旬中無午未，午未爲孤，子丑爲虛。甲午旬中無辰巳，辰巳爲孤，戌亥爲虛。甲辰旬中無寅卯，寅卯爲孤，申酉爲虛。甲寅旬中無子丑，子丑爲孤，午未爲虛。賢曰：對孤爲虛。玄女謂黃帝曰：戰陳之法，避孤擊虛。</span>聚攻其北，北，天險也。<span class="jiazhu">天險，自然之險也；天設地造，不假人力者也。《易》曰：天險不可升也。</span>孝寬掘長塹，邀其地道，選戰士屯塹上；每穿至塹，戰士輒禽殺之。又於塹外積柴貯火，<span class="jiazhu">塹，七豔翻。貯，丁呂翻。</span>敵有在地道內者，塞柴投火，以皮排吹之，<span class="jiazhu">塞，悉則翻。排，讀與鞴同，音步拜翻，韋囊也，所以吹火。</span>一鼓皆焦爛。<span class="jiazhu">鼓排吹之，火氣入地道，故敵人在其中者皆焦爛。</span>敵以攻車撞城，<span class="jiazhu">撞，直江翻。</span>車之所及，莫不摧毀，無能禦者。孝寬縫布爲幔，<span class="jiazhu">幔，莫半翻。</span>隨其所向張之，布旣懸空，車不能壞。<span class="jiazhu">壞，音怪。</span>敵又縛松、麻於竿，<span class="jiazhu">松薪麻骨之燥者，燒之易然，故敵用之。</span>灌油加火以燒布，幷欲焚樓。孝寬作長鉤，利其刃，<span class="jiazhu">此所謂鉤刀也。杜佑曰：鉤竿如槍，兩旁有曲刃，可以鉤物。</span>火竿將至，以鉤遙割之，松、麻俱落。敵又於城四面穿地爲二十道，其中施梁柱，縱火燒之，柱折，城崩。<span class="jiazhu">高歡嘗用此術攻鄴以擒劉誕，故復用之於玉壁。折，而設翻。</span>孝寬於崩處豎木栅以扞之，<span class="jiazhu">豎，而主翻。</span>敵不得入。城外盡攻擊之術，而城中守禦有餘。孝寬又奪據其土山。歡無如之何，乃使倉曹參軍祖珽說之曰：<span class="jiazhu">珽，他鼎翻。說，式芮翻。</span><span class="yinhao">「君獨守孤城而西方無救，恐終不能全，何不降也？」</span><span class="jiazhu">降，戶江翻；下同。</span>孝寬報曰：<span class="yinhao">「我城池嚴固，兵食有餘。攻者自勞，守者常逸，豈有旬朔之間，已須救援！<span class="jiazhu">浹日爲旬，改月爲朔。</span>適憂爾衆有不返之危。孝寬關西男子，必不爲降將軍也！」</span><span class="jiazhu">自謂男子，言決不怯懦如婦人。</span>珽復謂城中人曰：<span class="yinhao">「韋城主受彼榮祿，或復可爾；<span class="jiazhu">可爾，猶言可如此也。復，扶又翻。</span>自外軍民，何事相隨入湯火中！」</span>乃射募格於城中，<span class="jiazhu">募格者，立賞格以募人。射，而亦翻；下同。</span>云：<span class="yinhao">「能斬城主降者，拜太尉，封開國郡公，賞帛萬匹。」</span>孝寬手題書背，返射城外云：<span class="yinhao">「能斬高歡者準此。」</span>珽，瑩之子也。<span class="jiazhu">祖瑩見一百五十卷普通六年。</span>東魏苦攻凡五十日，士卒戰及病死者共七萬人，<span class="jiazhu">《考異》曰：《北史·韋孝寬傳》云：<span class="yinhao">「苦戰六旬，傷及病死者什四五。」</span>今從《北齊書》。</span>共爲一冢。歡智力皆困，因而發疾。有星墜歡營中，士卒驚懼。十一月，庚子，解圍去。</p>
<p class="em2 strong">先是歡別使侯景將兵趣齊子嶺，<span class="jiazhu">河內郡王屋縣，舊名長平，有齊子嶺，有軹關。杜佑曰：按齊子嶺在今王屋縣東二十里，周、齊分界處。先，悉薦翻。將，卽亮翻。趣，七喻翻。</span>魏建州刺史楊檦鎭車廂，恐其寇邵郡，<span class="jiazhu">先是，檦取建州，已而退還邵郡，西魏因授以建州刺史。車廂當在隋、唐之絳州垣縣界。宋白曰：絳州絳縣，本理車廂城，隋移縣理於城北十里。檦，與標同。</span>帥騎禦之。<span class="jiazhu">帥，讀曰率。騎，奇寄翻。</span>景聞檦至，斫木斷路六十餘里，<span class="jiazhu">斷，音短。</span>猶驚而不安，遂還河陽。<span class="jiazhu">楊檦常才耳，侯景何至懼之如此！史之所言容有過其實者。</span></p>
<p class="em2 strong">庚戌，歡使段韶從太原公洋鎭鄴。辛亥，徵世子澄會晉陽。</p>
<p class="em2 strong">魏以韋孝寬爲驃騎大將軍、開府儀同三司，進爵建忠公。<span class="jiazhu">賞守玉壁之功也。建忠公，建忠郡公。《五代志》：京兆郡三原縣，後周置建忠郡。</span>時人以王思政爲知人。</p>
<p class="em2 strong">十一<span class="jiaozhusup">【章：乙十一行本「一」作「二」；張校同。】</span>月，己卯，歡以無功，表解都督中外諸軍，東魏主許之。</p>
<p class="em2 strong">歡之自玉壁歸也，軍中訛言韋孝寬以定功弩射殺丞相；<span class="jiazhu">射，而亦翻。</span>魏人聞之，因下令曰：<span class="yinhao">「勁弩一發，凶身自隕。」</span>歡聞之，勉坐見諸貴，使斛律金作《敕勒歌》，<span class="jiazhu">斛律金，敕勒部人也，故使作《敕勒歌》。洪邁曰：斛律金唱《敕律歌》，本鮮卑語。按《古樂府》有其辭云：<span class="yinhao">「敕勒川，陰山下，天似穹廬，籠罩四野。天蒼蒼，野茫茫，風吹草低見牛羊。」</span>余謂此後人妄爲之耳。敕勒與鮮卑殊種，斛律金出於敕勒，故使之作《敕勒歌》，若高歡則習鮮卑之俗者也。</span>歡自和之，哀感流涕。<span class="jiazhu">和，胡臥翻。史言高歡將死，故當樂而哀，不能自揜。</span></p>
<p class="em2 strong"><span class="yinwen">16</span>魏大行臺度支尙書、司農卿蘇綽，性忠儉，常以喪亂未平爲己任，<span class="jiazhu">度，徒洛翻。喪，息浪翻。</span>紀<span class="jiaozhusup">【章：十二行本「紀」上有「薦賢拔能」四字；乙十一行本同；孔本同；張校同。】</span>綱庶政；丞相泰推心任之，人莫能間。<span class="jiazhu">間，古莧翻。</span>或出遊，常預署空紙以授綽；有須處分，<span class="jiazhu">處，昌呂翻。分，扶問翻。</span>隨事施行，及還，啓知而已。綽常謂<span class="yinhao">「爲國之道，當愛人如慈父，訓人如嚴師。」</span>每與公卿論議，自晝達夜，事無巨細，若指諸掌，積勞成疾而卒。<span class="jiazhu">卒，子恤翻。</span>泰深痛惜之，謂公卿曰：<span class="yinhao">「蘇尙書平生廉讓，吾欲全其素志，恐悠悠之徒有所未達；如厚加贈諡，又乖宿昔相知之心；何爲而可？」</span>尙書令史麻瑤<span class="jiazhu">尙書令史，自東漢有之。《唐六典》曰：魏、晉以來，令史之任，用人常輕，齊、梁、後魏、北齊，雖預品秩，益又微矣。</span>越次進曰：<span class="yinhao">「儉約，所以彰其美也。」</span>泰從之。歸葬武功，<span class="jiazhu">蘇綽，武功人，歸葬鄕里。</span>載以布車一乘，<span class="jiazhu">乘，繩證翻。</span>泰與羣公步送出同州郭外。<span class="jiazhu">《五代志》：馮翊郡，後魏置華州，西魏改曰同州。孫愐曰：馮翊有九龍泉，泉有九源，同爲一流，因以名州。</span>泰於車後酹酒<span class="jiazhu">酹，盧對翻，餟祭以酒沃地也。</span>言曰：<span class="yinhao">「尙書平生爲事，妻子、兄弟所不知者，吾皆知之。唯爾知吾心，吾知爾志，方與共定天下，遽捨吾去，柰何！」</span>因舉聲慟哭，不覺巵落於手。</p>
<p class="em2 strong"><span class="yinwen">17</span>東魏司徒、河南大將軍、大行臺侯景，右足偏短，弓馬非其長，而多謀算。諸將高敖曹、彭樂等皆勇冠一時，<span class="jiazhu">冠，古玩翻。</span>景常輕之，曰：<span class="yinhao">「此屬皆如豕突，勢何所至！」</span><span class="jiazhu">言其勇而無謀也。</span>景嘗言於丞相歡：<span class="yinhao">「願得兵三萬，橫行天下，要須濟江縛取蕭衍老公，以爲太平寺主。」</span><span class="jiazhu">史言侯景夙有取江南之志。太平寺蓋在鄴。</span>歡使將兵十萬，專制河南，杖任若己之半體。<span class="jiazhu">杖，直兩翻，憑也。</span></p>
<p class="em2 strong">景素輕高澄，嘗謂司馬子如曰：<span class="yinhao">「高王在，吾不敢有異；王沒，吾不能與鮮卑小兒共事！」</span>子如掩其口。及歡疾篤，澄詐爲歡書以召景。先是，景與歡約曰：<span class="yinhao">「今握兵在遠，人易爲詐，<span class="jiazhu">先，悉薦翻。易，弋豉翻。</span>所賜書皆請加微點。」</span>歡從之。景得書無點，辭不至；又聞歡疾篤，用其行臺郎潁川王偉計，遂擁兵自固。</p>
<p class="em2 strong">歡謂澄曰：<span class="yinhao">「我雖病，汝面更有餘憂，何也？」</span><span class="jiazhu">言澄當以得盡總內外大權爲喜，不應更有餘憂。</span>澄未及對，歡曰：<span class="yinhao">「豈非憂侯景叛邪？」</span>對曰：<span class="yinhao">「然。」</span>歡曰：<span class="yinhao">「景專制河南，十四年矣，<span class="jiazhu">東魏天平元年，歡使景取荊州，後遂委以河南，至是十三年。歡此語當在來春垂沒之時。</span>常有飛揚跋扈之志，顧我能畜養，<span class="jiazhu">畜，許竹翻。</span>非汝所能駕御也。今四方未定，勿遽發哀。庫狄干鮮卑老公，斛律金敕勒老公，並性遒直，終不負汝。<span class="jiazhu">遒，慈秋翻，健也，固也。</span>可朱渾道元、劉豐生，遠來投我，必無異心。<span class="jiazhu">可朱渾道元奔東魏見一百五十七卷大同元年。劉豐生奔東魏見二年。</span>潘相樂本作道人，心和厚，汝兄弟當得其力。韓軌少戇，宜寬借之。<span class="jiazhu">少，詩沼翻。戇，陟降翻。</span>彭樂心腹難得，宜防護之。<span class="jiazhu">終以邙山事銜之，爲後彭樂被誅張本。</span>堪敵侯景者，唯有慕容紹宗，我故不貴之，留以遺汝。」</span><span class="jiazhu">使澄厚以官爵，結紹宗之心。遺，于季翻；下患遺同。</span>又曰：<span class="yinhao">「段孝先忠亮仁厚，<span class="jiazhu">段韶，字孝先。</span>智勇兼備，親戚之中，唯有此子，軍旅大事，宜共籌之。」</span>又曰：<span class="yinhao">「邙山之戰，吾不用陳元康之言，<span class="jiazhu">事見上卷大同九年。</span>留患遺汝，死不瞑目。」</span><span class="jiazhu">瞑，莫定翻。</span>相樂，廣寧人也。</p>
</div></body></html>