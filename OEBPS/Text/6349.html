<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百五・唐紀二十一・則天順聖皇后中之上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀二十一">唐紀二十一</span></span></h1>
<p><span class="jiazhu">起玄黓執徐<span class="biaozhusup" data-rel="">（壬辰）</span>，盡柔兆涒灘<span class="biaozhusup" data-rel="">（丙申）</span>，凡五年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="則天順聖皇后中之上">則天順聖皇后中之上</span></span></h5>
<div class="yeartoc" id="year_toc_692"><p class="strong"><span class="section" id="title-3"><span data-head-description="則天順聖皇后中之上" data-head-level="h4" data-head-title="長壽元年">長壽元年</span></span><span class="biaozhusup" data-rel="">（壬辰、六九二年）</span><span class="jiazhu">是年四月，改元如意；九月，改元長壽。自四月以前猶是天授三年。</span></p></div>
<p class="em2 strong"><span class="yinwen">1</span>正月，戊辰朔，太后享萬象神宮。</p>
<p class="em2 strong"><span class="yinwen">2</span>臘月，立故于闐王尉遲伏闍雄之子瑕爲于闐王。<span class="jiazhu">闐，徒賢翻。尉，紆勿翻。闍，視遮翻。</span></p>
<p class="em2 strong"><span class="yinwen">3</span>春，一月，丁卯，太后引見存撫使所舉人，<span class="jiazhu">遣存撫使見上卷天授元年。見，賢遍翻。使，疏吏翻。</span>無問賢愚，悉加擢用，高者試鳳閣舍人、給事中，次試員外郎、侍御史、補闕、拾遺、校書郎。<span class="jiazhu">唐校書郎，正九品上。《考異》曰：《統紀》：<span class="yinhao">「天授二年二月，十道舉人石艾縣令王山齡等六十人，擢爲拾遺、補闕，懷州錄事參軍霍獻可等二十四人爲御史，幷州錄事參軍徐昕等二十四人爲著作佐郎及評事，內黃尉崔宣道等二十二人爲衞佐。」</span>疑與此只是一事。</span>試官自此始。時人爲之語曰：<span class="yinhao">「補闕連車載，拾遺平斗量；<span class="jiazhu">《容齋隨筆》以爲此語出於張鷟</span>。欋推侍御史，<span class="jiazhu">欋，其俱翻。《釋名》曰：齊、魯謂四齒杷爲欋。推，吐雷翻。</span>盌脫校書郎。」</span><span class="jiazhu">盌，烏管翻。坡詩：<span class="yinhao">「但信櫝藏終自售，豈知盌脫本無模。」</span></span>有舉人沈全交續之曰：<span class="yinhao">「𪍒心存撫使，咪目聖神皇。」</span><span class="jiazhu">𪍒，戶吳翻，麪粘也。咪，莫禮翻，物入目中也；《老子》曰：播糠眯目。</span>爲御史紀先知所擒，劾其誹謗朝政，請杖之朝堂，然後付法，<span class="jiazhu">劾，戶槪翻，又戶得翻。誹，敷尾翻。朝，直遙翻。</span>太后笑曰：<span class="yinhao">「但使卿輩不濫，何恤人言！宜釋其罪。」</span>先知大慚。太后雖濫以祿位收天下人心，然不稱職者，尋亦黜之，或加刑誅。挾刑賞之柄以駕御天下，政由己出，明察善斷，故當時英賢亦競爲之用。<span class="jiazhu">稱，尺證翻。斷，丁亂翻。</span></p>
<p class="em2 strong"><span class="yinwen">4</span>寧陵丞廬江郭霸以諂諛干太后，<span class="jiazhu">寧陵縣，屬宋州，本戰國時魏之甯城，漢高祖改爲寧陵縣。廬江，漢龍舒縣地，屬廬江郡，梁置湖州，隨廢州爲廬江縣，屬廬州。《考異》曰：《新傳》，名弘霸。《舊傳》，《御史臺記》皆單名霸，唯《統紀》延載元年云弘霸。《僉載》云應革命舉，蓋正謂此時也。今從《臺記》。</span>拜監察御史。<span class="jiazhu">監，古銜翻。</span>中丞魏元忠病，霸往問之，因嘗其糞，喜曰：<span class="yinhao">「大夫糞甘則可憂；<span class="jiazhu">中丞而呼爲大夫，過呼之也。</span>今苦，無傷也。」</span>元忠大惡之，<span class="jiazhu">惡，烏路翻。</span>遇人輒告之。</p>
<p class="em2 strong"><span class="yinwen">5</span>戊辰，以夏官尙書楊執柔同平章事。執柔，恭仁弟之孫也，太后以外族用之。<span class="jiazhu">太后母楊氏。尙，辰羊翻。</span></p>
<p class="em2 strong"><span class="yinwen">6</span>初，隨煬帝作東都，<span class="jiazhu">見一百八十卷大業元年。煬，羊亮翻。</span>無外城，僅有短垣而已，至是，鳳閣侍郎李昭德始築之。</p>
<p class="em2 strong"><span class="yinwen">7</span>左臺中丞來俊臣羅告同平章事任知古、狄仁傑、裴行本、司禮<span class="jiaozhusup">【章：十二行本「禮」作「農」；乙十一行本周；孔本同；退齋校同。】</span>卿崔<span class="jiaozhusup">【章：十二行本「崔」作「裴」；乙十一行本同；下同。】</span>宣禮、前文昌左丞盧獻、御史中丞魏元忠、潞州刺史李嗣眞謀反。<span class="jiazhu">任，音壬。嗣，祥吏翻。《考異》曰：《舊·來俊臣傳》云：<span class="yinhao">「地官尙書狄仁傑、益州長史任令暉、冬官尙書李遊道、秋官尙書袁智弘、司賓卿崔基、文昌左丞盧獻等六人，並爲羅告。」</span>《李嶠傳》云：<span class="yinhao">「太后使給事中李嶠與大理少卿張德裕、侍御史劉憲覆其獄，德裕等雖知其枉，懼罪，並從俊臣所奏。嶠曰：『豈有知其枉濫而不爲申明哉！孔子曰：<span class="yinhao">「見義不爲，無勇也。」</span>』乃與德裕等列其枉狀，由是忤旨，出爲潤州司馬。」</span>按嶠平生行事，恐不能如此，今不取。</span>先是，來俊臣奏請降敕，一問卽承反者得減死。<span class="jiazhu">先，悉薦翻。</span>及知古等下獄，<span class="jiazhu">下，遐嫁翻。</span>俊臣以此誘之；<span class="jiazhu">誘，音酉。</span>仁傑對曰：<span class="yinhao">「大周革命，萬物惟新，唐室舊臣，甘從誅戮。反是實！」</span>俊臣乃少寬之。<span class="jiazhu">少，詩沼翻；下同。</span>判官王德壽謂仁傑曰：<span class="jiazhu">判官，俊臣之屬官也。</span><span class="yinhao">「尙書定減死矣。德壽業受驅策，欲求少階級，煩尙書引楊執柔，可乎？」</span>仁傑曰：<span class="yinhao">「皇天后土遣狄仁傑爲如此事！」</span>以頭觸柱，血流被面；德壽懼而謝之。<span class="jiazhu">被，皮義翻。</span></p>
<p class="em2 strong">侯思止鞫魏元忠，元忠辭氣不屈；思止怒，命倒曳之。元忠曰：<span class="yinhao">「我薄命，譬如墜驢，足絓於鐙，爲所曳耳。」</span><span class="jiazhu">絓，戶掛翻。鐙，都鄧翻。</span>思止愈怒，更曳之，元忠曰：<span class="yinhao">「侯思止，汝若須魏元忠頭則截取，何必使承反也！」</span></p>
<p class="em2 strong">狄仁傑旣承反，有司待報行刑，不復嚴備。仁傑裂衾帛書冤狀，置綿衣中，謂王德壽曰：<span class="yinhao">「天時方熱，靖授家人去其綿。」</span>德壽許之。仁傑子光遠得書，持之告變，得召見。<span class="jiazhu">復，扶又翻。去，羌呂翻。見，賢遍翻。</span>則天覽之，以問俊臣，對曰：<span class="yinhao">「仁傑等下獄，臣未嘗褫其巾帶，<span class="jiazhu">褫，池爾翻。</span>寢處其安，<span class="jiazhu">處，昌呂翻。</span>苟無事實，安肯承反！」</span>太后使通事舍人周綝往視之，俊臣暫假仁傑等巾帶，羅立於西，使綝視之；綝不敢視，惟東顧唯諾而已。<span class="jiazhu">綝，丑林翻。唯，于癸翻。</span>俊臣又詐爲仁傑等謝死表，使綝奏之。</p>
<p class="em2 strong">樂思晦男未十歲，沒入司農，<span class="jiazhu">思晦死見上卷上年。</span>上變，得召見，<span class="jiazhu">上，時掌翻。見，賢遍翻。</span>太后問狀，對曰：<span class="yinhao">「臣父已死，臣家已破，但惜陛下法爲俊臣等所弄，陛下不信臣言，乞擇朝臣之忠清、陛下素所信任者，<span class="jiazhu">朝，直遙翻。</span>爲反狀以付俊臣，無不承反矣。」</span>太后意稍寤，召見仁傑等，問曰：<span class="yinhao">「卿承反何也？」</span>對曰：<span class="yinhao">「不承，則已死於拷掠矣。」</span><span class="jiazhu">陸德明《經典釋文》：掠，音亮。</span>太后曰：<span class="yinhao">「何爲作謝死表？」</span>對曰：<span class="yinhao">「無之。」</span>出表示之，乃知其詐，於出此七族。庚午，貶知古江夏令，仁傑彭澤令，宣禮夷陵令，元忠涪陵令，獻西鄕令；<span class="jiazhu">江夏，本漢沙羨縣地，屬江夏郡，晉改沙羨爲沙陽。江、漢二水會于縣西，春秋謂之夏汭，晉宋謂之夏口，宋置江夏郡，治于此；隋因郡名置江夏縣；唐屬鄂州。彭澤，漢縣，屬豫章，隋更名龍城，唐復曰彭澤，屬江州。涪陵縣，漢屬巴郡，劉蜀置涪陵郡；隋涪陵縣，屬渝州；唐武德元年分置涪州爲州治所。西鄕卽漢成固縣地，蜀置西鄕縣，後魏爲洋州治所。夏，戶雅翻。涪，音浮。</span>流行本、嗣眞于嶺南。</p>
<p class="em2 strong">俊臣與武承嗣等固請誅之，太后不許。俊臣乃獨稱行本罪尤重，請誅之；秋官郎中徐有功駮之，<span class="jiazhu">駮，北角翻。</span>以爲<span class="yinhao">「明主有更生之恩，<span class="jiazhu">更，工衡翻。</span>俊臣不能將順，虧損恩信。」</span></p>
<p class="em2 strong">殿中侍御史貴鄕霍獻可，<span class="jiazhu">後魏分館陶西界，置貴鄕縣於趙城，周建德七年自趙城東南移三十里，以孔思集寺爲縣治所；大象二年於縣置魏州。</span>宣禮之甥也，言於太后曰：<span class="yinhao">「陛下不殺崔宣禮，臣請隕命於前。」</span>以頭觸殿階，血流霑地，以示爲人臣者不私其親。太后皆不聽。獻可常以綠帛裹其傷，微露之於幞頭下，<span class="jiazhu">《續事始》曰：三代黔首以皁絹裹髮，周武帝裁爲四脚，名以幞頭，馬周請重繫前脚。</span>冀太后見之以爲忠。</p>
<p class="em2 strong"><span class="yinwen">8</span>甲戌，補闕薛謙光上疏，<span class="jiazhu">上，時掌翻。</span>以爲：<span class="yinhao">「選舉之法，宜得實才，取捨之間，風化所繫。今之選人，咸稱覓舉，奔競相尙，諠訴無慚。<span class="jiazhu">選，宣戀翻。</span>至於才應經邦，惟令試策；武能制敵，止驗彎弧。昔漢武帝見司馬相如賦，恨不同時，及置之朝廷，終文園令，<span class="jiazhu">漢司馬相如爲《子虛賦》，武帝讀而善之，曰：<span class="yinhao">「朕獨不得與此人同時！」</span>楊得意曰：<span class="yinhao">「臣邑人司馬相如自言爲此賦。」</span>上召以爲郎，後爲孝文園令，病免而卒。</span>知其不堪公卿之任故也。吳起將戰，左右進劍，起曰：『將者提鼓揮桴，臨敵決疑，一劍之任，非將事也。』<span class="jiazhu">將者、非將，卽亮翻。桴，方無翻。</span>然則虛文豈足以佐時，善射豈足以克敵！要在文吏察其行能，武吏觀其勇略，考居官之臧否，<span class="jiazhu">行，下孟翻。否，音鄙。</span>行舉者賞罰而已。」</span></p>
<p class="em2 strong"><span class="yinwen">9</span>來俊臣求金於左衞大將軍泉獻誠，不得，誣以謀反，下獄，乙亥，縊殺之。<span class="jiazhu">下，遐嫁翻。縊，於計翻。</span></p>
<p class="em2 strong"><span class="yinwen">10</span>庚辰，司刑卿、檢校陝州刺史李游道爲冬官尙書、同平章事。<span class="jiazhu">陝，失冉翻。</span></p>
<p class="em2 strong"><span class="yinwen">11</span>二月，己亥，吐蕃党項部落萬餘人內附，<span class="jiazhu">吐，從暾入聲。党，底朗翻。</span>分置十州。</p>
<p class="em2 strong"><span class="yinwen">12</span>戊午，以秋官尙書袁智弘同平章事。<span class="jiazhu">秋官，刑部。</span></p>
<p class="em2 strong"><span class="yinwen">13</span>夏，四月，丙申，赦天下，改元如意。<span class="jiazhu">如意元年起此。</span></p>
<p class="em2 strong"><span class="yinwen">14</span>五月，丙寅，禁天下屠殺及捕魚蝦。江淮旱，饑，民不得采魚蝦，餓死者甚衆。<span class="jiazhu">后禁屠捕而殺人如刈草菅，可以人而不如物乎！蝦，戶加翻。</span></p>
<p class="em2 strong">右拾遺張德，生男三日，私殺羊會同僚，補闕杜肅懷一餤，<span class="jiazhu">餤，徒濫翻，又弋廉翻，徒甘翻，</span>上表告之。<span class="jiazhu">上，時掌翻。</span>明日，太后對仗，謂德曰：<span class="yinhao">「聞卿生男，甚喜。」</span>德拜謝。太后曰：<span class="yinhao">「何從得肉？」</span>德叩頭服罪。太后曰：<span class="yinhao">「朕禁屠宰，吉凶不預。然卿自今召客，亦須擇人。」</span>出肅表示之。肅大慚，舉朝欲唾其面。<span class="jiazhu">朝，直遙翻。唾，吐臥翻。</span></p>
<p class="em2 strong"><span class="yinwen">15</span>吐蕃酋長曷蘇帥部落請內附，以右玉鈐衞將軍張玄遇爲安撫使，將精卒二萬迎之。六月，軍至大渡水西，曷蘇事洩，爲國人所擒。別部酋長昝捶帥羌蠻八千餘人內附，玄遇以其部落置萊川州而還。<span class="jiazhu">酋，慈由翻。長，知兩翻。帥，讀曰率。鈐，其廉翻。使，疏吏翻。將，卽亮翻，又音如字。昝，子感翻。捶，止蘂翻，《新書》作<span class="yinhao">「插」</span>。黎州都督府所管羈縻州有米川州，《新書》作<span class="yinhao">「葉州」</span>。還，從宣翻，又音如字。《考異》曰：《唐紀》作<span class="yinhao">「沓搖」</span>。今從《實錄》。</span></p>
<p class="em2 strong"><span class="yinwen">16</span>辛亥，萬年主簿徐堅上疏，以爲：<span class="yinhao">「書有五聽之道，<span class="jiazhu">上，時掌翻。疏，所據翻。《周禮·小司寇》：以五聽聽獄訟，求民情：一曰辭聽，觀其所出言，不直則煩；二曰色聽，觀其顏色，不直則赧然；三曰氣聽，不直則喘；四曰耳聽，觀其聽聆，不直則惑；五曰目聽，觀其眸子，不直則眊然。</span>令著三覆之奏。<span class="jiazhu">見一百九十三卷太宗貞觀五年。</span>竊見比有敕推按反者，<span class="jiazhu">比，毗至翻。</span>令使者得實，卽行斬決。<span class="jiazhu">令，力丁翻。使，疏吏翻。</span>人命至重，死不再生，萬一懷枉，吞聲赤族，豈不痛哉！此不足肅姦逆而明典刑，適所以長威福而生疑懼。臣望絕此處分，<span class="jiazhu">長，知兩翻。處，昌呂翻；下處事同。分，扶問翻。</span>依法覆奏。又，法官之任，宜加簡擇，有用法寬平，爲百姓所稱者，願親而任之；有處事深酷，不允人望者，願疏而退之。」</span>堅，齊耼之子也。<span class="jiazhu">處，昌呂翻。徐齊耼見二百一卷高宗咸亨元年。耼，它甘翻。</span></p>
<p class="em2 strong"><span class="yinwen">17</span>夏官侍郎李昭德密言於太后曰：<span class="yinhao">「魏王承嗣權太重。」</span><span class="jiazhu">夏官，兵部。嗣，祥吏翻。</span>太后曰：<span class="yinhao">「吾姪也，故委以腹心。」</span>昭德曰：<span class="yinhao">「姪之於姑，其親何如子之於父？子猶有篡弒其父者，況姪乎！今承嗣旣陛下之姪，爲親王，又爲宰相，<span class="jiazhu">相，息亮翻。</span>權侔人主，臣恐陛下不得久安天位也！」</span>太后矍然曰：<span class="yinhao">「朕未之思。」</span><span class="jiazhu">矍，九縛翻。</span>秋，七月，戊寅，以文昌左相、同鳳閣鸞臺三品武承嗣爲特進，納言武攸寧爲冬官尙書，<span class="jiazhu">嗣，祥吏翻。冬官，工部。尙，辰羊翻。</span>夏官尙書、同平章事楊執柔爲地官尙書，並罷政事；以秋官侍郎新鄭崔元綜爲鸞臺侍郎，<span class="jiazhu">秋官，刑部。新鄭，春秋鄭國都。鄭武公隨周平王東遷，邑於虢、鄫之間，莊公所謂<span class="yinhao">「吾先君新邑于此」</span>，是也。漢爲新鄭縣，屬河南郡，魏、晉省，隋開皇十六年復置，屬鄭州。</span>夏官侍郎李昭德爲鳳閣侍郎，檢校天官侍郎姚璹爲文昌左丞，<span class="jiazhu">夏官，兵部。鳳閣，中書。天官，吏部。改尙書爲文昌。璹，殊玉翻。</span>檢校地官侍郎李元素爲文昌右丞，與司賓卿崔神基<span class="jiazhu">地官，戶部。司賓卿，卽鴻臚卿。</span>並同平章事。<span class="jiazhu">《考異》曰：《舊·昭德傳》：<span class="yinhao">「舉明經，累遷至鳳閣侍郎。長壽二年增置夏官侍郎，以昭德爲之；是歲，遷鳳閣鸞臺平章事。」</span>《新紀》、《表》、《傳》皆云，<span class="yinhao">「昭德自夏官侍郎遷鳳閣侍郎同平章事。」</span>蓋昭德自鳳閣爲夏官，自夏官復爲鳳閣也。《婁師德傳》：<span class="yinhao">「長壽元年增置夏官侍郎。」</span>今從之。<span class="yinhao">「崔神基」</span>，《實錄》作<span class="yinhao">「崔基」</span>。今從《新紀》、《表》。</span>璹，思廉之孫；<span class="jiazhu">姚思廉事隋及唐。</span>元素，敬玄之弟也。<span class="jiazhu">李敬玄相高宗。</span>辛巳，以營繕大匠王璿爲夏官尙書、同平章事。<span class="jiazhu">光宅改將作監爲營繕監。璿，似宣翻。</span>承嗣亦毀昭德於太后，太后曰：<span class="yinhao">「吾任昭德，始得安眠，此代吾勞，汝勿言也。」</span></p>
<p class="em2 strong">是時，酷吏恣橫，<span class="jiazhu">橫，下孟翻。</span>百官畏之側足，昭德獨廷奏其姦。太后好祥瑞，<span class="jiazhu">好，呼到翻。</span>有獻白石赤文者，執政詰其異，<span class="jiazhu">詰，去吉翻。</span>對曰：<span class="yinhao">「以其赤心。」</span>昭德怒曰：<span class="yinhao">「此石赤心，他石盡反邪？」</span><span class="jiazhu">邪，音耶。</span>左右皆笑。襄州人胡慶以丹漆書龜腹曰：<span class="yinhao">「天子萬萬年。」</span>詣闕獻之。昭德以刀刮盡，奏請付法。太后曰：<span class="yinhao">「此心亦無惡。」</span>命釋之。</p>
<p class="em2 strong">太后習貓，使與鸚鵡共處。<span class="jiazhu">處，昌呂翻。</span>出示百官，傳觀未遍，貓飢，搏鸚鵡食之，太后甚慚。</p>
<p class="em2 strong">太后自垂拱以來，任用酷吏，先誅唐宗室貴戚數百人，次及大臣數百家，其刺史、郎將以下，不可勝數。<span class="jiazhu">將，卽亮翻。勝，音升。</span>每除一官，戶婢竊相謂曰：<span class="jiazhu">戶婢，官婢之直宮中門戶者。</span><span class="yinhao">「鬼朴又來矣。」</span>不旬月，輒遭掩捕、族誅。監察御史朝邑嚴善思，<span class="jiazhu">後魏分馮翊置澄城郡，仍置南五泉縣，西魏改爲朝邑縣，隨、唐屬司州。監，古銜翻。朝，直遙翻。</span>公直敢言。時告密者不可勝數，<span class="jiazhu">勝，音升。</span>太后亦厭其煩，命善思按問，引虛伏罪者八百五十餘人。羅織之黨爲之不振，<span class="jiazhu">爲，于僞翻。</span>乃相與搆陷善思，坐流驩州。<span class="jiazhu">《舊志》：驩州至京師陸路一萬二千四百五十二里，水路一萬七千里，至東都一萬一千五百九十五里，水路一萬六千二百二十里。宋白曰：驩州，日南郡，堯放驩兜于崇山，卽此。</span>太后知其枉，尋復召爲渾儀監丞。<span class="jiazhu">后改司天監爲渾儀監。丞，從七品下。復，扶又翻。渾，戶本翻。</span>善思名譔，以字行。<span class="jiazhu">譔，士免翻。</span></p>
<p class="em2 strong">右補闕新鄭朱敬則以太后本任威刑以禁異議，今旣革命，衆心已定，宜省刑尙寬，乃上疏，以爲：<span class="yinhao">「李斯相秦，用刻薄變詐以屠諸侯，不知易之以寬和，卒至土崩，此不知變之禍也。<span class="jiazhu">事見《秦紀》。上，時掌翻。相，息亮翻。卒，子恤翻。</span>漢高祖定天下，陸賈、叔孫通說之以禮義，傳世十二，此知變之善也。<span class="jiazhu">說，輸芮翻。事見《漢紀》。</span>自文明草昧，天地屯蒙，<span class="jiazhu">草，造也；昧，蒙也。造物之始，始於冥昧，言后稱制之初，改元文明，造始之時也。屯者物之始，蒙者物之穉，言后稱制之初，猶天地生物之始。屯，涉倫翻。</span>三叔流言，四凶構難，<span class="jiazhu">三叔，指韓、霍諸王；四凶，指徐敬業等。難，乃旦翻。</span>不設鉤距，無以應天順人，不切刑名，不可摧姦息暴。故置神器，開告端，<span class="jiazhu">謂鑄匭以開告密之門也。</span>曲直之影必呈，包藏之心盡露，神道助直，無罪不除，蒼生晏然，紫宸易主。然而急趨無善迹，<span class="jiazhu">以步趨爲諭也。</span>促柱少和聲，<span class="jiazhu">以琴瑟爲諭也。少，詩沼翻。</span>向時之妙策，乃當今之芻狗也。<span class="jiazhu">芻狗，祭祀所用，旣祭則棄之矣。</span>伏願覽秦、漢之得失，考時事之合宜，審糟粕之可遺，<span class="jiazhu">以酒爲諭，泲取其醇汁而去其糟粕。</span>覺蘧廬之須毀，<span class="jiazhu">《莊子》曰：蘧廬可以一宿而不可以久處。郭象《註》云：蘧廬，傳舍也。</span>去萋菲之牙角，<span class="jiazhu">《詩》云：萋兮菲兮，成是貝錦。彼譖人者，亦已太甚！去，羌呂翻。</span>頓姦險之鋒芒，窒羅織之源，掃朋黨之迹，使天下蒼生坦然大悅，豈不樂哉！」</span><span class="jiazhu">樂，音洛。</span>太后善之，賜帛三百段。</p>
<p class="em2 strong">侍御史周矩上疏曰：<span class="yinhao">「推劾之吏皆相矜以虐，泥耳籠頭，枷硏楔轂，<span class="jiazhu">枷硏，以重枷硏其頸；楔轂，以鐵圈轂其首而加楔。楔，先結翻。轂，呼角翻。</span>摺膺籤爪，<span class="jiazhu">摺，與拉同，力答翻，摧也。膺，胸也。籤爪，以竹籤其爪甲，今鞫獄者十指下籤，卽其遺虐。</span>懸髮薰耳，號曰『獄持』。或累日節食，連宵緩問，晝夜搖撼，使不得眠，號曰『宿囚』。此等旣非木石，且救目前，苟求賒死。<span class="jiazhu">賒，遠也，言伏法而死，較死於獄中爲稍賒也。</span>臣竊聽輿議，皆稱天下太平，何苦須反！豈被告者盡是英雄，欲求帝王邪？但不勝楚毒自誣耳。<span class="jiazhu">被，皮義翻。勝，音升。</span>願陛下察之。今滿朝側息不安，<span class="jiazhu">朝，直遙翻。</span>皆以爲陛下朝與之密，夕與之讎，不可保也。周用仁而昌，秦用刑而亡。願陛下緩刑用仁，天下幸甚！」</span>太后頗采其言，制獄稍衰。<span class="jiazhu">《考異》曰：《御史臺記》云：<span class="yinhao">「書奏，遂授洛州司功。」</span>《舊·薛懷義傳》云：<span class="yinhao">「矩劾奏懷義，遷矩天官員外郎，竟爲懷義所搆，下獄免官。」</span>《御史臺記》又云：<span class="yinhao">「時天官選曹無緒，敕矩監之。侍郎李景謀爲矩所制，乃引爲員外，不閑於吏道，自此左出矣。」</span>據《舊傳》，矩劾奏薛懷義在後。若此年出爲洛州司功，則不當復劾懷義。但《舊傳》矩疏在載初元年二月。是時制獄未息，今因朱敬則疏終言之。</span></p>
<p class="em2 strong"><span class="yinwen">18</span>太后春秋雖高，善自塗澤，雖左右不覺其衰。丙戌，敕以齒落更生，九月，庚子，御則天門，赦天下，改元。<span class="jiazhu">至是方改元長壽，自此以後方是長壽元年。</span>更以九月爲社。<span class="jiazhu">更，工衡翻</span>。</p>
<p class="em2 strong"><span class="yinwen">19</span>制於幷州置北都。</p>
<p class="em2 strong"><span class="yinwen">20</span>癸丑，同平章事李遊道、王璿、袁智弘、崔神基、李元素、春官侍郎孔思元、益州長史任命輝，皆爲王弘義所陷，流嶺南。<span class="jiazhu">璿，似宣翻。長，知兩翻。任，音壬。</span></p>
<p class="em2 strong"><span class="yinwen">21</span>左羽林中郎將來子珣坐事流愛州，尋卒。<span class="jiazhu">愛州至京師八千八百里，東都八千一百里。將，卽亮翻。卒，子恤翻。</span></p>
<p class="em2 strong"><span class="yinwen">22</span>初，新豐王孝傑從劉審禮擊吐蕃爲副總管，與審禮皆沒於吐蕃。<span class="jiazhu">新豐縣屬雍州，後改昭應縣。劉審禮沒，見二百二卷高宗儀鳳三年。吐，從暾入聲。</span>贊普見孝傑泣曰：<span class="yinhao">「貌類吾父。」</span>厚禮之，後竟得歸，累遷右鷹揚衞將軍。<span class="jiazhu">光宅改左、右武衞爲左、右鷹揚衞。</span>孝傑久在吐蕃，知其虛實。會西州都督唐休璟請復取龜茲、于闐、疏勒、碎葉四鎭，<span class="jiazhu">復，扶又翻，又音如字。龜茲，音丘慈，又音屈佳。闐，徒賢翻，又徒見翻。棄四鎭見二百一卷高宗咸亨元年。</span>敕以孝傑爲武威軍總管，與武衞大將軍阿史那忠節將兵擊吐蕃。<span class="jiazhu">此時旣改武衞爲鷹揚衞，不應復以舊官名命忠節。豈史家仍襲舊官名而書之邪？將，又音如字。</span>冬，十月，丙戌，大破吐蕃，復取四鎭。置安西都護府於龜茲，發兵戍之。</p>
<div class="yeartoc" id="year_toc_693"><p class="strong"><span class="section" id="title-4"><span data-head-description="則天順聖皇后中之上" data-head-level="h4" data-head-title="長壽二年">二年</span></span><span class="biaozhusup" data-rel="">（癸巳、六九三年）</span></p></div>
<p class="em2 strong"><span class="yinwen">1</span>正月，壬辰朔，太后享萬象神宮，以魏王承嗣爲亞獻，梁王三思爲終獻。太后自制神宮樂，用舞者九百人。</p>
<p class="em2 strong"><span class="yinwen">2</span>戶婢團兒爲太后所寵信，有憾於皇嗣，乃譖皇嗣妃劉氏、德妃竇氏爲厭呪。<span class="jiazhu">厭，於協翻。又，於琰翻。</span>癸巳，妃與德妃朝太后於嘉豫殿，<span class="jiazhu">朝，直遙翻。</span>旣退，同時殺之，<span class="jiazhu">《考異》曰：《新本紀》：<span class="yinhao">「臘月癸亥，殺皇嗣妃劉氏、德妃竇氏。」</span>《舊傳》云<span class="yinhao">「正月二日」</span>，今從之。今按德妃竇氏卽玄宗母也。</span>瘞於宮中，莫知所在。<span class="jiazhu">瘞，於計翻。</span>德妃，抗之曾孫也。<span class="jiazhu">竇抗，太穆皇后之從兄。</span>皇嗣畏忤旨，不敢言，<span class="jiazhu">忤，五故翻。</span>居太后前，容止自如。團兒復欲害皇嗣，有言其情於太后者，太后乃殺團兒。<span class="jiazhu">復，扶又翻。《考異》曰：劉子玄《太上皇實錄》云：<span class="yinhao">「韋團兒諂佞多端，天后尤所信任。欲私於上而拒焉，怨望，遂作桐人潛埋於二妃院內，譖殺之，又矯制按問上。」</span>今從《則天實錄》。</span></p>
<p class="em2 strong">是時，告密者皆誘人奴婢告其主，以求功賞。德妃父孝諶爲潤州刺史，有奴妄爲妖異以恐德妃母龐氏，<span class="jiazhu">誘，音酉。諶，氏壬翻。妖，於喬翻。龐，皮江翻。</span>龐氏懼，奴請夜祠禱解，因發其事。下監察御史龍門薛季昶按之，<span class="jiazhu">監，古銜翻。下，遐嫁翻。</span>季昶誣奏，以爲與德妃同祝詛，先涕泣不自勝，<span class="jiazhu">祝，職救翻。勝，音升。</span>乃言曰：<span class="yinhao">「龐氏所爲，臣子所不忍道。」</span>太后擢季昶爲給事中。龐氏當斬，其子希瑊<span class="jiazhu">瑊，古咸翻。</span>詣侍御史徐有功訟冤，有功牒所司停刑，上奏論之，以爲無罪；季昶奏有功阿黨惡逆，請付法，法司處有功罪當絞。令史以白有功，<span class="jiazhu">侍御史之屬，有令十七人。上，時掌翻。處，昌呂翻。</span>有功嘆曰：<span class="yinhao">「豈我獨死，諸人永不死邪！」</span>旣食，掩扇而寢。人以爲有功苟自強，必內憂懼，密伺之，方熟寢。<span class="jiazhu">伺，相吏翻。</span>太后召有功，迎謂曰：<span class="yinhao">「卿比按獄，失出何多？」</span>對曰：<span class="yinhao">「失出，人臣之小過；好生，聖人之大德。」</span><span class="jiazhu">誤出人罪，謂之失出。比，毗至翻。好，呼到翻。</span>太后默然。由是龐氏得減死，與其三子皆流嶺南，孝諶貶羅州司馬，有功亦除名。<span class="jiazhu">《考異》曰：《舊·有功傳》：<span class="yinhao">「有功爲御史，坐龐氏除名，尋起爲左司郎中。」</span>《竇孝諶傳》：<span class="yinhao">「長壽二年，龐氏爲酷吏所陷。」</span>《御史臺記》：<span class="yinhao">「有功自秋官員外郎，坐龐氏除名爲流人，月餘，授御史。」</span>按《實錄》，有功，<span class="yinhao">「天授初，累補司刑丞、秋官員外郎，稍遷郎中，後以公事免，萬歲通天元年，擢拜殿中侍御史。」</span>今從之。</span></p>
<p class="em2 strong"><span class="yinwen">3</span>戊申，姚璹奏請令宰相撰《時政記》，<span class="jiazhu">《會要》：璹以爲帝王謨訓，不可闕於紀述，史官疏遠，無因得書，請自今以後，所論軍國政要，宰臣一人撰錄，號爲《時政記》。</span>月送史館。從之。《時政記》自此始。</p>
<p class="em2 strong"><span class="yinwen">4</span>臘月，丁卯，降皇孫成器爲壽春王，恆王成義爲衡陽王，<span class="jiazhu">恆，戶登翻。</span>楚王隆基爲臨淄王，衞王隆範爲巴陵王，趙王隆業爲彭城王，皆睿宗之子也。</p>
<p class="em2 strong"><span class="yinwen">5</span>春，一月，庚子，以夏官侍郎婁師德同平章事。師德寬厚清愼，犯而不校。與李昭德俱入朝，<span class="jiazhu">朝，直遙翻。</span>師德體肥行緩，昭德屢待之不至，怒罵曰：<span class="yinhao">「田舍夫！」</span>師德徐笑曰：<span class="yinhao">「師德不爲田舍夫，誰當爲之！」</span>其弟除代州刺史，將行，師德謂曰：<span class="yinhao">「吾備位宰相，汝復爲州牧，<span class="jiazhu">復，扶又翻。</span>榮寵過盛，人所疾也，將何以自免？」</span>弟長跪曰：<span class="yinhao">「自今雖有人唾某面，某拭之而已，庶不爲兄憂。」</span>師德愀然曰：<span class="jiazhu">愀，七小翻。</span><span class="yinhao">「此所以爲吾憂也！人唾汝面，怒汝也；汝拭之，乃逆其意，所以重其怒。夫唾，不拭自乾，<span class="jiazhu">乾，音干。</span>當笑而受之。」</span></p>
<p class="em2 strong"><span class="yinwen">6</span>甲寅，前尙方監裴匪躬、內常侍范雲仙坐私謁皇嗣腰斬於市。<span class="jiazhu">光宅改少府監爲尙方監。內侍省有內常侍六人，正五品下，漢中常侍之職也。《考異》曰：《舊·來俊臣傳》云：<span class="yinhao">「按張虔勗、范雲仙於洛陽牧院，虔勗等不堪其苦，自訟於徐有功，俊臣命衞士以亂刀殺之。雲仙亦言，歷事先朝，稱所司冤苦，俊臣命截去其舌。士庶膽破，無敢言者。」</span>按張虔勗天授二年被殺，雲仙此年坐謁皇嗣斬。今從《實錄》。</span>自是公卿以下皆不得見。又有告皇嗣潛有異謀者，太后命來俊臣鞫其左右，左右不勝楚毒，皆欲自誣。<span class="jiazhu">勝，音升。</span>太常工人京兆安金藏<span class="jiazhu">時公卿不得見皇嗣，唯金藏等工人得在左右。</span>大呼謂俊臣曰：<span class="yinhao">「公旣不信金藏之言，請剖心以明皇嗣不反。」</span>卽引佩刀自剖其胸，五藏皆出，流血被地。太后聞之，令轝入宮中，<span class="jiazhu">呼，火故翻。藏，徂浪翻。被，皮義翻。轝，羊茹翻。</span>使醫內五藏，以桑皮線縫之，傅以藥，經宿始蘇。太后親臨視之，歎曰：<span class="yinhao">「吾有子不能自明，使汝至此。」</span>卽命俊臣停推。<span class="jiazhu">停其獄，不復推鞫也。</span>睿宗由是得免。</p>
<p class="em2 strong"><span class="yinwen">7</span>罷舉人習《老子》，更習太后所造《臣軌》。<span class="jiazhu">更，工衡翻。習《老子》見二百二卷高宗上元元年。</span></p>
<p class="em2 strong"><span class="yinwen">8</span>二月，丙子，新羅王政明卒，遣使立其子理洪爲王。<span class="jiazhu">卒，子恤翻。使，疏吏翻。</span></p>
<p class="em2 strong"><span class="yinwen">9</span>乙亥，禁人間錦。侍御史侯思止私畜錦，李昭德按之，杖殺於朝堂。<span class="jiazhu">朝，直遙翻。</span></p>
<p class="em2 strong"><span class="yinwen">10</span>或告嶺南流人謀反，太后遣司刑評事萬國俊攝監察御史就按之。<span class="jiazhu">監，古銜翻。</span>國俊至廣州，悉召流人，矯制賜自盡。流人號呼不服，<span class="jiazhu">號，戶高翻。</span>國俊驅就水曲，盡斬之，一朝殺三百餘人。然後詐爲反狀，還奏，因言諸道流人，亦必有怨望謀反者，不可不早誅。太后喜，擢國俊爲朝散大夫、行侍御史。<span class="jiazhu">朝，直遙翻。散，悉亶翻。</span>更遣右翊衞兵曹參軍劉光業、<span class="jiazhu">按武德四年已改左、右翊衞爲左、右衞，疑<span class="yinhao">「翊」</span>字衍。兵曹參軍掌五府武官宿衞番第，受其名數，而大將軍配焉。</span>司刑評事王德壽、苑南面監丞鮑思恭、<span class="jiazhu">唐京都苑各有四面監，監各一人，從六品下；副監一人，從七品下；丞一人，正八品下。各掌所管面苑內宮館園池與其種植修葺之事；丞則掌判監事。</span>尙輦直長王大貞、<span class="jiazhu">長，知兩翻。</span>右武威衞兵曹參軍屈貞筠皆攝監察御史，詣諸道按流人。光業等以國俊多殺蒙賞，爭效之，光業殺七百人，德壽殺五百人，自餘少者不減百人，其遠年雜犯流人亦與之俱斃。太后頗知其濫，制：<span class="yinhao">「六道流人未死者幷家屬皆聽還鄕里。」</span>國俊等亦相繼死，或得罪流竄。<span class="jiazhu">《考異》曰：《實錄》曰，光業等亦受鸞臺侍郎傅遊藝之旨。按天授二年，遊藝已死。《舊·遊藝傳》曰遊藝請則天發六道使。雖身死之後，竟從其謀。武后本遣萬國俊一使。國俊還言諸道流人亦反，故更遣五使耳，遊藝豈豫知遣六道使！此所謂天下之惡皆歸焉者也。潘遠《紀聞》曰：<span class="yinhao">「補闕李秦授寓直中書，進封事曰：『陛下自登極，誅斥李氏及諸大臣，其家人親族流放在外，以臣所料，且數萬人，如一旦同心，招集爲逆，出陛下不意，臣恐社稷必危。讖曰：<span class="yinhao">「代武者劉。」</span>夫劉者流也，陛下不殺此輩，臣恐爲禍深焉。』天后納之，夜召入，謂曰：『卿名秦授，天以卿授朕也，何啓予心！』卽拜考功員外郎，仍知制誥，賜朱紱，女妓十人，金帛稱是，與謀發敕使十人於十道，安慰流者，其實賜墨敕與牧守，有流放者殺之。天后度流人已死，又使使者安撫流人曰：『吾前發十道使，安慰流人，何使者不曉吾意，擅加殺害，深爲酷暴！其輒殺流人使並所在鎖項，將至害流人處斬之，以快亡魂。諸流人未死或他事繫者，兼家口放還。』」</span>按當時止誅嶺南一道，因萬國俊言，更發五道使，非併發十道使也，十道在近地者，何嘗有流人也！國俊旣以多殺受賞，餘使或病死，或自以他罪流竄，必無幷斬之理。今並從《實錄》及《舊傳》。</span></p>
<p class="em2 strong"><span class="yinwen">11</span>來俊臣誣冬官尙書蘇幹，云在魏州與琅邪王沖通謀，<span class="jiazhu">沖舉兵，見上卷垂拱四年。</span>夏，四月，乙未，殺之。</p>
<p class="em2 strong"><span class="yinwen">12</span>五月，癸丑，棣州河溢。<span class="jiaozhusup">【章：十二行本「溢」下有「流二千餘家」五字；乙十一行本同；孔本同；張校同；退齋校同。】</span><span class="jiazhu">棣州，後漢樂安郡，中廢；唐武德四年，分滄州之厭次、陽信、滴河、樂陵置棣州。</span></p>
<p class="em2 strong"><span class="yinwen">13</span>秋，九月，丁亥朔，日有食之。</p>
<p class="em2 strong"><span class="yinwen">14</span>魏王承嗣等五千人表請加尊號曰金輪聖神皇帝。乙未，太后御萬象神宮，受尊號，赦天下。作金輪等七寶，<span class="jiazhu">七寶，曰金輪寶，曰白象寶，曰女寶，曰馬寶，曰珠寶，曰主兵臣寶，曰主藏臣寶。</span>每朝會，陳之殿庭。<span class="jiazhu">朝，直遙翻。</span></p>
<p class="em2 strong">庚子，追尊昭安皇帝曰渾元昭安皇帝，<span class="jiazhu">渾，戶本翻。</span>文穆皇帝曰立極文穆皇帝，孝明高皇帝曰無上孝明高皇帝；皇后從帝號。<span class="jiazhu">后又追尊其三世。</span></p>
<p class="em2 strong"><span class="yinwen">15</span>辛丑，以文昌左丞、同平章事姚璹爲司賓卿，罷政事；以司賓卿萬年豆盧欽望爲內史，<span class="jiazhu">《新書·宰相世系表》：豆盧氏本姓慕容氏，北地王精降後魏，北人謂歸義爲<span class="yinhao">「豆盧」</span>，因以爲氏。</span>文昌左丞韋巨源同平章事，秋官侍郎吳人陸元方爲鸞臺侍郎、同平章事。巨源，孝寬之玄孫也。<span class="jiazhu">韋孝寬事宇文氏爲名將。</span></p>
<div class="yeartoc" id="year_toc_694"><p class="strong"><span class="section" id="title-5"><span data-head-description="則天順聖皇后中之上" data-head-level="h4" data-head-title="延載元年">延載元年</span></span><span class="biaozhusup" data-rel="">（甲午、六九四年）</span><span class="jiazhu">是年五月改元。</span></p></div>
<p class="em2 strong"><span class="yinwen">1</span>正月，丙戌，太后享萬象神宮。</p>
<p class="em2 strong"><span class="yinwen">2</span>突厥可汗骨篤祿卒，其子幼，弟默啜自立爲可汗。臘月，甲戌，默啜寇靈州。</p>
<p class="em2 strong"><span class="yinwen">3</span>室韋反，<span class="jiazhu">《北史》曰：室韋蓋契丹之類，其南者爲契丹，在北者爲室韋。《新書》：室韋，契丹別種，東胡之北邊，蓋丁零苗裔也。地據黃龍，北傍峱越河，直京師東北七千里，東黑水靺鞨，西突厥，南契丹，北瀕海。其國無君長，惟大酋皆號莫賀咄，管攝其部而附于突厥。</span>遣右鷹揚衞大將軍李多祚擊破之。</p>
<p class="em2 strong"><span class="yinwen">4</span>春，一月，以婁師德爲河源等軍檢校營田大使。<span class="jiazhu">使，疏吏翻；下同。</span></p>
<p class="em2 strong"><span class="yinwen">5</span>二月，武威道總管王孝傑破吐蕃㪍論贊刃、<span class="jiaozhusup">【嚴：「刃」改「與」。】</span>突厥可汗俀子等於冷泉及大嶺，<span class="jiazhu">俀子，西突厥部所立也。俀，吐猥翻，弱也。大嶺，谷名。</span>各三萬餘人，碎葉鎭守使韓思忠破泥熟俟斤等萬餘人。<span class="jiazhu">俟，渠之翻。《考異》曰：此事諸書皆無，唯《統紀》有之。《統紀》又云：<span class="yinhao">「又破吐蕃萬泥勳沒馱城。」</span>語不可曉，今删去。</span></p>
<p class="em2 strong"><span class="yinwen">6</span>庚午，以僧懷義爲代北道行軍大總管，<span class="jiazhu">《考異》曰：《實錄》、《新紀》皆云<span class="yinhao">「伐逆道」</span>。今從《舊·懷義傳》。</span>以討默啜。</p>
<p class="em2 strong"><span class="yinwen">7</span>三月，甲申，以鳳閣舍人蘇味道爲鳳閣侍郎、同平章事，李昭德檢校內史。更以僧懷義爲朔方道行軍大總管，以李昭德爲長史，蘇味道爲司馬，帥契苾明、曹仁師、沙吒忠義等十八將軍以討默啜，<span class="jiazhu">帥，讀曰率；下同。契，欺訖翻。苾，毗必翻。吒，陟加翻。</span>未行，虜退而止。昭德嘗與懷義議事，失其旨，懷義撻之，昭德惶懼請罪。</p>
<p class="em2 strong"><span class="yinwen">8</span>夏，四月，壬戌，以夏官尙書、武威道大總管王孝傑同鳳閣鸞臺三品。</p>
<p class="em2 strong"><span class="yinwen">9</span>五月，魏王承嗣等二萬六千餘人上尊號曰越古金輪聖神皇帝。<span class="jiazhu">上，時掌翻。</span>甲午，御則天門樓受尊號，赦天下，改元。</p>
<p class="em2 strong"><span class="yinwen">10</span>天授中，遣監察御史壽春裴懷古安集西南蠻。六月，癸丑，永昌蠻酋薰期帥部落二十餘萬戶內附。<span class="jiazhu">姚州境有永昌蠻，居永昌郡地。<span class="yinhao">「薰期」</span>，《新書》作<span class="yinhao">「董期」</span>。監，古銜翻。酋，慈由翻。</span></p>
<p class="em2 strong"><span class="yinwen">11</span>河內有老尼居神都麟趾寺，與嵩山人韋什方等以妖妄惑衆。<span class="jiazhu">尼，女夷翻。妖，於喬翻。</span>尼自號淨光如來，云能知未然；什方自云吳赤烏年<span class="jiaozhusup">【章：十二行本「年」上有「元」字；乙十一行本同；孔本同；張校同。】</span>生。又有老胡亦自言五百歲，云見薛師已二百年矣，<span class="jiazhu">僧懷義本馮小寶也，太后使與薛紹通昭穆，故老胡謂之薛師。</span>容貌愈少。<span class="jiazhu">少，詩照翻。</span>太后甚信重之，賜什方姓武氏。秋，七月，癸未，以什方爲正諫大夫、同平章事，制云：<span class="yinhao">「邁軒代之廣成，<span class="jiazhu">《莊子》曰：廣成子居崆峒之上，黃帝立於下風而問道。廣成子曰：<span class="yinhao">「吾脩身千二百歲矣，吾形未嘗衰。」</span>黃帝名軒轅，因曰軒代。</span>逾漢朝之河上。」</span><span class="jiazhu">葛洪曰：河上公者，莫知其姓名也，漢文帝時，結草爲庵于河之濱，文帝從之問《老子》，河上公曰：<span class="yinhao">「余註是經以來千七百餘年。」</span>朝，直遙翻。</span>八月，什方乞還山，制罷遣之。</p>
<p class="em2 strong"><span class="yinwen">12</span>戊辰，以王孝傑爲瀚海道行軍總管，仍受朔方道行軍大總管薛懷義節度。</p>
<p class="em2 strong"><span class="yinwen">13</span>己巳，以司賓少卿姚璹爲納言；左肅政中丞原武楊再思爲鸞臺侍郎，洛州司馬杜景儉爲鳳閣侍郎，並同平章事。</p>
<p class="em2 strong">豆盧欽望請京官九品已上輸兩月俸以贍軍，<span class="jiazhu">唐制：一品月俸八千，食料一千八百，雜用一千二百；二品月俸六千五百，食料一千五百，雜用一千；三品月俸五千一百，食料一千一百，雜用九百；四品月俸三千五百，食料七百，雜用七百；五品月俸三千，食料、雜用六百；六品月俸二千，食料、雜用四百；七品月俸一千七百五十，食料、雜用三百五十；八品月俸一千三百，食料三百，雜用二百五十；九品月俸一千五十，食料二百五十，雜用二百；行署月俸一百四十，食料三十。俸，扶用翻。贍，昌豔翻。</span>轉帖百官，令拜表。<span class="jiazhu">轉帖者，止書一帖，使吏以轉示百官。</span>百官但赴拜，不知何事。拾遺王求禮謂欽望曰：<span class="yinhao">「明公祿厚，輸之無傷；卑官貧迫，柰何不使其知而欺奪之乎？」</span>欽望正色拒之。旣上表，<span class="jiazhu">上，時掌翻。</span>求禮進言曰：<span class="yinhao">「陛下富有四海，軍國有儲，何藉貧官九品之俸而欺奪之！」</span>姚璹曰：<span class="yinhao">「求禮不識大體。」</span>求禮曰：<span class="yinhao">「如姚璹，爲識大體者邪！」</span>事遂寢。</p>
<p class="em2 strong"><span class="yinwen">14</span>戊寅，鸞臺侍郎、同平章事崔元綜坐事流振州。</p>
<p class="em2 strong"><span class="yinwen">15</span>武三思帥四夷酋長請鑄銅鐵爲天樞，立於端門之外，<span class="jiazhu">端門，洛陽皇城正南門。</span>銘紀功德，黜唐頌周；以姚璹爲督作使。<span class="jiazhu">使，疏吏翻。</span>諸胡聚錢百萬億，買銅鐵不能足，賦民間農器以足之。</p>
<p class="em2 strong"><span class="yinwen">16</span>九月，壬午朔，日有食之。</p>
<p class="em2 strong"><span class="yinwen">17</span>殿中丞來俊臣坐贓貶同州參軍。王弘義流瓊州，<span class="jiazhu">曹魏初置殿中監，隋煬帝置少監及丞。《舊志》：瓊州至兩京與崖州道里相類。《考異》曰：《統紀》云：<span class="yinhao">「萬歲通天元年五月，監察御史紀履忠劾奏御史中丞來俊臣犯狀有五，請下獄理罪。」</span>《御史臺記》：<span class="yinhao">「履忠與來俊臣不協，具衣冠而彈之，不果，黜授顏城尉。俊臣誅，授右領軍衞胄曹。」</span>《新傳》云：<span class="yinhao">「俊臣納賈人金，爲御史紀履忠所劾，下獄當死，后忠其上變，得不誅，免爲民。」</span>按《舊傳》云：<span class="yinhao">「俊臣爲履忠所告，下獄；長壽二年除殿中丞，又坐贓，出爲同州參軍；萬歲通天元年召爲合宮尉。」</span>《統紀》云萬歲通天元年紀履忠劾奏，誤也。《王弘義傳》云：<span class="yinhao">「延載元年，俊臣貶，弘義亦流瓊州。」</span>是俊臣長壽二年已前坐贓下獄，此年又坐贓貶。今從《舊傳》。</span>詐稱敕追還，至漢北，侍御史胡元禮遇之，按驗，得其姦狀，杖殺之。</p>
<p class="em2 strong">內史李昭德恃太后委遇，頗專權使氣，人多疾之，前魯王府功曹參軍丘愔上疏攻之，<span class="jiazhu">唐諸王府功曹參軍事，正七品上，掌文官簿書、考課陳設。愔，於今翻。上，時掌翻；下長上同。疏，所據翻。</span>其略曰：<span class="yinhao">「陛下天授以前，萬機獨斷。<span class="jiazhu">斷，丁亂翻。</span>自長壽以來，委任昭德，參奉機密，獻可替否；事有便利，不預諮謀，要待畫日將行，<span class="jiazhu">凡制敕皆進，畫日而後行。</span>方乃別生駁異。<span class="jiazhu">駁，北角翻。</span>揚露專擅，顯示於人，歸義引愆，義不如此。」</span><span class="jiazhu">善則稱君，過則稱己，人臣之義也。</span>又曰：<span class="yinhao">「臣觀其膽，乃大於身，鼻息所衝，上拂雲漢。」</span>又曰：<span class="yinhao">「蟻穴壞隄，針芒寫氣，權重一去，收之極難。」</span>長上果毅鄧注，<span class="jiazhu">《唐六典》：長上折衝、果毅，應宿衞者，並一日上，兩日下。</span>又著《石論》數千言，述昭德專權之狀。鳳閣舍人逄弘敏取奏之，<span class="jiazhu">逄，皮江翻。</span>太后由是惡昭德。壬寅，貶昭德爲南賓尉，<span class="jiazhu">惡，烏路翻。南賓縣屬欽州，本漢合浦縣地，隋開皇十八年置南賓縣。</span>尋又免死流竄。</p>
<p class="em2 strong"><span class="yinwen">18</span>太后出黎花一枝以示宰相，宰相皆以爲瑞。杜景儉獨曰：<span class="yinhao">「今草木黃落，而此更發榮，陰陽不時，咎在臣等。」</span>因拜謝。太后曰：<span class="yinhao">「卿眞宰相也！」</span><span class="jiazhu">相，悉亮翻。</span></p>
<p class="em2 strong"><span class="yinwen">19</span>冬，十月，壬申，以文昌右丞李元素爲鳳閣侍郎，左肅政中丞周允元檢校鳳閣侍郎，並同平章事。<span class="jiazhu">校，古効翻。</span>允元，豫州人也。</p>
<p class="em2 strong"><span class="yinwen">20</span>嶺南獠反，以容州都督張玄遇爲桂、永等州經略大使以討之。<span class="jiazhu">容州，漢合浦縣地，隋爲合浦郡之北流縣，唐武德四年，分置銅州；貞觀元年改容州，因容山爲名。獠，魯皓翻。使，疏吏翻。</span></p>
<div class="yeartoc" id="year_toc_695"><p class="strong"><span class="section" id="title-6"><span data-head-description="則天順聖皇后中之上" data-head-level="h4" data-head-title="天册萬歲元年">天册萬歲元年</span></span><span class="biaozhusup" data-rel="">（乙未、六九五年）</span><span class="jiazhu">是年九月改元天册萬歲。</span></p></div>
<p class="em2 strong"><span class="yinwen">1</span>正月，辛巳朔，太后加號慈氏越古金輪聖神皇帝，赦天下，改元證聖。</p>
<p class="em2 strong"><span class="yinwen">2</span>周允元與司刑少卿皇甫文備奏內史豆盧欽望、同平章事韋巨源、杜景儉、蘇味道、陸元方附會李昭德，不能匡正，欽望貶趙州，<span class="jiazhu">《舊志》：趙州至京師東北一千八百四十二里，東都一千三十三里。</span>巨源貶麟州，<span class="jiazhu">《考異》曰：《舊紀》、《傳》，《新紀》、《表》、《傳》，皆作<span class="yinhao">「鄜州」</span>，《統紀》作<span class="yinhao">「瀛州」</span>。《實錄》、《唐曆》作<span class="yinhao">「麟州」</span>，今從之。</span>景儉貶溱州，<span class="jiazhu">貞觀五年置麟州以處生羌，屬松州都督府；十六年開山洞置溱州，屬黔州都督府。《舊志》：溱州至京師三千四百八十里，東都四千二百里。溱，側詵翻。</span>味道貶集州，元方貶綏州刺史。<span class="jiazhu">《舊志》：集州，京師西南一千四百二十五里，至東都二千六百里。綏州，京師東北一千里，至東都一千八百一十九里。</span></p>
<p class="em2 strong"><span class="yinwen">3</span>初，明堂旣成，太后命僧懷義作夾紵大像，<span class="jiazhu">紵，直呂翻，檾屬，今人謂之紵麻。夾紵者，以紵布夾縫爲大像，後所謂麻主是也。</span>其小指中猶容數十人，於明堂北構天堂以貯之。<span class="jiazhu">貯，丁呂翻。</span>堂始構，爲風所摧，更構之，日役萬人，采木江嶺，數年之間，所費以萬億計，府藏爲之耗竭。<span class="jiazhu">藏，徂浪翻。爲，于僞翻。</span>懷義用財如糞土，太后一聽之，無所問。每作無遮會，用錢萬緡；士女雲集，又散錢十車，使之爭拾，相蹈踐有死者。<span class="jiazhu">踐，息淺翻。</span>所在公私田宅，多爲僧有。懷義頗厭入宮，多居白馬寺，所度力士爲僧者漢千人。侍御史周矩疑有姦謀，固請按之。太后曰：<span class="yinhao">「卿姑退，朕卽令往。」</span>矩至臺，懷義亦至，乘馬就階而下，坦腹於牀。矩召吏將按之，遽躍馬而去。矩具奏其狀，太后曰：<span class="yinhao">「此道人病風，不足詰，所度僧，惟卿所處。」</span><span class="jiazhu">詰，去吉翻。處，昌呂翻。</span>悉流遠州。遷矩天官員外郎。</p>
<p class="em2 strong">乙未，作無遮會於明<span class="jiaozhusup">【章：十二行本「明」作「朝」；乙十一行本同。】</span>堂，鑿地爲阬，深五丈，<span class="jiazhu">深，式浸翻。</span>結綵爲宮殿，佛像皆於阬中引出之，云自地涌出。又殺牛取血，畫大像，首高二百尺，云懷義刺膝血爲之。<span class="jiazhu">高，居傲翻。刺，七亦翻。</span>丙申，張像於天津橋南，設齋。時御醫沈南璆<span class="jiazhu">《唐六典》：尙藥局屬殿中省，有侍御醫四人，從六品上。璆，音求。</span>亦得幸於太后，懷義心慍，<span class="jiazhu">慍，於問翻。</span>是夕，密燒天堂，延及明堂，火照城中如晝，比明皆盡，<span class="jiazhu">比，必利翻。</span>暴風裂血像爲數百段。太后恥而諱之，但云內作工徒誤燒麻主，遂涉明堂。時方酺宴，左拾遺劉承慶請輟朝停酺以答天譴，<span class="jiazhu">酺，音蒲。朝，直遙翻。</span>太后將從之。姚璹曰：<span class="yinhao">「昔成周宣榭，卜代愈隆；漢武建章，盛德彌永。<span class="jiazhu">《左傳》：宣十五年夏，成周宣榭火。班《書》曰：榭，所以藏樂器；宣，其名也。漢武時，柏梁臺災，及大營建章。姚璹引二事，傅以己說，以逢君之惡。</span>今明堂布政之所，非宗廟也，不應自貶損。」</span>太后乃御端門，觀酺如平日。命更造明堂、天堂，仍以懷義充使。<span class="jiazhu">使，疏吏翻。</span>又鑄銅爲九州鼎<span class="jiazhu">神都鼎曰豫州，高一丈八尺，受千八百石。冀州鼎曰武興，雍州鼎曰長安，兗州鼎曰日觀，青州鼎曰少陽，徐州鼎曰車源，揚州鼎曰江都，荊州鼎曰江陵，梁州鼎曰咸都；八州鼎高一丈四尺，各受千二百石。《考異》曰：《舊傳》云：<span class="yinhao">「懷義帥人作號頭安置之。」</span>按天册萬歲元年二月，懷義死，神功元年九鼎始成，《舊傳》誤也，或懷義死時方鑄耳。</span>及十二神，<span class="jiazhu">十二神：子屬鼠，丑屬牛，寅屬虎，卯屬兔，辰屬龍，巳屬蛇，午屬馬，未屬羊，申屬猴，酉屬雞，戌屬狗，亥屬豬。</span>皆高一丈，<span class="jiazhu">高，古犒翻。</span>各置其方。</p>
<p class="em2 strong">先是，河內老尼晝食一麻一米，夜則烹宰宴樂，畜弟子百餘人，淫穢靡所不爲。武什方自言能合長年藥，<span class="jiazhu">先，悉薦翻。樂，音洛。畜，吁玉翻。合，音閤。</span>太后遣乘驛於嶺南采藥。及明堂火，尼入唁太后，<span class="jiazhu">唁，魚變翻。</span>太后怒叱之，曰：<span class="yinhao">「汝常言能前知，何以不言明堂火？」</span>因斥還河內，弟子及老胡等皆逃散。又有發其姦者，太后乃復召尼還麟趾寺，弟子畢集，敕給使掩捕，盡獲之，<span class="jiazhu">復，扶又翻。《唐六典》：北齊內職有散給使五十人，唐因之置內給使，無常員，屬宮闈局。凡宦人無官品者稱內給使。又有小給使學生五十人。</span>皆沒爲官婢。什方還，至偃師，<span class="jiazhu">偃師縣屬河南府，在洛城東六十里。</span>聞事露，自絞死。</p>
<p class="em2 strong">庚子，以明堂火告廟，下制求直言。劉承慶上疏，以爲：<span class="yinhao">「火發旣從麻主，後及總章，所營佛舍，恐勞無益，請罷之。又，明堂所以統和天人，<span class="jiazhu">統，他綜翻。</span>一旦焚毀，臣下何心猶爲酺宴！憂喜相爭，傷於情性。又，陛下垂制博訪，許陳至理，而左史張鼎以爲今旣火流王屋，彌顯大周之祥，<span class="jiazhu">武王伐紂，旣渡河，有火至于王屋，流爲烏。馬融曰：王屋，王所居屋。</span>通事舍人逄敏奏稱，彌勒成道時有天魔燒宮，七寶臺須臾散壞，<span class="jiazhu">魔，莫婆翻。《考異》曰：《僉載》以七寶臺散壞爲姚璹之語。今從《實錄》。</span>斯實諂妄之邪言，非君臣之正論。伏願陛下乾乾翼翼，<span class="jiazhu">《易》曰：君子終日乾乾，夕惕若。《詩》曰：小心翼翼。</span>無戾天人之心而興不急之役，則兆人蒙賴，福祿無窮。」</span></p>
<p class="em2 strong">獲嘉主簿彭城劉知幾<span class="jiazhu">獲嘉縣，本汲縣之新中鄕，漢武帝南幸過此，聞獲呂嘉，因置獲嘉縣，屬河內郡。後周置脩武郡，隋置殷州，尋廢州爲獲嘉縣，唐屬懷州。彭城縣帶徐州。幾，居希翻。</span>表陳四事：其一，以爲：<span class="yinhao">「皇業權輿，<span class="jiazhu">《爾雅》：權輿，始也。</span>天地開闢，嗣君卽位，黎元更始，<span class="jiazhu">更，工衡翻。</span>時則藉非常之慶以申再造之恩。今六合清晏而赦令不息，近則一年再降，遠則每歲無遺，至於違法悖禮之徒，<span class="jiazhu">悖，蒲內翻；下同。</span>無賴不仁之輩，編戶則寇攘爲業，當官則贓賄是求。而元日之朝，指期天澤，重陽之節，佇降皇恩，<span class="jiazhu">重，直龍翻。</span>如其忖度，咸果釋免。或有名垂結正，罪將斷決，<span class="jiazhu">度，徒洛翻。斷，丁亂翻。</span>竊行貨賄，方便規求，故致稽延，畢霑寬宥。用使俗多頑悖，時罕廉隅，爲善者不預恩光，作惡者獨承徼幸。<span class="jiazhu">徼，古堯翻。</span>古語曰：『小人之幸，君子之不幸。』<span class="jiazhu">太宗亦嘗引是言。</span>斯之謂也。望陛下而今而後，頗節於赦，使黎氓知禁，姦宄肅清。」</span>其二，以爲：<span class="yinhao">「海內具僚九品以上，每歲逢赦，必賜階勳，<span class="jiazhu">唐制，文散階二十九，武散階亦二十九，勳級十有二轉。</span>至於朝野宴集，公私聚會，緋服衆於青衣，<span class="jiazhu">《上元敕》：四品服深緋，五品服淺緋，九品服深青。朝，直遙翻；下同。</span>象板多於木笏；<span class="jiazhu">唐制，五品已上笏用象，九品以上用木。</span>皆榮非德舉，位罕才升，不知何者爲姸蚩，何者爲美惡。臣望自今以後，稍息私恩，使有善者逾効忠勤，無才者咸知勉勵。」</span>其三，以爲：<span class="yinhao">「陛下臨朝踐極，取士太廣，六品以下職事清官，遂乃方之土芥，比之沙礫，<span class="jiazhu">礫，音曆。</span>若遂不加沙汰，臣恐有穢皇風。」</span>其四，以爲：<span class="yinhao">「今之牧伯遷代太速，倏來忽往，蓬轉萍流，旣懷苟且之謀，何暇循良之政！望自今刺史非三歲以上不可遷官，仍明察功過，尤甄賞罰。」</span>疏奏，太后頗嘉之。<span class="jiazhu">甄，稽延翻，別也。疏，所去翻。</span>是時官爵易得而法網嚴峻，<span class="jiazhu">易，以豉翻。</span>故人競爲趨進而多陷刑戮，知幾乃著《思愼賦》以刺時見志焉。</p>
<p class="em2 strong"><span class="yinwen">4</span>丙午，以王孝傑爲朔方道行軍總管，擊突厥。</p>
<p class="em2 strong"><span class="yinwen">5</span>春，二月，己酉朔，日有食之。</p>
<p class="em2 strong"><span class="yinwen">6</span>僧懷義益驕恣，太后惡之。<span class="jiazhu">惡，烏路翻。</span>旣焚明堂，心不自安，言多不順；太后密選宮人有力者百餘人以防之。壬子，執之於瑤光殿前樹下，使建昌王武攸寧帥壯士毆殺之，<span class="jiazhu">帥，讀曰率。毆，烏口翻。《考異》曰：《舊傳》云：<span class="yinhao">「人有發其陰謀者，太平公主乳母張夫人，令壯士縛而縊殺之，送尸白馬寺；其侍者僧徒皆流竄遠惡處。」</span>李商隱《宜都內人傳》云：<span class="yinhao">「武后篡旣久，頗放縱，耽內習，不敬宗廟，四方日有叛逆，防豫不暇。時宜都內人以唾壺進，思有以諫者。后坐帷下，倚檀几與語，問四方事，宜都內人曰：『大家知女卑於男邪？』后曰：『知。』內人曰：『古有女媧，亦不正是天子，佐伏羲，理九州耳。後世孃姥有越出房閤斷天下事者，皆不得其正，多是輔昏主，不然抱小兒。獨大家革夫姓，改去釵釧，襲服冠冕，符瑞日至，大臣不敢動，眞天子也。然今內之弄臣狎人朝夕進御者，久未屛去，妾疑此未當天意。』后曰：『何？』內人曰：『女，陰也；男，陽也。陽尊而陰卑，雖大家以陰事主天，然宜體取剛亢明烈以銷羣陽，陽銷然後陰得志也。今狎弄日至，處大家夫宮尊位，其勢陰求陽也，陽勝而陰亦微，不可久也。大家始今日能屛去男妾，獨立天下，則陽之剛亢明烈可有矣。如是過萬萬世，男子益削，女子益專，妾之願在此。』后雖不能盡用，然卽日下令，誅作明堂者。」</span>此蓋文士寓言。今從《實錄》。</span>送尸白馬寺，焚之以造塔。</p>
<p class="em2 strong"><span class="yinwen">7</span>甲子，太后去<span class="yinhao">「慈氏越古」</span>之號。<span class="jiazhu">去，羌呂翻。</span></p>
<p class="em2 strong"><span class="yinwen">8</span>三月，丙辰，鳳閣侍郎、同平章事周允元薨。</p>
<p class="em2 strong"><span class="yinwen">9</span>夏，四月，天樞成，<span class="jiazhu">天樞，其制若柱。</span>高一百五尺，<span class="jiazhu">高，古犒翻。</span>徑十二尺，八面，各徑五尺。下爲鐵山，周百七十尺，以銅爲蟠龍麒麟縈繞之；上爲騰雲承露盤，徑三丈，四龍人立捧火珠，高一丈。工人毛婆羅造模，武三思爲文，刻百官及四夷酋長名，<span class="jiazhu">高，古犒翻。酋，慈由翻。長，知兩翻。</span>太后自書其榜曰<span class="yinhao">「大周萬國頌德天樞」</span>。</p>
<p class="em2 strong"><span class="yinwen">10</span>秋，七月，辛酉，吐蕃寇臨洮，<span class="jiazhu">臨洮，洮州。洮，土刀翻。</span>以王孝傑爲肅邊道行軍大總管以討之。</p>
<p class="em2 strong"><span class="yinwen">11</span>九月，甲寅，太后合祭天地於南郊，加號天册金輪大聖皇帝，赦天下，改元。<span class="jiazhu">改元天册萬歲。</span></p>
<p class="em2 strong"><span class="yinwen">12</span>冬，十月，突厥默啜遣使請降，<span class="jiazhu">使，疏吏翻。降，戶江翻。</span>太后喜，册授左衞大將軍、歸國公。</p>
<div class="yeartoc" id="year_toc_696"><p class="strong"><span class="section" id="title-7"><span data-head-description="則天順聖皇后中之上" data-head-level="h4" data-head-title="萬歲通天元年">萬歲通天元年</span></span><span class="biaozhusup" data-rel="">（丙申、六九六年）</span><span class="jiazhu">是年九月始改元。</span></p></div>
<p class="em2 strong"><span class="yinwen">1</span>臘月，甲戌，太后發神都；甲申，封神嶽；<span class="jiazhu">后以嵩山爲神嶽。《考異》曰：《統紀》作壬午，《實錄》作甲申。按去歲下制云：<span class="yinhao">「臘月十六日有事于神嶽。」</span>《長曆》：是月甲戌朔，壬午九日，甲申十一日，皆非十六日。今從《實錄》。</span>赦天下，改元萬歲登封，天下百姓無出今年租稅；大酺九日。<span class="jiazhu">酺，音蒲。</span>丁亥，禪于少室；<span class="jiazhu">戴延之曰：嵩山三十六峯，東曰太室，西曰少室，相去十七里，嵩其總名也。謂之室，以其下各有石室焉。少室高八百六十丈，方十里，與太室相埒，但小耳。</span>己丑，御朝覲壇受賀；<span class="jiazhu">朝，直遙翻。</span>癸巳，還宮；甲午，謁太廟。</p>
<p class="em2 strong"><span class="yinwen">2</span>右千牛衞將軍安平王武攸緒，少有志行，恬澹寡欲，扈從封中嶽還，<span class="jiazhu">少，詩照翻。行，下孟翻。從，才用翻。</span>卽求棄官，隱於嵩山之陽。太后疑其詐，許之，以觀其所爲。攸緒遂優游巖壑，冬居茅椒，<span class="jiazhu">茅椒編之爲室，性暖，可以禦寒。</span>夏居石室，一如山林之士。太后所賜及王公所遺野服器玩，<span class="jiazhu">遺，士季翻。</span>攸緒一皆置之不用，塵埃凝積。買田使奴耕種，與民無異。<span class="jiazhu">《考異》曰：《舊傳》云：<span class="yinhao">「聖曆中，棄官隱嵩山。」</span>今從《實錄》。</span></p>
<p class="em2 strong"><span class="yinwen">3</span>春，一月，甲寅，以婁師德爲肅邊道行軍副總管，擊吐蕃。己巳，以師德爲左肅政大夫知政事如故。<span class="jiazhu">《考異》曰：《實錄》云：<span class="yinhao">「己巳，秋官尙書婁師德爲肅政御史大夫，知政事如故。」</span>《舊傳》云：<span class="yinhao">「萬歲登封元年轉左肅政御史大夫，仍依舊知政事。證聖元年吐蕃寇洮州，令師德與夏官尙書王孝傑討之。」</span>按證聖年號在登封前，此《傳》尤爲謬誤。《新傳》云：<span class="yinhao">「師德爲河源、積石、懷遠軍及河、蘭、鄯、廓州檢校營田大使，入遷秋官尙書，改左肅政御史大夫並知政事，證聖中與王孝傑拒吐蕃於洮州。」</span>今據《實錄》，延載元年一月，自宰相出爲營田大使。《新書·宰相表》，<span class="yinhao">「長壽二年師德平章事，延載元年出爲營田大使，萬歲通天元年一月甲寅，師德爲左肅政御史大夫、肅邊道行軍總管。」</span>《統紀》云：<span class="yinhao">「秋官尙書、知政事婁師德充副總管，討吐蕃。」</span>蓋師德之出爲營田大使，不解宰相之職也。今從《實錄》、《新本紀》。</span></p>
<p class="em2 strong"><span class="yinwen">4</span>改長安崇尊廟爲太廟。<span class="jiazhu">崇尊廟見上卷天授元年。</span></p>
<p class="em2 strong"><span class="yinwen">5</span>二月，辛巳，尊神嶽天中王爲神嶽天中黃帝，靈妃爲天中黃后；啓爲齊聖皇帝；封啓母神爲玉京太后。<span class="jiazhu">夏后啓母石在嵩山。</span></p>
<p class="em2 strong"><span class="yinwen">6</span>三月，壬寅，王孝傑、婁師德與吐蕃將論欽陵贊婆戰於素羅汗山，<span class="jiazhu">據《婁師德傳》，素羅汗山在洮州界。將，卽亮翻。</span>唐兵大敗；孝傑坐免爲庶人，師德貶原州員外司馬。<span class="jiazhu">《考異》曰：《新紀》，四月庚子貶師德，而無免孝傑日；《新表》，<span class="yinhao">「三月壬寅孝傑免。」</span>按《實錄》，<span class="yinhao">「三月壬寅撫州火」</span>下言孝傑等敗，蓋皆據奏到之日耳。二人同罪，貶必同時，不容隔月，不知果在何日。今但依《實錄》，因其軍敗，終言貶官之事而已。</span>師德因署移牒，驚曰：<span class="yinhao">「官爵盡無邪！」</span>旣而曰：<span class="yinhao">「亦善，亦善。」</span>不復介意。<span class="jiazhu">復，扶又翻。</span></p>
<p class="em2 strong"><span class="yinwen">7</span>丁巳，新明堂成，高二百九十四尺，方三百尺，規模率小於舊。上施金塗鐵鳳，高二丈，<span class="jiazhu">高，古犒翻。</span>後爲大風所損；更爲銅火珠，羣龍捧之，<span class="jiazhu">更，工衡翻。</span>號曰通天宮。赦天下，改元萬歲通天。</p>
<p class="em2 strong"><span class="yinwen">8</span>大食請獻師子。姚璹上疏，以爲：<span class="yinhao">「師子專食肉，遠道傳致，<span class="jiazhu">傳，知戀翻。</span>肉旣難得，極爲勞費。陛下鷹犬不蓄，漁獵悉停，豈容菲薄於身而厚給於獸！」</span>乃卻之。</p>
<p class="em2 strong"><span class="yinwen">9</span>以檢校夏官侍郎孫元亨同平章事。</p>
<p class="em2 strong"><span class="yinwen">10</span>夏，五月，壬子，營州契丹松漠都督李盡忠、歸誠州刺史孫萬榮舉兵反，攻陷營州，<span class="jiazhu">《開元十道志》曰：舜築柳城，卽虞舜已前柳城之地，因有營州之稱。《郡國志》云：當營室分，故曰營州。後漢末，遼西烏丸蹋頓所居。後魏於平州界置遼西郡，周平齊，猶爲高寶寧所據，隋討平寶寧，始置營州。松漠都督府及歸誠州，太宗以內屬契丹部落置。</span>殺都督趙文翽。<span class="jiazhu">契，欺訖翻，又音喫。翽，呼會翻。</span>盡忠，萬榮之妹夫也，皆居於營州城側。文翽剛愎，契丹饑不加賑給，視酋長如奴僕，故二人怨而反。<span class="jiazhu">愎，弼力翻。賑，津忍翻。酋，慈由翻。長，知兩翻。</span>乙丑，遣左鷹揚衞將軍曹仁師、右金吾衞大將軍張玄遇、左威衞大將軍李多祚、司農少卿麻仁節等二十八將討之。<span class="jiazhu">八將，卽亮翻。</span>秋，七月，辛亥，以春官尙書梁王武三思爲榆關道安撫大使，<span class="jiazhu">榆關在勝州界，與突厥接，非所以備契丹也。營州城西四百八十里，有榆關守捉城，所謂<span class="yinhao">「臨渝之險」</span>也。<span class="yinhao">「榆」</span>當作<span class="yinhao">「渝」</span>，史於此以後多以<span class="yinhao">「渝」</span>作<span class="yinhao">「榆」</span>，讀者宜詳考。使，疏吏翻。</span>姚璹副之，以備契丹。改李盡忠爲李盡滅，孫萬榮爲孫萬斬。<span class="jiazhu">武后改突厥骨咄祿爲不卒祿，又改李盡忠爲李盡滅，孫萬榮爲孫萬斬。此事何異王莽所爲，顧有成敗之異耳。</span></p>
<p class="em2 strong">盡忠尋自稱無上可汗，據營州，<span class="jiazhu">可，從刊入聲。汗，音寒。</span>以萬榮爲前鋒，略地，所向皆下，旬日，兵至數萬，進圍檀州，<span class="jiazhu">檀州本漢漁郡傂奚縣地，舊置安州，後周改爲玄州，隋開皇十六年置檀州。</span>清邊前軍副總管張九節擊卻之。</p>
<p class="em2 strong">八月，丁酉，曹仁師、張玄遇、麻仁節與契丹戰于硤石谷，<span class="jiazhu">平州有西硤石、東硤石二戍。</span>唐兵大敗。先是，契丹破營州，<span class="jiazhu">先，悉薦翻。</span>獲唐俘數百，囚之地牢，聞唐兵將至，使守牢霫紿之曰：<span class="jiazhu">使霫守唐俘於地牢，故曰守牢霫。霫，而立翻。紿，蕩亥翻。</span><span class="yinhao">「吾輩家屬，飢寒不能自存，唯俟官軍至卽降耳。」</span><span class="jiazhu">降，戶江翻；下同。</span>旣而契丹引出其俘，飼以糠粥，慰勞之曰：<span class="jiazhu">飼，祥吏翻。勞，力到翻。</span><span class="yinhao">「吾養汝則無食，殺汝又不忍，今縱汝去。」</span>遂釋之。俘至幽州，具言其狀，諸軍聞之，爭欲先入。至黃麞谷，<span class="jiazhu">據《舊書》，黃麞谷在西硤石。</span>虜又遣老弱迎降，故遺老牛瘦馬於道側。仁師等三軍棄步卒，將騎兵先進。契丹設伏橫擊之，飛索以䌈玄遇、仁節，生獲之，<span class="jiazhu">將，卽亮翻。騎，奇寄翻。索，昔各翻。字書無<span class="yinhao">「䌈」</span>字，今讀與搨同，德盍翻，或曰吐合翻。</span>將卒死者塡山谷，鮮有脫者。<span class="jiazhu">鮮，息淺翻。</span>契丹得軍印，詐爲牒，令玄遇等署之，牒總管燕匪石、宗懷昌等云：<span class="yinhao">「官軍已破賊，若至營州，軍將皆斬，兵不敍勳。」</span><span class="jiazhu">燕，因肩翻。將，卽亮翻。</span>匪石等得牒，晝夜兼行，不遑寢食以赴之，士馬疲弊；契丹伏兵於中道邀之，全軍皆沒。</p>
<p class="em2 strong">九月，制：<span class="yinhao">「天下繫囚及庶士家奴驍勇者，官償其直，發以擊契丹。」</span><span class="jiazhu">驍，堅堯翻</span>初令山東近邊諸州置武騎團兵，以同州刺史建安王武攸宜爲右武威衞大將軍，充清邊道行軍大總管，以討契丹。</p>
<p class="em2 strong">右拾遺陳子昂爲攸宜府參謀，<span class="jiazhu">以本官參謀軍事，不列爲品秩。</span>上疏曰：<span class="yinhao">「恩制免天下罪人及募諸色奴充兵討擊契丹，此乃捷急之計，非天子之兵。且比來刑獄久清，罪人全少，<span class="jiazhu">比，毗至翻。少，詩沼翻。</span>奴多怯弱，不慣征行，<span class="jiazhu">慣，古患翻。</span>縱其募集，未足可用。況今天下忠臣義士，萬分未用其一，契丹小孼，<span class="jiazhu">孼，魚列翻。</span>假命待誅，何勞免罪贖奴，損國大體！臣恐此策不可威示天下。」</span></p>
<p class="em2 strong"><span class="yinwen">11</span>丁巳，突厥寇涼州，執都督許欽明。<span class="jiazhu">《考異》曰：《實錄》云：<span class="yinhao">「吐蕃寇涼州，都督許欽明爲賊所殺。」</span>按明年正月默啜寇靈州，以欽明自隨；又默啜將襲孫萬榮，殺欽明以祭天。《實錄》云吐蕃，誤也。</span>欽明，紹之曾孫也；<span class="jiazhu">許紹預凌煙閣二十四功臣之列。</span>時出按部，突厥數萬奄至城下，欽明拒戰，爲所虜。</p>
<p class="em2 strong">欽明兄欽寂，時爲龍山軍討擊副使，與契丹戰於崇州，<span class="jiazhu">龍山，卽慕容氏和龍之山也。崇州，奚州也，武德五年，分饒樂都督府之可汗部置，貞觀三年，徙治營州之廢陽師鎭。</span>軍敗，被擒。虜將圍安東，令欽寂說其屬城未下者。<span class="jiazhu">說，輸芮翻。</span>安東都護裴玄珪在城中，<span class="jiazhu">高宗總章元年置安東都護府於平壤城，上元元年，徙遼東郡故城，儀鳳二年又徙新城，開元二年徙平州，天寶二年徙遼西故郡城，疑此時已徙平州。宋白曰：營州東南二百七十里有保定軍，舊安東都護府。</span>欽寂謂曰：<span class="yinhao">「狂賊天殃，滅在朝夕，公但勵兵謹守以全忠節。」</span>虜殺之。</p>
<p class="em2 strong"><span class="yinwen">12</span>吐蕃復遣使請和親，<span class="jiazhu">復，扶又翻。</span>太后遣右武衞冑曹參軍貴鄕郭元振往察其宜。<span class="jiazhu">冑曹參軍掌兵械、公廨興善、罰讁，大朝會行從，則受黃質甲鎧弓矢於衞尉。</span>吐蕃將論欽陵請罷安西四鎭戍兵，幷求分十姓突厥之地。<span class="jiazhu">長壽元年置四鎭戍兵。十姓突厥，五咄陸、五弩失畢也。</span>元振曰：<span class="yinhao">「四鎭、十姓與吐蕃種類本殊，<span class="jiazhu">種，章勇翻。</span>今請罷唐兵，豈非有兼幷之志乎？」</span>欽陵曰：<span class="yinhao">「吐蕃苟貪土地，欲爲邊患，則東侵甘、涼，豈肯規利於萬里之外邪！」</span>乃遣使者隨元振入請之。</p>
<p class="em2 strong">朝廷疑未決，元振上疏，<span class="jiazhu">使，疏吏翻。朝，直遙翻。上，時掌翻。</span>以爲：<span class="yinhao">「欽陵求罷兵割地，此乃利害之機，誠不可輕舉措也。今若直拒其善意，則爲邊患必深。四鎭之利遠，甘、涼之害近，不可不深圖也。宜以計緩之，使其和望未絕則善矣。彼四鎭、十姓，吐蕃之所甚欲也，而青海、吐谷渾，亦國家之要地也，<span class="jiazhu">吐，從暾入聲。谷，音浴。</span>今報之宜曰：『四鎭、十姓之地，本無用於中國，所以遣兵戍之，欲以鎭撫西域，分吐蕃之勢，使不得倂力東侵也。今若果無東侵之志，當歸我吐谷渾諸部及青海故地，<span class="jiazhu">吐谷渾地沒吐蕃，見二百二卷高宗咸亨三年，薛仁貴敗於大非川，青海亦沒。</span>則五俟斤部亦當以歸吐蕃。』<span class="jiazhu">西突厥五弩失畢部，各有酋長，曰五俟斤。俟，渠之翻。</span>如此則足以塞欽陵之口，<span class="jiazhu">塞，悉則翻。</span>而亦未與之絕也。若欽陵小有乖違，則曲在彼矣。且四鎭、十姓款附日久，今未察其情之向背，事之利害，<span class="jiazhu">背，蒲妹翻。</span>遙割而棄之，恐傷諸國之心，非所以御四夷也。」</span>太后從之。<span class="jiazhu">《考異》曰：《御史臺記》：<span class="yinhao">「論欽陵必欲得四鎭及益州通市乃和親，朝廷不許。制書至河源，納言婁師德患之，曰：『制書到，彼必入寇，柰何！』監察御史南陽張彥先時按河源、積石諸軍，謂師德曰：『但稽制書，虜必狐疑，吾乃先爲之備，虜至必不捷矣。』師德從之。欽陵入寇，果無功，由是得罪於其國。」</span>按師德延載元年一月日同平章事，充河源、積石、懷遠等軍營田大使，萬歲通天元年一月爲肅邊道行軍總管，興王孝傑同擊吐蕃，敗於素羅汗山，尋貶原州司馬。是歲吐蕃復求和，欽陵請割四鎭之地。神功元年正月，師德復同平章事，九月乃守納言。《御史臺記》誤也。</span></p>
<p class="em2 strong">元振又上言：<span class="yinhao">「吐蕃百姓疲於傜戍，早願和親；欽陵利於統兵專制，獨不欲歸款。若國家歲發和親使，<span class="jiazhu">上，時掌翻。使，疏吏翻。</span>而欽陵常不從命，則彼國之人怨欽陵日深，望國恩日甚，設欲大舉其徒，固亦難矣。斯亦離間之漸，<span class="jiazhu">間，古莧翻。</span>可使其上下猜阻，禍亂內興矣。」</span>太后深然之。元振名震，以字行。</p>
<p class="em2 strong"><span class="yinwen">13</span>庚申，以幷州長史王方慶爲鸞臺侍郎，與殿中監萬年李道廣並同平章事。</p>
<p class="em2 strong"><span class="yinwen">14</span>突厥默啜請爲太后子，幷爲其女求昏，悉歸河西降戶，帥其部衆爲國討契丹。<span class="jiazhu">幷爲、衆爲，並于僞翻。帥，讀曰率。</span>太后遣豹韜衞大將軍閻知微、<span class="jiazhu">龍朔改左右屯衞爲左右武威衞，光宅又改爲左右豹韜衞。</span>左衞郎將攝司賓卿田歸道册授默啜左衞大將軍、遷善可汗。知微，立德之孫；歸道，仁會之子也。<span class="jiazhu">閻立德以巧思稱。田仁會，良吏也。</span></p>
<p class="em2 strong">冬，十月，辛卯，契丹李盡忠卒，孫萬榮代領其衆。突厥默啜乘間襲松漠，虜盡忠、萬榮妻子而去。<span class="jiazhu">卒，子恤翻。間，古莧翻。</span>太后進拜默啜爲頡跌利施大單于、立功報國可汗。<span class="jiazhu">頡，戶結翻。跌，徒結翻。單，音蟬。</span></p>
<p class="em2 strong">孫萬榮收合餘衆，軍勢復振，<span class="jiazhu">復，扶又翻。</span>遣別帥駱務整、何阿小爲前鋒，<span class="jiazhu">帥，所類翻。阿，烏葛翻。</span>攻陷冀州，殺刺史陸寶積，屠吏民數千人；又攻瀛州，河北震動。制起彭澤令狄仁傑<span class="jiazhu">長壽元年，仁傑貶。</span>爲魏州刺史。前刺史獨狐思莊畏契丹猝至，悉驅百姓入城，繕脩守備。仁傑至，悉遣還農，曰：<span class="yinhao">「賊猶在遠，何煩如是！萬一賊來，吾自當之。」</span>百姓大悅。</p>
<p class="em2 strong">時契丹入寇，軍書塡委，夏官郎中硤石姚元崇剖析如流，皆有條理，<span class="jiazhu">後魏太和十一年於崤陵置崤縣，屬恆農郡；隋幷入熊耳縣，屬河南郡；唐武德元年復置，貞觀十四年移治硤石塢，因更名硤石。</span>太后奇之，擢爲夏官侍郎。</p>
<p class="em2 strong"><span class="yinwen">15</span>太后思徐有功用法平，<span class="jiazhu">長壽二年，有功除名。</span>擢拜左臺殿中侍御史，聞<span class="jiaozhusup">【章：十二行本「聞」上有「遠近」二字；乙十一行本同；孔本同；張校同。】</span>者無不相賀。鹿城主簿宗城潘好禮<span class="jiazhu">鹿城，漢安定侯國，時縣西七里故城是也。周、齊爲安定縣，隋改爲鹿城縣，唐屬冀州。唐制，上縣主簿正九品下，中下縣從九品上。好，呼到翻。</span>著論，稱有功蹈道依仁，固守誠節，不以貴賤死生易其操履。設客問曰：<span class="yinhao">「徐公於今誰與爲比？」</span>主人曰：<span class="yinhao">「四海至廣，人物至多，或匿迹韜光，僕不敢誣，若所聞見，則一人而已，當於古人中求之。」</span>客曰：<span class="yinhao">「何如張釋之？」</span>主人曰：<span class="yinhao">「釋之所行者甚易，徐公所行者甚難，難易之間，優劣見矣。<span class="jiazhu">易，以豉翻；下不易同。見，賢遍翻。</span>張公逢漢文之時，天下無事，至如盜高廟玉環及渭橋驚馬，守法而已，<span class="jiazhu">事見十四卷漢文帝三年。</span>豈不易哉！徐公逢革命之秋，惟新之運，<span class="jiazhu">屬，之欲翻。</span>唐朝遺老，或包藏禍心，使人主有疑。<span class="jiazhu">朝，直遙翻。</span>如周興、來俊臣，乃堯年之四凶也，崇飾惡言以誣盛德；而徐公守死善道，深相明白，幾陷囹圄，數挂綱維，<span class="jiaozhusup">【章：十二行本「綱維」作「網羅」；乙十一行本同，孔本同；熊校同。】</span><span class="jiazhu">幾，居希翻。囹，盧丁翻。圄，魚巨翻。數，所角翻。</span>此吾子所聞，豈不難哉！」</span><span class="jiazhu">《考異》曰：《朝野僉載》云：<span class="yinhao">「時來俊臣羅織人罪，皆先進狀，敕依，卽奏籍沒。徐有功出死囚，亦先進狀，某人罪合免，敕好，然後斷雪。有功好出罪，皆先奉進止，非是自專。」</span>此蓋時人見俊臣所誅，有功所雪，往往得其所欲，疑以爲先進狀耳。若有功一一先奉進止，何至三陷死刑乎！今不取。</span>客曰：<span class="yinhao">「使爲司刑卿，乃得展其才矣。」</span>主人曰：<span class="yinhao">「吾子徒見徐公用法平允，謂可置司刑；僕覩其人，方寸之地，何所不容，若其用之，何事不可，豈直司刑而已哉！」</span></p>
</div></body></html>