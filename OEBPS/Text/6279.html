<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百三十五·齊紀一·太祖高皇帝·世祖武皇帝上之上</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="齊紀一">齊紀一</span></span></h1>
<p><span class="jiazhu">起屠維協洽<span class="biaozhusup" data-rel="（己未）"></span>，盡昭陽大淵獻<span class="biaozhusup" data-rel="（癸亥）"></span>，凡五年。</span></p>
<p class=""><span class="jiazhu">按蕭子顯《齊書·崔祖思傳》：宋朝初議封太祖爲梁公，祖思啓太祖曰：<span class="yinhao">「《讖書》云：『金刀利刃齊刈之。』今宜稱齊，實應天命。」</span>太祖從之，遂以齊建國。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="太祖高皇帝">太祖高皇帝</span></span></h5>
<p class=""><span class="jiazhu">諱道成，姓蕭氏，字紹伯，小字鬬將。本居東海蘭陵縣中都鄕中都里，晉惠帝分東海爲蘭陵郡，故爲蘭陵郡人。高祖整過江，居晉陵武進縣之東城里。時寓居江左者皆僑置本土，加以南名，更爲南蘭陵人。整生雋，雋生樂子，樂子生承之，承之生帝。</span></p>
<p class="strong"><span class="section" id="title-3"><span data-head-description="" data-head-level="h4" data-head-title="建元元年">建元元年</span></span><span class="biaozhusup" data-rel="（己未、西元四七九年）"></span><span class="jiazhu">是年四月受禪，始改元建元。</span></p>
<p class="em2 strong"><span class="yinwen">1</span>春，正月，甲辰，以江州刺史蕭嶷爲都督荊·湘等八州諸軍事、荊州刺史，<span class="jiazhu">嶷，魚力翻。</span>尙書左僕射王延之爲江州刺史，安南長史蕭子良爲督會稽等五郡諸軍事、會稽太守。<span class="jiazhu">去年已命蕭映、蕭晃分鎭兗、豫矣。嶷，道成次子也；子良，道成之孫也。江左之勢，莫重於上流，莫富於東土，故又分布子孫以居之。會，工外翻。守，式又翻。</span></p>
<p class="em2 strong">初，沈攸之欲聚衆，開民相告，士民坐執役者甚衆；嶷至鎭，一日罷遣三千餘人。府州儀物，務存儉約，輕刑薄斂，<span class="jiazhu">斂，力贍翻。</span>所部大悅。</p>
<p class="em2 strong"><span class="yinwen">2</span>辛亥，以竟陵世子賾爲尙書僕射，進號中軍大將軍、開府儀同三司。<span class="jiazhu">道成進爵竟陵郡公，故賾爲竟陵世子。賾，七革翻。</span></p>
<p class="em2 strong"><span class="yinwen">3</span>太傅道成以謝朏有重名，必欲引參佐命，以爲左長史。嘗置酒與論魏、晉故事，因曰：<span class="yinhao">「石苞不早勸晉文，死方慟哭，方之馮異，非知機也。」</span><span class="jiazhu">晉文王薨，石苞自揚州奔喪，慟哭曰：<span class="yinhao">「基業如此，而以人臣終乎！」</span>馮異勸漢光卽尊位。道成言石苞不能早勸晉文爲禪代之事，比之馮異勸漢光，苞非知機者也；欲以此言感動謝朏耳。朏，敷尾翻。</span>朏曰：<span class="yinhao">「晉文世事魏室，必將身終北面；借使魏依唐、虞故事，亦當三讓彌高。」</span><span class="jiazhu">言三以天下讓，則節行彌高也。</span>道成不悅。甲寅，以朏爲侍中，更以王儉爲左長史。<span class="jiazhu">更，工衡翻。</span></p>
<p class="em2 strong"><span class="yinwen">4</span>丙辰，以給事黃門侍郎蕭長懋爲雍州刺史。<span class="jiazhu">長懋，道成嫡長孫也。</span></p>
<p class="em2 strong"><span class="yinwen">5</span>二月，丙子，邵陵殤王友卒。</p>
<p class="em2 strong"><span class="yinwen">6</span>辛巳，魏太皇太后及魏主如代郡溫泉。</p>
<p class="em2 strong"><span class="yinwen">7</span>甲午，詔申前命，命太傅贊拜不名。<span class="jiazhu">前命，見上卷上年。</span></p>
<p class="em2 strong"><span class="yinwen">8</span>己亥，魏太皇太后及魏主如西宮。<span class="jiazhu">西宮，魏太祖天賜元年所築。</span></p>
<p class="em2 strong"><span class="yinwen">9</span>三月，癸卯朔，日有食之。</p>
<p class="em2 strong"><span class="yinwen">10</span>甲辰，以太傅爲相國，總百揆，封十郡，爲齊公，<span class="jiazhu">時以青州之齊郡、徐州之梁郡、南徐州之蘭陵、魯郡、琅邪、東海、晉陵、義興、揚州之吳郡、會稽十郡封。</span>加九錫；其驃騎大將軍、揚州牧、南徐州刺史如故。<span class="jiazhu">驃，匹妙翻。騎，奇寄翻。</span>己<span class="jiaozhusup">【章：甲十一行本「己」作「乙」；乙十一行本同；張校同。】</span>巳，詔齊國官爵禮儀，並倣天朝。<span class="jiazhu">朝，直遙翻。</span>丙午，以世子賾領南豫州刺史。</p>
<p class="em2 strong"><span class="yinwen">11</span>楊運長去宣城郡還家，齊公遣人殺之。<span class="jiazhu">楊運長守宣城，見上卷宋昇明元年。</span>淩源令潘智與運長厚善；<span class="jiazhu">蕭子顯《齊志》：臨淮郡有淩縣。應劭曰：淩水出淩縣西南入淮。酈道元曰：淩水出淩縣，東流，逕其縣故城東，而東南流入淮。</span>臨川王綽，義慶之孫也，<span class="jiazhu">義慶，長沙王第二子，襲道規封。</span>綽遣腹心陳讚說智曰：<span class="jiazhu">說，輸芮翻。</span><span class="yinhao">「君先帝舊人，身是宗室近屬，如此形勢，豈得久全！若招合內外，計多有從者。臺城內人常有此心，苦無人建意耳。」</span>智卽以告齊公。庚戌，誅綽兄弟及其黨與。</p>
<p class="em2 strong"><span class="yinwen">12</span>甲寅，齊公受策命，赦其境內，以石頭爲世子宮，一如東宮。褚淵引何曾自魏司徒爲晉丞相故事，求爲齊官，齊公不許。以王儉爲齊尙書右僕射，領吏部；儉時年二十八。</p>
<p class="em2 strong">夏，四月，壬申朔，進齊公爵爲王，增封十郡。<span class="jiazhu">時又增徐州之南梁、陳、潁川、陳留、南兗州之盱眙、山陽、秦、廣陵、海陵、南沛等十郡。</span></p>
<p class="em2 strong">甲戌，武陵王贊卒，非疾也。<span class="jiazhu">史言齊殺之。</span></p>
<p class="em2 strong">丙戌，加齊王殊禮，進世子爲太子。</p>
<p class="em2 strong">辛卯，宋順帝下詔禪位于齊。壬辰，帝當臨軒，不肯出，逃于佛蓋之下，<span class="jiazhu">自晉以來，宮中有佛屋，以嚴事佛像，上爲寶蓋以覆之，宋帝逃於其下。</span>王敬則勒兵殿庭，以板輿入迎帝。太后懼，自帥閹人索得之，<span class="jiazhu">帥，讀曰率。閹，衣廉翻。索，止客翻。</span>敬則啓譬令出，引令升車。帝收淚謂敬則曰：<span class="yinhao">「欲見殺乎？」</span>敬則曰：<span class="yinhao">「出居別宮耳。官先取司馬家亦如此。」</span>帝泣而彈指曰：<span class="yinhao">「願後身世世勿復生天王家！」</span><span class="jiazhu">復，扶又翻。</span>宮中皆哭。帝拍敬則手曰：<span class="yinhao">「必無過慮，當餉輔國十萬錢。」</span><span class="jiazhu">敬則時爲輔國將軍。史言帝庸闇。</span>是日，百僚陪位。侍中謝朏在直，當解璽綬，陽爲不知，曰：<span class="yinhao">「有何公事？」</span>傳詔云：<span class="yinhao">「解璽綬授齊王。」</span><span class="jiazhu">傳詔，屬中書舍中，出入宣傳詔旨。又考《南史》，郡府謂之傳敎，天臺謂之傳詔。璽，斯氏翻。綬，音受。</span>朏曰：<span class="yinhao">「齊自應有侍中。」</span>乃引枕臥。傳詔懼，使朏稱疾，欲取兼人，<span class="jiazhu">欲取兼侍中者。</span>朏曰：<span class="yinhao">「我無疾，何所道！」</span>遂朝服步出東掖門，仍登車還宅。<span class="jiazhu">朝，直遙翻。</span>乃以王儉爲侍中，解璽綬。禮畢，帝乘畫輪車，<span class="jiazhu">畫輪車者，車輪施文畫也。《晉志》云：畫輪車，上開四望，綠油幢，朱絲絡，兩箱裏飾以金錦，黃金塗，五采。蕭子顯曰：漆畫輪車，金塗校飾，如輦，微有減降。杜佑曰：晉制：駕車以采漆畫輪轂，上起四夾杖，左右開四望，綠油纁朱絲青交絡其上，形如輦，其下猶犢車。</span>出東掖門就東邸。<span class="jiazhu">掖，音亦。</span>問：<span class="yinhao">「今日何不奏鼓吹？」</span>左右莫有應者。右光祿大夫王琨，華之從父弟也，<span class="jiazhu">王華早入宋公霸府，元嘉初輔政。吹，尺睡翻。從，才用翻；下同。</span>在晉世已爲郎中，至是，攀車獺尾慟哭<span class="jiazhu">獺毛可以辟塵，故懸之於車。</span>曰：<span class="yinhao">「人以壽爲歡，老臣以壽爲戚，旣不能先驅螻蟻，<span class="jiazhu">謂不能早死也。</span>乃復頻見此事！」</span>鳴咽不自勝，<span class="jiazhu">復，扶又翻。勝，音升。</span>百官雨泣。<span class="jiazhu">言涕泣如雨也。宋永初元年受晉禪，歲在庚申；八主，六十年而亡。</span></p>
<p class="em2 strong">司空兼太保褚淵等奉璽綬，帥百官詣齊宮勸進；<span class="jiazhu">帥，讀曰率。</span>王辭讓未受。淵從弟前安成太守炤謂淵子賁曰：<span class="yinhao">「司空今日何在？」</span>賁曰：<span class="yinhao">「奉璽綬在齊大司馬門。」</span>炤曰：<span class="yinhao">「不知汝家司空將一家物與一家，亦復何謂！」</span><span class="jiazhu">炤，與照同，之笑翻。復，扶又翻；下乃復同。賁後辭爵廬墓，蓋深感炤之言也。</span>甲午，王卽皇帝位于南郊。還宮，大赦，改元。奉宋順帝爲汝陰王，優崇之禮，皆倣宋初。築宮丹楊，<span class="jiazhu">丹楊，《南史》作<span class="yinhao">「丹徒」</span>。丹楊爲是。《齊史》云：築宮於丹楊故縣。</span>置兵守衞之。宋神主遷汝陰廟，諸王皆降爲公；自非宣力齊室，餘皆除國，獨置南康、華容、蓱鄕三國，以奉劉穆之、王弘、何無忌之後，<span class="jiazhu">王弘之後不除國，以王儉佐命耳。蓱，與萍同。萍鄕縣，吳寶鼎二年置。宋白曰：楚昭王渡江，獲萍實於此。今縣北有萍實里、楚王臺，因以名縣。</span>除國者凡百二十人。二臺官僚，依任攝職，<span class="jiazhu">二臺，謂宋臺、齊臺。</span>名號不同、員限盈長者，別更詳議。<span class="jiazhu">長，直亮翻，多而有餘也。</span></p>
<p class="em2 strong">以褚淵爲司徒。賓客賀者滿座。褚炤歎曰：<span class="yinhao">「彥回少立名行，何意披猖至此！<span class="jiazhu">披猖，言披靡而猖獗也。披，普皮翻。少，詩照翻。行，下孟翻。</span>門戶不幸，乃復有今日之拜。使彥回作中書郎而死，不當爲一名士邪！名德不昌，乃復有期頤之壽！」</span><span class="jiazhu">《曲禮》曰：人生百年曰期頤。鄭註云：期，要也；頤，養也；不知衣服食味，孝子要盡養道而已。</span>淵固辭不拜。</p>
<p class="em2 strong">奉朝請河東裴顗上表，數帝過惡，掛冠徑去；帝怒，殺之。<span class="jiazhu">奉朝請者，奉朝會請召而已，非有職任也。裴顗在宋朝旣無職任，又無卓犖奇節，惟不食齊粟，遂得垂名青史。君子惡沒世而名不稱，正爲此也。朝，直遙翻。顗，魚豈翻。數，所具翻。</span>太子賾請殺謝朏，帝曰：<span class="yinhao">「殺之遂成其名，正應容之度外耳。」</span>久之，因事廢于家。</p>
<p class="em2 strong">帝問爲政於前撫軍行參軍沛國劉瓛，<span class="jiazhu">瓛，胡官翻。</span>對曰：<span class="yinhao">「政在《孝經》。凡宋氏所以亡，陛下所以得者，皆是也。陛下若戒前車之失，加以寬厚，雖危可安；若循其覆轍，雖安必危矣。」</span>帝歎曰：<span class="yinhao">「儒者之言，可寶萬世！」</span></p>
<p class="em2 strong"><span class="yinwen">13</span>丙申，魏主如崞山。<span class="jiazhu">崞，音郭。</span></p>
<p class="em2 strong"><span class="yinwen">14</span>丁酉，以太子詹事張緒爲中書令，齊國左衞將軍陳顯達爲中護軍，右衞將軍李安民爲中領軍。緒，岱之兄子也。</p>
<p class="em2 strong"><span class="yinwen">15</span>戊戌，以荊州刺史嶷爲尙書令、驃騎大將軍、開府儀同三司、揚州刺史，<span class="jiazhu">嶷，魚力翻。驃，匹妙翻。騎，奇寄翻。</span>南兗州刺史映爲荊州刺史。</p>
<p class="em2 strong"><span class="yinwen">16</span>帝命羣臣各言得失。淮南、宣城二郡太守劉善明<span class="jiazhu">江左僑立淮南郡於宣城郡界，故善明兼守二郡。</span><span class="yinhao">「請除宋氏大明、泰始以來諸苛政細制，以崇簡易。」</span><span class="jiazhu">易，以豉翻。</span>又以爲：<span class="yinhao">「交州險遠，宋末政苛，遂至怨叛，<span class="jiazhu">宋明帝泰始四年，李長仁據交州而叛。</span>今大化創始，宜懷以恩德。且彼土所，出唯有珠寶，實非聖朝所須之急，<span class="jiazhu">朝，直遙翻。</span>討伐之事，謂宜且停。」</span>給事黃門郎清河崔祖思亦上言，以爲：<span class="yinhao">「人不學則不知道，<span class="jiazhu">《禮記·學記》之言。上，時掌翻。</span>此悖逆禍亂所由生也。<span class="jiazhu">悖，蒲內翻，又蒲沒翻。</span>今無員之官，空受祿力，彫耗民財。<span class="jiazhu">無員之官，員外官也，也所謂限外之人是也。祿者，所食之祿；力者，所役之人。</span>宜開文武二學，課臺、府、州、國限外之人各從所樂，依方習業。<span class="jiazhu">《漢書·賈山傳》：使皆務其方而高其節。《註》云：方，道也。樂，音洛。</span>若有廢惰者，遣還故郡；經藝優殊者，待以不次。又，今陛下雖躬履節儉，而羣下猶安習侈靡。宜褒進朝士之約素清脩者，<span class="jiazhu">朝，直遙翻。</span>貶退其驕奢荒淫者，則風俗可移矣。」</span>宋元嘉之世，凡事皆責成郡縣。世祖徵求急速，以郡縣遲緩，始遣臺使督之。<span class="jiazhu">使，疏吏翻；下同。</span>自是使者所在旁午，競作威福，營私納販，公私勞擾。會稽太守聞喜公子良上表極陳其弊，<span class="jiazhu">會，工外翻。</span>以爲：<span class="yinhao">「臺有求須，但明下詔敕，爲之期會，則人思自竭；若有稽遲，自依糾坐之科。今雖臺使盈湊，會取正屬所辦，<span class="jiazhu">謂使者雖多，亦當取辦於所屬也。</span>徒相疑憤，反更淹懈，宜悉停臺使。」</span><span class="jiazhu">懈，居隘翻。</span>員外散騎郎劉思效上言：<span class="jiazhu">散，悉亶翻。騎，奇寄翻。</span><span class="yinhao">「宋自大明以來，漸見凋弊，徵賦有加而天府尤貧。<span class="jiazhu">天府，謂天子之府藏也。</span>小民嗷嗷，殆無生意；而貴族富室，以侈麗相高，乃至山澤之民，不敢采食其水草。陛下宜一新王度，<span class="jiazhu">王度，王法也。</span>革正其失。」</span>上皆加褒賞，或以表付外，使有司詳擇所宜，奏行之。己亥，詔：<span class="yinhao">「二宮諸王，悉不得營立屯邸，封略山湖。」</span><span class="jiazhu">二宮，謂上宮及東宮。上宮，諸王皇子也；東宮，諸王皇孫也。杜預曰：不以道取曰略。又曰：略，封界也。</span></p>
<p class="em2 strong"><span class="yinwen">17</span>魏主還平城。<span class="jiazhu">還，從宣翻，又如字。</span></p>
<p class="em2 strong"><span class="yinwen">18</span>魏秦州刺史尉洛侯、雍州刺史宜都王目辰、長安鎭將陳提等皆坐貪殘不法，洛侯、目辰伏誅、提徙邊。<span class="jiazhu">尉，紆勿翻。雍，於用翻。將，卽亮翻。</span></p>
<p class="em2 strong">又詔以<span class="yinhao">「候官千數，<span class="jiazhu">魏太祖置候官，以伺察內外。</span>重罪受賕不列，輕罪吹毛發舉，<span class="jiazhu">言吹毛求疵也。</span>宜悉罷之。」</span>更置謹直者數百人，使防邏街術，<span class="jiazhu">更，工衡翻。邏，郎佐翻。術，讀曰遂，又食聿翻。《說文》曰：術，邑中道。</span>執喧鬬者而已。自是吏民始得安業。</p>
<p class="em2 strong"><span class="yinwen">19</span>自泰始以來，內外多虞，將帥各募部曲，屯聚建康。<span class="jiazhu">將，卽亮翻。帥，所類翻。</span>李安民上表，以爲<span class="yinhao">「自非淮北常備外，餘軍悉皆輸遣；<span class="jiazhu">輸，送也。</span>若親近宜立隨身者，聽限人數。」</span>上從之；五月，辛亥，詔斷衆募。<span class="jiazhu">斷，丁管翻。</span></p>
<p class="em2 strong"><span class="yinwen">20</span>壬子，上賞佐命之功，褚淵、王儉等進爵、增戶各有差。<span class="jiazhu">《考異》曰：《南史·崔祖思傳》曰：<span class="yinhao">「帝將加九錫，內外皆贊成之。祖思獨曰：『公以仁恕匡社稷，執股肱之義。君子愛人以德，不宜如此。』帝聞而非之曰：『祖思遠同荀令，豈孤所望也。』由此不復處任職，而禮貌甚重。垣崇祖受密旨，參訪朝臣。光祿大夫垣閎曰：『身受宋氏厚恩，復蒙明公眷接；進不敢同，退不敢異。』冠軍將軍崔文仲與崇祖意同。及帝受禪，閎存故爵，文仲、崇祖皆封侯，祖思加官而已。」</span>按宋朝初議封帝爲梁公，祖思啓高帝曰：<span class="yinhao">「《讖》云：『金刀利刃齊刈之。』今宜稱齊，實應天命。」</span>從之。然則祖思安得盡誠節於宋！今删之。</span>處士何點謂人曰：<span class="jiazhu">處，昌呂翻。</span><span class="yinhao">「我作《齊書》已竟，贊云：『淵旣世族，儉亦國華；不賴舅氏，遑恤國家！』」</span>點，尙之孫也。<span class="jiazhu">何尙之仕宋，貴顯於太祖、世祖之時。</span>淵母宋始安公主，繼母吳郡公主；又尙巴西公主。儉母武康公主；又尙陽羨公主。故點云然。</p>
<p class="em2 strong"><span class="yinwen">21</span>己未，或走馬過汝陰王之門，衞士恐。有爲亂者奔入殺王，而以疾聞，上不罪而賞之。辛酉，殺宋宗室陰安公燮等，無少長皆死。前豫州刺史劉澄之，遵考之子也，<span class="jiazhu">少，詩照翻。長，知兩翻。劉遵考見一百二十八卷孝武孝建二年。</span>與褚淵善，淵爲之固請<span class="jiazhu">爲，于僞翻。</span>曰：<span class="yinhao">「澄之兄弟不武，且於劉宗又疏。」</span>故遵考之族獨得免。<span class="jiazhu">遵考弟思考，有子季連，亂蜀。</span></p>
<p class="em2 strong"><span class="yinwen">22</span>丙寅，逭尊皇考曰宣皇帝，皇妣陳氏曰孝皇后。<span class="jiazhu">《考異》曰：《南史》在四月甲午，今從《齊書》。</span></p>
<p class="em2 strong"><span class="yinwen">23</span>丁卯，封皇子鈞爲衡陽王。</p>
<p class="em2 strong"><span class="yinwen">24</span>上謂兗州刺史垣崇祖曰：<span class="yinhao">「吾新得天下，索虜必以納劉昶爲辭，侵犯邊鄙。<span class="jiazhu">南謂北爲索虜，以魏本索頭種也。索，昔各翻。</span>壽陽當虜之衝，非卿無以制此虜也。」</span>乃徙崇祖爲豫州刺史。</p>
<p class="em2 strong"><span class="yinwen">25</span>六月，丙子，誅游擊將軍姚道和，以其貳於沈攸之也。<span class="jiazhu">事見上卷宋順帝昇明之元年也。</span></p>
<p class="em2 strong"><span class="yinwen">26</span>甲子，<span class="jiaozhusup">【嚴：「子」改「申」】</span>立王太子賾爲皇太子；皇子嶷爲豫章王，映爲臨川王，晃爲長沙王，曄爲武陵王，暠爲安成王，鏘爲鄱陽王，鑠爲桂陽王，鑑爲廣陵王；<span class="jiazhu">曄，筠輒翻。暠，古老翻。鏘，于羊翻。鑠，書藥翻。</span>皇孫長懋爲南郡王。</p>
<p class="em2 strong"><span class="yinwen">27</span>乙酉，葬宋順帝于遂寧陵。</p>
<p class="em2 strong"><span class="yinwen">28</span>帝以建康居民舛雜，多姦盜，欲立符伍以相檢括，右僕射王儉諫曰：<span class="yinhao">「京師之地，四方輻湊，必也持符，於事旣煩，理成不曠；謝安所謂『不爾何以爲京師』也。」</span>乃止。</p>
<p class="em2 strong"><span class="yinwen">29</span>初，交州刺史李長仁卒，從弟叔獻代領州事，以號令未行，遣使求刺史於宋。<span class="jiazhu">從，才用翻。使，疏吏翻。</span>宋以南海太守沈煥爲交州刺史，以叔獻爲煥寧遠司馬、武平·新昌二郡太守。<span class="jiazhu">吳孫晧建衡三年，討扶嚴夷，以其地置武平郡；是年，又分交趾立新興郡，晉武帝泰康三年，更名新昌；皆屬交州。隋廢武平郡爲隆平縣，廢新昌郡爲嘉寧縣，並屬交趾郡。唐改隆平爲太平，仍屬交趾，以嘉寧縣爲峯州。</span>叔獻旣得朝命，<span class="jiazhu">朝，直遙翻。</span>人情服從，遂發兵守險，不納煥。煥停鬱林，病卒。</p>
<p class="em2 strong">秋，七月，丁未，詔曰：<span class="yinhao">「交趾、比景獨隔書朔，<span class="jiazhu">言其拒命不受正朔也。古者，天子常以季冬頒來歲十二月之朔于諸侯，諸侯受而藏之祖廟，至月朔則以特羊告廟，請而行之。</span>斯乃前運方季，因迷遂往。宜曲赦交州，卽以叔獻爲刺史，撫安南土。」</span></p>
<p class="em2 strong"><span class="yinwen">30</span>魏葭蘆鎭主楊廣香請降，<span class="jiazhu">降，戶江翻。</span>丙辰，以廣香爲沙州刺史。<span class="jiazhu">以《輿地記》參考，此沙州當置於唐利州景谷縣界。</span></p>
<p class="em2 strong"><span class="yinwen">31</span>八月，乙亥，魏主如方山；<span class="jiazhu">方山在平城北如渾水上，魏主與馮太后將營壽陵於此，故數至其地。</span>丁丑，還宮。</p>
<p class="em2 strong"><span class="yinwen">32</span>上聞魏將入寇，九月，乙巳，以豫章王嶷爲荊、湘二州刺史，都督如故；<span class="jiazhu">是年春正月，以嶷刺荊州，都督八州，今兼刺湘州。</span>以臨川王映爲揚州刺史。</p>
<p class="em2 strong"><span class="yinwen">33</span>丙午，以司空褚淵領尙書令。</p>
<p class="em2 strong"><span class="yinwen">34</span>壬子，魏以侍中、司徒、東陽王丕爲太尉，侍中、尙書右僕射陳建爲司徒，侍中、尙書代人苟頹爲司空。<span class="jiazhu">《魏書·官氏志》：神元時，餘部內入諸姓有若干氏，後改爲苟氏。</span></p>
<p class="em2 strong"><span class="yinwen">35</span>己未，魏安樂厲王長樂謀反，賜死。<span class="jiazhu">樂，音洛。</span></p>
<p class="em2 strong"><span class="yinwen">36</span>庚申，魏隴西宣王源賀卒。</p>
<p class="em2 strong"><span class="yinwen">37</span>冬，十月，己巳朔，魏大赦。</p>
<p class="em2 strong"><span class="yinwen">38</span>癸未，<span class="jiaozhusup">【嚴：「癸未」改「辛巳」。】</span>汝陰太妃王氏卒，<span class="jiazhu">卽宋明帝王皇后也。順帝禪位，封汝陰王，太后降爲太妃。</span>諡曰宋恭皇后。</p>
<p class="em2 strong"><span class="yinwen">39</span>初，晉壽民李烏奴與白水氐楊成等寇梁州，<span class="jiazhu">《水經註》：白水西北出臨洮縣東南西傾山，水色白濁，東南入陰平界。氐居水上者號白水氐。</span>梁州刺史范柏年說降烏奴，擊成，破之。<span class="jiazhu">說，輸芮翻。降，戶江翻。</span>及沈攸之事起，<span class="jiazhu">見上卷宋順帝昇明元年。</span>柏年遣兵出魏興，聲云入援，實候望形勢。事平，朝廷遣王玄邈代之。詔柏年與烏奴俱下，烏奴勸柏年不受代；柏年計未決，玄邈已至，柏年乃留烏奴於漢中，還至魏興，盤桓不進。左衞率豫章胡諧之嘗就柏年求馬，柏年曰：<span class="yinhao">「馬非狗也，安能應無已之求！」</span>待使者甚薄；使者還，語諧之曰：<span class="yinhao">「柏年云：『胡諧之何物狗！所求無厭！』」</span><span class="jiazhu">語，牛倨翻。厭，於鹽翻。</span>諧之恨之，譖於上曰：<span class="yinhao">「柏年恃險聚衆，欲專據一州。」</span>上使雍州刺史南郡王長懋誘柏年，啓爲府長史。<span class="jiazhu">雍，於用翻。誘，音酉。</span>柏年至襄陽，上欲不問，諧之曰：<span class="yinhao">「見虎格得，而縱上山乎？」</span><span class="jiazhu">格，捕也，鬬也。</span>甲午，賜柏年死。李烏奴叛入氐，依楊文弘，引氐兵千餘人寇梁州，陷白馬戍。<span class="jiazhu">白馬戍在沔水北，卽陽平關也。</span>王玄邈使人詐降誘烏奴，<span class="jiazhu">降，戶江翻。</span>烏奴輕兵襲州城，玄邈伏兵邀擊，大破之，烏奴挺身復走入氐。</p>
<p class="em2 strong">初，玄邈爲青州刺史，<span class="jiazhu">宋泰始初，玄邈據盤陽以拒魏，因用爲青州刺史。</span>上在淮陰，爲宋太宗所疑，<span class="jiazhu">事見一百三十二卷泰始六年。</span>欲北附魏。遣書結玄邈。玄邈長史清河房叔安曰：<span class="yinhao">「將軍居方州之重，無故舉忠孝而棄之，三齊之士，寧蹈東海而死耳，<span class="jiazhu">自項羽分立諸侯王，分齊地爲三王，後遂稱齊地爲三齊，猶關中稱三秦也。</span>不敢隨將軍也。」</span>玄邈乃不答上書。<span class="jiazhu">《考異》曰：《南史》云：<span class="yinhao">「仍遣叔安奉表詣闕告之，帝於路執之，幷求玄邈表。叔安曰：『王將軍表上天子，不上將軍。且僕之所言，利國家不利將軍，無所應問。』荀伯玉勸帝殺之，帝曰：『物各爲主，無所責也。』」</span>按太祖時爲邊將，若執叔安，又不殺，便應不復爲宋臣。《齊書》無此事，今不取。</span>及罷州還，至淮陰，嚴軍直過；至建康，啓太宗，稱上有異志。及上爲驃騎，<span class="jiazhu">蒼梧旣弒，上進驃騎大將軍。</span>引爲司馬，玄邈甚懼，而上待之如初。及破烏奴，上曰：<span class="yinhao">「玄邈果不負吾意遇也。」</span>叔安爲寧蜀太守，<span class="jiazhu">宋永初中，分廣漢爲寧蜀郡。</span>上賞其忠正，欲用爲梁州，會病卒。</p>
<p class="em2 strong"><span class="yinwen">40</span>十一月，辛亥，立皇太子妃裴氏。</p>
<p class="em2 strong"><span class="yinwen">41</span>癸丑，魏遣假梁郡王嘉督二將出淮陰，隴西公琛督三將出廣陵，河東公薛虎子督三將出壽陽，奉丹楊王劉昶入寇；<span class="jiazhu">景和之初，昶奔魏。將，卽亮翻；下同。</span>許昶以克復舊業，世胙江南，稱藩于魏。<span class="jiazhu">建置社稷曰胙，又，守社稷曰胙。</span>蠻酋桓誕請爲前驅，<span class="jiazhu">宋明泰豫元年，誕降魏。酋，慈由翻。</span>以誕爲南征西道大都督。義陽民謝天蓋自稱司州刺史，欲以州附魏，魏樂陵鎭將韋珍引兵渡淮應接。<span class="jiazhu">魏置樂陵鎭於比陽，在今唐州界。</span>豫章王嶷遣中兵參軍蕭惠朗將二千人助司州刺史蕭景先討天蓋，韋珍略七千餘戶而去。<span class="jiazhu">《考異》曰：《齊·蕭景先傳》云：<span class="yinhao">「天蓋與虜相構扇，景先言於督府。豫章王遣惠朗助景先討天蓋黨與。虜尋遣僞南部尙書類跋屯汝南，洛州刺史昌黎王馮莎屯清丘，景先嚴備待敵。虜退。」</span>《魏·韋珍傳》云：<span class="yinhao">「天蓋自署司州刺史，規以內附。事泄，爲道成將崔慧景所攻圍，詔珍帥在鎭士馬渡淮援接。時道成聞珍將至，遣將荀元賓據淮，逆拒珍，珍腹背奮擊，破之。天蓋尋爲左右所殺，降於慧景。珍乘勝馳進，又破慧景，擁降民七千餘戶內徙，表置城陽、剛陵、義陽三郡以處之。」</span>按魏將無類跋、馮莎，而慧景亦非討天蓋之將。蓋時二國之史，各出傳聞，互有訛謬。今約取二史大槪而用之。</span>景先，上之從子也。<span class="jiazhu">從，才用翻。</span>南兗州刺史王敬則聞魏將濟淮，委鎭還建康，士民驚散，旣而魏竟不至。上以其功臣，不問。</p>
<p class="em2 strong">上之輔宋也，遣驍騎將軍王洪範使柔然，約與共攻魏。洪範自蜀出吐谷渾歷西域乃得達。<span class="jiazhu">驍，堅堯翻。騎，奇寄翻；下同。使，疏吏翻。吐，從暾入聲。谷，音浴。《考異》曰：《齊書》作<span class="yinhao">「王洪軌」</span>。今從《齊紀》。</span>至是，柔然十餘萬騎寇魏，至塞上而還。<span class="jiazhu">還，從宣翻，下如字。</span></p>
<p class="em2 strong"><span class="yinwen">42</span>是歲，魏詔中書監高允議定律令。允雖篤老，而志識不衰。詔以允家貧養薄，令樂部絲竹十人五日一詣允以娛其志，朝晡給膳，朔望致牛酒，月給衣服綿絹；入見則備几杖，問以政治。<span class="jiazhu">晡，奔謨翻。見，賢遍翻。治，直吏翻。</span></p>
<p class="em2 strong"><span class="yinwen">43</span>契丹莫賀弗勿干帥部落萬餘口入附于魏，居白狼水東。<span class="jiazhu">契丹酋帥曰莫賀弗。《隋書》曰：契丹與庫莫奚皆東胡種，爲慕容氏所破，竄於松漠之間。是時爲高麗所侵，求內附于魏。《水經註》：白狼水出右北平白狼縣東南，北流，逕龍城西南，又東南流，至遼東房縣入于遼水。《初學記》：狼河附黃龍城東北下，卽白狼水。契，欺訖翻，又音喫。帥，讀曰率。</span></p>
<p class="strong"><span class="section" id="title-4"><span data-head-description="" data-head-level="h4" data-head-title="建元二年">二年</span></span><span class="biaozhusup" data-rel="（庚申、西元四八〇年）"></span></p>
<p class="em2 strong"><span class="yinwen">1</span>春，正月，戊戌朔，大赦。</p>
<p class="em2 strong"><span class="yinwen">2</span>以司空褚淵爲司徒，尙書右僕射王儉爲左僕射；淵不受。<span class="jiazhu">《考異》曰：《齊書》，<span class="yinhao">「建元二年正月，以淵爲司徒。十二月戊戌，以淵爲司徒。四年六月癸卯，以司徒褚淵爲司空。八月癸卯，司徒褚淵薨。」</span>《淵傳》：<span class="yinhao">「三年爲司徒，又固讓。四年寢疾遜位，改授司空。及薨，詔曰：『司徒奄至薨逝。』」</span>蓋二年正月辭，十二月受耳。《紀》、《傳》前後各不相顧。</span></p>
<p class="em2 strong"><span class="yinwen">3</span>辛丑，上祀南郊。</p>
<p class="em2 strong"><span class="yinwen">4</span>魏隴西公琛等攻拔馬頭戍，殺太守劉從。<span class="jiazhu">琛，丑林翻。</span>乙卯，詔內外纂嚴，發兵拒魏，徵南郡王長懋爲中軍將軍，鎭石頭。</p>
<p class="em2 strong"><span class="yinwen">5</span>魏廣川莊王略卒。</p>
<p class="em2 strong"><span class="yinwen">6</span>魏師攻鍾離，徐州刺史崔文仲擊破之。文仲遣軍主崔孝伯渡淮，攻魏茌眉戍主龍得侯等，殺之。<span class="jiazhu">茌，仕疑翻。孫愐曰：龍，姓也。《考異》曰：《齊紀》作<span class="yinhao">「龍渴侯」</span>。今從《齊書》。</span>文仲，祖思之族人也。</p>
<p class="em2 strong">羣蠻依阻山谷，連帶荊、湘、雍、郢、司五州之境，<span class="jiazhu">雍，於用翻。</span>聞魏師入寇，□<span class="jiaozhusup">【章：甲十一行本空格作「官」字；乙十一行本同；孔本同。】</span>盡發民丁，南襄城蠻秦遠乘虛寇潼陽，殺縣令。<span class="jiazhu">蕭子顯《齊志》，寧蠻府領郡有南襄城、東襄城、北襄城、中襄城郡，蓋因羣蠻部落分署爲郡也。《五代志》：淮安郡慈丘縣有後魏襄城郡。沈約《宋志》，汶陽郡領潼陽、沮陽、高安三縣，蓋皆宋初置也。《水經註》曰：東汶陽郡沮陽縣，沮水出其西北，東南逕汶陽郡北，卽高安縣界，郡治錫城縣，故新城郡之下邑。義熙初，分新城立郡，其地當在臨沮縣西。蕭子顯曰：桓溫以臨沮西界，水陵紆險，道帶蠻、蜑，田土肥美，立爲汶陽郡以處流民。</span>司州蠻引魏兵寇平昌，平昌戍主苟元賓擊破之。北上黃蠻文勉德寇汶陽，<span class="jiazhu">《考異》曰：《齊紀》作<span class="yinhao">「文施德」</span>。今從《齊書》。</span>汶陽太守戴元賓<span class="jiaozhusup">【嚴：「賓」改「孫」。】</span>棄城奔江陵；<span class="jiazhu">晉武帝平吳，割中廬之南鄕、臨沮之北鄕，立上黃縣，治軨鄕，屬襄陽郡，晉安帝分屬長寧郡。宋明帝以名與文帝陵同，改爲永寧郡。《五代志》：竟陵郡章山縣，西魏置上黃郡。今荊門軍長林縣，卽古之長寧縣，有章山。《九域志》曰：山卽《禹貢》所謂內方也。宋白曰：上黃縣，隋改南漳縣。</span>豫章王嶷遣中兵參軍劉伾緒將千人討之，至當陽，<span class="jiazhu">章懷太子賢曰：當陽縣西北卽臨沮故城。將，卽亮翻；下同。</span>勉德請降，秦遠遁去。<span class="jiazhu">降，戶江翻。</span></p>
<p class="em2 strong">魏將薛道標引兵趣壽陽，上使齊郡太守劉懷慰作冠軍將軍薛淵書以招道標；<span class="jiazhu">趣，七喻翻。冠，古玩翻。</span>魏人聞之，召道標還，<span class="jiazhu">還，從宣翻，又如字。</span>使梁郡王嘉代之。懷慰，乘民之子也。<span class="jiazhu">劉乘民見一百三十一卷宋明帝泰始二年。</span>二月，丁卯朔，嘉與劉昶寇壽陽。將戰，昶四向拜將士，流涕縱橫，<span class="jiazhu">縱，子容翻。</span>曰：<span class="yinhao">「願同戮力，以雪讎恥！」</span></p>
<p class="em2 strong">魏步騎號二十萬，<span class="jiazhu">騎，奇寄翻。</span>豫州刺史垣崇祖集文武議之，欲治外城，堰肥水以自固。皆曰：<span class="yinhao">「昔佛貍入寇，<span class="jiazhu">見一百二十五卷宋文帝元嘉二十七年。治，直之翻。佛，音弼。</span>南平王士卒完盛，數倍於今，猶以郭大難守，退保內城。且自有肥水，未嘗堰也，恐勞而無益。」</span>崇祖曰：<span class="yinhao">「若棄外城，虜必據之，外脩樓櫓，內築長圍，則坐成擒矣。守郭築堰，是吾不諫之策也。」</span><span class="jiazhu">言策已先定，足以制敵，不爲人所諫止。</span>乃於城西北堰肥水，<span class="jiazhu">據《水經》：肥水自黎漿亭北流，過壽春城東。此立堰於西北者，西北，虜衝也；又因上流之勢可決以灌虜。今安豐軍有小史埭，卽崇祖決堰處。</span>堰北築小城，周爲深塹，<span class="jiazhu">塹，七豔翻。</span>使數千人守之，曰：<span class="yinhao">「虜見城小，以爲一舉可取，必悉力攻之，以謀破堰；吾縱水衝之，皆爲流尸矣。」</span>魏人果蟻附攻小城，崇祖著白紗帽，肩輿上城。<span class="jiazhu">著，則略翻。上，時掌翻。</span>晡時，決堰下水；魏攻城之衆漂墜塹中，人馬溺死以千數。<span class="jiazhu">溺，奴狄翻。</span>魏師退走。</p>
<p class="em2 strong"><span class="yinwen">7</span>謝天蓋部曲殺天蓋以降。<span class="jiazhu">降，戶江翻。</span></p>
<p class="em2 strong"><span class="yinwen">8</span>宋自孝建以來，政綱弛紊，簿籍訛謬。上詔黃門郎會稽虞玩之等更加檢定，曰：<span class="yinhao">「黃籍，民之大紀，國之治端。<span class="jiazhu">杜佑曰：黃籍者，戶口版籍也。會，工外翻。治，直吏翻；下求治同。</span>自頃巧僞日甚，何以釐革？」</span>玩之上表，以爲：<span class="yinhao">「元嘉中，故光祿大夫傅隆年出七十，猶手自書籍，躬加隱校。<span class="jiazhu">隱者，痛覈其實也。</span>今欲求治取正，必在勤明令長。<span class="jiazhu">長，知兩翻。</span>愚謂宜以元嘉二十七年籍爲正，更立明科，一聽首悔；<span class="jiazhu">首，式又翻。</span>迷而不返，依制必戮；若有虛昧，州縣同科。」</span>上從之。</p>
<p class="em2 strong"><span class="yinwen">9</span>上以羣蠻數爲叛亂，<span class="jiazhu">數，所角翻。</span>分荊、益置巴州以鎭之。壬申，以三巴校尉明慧昭爲巴州刺史，領巴東太守。<span class="jiazhu">宋明帝泰始二年，以三峽險隘，山蠻寇賊，議立三巴校尉以鎭之，尋省，順帝昇明二年復置。校，戶敎翻。</span>是時，齊之境內，有州二十三，郡三百九十，縣千四百八十五。<span class="jiazhu">州二十三，揚、南徐、豫、南豫、南兗、北兗、北徐、青、冀、江、廣、交、越、荊、巴、郢、司、雍、湘、梁、秦、益、寧也。郡三百九十，有寄治者，有新置者，有俚郡、獠郡、荒郡、左郡、無屬縣者，有或荒無民戶者。郡縣之建置雖多，而名存實亡，境土蹙於宋大明之時矣。</span></p>
<p class="em2 strong">乙酉，崔文仲遣軍主陳靖拔魏竹邑，殺戍主白仲都；崔叔延破魏睢陵，殺淮陽太守梁惡。<span class="jiazhu">竹邑，漢沛郡之竹縣也，後漢、晉曰竹邑，後廢，魏蓋於故地置戍也。賢曰：竹故城在今徐州符離縣。睢陵，漢縣，屬臨淮，後漢、晉屬下邳，宋孝武大明元年，度屬濟陰，時入魏，置淮陽郡。</span></p>
<p class="em2 strong"><span class="yinwen">10</span>三月，丁酉朔，以侍中西昌侯鸞爲郢州刺史。鸞，帝兄始安貞王道生之子也；早孤，爲帝所養，恩過諸子。<span class="jiazhu">爲後鸞奪國殺帝子孫張本。</span></p>
<p class="em2 strong"><span class="yinwen">11</span>魏劉昶以雨水方降，表請還師，魏人許之；丙午，遣車騎大將軍馮熙將兵迎之。<span class="jiazhu">騎，奇寄翻。將，卽亮翻。</span></p>
<p class="em2 strong"><span class="yinwen">12</span>夏，四月，辛巳，魏主如白登山；五月，丙申朔，如火山；<span class="jiazhu">杜佑曰：雲州治雲中縣，縣界有白登山、白登臺。《水經註》曰：白登南有武周川，川東南有火山，山上有火井，南北六十七步，廣減尺許，源深不見底，炎勢上升，當若微雷發響，以草爨之，則煙騰火發。</span>壬寅，還平城。</p>
<p class="em2 strong"><span class="yinwen">13</span>自晉以來，建康宮之外城唯設竹籬，而有六門。會有發白虎樽者，<span class="jiazhu">《晉志》：正旦元會，設白虎樽於殿庭，樽蓋上施白獸，若有能獻直言者，則發此樽飲酒。按《禮》，白獸樽乃杜舉之遺式；爲白獸蓋是後代所爲，示忌憚也。白獸，卽白虎，《晉書》避唐諱改曰獸。</span>言<span class="yinhao">「白門三重關，竹籬穿不完。」</span><span class="jiazhu">重，直龍翻。</span>上感其言，命改立都牆。</p>
<p class="em2 strong"><span class="yinwen">14</span>李烏奴數乘間出寇梁州，<span class="jiazhu">數，所角翻。間，古莧翻。</span>豫章王嶷遣中兵參軍王圖南將益州兵從劍閣掩擊之；梁、南秦二州刺史崔慧景發梁州兵屯白馬，與圖南覆背擊烏奴，<span class="jiazhu">嶷，魚力翻。將，卽亮翻。<span class="yinhao">「覆」</span>當作<span class="yinhao">「腹」</span>。</span>大破之，烏奴走保武興。<span class="jiazhu">《考異》曰：《魏書·帝紀》：<span class="yinhao">「八月，慧景寇武興。」</span>今從《慧景傳》。</span>慧景，祖思之族人也。</p>
<p class="em2 strong"><span class="yinwen">15</span>秋，七月，辛亥，魏主如火山。</p>
<p class="em2 strong"><span class="yinwen">16</span>戊午，皇太子穆妃裴氏卒。<span class="jiazhu">妃卒，諡曰穆。</span></p>
<p class="em2 strong"><span class="yinwen">17</span>詔南郡王長懋移鎭西州。</p>
<p class="em2 strong"><span class="yinwen">18</span>角城戍主舉城降魏；<span class="jiazhu">角城註見下年。降，戶江翻。</span>秋，八月，丁酉，魏遣徐州刺史梁郡王嘉迎之。又遣平南將軍郎大檀等三將出朐城，<span class="jiazhu">魏收《志》：琅邪朐縣有朐城。朐，音劬。</span>將軍白吐頭等二將出海西，<span class="jiazhu">海西，卽漢海西縣地也。宋明帝失淮北，僑立青州於贛榆縣。泰始七年，割贛榆置鬱縣，立海西郡，齊明帝以爲東海郡，東魏武定七年，改海西郡；又分襄賁置海西縣。</span>將軍元泰等二將出連口，<span class="jiazhu">連口，漣水入淮之口也，時在襄賁縣界。隋改襄賁縣爲漣水縣。杜佑曰：楚州漣水縣有連口渡。應劭曰：賁，音肥。</span>將軍封延等三將出角城，鎭南將軍賀羅出下蔡，<span class="jiazhu">據班《志》，下蔡，春秋之州來國也，爲楚所滅。後吳取之，至夫差，遷蔡昭侯于此。後四世侯齊竟爲楚所滅，故曰下蔡。漢爲縣，屬沛郡，後省。東魏武定六年，以梁黃城戍爲下蔡郡，隋爲縣，屬汝陰郡。以下垣崇祖徙下蔡戍考之，則此戍置於淮水之西。五代時，周世宗徙壽春治下蔡，卽其地。</span>同入寇。</p>
<p class="em2 strong"><span class="yinwen">19</span>甲辰，魏主如方山；戊申，遊武州山石窟寺。<span class="jiazhu">《水經註》曰：武周川水東南流，水側有石祇洹舍幷諸窟室，比丘尼所居也。其水又東轉靈巖南，鑿石開山，因巖結構，眞容巨壯，法世所稀。據道元之言，浮屠氏巨麗處也。</span>庚戌，還平城。</p>
<p class="em2 strong"><span class="yinwen">20</span>崔慧景遣長史裴叔保攻李烏奴於武興，爲氐王楊文弘所敗。<span class="jiazhu">敗，補邁翻。</span></p>
<p class="em2 strong"><span class="yinwen">21</span>九月，甲午朔，日有食之。</p>
<p class="em2 strong"><span class="yinwen">22</span>丙午，柔然遣使來聘。<span class="jiazhu">使，疏吏翻。</span></p>
<p class="em2 strong"><span class="yinwen">23</span>汝南太守常元眞、龍驤將軍胡青苟降於魏。<span class="jiazhu">驤，思將翻。降，戶江翻。</span></p>
<p class="em2 strong"><span class="yinwen">24</span>閏月，辛巳，遣領軍李安民循行清、泗諸戍以備魏，<span class="jiazhu">行，下孟翻。</span></p>
<p class="em2 strong"><span class="yinwen">25</span>魏梁郡王嘉帥衆十萬圍朐山，<span class="jiazhu">帥，讀曰率。</span>朐山戍主玄元度嬰城固守，<span class="jiazhu">孫愐：玄，姓也。</span>青、冀二州刺史范陽盧紹之遣子奐將兵助之。<span class="jiazhu">帥，讀曰率；下同。</span>庚寅，元度大破魏師。臺遣軍主崔靈建等將萬餘人自淮入海，夜至，各舉兩炬；魏師望見，遁去。</p>
<p class="em2 strong"><span class="yinwen">26</span>冬，十月，王儉固請解選職，許之；加儉侍中，以太子詹事何戢領選。<span class="jiazhu">選，須絹翻。戢，阻立翻，又疾立翻。</span>上以戢資重，欲加常侍，褚淵曰：<span class="yinhao">「聖旨每以蟬冕不宜過多。臣與王儉旣已左珥，若復加戢，則八座遂有三貂；<span class="jiazhu">自漢以來，侍中、常侍皆左貂，令、僕與列曹尙書爲八座。據《戢傳》：帝爲領軍，戢爲司徒左長史，相與來往，數與歡讌；戢蓋龍潛之舊也。復，扶又翻。</span>若帖以驍、游，亦爲不少。」</span><span class="jiazhu">沈約曰：驍騎將軍、游擊將軍，並漢雜號將軍也，魏置爲中軍。及晉，以領、護、左·右衞、驍、游爲六軍。不少者，謂其取數已多也。少，詩沼翻。</span>乃以戢爲吏部尙書，加驍騎將軍。<span class="jiazhu">驍，堅堯翻。騎，奇寄翻。</span></p>
<p class="em2 strong"><span class="yinwen">27</span>甲辰，以沙州刺史楊廣香爲西秦州刺史，又以其子炅爲武都太守。<span class="jiazhu">炅，古迥翻，又古惠翻。</span></p>
<p class="em2 strong"><span class="yinwen">28</span>丁未，魏以昌黎王馮熙爲西道都督，與征南將軍桓誕出義陽，鎭南將軍賀羅出鍾離，同入寇。</p>
<p class="em2 strong"><span class="yinwen">29</span>淮北四州民不樂屬魏，<span class="jiazhu">四州入魏事見一百三十三卷宋明帝泰始三年。樂，音洛。</span>常思歸江南，上多遣間諜誘之。<span class="jiazhu">間，古莧翻。諜，徒協翻。誘，音酉。</span>於是徐州民桓標之、<span class="jiazhu">《考異》曰：《魏書》，蘭陵民桓富，蓋卽標之也。今從《齊書》。</span>兗州民徐猛子等所在蠭起爲寇盜，聚衆保五固，推司馬朗之爲主。魏遣淮陽王尉元、平南將軍薛虎子等討之。<span class="jiazhu">尉，紆勿翻。</span></p>
<p class="em2 strong"><span class="yinwen">30</span>十一月，戊寅，丹陽尹王僧虔上言：<span class="yinhao">「郡縣獄相承有上湯殺囚，名爲救疾，實行寃暴。<span class="jiazhu">因囚有時行瘟疫宜汗，遂上湯以蒸殺之。上，時掌翻。</span>豈有死生大命，而潛制下邑！愚謂囚病必先刺郡，<span class="jiazhu">刺，謂州刺史；郡，謂郡守也。或曰：書病囚之姓名而白之於郡曰刺。</span>求職司與醫對共診驗，<span class="jiazhu">職司，謂郡曹掌刑獄者。</span>遠縣家人省視，然後處治。」</span><span class="jiazhu">處治，謂處方治病也。省，悉景翻。處，昌呂翻。治，直之翻。</span>上從之。</p>
<p class="em2 strong"><span class="yinwen">31</span>戊子，以楊難當之孫後起爲北秦州刺史、武都王，鎭武興。</p>
<p class="em2 strong"><span class="yinwen">32</span>十二月，戊戌，以司空褚淵爲司徒。淵入朝，以腰扇障日，<span class="jiazhu">腰扇，佩之於腰，今謂之摺疊扇。朝，直遙翻；下同。</span>征虜功曹劉祥從側過，曰：<span class="yinhao">「作如此舉止，羞面見入，扇障何益！」</span>淵曰：<span class="yinhao">「寒士不遜！」</span>祥曰：<span class="yinhao">「不能殺袁、劉，安得免寒士！」</span><span class="jiazhu">謂殺袁粲、劉秉也。</span>祥，穆之之孫也。祥好文學，而性韻剛疏，撰《宋書》，譏斥禪代；王儉密以聞，坐徙廣州而卒。<span class="jiazhu">劉穆之，宋朝佐命元臣，祥以是得罪於齊，可謂無忝厥祖矣。好，呼到翻。</span></p>
<p class="em2 strong">太子宴朝臣於玄圃，<span class="jiazhu">東宮有玄圃。</span>右衞率沈文季與褚淵語相失，文季怒曰：<span class="yinhao">「淵自謂忠臣，不知死之日何面目見宋明帝！」</span>太子笑曰：<span class="yinhao">「沈率醉矣。」</span><span class="jiazhu">史言褚淵失節，人得以面斥之。率，所律翻。</span></p>
<p class="em2 strong"><span class="yinwen">33</span>壬子，以豫章王嶷爲中書監、司空、揚州刺史，以臨川王映爲都督荊·雍等九州諸軍事、荊州刺史。<span class="jiazhu">嶷，魚力翻。雍，於用翻。</span></p>
<p class="em2 strong"><span class="yinwen">34</span>是歲，魏尙書令王叡進爵中山王，加鎭東大將軍；置王官二十二人，以中書侍郎鄭羲爲傅，郎中令以下皆當時名士。又拜叡妻丁氏爲妃。<span class="jiazhu">此事傳之史策，可以爲王叡榮邪！</span></p>
<p class="strong"><span class="section" id="title-5"><span data-head-description="" data-head-level="h4" data-head-title="建元三年">三年</span></span><span class="biaozhusup" data-rel="（辛酉、西元四八一年）"></span></p>
<p class="em2 strong"><span class="yinwen">1</span>春，正月，封皇子鋒爲江夏王。<span class="jiazhu">夏，戶雅翻。</span></p>
<p class="em2 strong"><span class="yinwen">2</span>魏人寇淮陽，圍軍主成買於甬城，<span class="jiazhu"><span class="yinhao">「甬城」</span>當作<span class="yinhao">「角城」</span>。《水經註》：角城在下邳睢陵縣，南臨淮水。其地據濟水入淮之口。後梁武帝置淮陽郡，角城爲縣，屬焉。高閭曰：角城去淮陽十八里。杜佑曰：角城，晉安帝義熙中置，在宿遷縣界；《五代志》作<span class="yinhao">「甬城」</span>。</span>上遣領軍將軍李安民爲都督，與軍主周盤龍等救之。魏人緣淮大掠，江北民皆驚走渡江，成買力戰而死。盤龍之子奉叔以二百人陷陳深入，<span class="jiazhu">陳，讀曰陣；下魏陳同。</span>魏以萬餘騎張左右翼圍之。<span class="jiazhu">騎，奇寄翻；下同。</span>或告盤龍云，<span class="yinhao">「奉叔已沒」</span>，盤龍馳馬奮矟，直突魏陳，所向披靡。<span class="jiazhu">矟，色角翻。披，普彼翻。</span>奉叔已出，復入求盤龍。<span class="jiazhu">復，扶又翻。</span>父子兩騎縈擾，魏數萬之衆莫敢當者；魏師遂敗，殺傷萬計。魏師退，李安民等引兵追之，戰於孫溪渚，又破之。<span class="jiazhu">孫溪渚在淮陽之北，清水之濱。</span></p>
<p class="em2 strong"><span class="yinwen">3</span>己卯，魏主南巡，司空苟頹留守；丁亥，魏主至中山。</p>
<p class="em2 strong"><span class="yinwen">4</span>二月，丁<span class="jiaozhusup">【章：甲十一行本「丁」作「辛」；乙十一行本同；孔本同。】</span>卯朔，魏大赦。</p>
<p class="em2 strong"><span class="yinwen">5</span>丁酉，游擊將軍桓康復敗魏師於淮陽，<span class="jiazhu">復，扶又翻；下復如同。敗，蒲邁翻。</span>進攻樊諧城，拔之。<span class="jiazhu">《考異》曰：《齊紀》作<span class="yinhao">「樊階城」</span>，今從《齊書》。</span></p>
<p class="em2 strong"><span class="yinwen">6</span>魏主自中山如信都；癸卯，復如中山；庚戌，還，至肆州。<span class="jiazhu">魏收《志》曰：肆州治九原，天賜二年爲鎭，眞君七年置肆州，領永安、秀容、鴈門三郡。宋白曰：魏置肆州，理秀容城。秀容本漢陽曲縣地。周武帝徙肆州於鴈門。</span></p>
<p class="em2 strong">沙門法秀以妖術惑衆，謀作亂於平城；<span class="jiazhu">妖，於遙翻。</span>苟頹帥禁兵收掩，悉擒之。<span class="jiazhu">帥，讀曰率。</span>魏主還平城，有司囚法秀，加以籠頭，鐵鎖無故自解。魏人穿其頸骨，祝之曰：<span class="yinhao">「若果有神，當令穿肉不入。」</span>遂穿以徇，三日乃死。議者或欲盡殺道人，<span class="jiazhu">《考異》曰：《齊書·魏虜傳》：<span class="yinhao">「咸陽王欲盡殺道人。」</span>按咸陽王禧，時尙幼，太和九年始封，恐非也。</span>馮太后不可，乃止。</p>
<p class="em2 strong"><span class="yinwen">7</span>垣崇祖之敗魏師也，恐魏復寇淮北，<span class="jiazhu">敗，蒲邁翻。復，扶又翻；下今復同。</span>乃徙下蔡戍於淮東。旣而魏師果至，欲攻下蔡；聞其內徙，欲夷其故城，己酉，崇祖引兵渡淮擊魏，大破之，殺獲千計。<span class="jiazhu">《考異》曰：《齊書》作<span class="yinhao">「丁卯」</span>。按是月辛卯朔，無丁卯。今從《齊紀》。</span></p>
<p class="em2 strong"><span class="yinwen">8</span>晉、宋之際，荊州刺史多不領南蠻校尉，<span class="jiazhu">校，戶敎翻；下偏校同。</span>別以重人居之。豫章王嶷爲荊、湘二州刺史，領南蠻。<span class="jiazhu">嶷，魚力翻。</span>嶷罷，更以侍中王奐爲之，奐固辭，曰：<span class="yinhao">「西土戎燼之後，痍毀難復。<span class="jiazhu">復，如字。</span>今復割撤太府，<span class="jiazhu">自晉永嘉之亂，張氏擅命河西，以都府爲太府。今復，扶又翻。</span>制置偏校，崇望不足助強，語實交能相弊。且資力旣分，職司增廣，衆勞務倍，文案滋煩，竊以爲國計非允。」</span>癸丑，罷南蠻校尉官。<span class="jiazhu">晉武帝置南蠻校尉，至是罷。</span></p>
<p class="em2 strong"><span class="yinwen">9</span>三月，辛酉朔，魏主如肆州；己巳，還平城。</p>
<p class="em2 strong"><span class="yinwen">10</span>魏法秀之亂，事連蘭臺御史張求等百餘人，皆以反法當族。尙書令王叡請誅首惡，宥其餘黨。乃詔：<span class="yinhao">「應誅五族者，降爲三族；三族者，門誅；門誅，止其身。」</span>所免千餘人。</p>
<p class="em2 strong"><span class="yinwen">11</span>夏，四月，己亥，魏主如方山。馮太后樂其山川，<span class="jiazhu">樂，音洛。</span>曰：<span class="yinhao">「他日必葬我於是，不必祔山陵也。」</span>乃爲太后作壽陵，<span class="jiazhu">爲，于僞翻。</span>又建永固石室於山上，欲以爲廟。<span class="jiazhu">《水經註》曰：方嶺上有文明太后陵，陵之東北有高祖陵，二陵之南有永固堂。堂之四隅雉列榭、階、欄、檻及扉、戶、梁、壁、椽、瓦，悉文石也。檐前兩柱，採洛陽之八風谷石爲之，雕鏤隱起，以金銀間雲雉，有若錦焉。堂之內外四側，結兩石扶帳，青石屛風，以文石爲緣，並隱起忠孝之容，題刻貞順之名。廟前鐫石爲碑、獸，碑石至佳。左右列柏，四周迷禽暗日。南川表二石闕。御路下望，靈泉宮池，皎若圖鏡。</span></p>
<p class="em2 strong"><span class="yinwen">12</span>桓標之等有衆數萬，寨險求援；庚子，詔李安民督諸將往迎之，<span class="jiazhu">將，卽亮翻。</span>又使兗州刺史周山圖自淮入清，倍道應接。淮北民桓磊磈破魏師於抱犢固。<span class="jiazhu">磊，落猥翻。磈，口猥翻。魏收《志》：蘭陵郡承縣有抱犢山。</span>李安民赴救遲留，標之等皆爲魏所滅，餘衆得南歸者尙數千家；魏人亦掠三萬餘口歸平城。<span class="jiazhu">《考異》曰：《魏書》云：<span class="yinhao">「南征諸將擊破蕭道成游擊將軍桓康於淮陽。道成豫州刺史垣崇祖寇下蔡，昌黎王馮熙擊破之。假梁郡王嘉大破道成將，俘獲三萬餘口送平城。」</span>今從《齊書》、《齊紀》，亦以《魏書》參之。</span></p>
<p class="em2 strong"><span class="yinwen">13</span>魏任城康王雲卒。<span class="jiazhu">任，音壬。</span></p>
<p class="em2 strong"><span class="yinwen">14</span>五月，壬戌，鄧至王像舒遣使入貢于魏。鄧至者，羌之別種，國於宕昌之南。<span class="jiazhu">《北史》曰：鄧至者，白水羌也，世爲羌豪，因地名號曰鄧至。其地自街亭以東，平武以西，汶嶺以北，宕昌以南。或曰：鄧至者，因鄧艾所至，因以爲名。杜佑曰：鄧至，今交川郡之南，通化之北；交川、臨翼、同昌郡之地也。使，疏吏翻。種，章勇翻。</span></p>
<p class="em2 strong"><span class="yinwen">15</span>六月，壬子，大赦。</p>
<p class="em2 strong"><span class="yinwen">16</span>甲辰，魏中山宣王王叡卒。叡疾病，太皇太后、魏主屢至其家視疾。及卒，贈太宰，立廟於平城南。文士爲叡作哀詩及誄者百餘人，<span class="jiazhu">爲，于僞翻。哀詩起於《黃鳥》。古者卿大夫沒，君命有司累其功德，爲文以哀之，曰誄。孔穎達曰：誄，累也，累列生時行迹，誄之以作諡。音魯水翻。</span>自稱親姻、義舊，縗絰哭送者千餘人。<span class="jiazhu">縗，倉回翻。</span>魏主以叡子中散大夫襲代叡爲尙書令，領吏部曹。<span class="jiazhu">散，悉亶翻。</span></p>
<p class="em2 strong"><span class="yinwen">17</span>戊午，魏封皇叔簡爲齊郡王，猛爲安豐王。</p>
<p class="em2 strong"><span class="yinwen">18</span>秋，七月，己未朔，日有食之。</p>
<p class="em2 strong"><span class="yinwen">19</span>上使後軍參軍車僧朗使於魏。<span class="jiazhu">朗使，疏吏翻；下同。</span>甲子，僧朗至平城。魏主問曰：<span class="yinhao">「齊輔宋日淺，何故遽登大位？」</span>對曰：<span class="yinhao">「虞、夏登庸，身陟元后，<span class="jiazhu">夏，戶雅翻。虞、夏事見《尙書》。</span>魏、晉匡輔，貽厥子孫，<span class="jiazhu">事見《漢》、《魏》、《晉紀》。</span>時宜各異耳。」</span></p>
<p class="em2 strong"><span class="yinwen">20</span>辛酉，柔然別帥他稽帥衆降魏。<span class="jiazhu">別帥，所類翻；稽帥，讀曰率。降，戶江翻。</span></p>
<p class="em2 strong"><span class="yinwen">21</span>楊文弘遣使請降，詔復以爲北秦州刺史。<span class="jiazhu">復，扶又翻。宋順帝昇明元年，文弘降魏。</span>先是，楊廣香卒，<span class="jiazhu">先，悉薦翻。</span>其衆半奔文弘，半奔梁州。文弘遣楊後起淮據白水。上雖授以官爵，而陰敕晉壽太守楊公則使伺便圖之。<span class="jiazhu">伺，相吏翻。</span></p>
<p class="em2 strong"><span class="yinwen">22</span>宋昇明中，遣使者殷靈誕、苟昭先如魏，聞上受禪，靈誕謂魏典客曰：<span class="jiazhu">典客，秦官也，漢武帝太初元年更名大鴻臚，至晉，大鴻臚屬官又有典客令。</span><span class="yinhao">「宋、魏通好，<span class="jiazhu">好，呼到翻。</span>憂患是同。宋今滅亡，魏不相救，何用和親！」</span>及劉昶入寇，靈誕請爲昶司馬，不許。九月，庚午，魏閱武於南郊，因宴羣臣；置車僧朗於靈誕下，僧朗不肯就席，曰：<span class="yinhao">「靈誕昔爲宋使，今爲齊民。乞魏主以禮見處。」</span><span class="jiazhu">處，昌呂翻。</span>靈誕遂與相忿詈。劉昶賂宋降人解奉君於會刺殺僧朗，魏人收奉君，誅之；<span class="jiazhu">解，戶買翻，姓也。刺，七亦翻。</span>厚送僧朗之喪，放靈誕等南歸。及世祖卽位，昭先具以靈誕之語啓聞，靈誕坐下獄死。<span class="jiazhu">史竟言其事。下，遐稼翻。</span></p>
<p class="em2 strong"><span class="yinwen">23</span>辛未，柔然主遣使來聘，與上書，謂上爲<span class="yinhao">「足下」</span>，自稱曰<span class="yinhao">「吾」</span>，遺上師子皮袴褶，<span class="jiazhu">遺，于季翻。袴褶，騎服也。褶，寔入翻。</span>約共伐魏。</p>
<p class="em2 strong"><span class="yinwen">24</span>魏尉元、薛虎子克五固，斬司馬朗之，東南諸州皆平。<span class="jiazhu">東南諸州，謂淮北四州，於魏境爲東南也。</span>尉元入爲侍中、都曹尙書，薛虎子爲彭城鎭將，<span class="jiazhu">將，卽亮翻。</span>遷徐州刺史。時州鎭戍兵，資絹自隨，不入公庫。虎子上表，以爲：<span class="yinhao">「國家欲取江東，先須積穀彭城。切惟在鎭之兵，不減數萬，資糧之絹，人十二匹；用度無準，未及代下，<span class="jiazhu">代，更也；下，替也。</span>不免飢寒，公私損費。今徐州良田十萬餘頃，水陸肥沃，清、汴通流，足以漑灌。若以兵絹市牛，可得萬頭，興置屯田，一嵗之中，且給官食。半兵芸殖，餘兵屯戍，且耕且守，不妨捍邊。一年之收，過於十倍之絹；蹔時之耕，足充數載之食。<span class="jiazhu">蹔，與暫同。載，子亥翻。</span>於後兵資皆貯公庫，<span class="jiazhu">貯，丁呂翻。</span>五稔之後，穀帛俱溢，非直戍卒豐飽，亦有吞敵之勢。」</span>魏人從之。虎子爲政有惠愛，兵民懷之。會沛郡太守邵安、下邳太守張攀以贓汙爲虎子所按，<span class="jiazhu">沛、下邳皆徐州所統。</span>各遣子上書，告虎子與江南通，魏主曰：<span class="yinhao">「虎子必不然。」</span>推按，果虛，詔安、攀皆賜死，二子各鞭一百。<span class="jiaozhusup">【張：「一百」作「二百」。】</span></p>
<p class="em2 strong"><span class="yinwen">25</span>吐谷渾王拾寅卒，<span class="jiazhu">吐，從暾入聲。谷，音浴。</span>世子度易侯立。冬，十月，戊子朔，以度易侯爲西秦·河二州刺史、河南王。</p>
<p class="em2 strong"><span class="yinwen">26</span>魏中書令高閭等更定新律成，<span class="jiazhu">更，工衡翻。</span>凡八百三十二章；門房之誅十有六，大辟二百三十五，雜刑三百七十七。<span class="jiazhu">辟，毗亦翻。</span></p>
<p class="em2 strong"><span class="yinwen">27</span>初，高昌王闞伯周卒，<span class="jiazhu">高昌建國稱王，自伯周始。</span>子義成立；是歲，其從兄首歸殺義成自立。<span class="jiazhu">從，才用翻。</span>高車王可至羅殺首歸兄弟，<span class="jiazhu">可至羅蓋卽阿伏至羅，<span class="yinhao">「可」</span>當作<span class="yinhao">「阿」</span>。</span>以敦煌張明爲高昌王，國人殺明，立馬儒爲王。<span class="jiazhu">敦，徒門翻。</span></p>
<p class="strong"><span class="section" id="title-6"><span data-head-description="" data-head-level="h4" data-head-title="建元四年">四年</span></span><span class="biaozhusup" data-rel="（壬戌、西元四八二年）"></span></p>
<p class="em2 strong"><span class="yinwen">1</span>春，正月，壬戌，詔置學生二百人，以中書令張緒爲國子祭酒。<span class="jiazhu">晉武帝咸寧四年初立國子學，置國子祭酒。</span></p>
<p class="em2 strong"><span class="yinwen">2</span>甲戌，魏大赦。</p>
<p class="em2 strong"><span class="yinwen">3</span>三月，庚申，上召司徒褚淵、尙書左僕射王儉受遺詔輔太子；壬戌，殂于臨光殿。<span class="jiazhu">年五十六。</span>太子卽位，大赦。</p>
<p class="em2 strong">高帝沉深有大量，博學能文。性清儉，主衣中有玉導，<span class="jiazhu">主衣，主供御衣服。禁中有主衣庫。</span>上敕中書曰：<span class="yinhao">「留此正是興長病源！」</span><span class="jiazhu">長，丁丈翻，今知兩翻。</span>卽命擊碎；仍檢按有何異物，皆隨此例。每曰：<span class="yinhao">「使我治天下十年，<span class="jiazhu">治，直之翻。</span>當使黃金與土同價。」</span></p>
<p class="em2 strong"><span class="yinwen">4</span>乙丑，以褚淵錄尙書事，王儉爲侍中、尙書令，車騎將軍張敬兒開府儀同三司。丁卯，以前將軍王奐爲左僕射。庚午，以豫章王嶷爲太尉。<span class="jiazhu">騎，奇寄翻。嶷，魚力翻。</span></p>
<p class="em2 strong"><span class="yinwen">5</span>庚辰，魏主臨虎圈，<span class="jiazhu">圈，求遠翻。</span>詔曰：<span class="yinhao">「虎狼猛暴，取捕之日，每多傷害；旣無所益，損費良多，從今勿復捕貢。」</span><span class="jiazhu">復，扶又翻。</span></p>
<p class="em2 strong"><span class="yinwen">6</span>夏，四月，庚寅，上大行諡曰高皇帝，廟號太祖。丙午，葬泰安陵。<span class="jiazhu">在晉陵武進縣，上考承之先葬于此，所謂武進陵也。</span></p>
<p class="em2 strong"><span class="yinwen">7</span>辛卯，追尊穆妃爲皇后。<span class="jiazhu">建元二年，太子妃裴氏卒，諡曰穆。</span>六月，甲申朔，立南郡王長懋爲皇太子。丙申，立太子妃王氏。妃，琅邪人也。<span class="jiazhu">妃，王韶之之孫。</span>封皇子聞喜公子良爲竟陵王，臨汝公子卿爲廬陵王，應城公子敬爲安陸王，<span class="jiazhu">臨汝縣屬汝南郡。蕭子顯《齊志》，應城縣屬安陵郡。</span>江陵公子懋爲晉安王，枝江公子隆爲隨郡王，子眞爲建安王，皇孫昭業爲南郡王。</p>
<p class="em2 strong"><span class="yinwen">8</span>司徒褚淵寢疾，自表遜位，世祖不許。<span class="jiazhu">書新君廟號，以別大行。</span>淵固請懇切，以淵爲司空，領驃騎將軍，侍中、錄尙書如故。<span class="jiazhu">驃，匹妙翻。騎，奇寄翻。</span></p>
<p class="em2 strong"><span class="yinwen">9</span>秋，七月，魏發州郡五萬人治靈丘道。<span class="jiazhu">靈丘道，自代郡靈丘南越大山至中山，卽古之飛狐道也。治，直之翻。</span></p>
<p class="em2 strong"><span class="yinwen">10</span>吏部尙書濟陽江謐，<span class="jiazhu">濟，子禮翻。</span>性諂躁，<span class="jiazhu">躁，則到翻。</span>太祖殂，謐恨不豫顧命；上卽位，謐又不遷官；以此怨望、誹謗。會上不豫，謐詣豫章王嶷請間，曰：<span class="jiazhu">嶷，魚力翻。</span><span class="yinhao">「至尊非起疾，東宮又非才，公今欲作何計？」</span>上知之，使御史中丞沈沖奏謐前後罪惡，庚寅，賜謐死。<span class="jiazhu">沈攸之之反，江謐建假黃鉞之議，以此位通顯。旣以諂躁徼幸，則以諂躁致禍亦宜也。</span></p>
<p class="em2 strong"><span class="yinwen">11</span>癸卯，南康簡公褚淵卒，世子侍中賁恥其父失節，服除，遂不仕，以爵讓其弟蓁，屛居墓下終身。<span class="jiazhu">蓁，側詵翻。屛，必郢翻。</span></p>
<p class="em2 strong"><span class="yinwen">12</span>九月，丁巳，以國哀罷國子學。</p>
<p class="em2 strong"><span class="yinwen">13</span>氐王楊文弘卒，諸子皆幼，乃以兄子後起爲嗣。九月，辛酉，魏以後起爲武都王，文弘子集始爲白水太守。<span class="jiazhu">《五代史志》：武都郡建威縣，魏置白水郡，唐貞觀初，省建威入將利縣。</span>旣而集始自立爲王，後起擊破之。</p>
<p class="em2 strong"><span class="yinwen">14</span>魏以荊州巴、氐擾亂，<span class="jiazhu">魏世祖泰延五年置荊州於上洛，領上洛、上庸、魏興等郡。巴與氐各是一種。</span>以鎭西大將軍李崇爲荊州刺史。崇，顯祖之舅子也。將之鎭，敕發陝、秦二州兵送之，<span class="jiazhu">魏收《地形志》：太和十一年，置陝州。是年，太和七年也，當考。陝，失冉翻。</span>崇辭曰：<span class="yinhao">「邊人失和，本怨刺史。今奉詔代之，自然安靖；但須一詔而已，不願發兵自防，使之懷懼也。」</span>魏朝從之。崇遂輕將數十騎馳至上洛，<span class="jiazhu">朝，直遙翻。將，卽亮翻。騎，奇寄翻。</span>宣詔慰諭，民夷帖然。崇命邊戍掠得齊人者悉還之，由是齊人亦還其生口二百許人，二境交和，無復烽燧之警。<span class="jiazhu">復，扶又翻。</span>久之，徙兗州刺史。兗土舊多劫盜，崇命村置一樓，樓皆懸鼓，盜發之處，亂擊之；旁村始聞者，以一擊爲節，次二、次三，俄頃之間，聲布百里；皆發人守險要。由是盜發，無不擒獲。其後諸州皆效之，自崇始也。</p>
<p class="em2 strong"><span class="yinwen">15</span>辛未，以征南將軍王僧虔爲左光祿大夫、開府儀同三司，以尙書右僕射王奐爲湘州刺史。</p>
<p class="em2 strong"><span class="yinwen">16</span>宋故建平王景素主簿何昌㝢、記室王摛及所舉秀才劉璡，<span class="jiazhu">摛，抽知翻。璡，資辛翻。</span>前後上書陳景素德美，爲之訟冤。<span class="jiazhu">景素死見一百三十四卷宋蒼梧王元徽四年。爲，于僞翻。</span>冬，十月，辛丑，詔聽以士禮還葬舊塋。璡，瓛之弟也。<span class="jiazhu">瓛，胡官翻。</span></p>
<p class="em2 strong"><span class="yinwen">17</span>十一月，魏高祖將親祠七廟，命有司具儀法，依古制備牲牢、器服及樂章；自是四時常祀皆舉之。</p>
<h5><span class="section" id="title-7"><span data-head-description="" data-head-level="h3" data-head-title="世祖武皇帝上之上">世祖武皇帝上之上</span></span></h5>
<p class=""><span class="jiazhu">諱賾，字宣遠，高帝長子也。</span></p>
<p class="strong"><span class="section" id="title-8"><span data-head-description="" data-head-level="h4" data-head-title="永明元年">永明元年</span></span><span class="biaozhusup" data-rel="（癸亥、西元四八三年）"></span></p>
<p class="em2 strong"><span class="yinwen">1</span>春，正月，辛亥，上祀南郊，大赦，改元。</p>
<p class="em2 strong"><span class="yinwen">2</span>詔以邊境寧晏，治民之官，普復田秩。<span class="jiazhu">宋文帝元嘉二十七年，有魏師，以軍興減百官奉祿。淮南太守諸葛闡求減俸祿，比內百官，於是諸州郡縣丞尉並悉同減。至明帝時，軍旅不息，府藏空虛，內外百官，並斷奉祿。治，直之翻；下同。</span></p>
<p class="em2 strong"><span class="yinwen">3</span>以太尉豫章王嶷領太子太傅。嶷不參朝務，而常密獻謀畫，上多從之。<span class="jiazhu">嶷，魚力翻。朝，直遙翻。</span></p>
<p class="em2 strong"><span class="yinwen">4</span>壬戌，立皇弟銳爲南平王，鏗爲宜都王，皇子子明爲武昌王，子罕爲南海王。</p>
<p class="em2 strong"><span class="yinwen">5</span>二月，辛巳，以征虜將軍楊炅爲沙州刺史、陰平王。<span class="jiazhu">炅，楊廣香之子也。炅，古迥翻，又古惠翻。</span></p>
<p class="em2 strong"><span class="yinwen">6</span>辛丑，以宕昌王梁彌機爲河、涼二州刺史，<span class="jiazhu">宕，徒浪翻。</span>鄧至王像舒爲西涼州刺史。</p>
<p class="em2 strong"><span class="yinwen">7</span>宋末，以治民之官六年過久，乃以三年爲斷，<span class="jiazhu">斷，丁亂翻；下專斷同。</span>謂之小滿；而遷換去來，又不能依三年之制。三月，癸丑，詔，自今一以小滿爲限。</p>
<p class="em2 strong"><span class="yinwen">8</span>有司以天文失度，請禳之。<span class="jiazhu">禳，而羊翻。</span>上曰：<span class="yinhao">「應天以實不以文。我克己求治，思隆惠政；若災眚在我，<span class="jiazhu">治，直吏翻。眚，所景翻。</span>禳之何益！」</span></p>
<p class="em2 strong"><span class="yinwen">9</span>夏，四月，壬午，詔：<span class="yinhao">「袁粲、劉秉、沈攸之，雖末節不終，而始誠可錄，」</span>皆命以禮改葬。<span class="jiazhu">三人死見一百三十四卷宋順帝昇明三年。</span></p>
<p class="em2 strong"><span class="yinwen">10</span>上之爲太子也，自以年長，<span class="jiazhu">長，知兩翻。</span>與太祖同創大業，<span class="jiazhu">晉安王子勛之亂，帝亦起兵；沈攸之反，帝據湓城爲衆軍節度。</span>朝事大小，率皆專斷，<span class="jiazhu">朝，直遙翻。斷，丁亂翻。</span>多違制度。信任左右張景眞，景眞驕侈，被服什物，僭擬乘輿；<span class="jiazhu">被，皮義翻。乘，繩證翻。</span>內外畏之，莫敢言者。</p>
<p class="em2 strong">司空諮議荀伯玉，素爲太祖所親厚，<span class="jiazhu">諮議，卽諮議參軍。</span>歎曰：<span class="yinhao">「太子所爲，官終不知，豈得畏死，蔽官耳目！我不啓聞，誰當啓者！」</span>因太子拜陵，<span class="jiazhu">拜永安、泰安陵也，皆在武進。</span>密以啓太祖。太祖怒，命檢校東宮。</p>
<p class="em2 strong">太子拜陵還，至方山，晚，將泊舟，<span class="jiazhu">建康城東北有方山埭，直瀆所經也。據《沈瑀傳》，方山埭在湖熟縣界。杜佑曰：東晉至陳，西有石頭津，東有方山津，各置津主一人、賊曹一人、直水五人，以檢察禁物。《丹陽記》云：秦始皇鑿金陵方山，斷處爲瀆。則今淮水經城中入大江，是曰秦淮。</span>豫章王嶷自東府乘飛鷰東迎太子，<span class="jiazhu">飛鷰，名馬也。</span>告以上怒之意。太子夜歸，入宮，太祖亦停門籥待之。明日，太祖使南郡王長懋、聞喜公子良宣敕詰責，<span class="jiazhu">詰，去吉翻。</span>幷示以景眞罪狀，使以太子命收景眞，殺之。太子憂懼，稱疾。</p>
<p class="em2 strong">月餘，太祖怒不解，晝臥太陽殿，王敬則直入，叩頭啓太祖曰：<span class="yinhao">「官有天下日淺，太子無事被責，<span class="jiazhu">被，皮義翻。</span>人情恐懼；願官往東宮解釋之。」</span>太祖無言。敬則因大聲宣旨，裝束往東宮，又敕太官設饌，<span class="jiazhu">饌，雛戀翻，又雛睆翻。</span>呼左右索輿，<span class="jiazhu">索，山客翻。</span>太祖了無動意。敬則索衣被太祖，仍牽強登輿。<span class="jiazhu">被，皮義翻。強，其兩翻。</span>太祖不得已至東宮，召諸王宴於玄圃。長沙王晃捉華蓋，<span class="jiazhu">捉亦執也。</span>臨川王映執雉尾扇，<span class="jiazhu">雉尾扇，編雉尾爲之，以障乘輿。</span>聞喜公子良持酒鎗，<span class="jiazhu">鎗，楚庚翻，盛酒之器。按《太平御覽》，鎗卽鐺字；但鐺非可持者。</span>南郡王長懋行酒，太子及豫章王嶷、王敬則自捧酒饌，至暮，盡醉乃還。<span class="jiazhu">還，從宣翻，又如字。</span></p>
<p class="em2 strong">太祖嘉伯玉忠藎，愈見親信，軍國密事，多委使之，權動朝右。<span class="jiazhu">朝，直遙翻。</span>遭母憂，去宅二里許，冠蓋已塞路。左率蕭景先、侍中王晏共弔之，<span class="jiazhu">塞，悉則翻。左率，左衞率也。率，所律翻。</span>自旦至暮，始得前。比出，飢乏，氣息惙然，<span class="jiazhu">比，必寐翻。惙，積雪翻，疲乏也。</span>憤悒形於聲貌。<span class="jiazhu">悒，乙及翻。</span>明日，言於太祖曰：<span class="yinhao">「臣等所見二宮門庭，比荀伯玉宅可張雀羅矣。」</span><span class="jiazhu">門外可設雀羅，用《漢書》語。師古《註》曰：<span class="yinhao">「言其寂靜無人行也。」</span></span>晏，王敬弘之從子也。<span class="jiazhu">王敬弘見用於元嘉中。從，才用翻。</span></p>
<p class="em2 strong">驍騎將軍陳胤叔，先亦白景眞及太子得失，而語太子皆云<span class="yinhao">「伯玉以聞。」</span><span class="jiazhu">驍，堅堯翻。騎，奇寄翻。語，牛倨翻。</span>太子由是深怨伯玉。</p>
<p class="em2 strong">太祖陰有以豫章王嶷代太子之意；而嶷事太子愈謹，<span class="jiazhu">嶷，魚力翻。</span>故太子友愛不衰。</p>
<p class="em2 strong">豫州刺史垣崇祖不親附太子，會崇祖破魏兵，<span class="jiazhu">見上太祖建元三年。</span>太祖召還朝，與之密謀。<span class="jiazhu">朝，直遙翻。</span>太子疑之，曲加禮待，謂曰：<span class="yinhao">「世間流言，我已豁懷；自今以富貴相付。」</span>崇祖拜謝。會太祖復遣荀伯玉，<span class="jiazhu">復，扶又翻。</span>敕以邊事，受旨夜發，不得辭東宮；太子以爲不盡誠，益銜之。</p>
<p class="em2 strong">太祖臨終，指伯玉以屬太子。<span class="jiazhu">屬，之欲翻。</span>上卽位，崇祖累遷五兵尙書，伯玉累遷散騎常侍。<span class="jiazhu">散，悉亶翻。</span>伯玉內懷憂懼，上以伯玉與崇祖善，恐其爲變，加意撫之。丁亥，下詔誣崇祖招結江北荒人，欲與伯玉作亂，皆收殺之。</p>
<p class="em2 strong"><span class="yinwen">11</span>庚子，魏主如崞山；<span class="jiazhu">崞，音郭。</span>壬寅，還宮。</p>
<p class="em2 strong"><span class="yinwen">12</span>閏月，癸丑，魏主後宮平涼林氏生子恂，<span class="jiazhu">後魏分安定郡置平涼郡，領鶉陰、陰密二縣。</span>大赦。文明太后以恂當爲太子，賜林氏死，自撫養恂。</p>
<p class="em2 strong"><span class="yinwen">13</span>五月，戊寅朔，魏主如武州山石窟佛寺。</p>
<p class="em2 strong"><span class="yinwen">14</span>車騎將軍張敬兒好信夢；<span class="jiazhu">好，呼到翻。</span>初爲南陽太守，其妻尙氏夢一手熱如火；及爲雍州，夢一胛熱；<span class="jiazhu">雍，於用翻。胛，音甲。</span>爲開府，夢半身熱。敬兒意欲無限，常謂所親曰：<span class="yinhao">「吾妻復夢舉體熱矣。」</span><span class="jiazhu">復，扶又翻。</span>又自言夢舊村樹高至天，上聞而惡之。<span class="jiazhu">惡，烏路翻。</span>垣崇祖死，敬兒內自疑，會有人告敬兒遣人至蠻中貨易，<span class="jiazhu">貨易，卽貿易也，以我所有，易我所無。</span>上疑其有異志。會上於華林園設八關齋，<span class="jiazhu">釋氏之戒：一，不殺生；二，不偷盜；三，不邪淫；四，不妄語；五，不飲酒、食肉；六，不著花鬘瓔珞，香油塗身、歌舞倡伎故往觀聽；七，不得坐高廣大床；八，不得過齋後喫食。已上八戒，故爲八關。《雜錄名義》云：八戒者，俗衆所一日一夜戒也。謂八戒一齋，通謂八關齋，明以禁防爲義也。</span>朝臣皆預，於坐收敬兒。<span class="jiazhu">朝，直遙翻。坐，徂臥翻。</span>敬兒脫冠貂投地曰：<span class="yinhao">「此物誤我！」</span>丁酉，殺敬兒，幷其四子。</p>
<p class="em2 strong">敬兒弟恭兒，常慮爲兄禍所及，居於冠軍，<span class="jiazhu">冠軍縣，自漢以來屬南陽郡，唐爲鄧州臨湍縣，我朝建隆初廢臨湍入穰縣。冠，古玩翻。</span>未常出襄陽，村落深阻，牆垣重複。敬兒每遣信，輒上馬屬鞬，<span class="jiazhu">重，直龍翻。屬，之欲翻。鞬，居言翻，馬上盛弓矢之器。</span>然後見之。敬兒敗問至，席卷入蠻；<span class="jiazhu">卷，讀曰捲。</span>後自出，上恕之。</p>
<p class="em2 strong">敬兒女爲征北諮議參軍謝超宗子婦，超宗謂丹楊尹李安民曰：<span class="yinhao">「『往年殺韓信，今年殺彭越；』尹欲何計！」</span><span class="jiazhu">用《漢書》薛公語，激發安民，使之作亂也。</span>安民具啓之。上素惡超宗輕慢，<span class="jiazhu">惡，烏路翻。</span>使兼御史中丞袁彖奏彈超宗，丁巳，收付廷尉，徙越嶲，於道賜死。<span class="jiazhu">嶲，音髓。</span>以彖語不刻切，又使左丞王逡之奏彈彖輕文略奏，撓法容非，<span class="jiazhu">撓，奴敎翻。</span>彖坐免官，禁錮十年。超宗，靈運之孫；<span class="jiazhu">超宗，靈運子鳳之子。</span>彖，顗之弟也。<span class="jiazhu">袁顗死於義嘉之難。顗，魚豈翻。</span></p>
<p class="em2 strong"><span class="yinwen">15</span>秋，七月，丁丑，魏主及太后如神淵池；<span class="jiazhu">魏太和元年，起永樂遊觀殿於北苑，穿神淵池。</span>甲申，如方山。</p>
<p class="em2 strong"><span class="yinwen">17</span>侍中、左光祿大夫、開府儀同三司王僧虔固辭開府，<span class="jiazhu">去年，王僧虔除開府。</span>謂兄子儉曰：<span class="yinhao">「汝任重於朝，行登三事；<span class="jiazhu">朝，直遙翻。</span>我若復有此授，<span class="jiazhu">復，扶又翻；下亦復同。</span>乃是一門有二台司，吾實懼焉。」</span>累年不拜，上乃許之，戊戌，加僧虔特進。儉作長梁齋，制度小過，僧虔視之，不悅，竟不入戶；儉卽日毀之。</p>
<p class="em2 strong">初，王弘與兄弟集會，任子孫戲適。僧達跳下地作虎子；僧綽正坐，采蠟燭珠爲鳳皇，僧達奪取打壞，亦復不惜；僧虔累十二博棋，旣不墬落，亦不重作。<span class="jiazhu">重，直龍翻。</span>弘歎曰：<span class="yinhao">「僧達俊爽，當不減人，然恐終危吾家；<span class="jiazhu">僧達死見一百二十八卷末世祖孝建三年。</span>僧綽當以名義見美；僧虔必爲長者，位至公台。」</span><span class="jiazhu">長，知兩翻。</span>已而皆如其言。</p>
<p class="em2 strong"><span class="yinwen">18</span>八月，庚申，驍騎將軍王洪範自柔然還，經塗三萬餘里。<span class="jiazhu">經塗，謂所經由之路。王洪範出使事，見高帝建元二年。還，從宣翻，又如字。</span></p>
<p class="em2 strong"><span class="yinwen">19</span>冬，十月，丙寅，遣驍騎將軍劉纘聘於魏，魏主客令李安世主之。<span class="jiazhu">主客令卽典客令也。</span>魏人出內藏之寶，使賈人鬻之於市。<span class="jiazhu">藏，徂浪翻。賈，音古。</span>纘曰：<span class="yinhao">「魏金玉大賤，當由山川所出。」</span>安世曰：<span class="yinhao">「聖朝不貴金玉，故賤同瓦礫。」</span><span class="jiazhu">礫，郎狄翻。</span>纘初欲多市，聞其言，內慚而止。纘屢奉使至魏，馮太后遂私幸之。<span class="jiazhu">史言馮后淫縱。使，疏吏翻；下同。</span></p>
<p class="em2 strong"><span class="yinwen">20</span>十二月，乙巳朔，日有食之。</p>
<p class="em2 strong"><span class="yinwen">21</span>癸丑，魏始禁同姓爲婚。</p>
<p class="em2 strong"><span class="yinwen">22</span>王儉進號衞將軍，參掌選事。<span class="jiazhu">選，須絹翻。</span></p>
<p class="em2 strong"><span class="yinwen">23</span>是歲，省巴州。<span class="jiazhu">置巴州見上高帝建元二年。</span></p>
<p class="em2 strong"><span class="yinwen">24</span>魏秦州刺史于洛侯，性殘酷，刑人必<span class="jiaozhusup">【章：甲十一行本「必」作「或」；乙十一行本同；張校同。】</span>斷腕，拔舌，<span class="jiazhu">斷，丁管翻。腕，烏貫翻。</span>分懸四體。合州驚駭，州民王元壽等一時俱反。有司劾奏之，<span class="jiazhu">劾，戶槪翻，又戶得翻。</span>魏主遣使至州，於洛侯常刑人處宣告吏民，然後斬之。</p>
<p class="em2 strong">齊州刺史韓麒麟，爲政尙寬，從事劉普慶說麒麟曰：<span class="yinhao">「公杖節方夏，而無所誅斬，何以示威！」</span>麒麟曰：<span class="yinhao">「刑罰所以止惡，仁者不得已而用之。今民不犯法，又何誅乎？若必斷斬然後可以立威，當以卿應之！」</span>普慶慚懼而起。<span class="jiazhu">說，輸芮翻。夏，戶雅翻。斷，丁亂翻。</span></p> 



</div></body></html>