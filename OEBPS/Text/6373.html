<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百二十九·唐紀四十五·德宗神武聖文皇帝四</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀四十五">唐紀四十五</span></span></h1>
<p><span class="jiazhu">起昭陽大淵獻<span class="biaozhusup" data-rel="（癸亥）"></span>十一月，盡閼逢困敦<span class="biaozhusup" data-rel="（甲子）"></span>正月，不滿一年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="德宗神武聖文皇帝四">德宗神武聖文皇帝四</span></span></h5>
<p class="strong"><span class="section" id="title-3"><span data-head-description="德宗神武聖文皇帝四" data-head-level="h4" data-head-title="建中四年">建中四年</span></span><span class="biaozhusup" data-rel="（癸亥、七八三年）"></span></p>
<p class="em2 strong"><span class="yinwen">1</span>十一月，乙亥，以隴州爲奉義軍，擢皋爲節度使。泚又使中使劉海廣許皋鳳翔節度使；皋斬之。<span class="jiazhu">史言韋皋以此發身。使，疏吏翻。泚，且禮翻。</span></p>
<p class="em2 strong"><span class="yinwen">2</span>靈武留後杜希全、鹽州刺史戴休顏、夏州刺史時常春會渭北節度使李建徽合兵萬人入援，<span class="jiazhu">靈武節度使治靈州，夏州治朔方縣，鹽州治五原縣，皆鄰境相接。渭北節度使本治坊州，時徙治鄜州。夏，戶雅翻。</span>將至奉天，上召將相議道所從出。關播、渾瑊曰：<span class="yinhao">「漠谷道險狹，<span class="jiazhu">召將，卽亮翻。相，息亮翻。渾，戶昆翻，又戶本翻。瑊，古銜翻。漠谷在奉天城西北。</span>恐爲賊所邀。不若自乾陵北過，附柏城而行，<span class="jiazhu">山陵樹柏成行，以遮迾陵寢，故謂之柏城。宋白曰：唐諸陵皆栽柏環之。貞元六年十一月，敕諸陵柏城四面各三里內，不得安葬。過，古禾翻，又古臥翻。</span>營於城東北雞子堆，與城中掎角相應，<span class="jiazhu">掎，居蟻翻。</span>且分賊勢。」</span>盧𣏌曰：<span class="yinhao">「漠谷道近，若爲賊所邀，則城中出兵應接可也。儻出乾陵，恐驚陵寢。」</span>瑊曰：<span class="yinhao">「自泚攻城，斬乾陵松柏，以夜繼晝，其驚多矣。今城中危急，諸道救兵未至，惟希全等來，所繫非輕，若得營據要地，則泚可破也。」</span>𣏌曰：<span class="yinhao">「陛下行師，豈比逆賊！若令希全等過之，是自驚陵寢。」</span><span class="jiazhu">泚，且禮翻，又音此。令，力丁翻。</span>上乃命希全等自漠谷進。丙子，希全等軍至漠谷，果爲賊所邀，乘高以大弩、巨石擊之，死傷甚衆；城中出兵應接，爲賊所敗。是夕，四軍潰，退保邠州。泚閱其輜重於城下，從官相視失色。<span class="jiazhu">自兩河兵興以至乘輿播遷，盧𣏌之言無一不誤國，而德宗信之如故，庸昏甚矣！敗，補邁翻。從，卑旻翻。泚，且禮翻，又音此。輜，莊持翻。重，直用翻。</span>休顏，夏州人也。<span class="jiazhu">夏，戶雅翻。</span></p>
<p class="em2 strong">泚攻城益急，穿塹環之。泚移帳於乾陵，下視城中，動靜皆見之，時遣使環城<span class="jiazhu">塹，七豔翻。使，疏吏翻。環，音宦。</span>招誘士民，笑其不識天命。<span class="jiazhu">誘，音酉。</span></p>
<p class="em2 strong"><span class="yinwen">3</span>神策、河北行營節度使李晟疾愈，<span class="jiazhu">前年五月，李晟疾甚，自易州還保定州，事見上卷。晟，成正翻。</span>聞上幸奉天，帥衆將奔命。<span class="jiazhu">帥，讀曰率。</span>張孝忠迫於朱滔、王武俊，倚晟爲援，不欲晟行，數沮止之。<span class="jiazhu">數，所角翻。沮，在呂翻。</span>晟乃留其子憑，使娶孝忠女爲婦，又解玉帶賂孝忠親信，使說之，<span class="jiazhu">說，式芮翻。</span>孝忠乃聽晟西歸，遣大將楊榮國將銳兵六百與晟俱。晟引兵出飛狐道，晝夜兼行，至代州。<span class="jiazhu">沈存中曰：北岳常岑，謂之大茂山者是也，半屬契丹，以大茂山脊爲界。飛狐路在茂之西。自銀冶寨北出倒馬關，度虜界，卻自石門子、令水鋪入缾形、梅回兩寨之間，至代州。今此路已不通，惟北寨西出承天關路，可至河東，然路極峭狹。按存中所謂地界，乃石晉與契丹所分地界也。</span>丁丑，加晟神策行營節度使。<span class="jiazhu">史言李晟前只節度河北神策出征兵行營，今又加節度神策行營兵出征河南者，此其所以得誅劉德信也。</span></p>
<p class="em2 strong"><span class="yinwen">4</span>王武俊、馬寔攻趙州不克。辛巳，寔歸瀛州，武俊送之五里，犒贈甚厚；武俊亦歸恆州。<span class="jiazhu">恆，戶登翻。</span></p>
<p class="em2 strong"><span class="yinwen">5</span>上之出幸奉天也，陝虢觀察使姚明敭<span class="jiazhu">陝，失冉翻。敭，與揚同。</span>以軍事委都防禦副使張勸，去詣行在。勸募兵得數萬人。甲申，以勸爲陝虢節度使。</p>
<p class="em2 strong"><span class="yinwen">6</span>朱泚攻圍奉天經月，<span class="jiazhu">是年十月，上出奉天，纔至奉天數日而朱泚繼至，攻圍至是月爲經月。</span>城中資糧俱盡。上嘗遣健步出城覘賊，<span class="jiazhu">健步，今之急腳子是也。覘，丑廉翻。</span>其人懇以苦寒爲辭，跪奏乞一襦袴。<span class="jiazhu">襦，汝朱翻，短衣。</span>上爲之尋求不獲，<span class="jiazhu">爲，于僞翻。</span>竟憫默而遣之。<span class="jiazhu">憫者，矜其寒；默者，無以爲辭也。</span>時供御纔有糲米二斛，每伺賊之休息，夜，縋人於城外，采蕪菁根而進之。<span class="jiazhu">《本草》曰：蕪菁及蘆菔，南北通有之。蕪菁，卽蔓菁；蘆菔，卽蘿蔔也。陶隱居云：蘆菔是今溫菘，其根可食，葉不中噉。蕪菁根乃細於溫菘，而葉似菘，好食。《日華子》曰：梗長葉瘦高者爲菘；闊厚短肥而庳及梗細者爲蕪菁葉也。陸佃《埤雅》曰：舊說，菘菜，北種，初年半爲蕪菁，二年菘種都絕。蕪菁南種亦然。菘之不生北土，猶橘柚之變於淮北矣。蕪菁似菘而小，有臺，一名葑，一名須。史炤曰：《本草註》云，蕪菁，北人又名蔓菁，根葉及子乃是菘類。《詩》云：采葑采菲。《疏》云：陸璣云，葑，蕪菁，幽州人或謂之芥。《方言》云：豐蕘，蕪菁也。陳、楚謂之葑，齊、魯謂之蕘，關西謂之蕪菁，趙、魏之部謂之大芥。糲，盧達翻。伺，相吏翻。縋，馳僞翻。</span>上召公卿將吏謂曰：<span class="yinhao">「朕以不德，自陷危亡，固其宜也。公輩無罪，宜早降以救室家。」</span><span class="jiazhu">降，戶江翻。</span>羣臣皆頓首流涕，期盡死力，故將士雖困急而銳氣不衰。</p>
<p class="em2 strong">上之幸奉天也，糧料使崔縱勸李懷光令入援，<span class="jiazhu">崔縱爲魏縣行營糧料使。</span>懷光從之。縱悉斂軍資與懷光皆來。懷光晝夜倍道，至河中，力疲，休兵三日。河中尹李齊運傾力犒宴，<span class="jiazhu">犒，口到翻。</span>軍<span class="jiaozhusup">【章：十二行本「軍」下有「士」字；乙十一行本同；孔本同；張校同；退齋校同。】</span>尙欲遷延。崔縱先輦貨財渡河，謂衆曰：<span class="yinhao">「至河西，悉以分賜。」</span><span class="jiazhu">開元八年，析河東縣自蒲津以西爲河西縣。</span>衆利之，西屯蒲城，有衆五萬。齊運，惲之孫也。<span class="jiazhu">蔣王惲，太宗子也。惲，於粉翻。</span></p>
<p class="em2 strong">李晟行且收兵，亦自蒲津濟，軍於東渭橋；其始有卒四千，晟善於撫御，與士卒同甘苦，人樂從之，<span class="jiazhu">晟，成正翻。樂，音洛。</span>旬月間至萬餘人。</p>
<p class="em2 strong">神策兵馬使尙可孤討李希烈，將三千人在襄陽，自武關入援，軍于七盤，<span class="jiazhu">使，疏吏翻。將，卽亮翻，又音如字。七盤，卽古繞霤之險。</span>敗泚將仇敬，<span class="jiazhu">仇敬，卽仇敬忠，此因舊史書之。敗，補邁翻。</span>遂取藍田。可孤，宇文部之別種也。<span class="jiazhu">種，章勇翻。</span></p>
<p class="em2 strong">鎭國軍副使駱元光，<span class="jiazhu">肅宗上元元年，置鎭國軍於華州。</span>其先安息人，駱奉先養以爲子，將兵守潼關近十年，爲衆所服。<span class="jiazhu">潼，音童。近，其靳翻。</span>朱泚遣其將何望之襲華州，刺史董晉棄州走行在。<span class="jiazhu">華，戶化翻；下同。走，音奏。</span>望之據其城，將聚兵以絕東道；元光引關下兵襲望之，走還長安。<span class="jiazhu">還，從宣翻，又音如字。</span>元光遂軍華州，召募士卒，數日，得萬餘人。泚數遣兵攻元光，<span class="jiazhu">泚，且禮翻，又音此。數，所角翻。</span>元光皆擊卻之，賊由是不能東出。上卽以元光爲鎭國軍節度使，<span class="jiazhu">鎭國軍節度，治華州。</span>元光乃將兵二千西屯昭應。</p>
<p class="em2 strong">馬燧遣其行軍司馬王權及其子彙將兵五千人入援，屯中渭橋。<span class="jiazhu">燧，音遂。彙，于季翻。宋敏求《長安志》引《三輔黃圖》曰：渭水貫都以象天漢，橫橋南渡以法牽牛。蓋指此之中橋而爲若言也。橋之廣至及六丈；其柱之多至於七百五十；約其地望，卽唐太極宮之西而太倉之北也。程大昌曰：此橋舊止單名渭橋。《水經》敍渭曰<span class="yinhao">「水上有梁謂之橋」</span>者是也。後世加中以冠橋上者，爲長安之西別有便門橋渡渭，萬年縣之東更有東渭橋，故不得不以中別之也。</span></p>
<p class="em2 strong">於是泚黨所據惟長安而已，援軍遊騎時至望春樓下。李忠臣等屢出兵皆敗，求援於泚，泚恐民間乘弊抄之，<span class="jiazhu">望春樓近長樂城，臨廣運潭，玄宗所立。騎，奇寄翻。抄，楚交翻。</span>所遣兵皆晝伏夜行。</p>
<p class="em2 strong">泚內以長安爲憂，乃急攻奉天，使僧法堅造雲梯，<span class="jiaozhusup">【嚴：「梯」改「橋」；下同。】</span>高廣各數丈，<span class="jiazhu">高，居傲翻。廣，古曠翻。近世學者多各以音如字讀之。《考異》曰：《劇談錄》曰：<span class="yinhao">「高九十餘尺，下瞰城中。」</span>今從《實錄》。</span>裹以兕革，<span class="jiazhu">史炤曰：兕，色如野牛而青，一說雌犀也。余按《山海經》，兕，角重百斤，身重千斤，黃帝得之，以其皮冒鼓，聲震百里。其說固誕矣。《國語》：叔向曰：唐叔殪兕，以爲大甲。《周官·考工記》：犀甲壽百年，兕甲壽二百年。兕甲固堅於犀甲矣。《左傳》：宋華元之言曰：犀兕尙多。則兕者，世之常有也。然兕者今不常見。史言朱泚裹雲梯以兕革，不過用牛皮耳。兕，序姊翻。</span>下施巨輪，上容壯士五百人；城中望之忷懼。上以問羣臣，渾瑊、侯仲莊對曰：<span class="yinhao">「臣觀雲梯勢甚重，重則易陷，<span class="jiazhu">忷，許拱翻。渾，戶昆翻，又戶本翻。瑊，古銜翻。易，以豉翻。</span>臣請迎其所來鑿地道，積薪蓄火以待之。」</span>神武軍使韓澄曰：<span class="jiazhu">開元二十六年，分左、右羽林，置左、右神武軍。使，疏吏翻。</span><span class="yinhao">「雲梯小伎，不足上勞聖慮，<span class="jiazhu">伎，渠綺翻。</span>臣請禦之。」</span>乃度梯之所傃，<span class="jiazhu">度，徒洛翻。傃，桑故翻，向也。鄭玄曰：攻城，攻其所傃。傃，猶嚮也。</span>廣城東北隅三十步，多儲膏油松脂薪葦於其上。丁亥，泚盛兵鼓譟攻南城，韓遊瓌曰：<span class="yinhao">「此欲分吾力也。」</span>乃引兵嚴備東北。戊子，北風甚迅，<span class="jiazhu">譟，則竈翻。瓌，古回翻。迅，疾也。</span>泚推雲梯，<span class="jiazhu">推，吐雷翻。</span>上施濕氈，懸水囊，載壯士攻城，翼以轒轀，<span class="jiazhu">轒，扶云翻。轀，於云翻。轒轀，攻城車也。《兵法》，脩轀轒距堙者，三月而後成。</span>置人其下，抱薪負土塡塹而前，矢石火炬所不能傷。賊倂兵攻城東北隅，矢石如雨，城中死傷者不可勝數。<span class="jiazhu">塹，七豔翻。勝，音升。</span>賊已有登城者，上與渾瑊對泣，羣臣惟仰首祝天。上以無名告身自御史大夫、實食五百戶以下千餘通授瑊，<span class="jiazhu">無名告身，卽空名告身，有功者則書塡姓名以授之。實食，食實封也。</span>使募敢死士禦之，仍賜御筆，使視其功之大小書名給之，告身不足則書其身，<span class="jiazhu">謂若立功者多，所給告身千餘通酬功而不足，則書陳前所喝轉階勳於其身，以爲照驗，出給告身。</span>且曰：<span class="yinhao">「今便與卿別。」</span><span class="jiazhu">期望渾瑊死戰也。</span>瑊俯伏流涕，上拊其背，歔欷不自勝。<span class="jiazhu">瑊，古銜翻。歔，音虛。欷，許旣翻，又音希。勝，音升。</span>時士卒凍餒，又乏甲冑，瑊撫諭，激以忠義，皆鼓譟力戰。瑊中流矢，<span class="jiazhu">譟，則竈翻。中，竹仲翻。</span>進戰不輟，初不言痛。會雲梯輾地道，一輪偏陷，不能前卻，<span class="jiazhu">輾，豬輦翻，又尼展翻。地道者，渾瑊等所鑿，以迎雲梯者也。</span>火從地中出，<span class="jiazhu">火亦渾瑊等所蓄以待雲梯者。</span>風勢亦回，城上人投葦炬，散松脂，沃以膏油，讙呼震地。<span class="jiazhu">讙，許元翻。</span>須臾，雲梯及梯上人皆爲灰燼，臭聞數里，<span class="jiazhu">聞，音問。</span>賊乃引退。於是三門皆出兵，<span class="jiazhu">時朱泚攻奉天城東、南、北三面，故三門皆出兵與戰。</span>太子親督戰，賊徒大敗，死者數千人。將士傷者，太子親爲裹瘡。<span class="jiazhu">將，卽亮翻。爲，于僞翻。</span>入夜，泚復來攻城，<span class="jiazhu">泚，且禮翻，又音此。復，扶又翻，又音如字。</span>矢及御前三步而墜；上大驚。</p>
<p class="em2 strong">李懷光自蒲城引兵趣涇陽，<span class="jiazhu">趣，七喻翻。</span>並北山而西，<span class="jiazhu">並，讀曰傍，步浪翻。</span>先遣兵馬使張韶微服間行詣行在，<span class="jiazhu">間，古莧翻；下得間同。</span>藏表於蠟丸。韶至奉天，值賊方攻城，見韶，以爲賤人，驅之使與民俱塡塹；韶得間，踰塹抵城下呼曰：<span class="yinhao">「我朔方軍使者也。」</span><span class="jiazhu">塹，七豔翻。呼，火故翻。使，疏吏翻。</span>城上人下繩引之，比登，<span class="jiazhu">比，必利翻，及也。</span>身中數十矢，<span class="jiazhu">中，竹仲翻。</span>得表於衣中而進之。上大喜，舁韶以徇城，四隅歡聲如雷。<span class="jiazhu">舁，音余，又羊茹翻。</span>癸巳，懷光敗泚兵於澧泉。<span class="jiazhu">敗，補邁翻。</span>泚聞之懼，引兵遁歸長安。衆以爲懷光復三日不至，則城不守矣。<span class="jiazhu">史言李懷光解奉天之圍，不爲無功。泚，且禮翻，又音此。</span></p>
<p class="em2 strong">泚旣退，從臣皆賀。<span class="jiazhu">從，才用翻。</span>汴滑行營兵馬使賈隱林進言：<span class="yinhao">「陛下性太急，不能容物，若此性未改，雖朱泚敗亡，憂未艾也！」</span>上不以爲忤，甚稱之。<span class="jiazhu">使，疏吏翻。汴，皮變翻。使德宗果能以此心而受諫，何至追仇陸贄之盡言乎！忤，五故翻。</span>侍御史萬俟著開金、商運路，<span class="jiazhu"><span class="yinhao">「萬」</span>當作<span class="yinhao">「万」</span>，莫北翻。俟，渠之翻。万俟，虜複姓也。開金、商運路，轉江、淮財賦以至奉天。</span>重圍旣解，<span class="jiazhu">重，直龍翻。</span>諸道貢賦繼至，用度始振。</p>
<p class="em2 strong">朱泚至長安，但爲城守之計，時遣人自城外來，周走呼曰：<span class="jiazhu">呼，火故翻。</span><span class="yinhao">「奉天破矣！」</span>欲以惑衆。泚旣據府庫之富，不愛金帛以悅將士，公卿家屬在城者皆給月俸。<span class="jiazhu">將，卽亮翻。俸，扶用翻。</span>神策及六軍從車駕及哥舒曜、李晟者，泚皆給其家糧；加以繕完器械，日費甚廣。及長安平，府庫尙有餘蓄，見者皆追怨有司之暴斂焉。<span class="jiazhu">以此觀之，趙贊輩不足責也；杜佑判度支，安能逃其罪乎！斂，力贍翻。</span></p>
<p class="em2 strong">或謂泚曰：<span class="yinhao">「陛下旣受命，唐之陵廟不宜復存。」</span><span class="jiazhu">復，扶又翻。</span>泚曰：<span class="yinhao">「朕嘗北面事唐，豈忍爲此！」</span>又曰：<span class="yinhao">「百官多缺，請以兵脅士人補之。」</span>泚曰：<span class="yinhao">「強授之則人懼。<span class="jiazhu">強，其兩翻。</span>但欲仕者則與之，何必叩戶拜官邪！」</span><span class="jiazhu">邪，音耶。</span>泚所用者惟范陽、神策團練兵；<span class="jiazhu">團練兵，卽團結兵，事見二百二十五卷代宗大曆十二年。</span>涇原卒驕，皆不爲用，但守其所掠資貨，不肯出戰；又密謀殺泚，不果而止。<span class="jiazhu">泚，且禮翻，又音此。</span></p>
<p class="em2 strong">李懷光性粗疏，<span class="jiazhu">粗，讀與麤同。</span>自山東來赴難，<span class="jiazhu">自魏縣行營來赴奉天之難。魏縣屬魏州，其地在河山之東。難，乃旦翻；下同。</span>數與人言盧𣏌、趙贊、白志貞之姦佞，<span class="jiazhu">數，所角翻。</span>且曰：<span class="yinhao">「天下之亂，皆此曹所爲也！吾見上，當請誅之。」</span>旣解奉天之圍，自矜其功，謂上必接以殊禮。<span class="jiazhu">禮絕百僚，謂之殊禮。</span>或說王翃、趙贊曰：<span class="jiazhu">說，式芮翻。翃，戶萌翻。</span><span class="yinhao">「懷光緣道憤歎，以爲宰相謀議乖方，<span class="jiazhu">乖方，猶言失所也。</span>度支賦斂煩重，京尹犒賜刻薄；致乘輿播遷者，三臣之罪也。<span class="jiazhu">宰相，指盧𣏌。度支，指趙贊。京尹，指王翃。度，徒洛翻。斂，力贍翻。乘，繩證翻。</span>今懷光新立大功，上必披襟布誠，詢<span class="jiaozhusup">【章：十二行本「詢」下有「訪」字；乙十一行本同；孔本同；張校同。】</span>得失，使其言入，豈不殆哉！」</span><span class="jiazhu">殆，危也。</span>翃、贊以告盧𣏌，𣏌懼，從容言於上曰：<span class="jiazhu">從，千容翻；下同。</span><span class="yinhao">「懷光勳業，社稷是賴，賊徒破膽，皆無守心，若使之乘勝取長安，則一舉可以滅賊，此破竹之勢也。今聽其入朝，必當賜宴，留連累日，使賊入京城，得從容成備，恐難圖矣！」</span>上以爲然。<span class="jiazhu">懷光矜功，厚望其上而求逞其欲。德宗欲速，逼使其下而不閔其勞。盧𣏌之心，自營免罪而捭闔於其間。是以雖急於平賊，而不知更生一賊也。朝，直遙翻。</span>詔懷光直引軍屯便橋，與李建徽、李晟及神策兵馬使楊惠元刻期共取長安。懷光自以數千里竭誠赴難，破朱泚，解重圍，而咫尺不得見天子，意殊怏怏，<span class="jiazhu">晟，成正翻。使，疏吏翻。難，乃旦翻。泚，且禮翻，又音此。重，直龍翻。怏，於兩翻。</span>曰：<span class="yinhao">「吾今已爲姦臣所排，事可知矣！」</span>遂引兵去，至魯店，<span class="jiazhu">魯店在奉天東南，咸陽陳濤斜西北。</span>留二日乃行。<span class="jiazhu">爲李懷光反與朱泚連兵張本。</span></p>
<p class="em2 strong"><span class="yinwen">7</span>劍南西山兵馬使張朏以所部兵作亂，入成都，<span class="jiazhu">使，疏吏翻。劍南宿重兵於西山，以備吐蕃，崔寧以是兵殺郭英乂，張朏以是兵逐張延賞。朏，敷尾翻。</span>西川節度使張延賞棄城奔漢州；<span class="jiazhu">武后垂拱二年，分益州置漢州。《九域志》：成都北至漢州九十五里。</span>鹿頭戍將叱干遂等討之，<span class="jiazhu">鹿頭關在漢州德陽縣。劉昫曰：成都北一百五十里，有鹿頭山，扼兩川之要。將，卽亮翻。叱，尺栗翻。</span>斬朏及其黨，延賞復歸成都。</p>
<p class="em2 strong"><span class="yinwen">8</span>淮南節度使陳少遊將兵討李希烈，屯盱眙，<span class="jiazhu">盱眙，漢縣，唐初屬楚州，建中四年，度屬泗州。少，始照翻。盱，音吁。眙，音怡。</span>聞朱泚作亂，歸廣陵，修塹壘，繕甲兵。浙江東、西節度使韓滉閉關梁，禁馬牛出境，築石頭城，穿井近百所，繕館第數十，修塢壁，<span class="jiazhu">泚，且禮翻，又音此。塹，七豔翻。滉，呼廣翻。近，其靳翻。《通俗文》：營居曰塢。壁，壘也。《釋名》曰：壁，辟也，所以辟禦寇盜也。</span>起建業，抵京峴，<span class="jiazhu">京峴山在潤州州治東五里。峴，戶蹇翻。</span>樓堞相屬，<span class="jiazhu">屬，之欲翻，聯屬也。堞，達協翻。</span>以備車駕渡江，且自固也。少遊發兵三千大閱於江北；滉亦發舟師三千曜武於京江以應之。<span class="jiazhu">大江逕京口城北，謂之京江。</span></p>
<p class="em2 strong">鹽鐵使包佶<span class="jiazhu">佶，巨乙翻。</span>有錢帛八百萬，將輸京師。陳少遊以爲賊據長安，未期收復，<span class="jiazhu">言收復未有期也。</span>欲強取之。<span class="jiazhu">強，如字。</span>佶不可，少遊欲殺之；佶懼，匿妻子於案牘中，急濟江。少遊悉收其錢帛；<span class="jiazhu">《考異》曰：《奉天記》曰：<span class="yinhao">「佶以財幣一百八十萬欲轉輸入城。少遊強收之。」</span>今從《舊傳》。</span>佶有守財卒三千，少遊亦奪之。佶纔與數十人俱至上元，復爲韓滉所奪。<span class="jiazhu">上元縣，時帶昇州。宋白曰：上元縣，晉江寧縣地，貞觀七年移還舊郭，卽今所置縣也，九年改爲江寧縣；玄宗置昇州，因縣宇爲州城；縣元治鳳皇山南，今移治會府。時包佶蓋在揚子巡院也。史言天子播遷，藩鎭阻兵，陵轢王人。復，扶又翻。</span></p>
<p class="em2 strong">時南方藩鎭各閉境自守，惟曹王皋數遣使間道貢獻。<span class="jiazhu">曹王皋時節度江南西道。史言曹王皋悉心於帝室。數，所角翻。使，疏吏翻。間，古莧翻。</span>李希烈攻逼汴、鄭，江、淮路絕，朝貢皆自宣、饒、荊、襄趣武關。<span class="jiazhu">汴，皮變翻。朝，直遙翻。趣，逡喻翻；下同。</span>皋治郵驛，平道路，由是往來之使，通行無阻。<span class="jiazhu">此謂江、浙往來之使。治，直之翻。郵，音尤。</span></p>
<p class="em2 strong"><span class="yinwen">9</span>上問陸贄以當今切務。贄以曏日致亂，由上下之情不通，勸上接下從諫，乃上疏，<span class="jiazhu">上，時掌翻。疏，所據翻。</span>其略曰：<span class="yinhao">「臣謂當今急務，在於審察羣情，若羣情之所甚欲者，陛下先行之，所甚惡者，陛下先去之。<span class="jiazhu">此卽孟子<span class="yinhao">「所欲與之聚之，所惡勿施」</span>之意。惡，烏路翻；下同。去，羌呂翻。</span>欲惡與天下同而天下不歸者，自古及今，未之有也。夫理亂之本，繫於人心，<span class="jiazhu">夫，音扶。</span>況乎當變故動搖之時，在危疑向背之際，<span class="jiazhu">背，蒲妹翻。</span>人之所歸則植，<span class="jiazhu">植，立也。</span>人之所去則傾，陛下安可不審察羣情，同其欲惡，使億兆歸趣，以靖邦家乎！<span class="jiazhu">趣，嚮也。</span>此誠當今之所急也。」</span>又曰：<span class="yinhao">「頃者竊聞輿議，<span class="jiazhu">輿，衆也。</span>頗究羣情，四方則患於中外意乖，百辟又患於君臣道隔。郡國之志不達於朝廷，朝廷之誠不升於軒陛。上澤闕於下布，下情壅於上聞，實事不必知，知事不必實，上下否隔於其際，眞僞雜糅於其間，<span class="jiazhu">朝，直遙翻。否，皮鄙翻。糅，女救翻。</span>聚怨囂囂，騰謗籍籍，欲無疑阻，其可得乎！」</span>又曰：<span class="yinhao">「總天下之智以助聰明，順天下之心以施敎令，則君臣同志，何有不從！遠邇歸心，孰與爲亂！」</span>又曰：<span class="yinhao">「慮有愚而近道，<span class="jiazhu">近，其靳翻。</span>事有要而似迂。」</span></p>
<p class="em2 strong">疏奏旬日，上無所施行，亦不詰問。<span class="jiazhu">詰，去吉翻。</span>贄又上疏，<span class="jiazhu">上疏，音並同前。</span>其略曰：<span class="yinhao">「臣聞立國之本，在乎得衆，得衆之要，在乎見情。<span class="jiazhu">言洞見人情也。</span>故仲尼以謂人情者聖王之田，<span class="jiazhu">《記·禮運》以爲仲尼之言。</span>言理道所生也。」</span><span class="jiazhu">理道，猶言治道也。唐人避高宗諱，率以治爲理。</span>又曰：<span class="yinhao">「《易》，乾下坤上曰泰，坤下乾上曰否，損上益下曰益，損下益上曰損。夫天在下而地處上，於位乖矣，而各謂之泰者，上下交故也。君在上而臣處下，<span class="jiazhu">否，皮鄙翻；下同。夫，音扶。處，昌呂翻。</span>於義順矣，而反謂之否者，上下不交故也。上約己而裕於人，人必說而奉上矣，<span class="jiazhu">說，讀曰悅。</span>豈不謂之益乎！上蔑人而肆諸己，人必怨而叛上矣，豈不謂之損乎！」</span><span class="jiazhu">陸贄此言，深究否、泰、損、益之義，誠足以箴砭德宗之失。</span>又曰：<span class="yinhao">「舟卽君道，水卽人情。舟順水之道乃浮，違則沒；君得人之情乃固，失則危。是以古先聖王之居人上也，必以其欲從天下之心，而不敢以天下之人從其欲。」</span><span class="jiazhu">祖《左傳》臧文仲所謂<span class="yinhao">「以欲從人則可，以人從欲鮮濟」</span>之語之意。</span>又曰：<span class="yinhao">「陛下憤習俗以妨理，<span class="jiazhu">理，治也。言德宗憤強藩之跋扈，習以成俗，有妨爲治。</span>任削平而在躬，以明威照臨，以嚴法制斷，<span class="jiazhu">斷，丁亂翻。</span>流弊自久，浚恆太深。<span class="jiazhu">《易·恆》之初六曰：<span class="yinhao">「浚恆貞，凶，無攸利。」</span>《象》曰：<span class="yinhao">「浚恆之凶，始求深也。」</span>王弼《註》曰：始求深者，求深窮底，令物無餘蘊，漸以至此，人猶不堪，而況始求深者乎！以此爲恆，無所施而利也。</span>遠者驚疑而阻命逃死之禍作，近者畏懾而偷容避罪之態生。<span class="jiazhu">懾，質涉翻。</span>君臣意乖，上下情隔，君務致理，而下防誅夷，臣將納忠，又上慮欺誕，<span class="jiazhu">此數語，亦深中當時君臣之病。誕，妄也。</span>故睿誠不布於羣物，物情不達於睿聰。臣於往年曾任御史，<span class="jiazhu">德宗初年，陸贄爲監察御史。</span>獲奉朝謁，僅欲半年，<span class="jiazhu">朝，直遙翻。</span>陛下嚴邃高居，未嘗降旨臨問，<span class="jiazhu">此可以見德宗初年臨朝氣象。</span>羣臣跼蹐趨退，<span class="jiazhu">距，音局。蹐，音脊。</span>亦不列事奏陳。軒陛之間，且未相諭，宇宙之廣，何由自通！雖復例對使臣，別延宰輔，<span class="jiazhu">復，扶又翻，又音如字。使，疏吏翻。例對使臣，謂功臣節度及諸軍使待制者，得隨例以次對也。別延宰輔，謂朝謁之外，別延之與議天下事也。復，扶又翻。</span>旣殊師錫，<span class="jiazhu">《書·堯典》：師錫帝曰。孔安國《註》云：師，衆也；錫，與也。</span>且異公言。未行者則戒以樞密勿論，已行者又謂之遂事不諫，<span class="jiazhu">《論語》載孔子責宰我之言。</span>漸生拘礙，動涉猜嫌，由是人各隱情，以言爲諱。至於變亂將起，億兆同憂，獨陛下恬然不知，方謂太平可致。<span class="jiazhu">德宗致亂之事，誠如贄言。</span>陛下以今日之所覩驗往時之所聞，孰眞孰虛，何得何失，則事之通塞備詳之矣！<span class="jiazhu">塞，悉則翻。</span>人之情僞盡知之矣！」</span></p>
<p class="em2 strong">上乃遣中使諭之曰：<span class="yinhao">「朕本性甚好推誠，<span class="jiazhu">好，呼到翻。</span>亦能納諫。將謂君臣一體，全不隄防，緣推誠不疑，多被姦人賣弄。今所致患害，朕思亦無他，其失反在推誠。<span class="jiazhu">此德宗猜防之心，發於言而不能自掩者也。被，皮義翻。</span>又，諫官論事，少能愼密，例自矜衒，<span class="jiazhu">少，詩沼翻。衒，音炫。</span>歸過於朕以自取名。朕從卽位以來，見奏對論事者甚多，大抵皆是雷同，道聽塗說，<span class="jiazhu">孔子有言：道聽而塗說，德之棄也。馬融《註》曰：謂聞於道路，則傳而說之。</span>試加質問，遽卽辭窮。若有奇才異能，在朕豈惜拔擢。朕見從前已來，事祗如此，所以近來不多取次對人，<span class="jiazhu">言次對人敷奏，緣此多不取用其言。或曰，取次，唐人語也。</span>亦非倦於接納。卿宜深悉此意。」</span><span class="jiazhu">悉，詳也。</span>贄以人君臨下，當以誠信爲本。諫者雖辭情鄙拙，亦當優容以開言路，若震之以威，折之以辯，則臣下何敢盡言，乃復上疏，<span class="jiazhu">折，之舌翻。復，扶又翻。上，時掌翻。疏，所據翻。</span>其略曰：<span class="yinhao">「天子之道，與天同方，天不以地有惡木而廢發生，天子不以時有小人而廢聽納。」</span>又曰：<span class="yinhao">「唯信與誠，有失無補。<span class="jiazhu">言人君所爲，有失於誠信，則無補於治道。</span>一不誠則心莫之保，一不信則言莫之行。陛下所謂失於誠信以致患害者，臣竊以斯言爲過矣。」</span>又曰：<span class="yinhao">「馭之以智則人詐，示之以疑則人偷。上行之則下從之，上施之則下報之。<span class="jiazhu">施，式豉翻，或讀如字。</span>若誠不盡於己而望盡於人，衆必怠而不從矣。不誠於前而曰誠於後，衆必疑而不信矣。是知誠信之道，不可斯須而去身。願陛下愼守而行之有加，恐非所以爲悔者也！」</span><span class="jiazhu">因德宗之言，以爲失在推誠，故陸贄極言誠信之不可去身，以開廣上意。</span>又曰：<span class="yinhao">「臣聞仲虺贊揚成湯，不稱其無過而稱其改過；<span class="jiazhu">《書·仲虺之誥》曰：<span class="yinhao">「惟王改過不吝。」</span>虺，許偉翻。</span>吉甫歌誦周宣，不美其無闕而美其補闕。<span class="jiazhu">《詩·烝民》曰：<span class="yinhao">「袞職有闕，惟仲山甫補之。」</span>尹吉甫所以美宣王之任賢使能也。</span>是則聖賢之意較然著明，惟以改過爲能，不以無過爲貴。蓋爲人之行己，必有過差，<span class="jiazhu">蓋爲，于僞翻。</span>上智下愚，俱所不免。智者改過而遷善，愚者恥過而遂非；遷善則其德日新，遂非則其惡彌積。」</span>又曰：<span class="yinhao">「諫官不密自矜，信非忠厚，其於聖德固亦無虧。陛下若納諫不違，則傳之適足增美；陛下若違諫不納，又安能禁之勿傳！」</span><span class="jiazhu">陸贄告君之言，可謂深切著明。</span>又曰：<span class="yinhao">「侈言無驗不必用，<span class="jiazhu">德宗之信裴延齡，以侈言也。</span>質言當理不必違。<span class="jiazhu">德宗之罷柳渾，以質言也。當，丁浪翻。</span>辭拙而效速者不必愚，<span class="jiazhu">如蕭復之諫幸鳳翔是也。</span>言甘而利重者不必智。<span class="jiazhu">趙贊、竇滂之苛征重斂是也。</span>是皆考之以實，慮之以終，其用無他，唯善所在。」</span>又曰：<span class="yinhao">「陛下所謂『比見奏對論事皆是雷同道聽塗說者。』<span class="jiazhu">比，毗至翻。</span>臣竊以衆多之議，足見人情，必有可行，亦有可畏，恐不宜一槪輕侮而莫之省納也。<span class="jiazhu">省，悉景翻，察也。</span>陛下又謂『試加質問，卽便辭窮。』臣但以陛下雖窮其辭而未窮其理，能服其口而未服其心。」</span><span class="jiazhu"><span class="yinhao">「但以」</span>若依上文作<span class="yinhao">「竊以」</span>，又覺文從字順。</span>又曰：<span class="yinhao">「爲下者莫不願忠，爲上者莫不求理。然而下每苦上之不理，上每苦下之不忠。若是者何？兩情不通故也。下之情莫不願達於上，上之情莫不求知於下，然而下恆苦上之難達，上恆苦下之難知。<span class="jiazhu">恆，戶登翻。</span>若是者何？九弊不去故也。所謂九弊者，上有其六而下有其三：好勝人，<span class="jiazhu">好，呼到翻；下同。</span>恥聞過，聘辯給，眩聰明，厲威嚴，恣強愎，<span class="jiazhu">愎，符逼翻，很也。</span>此六者，君上之弊也；諂諛，顧望，畏愞，<span class="jiazhu">愞，奴亂翻。</span>此三者，臣下之弊也。上好勝必甘於佞辭，上恥過必忌於直諫，如是則下之諂諛者順指而忠實之語不聞矣。上騁辯必勦說而折人以言，<span class="jiazhu">勦，初交翻，又初敎翻。此所謂勦說者，人言未竟，勦絕其說而伸己之說也。折，之舌翻。</span>上眩明必臆度而虞人以詐，<span class="jiazhu">度，徒洛翻。以胸臆之見料度人。</span>如是則下之顧望者自便而切磨之辭不盡矣。上厲威必不能降情以接物，上恣愎必不能引咎以受規，如是則下之畏愞者避辜而情理之說不申矣。夫以區域之廣大，生靈之衆多，宮闕之重深，<span class="jiazhu">夫，音扶。重，直龍翻。</span>高卑之限隔，自黎獻而上，獲覩至尊之光景者，踰億兆而無一焉；<span class="jiazhu">黎獻，衆賢也。</span>就獲覩之中得接言議者，又千萬不一；幸而得接者，猶有九弊居其間，則上下之情所通鮮矣。<span class="jiazhu">鮮，息淺翻。</span>上情不通於下則人惑，下情不通於上則君疑；疑則不納其誠，惑則不從其令；誠而不見納則應之以悖，令而不見從則加之以刑；下悖上刑，不敗何待！<span class="jiazhu">悖，蒲內翻，又蒲沒翻。</span>是使亂多理少，從古以然。」</span><span class="jiazhu">少，始紹翻。或謂<span class="yinhao">「從古以然」</span>，當作<span class="yinhao">「從古而然」</span>。今觀文意，陸宣公所謂從古至今亂多治少者，正以下悖上刑故也。以之與而，辭義相去遠矣。</span>又曰：<span class="yinhao">「昔趙武吶吶而爲晉賢臣，<span class="jiazhu">晉趙文子名武，其言吶吶然如不出其口，爲晉正卿，晉國以強，諸侯不叛。吶吶，舒小貌，音如悅翻，又奴劣翻。</span>絳侯木訥而爲漢元輔，<span class="jiazhu">絳侯事見《漢文帝紀》。程氏曰：木者，質樸；訥者，遲鈍。</span>然則口給者事或非信，辭屈者理或未窮。人之難知，堯、舜所病，<span class="jiazhu">《書》：皋陶曰：在知人，在安民。禹曰：吁！惟帝其難之。</span>胡可以一詶一詰而謂盡其能哉！<span class="jiazhu">詰，去吉翻。</span>以此察天下之情，固多失實，以此輕天下之士，必有遺才。」</span><span class="jiazhu">德宗所以成段平仲之名者正如此。</span>又曰：<span class="yinhao">「諫者多，表我之能好；諫者直，示我之能容；諫者之狂誣，明我之能恕；諫者之漏泄，彰我之能從；<span class="jiazhu">極言納諫之美以誘掖其君。好，呼到翻。</span>是<span class="jiaozhusup">【章：十二行本「是」上有「有一于斯，皆爲盛德」八字；乙十一行本同；張校同；退齋校同。】</span>則人君與諫者交相益之道也。諫者有爵賞之利，君亦有理安之利；諫者得獻替之名，君亦得采納之名。然猶諫者有失中而君無不美，唯恐讜言之有不切，天下之不聞，如此則納諫之德光矣。」</span><span class="jiazhu">讜，音黨。</span>上頗采用其言。</p>
<p class="em2 strong"><span class="yinwen">10</span>李懷光頓兵不進，數上表暴揚盧𣏌等罪惡；<span class="jiazhu">數，所角翻。上，時當翻。</span>衆論諠騰，亦咎𣏌等。上不得已，十二月，壬戌，貶𣏌爲新州司馬，白志貞爲恩州司馬，<span class="jiazhu">恩州，屬漢合浦郡地。蕭齊爲齊安郡，隋廢郡爲海安縣；唐貞觀二十三年，以高州之西平、海安、杜陵置恩州，海安改曰恩平；天寶曰恩平郡，乾元復爲恩州。宋平王則，改貝州曰恩州，遂以此州爲南恩州。宋白謂此恩州瀕海，最爲蒸濕，當海南五郡汎海路。此路自廣汎海，行數日方登陸，人憚海波，不由此路，多由新州陸去，唯健步出使，與遞符牒經過耳。新州，治新興縣，秦取陸梁地置象郡，今州卽其地。晉永和分蒼梧郡，於此置新寧郡，梁武帝立新州。所謂新興縣，漢合浦郡臨元縣也。又按《舊志》云：恩州，京師東南六千六百里，西北六十里接廣州界。新州至京師五千五十二里。</span>趙贊爲播州司馬。<span class="jiazhu">播州，隋牂柯縣，京師南四千四百五十里。</span>宦者翟文秀，上所信任也，<span class="jiazhu">翟，萇伯翻。</span>懷光又言其罪，上亦爲殺之。<span class="jiazhu">亦爲，于僞翻。</span></p>
<p class="em2 strong"><span class="yinwen">11</span>乙丑，以翰林學士、祠部員外郎陸贄爲考功郎中，金部員外郎吳通微爲職方郎中。<span class="jiazhu">祠部，屬禮部，掌祠祀。考功，屬吏部，掌文武官功過考法。以官職言之，祠部比考功□□<span class="jiaozhusup">【郭立暄：元刻初印本“爲清要”上空二格，當是誤刻後剜去，早印乙本同。吳本於空格填入“職方”，陳本同。按此注針對陸贄官，與吳通微無涉，不當有“職方”。胡本據明刻妄增，標點本遂有“職方”二字（第十六册七三八五頁）。】</span>爲清要。郎中，正五品上。員外郎，從六品上。</span>贄上奏，辭以<span class="yinhao">「初到奉天，扈從將吏<span class="jiazhu">上，時掌翻。從，才用翻。</span>例加兩階，今翰林獨遷官。<span class="jiazhu">唐自至德以後，勳階輕而職事官重，故云然。</span>夫行罰先貴近而後卑遠，則令不犯；行賞先卑遠而後貴近，則功不遺。<span class="jiazhu">夫，音扶。先，悉薦翻。後，戶構翻。</span>望先錄大勞，次徧羣品，則臣亦不敢獨辭。」</span>上不許。</p>
<p class="em2 strong"><span class="yinwen">12</span>上在奉天，使人說田悅、王武俊、李納，赦其罪，<span class="jiazhu">說，式芮翻。《考異》曰：《燕南記》，十二月二十四日前已云赦武俊等罪，而《實錄》明年正月改元乃赦武俊等。蓋上先已諭旨赦罪，及赦書出，始明言之耳。</span>厚賂以官爵；悅等皆密歸款，而猶未敢絕朱滔，各稱王如故。滔使其虎牙將軍王郅說悅曰：<span class="jiazhu">朱滔等倣漢官，置虎牙將軍。按《唐書》：滔等之相王也，以左將軍曰虎牙，右將軍曰豹略。徵以《新書》，虎牙將軍，蓋王郅也。</span><span class="yinhao">「日者八郎有急，滔與趙王不敢愛其死，竭力赴救，幸而解圍。<span class="jiazhu">田悅，第八。解圍事見二百二［一］十七卷三年。</span>今太尉三兄受命關中，<span class="jiazhu">朱泚，第三。</span>滔欲與回紇共往助之，願八郎治兵，與滔渡河共取大梁。」</span><span class="jiazhu">紇，下沒翻。治，直之翻。大梁，汴州，宣武節度治所。</span>悅心不欲行而未忍絕滔，乃許之。滔復遣其內史舍人李琯見悅，審其可否，<span class="jiazhu">內史舍人，猶天朝中書舍人。復，扶又翻。琯，古緩翻。</span>悅猶豫不決，密召扈崿議之。司武侍郎許士則曰：<span class="jiazhu">司武侍郎，猶天朝兵部侍郎也。</span><span class="yinhao">「朱滔昔事李懷仙爲牙將，與兄泚及朱希彩共殺懷仙而立希彩。<span class="jiazhu">將，卽亮翻。泚，且禮翻，又音如字。殺李懷仙事見二百二十四卷代宗大曆三年。《考異》曰：《燕南記》作<span class="yinhao">「朱寀」</span>，今從《舊傳》。</span>希彩所以寵信其兄弟至矣，滔又與判官李子瑗謀殺希彩而立泚。<span class="jiazhu">事見二百二十四卷大曆七年。瑗，于眷翻。</span>泚旣爲帥，<span class="jiazhu">帥，所類翻。</span>滔乃勸泚入朝而自爲留後<span class="jiazhu">事見二百二十五卷大曆九年。</span>雖勸以忠義，實奪之權也。平生與之同謀共功如李子瑗之徒，負而殺之者二十餘人。今又與泚東西相應，使滔得志，泚亦不爲所容，況同盟乎！滔爲人如此，大王何從得其肺腑而信之邪！<span class="jiazhu">觀時審勢，量度彼己，世不爲無其人，特其言有用不用耳。泚，且禮翻，又音此。邪，音耶。</span>彼引幽陵、回紇十萬之兵屯於郊坰，<span class="jiazhu">紇，下沒翻。幽陵，卽幽州。坰，古熒翻。邑外謂之郊，野外謂之林，林外謂之坰。</span>大王出迎，則成擒矣。彼囚大王，兼魏國之兵，南向渡河，與關中相應，天下其孰能當之！大王於時悔之無及。爲大王計，不若陽許偕行而陰爲之備，厚加迎勞，<span class="jiazhu">勞，力到翻。</span>至則託以他故，遣將分兵而隨之。如此，大王外不失報德之名而內無倉猝之憂矣。」</span>扈崿等皆以爲然。王武俊聞李琯適魏，遣其司刑員外郎田秀馳見悅曰：<span class="jiazhu">崿，五各翻。琯，古瑗翻。司刑員外郎，猶天朝刑部員外郎。</span><span class="yinhao">「武俊曏以宰相處事失宜，<span class="jiazhu">相，息亮翻。處，昌呂翻。</span>恐禍及身，又八郎困於重圍，<span class="jiazhu">重，直龍翻。</span>故與滔合兵救之。今天子方在隱憂，以德綏我，我曹何得不悔過而歸之邪！捨九葉天子不事而事<span class="jiaozhusup">【章：十二行本「事」下有「泚及」二字；乙十一行本同；孔本同；張校同；退齋校同。】</span>滔乎！<span class="jiazhu">自高祖、太宗、高宗、中宗、睿宗、玄宗、肅宗、代宗至帝，凡九葉。</span>且泚未稱帝之時，滔與我曹比肩爲王，固已輕我曹矣。<span class="jiazhu">事見上卷本年。</span>況使之南平汴、洛，與泚連衡，<span class="jiazhu">汴，皮變翻。汴州，宣武軍。洛州，東都也，衡，讀曰橫。</span>吾屬皆爲虜矣！八郎愼勿與之俱南，但閉城拒守；武俊請伺其隙，連昭義之兵，擊而滅之，<span class="jiazhu">伺，相吏翻。</span>與八郎再清河朔，復爲節度使，共事天子，不亦善乎！」</span><span class="jiazhu">復，扶又翻，又音如字。使，疏吏翻。</span>悅意遂決，紿滔云：<span class="yinhao">「從行，必如前約。」</span><span class="jiazhu">紿，蕩亥翻。</span></p>
<p class="em2 strong">丁卯，滔將范陽步騎五萬人，私從者復萬餘人，<span class="jiazhu">將，卽亮翻，又音如字。騎，奇寄翻。私從，才用翻。復，扶又翻。</span>回紇三千人，發河間而南，輜重首尾四十里。<span class="jiazhu">紇，下沒翻。瀛州，治河間縣。重，直用翻。</span></p>
<p class="em2 strong"><span class="yinwen">13</span>李希烈攻李勉於汴州，<span class="jiazhu">李勉以宣武節度使鎭汴州。</span>驅民運土木，築壘道，以攻城；忿其未就，幷人塡之，謂之濕薪。勉城守累月，外救不至，將其衆萬餘人奔宋州。<span class="jiazhu">將，音同上。勉奔宋州，依劉洽也。</span>庚午，希烈陷大梁。滑州刺史李澄以城降希烈，希烈以澄爲尙書令兼永平節度使。勉上表請罪，<span class="jiazhu">滑州，治白馬縣。降，戶江翻。尙，辰羊翻。上，時掌翻。</span>上謂其使者曰：<span class="yinhao">「朕猶失守宗廟，勉宜自安。」</span>待之如初。</p>
<p class="em2 strong">劉洽遣其將高翼將精兵五千保襄邑，<span class="jiazhu">《九域志》：襄邑在汴州東南一百七十里。</span>希烈攻拔之，翼赴水死。希烈乘勝攻寧陵，<span class="jiazhu">《九域志》：寧陵縣在宋州西四十五里。</span>江、淮大震。陳少遊遣參謀溫述送款於希烈曰：<span class="yinhao">「濠、壽、舒、廬，已令弛備，韜戈卷甲，伏俟指麾。」</span>又遣巡官趙詵結李納於鄆州。<span class="jiazhu">少，始照翻。濠、壽、舒、廬四州之地，在淮、蔡東南。送款，遂言使弛備。令，力丁翻，使也。卷，讀與捲同。詵，疏臻翻。鄆，音運。</span></p>
<p class="em2 strong"><span class="yinwen">14</span>中書侍郎、同平章事關播罷爲刑部尙書。</p>
<p class="em2 strong"><span class="yinwen">15</span>以給事中孔巢父爲淄青宣慰使，國子祭酒董晉爲河北宣慰使。<span class="jiazhu">宣慰者，宣上命以慰安反側也。父，音甫。淄，莊持翻。</span></p>
<p class="em2 strong"><span class="yinwen">16</span>陸贄言於上曰：<span class="yinhao">「今盜遍天下，輿駕播遷，陛下宜痛自引過以感人心。昔成湯以罪己勃興，<span class="jiazhu">《左傳》：臧文仲曰：禹、湯罪己，其興也勃焉。</span>楚昭以善言復國。<span class="jiazhu">楚昭王遭闔閭之禍，國滅出亡，父老送之。王曰：<span class="yinhao">「父老反矣，何患無君！」</span>父老曰：<span class="yinhao">「有君如是其賢也。」</span>相與從之。或奔走赴秦，號器請救，秦人憐之，爲之出兵。二國幷力，遂走吳師，昭王復國。</span>陛下誠能不吝改過，以言謝天下，使書詔無所避忌，臣雖愚陋，可以仰副聖情，庶令反側之徒革心向化。」</span>上然之，故奉天所下書詔，雖驕將悍卒聞之，無不感激揮涕。<span class="jiazhu">令，力丁翻。下，遐稼翻。將，卽亮翻。</span></p>
<p class="em2 strong">術者上言：<span class="yinhao">「國家厄運，宜有變更以應時數。」</span><span class="jiazhu">上，時掌翻；下贄上音同。更，工衡翻。</span>羣臣請更加尊號一二字。上以問贄，贄上奏，以爲不可，其略曰：<span class="yinhao">「尊號之興，本非古制。<span class="jiazhu">上尊號，事始於開元元年。</span>行於安泰之日，已累謙沖，<span class="jiazhu">累，力瑞翻。</span>襲乎喪亂之時，<span class="jiazhu">喪，息浪翻。</span>尤傷事體。」</span>又曰：<span class="yinhao">「嬴秦德衰，兼皇與帝，始總稱之；<span class="jiazhu">見七卷秦始皇二十六年。</span>流及後代，昏僻之君，乃有聖劉、天元之號。<span class="jiazhu">聖劉見三十四卷漢哀帝建平二年。天元見一百七十二卷陳宣帝太建十一年。</span>是知人主輕重，不在名稱。<span class="jiazhu">稱，尺證翻；下美稱同。</span>損之有謙光稽古之善，崇之獲矜能納諂之譏。」</span>又曰：<span class="yinhao">「必也俯稽術數，須有變更，<span class="jiazhu">更，工衡翻。</span>與其增美稱而失人心，不若黜舊號以祗天戒。」</span>上納其言，但改年號而已。<span class="jiazhu">謂改明年號爲興元也。</span></p>
<p class="em2 strong">上又以中書所撰赦文示贄，<span class="jiazhu">撰，如免翻。</span>贄上言，以爲：<span class="yinhao">「動人以言，所感已淺，言又不切，人誰肯懷！今茲德音，悔過之意不得不深，引咎之辭不得不盡，洗刷疵垢，宣暢鬱堙，<span class="jiazhu">疵，才支翻。</span>使人人各得所欲，則何有不從者乎！應須改革事條，謹具別狀同進。捨此之外，尙有所虞。竊以知過非難，改過爲難；言善非難，行善爲難。假使赦文至精，止於知過言善，猶願聖慮更思所難。」</span>上然之。</p>
<p class="strong"><span class="section" id="title-4"><span data-head-description="德宗神武聖文皇帝四" data-head-level="h4" data-head-title="興元元年">興元元年</span></span><span class="biaozhusup" data-rel="（甲子、七八四年）"></span></p>
<p class="em2 strong"><span class="yinwen">1</span>春，正月，癸酉朔，赦天下，改元，制曰：<span class="yinhao">「致理興化，必在推誠；忘己濟人，不吝改過。朕嗣服丕構，<span class="jiazhu">丕，大也。構，立屋也。《書·大誥》曰：<span class="yinhao">「若考作室，旣底法，厥子乃弗肯堂，矧肯構。」</span>丕構之語本諸此。</span>君臨萬邦，失守宗祧，<span class="jiazhu">宗者，百世不毀之廟。遠廟爲祧。祧，他彫翻。</span>越在草莽。<span class="jiazhu">用《左傳》語。</span>不念率德，誠莫追於旣往；永言思咎，期有復於將來。明徵其義，以示天下。</span><span class="jiazhu">徵，證也。明徵其義，言無所掩覆也。</span></p>
<p class="em2 strong"><span class="yinhao">小子懼德弗嗣，<span class="jiazhu">懼己德弗能嗣承先業。嗣，祥吏翻。</span>罔敢怠荒，然以長于深宮之中，<span class="jiazhu">用《禮記》魯哀公之言。長，知丈翻。</span>暗於經國之務，積習易溺，<span class="jiazhu">易，以豉翻。</span>居安忘危，不知稼穡之艱難，<span class="jiazhu">《書·無逸》周公告成王之語。</span>不恤征戍之勞苦，澤靡下究，情未上通，事旣擁隔，人懷疑阻。猶昧省己，<span class="jiazhu"><span class="yinhao">「擁」</span>，恐當作<span class="yinhao">「壅」</span>。省，悉景翻。</span>遂用興戎，<span class="jiazhu">戎，兵也。</span>徵師四方，轉餉千里，賦車籍馬，遠近騷然，行齎居送，衆庶勞止，或一日屢交鋒刃，或連年不解甲冑。祀奠乏主，室家靡依，死生流離，怨氣凝結，力役不息，田萊多荒。<span class="jiazhu">鄭玄曰：田萊多荒，茨棘不除也。陸德明曰：田廢生草曰萊。</span>暴令峻於誅求，疲甿空於杼軸，<span class="jiazhu">《詩》：小東大東，杼軸其空。杼，持緯器。布帛已織成者，以機軸卷之。</span>轉死溝壑，離去鄕閭，<span class="jiazhu">離，加智翻。</span>邑里丘墟，人煙斷絕。天譴於上而朕不寤，人怨於下而朕不知，馴致亂階，變興都邑，<span class="jiazhu">馴，從也，言從此而致亂也。</span>萬品失序，九廟震驚，<span class="jiazhu">歐陽修曰：《書》云：七世之廟，可以觀德，而禮家之說世數不同。然自《禮記·王制》、《祭法》、《禮器》，大儒荀卿、劉歆、班固、王肅之徒，以爲七廟者多。蓋自漢、魏以來，創業之君特起，其上世又微，無功德以備祖宗，故其初皆不能立七廟。唐武德元年，始立四廟。高祖崩，朱子奢請立七廟，虛太祖之室以待。尙書八座議禮曰：天子三昭三穆，與太祖之廟而七。晉、宋、齊、梁皆立親廟六，此故事也。於是宣簡公、懿王、景、元二帝四廟，更祔弘農府君及高祖爲六室。太宗崩，弘農以世遠毀而祔太宗。高宗崩，又遷宣簡而祔高宗，皆爲六室。中宗神龍初，以景帝爲始祖，而元帝不遷，而祔孝敬帝，由是爲七室。中宗崩，孝敬別立廟而祔中宗，遂爲七室。至睿宗崩，中宗立別廟而祔睿宗。開元十年，詔宣皇帝復祔正室，諡爲獻祖，幷諡光帝爲懿祖，又以中宗還祔太廟，於是太廟爲九室。寶應二年，祧獻、懿而祔玄宗、肅宗。代宗崩，又遷元皇帝而祔代宗。自是常爲九室。</span>上累于祖宗，<span class="jiazhu">累，力瑞翻。</span>下負于蒸庶，痛心靦貌，<span class="jiazhu">靦，他典翻，慙恧也。</span>罪實在予，永言愧悼，若墜泉谷。<span class="jiazhu">唐避高祖諱，改淵爲泉。</span>自今中外所上書奏，不得更言『聖神文武』之號。<span class="jiazhu">建中元年，羣臣上尊號曰聖神文武皇帝，見二百二十六卷。</span></span></p>
<p class="em2 strong"><span class="yinhao">李希烈、田悅、王武俊、李納等，咸以勳舊，各守藩維，朕撫御乖方，致其疑懼；皆由上失其道而下罹其災，朕實不君，人則何罪！<span class="jiazhu">此等言語，強藩悍將聞之，宜其感服易心。</span>宜幷所管將吏等一切待之如初。</span></p>
<p class="em2 strong"><span class="yinhao">朱滔雖緣朱泚連坐，路遠必不同謀，念其舊勳，務在弘貸，<span class="jiazhu">弘，大也。</span>如能效順，亦與惟新。</span></p>
<p class="em2 strong"><span class="yinhao">朱泚反易天常，<span class="jiazhu">君臣上下，天秩有典之常也。</span>盜竊名器，暴犯陵寢，所不忍言，獲罪祖宗，朕不敢赦。<span class="jiazhu">此等言語，可與誥誓相表裏。</span>其脅從將吏百姓等，但官軍未到京城以前，去逆效順幷散歸本道、本軍者，並從赦例。<span class="jiazhu">所以攜從逆之黨。將，卽亮翻；下同。</span></span></p>
<p class="em2 strong"><span class="yinhao">諸軍、諸道應赴奉天及進收京城將士，並賜名奉天定難功臣。<span class="jiazhu">所以作勤王之心。難，乃旦翻。</span>其所加墊陌錢、稅間架、竹、木、茶、漆、榷鐵之類，悉宜停罷。」</span><span class="jiazhu">所以順人情之欲惡。墊陌錢，卽趙贊所行除陌錢也。墊，丁念翻。榷，古岳翻。</span></p>
<p class="em2 strong">赦下，四方人心大悅。及上還長安明年，<span class="jiazhu">上還長安之明年，貞元元年也。下，遐稼翻。還，從宣翻，又音如字。</span>李抱眞入朝爲上言：<span class="jiazhu">朝，直遙翻。爲，于僞翻。</span><span class="yinhao">「山東宣布赦書，士卒皆感泣，臣見人情如此，知賊不足平也！」</span><span class="jiazhu">史究言興元赦書感動人心之效。</span></p>
<p class="em2 strong"><span class="yinwen">2</span>命兵部員外郎李充爲恆冀宣慰使。<span class="jiazhu">唐兵部員外郎二人，一人掌貢舉、雜請，一人判南曹歲選。出使非本職，命以郎官出使耳。恆，戶登翻。使，疏吏翻。</span></p>
<p class="em2 strong"><span class="yinwen">3</span>朱泚更國號曰漢，<span class="jiazhu">泚，且禮翻，又音此。朱泚初僭號，國號秦。更，工衡翻。</span>自號漢元天皇，改元天皇。</p>
<p class="em2 strong"><span class="yinwen">4</span>王武俊、田悅、李納見赦令，皆去王號，<span class="jiazhu">去，羌呂翻。</span>上表謝罪。<span class="jiazhu">上，時掌翻。</span>惟李希烈自恃兵強財富，遂謀稱帝，遣人問儀於顏眞卿，眞卿曰：<span class="yinhao">「老夫嘗爲禮官，所記惟諸侯朝天子禮耳！」</span><span class="jiazhu">顏眞卿所以答李希烈者，辭不迫切而義甚嚴正。朝，直遙翻。</span>希烈遂卽皇帝位，<span class="jiazhu">《考異》曰：希烈稱帝，《實錄》、《舊·希烈傳》、《顏眞卿傳》皆無年月。今據《奉天記》、《幸奉天錄》，皆云，<span class="yinhao">「赦令旣行，諸方莫不向化，惟李希烈長惡不悛，國號大楚。」</span>又《實錄》，今年閏月庚午，詔曰：<span class="yinhao">「朕苟存拯物，不憚屈身，故於歲首，特布新令，赦其殊死，待以初誠。使臣纔及於郊畿，巨猾已聞於僭竊。」</span>然則希烈稱帝，必在正月初也。</span>國號大楚，改元武成。置百官，以其黨鄭賁爲侍中，孫廣爲中書令，李緩、李元平同平章事。<span class="jiazhu"><span class="yinhao">「李緩」</span>，《新書》作<span class="yinhao">「李綬」</span>。</span>以汴州爲大梁府，分其境內爲四節度。希烈遣其將辛景臻謂顏眞卿曰：<span class="yinhao">「不能屈節，當自焚！」</span>積薪灌油於其庭。眞卿趨赴火，景臻遽止之。</p>
<p class="em2 strong">希烈又遣其將楊峯<span class="jiazhu">將，卽亮翻。《考異》曰：《舊傳》作<span class="yinhao">「楊豐」</span>，今從《奉天記》。</span>齎赦賜陳少遊及壽州刺史張建封。建封執峯徇於軍，腰斬於市，少遊聞之駭懼。建封具以少遊與希烈交通之狀聞，上悅，以建封爲濠、壽、廬三州都團練使。<span class="jiazhu">少，始照翻。使，疏吏翻。</span>希烈乃以其將杜少誠爲淮南節度使，使將步騎萬餘人先取壽州，後之江都，<span class="jiazhu">使將，卽亮翻，又音如字。騎，奇寄翻。壽州，治壽春縣。之，往也。淮南節度治江都。</span>建封遣其將賀蘭元均、邵怡守霍丘秋栅。<span class="jiazhu">《後周書·賀蘭祥傳》：其先與後魏俱起，有紇伏者，爲賀蘭莫弗，遂以爲氏。霍丘，漢廬江松滋縣地，梁置安豐郡，東魏廢郡；隋開皇十六年，置霍丘縣；唐屬壽州。《九域志》：在州東一百二十里。宋白曰：霍丘，本春秋時蓼國，梁置霍丘戍，隋廢戍爲縣。</span>少誠竟不能過，遂南寇蘄、黃，欲斷江路。<span class="jiazhu">蘄，渠希翻。斷，音短。</span>時上命包佶自督江、淮財賦，泝江詣行在；至蘄口，<span class="jiazhu">《水經註》：蘄水源出蘄春縣北大浮山，南過其縣西，又南至蘄口，入于江。佶，其吉翻。泝，蘇故翻。</span>遇少誠入寇。曹王皋遣蘄州刺史伊愼將兵七千拒之，戰於永安戍，<span class="jiazhu">永安戍在黃州黃岡縣界，梁嘗置永安郡，後廢爲戍。</span>大破之，少誠脫身走，斬首萬級，包佶乃得前。後佶入朝，具奏陳少遊奪財賦事；<span class="jiazhu">奪財賦事見上年。佶，巨乙翻。朝，直遙翻。</span>少遊懼，厚斂所部以償之。<span class="jiazhu">斂，力贍翻。</span>李希烈以夏口上流要地，<span class="jiazhu">鄂州治夏口，當江、漢之會。夏，戶雅翻。</span>使其驍將董侍募死士七千襲鄂州，刺史李兼偃旗臥鼓閉門以待之。侍撤屋材以焚門，兼帥士卒出戰，大破之。<span class="jiazhu">驍，堅堯翻。將，卽亮翻。鄂，逆各翻。鄂州治江夏縣，卽夏口。帥，讀曰率。</span>上以兼爲鄂、岳、沔都團練使。<span class="jiazhu">沔，彌兗翻。使，疏吏翻。</span>於是希烈東畏曹王皋，西畏李兼，不敢復有窺江、淮之志矣。<span class="jiazhu">史言李希烈兵勢稍挫。復，扶又翻。</span></p>
<p class="em2 strong"><span class="yinwen">5</span>朱滔引兵入趙境，王武俊大具犒享；<span class="jiazhu">犒，口到翻。</span>入魏境，田悅供承倍豐，使者仰候，相望於道。丁丑，滔至永濟，<span class="jiazhu">宋白曰：永濟縣，本漢貝丘縣地，隋已後臨清縣地，大曆七年，田承嗣奏分臨清置永濟縣，屬貝州，以縣西臨永濟渠爲名。</span>遣王郅見悅，約會館陶，偕行渡河。<span class="jiazhu">館陶縣，屬魏州，在州城東稍北。</span>悅見郅曰：<span class="yinhao">「悅固願從五兄南行，昨日將出軍，將士勒兵不聽悅出，曰：『國兵新破，<span class="jiazhu">謂先爲馬燧等所破也。</span>戰守踰年，資儲竭矣。<span class="jiazhu">謂守魏州，與馬燧等相持也。</span>今將士不免凍餒，何以全軍遠征！大王日自撫循，猶不能安；若捨城邑而去，朝出，暮必有變！』悅之志非敢有貳也，如將士何！已令孟祐備步騎五千，從五兄供芻牧之役。」</span><span class="jiazhu">騎，奇寄翻。</span>因遣其司禮侍郎裴抗等往謝滔。<span class="jiazhu">司禮侍郎，猶天朝禮部侍郎。</span>滔聞之，大怒曰：<span class="yinhao">「田悅逆賊，曏在重圍，<span class="jiazhu">重，直龍翻。</span>命如絲髮，使我叛君棄兄，發兵晝夜赴之，<span class="jiazhu">事見二百二十七卷建中三年。</span>幸而得存。許我貝州，我辭不取；尊我爲天子，我辭不受。<span class="jiazhu">事見同上年。</span>今乃負恩，誤我遠來，飾辭不出！」</span>卽日，遣馬寔攻宗城、經城，<span class="jiazhu">經城，漢古縣，時屬貝州。宋白曰：後漢分前漢堂陽縣，於今縣西北二十里置經縣，後魏省併南宮縣，太和十年，又於今理置經縣，尋置廣宗郡於此，北齊省郡及縣，移武強縣於此，後周復於此置廣宗郡，隋開皇三年，罷郡，復於此置經城縣，宋省縣爲鎭，入宗城。</span>楊榮國攻冠氏，<span class="jiazhu">去年張孝忠遣其將楊榮國與李晟俱赴國難。及晟收京城，諸將中獨楊榮國不見於史。今朱滔遣楊榮國攻冠氏，乃建中三年以深州降于朱滔者。冠氏，春秋邑名，隋分館陶東界置冠氏縣，唐屬魏州。《九域志》：在州東北六十里。</span>皆拔之；又縱回紇掠館陶頓幄帟、器皿、車、牛以去。<span class="jiazhu">紇，下沒翻。帟，音亦。《三禮圖》：在上曰帟，四旁及上曰帷，上下四旁悉周曰幄。又曰：帟，平帳也。帟，主在幕，若幄中坐上承塵。</span>悅閉城自守。壬午，滔遣裴抗等還，<span class="jiazhu">還，從宣翻，又音如字。</span>分兵置吏守平恩、永濟。<span class="jiazhu">平恩縣，屬洺州，治平恩川。</span></p>
<p class="em2 strong"><span class="yinwen">6</span>丙戌，以吏部侍郎盧翰爲兵部侍郎、同平章事。<span class="jiazhu">《考異》曰：《實錄》、《新》《舊紀》、《表》皆同。蓋翰罷領選，故自吏部遷兵部耳。</span>翰，義僖之七世孫也。<span class="jiazhu">盧義僖仕元魏，當靈后臨朝時，不附徐、鄭。</span></p>
<p class="em2 strong"><span class="yinwen">7</span>朱滔引兵北圍貝州，引水環之，<span class="jiazhu">環，音宦。</span>刺史邢曹俊嬰城拒守；縱范陽及回紇兵大掠諸縣，<span class="jiazhu">滔縱兵大掠。</span>又拔武城，<span class="jiazhu">武城，卽漢東武城縣地，唐屬貝州。《九域志》：在州東五十里。</span>通德、棣二州，使給軍食；<span class="jiazhu">建中二年，朱滔據有德、棣。</span>遣馬寔將步騎五千屯冠氏以逼魏州。</p>
<p class="em2 strong"><span class="yinwen">8</span>以給事中杜黃裳爲江淮宣慰副使。<span class="jiazhu">《考異》曰：《實錄》，去年十二月癸酉，已云黃裳使江淮，此又有之。按《舊紀》，去年十二月，黃裳爲給事耳。《實錄》誤也。</span></p>
<p class="em2 strong"><span class="yinwen">9</span>上於行宮廡下貯諸道貢獻之物，牓曰瓊林大盈庫。<span class="jiazhu">貯，直呂翻。</span>陸贄以爲戰守之功，賞賚未行而遽私別庫，則士卒怨望，無復鬬志，上疏諫，<span class="jiazhu">復，扶又翻，又音如字。上，時掌翻。疏，所據翻。</span>其略曰：<span class="yinhao">「天子與天同德，以四海爲家，何必橈廢公方，<span class="jiazhu">橈，奴敎翻，屈曲也。方，法也。</span>崇聚私貨！降至尊而代有司之守，辱萬乘以效匹夫之藏，<span class="jiazhu">乘，繩證翻。</span>虧法失人，誘姦聚慝，以斯制事，豈不過哉！」</span><span class="jiazhu">誘，羊久翻。慝，吐得翻。</span>又曰：<span class="yinhao">「頃者六師初降，<span class="jiazhu">降，讀如字。天子之行，必有六師以爲營衞。不敢指言自京師出居奉天，故微其辭曰六師初降。</span>百物無儲，外扞兇徒，內防危堞，晝夜不息，殆將五旬，凍餒交侵，死傷相枕，<span class="jiazhu">堞，達協翻。枕，職任翻。</span>畢命同力，竟夷大艱。良以陛下不厚其身，不私其欲，絕甘以同卒伍，輟食以啗功勞。<span class="jiazhu">啗，徒濫翻，又徒覽翻。</span>無猛制而人不攜，懷所感也；無厚賞而人不怨，悉所無也。<span class="jiazhu">悉，詳體也。</span>今者攻圍已解，衣食已豐，而謠讟方興，<span class="jiazhu">讟，怨謗也。</span>軍情稍阻，豈不以勇夫恆性，嗜利矜功，<span class="jiazhu">恆，戶登翻。</span>其患難旣與之同憂而好樂不與之同利，<span class="jiazhu">難，乃旦翻。好，呼到翻。樂，音洛。</span>苟異恬默，能無怨咨！」</span><span class="jiazhu">咨，咨嗟也。</span>又曰：<span class="yinhao">「陛下誠能近想重圍之殷憂，<span class="jiazhu">重，直龍翻。殷，於謹翻。</span>追戒平居之專欲，凡在二庫貨賄，盡令出賜有功，每獲珍華，<span class="jiazhu">令，力丁翻。珍華，猶言珍麗也。</span>先給軍賞，如此，則亂必靖，賊必平，徐駕六龍，旋復都邑，天子之貴，豈當憂貧！是乃散其小儲而成其大儲，損其小寶而固其大寶也。」</span>上卽命去其牓。<span class="jiazhu">去，羌呂翻。</span></p>
<p class="em2 strong"><span class="yinwen">10</span>蕭復嘗言於上曰：<span class="yinhao">「宦官自艱難以來，多爲監軍，恃恩縱橫。<span class="jiazhu">監，工銜翻。橫，戶孟翻。</span>此屬但應掌宮掖之事，不宜委以兵權國政。」</span>上不悅。又嘗言：<span class="yinhao">「陛下踐阼之初，聖德光被，<span class="jiazhu">應，乙陵翻，當也。掖，音亦。被，皮義翻。</span>自楊炎、盧𣏌黷亂朝政，以致今日。<span class="jiazhu">朝，直遙翻。</span>陛下誠能變更睿志，臣敢不竭力。<span class="jiazhu">此必盧𣏌貶逐之後，蕭復方有是言。更，工衡翻。</span>儻使臣依阿苟免，臣實不能！」</span><span class="jiazhu">蕭復蓋樸而直者。</span>又嘗與盧𣏌同奏事，𣏌順上旨，復正色曰：<span class="yinhao">「盧𣏌言不正！」</span>上愕然，退，謂左右曰：<span class="yinhao">「蕭復輕朕！」</span><span class="jiazhu">此事必在蕭復、盧𣏌同列之時，史因德宗命復出使而序其事於此耳。</span>戊子，命復充山南東·西、荊湖、淮南、江西、鄂岳、浙江東·西、福建、嶺南等道宣慰、安撫使，實疏之也。<span class="jiazhu">鄂，五各翻。使，疏吏翻。</span>旣而劉從一及朝士往往奏留復，上謂陸贄曰：<span class="yinhao">「朕思遷幸以來，江、淮遠方，或傳聞過實，欲遣重臣宣慰，謀於宰相及朝士，僉謂宜然。今乃反覆如是，朕爲之悵恨累日。<span class="jiazhu">朝，直遙翻。相，息亮翻。爲，于僞翻。</span>意復悔行，使之論奏邪？<span class="jiazhu">意者，以意度之也。此亦德宗猜防臣下之一事。</span>卿知蕭復何如人？其不欲行，意趣安在？」</span>贄上奏，以爲：<span class="yinhao">「復痛自脩勵，慕爲清貞，用雖不周，行則可保。<span class="jiazhu">上，時掌翻。行，下孟翻。</span>至於輕詐如此，復必不爲。借使復欲逗留，從一安肯附會！今所言矛楯，<span class="jiazhu">《韓非子》：有鬻矛楯者，自譽其矛曰：<span class="yinhao">「吾矛之利，物無不陷也。」</span>又自譽其楯曰：<span class="yinhao">「吾楯之堅，物莫能陷也。」</span>或謂之曰：<span class="yinhao">「以子之矛陷子之楯，可乎？」</span>其人不能答。故後世謂議論自相反及爲事自相反者，爲自相矛楯。楯，食尹翻。</span>願陛下明加辯詰。<span class="jiazhu">詰，去吉翻。</span>若蕭復有所請求，則從一何容爲隱！<span class="jiazhu">爲，于僞翻。</span>若從一自有回互，則蕭復不當受疑。陛下何憚而不辯明，乃直爲此悵恨也！夫明則罔惑，辯則罔冤；惑莫甚於逆詐而不與明，<span class="jiazhu">夫，音扶。逆者，未至而迎之也。詐，謂人欺己也。未見其詐，而逆以爲詐，謂之逆詐。</span>冤莫痛於見疑而不與辯。是使情僞相糅，<span class="jiazhu">糅，女救翻。</span>忠邪靡分。茲實居上御下之要樞，惟陛下留意。」</span>上亦竟不復辯也。<span class="jiazhu">復，扶又翻。</span></p>
<p class="em2 strong"><span class="yinwen">11</span>辛卯，以王武俊爲恆、冀、深、趙節度使。壬辰，加李抱眞、張孝忠並同平章事。丙申，加田悅檢校左僕射。<span class="jiazhu">恆，戶登翻。使，疏吏翻。校，古效翻。射，寅謝翻。</span>以山南東道行軍司馬樊澤爲本道節度使，前深、趙觀察使康日知爲同州刺史、奉誠軍節度使，<span class="jiazhu">以趙州與王武俊，故徙康日知。乾元初，以同州爲匡國軍節度使，今又爲奉誠軍。</span>曹州刺史李納爲鄆州刺史、平盧節度使。<span class="jiazhu">李納本爲曹州刺史，建中二年，其父正己卒，納自領軍務，未有朝命，今方命以旌節，故先敍其本職，而加以新命。鄆，音運。</span></p>
<p class="em2 strong"><span class="yinwen">12</span>戊戌，加劉洽汴、滑、宋、亳都統副使，知都統事，李勉悉以其衆授之。<span class="jiazhu">李勉旣失守汴州，命劉洽知都統事。汴，皮變翻。統，他綜翻，俗多從上聲。</span></p>
<p class="em2 strong"><span class="yinwen">13</span>辛丑，六軍各置統軍，<span class="jiazhu">此北門左·右羽林、龍武、神武六軍也。《考異》曰：《實錄》云：<span class="yinhao">「詔六軍各置軍使一員。」</span>又云：<span class="yinhao">「因置統軍。」</span>按《舊紀》，獨置統軍耳。今從之。</span>秩從三品，以寵勳臣。<span class="jiazhu">從，才用翻。</span></p>
<p class="em2 strong"><span class="yinwen">14</span>吐蕃尙結贊請出兵助唐收京城。庚子，遣祕書監崔漢衡使吐蕃，發其兵。<span class="jiazhu">吐，從暾入聲。</span></p>
</div></body></html>