<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第九・漢紀一・太祖高皇帝上之上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀一">漢紀一</span></span></h1>
<p id="online_toc_0"><a class="gg-link" href="#online_toc_0"></a><span class="jiazhu">起旃蒙協洽<span class="biaozhusup" data-rel="">（乙未）</span>，盡柔兆涒灘<span class="biaozhusup" data-rel="">（丙申）</span>，凡二年。</span></p>
<hr/>
<p class="" id="online_toc_1"><a class="gg-link" href="#online_toc_1"></a><span class="jiazhu">項羽之分天下，王諸將也，王沛公於巴、蜀、漢中，曰漢王。王怒，欲攻羽。蕭何諫曰：<span class="yinhao">「語曰『天漢』，其稱甚美。」</span>於是就國。及滅項羽，有天下，遂因始封國名而號曰漢。<span class="jiaozhusup">【章：「項羽至曰漢」，乙十一行本無此五十九字。】</span></span></p>
<h5><span class="section" id="title-2"><span data-head-description="" data-head-level="h3" data-head-title="太祖高皇帝上之上">太祖高皇帝上之上</span></span></h5>
<p class="" id="online_toc_2"><a class="gg-link" href="#online_toc_2"></a><span class="jiazhu">姓劉氏，諱邦，字季；沛豐邑中陽里人。張晏曰：<span class="shu-ming">諡法</span>無高，以帝爲功最高而爲帝之太祖，故特起此名焉。<span class="jiaozhusup">【章：乙十一行本「人」下有「秦二世元年，陳涉起蘄，沛父老立季爲沛公；二年，項羽更立爲漢王，明年稱漢元年；五年卽帝位。」三十七字。無「張晏」至「名焉」二十五字。】</span></span></p>
<div class="yeartoc" id="year_toc_0206"><p class="strong" id="online_toc_3"><a class="gg-link" href="#online_toc_3"></a><span class="section" id="title-3"><span data-head-description="太祖高皇帝上之上" data-head-level="h4" data-head-title="元年">元年</span></span><span class="biaozhusup" data-rel="">（乙未、前二○六年）</span></p></div>
<p class="em2 strong" id="online_toc_4"><a class="gg-link" href="#online_toc_4"></a><span class="yinwen">1</span>冬，十月，<span class="jiazhu">古有三正：子爲天正，周用之，以十一月爲歲首；丑爲地正，殷用之，以十二月爲歲首；寅爲人正，夏用之，以十三月爲歲首。秦，水德，謂建亥之月水得位，故以十月爲歲首。高祖以十月至霸上，因而不革。至武帝太初元年，定曆，改用夏正，始以寅爲歲首；至于今因之。</span>沛公至霸上；<span class="jiazhu"><span class="shu-ming">考異</span>曰：<span class="shu-ming">史記</span>、<span class="shu-ming">漢書</span>、荀悅<span class="shu-ming">漢紀</span>，皆云<span class="yinhao">「是月五星聚東井」</span>。按魏收<span class="shu-ming">後魏書·高允傳</span>：崔浩集諸術士考校漢元以來日月薄蝕、五星行度，幷譏前史之失，別爲魏曆，以示允。允曰：<span class="yinhao">「善言遠者必先驗於近。且漢元年冬十月五星聚於東井，此乃曆術之淺事，今譏漢史而不覺此謬，恐後之譏今猶今之譏古。」</span>浩曰：<span class="yinhao">「所繆云何？」</span>允曰：<span class="yinhao">「按<span class="shu-ming">星傳</span>：金、水二星常附日而行，冬十月，日旦在尾、箕，昏沒於申南，而東井方出於寅北，二星何因背日而行！是史官欲神其事，不復推之於理。」</span>浩曰：<span class="yinhao">「欲爲變者，何所不可！君獨不疑三星之聚，而怪二星之來。」</span>允曰：<span class="yinhao">「此不可以空言爭，宜更審之。」</span>時坐者咸怪。東宮少傅游雅曰：<span class="yinhao">「高君長於曆，當不虛言也。」</span>後歲餘，浩謂允曰：<span class="yinhao">「先所論者，本不經心；及更考究，果如君語，以前三月聚於東井，非十月也。」</span>今從之，十月不言五星聚。</span>秦王子嬰素車、白馬，係頸以組，封皇帝璽、符、節，降軹道旁。<span class="jiazhu">應劭曰：子嬰不敢襲帝號，但稱王耳。素車、白馬，喪人之服。組者，天子韍也。係頸，言欲自殺也。師古曰：此組，謂綬也，所以帶璽也。組，總五翻，今綬紛絛是也。應劭曰：璽，信也；古者尊卑共之。<span class="shu-ming">左傳</span>：襄公在楚，季武子使公冶問璽書，追而與之。秦、漢尊者以爲信，羣下乃避之。<span class="shu-ming">漢官儀</span>曰：子嬰上始皇璽，因服御之；代代傳受，號<span class="yinhao">「漢傳國璽」</span>。沈約曰：高祖入關，得秦始皇藍田玉璽，螭虎紐，文曰<span class="yinhao">「受天之命，皇帝壽昌」</span>。後代名傳國璽。<span class="shu-ming">史記正義</span>曰：天子有六璽：皇帝行璽，皇帝之璽，皇帝信璽，天子行璽，天子之璽，天子信璽。皇帝信璽，凡事皆用之，璽令施行。天子信璽，以遷拜、封諸侯之璽，以發兵，皆以武都紫泥封。虞喜<span class="shu-ming">志林</span>曰：傳國璽自在六璽之外；天子凡七璽。符，<span class="shu-ming">說文</span>曰：信也。韋昭曰：符，發兵符也。師古曰：符，諸所合符以爲契者也。<span class="shu-ming">周禮</span>，地官之屬有掌節。鄭玄<span class="shu-ming">註</span>云：節，猶信也，行者所執之信。<span class="shu-ming">三禮義宗</span>曰：節長尺二寸；秦、漢以下改爲旌幢之形。韋昭曰：節者，使所擁也。<span class="shu-ming">釋名</span>云：爲號令賞罰之節也。師古曰：節以毛爲之，上下相重，取象竹節，將命者持之以爲信。徐廣曰：軹道，在霸陵。蘇林曰：亭名也，在長安東十三里。<span class="shu-ming">漢宮殿疏</span>曰：軹道亭東去霸城觀四里，觀東去霸水百步。<span class="shu-ming">括地志</span>：軹，音紙。軹道在雍州萬年縣東北十六里苑中。</span>諸將或言誅秦王。沛公曰：<span class="yinhao">「始懷王遣我，固以能寬容。<span class="jiazhu">事見上卷秦二世二年。</span>且人已降，殺之不祥。」</span>乃以屬吏。<span class="jiazhu">屬，付也。屬吏者，付之於吏，使監守之也。屬，之欲翻。</span></p>
<p class="margin2" id="online_toc_5"><a class="gg-link" href="#online_toc_5"></a>賈誼論曰：秦以區區之地致萬乘之權，招八州而朝同列，<span class="jiazhu">蘇林曰：招，音翹；舉也。秦國，周職方雍州之地耳；旣破六國，乃舉豫、兗、青、揚、荊、幽、冀、幷八州有之。六國與秦俱稱王，是爲同列。朝，直遙翻。</span>百有餘年，然後以六合爲家，<span class="jiazhu">六合，天、地、東、西、南、北。</span>殽、函爲宮；一夫作難而七廟墮，<span class="jiazhu">墮，讀曰隳。<span class="shu-ming">記</span>：天子七廟，三昭、三穆，與太祖之廟而七。</span>身死人手，爲天下笑者，何也？仁誼不施而攻守之勢異也。</p>
<p class="em2 strong" id="online_toc_6"><a class="gg-link" href="#online_toc_6"></a><span class="yinwen">2</span>沛公西入咸陽，諸將皆爭走金帛財物之府分之，<span class="jiazhu">走，音奏。</span>蕭何獨先入收秦丞相府圖籍藏之，以此沛公得具知天下阨塞、<span class="jiazhu">阨，乙革翻。塞，悉則翻。</span>戶口多少、強弱之處。沛公見秦宮室、帷帳、狗馬、重寶、婦女以千數，意欲留居之。樊噲諫曰：<span class="yinhao">「沛公欲有天下耶，將爲富家翁耶？凡此奢麗之物，皆秦所以亡也，沛公何用焉！願急還霸上，無留宮中！」</span><span class="jiazhu">樊噲起於狗屠，識見如此。余謂噲之功當以諫留秦宮爲上，鴻門誚讓項羽次之。<span class="shu-ming">姓譜</span>：周宣王封仲山甫於樊，後因氏焉。</span>沛公不聽。張良曰：<span class="yinhao">「秦爲無道，故沛公得至此。夫爲天下除殘賊，宜縞素爲資。<span class="jiazhu">縞素，有喪之服；謂弔民也。爲，于僞翻，縞，工老翻。</span>今始入秦，卽安其樂，<span class="jiazhu">樂，音洛。</span>此所謂『助桀所虐』。且忠言逆耳利於行，毒藥苦口利於病，願沛公聽樊噲言！」</span>沛公乃還軍霸上。</p>
<p class="em2 strong" id="online_toc_7"><a class="gg-link" href="#online_toc_7"></a>十一月，沛公悉召諸縣父老、豪傑，謂曰：<span class="yinhao">「父老苦秦苛法久矣！<span class="jiazhu">苛，音何，細也。</span>吾與諸侯約，先入關者王之；<span class="jiazhu">王，于況翻；又如字。</span>吾當王關中。與父老約，法三章耳：殺人者死，傷人及盜抵罪。<span class="jiazhu">服虔曰：隨輕重制法也。李奇曰：傷人有曲直，盜贓有多少，罪名不可預定；凡言抵罪，未知抵何罪也。師古曰：抵，至也，當也。服、李二說並得之。抵，丁禮翻。</span>餘悉除去秦法，諸吏民皆案堵如故。<span class="jiazhu">案，次第也；堵，牆堵也：言不遷動也。去，羌呂翻。</span>凡吾所以來，爲父老除害，非有所侵暴；無恐！且吾所以還軍霸上，待諸侯至而定約束耳。」</span>乃使人與秦吏行縣、鄕、邑，告諭之。<span class="jiazhu">秦制：縣大率方百里，十里一亭，十亭一鄕，所封食邑。爲，于僞翻。行，下孟翻。</span>秦民大喜，爭持牛、羊、酒食獻饗軍士。沛公又讓不受，曰：<span class="yinhao">「倉粟多，非乏，不欲費民。」</span>民又益喜，唯恐沛公不爲秦王。</p>
<p class="em2 strong" id="online_toc_8"><a class="gg-link" href="#online_toc_8"></a>項羽旣定河北，率諸侯兵欲西入關。先是，諸侯吏卒、繇使、屯戍過秦中者，秦中吏卒遇之多無狀。<span class="jiazhu">言無善狀也。先，悉薦翻。繇，讀曰徭。</span>及章邯以秦軍降諸侯，諸侯吏卒乘勝多奴虜使之，輕折辱秦吏卒。秦吏卒多怨，竊言曰：<span class="yinhao">「章將軍等詐吾屬降諸侯。今能入關破秦，大善；卽不能，諸侯虜吾屬而東，秦又盡誅吾父母妻子，柰何？」</span>諸將微聞其計，以告項羽。項羽召黥布、蒲將軍計曰：<span class="yinhao">「秦吏卒尙衆，其心不服；至關不聽，事必危。不如擊殺之，而獨與章邯、長史欣、都尉翳入秦。」</span>於是楚軍夜擊阬秦卒二十餘萬人新安城南。<span class="jiazhu">班<span class="shu-ming">志</span>，縣屬弘農郡。師古曰：今穀州縣。<span class="shu-ming">括地志</span>：新安故城，在洛州澠池縣東一十二里。</span></p>
<p class="em2 strong" id="online_toc_9"><a class="gg-link" href="#online_toc_9"></a><span class="yinwen">3</span>或說沛公曰：<span class="yinhao">「秦富十倍天下，地形強。聞項羽號章邯爲雍王，王關中，<span class="jiazhu">雍，於用翻。王關之王，于況翻；下欲王同。</span>今則來，沛公恐不得有此。可急使兵守函谷關，無內諸侯軍；<span class="jiazhu">內，音納，又如字。今傳內從<span class="yinhao">「人」</span>者奴對翻；從<span class="yinhao">「入」</span>者讀爲納。</span>稍徵關中兵以自益，距之。」</span>沛公然其計，從之。</p>
<p class="em2 strong" id="online_toc_10"><a class="gg-link" href="#online_toc_10"></a>已而項羽至關，關門閉；聞沛公已定關中，大怒，使黥布等攻破函谷關。十二月，項羽進至戲。<span class="jiazhu">戲，許宜翻。</span>沛公左司馬曹無傷使人言項羽曰：<span class="yinhao">「沛公欲王關中，令子嬰爲相，珍寶盡有之。」</span>欲以求封。項羽大怒，饗士卒，期旦日擊沛公軍。當是時，項羽兵四十萬，號百萬，在新豐鴻門；<span class="jiazhu">新豐縣本秦驪邑，高祖七年方置，史以後來縣名書之。應劭曰：太上皇思東歸，於是高祖改築城市街里以象豐，徙豐民以實之，故號新豐。孟康曰：鴻門在新豐東十七里，舊大道下阪口名也。姚察云：在新豐古城東，末至戲水，道南有斷原，南北洞門是也。<span class="shu-ming">水經註</span>：今新豐古城東有阪，長二里餘，塹原通道，南北洞開，有同門汰，謂之鴻門。孟康言在新豐東十七里，無之；蓋指縣治而言，非謂城也。自新豐古城西至霸城五十里，霸城西十里則霸水，又西二十里則長安城。</span>沛公兵十萬，號二十萬，在霸上。</p>
<p class="em2 strong" id="online_toc_11"><a class="gg-link" href="#online_toc_11"></a>范增說項羽曰：<span class="yinhao">「沛公居山東時，貪財，好色；今入關，財物無所取，婦女無所幸，此其志不在小。吾令人望其氣，皆爲龍虎，成五采，此天子氣也。<span class="jiazhu"><span class="shu-ming">周禮</span>：眡祲氏掌十煇之法，以觀妖祥，辨吉凶。卽後世所謂望氣者也。<span class="shu-ming">晉·天文志</span>：天子氣，內赤外黃，四方所發之處當有王者。若天子欲有遊往處，其地亦先發此氣，或如城門隱隱在氣霧中，或氣象青衣人無手，在日西，或如龍馬，或雜色鬱鬱衝天者，皆帝王之氣。</span>急擊勿失！」</span></p>
<p class="em2 strong" id="online_toc_12"><a class="gg-link" href="#online_toc_12"></a>楚左尹項伯者，<span class="jiazhu">楚官有左尹、右尹。</span>項羽季父也，素善張良，乃夜馳之沛公軍，私見張良，具告以事，欲呼與俱去，曰：<span class="yinhao">「毋俱死也！」</span>張良曰：<span class="yinhao">「臣爲韓王送沛公；沛公今有急，亡去，不義，不可不語。」</span><span class="jiazhu">爲，于僞翻。語，牛倨翻。</span>良乃入，具告沛公。沛公大驚。良曰：<span class="yinhao">「料公士卒足以當項羽乎？」</span>沛公默然曰：<span class="yinhao">「固不如也。且爲之柰何？」</span>張良曰：<span class="yinhao">「請往謂項伯，言沛公之不敢叛也。」</span>沛公曰：<span class="yinhao">「君安與項伯有故？」</span>張良曰：<span class="yinhao">「秦時與臣游，嘗殺人，臣活之。今事有急，故幸來告良。」</span>沛公曰：<span class="yinhao">「孰與君少長？」</span>良曰：<span class="yinhao">「長於臣。」</span><span class="jiazhu">少，詩照翻。長，知兩翻。</span>沛公曰：<span class="yinhao">「君爲我呼入，吾得兄事之。」</span>張良出，固要項伯；<span class="jiazhu">要，一遙翻。</span>項伯卽入見沛公。沛公奉巵酒爲壽，約爲婚姻，曰：<span class="yinhao">「吾入關，秋毫不敢有所近，<span class="jiazhu">文穎曰：毫，秋乃成好，舉盛而言也。師古曰：毫成之時，端極纖細，適足喻小，非言其盛。近，其靳翻。</span>籍吏民，封府庫而待將軍。所以遣將守關者，備他盜之出入與非常也。日夜望將軍至，豈敢反乎！願伯具言臣之不敢倍德也。」</span><span class="jiazhu">倍，讀曰背。</span>項伯許諾，謂沛公曰：<span class="yinhao">「旦日不可不蚤自來謝。」</span>沛公曰：<span class="yinhao">「諾。」</span>於是項伯復夜去，至軍中，具以沛公言報項羽；因言曰：<span class="yinhao">「沛公不先破關中，公豈敢入乎！今人有大功而擊之，不義也；不如因善遇之。」</span>項羽許諾。</p>
<p class="em2 strong" id="online_toc_13"><a class="gg-link" href="#online_toc_13"></a>沛公旦日從百餘騎來見項羽鴻門，謝曰：<span class="yinhao">「臣與將軍戮力而攻秦，將軍戰河北，臣戰河南；不自意能先入關破秦，得復見將軍於此。今者有小人之言，令將軍與臣有隙。」</span>項羽曰：<span class="yinhao">「此沛公左司馬曹無傷言之；不然，籍何以至此！」</span>項羽因留沛公與飲。范增數目項羽，<span class="jiazhu">數，所角翻。</span>舉所佩玉玦以示之者三；<span class="jiazhu">玦如環而有缺。增舉以示羽，蓋欲其決意殺沛公也。</span>項羽默然不應。范增起，出，召項莊，謂曰：<span class="yinhao">「君王爲人不忍。若入前爲壽，<span class="jiazhu">若，汝也。師古曰：凡言爲壽者，謂進爵於尊者而獻無疆之壽。</span>壽畢，請以劍舞，因擊沛公於坐，殺之。<span class="jiazhu">坐，徂臥翻。</span>不者，若屬皆且爲所虜！」</span>莊則入爲壽，壽畢，曰：<span class="yinhao">「軍中無以爲樂，<span class="jiazhu">樂，音洛。</span>請以劍舞。」</span>項羽曰：<span class="yinhao">「諾。」</span>項莊拔劍起舞。項伯亦拔劍起舞，常以身翼蔽沛公，莊不得擊。</p>
<p class="em2 strong" id="online_toc_14"><a class="gg-link" href="#online_toc_14"></a>於是張良至軍門見樊噲。噲曰：<span class="yinhao">「今日之事何如？」</span>良曰：<span class="yinhao">「今項莊拔劍舞，其意常在沛公也。」</span>噲曰：<span class="yinhao">「此迫矣，臣請入，與之同命！」</span>噲卽帶劍擁盾入。<span class="jiazhu">盾，所以蔽身者也。盾，食尹翻。</span>軍門衞士欲止不內，樊噲側其盾以撞，衞士仆地。<span class="jiazhu">撞，丈江翻；擊也。</span>遂入，披帷立，<span class="jiazhu">在旁曰帷。<span class="shu-ming">釋名</span>曰：帷，圍也，以自障圍也。</span>瞋目視項羽，<span class="jiazhu">瞋，怒目也，昌眞翻。</span>頭髮上指，目眦盡裂。<span class="jiazhu">眦，才賜翻，又在計翻，目際也。</span>項羽按劍而跽曰：<span class="jiazhu">跽，其紀翻，長跪也。</span><span class="yinhao">「客何爲者？」</span>張良曰：<span class="yinhao">「沛公之參乘樊噲也。」</span>項羽曰：<span class="yinhao">「壯士！賜之巵酒。」</span>則與斗巵酒。噲拜謝，起，立而飲之。項羽曰：<span class="yinhao">「賜之彘肩！」</span>則與一生彘肩。樊噲覆其盾於地，加彘肩其上，拔劍切而啗之。項羽曰：<span class="yinhao">「壯士復能飲乎？」</span><span class="jiazhu">復，扶又翻。</span>樊噲曰：<span class="yinhao">「臣死且不避，巵酒安足辭！夫秦有虎狼之心，殺人如不能舉，刑人如恐不勝；天下皆叛之。懷王與諸將約曰：『先破秦入咸陽者，王之。』今沛公先破秦，入咸陽，毫毛不敢有所近，<span class="jiazhu">近，其靳翻。</span>還軍霸上以待將軍。勞苦而功高如此，未有封爵之賞，而聽細人之說，欲誅有功之人，此亡秦之續耳，竊爲將軍不取也！」</span>項羽未有以應，曰：<span class="yinhao">「坐！」</span>樊噲從良坐。</p>
<p class="em2 strong" id="online_toc_15"><a class="gg-link" href="#online_toc_15"></a>坐須臾，沛公起如廁，因招樊噲出。沛公曰：<span class="yinhao">「今者出，未辭也，爲之柰何？」</span>樊噲曰：<span class="yinhao">「如今人方爲刀俎，我方爲魚肉，何辭爲！」</span>於是遂去。鴻門去霸上四十里，沛公則置車騎，<span class="jiazhu">置，留也；留車騎於鴻門，不以自隨。</span>脫身獨騎；樊噲、夏侯嬰、靳彊、紀信等四人<span class="jiazhu"><span class="shu-ming">姓譜</span>：夏侯出自夏后之後，杞簡公爲楚所滅，其弟佗奔魯，魯悼公以佗出自夏后氏，受爵爲侯，謂之夏侯，因而命氏。紀，春秋紀侯之後，以國爲姓。</span>持劍、盾步走，從驪山下道芷陽，間行趣霸上。<span class="jiazhu">班<span class="shu-ming">志</span>：京兆霸陵縣，故芷陽也；文帝更名。間，空也；投空隙而行。間，古莧翻。趣，讀如趨嚮之趨，逡須翻；後以義推。又七喻翻。</span>留張良使謝項羽，以白璧獻羽，玉斗與亞父。沛公謂良曰：<span class="yinhao">「從此道至吾軍，不過二十里耳。度我至軍中，公乃入。」</span><span class="jiazhu">度，徒洛翻。</span>沛公已去，間至軍中，張良入謝曰：<span class="yinhao">「沛公不勝桮杓，不能辭，<span class="jiazhu">勝，音升。</span>謹使臣良奉白璧一雙，再拜獻將軍足下；玉斗一雙，再拜奉亞父足下。」</span>項羽曰：<span class="yinhao">「沛公安在？」</span>良曰：<span class="yinhao">「聞將軍有意督過之，<span class="jiazhu">師古曰：謂視責也。</span>脫身獨去，已至軍矣。」</span>項羽則受璧，置之坐上。<span class="jiazhu">坐，徂臥翻。</span>亞父受玉斗，置之地，拔劍撞而破之，曰：<span class="yinhao">「唉，<span class="jiazhu">歎恨之聲，音烏開翻，又於其翻。</span>豎子不足與謀！奪將軍天下者，必沛公也；吾屬今爲之虜矣！」</span>沛公至軍，立誅殺曹無傷。</p>
<p class="em2 strong" id="online_toc_16"><a class="gg-link" href="#online_toc_16"></a>居數日，項羽引兵西，屠咸陽，殺秦降王子嬰，燒秦宮室，火三月不滅；收其貨寶、婦女而東。秦民大失望。<span class="jiazhu">秦民初見沛公無所侵暴而悅，及爲項羽殘滅，失其初所望也。</span></p>
<p class="em2 strong" id="online_toc_17"><a class="gg-link" href="#online_toc_17"></a>韓生說項羽曰：<span class="yinhao">「關中阻山帶河，四塞之地，地肥饒，可都以霸。」</span>項羽見秦宮室皆已燒殘破，又心思東歸，曰：<span class="yinhao">「富貴不歸故鄕，如衣繡夜行，誰知之者！」</span>韓生退曰：<span class="yinhao">「人言楚人沐猴而冠耳，果然！」</span><span class="jiazhu">師古曰：沐猴，獼猴也。言雖著人衣冠，其心不類人也。果然，如人之言也。</span>項羽聞之，烹韓生。</p>
<p class="em2 strong" id="online_toc_18"><a class="gg-link" href="#online_toc_18"></a>項羽使人致命懷王；懷王曰：<span class="yinhao">「如約。」</span><span class="jiazhu">言如前約，使沛公王關中。</span>項羽怒曰：<span class="yinhao">「懷王者，吾家所立耳，非有功伐，<span class="jiazhu">張晏曰：積功曰伐。</span>何以得專主約！天下初發難時，<span class="jiazhu">謂初起兵時。難，乃旦翻。</span>假立諸侯後以伐秦。然身被堅執銳首事，暴露於野<span class="jiazhu"><span class="shu-ming">史記正義</span>曰：暴，蒲北翻，又如字。</span>三年，滅秦定天下者，皆將相諸君與籍之力也。懷王雖無功，固當分其地而王之。」</span>諸將皆曰：<span class="yinhao">「善！」</span>春，正月，羽陽尊懷王爲義帝，曰：<span class="yinhao">「古之帝者，地方千里，必居上游。」</span><span class="jiazhu">游，卽流也；言居水之上流。</span>乃徙義帝於江南，都郴。<span class="jiazhu"><span class="shu-ming">史記</span>曰：長沙郴縣。班<span class="shu-ming">志</span>，郴縣屬桂陽郡。蓋高祖定天下，方分長沙爲桂陽郡也。郴，丑林翻。</span></p>
<p class="em2 strong" id="online_toc_19"><a class="gg-link" href="#online_toc_19"></a>二月，羽分天下王諸將。羽自立爲西楚霸王，<span class="jiazhu">文穎曰：<span class="shu-ming">史記·貨殖傳</span>：淮以北，沛、陳、汝南、南郡爲西楚；彭城以東，吳、廣陵爲東楚；衡山、九江、江南長沙、豫章爲南楚。羽欲都彭城，故自稱西楚。孟康曰：舊名江陵爲南楚，吳爲東楚，彭城爲西楚。師古曰：孟說是也。</span>王梁、楚地九郡，都彭城。<span class="jiazhu">班<span class="shu-ming">志</span>，縣屬楚國。<span class="shu-ming">史記正義</span>曰：徐州縣。</span>羽與范增疑沛公，而業已講解，又惡負約，<span class="jiazhu">惡，烏路翻。</span>乃陰謀曰：<span class="yinhao">「巴、蜀道險，秦之遷人皆居之。」</span>乃曰：<span class="yinhao">「巴、蜀亦關中地也。」</span>故立沛公爲漢王，王巴、蜀、漢中，都南鄭。<span class="jiazhu">巴、蜀、漢中，秦所置三郡地也。班<span class="shu-ming">志</span>，南鄭縣屬漢中。<span class="shu-ming">括地志</span>：南鄭縣，今梁州治所。近世有李文子者，蜀人也，著<span class="shu-ming">蜀鑑</span>曰：南鄭自南鄭，漢中自漢中。南鄭乃古褒國，秦未得蜀以前，先取之。漢中乃金、洋、均、房等州六百里是也。秦旣得漢中，乃分南鄭以隸之而置郡焉，南鄭與漢中爲一自此始。<span class="shu-ming">春秋</span><span class="yinhao">「楚人、巴人滅庸」</span>，卽今均、房兩州地。班<span class="shu-ming">志</span>，漢中郡治西城，今金州上庸郡是也。</span>而三分關中，王秦降將，以距塞漢路：<span class="jiazhu">塞，悉則翻。</span>章邯爲雍王，王咸陽以西，都廢丘；<span class="jiazhu">班<span class="shu-ming">志</span>：扶風槐里縣，周曰犬丘，懿王所都也；秦曰廢丘；高祖三年更名。韋昭曰：犬丘，周懿王所都；秦欲廢周，故曰廢丘。<span class="shu-ming">括地志</span>：廢丘故城，在雍州始平縣東南一十里。</span>長史欣者，故爲櫟陽獄掾，嘗有德於項梁；都尉董翳者，本勸章邯降楚；故立欣爲塞王，王咸陽以東，至河，都櫟陽；<span class="jiazhu">韋昭曰：塞在長安，名桃林塞。<span class="shu-ming">史記正義</span>曰：桃林塞，今華州潼關。師古曰：取河、華之固爲阨塞耳，非桃林也。塞，先代翻。櫟陽縣屬馮翊。<span class="shu-ming">括地志</span>：漢七年，分櫟陽城內爲萬年縣；隋改爲大興縣；唐復萬年。秦獻公所城櫟陽故城，在今雍州櫟陽縣東北二十五里。項梁嘗有櫟陽逮，請蘄獄掾曹咎書以抵欣而事得已，所謂<span class="yinhao">「有德於梁」</span>也。櫟，音藥。</span>立翳爲翟王，王上郡，都高奴。<span class="jiazhu">以上郡北近戎、翟，因以名國。班<span class="shu-ming">志</span>，高奴縣屬上郡。<span class="shu-ming">索隱</span>曰：今鄜州有高奴城。<span class="shu-ming">括地志</span>：延州城卽漢高奴縣。杜佑曰：延州，春秋白翟之地；漢爲膚施、高奴、臨河縣地；後魏置東夏州，後改延州，以界內延水爲名。董翳都高奴，今金明縣是也。</span>項羽欲自取梁地，乃徙魏王豹爲西魏王，王河東，都平陽。<span class="jiazhu">班<span class="shu-ming">志</span>，縣屬河東郡。</span>瑕丘申陽者，張耳嬖臣也，先下河南郡，迎楚河上，故立申陽爲河南王，都洛陽。<span class="jiazhu"><span class="shu-ming">括地志</span>：洛陽故城，在洛州洛陽縣東北二十六里，周公所築，卽成周城也。<span class="shu-ming">輿地志</span>：成周之地，秦莊襄王以爲洛陽縣，三川守治焉。後漢都雒陽，改爲<span class="yinhao">「雒」</span>。漢以火德，忌水，故去<span class="yinhao">「洛」</span>旁<span class="yinhao">「水」</span>而加<span class="yinhao">「隹」</span>。魏於行次爲土；土，水之忌也，水得土而流，土得水而柔，故除<span class="yinhao">「隹」</span>而加<span class="yinhao">「水」</span>。</span>韓王成因故都，都陽翟。趙將司馬卬定河內，數有功，故立卬爲殷王，王河內，都朝歌。<span class="jiazhu">河內郡朝歌縣，故殷都也，因以名國。</span>徙趙王歇爲代王。趙相張耳素賢，又從入關，故立耳爲常山王，王趙地，治襄國。<span class="jiazhu"><span class="shu-ming">括地志</span>：邢州本漢襄國縣；秦置三十六郡，於此置信都縣，屬鉅鹿郡；項羽改曰襄國。予據班<span class="shu-ming">志</span>，襄國縣屬趙國，信都縣屬信都國，漢蓋又分爲二縣。宋白曰：趙王歇都襄國，今邢州所理龍岡縣城是也。</span>當陽君黥布爲楚將，常冠軍，<span class="jiazhu">冠，古玩翻。</span>故立布爲九江王，都六。<span class="jiazhu">班<span class="shu-ming">志</span>，當陽縣屬南郡。九江，應劭曰：江自廬江尋陽分爲九。<span class="shu-ming">地理志</span>：九江在尋陽縣南，皆東合爲大江。<span class="shu-ming">史記正義</span>曰：九江郡卽壽州。楚自陳徙壽春，號曰郢。秦滅楚，於此置九江郡。</span>番君吳芮率百越佐諸侯，又從入關，故立芮爲衡山王，都邾。<span class="jiazhu">班<span class="shu-ming">志</span>，邾縣屬江夏郡。<span class="shu-ming">括地志</span>：邾故城，在黃州黃岡縣東南二十里。番，音婆。</span>義帝柱國共敖將兵擊南郡，功多，因立敖爲臨江王，都江陵。<span class="jiazhu">共，音龔，人姓也。<span class="shu-ming">姓譜</span>：共，商諸侯之國。晉有左行共華。又云：鄭共叔段後。臨江，孟康曰：本南郡，漢改爲臨江國，江陵縣屬焉。</span>徙燕王韓廣爲遼東王，都無終。<span class="jiazhu">故無終子之國。班<span class="shu-ming">志</span>，無終縣屬北平郡，非遼東郡界。蓋羽令韓廣都於無終，而令併王遼東之地故也。</span>燕將臧荼從楚救趙，<span class="jiazhu"><span class="shu-ming">姓譜</span>：臧姓，魯孝公子臧僖伯之後。</span>因從入關，故立荼爲燕王，都薊。<span class="jiazhu">班<span class="shu-ming">志</span>，薊縣屬廣陽國。師古曰：今幽州縣。<span class="shu-ming">水經註</span>：薊城西北隅有薊丘，故名薊，音計。</span>徙齊王田巿爲膠東王，都卽墨。齊將田都從楚救趙，因從入關，故立都爲齊王，都臨菑。項羽方渡河救趙，田安下濟北數城，引其兵降項羽，故立安爲濟北王，都博陽。<span class="jiazhu"><span class="shu-ming">史記正義</span>曰：博陽在濟北。班<span class="shu-ming">志</span>：太山郡盧縣，濟北王都。豈博陽卽此地邪！余據濟北有博關，博陽蓋在博關之南也。濟，子禮翻。</span>田榮數負項梁，<span class="jiazhu">數，所角翻。</span>又不肯將兵從楚擊秦，以故不封。成安君陳餘棄將印去，不從入關，亦不封。客多說項羽曰：<span class="yinhao">「張耳、陳餘，一體有功於趙，今耳爲王，餘不可以不封。」</span>羽不得已，聞其在南皮，<span class="jiazhu">班<span class="shu-ming">志</span>，南皮縣屬勃海郡。闞駰曰：章武有北皮亭，故此云南。<span class="shu-ming">括地志</span>：南皮故城，在滄州南皮縣北四里。</span>因環封之三縣。<span class="jiazhu">環，音宦。</span>番君將梅鋗功多，封十萬戶侯。</p>
<p class="em2 strong" id="online_toc_20"><a class="gg-link" href="#online_toc_20"></a>漢王怒，欲攻項羽；周勃、灌嬰、樊噲皆勸之。<span class="jiazhu">灌，<span class="shu-ming">風俗通</span>曰：斟灌氏之後。</span>蕭何諫曰：<span class="yinhao">「雖王漢中之惡，不猶愈於死乎？」</span>漢王曰：<span class="yinhao">「何爲乃死也？」</span>何曰：<span class="yinhao">「今衆弗如，百戰百敗，不死何爲！夫能詘於一人之下而信於萬乘之上者，湯、武是也。<span class="jiazhu">詘，與屈同。信，與伸同。</span>臣願大王王漢中，養其民以致賢人，收用巴、蜀，還定三秦，<span class="jiazhu">雍、翟、塞爲三秦。</span>天下可圖也。」</span>漢王曰：<span class="yinhao">「善！」</span>乃遂就國；以何爲丞相。</p>
<p class="em2 strong" id="online_toc_21"><a class="gg-link" href="#online_toc_21"></a>漢王賜張良金百鎰，珠二斗；良具以獻項伯。漢王亦因令良厚遺項伯，<span class="jiazhu">遺，于季翻。</span>使盡請漢中地，項王許之。</p>
<p class="em2 strong" id="online_toc_22"><a class="gg-link" href="#online_toc_22"></a>夏，四月，諸侯罷戲下兵，<span class="jiazhu">師古曰：戲，謂軍之旌麾也。先是，諸侯從項羽入關者，各帥其兵聽命於羽。今旣受封爵，各使就國，故總言罷戲下也。一說云：時從羽在戲水之上，故言罷戲下。此說非也。羽見高祖於鴻門，此時已過戲矣；又入燒宮室，不復在戲也。<span class="shu-ming">漢書</span>通以戲爲麾，許宜翻。</span>各就國。項王使卒三萬人從漢王之國。楚與諸侯之慕從者數萬人，從杜南入蝕中。<span class="jiazhu">漢京兆杜縣之南也。如淳曰：蝕，入漢中道川谷名。近世有程大昌者著<span class="shu-ming">雍錄</span>曰：以地望求之，關中南面背礙南山，其有微徑可達漢中者，唯子午谷在長安正南，其次向西則駱谷。此蝕中，若非駱谷，卽是子午谷。李奇蝕，音力。</span>張良送至襃中，<span class="jiazhu"><span class="shu-ming">地理志</span>，襃中縣屬漢中郡。師古曰：襃中，言居襃谷之中。<span class="shu-ming">括地志</span>：襃谷在梁州襃城縣北五十里南中山。李文子曰：襃谷在襃城北，南谷曰襃，北谷曰斜，同爲一谷。自襃谷至鳳州界一百三十里，始通斜谷。斜谷在鳳翔府郿縣。谷中襃水所流，穴山架木而行。</span>漢王遣良歸韓；良因說漢王燒絕所過棧道，以備諸侯盜兵，<span class="jiazhu">師古曰：棧，卽閣也，今謂之閣道；蓋架木爲之。棧，士限翻，公休士諫翻。</span>且示項羽無東意。</p>
<p class="em2 strong" id="online_toc_23"><a class="gg-link" href="#online_toc_23"></a><span class="yinwen">4</span>田榮聞項羽徙齊王巿於膠東，而以田都爲齊王，大怒。五月，榮發兵距擊田都，都亡走楚。<span class="jiazhu">走，音奏。</span>榮留齊王巿，不令之膠東。巿畏項羽，竊亡之國。榮怒，六月，追擊殺巿於卽墨，自立爲齊王。是時，彭越在鉅野，有衆萬餘人，無所屬。榮與越將軍印，使擊濟北。秋，七月，越擊殺濟北王安。榮遂幷王三齊之地，<span class="jiazhu">三齊，謂齊及濟北、膠東也。王，于況翻。</span>又使越擊楚。項王命蕭公角將兵擊越，越大破楚軍。</p>
<p class="em2 strong" id="online_toc_24"><a class="gg-link" href="#online_toc_24"></a><span class="yinwen">5</span>張耳之國，陳餘益怒曰：<span class="yinhao">「張耳與餘，功等也；今張耳王，餘獨侯，此項羽不平！」</span>乃陰使張同、夏說說齊王榮曰：<span class="jiazhu">夏說，讀曰悅。</span><span class="yinhao">「項羽爲天下宰不平，盡王諸將善地，徙故王於醜地。今趙王乃北居代，餘以爲不可。聞大王起兵，不聽不義；願大王資餘兵擊常山，復趙王，請以趙爲扞蔽！」</span><span class="jiazhu">師古曰：扞蔽，猶言藩屛也。</span>齊王許之，遣兵從陳餘。</p>
<p class="em2 strong" id="online_toc_25"><a class="gg-link" href="#online_toc_25"></a><span class="yinwen">6</span>項王以張良從漢王，韓王成又無功，故不遣之國，與俱至彭城，廢以爲穰侯；<span class="jiazhu">班<span class="shu-ming">志</span>，穰縣屬南陽郡。</span>已，又殺之。</p>
<p class="em2 strong" id="online_toc_26"><a class="gg-link" href="#online_toc_26"></a><span class="yinwen">7</span>初，淮陰人韓信，家貧，無行，<span class="jiazhu">班<span class="shu-ming">志</span>：武帝元狩六年，置臨淮郡，淮陰縣屬焉。<span class="shu-ming">史記正義</span>曰：今楚州縣。無行，言無善行可推擇也。行，下孟翻。</span>不得推擇爲吏，又不能治生商賈，<span class="jiazhu">行賣曰商，坐販曰賈。治，直之翻。</span>常從人寄食飲，人多厭之。信釣於城下，有漂母見信飢，飯信。<span class="jiazhu">漂，匹妙翻。以水擊絮曰漂。飯，扶晚翻。</span>信喜，謂漂母曰：<span class="yinhao">「吾必有以重報母。」</span>母怒曰：<span class="yinhao">「大丈夫不能自食；吾哀王孫而進食，豈望報乎！」</span>淮陰屠中少年有侮信者曰：<span class="yinhao">「若雖長大，好帶刀劍，中情怯耳。」</span>因衆辱之曰：<span class="yinhao">「信能死，刺我；<span class="jiazhu">刺，七亦翻。</span>不能死，出我袴下！」</span><span class="jiazhu">徐廣曰：<span class="yinhao">「袴」</span>，一作<span class="yinhao">「胯」</span>；胯，股也。<span class="shu-ming">漢書</span>作<span class="yinhao">「跨」</span>，同耳。師古曰：跨，兩股之間。<span class="shu-ming">索隱</span>曰：胯，枯化翻。然尋此文作<span class="yinhao">「袴」</span>，欲依字讀，何爲不通！袴下乃胯下也，何必須要作胯下！</span>於是信孰視之，俛出袴下，蒲伏。<span class="jiazhu">俛，音免，俯首也。伏，蒲北翻。</span>一市人皆笑信，以爲怯。</p>
<p class="em2 strong" id="online_toc_27"><a class="gg-link" href="#online_toc_27"></a>及項梁渡淮，信杖劍從之；居麾下，無所知名。項梁敗，又屬項羽，羽以爲郎中；數以策干羽，羽不用。<span class="jiazhu">數，所角翻；下同。</span>漢王之入蜀，信亡楚歸漢，未知名。爲連敖，坐當斬；<span class="jiazhu">據<span class="shu-ming">史記·表</span>，信爲連敖，典客；班<span class="shu-ming">表</span>作<span class="yinhao">「票客」</span>，<span class="shu-ming">索隱</span>以爲誤。徐廣於周竈<span class="shu-ming">表</span>，以連敖爲典客，蓋以信<span class="shu-ming">表</span>爲據。李奇曰：楚官名。如淳曰：連敖，楚官。<span class="shu-ming">左傳</span>，楚有連尹、莫敖；其後合爲一官號。</span>其輩十三人皆已斬，次至信，信乃仰視，適見滕公，曰：<span class="jiazhu">滕公，卽夏侯嬰；初從高祖爲滕令，故號滕公。</span><span class="yinhao">「上不欲就天下乎，何爲斬壯士？」</span>滕公奇其言，壯其貌，釋而不斬；與語，大說之，<span class="jiazhu">說，讀曰悅。</span>言於王。王拜以爲治粟都尉，<span class="jiazhu">班<span class="shu-ming">表</span>：治粟內史，秦官，掌穀貨；都尉蓋其屬也。至漢，改內史爲大司農。</span>亦未之奇也。</p>
<p class="em2 strong" id="online_toc_28"><a class="gg-link" href="#online_toc_28"></a>信數與蕭何語，何奇之。漢王至南鄭，諸將及士卒皆歌謳思東歸，多道亡者。信度何等已數言王，王不我用，卽亡去。<span class="jiazhu">數，所角翻。</span>何聞信亡，不及以聞，自追之。人有言<span class="jiaozhusup">【章：傳校「言」下有「於」字。】</span>王曰：<span class="yinhao">「丞相何亡。」</span>王大怒，如失左右手。居一二日，何來謁王。王且怒且喜，罵何曰：<span class="yinhao">「若亡，何也？」</span>何曰：<span class="yinhao">「臣不敢亡也，臣追亡者耳。」</span>王曰：<span class="yinhao">「若所追者誰？」</span>何曰：<span class="yinhao">「韓信也。」</span>王復罵曰：<span class="yinhao">「諸將亡者以十數，公無所追；追信，詐也！」</span>何曰：<span class="yinhao">「諸將易得耳；至如信者，國士無雙。<span class="jiazhu">師古曰：爲國家之奇士。余謂何言漢國之士僅有信一人，他無與比也。</span>王必欲長王漢中，無所事信；<span class="jiazhu">長王，于況翻。</span>必欲爭天下，非信無可與計事者。顧王策安所決耳！」</span>王曰：<span class="yinhao">「吾亦欲東耳，安能鬱鬱久居此乎！」</span>何曰：<span class="yinhao">「計必欲東，能用信，信卽留；不能用信，終亡耳。」</span>王曰：<span class="yinhao">「吾爲公以爲將。」</span><span class="jiazhu">吾爲，于僞翻。</span>何曰：<span class="yinhao">「雖爲將，信不留。」</span>王曰：<span class="yinhao">「以爲大將。」</span>何曰：<span class="yinhao">「幸甚！」</span>於是王欲召信拜之。何曰：<span class="yinhao">「王素慢無禮；今拜大將，如呼小兒，此乃信所以去也。王必欲拜之，擇良日，齋戒，設壇場，具禮，乃可耳。」</span>王許之。諸將皆喜，人人各自以爲得大將。至拜大將，乃韓信也，一軍皆驚。</p>
<p class="em2 strong" id="online_toc_29"><a class="gg-link" href="#online_toc_29"></a>信拜禮畢，上坐。<span class="jiazhu">上，時掌翻。坐，徂臥翻。</span>王曰：<span class="yinhao">「丞相數言將軍；將軍何以敎寡人計策？」</span>信辭謝，因問王曰：<span class="yinhao">「今東鄕爭權天下，豈非項王耶？」</span><span class="jiazhu">鄕，讀曰嚮。</span>漢王曰：<span class="yinhao">「然。」</span>曰：<span class="yinhao">「大王自料，勇悍仁強孰與項王？」</span>漢王默然良久，曰：<span class="yinhao">「不如也。」</span>信再拜賀曰：<span class="yinhao">「惟信亦以爲大王不如也。<span class="jiazhu"><span class="yinhao">「惟」</span>，<span class="shu-ming">史記</span>作<span class="yinhao">「惟」</span>，<span class="shu-ming">漢書</span>作<span class="yinhao">「唯」</span>。師古曰：唯，弋癸翻，應辭。仲馮曰：<span class="yinhao">「惟」</span>字當屬下句，讀如本字。余謂如<span class="shu-ming">漢書</span>本文，則當如師古；如<span class="shu-ming">史記</span>本文，則當如仲馮。<span class="yinhao">「賀曰」</span>，句斷。</span>然臣嘗事之，請言項王之爲人也：項王喑惡叱咤，<span class="jiazhu">喑，於鴆翻；惡，烏路翻；懷怒氣也。叱，昌栗翻；咤，卓嫁翻；發怒聲也。</span>千人皆廢，<span class="jiazhu">晉灼曰：廢，不收也。</span>然不能任屬賢將；<span class="jiazhu">屬，之欲翻。</span>此特匹夫之勇耳。項王見人，恭敬慈愛，言語嘔嘔，<span class="jiazhu"><span class="shu-ming">索隱</span>曰：嘔嘔，猶姁姁，同音吁。鄧展曰：和好貌。</span>人有疾病，涕泣分食飲；至使人，有功當封爵者，印刓敝，忍不能予；<span class="jiazhu">蘇林曰：手弄角訛，不忍授也。余謂角訛者，刓之義；敝，舊敝也。師古曰：刓，五丸翻，蘇林太官翻，又音專。</span>此所謂婦人之仁也。項王雖霸天下而臣諸侯，不居關中而都彭城；背義帝之約，而以親愛王諸侯，不平；<span class="jiazhu">背，蒲妹翻。王，于況翻；下而王、威王、王王、當王同。</span>逐其故主而王其將相，又遷逐義帝置江南，所過無不殘滅；百姓不親附，特劫於威強耳。名雖爲霸，實失天下心，故其強易弱。今大王誠能反其道，任天下武勇，何所不誅；以天下城邑封功臣，何所不服；以義兵從思東歸之士，何所不散！<span class="jiazhu">散，謂四散而立功。劉氏曰：用東歸之兵擊東方之敵，此敵無不敗散也。貢父曰：何不散者，言義兵無敵，諸侯之兵無不離散以敗也。</span>且三秦王爲秦將，<span class="jiazhu">謂章邯、司馬欣、董翳三人。</span>將秦子弟數歲矣，所殺亡不可勝計；<span class="jiazhu">勝，音升。</span>又欺其衆，降諸侯，至新安，項王詐阬秦降卒二十餘萬，唯獨邯、欣、翳得脫。秦父兄怨此三人，痛入骨髓。今楚強以威王此三人，秦民莫愛也。大王之入武關，秋毫無所害；除秦苛法，與秦民約法三章；秦民無不欲得大王王秦者。於諸侯之約，大王當王關中，關中民咸知之；大王失職入漢中，秦民無不恨者。今大王舉而東，三秦可傳檄而定也。」</span>於是漢王大喜，自以爲得信晚，遂聽信計，部署諸將所擊；<span class="jiazhu">師古曰：部分而署置之。</span>留蕭何收巴、蜀租，給軍糧食。</p>
<p class="em2 strong" id="online_toc_30"><a class="gg-link" href="#online_toc_30"></a>八月，漢王引兵從故道出，襲雍；<span class="jiazhu"><span class="shu-ming">春秋釋例</span>：掩其不備曰襲。班<span class="shu-ming">志</span>，故道縣屬武都郡。<span class="shu-ming">括地志</span>：故道，今鳳州兩當縣。杜佑<span class="shu-ming">通典</span>曰：故道，鳳州梁泉、兩當縣地。</span>雍王章邯迎擊漢陳倉。雍兵敗，還走；止，戰好畤，又敗，<span class="jiazhu">班<span class="shu-ming">志</span>，陳倉縣屬扶風；唐之岐州寶雞縣是也。杜佑曰：故城在縣東二十里。班<span class="shu-ming">志</span>，好畤縣屬扶風。孟康曰：畤，音止，神靈之所止也。師古曰：卽今雍州好畤縣。宋白曰：漢好畤故縣，在今縣東南四十三里奉天縣界好畤故城是也。李文子曰：在今鳳翔天興縣界。</span>走廢丘。漢王遂定雍地，東至咸陽；引兵圍雍王於廢丘，而遣諸將略地。塞王欣、翟王翳皆降，以其地爲渭南、河上、上郡。<span class="jiazhu">渭南，後曰京兆；河上，後曰馮翊。</span>令將軍薛歐、王吸出武關，<span class="jiazhu">歐，惡后翻。吸，音翕。</span>因王陵兵以迎太公、呂后。項王聞之，發兵距之陽夏，不得前。<span class="jiazhu">夏，音賈。</span></p>
<p class="em2 strong" id="online_toc_31"><a class="gg-link" href="#online_toc_31"></a>王陵者，沛人也，先聚黨數千人，居南陽，至是始以兵屬漢。項王取陵母置軍中，陵使至，則東鄕坐陵母，欲以招陵。<span class="jiazhu">古以東鄕之位爲尊。沛公見羽於鴻門，羽東鄕坐；韓信東鄕坐李左車而師事之，是也。鄕，讀曰嚮。</span>陵母私送使者。泣曰：<span class="yinhao">「願爲老妾語陵：善事漢王，漢王長者，終得天下；毋以老妾故持二心。妾以死送使者！」</span>遂伏劍而死。項王怒，亨陵母。<span class="jiazhu">爲，于僞翻。語，牛倨翻。亨，讀曰烹。</span></p>
<p class="em2 strong" id="online_toc_32"><a class="gg-link" href="#online_toc_32"></a><span class="yinwen">8</span>項王以故吳令鄭昌爲韓王，以距漢。<span class="jiazhu">班<span class="shu-ming">志</span>，吳縣屬會稽郡。</span></p>
<p class="em2 strong" id="online_toc_33"><a class="gg-link" href="#online_toc_33"></a><span class="yinwen">9</span>張良遺項王書曰：<span class="yinhao">「漢王失職，欲得關中；如約卽止，不敢東。」</span>又以齊、梁反書遺項王曰：<span class="jiazhu">遺，于季翻。</span><span class="yinhao">「齊欲與趙幷滅楚。」</span>項王以此故無西意，而北擊齊。</p>
<p class="em2 strong" id="online_toc_34"><a class="gg-link" href="#online_toc_34"></a><span class="yinwen">10</span>燕王廣不肯之遼東；臧荼擊殺之，幷其地。</p>
<p class="em2 strong" id="online_toc_35"><a class="gg-link" href="#online_toc_35"></a><span class="yinwen">11</span>是歲，以內史沛周苛爲御史大夫。<span class="jiazhu">班<span class="shu-ming">表</span>：御史大夫，秦官，位上卿，掌副宰相。應劭曰：侍御史之率，故稱大夫。</span></p>
<p class="em2 strong" id="online_toc_36"><a class="gg-link" href="#online_toc_36"></a><span class="yinwen">12</span>項王使趣義帝行，其羣臣、左右稍稍叛之。<span class="jiazhu">趣，讀曰促。</span></p>
<div class="yeartoc" id="year_toc_0205"><p class="strong" id="online_toc_37"><a class="gg-link" href="#online_toc_37"></a><span class="section" id="title-4"><span data-head-description="太祖高皇帝上之上" data-head-level="h4" data-head-title="二年">二年</span></span><span class="biaozhusup" data-rel="">（丙申、前二○五年）</span></p></div>
<p class="em2 strong" id="online_toc_38"><a class="gg-link" href="#online_toc_38"></a><span class="yinwen">1</span>冬，十月，項王密使九江、衡山、臨江王擊義帝，殺之江中。<span class="jiazhu">九江王，黥布；衡山王，吳芮；臨江王，共敖。</span></p>
<p class="em2 strong" id="online_toc_39"><a class="gg-link" href="#online_toc_39"></a><span class="yinwen">2</span>陳餘悉三縣兵，與齊兵共襲常山。常山王張耳敗，走漢，謁漢王於廢丘；漢王厚遇之。陳餘迎趙王於代，復爲趙王。趙王德陳餘，立以爲代王。陳餘爲趙王弱，國初定，不之國，<span class="jiazhu">爲，于僞翻。</span>留傅趙王；而使夏說以相國守代。</p>
<p class="em2 strong" id="online_toc_40"><a class="gg-link" href="#online_toc_40"></a><span class="yinwen">3</span>張良自韓間行歸漢：<span class="jiazhu">間，古莧翻。</span>漢王以爲成信侯。良多病，未嘗特將，<span class="jiazhu">特將，未嘗獨將兵也。將，卽亮翻。</span>常爲畫策臣，時時從漢王。</p>
<p class="em2 strong" id="online_toc_41"><a class="gg-link" href="#online_toc_41"></a><span class="yinwen">4</span>漢王如陝，<span class="jiazhu">陝，失冉翻。</span>鎭撫關外父老。</p>
<p class="em2 strong" id="online_toc_42"><a class="gg-link" href="#online_toc_42"></a><span class="yinwen">5</span>河南王申陽降，置河南郡。</p>
<p class="em2 strong" id="online_toc_43"><a class="gg-link" href="#online_toc_43"></a><span class="yinwen">6</span>漢王以韓襄王孫信爲韓太尉，將兵略韓地。信急擊韓王昌於陽城，昌降。十一月，立信爲韓王；常將韓兵從漢王。</p>
<p class="em2 strong" id="online_toc_44"><a class="gg-link" href="#online_toc_44"></a><span class="yinwen">7</span>漢王還都櫟陽。</p>
<p class="em2 strong" id="online_toc_45"><a class="gg-link" href="#online_toc_45"></a><span class="yinwen">8</span>諸將拔隴西。</p>
<p class="em2 strong" id="online_toc_46"><a class="gg-link" href="#online_toc_46"></a><span class="yinwen">9</span>春，正月，項王北至城陽。齊王榮將兵會戰，敗，走平原，平原民殺之。項王復立田假爲齊王。遂北至北海，燒夷城郭、室屋，坑田榮降卒，係虜其老弱、婦女，所過多所殘滅。齊民相聚叛之。</p>
<p class="em2 strong" id="online_toc_47"><a class="gg-link" href="#online_toc_47"></a><span class="yinwen">10</span>漢將拔北地，虜雍王弟平。<span class="jiazhu">章平也。雍，於用翻。</span></p>
<p class="em2 strong" id="online_toc_48"><a class="gg-link" href="#online_toc_48"></a><span class="yinwen">11</span>三月，漢王自臨晉渡河。<span class="jiazhu">臨晉，註見三卷赧王五年。師古曰：其地在河之西濱，東臨晉境，卽今之同州朝邑界也。<span class="shu-ming">史記正義</span>曰：臨晉卽蒲津關。</span>魏王豹降，將兵從；下河內，虜殷王卬，置河內郡。</p>
<p class="em2 strong" id="online_toc_49"><a class="gg-link" href="#online_toc_49"></a><span class="yinwen">12</span>初，陽武人陳平，家貧，好讀書。里中社，<span class="jiazhu">孔穎達曰：按<span class="shu-ming">祭法</span>曰：大夫以下成羣立社曰置社。<span class="shu-ming">註</span>云：大夫不得特立社，與民族居，百家以上則共立一社，今時里社是也。如鄭此言，則周之政法，百家以上得立社；其秦、漢以來，雖非大夫，民二十五家以上則得立社，故云今之里社。又<span class="shu-ming">鄭志</span>云：<span class="shu-ming">月令</span><span class="yinhao">「命民社」</span>，謂秦社也。自秦以下，民始得立社。</span>平爲宰，<span class="jiazhu">師古曰：宰，主切割肉也。</span>分肉甚均。父老曰：<span class="yinhao">「善，陳孺子之爲宰！」</span>平曰：<span class="yinhao">「嗟乎，使平得宰天下，亦如是肉矣！」</span>及諸侯叛秦，平事魏王咎於臨濟，爲太僕，<span class="jiazhu">班<span class="shu-ming">表</span>：太僕，秦官，掌輿馬。應劭曰：周穆王所置，蓋大御衆僕之長也。濟，子禮翻。</span>說魏王，不聽。人或讒之，平亡去。後事項羽，賜爵爲卿。<span class="jiazhu">張晏曰：禮秩如卿，不治事。</span>殷王反，<span class="jiaozhusup">【章：乙十一行本「反」下有「楚」字；孔本同；張校同；退齋校同；傳校同。】</span>項羽使平擊降之；還，拜爲都尉，賜金二十鎰。</p>
<p class="em2 strong" id="online_toc_50"><a class="gg-link" href="#online_toc_50"></a>居無何，<span class="jiazhu">師古曰：言無幾時。</span>漢王攻下殷，項王怒，將誅定殷將吏。平懼，乃封其金與印，使使歸項王；而挺身間行，<span class="jiazhu">挺，待鼎翻，拔也；言平拔身間出而行也。</span>杖劍亡，渡河，歸漢王於脩武，因魏無知求見漢王。漢王召入，賜食，遣罷就舍。平曰：<span class="yinhao">「臣爲事來，<span class="jiazhu">爲，于僞翻。</span>所言不可以過今日。」</span>於是漢王與語而說之，<span class="jiazhu">說，讀曰悅。</span>問曰：<span class="yinhao">「子之居楚何官？」</span>曰：<span class="yinhao">「爲都尉。」</span>是日，卽拜平爲都尉，使爲參乘，典護軍。<span class="jiazhu">使平典護軍而監護諸將也。</span>諸將盡讙曰：<span class="jiazhu">讙，音喧，譁然不服之聲。</span><span class="yinhao">「大王一日得楚之亡卒，未知其高下，而卽與同載，反使監護長者！」</span><span class="jiazhu">監，古銜翻。</span>漢王聞之，愈益幸平。</p>
<p class="em2 strong" id="online_toc_51"><a class="gg-link" href="#online_toc_51"></a><span class="yinwen">13</span>漢王南渡平陰津，至洛陽新城。<span class="jiazhu">班<span class="shu-ming">志</span>，平陰縣屬河南郡。<span class="shu-ming">水經</span>：河水逕平陰縣北。魏文帝改平陰曰河陰。洛陽縣屬河南郡；新城時屬縣界，惠帝四年始置新城縣。<span class="shu-ming">括地志</span>：洛州伊闕縣，在州南七十里，本漢新城也；隋文帝改新城爲伊闕，取伊闕山爲名。</span>三老董公遮說王曰：<span class="jiazhu">班<span class="shu-ming">表</span>：十里一亭，亭有長；十亭一鄕，鄕有三老，掌敎化；秦制。橫道自言曰遮。說，式芮翻。</span><span class="yinhao">「臣聞『順德者昌，逆德者亡』；『兵出無名，<span class="jiazhu">伐有罪則兵出有名。</span>事故不成』。故曰：『明其爲賊，敵乃可服。』項羽爲無道，放殺其主，<span class="jiazhu">放，謂遷義帝於郴；殺，謂殺之江中。殺，讀曰弑。</span>天下之賊也。夫仁不以勇，義不以力，<span class="jiazhu">文穎曰：以，用也；己有仁，天下歸之，可不用勇而天下自服；己有義，天下奉之，可不用力而天下自定。</span>大王宜率三軍之衆爲之素服，以告諸侯而伐之，則四海之內莫不仰德，此三王之舉也。」</span>於是漢王爲義帝發喪，袒而大哭，哀臨三日，<span class="jiazhu">如淳曰：袒，亦如禮袒踊也。師古曰：袒，謂脫衣之袖也。袒，徒旱翻。衆哭曰臨，力禁翻。</span>發使告諸侯曰：<span class="yinhao">「天下共立義帝，北面事之。今項羽放殺義帝江南，大逆無道！寡人悉發關中兵，收三河士，<span class="jiazhu">韋昭曰：河南、河東、河內也。</span>南浮江、漢以下，願從諸侯王擊楚之殺義帝者！」</span><span class="jiazhu"><span class="shu-ming">史記正義</span>曰：南收三河士，發關內兵，從雍州入子午道至漢中，歷漢水而水，東行至徐州擊楚。余謂<span class="shu-ming">正義</span>之說迂矣！三河在彭城之北，已不可謂南收三河士。若發關內兵，南浮江、漢，獨不能出武關而浮江、漢，而必入子午谷至漢中而下漢水邪！況子午道此時亦未通鑿，其可引之而爲說乎！此特言發三河士以攻其北，又南浮江、漢，下兵以夾攻之也。服虔曰：漢名王爲諸侯。師古曰：非也。當時漢未有此稱號，直言諸侯及王耳。</span></p>
<p class="em2 strong" id="online_toc_52"><a class="gg-link" href="#online_toc_52"></a>使者至趙，陳餘曰：<span class="yinhao">「漢殺張耳，乃從。」</span>於是漢王求人類張耳者斬之，持其頭遺陳餘；<span class="jiazhu">遺，于季翻。</span>餘乃遣兵助漢。</p>
<p class="em2 strong" id="online_toc_53"><a class="gg-link" href="#online_toc_53"></a><span class="yinwen">14</span>田榮弟橫收散卒，得數萬人，起城陽；<span class="jiazhu"><span class="shu-ming">史記正義</span>曰：城陽，濮州雷澤是。余考<span class="shu-ming">正義</span>所謂城陽，乃班<span class="shu-ming">志</span>濟陰郡之城陽縣，田榮初與項羽會戰之地。榮旣敗而北走，死於平原，羽遂至北海，燒夷城郭、室屋，則濟陰之城陽已隔在羽軍之後。田橫所起，蓋班<span class="shu-ming">志</span>城陽國之地，春秋莒之故虛也。羽旣連戰未能克橫，而漢入彭城，遂南從魯出胡陵至蕭以擊漢。莒、魯舊爲鄰國，則此城陽爲莒之故虛明矣。</span>夏，四月，立榮子廣爲齊王，以拒楚。項王因留，連戰，未能下。雖聞漢東，旣擊齊，欲遂破之而後擊漢，漢王以故得率諸侯兵凡五十六萬人伐楚。到外黃，彭越將其兵三萬餘人歸漢。漢王曰：<span class="yinhao">「彭將軍收魏地得十餘城，<span class="jiazhu">項羽併王梁、楚，徙魏王豹於河東，號西魏王。今越所下外黃十餘城，皆梁地也。</span>欲急立魏後。今西魏王豹，眞魏後。」</span>乃拜彭越爲魏相國，擅將其兵略定梁地。漢王遂入彭城，收其貨寶、美人，日置酒高會。</p>
<p class="em2 strong" id="online_toc_54"><a class="gg-link" href="#online_toc_54"></a>項王聞之，令諸將擊齊，而自以精兵三萬人南，從魯出胡陵至蕭。<span class="jiazhu">魯，卽伯禽所都；秦置魯縣，屬薛郡；漢後以薛郡爲魯國。<span class="shu-ming">史記正義</span>曰：魯，今兗州曲阜縣。蕭縣，秦屬泗水郡；唐徐州蕭縣是也。</span>晨，擊漢軍而東至彭城，日中，大破漢軍。漢軍皆走，相隨入穀、泗水，死者十餘萬人。漢卒皆南走山，楚又追擊至靈璧東睢水上；<span class="jiazhu">臣瓚曰：穀、泗二水皆在沛郡彭城。<span class="shu-ming">水經註</span>：睢水出陳留縣西蒗蕩渠，東過沛郡相縣；又逕彭城郡之靈璧東而東南流，項羽敗漢王處也。<span class="shu-ming">漢書</span>又云：東逼穀、泗。服虔曰：水名也，在沛國相縣界。又詳睢水逕穀熟而兩分，而睢水爲蘄水，故二水所在枝分，通爲兼稱。穀水之名，蓋因地變。然則穀水卽睢水也。睢水又東南至下相而入于泗，謂之睢口。泗水又東南過彭城縣東北，南至下邳入淮。孟康曰：靈璧故小縣，在彭城南。<span class="shu-ming">史記正義</span>曰：靈璧在徐州符離縣西北九十里。</span>漢軍卻，爲楚所擠，<span class="jiazhu">擠，子詣翻，排也，又子奚翻。</span>卒十餘萬人皆入睢水，水爲之不流。圍漢王三匝。會大風從西北起，折木，發屋，揚沙石，窈冥晝晦，逢迎楚軍，大亂壞散，而漢王乃得與數十騎遁去。欲過沛收家室，而楚亦使人之沛取漢王家；家皆亡，不與漢王相見。</p>
<p class="em2 strong" id="online_toc_55"><a class="gg-link" href="#online_toc_55"></a>漢王道逢孝惠、魯元公主，<span class="jiazhu">魯元公主，帝女也。服虔曰：元，長也；食邑於魯。韋昭曰：元，諡也。師古曰：公主，惠帝姊也，以其最長，故號曰元，不得爲諡。貢父曰：韋昭是也。</span>載以行。楚騎追之，漢王急，推墮二子車下。<span class="jiazhu">推，吐雷翻。</span>滕公爲太僕，<span class="jiazhu">滕公，夏侯嬰也。<span class="shu-ming">史記</span>曰：嬰從擊秦軍洛陽東，賜爵封，轉爲滕公。<span class="shu-ming">漢書</span>曰：嬰爲滕令，奉車，故號滕公。班<span class="shu-ming">表</span>：太僕，秦官，掌輿馬。應劭曰：周穆王所置，蓋大御，衆僕之長，中大夫也。</span>常下收載之；如是者三，曰：<span class="yinhao">「今雖急，不可以驅，柰何棄之！」</span>故徐行。漢王怒，欲斬之者十餘；滕公卒保護，脫二子。<span class="jiazhu">卒，子恤翻。</span>審食其從太公、呂后間行求漢王，不相遇，反遇楚軍；<span class="jiazhu">審，姓；食其，名。食其，音異基。將間行以避楚軍，乃反與楚軍相遇也。間，古莧翻；下同。</span>楚軍與歸，項王常置軍中爲質。<span class="jiazhu">質，音致。</span></p>
<p class="em2 strong" id="online_toc_56"><a class="gg-link" href="#online_toc_56"></a>是時，呂后兄周呂侯爲漢將兵，居下邑；<span class="jiazhu">班<span class="shu-ming">志</span>，下邑縣屬梁國。梁國，秦碭郡；漢改焉。宋白曰：今宋州碭山縣卽古下邑城。</span>漢王間往從之，稍稍收其士卒。諸侯皆背漢，復與楚。<span class="jiazhu">背，蒲妹翻。</span>塞王欣、翟王翳亡降楚。</p>
<p class="em2 strong" id="online_toc_57"><a class="gg-link" href="#online_toc_57"></a><span class="yinwen">15</span>田橫進攻田假，假走楚，楚殺之；橫遂復定三齊之地。</p>
<p class="em2 strong" id="online_toc_58"><a class="gg-link" href="#online_toc_58"></a><span class="yinwen">16</span>漢王問羣臣曰：<span class="yinhao">「吾欲捐關以東；等棄之，誰可與共功者？」</span><span class="jiazhu">師古曰：捐關以東，謂不自有其地，將以與人，令其立功共破楚也。余謂等棄之者，言捐以與人，與棄等也。</span>張良曰：<span class="yinhao">「九江王布，楚梟將，<span class="jiazhu">師古曰：梟，謂最勇健也。</span>與項王有隙；彭越與齊反梁地；此兩人可急使。而漢王之將，獨韓信可屬大事，當一面。<span class="jiazhu">師古曰：屬，委也，音之欲翻。</span>卽欲捐之，捐之此三人，則楚可破也！」</span></p>
<p class="em2 strong" id="online_toc_59"><a class="gg-link" href="#online_toc_59"></a>初，項王擊齊，徵兵九江，九江王布稱病不往，遣將將軍數千人行。漢之破楚彭城，布又稱病不佐楚。楚王由此怨布，數使使者誚讓，<span class="jiazhu">數，所角翻。以辭相責曰誚讓。誚，才笑翻。</span>召布。布愈恐，不敢往。項王方北憂齊、趙，西患漢，所與者獨九江王；又多布材，<span class="jiazhu">師古曰：多者，猶重也。</span>欲親用之，以故未之擊。
漢王自下邑徙軍碭，遂至虞，<span class="jiazhu">班<span class="shu-ming">志</span>，虞縣屬梁國。師古曰：今宋州虞城縣。宋白曰：古虞國。舜禪禹，封其子商均於虞；少康奔虞卽此。</span>謂左右曰：<span class="yinhao">「如彼等者，無足與計天下事！」</span>謁者隨何進曰：<span class="yinhao">「不審陛下所謂。」</span><span class="jiazhu"><span class="shu-ming">姓譜</span>：隨姓，隨侯之後。又云：杜伯之玄孫會爲晉大夫，食采於隨，曰隨武子；後因以爲姓。</span>漢王曰：<span class="yinhao">「孰能爲我使九江，令之發兵倍楚？<span class="jiazhu">倍，蒲妹翻。</span>留項王數月，我之取天下可以百全。」</span>隨何曰：<span class="yinhao">「臣請使之！」</span>漢王使與二十人俱。</p>
<p class="em2 strong" id="online_toc_60"><a class="gg-link" href="#online_toc_60"></a><span class="yinwen">17</span>五月，漢王至滎陽，諸敗軍皆會，蕭何亦發關中老弱未傅者<span class="jiazhu">傅，讀曰附。孟康曰：古者二十而傅；三年耕有一年儲，故二十三而後役之。如淳曰：律言二十三傅之，疇官各從其父疇學之；高不滿六尺二寸以下爲罷癃。<span class="shu-ming">漢儀注</span>云：民年二十三爲正，一歲爲衞士，一歲爲材官、騎士，習射御，馳戰陳。又曰：年五十六乃得免爲庶民，就田里。今老弱未傅者皆發之。未二十爲弱，過五十六爲老。師古曰：傅，著也；言著名籍給公家傜役也。</span>悉詣滎陽，漢軍復大振。楚起於彭城，常乘勝逐北，與漢戰滎陽南京、索間。<span class="jiazhu">京縣，秦屬三川郡；漢改曰河南郡，卽鄭共叔所居京城也。應劭曰：京縣今有大索、小索亭。<span class="shu-ming">括地志</span>：京縣城在鄭州滎陽縣東南二十里，滎陽縣卽大索城。杜預曰：成皋城東有大索城；又有小索故城，在滎陽縣北四里。宋白曰：滎陽縣故城在鄭州滎澤縣南十七里平原上，索水逕其東，卽項羽圍漢王處；秦三川郡亦曾移理於此。<span class="shu-ming">括地志</span>所謂滎陽縣卽大索城，乃唐之滎陽縣。晉灼曰：索，音册。師古音求索之索。</span></p>
<p class="em2 strong" id="online_toc_61"><a class="gg-link" href="#online_toc_61"></a>楚騎來衆，漢王擇軍中可爲騎將者，皆推故秦騎士重泉人李必、駱甲；<span class="jiazhu">班<span class="shu-ming">志</span>，重泉縣屬馮翊。<span class="shu-ming">括地志</span>：重泉故城，在同州蒲城縣東南四十五里。<span class="shu-ming">姓譜</span>：齊太公之後有公子駱，子孫以爲氏。又<span class="shu-ming">史記</span>：惡來革之玄孫曰大駱。</span>漢王欲拜之。必、甲曰：<span class="yinhao">「臣故秦民，恐軍不信臣；願得大王左右善騎者傅之。」</span><span class="jiazhu">如淳曰：傅，音附，猶言隨從者。</span>乃拜灌嬰爲中大夫令，李必、駱甲爲左、右校尉，將騎兵擊楚騎於滎陽東，大破之，楚以故不能過滎陽而西。漢王軍滎陽，築甬道屬之河，以取敖倉粟。<span class="jiazhu"><span class="shu-ming">括地志</span>：敖倉在鄭州滎陽西北十五里。縣門之東北臨汴水，南帶三皇山。屬，之欲翻。</span></p>
<p class="em2 strong" id="online_toc_62"><a class="gg-link" href="#online_toc_62"></a><span class="yinwen">18</span>周勃、灌嬰等言於漢王曰：<span class="yinhao">「陳平雖美如冠玉，<span class="jiazhu">孟康曰：飾冠以玉，光好外見，中無所有也。</span>其中未必有也。臣聞平居家時盜其嫂；事魏不容，亡歸楚；不中，<span class="jiazhu">中，竹仲翻。</span>又亡歸漢。今日大王尊官之，令護軍。臣聞平受諸將金，金多者得善處，金少者得惡處。平，反覆亂臣也，願王察之！」</span>漢王疑之，召讓魏無知。無知曰：<span class="yinhao">「臣所言者能也，陛下所問者行也。今有尾生、孝己之行，<span class="jiazhu">尾生，古之信士；或曰，卽微生高。孝己，商高宗之子，以孝行著。行，下孟翻。</span>而無益勝負之數，陛下何暇用之乎！楚、漢相距，臣進奇謀之士，顧其計誠足以利國家不耳。<span class="jiazhu">不，讀曰否。</span>盜嫂、受金，又何足疑乎！」</span>漢王召讓平曰：<span class="yinhao">「先生事魏不中，事楚而去，今又從吾游，信者固多心乎？」</span>平曰：<span class="yinhao">「臣事魏王，魏王不能用臣說，故去事項王。項王不能信人，其所任愛，非諸項，卽妻之昆弟，雖有奇士不能用。聞漢王能用人，故歸大王。臣躶身來，<span class="jiazhu">躶，郎果翻，赤身也。</span>不受金無以爲資。誠臣計畫有可采者，願大王用之；使無可用者，金具在，請封輸官，得請骸骨。」</span>漢王乃謝，厚賜，拜爲護軍中尉，盡護諸將。諸將乃不敢復言。</p>
<p class="em2 strong" id="online_toc_63"><a class="gg-link" href="#online_toc_63"></a><span class="yinwen">19</span>魏王豹謁歸視親疾；<span class="jiazhu">謁歸，謂謁告而歸也。</span>至則絕河津，反爲楚。<span class="jiazhu">豹都平陽，在河東，故斷其津濟以拒漢軍。爲，于僞翻。</span></p>
<p class="em2 strong" id="online_toc_64"><a class="gg-link" href="#online_toc_64"></a><span class="yinwen">20</span>六月，漢王還櫟陽。</p>
<p class="em2 strong" id="online_toc_65"><a class="gg-link" href="#online_toc_65"></a><span class="yinwen">21</span>壬午，立子盈爲太子；赦罪人。</p>
<p class="em2 strong" id="online_toc_66"><a class="gg-link" href="#online_toc_66"></a><span class="yinwen">22</span>漢兵引水灌廢丘，廢丘降，章邯自殺。盡定雍地，以爲中地、北地、隴西郡。<span class="jiazhu">自置中地郡後，至九年罷，屬內史。武帝建元六年，分爲右內史；太初元年，更名主爵都尉爲右扶風。</span></p>
<p class="em2 strong" id="online_toc_67"><a class="gg-link" href="#online_toc_67"></a><span class="yinwen">23</span>關中大饑，米斛萬錢，人相食。令民就食蜀、漢。</p>
<p class="em2 strong" id="online_toc_68"><a class="gg-link" href="#online_toc_68"></a>初，秦之亡也，豪桀爭取金玉，宣曲任氏獨窖倉粟。<span class="jiazhu">漢有長水宣曲胡騎，高祖功臣有宣曲侯，蓋地名也。張揖曰：宣曲，宮名，在昆明池西。師古曰：宣曲，觀名。<span class="shu-ming">索隱</span>曰：<span class="shu-ming">上林賦</span>云：西馳宣曲。當在京輔，今闕其地。窖，工孝翻；穿地以藏粟也。</span>及楚、漢相距滎陽，民不得耕種，而豪桀金玉盡歸任氏，任氏以此起，富者數世。</p>
<p class="em2 strong" id="online_toc_69"><a class="gg-link" href="#online_toc_69"></a><span class="yinwen">24</span>秋，八月，漢王如滎陽，命蕭何守關中侍太子，爲法令約束，立宗廟、社稷、宮室、縣邑；事有不及奏決者，輒以便宜施行，上來，以聞。計關中戶口，轉漕、調兵以給軍，未嘗乏絕。<span class="jiazhu">調，徒弔翻。</span></p>
<p class="em2 strong" id="online_toc_70"><a class="gg-link" href="#online_toc_70"></a><span class="yinwen">25</span>漢王使酈食其往說魏王豹，且召之。豹不聽，曰：<span class="yinhao">「漢王慢而侮人，罵詈諸侯、羣臣如罵奴耳，吾不忍復見也！」</span><span class="jiazhu">復，扶又翻。</span>於是漢王以韓信爲左丞相，與灌嬰、曹參俱擊魏。</p>
<p class="em2 strong" id="online_toc_71"><a class="gg-link" href="#online_toc_71"></a>漢王問食其：<span class="yinhao">「魏大將誰也？」</span>對曰：<span class="yinhao">「柏直。」</span><span class="jiazhu"><span class="shu-ming">姓譜</span>：柏，柏皇氏之後。顓頊師柏招；帝嚳師柏景。春秋柏國爲楚所滅。</span>王曰：<span class="yinhao">「是口尙乳臭，<span class="jiazhu">言其少不經事，弱不任事，若未離乳保之懷者。</span>安能當韓信！」</span><span class="yinhao">「騎將誰也？」</span>曰：<span class="yinhao">「馮敬。」</span>曰：<span class="yinhao">「是秦將馮無擇子也，雖賢，不能當灌嬰。」</span><span class="yinhao">「步卒將誰也？」</span>曰：<span class="yinhao">「項它。」</span>曰：<span class="yinhao">「不能當曹參。吾無患矣！」</span>韓信亦問酈生：<span class="yinhao">「魏得無用周叔爲大將乎？」</span>酈生曰：<span class="yinhao">「柏直也。」</span>信曰：<span class="yinhao">「豎子耳！」</span>遂進兵。</p>
<p class="em2 strong" id="online_toc_72"><a class="gg-link" href="#online_toc_72"></a>魏王盛兵蒲坂以塞臨晉。<span class="jiazhu">塞，悉則翻。</span>信乃益爲疑兵，陳船欲渡臨晉，而伏兵從夏陽以木罌渡軍，襲安邑。<span class="jiazhu">班<span class="shu-ming">志</span>，夏陽縣屬馮翊，秦之少梁也，秦惠文王十一年更名。<span class="shu-ming">史記正義</span>曰：夏陽在同州北韓城界。木罌，服虔曰：以木柙縛罌缶以渡也。韋昭曰：以木爲器如罌缶以渡軍，無船，且尙密也。師古曰：服說是。罌缶，謂瓶之大腹小口者也。罌，一政翻，康於耕翻。</span>魏王豹驚，引兵迎信。九月，信擊虜豹，傳詣滎陽；<span class="jiazhu">傳，直戀翻，言以驛馬傳送詣漢王所。</span>悉定魏地，置河東、上黨、太原郡。</p>
<p class="em2 strong" id="online_toc_73"><a class="gg-link" href="#online_toc_73"></a><span class="yinwen">26</span>漢之敗於彭城而西也，陳餘亦覺張耳不死，卽背漢。<span class="jiazhu">背，蒲妹翻。</span>韓信旣定魏，使人請兵三萬人，願以北舉燕、趙，東擊齊，南絕楚糧道。漢王許之，乃遣張耳與俱，引兵東，北擊趙、代。<span class="jiazhu">時趙王歇王趙，陳餘王代。</span>後九月，信破代兵，禽夏說於閼與。信之下魏破代，漢輒使人收其精兵詣滎陽以距楚。</p>
</div></body></html>