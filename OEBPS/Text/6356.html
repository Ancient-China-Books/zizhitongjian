<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-Hant" xml:lang="zh-Hant">
 <head>
  <link href="../Styles/page_styles.css" rel="stylesheet" type="text/css"/>
  <link href="../Styles/stylesheet.css" rel="stylesheet" type="text/css"/>
  <title id="toc_1">
   ◎卷第二百一十二·唐紀二十八·玄宗道大聖大明孝皇帝上之下
  </title>
 </head>
 <body>
  <div id="text">
   <h1>
    <span class="section" id="title-1">
     <span data-head-description="" data-head-level="h2" data-head-title="唐紀二十八">
      唐紀二十八
     </span>
    </span>
   </h1>
   <p>
    <span class="jiazhu">
     〔起著雍敦牂
     <span class="biaozhusup" data-rel="（戊午）">
     </span>
     ，盡旃蒙赤奮若
     <span class="biaozhusup" data-rel="（乙丑）">
     </span>
     ，凡八年。〕
    </span>
   </p>
   <hr/>
   <h5>
    <span class="section" id="title-2">
     <span data-head-description="" data-head-level="h3" data-head-title="玄宗道大聖大明孝皇帝上之下">
      玄宗道大聖大明孝皇帝上之下
     </span>
    </span>
   </h5>
   <p class="strong">
    <span class="section" id="title-3">
     <span data-head-description="" data-head-level="h4" data-head-title="開元六年">
      開元六年
     </span>
    </span>
    <span class="biaozhusup" data-rel="（戊午、西元七一八年）">
    </span>
   </p>
   <p class="em2 strong">
    <span class="yinwen">
     1
    </span>
    春，正月，辛丑，突厥毗伽可汗來請和；許之。
    <span class="jiazhu">
     〔厥，九勿翻。伽，求迦翻。可，從刊入聲。汗，音寒。〕
    </span>
   </p>
   <p class="em2 strong">
    <span class="yinwen">
     2
    </span>
    廣州吏民爲宋璟立遺愛碑。
    <span class="jiazhu">
     〔去年宋璟自廣州入相。爲，于僞翻。璟，居永翻。〕
    </span>
    璟上言：
    <span class="yinhao">
     「臣在州無他異迹，今以臣光寵，成彼諂諛；欲革此風，望自臣始，請敕下禁止。」
    </span>
    <span class="jiazhu">
     〔上，時掌翻。下，遐稼翻。〕
    </span>
    上從之。於是他州皆不敢立。
   </p>
   <p class="em2 strong">
    <span class="yinwen">
     3
    </span>
    辛酉，敕禁惡錢，
    <span class="jiazhu">
     〔武德四年鑄開元通寶錢。其後盜鑄漸起，顯慶五年以惡錢多，官爲市之，以一善錢售五惡錢。民間藏惡錢以待禁㢮。乾封以後，私錢犯法日蕃，有以舟筏鑄於江中者。詔所在納惡錢，而姦亦不息。武后時，錢非穿穴及鐵錫銅液，皆得用之，熟銅排斗沙澀之錢皆售。自是盜鑄蜂起，吏莫能捕。先天之際，兩京錢益濫，或鎔錫模錢，須臾百十，故禁之。〕
    </span>
    重二銖四分以上乃得行。斂人間惡錢鎔之，更鑄如式錢。
    <span class="jiazhu">
     〔更，工衡翻。〕
    </span>
    於是京城紛然，賣買殆絕。宋璟、蘇頲請出太府錢二萬緡置南北市，以平價買百姓不售之物可充官用者，及聽兩京百官豫假俸錢，庶使良錢流布人間，從之。
    <span class="jiazhu">
     〔頲，他鼎翻。俸，芳用翻。〕
    </span>
   </p>
   <p class="em2 strong">
    <span class="yinwen">
     4
    </span>
    二月，戊子，移蔚州橫野軍於山北，
    <span class="jiazhu">
     〔杜佑曰：橫野軍在蔚州東北百四十里，去太原九百里。此蓋指言開元所移軍之地。蔚，紆勿翻。〕
    </span>
    屯兵三萬，爲九姓之援；以拔曳固都督頡質略、同羅都督毗伽末啜、霫都督比言、回紇都督夷健頡利發、僕固都督曳勒歌等各出騎兵爲前、後、左、右軍討擊大使，
    <span class="jiazhu">
     〔頡，戶結翻。啜，陟劣翻。霫，而立翻。騎，奇寄翻。使，疏吏翻；下同。〕
    </span>
    皆受天兵軍節度。
    <span class="jiazhu">
     〔天兵軍在幷州中。《考異》曰：《實錄》：
     <span class="yinhao">
      「壬辰，制大舉擊突厥，五都督及拔悉密金山道總管處木昆執米啜、堅昆都督骨篤祿毗伽、契丹都督李失活、奚都督李大酺及默啜之子右賢王默特勒逾輸等夷夏之師，凡三十萬，並取朔方道行軍大總管王晙節度；」
     </span>
     而於後俱不見出師勝敗。按此年正月，突厥請和，帝有答詔；而二月伐之，恐無此事。《舊紀》及《王晙》、《突厥傳》皆無此月出兵事。《新·突厥傳》云：
     <span class="yinhao">
      「默棘連遣使請和，帝以不情，答而不許，俄下詔伐之，以王晙統之，期以八年並集稽落水上。」
     </span>
     行兵貴密，不應前二年早先下詔，蓋取《實錄》附會《舊傳》耳。〕
    </span>
    有所討捕，量宜追集；
    <span class="jiazhu">
     〔量，音良。〕
    </span>
    無事各歸部落營生，仍常加存撫。
   </p>
   <p class="em2 strong">
    <span class="yinwen">
     5
    </span>
    三月，乙巳，徵嵩山處士盧鴻入見，
    <span class="jiazhu">
     〔見，賢遍翻。〕
    </span>
    拜諫議大夫；鴻固辭。
    <span class="jiazhu">
     〔《考異》曰：《舊傳》作
     <span class="yinhao">
      「盧鴻一」
     </span>
     ，《本紀》、《新傳》皆作
     <span class="yinhao">
      「鴻」
     </span>
     。按《中岳眞人劉君碑》，云盧鴻撰，今從之。〕
    </span>
   </p>
   <p class="em2 strong">
    <span class="yinwen">
     6
    </span>
    天兵軍使張嘉貞入朝，
    <span class="jiazhu">
     〔朝，直遙翻。〕
    </span>
    有告其在軍奢僭及贓賄者，按驗無狀；上欲反坐告者，
    <span class="jiazhu">
     〔反坐者，以誣告人所得罪坐之。〕
    </span>
    嘉貞奏曰：
    <span class="yinhao">
     「今若罪之，恐塞言路，
     <span class="jiazhu">
      〔塞，悉則翻。〕
     </span>
     使天下之事無由上達，願特赦之。」
    </span>
    其人遂得減死。上由是以嘉貞爲忠，有大用之意。
    <span class="jiazhu">
     〔爲張嘉貞入相張本。〕
    </span>
   </p>
   <p class="em2 strong">
    <span class="yinwen">
     7
    </span>
    有薦山人范知璿文學者，幷獻其所爲文，
    <span class="jiazhu">
     〔璿，從宣翻。〕
    </span>
    宋璟判之曰：
    <span class="yinhao">
     「觀其《良宰論》，頗涉佞諛。
     <span class="jiazhu">
      〔《良宰論》蓋稱美當時宰相。〕
     </span>
     山人當極言讜議，
     <span class="jiazhu">
      〔讜，音黨。〕
     </span>
     豈宜偷合苟容！文章若高，自宜從選舉求試，不可別奏。」
    </span>
   </p>
   <p class="em2 strong">
    <span class="yinwen">
     8
    </span>
    夏，四月，戊子，河南參軍鄭銑、朱陽丞郭仙舟投匭獻詩，
    <span class="jiazhu">
     〔河南參軍，河南府參軍也。唐制，諸府州諸曹參軍之外，又有參軍事，掌出使贊導。《新志註》曰：武德初，改行書佐曰行參軍，尋又改曰參軍事。朱陽，漢弘農縣南界地，後魏分置朱陽郡，屬析州；後周廢郡爲縣，隋屬弘農郡，唐龍朔初屬商州，萬歲通天二年度屬洛州。匭，居洧翻。〕
    </span>
    敕曰：
    <span class="yinhao">
     「觀其文理，乃崇道法；至於時用，不切事情。宜各從所好。」
    </span>
    <span class="jiazhu">
     〔好，呼到翻。〕
    </span>
    並罷官，度爲道士。
   </p>
   <p class="em2 strong">
    <span class="yinwen">
     9
    </span>
    五月，辛亥，以突騎施都督蘇祿爲左羽林大將軍、順國公，充金方道經略大使。
    <span class="jiazhu">
     〔騎，奇寄翻。〕
    </span>
   </p>
   <p class="em2 strong">
    <span class="yinwen">
     10
    </span>
    契丹王李失活卒，癸巳，以其弟娑固代之。
    <span class="jiazhu">
     〔契，欺訖翻，又音喫。娑，素何翻。〕
    </span>
   </p>
   <p class="em2 strong">
    <span class="yinwen">
     11
    </span>
    秋，八月，頒鄕飲酒禮於州縣，令每歲十二月行之。
    <span class="jiazhu">
     〔唐鄕飲酒之禮，刺史爲主人，先召致仕鄕有德者謀之，賢者爲賓，其次爲衆賓，與之行禮。縣則令爲主人，鄕之老人年六十以上有德望者一人爲賓，次一人爲介，又其次爲三賓，又其次爲衆賓。年六十者三豆，七十者四豆，八十者五豆，九十者及主人皆六豆。主、賓、介、三賓、衆賓旣升，卽席，工持瑟升自階就位，鼓《鹿鳴》。卒歌，笙入立於堂下北面，奏《南陔》。乃間歌，歌《南有嘉魚》，笙《崇丘》，乃合樂《周南·關睢》、《召南·鵲巢》。司正升自西階，贊禮，揚觶，而戒之以忠孝之本，主、賓□
     <span class="jiaozhusup">
      〔郭立暄：元刻初印本、早印乙本“主賓”下空一格，吳本、陳本補入“介”字。胡本同明本，標點本作“主、賓、介以下皆再拜”。〕
     </span>
     以下皆再拜。奠酬旣畢，乃行無算爵，無算樂。〕
    </span>
   </p>
   <p class="em2 strong">
    <span class="yinwen">
     12
    </span>
    唐初，州縣官俸，皆令富戶掌錢，出息以給之；息至倍稱，多破產者。
    <span class="jiazhu">
     〔唐初，在京諸司官及天下官置公廨本錢，以典史主之，收贏十之七，富戶幸免傜役，貧者破產甚衆。稱，音尺證翻。〕
    </span>
    祕書少監崔沔上言，請計州縣官所得俸，於百姓常賦之外，微有所加以給之。
    <span class="jiazhu">
     〔時沔請計戶均出，每丁加升尺以給之。〕
    </span>
    從之。
   </p>
   <p class="em2 strong">
    <span class="yinwen">
     13
    </span>
    冬，十一月，辛卯，車駕至西京。
   </p>
   <p class="em2 strong">
    <span class="yinwen">
     14
    </span>
    戊辰，吐蕃奉表請和，乞舅甥親署誓文；
    <span class="jiazhu">
     〔吐蕃以尙文成公主，與唐爲舅甥之國。吐，從暾入聲。〕
    </span>
    又令彼此宰相皆著名於其上。
   </p>
   <p class="em2 strong">
    <span class="yinwen">
     15
    </span>
    宋璟奏：
    <span class="yinhao">
     「括州員外司馬李邕、儀州司馬鄭勉，並有才略文詞，
     <span class="jiazhu">
      〔先天元年，避帝名，改箕州爲儀州。〕
     </span>
     但性多異端，好是非改變；若全引進，則咎悔必至，若長棄捐，則才用可惜，請除渝、硤二州刺史。」
    </span>
    又奏：
    <span class="yinhao">
     「大理卿元行沖素稱才行，初用之時，實允僉議；當事之後，頗非稱職，請復以爲左散騎常侍，以李朝隱代之。
     <span class="jiazhu">
      〔好，呼到翻。行，下孟翻。稱，尺證翻。復，扶又翻。散，悉亶翻。騎，奇寄翻。朝，直遙翻。〕
     </span>
     陸象先閑於政體，寬不容非，請以爲河南尹。」
    </span>
    從之。
   </p>
   <p class="strong">
    <span class="section" id="title-4">
     <span data-head-description="" data-head-level="h4" data-head-title="開元七年">
      七年
     </span>
    </span>
    <span class="biaozhusup" data-rel="（己未、西元七一九年）">
    </span>
   </p>
   <p class="em2 strong">
    <span class="yinwen">
     1
    </span>
    春，二月，俱密王那羅延、
    <span class="jiazhu">
     〔俱密國治山中，在吐火羅東北，南臨黑河；其王，突厥延陀種。〕
    </span>
    康王烏勒伽、安王篤薩波提
    <span class="jiazhu">
     〔杜佑曰：康國在米國西南三百餘里，漢康居國也。薩，桑葛翻。〕
    </span>
    皆上表言爲大食所侵掠，乞兵救援。
   </p>
   <p class="em2 strong">
    <span class="yinwen">
     2
    </span>
    敕太府及府縣出粟十萬石糶之，
    <span class="jiazhu">
     〔府，謂京兆府；縣，謂京縣及畿縣也。糶，他弔翻。〕
    </span>
    以斂人間惡錢，送少府銷毀。
   </p>
   <p class="em2 strong">
    <span class="yinwen">
     3
    </span>
    三月，乙卯，以左武衞大將軍、檢校內外閑廐使、苑內營田使王毛仲行太僕卿。
    <span class="jiazhu">
     〔唐初以尙乘局掌內外閑廐之馬十二閑；旣置內外閑廐使專掌御馬，因以尙乘局隸閑廐使，苑內諸監本隸司農寺，今亦隸苑內營田使。〕
    </span>
    毛仲嚴察有幹力，萬騎功臣、閑廐官吏皆憚之，
    <span class="jiazhu">
     〔騎，奇寄翻。〕
    </span>
    苑內所收常豐溢。上以爲能，故有寵。雖有外第，常居閑廐側內宅，上或時不見，則悄然若有所失；宦官楊思勗、高力士皆畏避之。
   </p>
   <p class="em2 strong">
    <span class="yinwen">
     4
    </span>
    勃海王大祚榮卒；
    <span class="jiazhu">
     〔《考異》曰：《實錄》：
     <span class="yinhao">
      「六月，丁卯，祚榮卒，遣左監門率吳思謙攝鴻臚卿，充使弔祭。」
     </span>
     按此月丙辰已云祚榮卒；蓋六月方遣思謙弔祭耳。〕
    </span>
    丙辰，命其子武藝襲位。
   </p>
   <p class="em2 strong">
    <span class="yinwen">
     5
    </span>
    夏，四月，壬午，開府儀同三司祁公王仁皎薨。其子駙馬都尉守一請用竇孝諶例，築墳高五丈二尺；
    <span class="jiazhu">
     〔寶孝諶，上外祖也。諶，氏壬翻。〕
    </span>
    上許之。宋璟、蘇頲固爭，以爲：
    <span class="yinhao">
     「準令，一品墳高一丈九尺，
     <span class="jiazhu">
      〔高，居號翻。〕
     </span>
     其陪陵者高出三丈而已。竇太尉墳，議者頗譏其高大，當時無人極言其失，豈可今日復踵而爲之！
     <span class="jiazhu">
      〔復，扶又翻；下蕃復同。〕
     </span>
     昔太宗嫁女，資送過於長公主，魏徵進諫，太宗旣用其言，文德皇后亦賞之，
     <span class="jiazhu">
      〔事見一百九十四卷太宗貞觀六年。長，知兩翻。〕
     </span>
     豈若韋庶人崇其父墳，號曰酆陵，
     <span class="jiazhu">
      〔事見二百八卷中宗景龍元年。〕
     </span>
     以自速其禍乎！夫以后父之尊，欲高大其墳，何足爲難！而臣等再三進言者，蓋欲成中宮之美耳。況今日所爲，當傳無窮，永以爲法，可不愼乎！」
    </span>
    上悅曰：
    <span class="yinhao">
     「朕每欲正身率下，況於妻子，何敢私之！然此乃人所難言，卿能固守典禮，以成朕美，垂法將來，誠所望也。」
    </span>
    賜璟、頲帛四百匹。
   </p>
   <p class="em2 strong">
    <span class="yinwen">
     6
    </span>
    五月，己丑朔，日有食之。上素服以俟變，徹樂減膳，命中書、門下察繫囚，賑飢乏，勸農功。
    <span class="jiazhu">
     〔賑，津忍翻。〕
    </span>
    辛卯，宋璟等奏曰：
    <span class="yinhao">
     「陛下勤恤人隱，此誠蒼生之福。然臣聞日食脩德，月食脩刑；親君子，遠小人，絕女謁，除讒慝，所謂脩德也。君子恥言浮於行，
     <span class="jiazhu">
      〔《論語》孔子曰：
      <span class="yinhao">
       「君子恥其言而過其行。」
      </span>
      遠，于願翻。慝，吐得翻。行，下孟翻。〕
     </span>
     苟推至誠而行之，不必數下制書也。」
    </span>
    <span class="jiazhu">
     〔數，所角翻。下，遐稼翻。〕
    </span>
   </p>
   <p class="em2 strong">
    <span class="yinwen">
     7
    </span>
    六月，戊辰，吐蕃復遣使請上親署誓文；上不許，曰：
    <span class="yinhao">
     「昔歲誓約已定，苟信不由衷，亟誓何益！」
    </span>
    <span class="jiazhu">
     〔用《左傳》語意。吐，從暾入聲。復，扶又翻。亟，去吏翻。〕
    </span>
   </p>
   <p class="em2 strong">
    <span class="yinwen">
     8
    </span>
    秋，閏七月，右補闕盧履冰上言：
    <span class="yinhao">
     「禮，父在爲母服周年，則天皇后改服齊衰三年，
     <span class="jiazhu">
      〔事見二百二卷高宗上元元年。爲，于僞翻。齊，音咨。衰，倉回翻。上，時掌翻。〕
     </span>
     請復其舊。」
    </span>
    上下其議。
    <span class="jiazhu">
     〔下，遐嫁翻。〕
    </span>
    左散騎常侍褚無量以履冰議爲是；諸人爭論，連年不決。八月，辛卯，敕自今五服並依《喪服傳》文，
    <span class="jiazhu">
     〔散，悉亶翻。騎，奇寄翻。傳，直戀翻。〕
    </span>
    然士大夫議論猶不息，行之各從其意。無量歎曰：
    <span class="yinhao">
     「聖人豈不知母恩之厚乎？厭降之禮，
     <span class="jiazhu">
      〔厭，於叶翻。〕
     </span>
     所以明尊卑、異戎狄也。俗情膚淺，不知聖人之心，一紊其制，誰能正之！」
    </span>
    <span class="jiazhu">
     〔紊，音問。〕
    </span>
   </p>
   <p class="em2 strong">
    <span class="yinwen">
     9
    </span>
    九月，甲寅，徙宋王憲爲寧王。
    <span class="jiazhu">
     〔四年，成器更名憲。〕
    </span>
    上嘗從複道中見衞士食畢，棄餘食於竇中，怒，欲杖殺之；左右莫敢言。憲從容諫曰：
    <span class="yinhao">
     「陛下從複道中窺人過失而殺之，臣恐人人不自安。且陛下惡棄食於地者，爲食可以養人也；
     <span class="jiazhu">
      〔憲從，千容翻。惡，烏路翻。爲，于僞翻。〕
     </span>
     今以餘食殺人，無乃失其本乎！」
    </span>
    上大悟，蹶然起曰：
    <span class="yinhao">
     「微兄，幾至濫刑。」
    </span>
    <span class="jiazhu">
     〔幾，居希翻。〕
    </span>
    遽釋衞士。是日，上宴飲極歡，自解紅玉帶，幷所乘馬以賜憲。
   </p>
   <p class="em2 strong">
    <span class="yinwen">
     10
    </span>
    冬，十月，辛卯，上幸驪山溫湯；癸卯，還宮。
    <span class="jiazhu">
     〔驪，力知翻。還，從宣翻，又音如字。〕
    </span>
   </p>
   <p class="em2 strong">
    <span class="yinwen">
     11
    </span>
    壬子，册拜突騎施蘇祿爲忠順可汗。
    <span class="jiazhu">
     〔可，從刊入聲。汗，音寒。〕
    </span>
   </p>
   <p class="em2 strong">
    <span class="yinwen">
     12
    </span>
    十一月，壬申，
    <span class="jiaozhusup">
     〔章：十二行本「申」下有「契丹王李婆固與公主入朝」十一字；乙十一行本同，惟「婆」作「娑」；孔本同；張校同，「固」作「圉」；退齋校本仍作「固」。〕
    </span>
    上以岐山令王仁琛，
    <span class="jiazhu">
     〔岐山縣，隋置，屬岐州。琛，丑林翻。〕
    </span>
    藩邸故吏，墨敕令與五品官。宋璟奏：
    <span class="yinhao">
     「故舊恩私，則有大例，除官資歷，非無公道。仁琛曏緣舊恩，已獲優改，今若再蒙超獎，遂於諸人不類；又是后族，
     <span class="jiazhu">
      〔王仁琛，蓋仁皎羣從。〕
     </span>
     須杜輿言。
     <span class="jiazhu">
      〔輿，衆也。〕
     </span>
     乞下吏部檢勘，苟無負犯，於格應留，請依資稍優注擬。」
    </span>
    從之。
   </p>
   <p class="em2 strong">
    選人宋元超於吏部自言侍中璟之叔父，冀得優假。璟聞之，牒吏部云：
    <span class="yinhao">
     「元超，璟之三從叔，
     <span class="jiazhu">
      〔三從，同高祖。下，遐嫁翻。選，須絹翻。從，才用翻。〕
     </span>
     常在洛城，不多參見。
     <span class="jiazhu">
      〔見，賢遍翻。〕
     </span>
     旣不敢緣尊輒隱，又不願以私害公。向者無言，自依大例，旣有聲聽，事須矯枉；請放。」
    </span>
    <span class="jiazhu">
     〔元超冀得饒假，今乃不得留注，所謂矯枉過正也。〕
    </span>
   </p>
   <p class="em2 strong">
    寧王憲奏選人薛嗣先請授微官，事下中書、門下。
    <span class="jiazhu">
     〔選，須絹翻。事下，遐嫁翻。〕
    </span>
    璟奏：
    <span class="yinhao">
     「嗣先兩選齋郎，雖非灼然應留，以懿親之故，固應微假官資。在景龍中，常有墨敕處分，謂之斜封。
     <span class="jiazhu">
      〔處，昌呂翻。分，扶問翻。〕
     </span>
     自大明臨御，茲事杜絕，行一賞，命一官，必是緣功與才，皆歷中書、門下。至公之道，唯聖能行。嗣先幸預姻戚，不爲屈法，許臣等商量，望付吏部知，不出正敕。」
    </span>
    從之。
    <span class="jiazhu">
     〔量，音良。〕
    </span>
   </p>
   <p class="em2 strong">
    先是，朝集使往往齎貨入京師，
    <span class="jiazhu">
     〔先，悉薦翻。〕
    </span>
    及春將還，多遷官；宋璟奏一切勒還以革其弊。
   </p>
   <p class="em2 strong">
    <span class="yinwen">
     13
    </span>
    是歲，置劍南節度使，領益、彭等二十五州。
   </p>
   <p class="strong">
    <span class="section" id="title-5">
     <span data-head-description="" data-head-level="h4" data-head-title="開元八年">
      八年
     </span>
    </span>
    <span class="biaozhusup" data-rel="（庚申、西元七二〇年）">
    </span>
   </p>
   <p class="em2 strong">
    <span class="yinwen">
     1
    </span>
    春，正月，丙辰，左散騎常侍褚無量卒。
    <span class="jiazhu">
     〔按《通鑑》例，惟公輔書薨，偏王者公輔書卒。今書褚無量卒，以整比羣書未竟，改命元行沖，故書以始事。《考異》曰：《舊本紀》：
     <span class="yinhao">
      「正月甲子朔，皇太子加元服；壬申，右散騎常侍褚無量卒。」
     </span>
     按《長曆》，正月申寅朔；甲子十一日也。《唐曆》亦云：
     <span class="yinhao">
      「壬申，無量卒。」
     </span>
     今從《實錄》。〕
    </span>
    辛酉，命右散騎常侍元行沖整比羣書。
    <span class="jiazhu">
     〔比，毗至翻。〕
    </span>
   </p>
   <p class="em2 strong">
    <span class="yinwen">
     2
    </span>
    侍中宋璟疾負罪而妄訴不已者，悉付御史臺治之。
    <span class="jiazhu">
     〔治，直之翻。〕
    </span>
    謂中丞李謹度曰：
    <span class="yinhao">
     「服不更訴者出之，尙訴未已者且繫。」
    </span>
    由是人多怨者。會天旱有魃，
    <span class="jiazhu">
     〔魃，蒲撥翻，旱神也。《神異經》曰：南方有人長二三尺，袒身，目在頂上，走行如風，其名曰魃，所見之國大旱，赤地千里。一名旱母，遇者得之，投溷中卽死。〕
    </span>
    優人作魃狀戲於上前，問魃：
    <span class="yinhao">
     「何爲出？」
    </span>
    對曰：
    <span class="yinhao">
     「奉相公處分。」
    </span>
    <span class="jiazhu">
     〔相，息亮翻。處，昌呂翻。分，扶問翻。〕
    </span>
    又問：
    <span class="yinhao">
     「何故？」
    </span>
    魃曰：
    <span class="yinhao">
     「負冤者三百餘人，相公悉以繫獄抑之，故魃不得不出。」
    </span>
    上心以爲然。
   </p>
   <p class="em2 strong">
    時璟與中書侍郎、同平章事蘇頲建議嚴禁惡錢，江、淮間惡錢尤甚，璟以監察御史蕭隱之充使括惡錢。
    <span class="jiazhu">
     〔監，工銜翻。使，疏吏翻。〕
    </span>
    隱之嚴急煩擾，怨嗟盈路，上於是貶隱之官。辛巳，罷璟爲開府儀同三司，頲爲禮部尙書。
    <span class="jiazhu">
     〔《考異》曰：《唐曆》云
     <span class="yinhao">
      「二十八日辛卯」
     </span>
     ，《舊紀》云
     <span class="yinhao">
      「己卯」
     </span>
     。按是月無辛卯。今從《實錄》。〕
    </span>
    以京兆尹源乾曜爲黃門侍郎，幷州長史張嘉貞爲中書侍郎，並同平章事。於是弛錢禁，惡錢復行矣。
    <span class="jiazhu">
     〔復，扶又翻。〕
    </span>
   </p>
   <p class="em2 strong">
    <span class="yinwen">
     3
    </span>
    二月，戊戌，皇子敏卒，追立爲懷王，
    <span class="jiazhu">
     〔此懷王以州爲國號。〕
    </span>
    諡曰哀。
   </p>
   <p class="em2 strong">
    <span class="yinwen">
     4
    </span>
    壬子，敕以役莫重於軍府，一爲衞士，六十乃免，宜促其歲限，使百姓更迭爲之。
    <span class="jiazhu">
     〔更，工衡翻。〕
    </span>
   </p>
   <p class="em2 strong">
    <span class="yinwen">
     5
    </span>
    夏，四月，丙午，遣使賜烏長王、骨咄王、俱位王册命。三國皆在大食之西。
    <span class="jiazhu">
     〔烏長卽烏萇，又曰烏荼。骨咄在鑊沙之東，或曰阿咄羅，治思助建城。俱位，或曰商彌，治阿賒䫻師多城，在大雪山勃律河北，地寒，冬窟室。咄，當沒翻。〕
    </span>
    大食欲誘之叛唐，
    <span class="jiazhu">
     〔誘，音酉。〕
    </span>
    三國不從，故褒之。
   </p>
   <p class="em2 strong">
    <span class="yinwen">
     6
    </span>
    五月，辛酉，復置十道按察使。
    <span class="jiazhu">
     〔罷按察見上卷五年。〕
    </span>
   </p>
   <p class="em2 strong">
    <span class="yinwen">
     7
    </span>
    丁卯，以源乾曜爲侍中，張嘉貞爲中書令。
   </p>
   <p class="em2 strong">
    乾曜上言：
    <span class="yinhao">
     「形要之家多任京官，使俊乂之士沈廢於外。
     <span class="jiazhu">
      〔沈，持林翻。〕
     </span>
     臣三子皆在京，請出其二人。」
    </span>
    上從之。因下制稱乾曜之公，命文武官效之，於是出者百餘人。
   </p>
   <p class="em2 strong">
    張嘉貞吏事強敏，而剛躁自用。
    <span class="jiazhu">
     〔躁，則到翻。〕
    </span>
    中書舍人苗延嗣、呂太一、考功員外郎員嘉靜、殿中侍御史崔訓皆嘉貞所引進，常與之議政事。四人頗招權，時人語曰：
    <span class="yinhao">
     「令公四俊，苗、呂、崔、員。」
    </span>
    <span class="jiazhu">
     〔員，音運。〕
    </span>
   </p>
   <p class="em2 strong">
    <span class="yinwen">
     8
    </span>
    六月，瀍、穀漲溢，漂溺幾二千人。
    <span class="jiazhu">
     〔溺，奴狄翻。幾，居希翻。《考異》曰：《實錄》云
     <span class="yinhao">
      「漂居人四百餘家」
     </span>
     。《舊紀》云：
     <span class="yinhao">
      「漂沒九百餘戶，溺死八百餘人，掌閑溺死者千一百餘人。」
     </span>
     今從《舊紀》人數。按《舊紀》，
     <span class="yinhao">
      「掌閑」
     </span>
     之下有
     <span class="yinhao">
      「番兵」
     </span>
     二字。〕
    </span>
   </p>
   <p class="em2 strong">
    <span class="yinwen">
     9
    </span>
    突厥降戶僕固都督勺磨及硤跌部落散居受降城側，
    <span class="jiazhu">
     〔降，戶江翻。勺，職略翻。硤，奚結翻。跌，徒結翻。〕
    </span>
    朔方大使王晙言其陰引突厥，謀陷軍城，密奏請誅之。誘勺磨等宴於受降城，伏兵悉殺之，河曲降戶殆盡。拔曳固、同羅諸部在大同、橫野軍之側者，聞之皆忷懼。
    <span class="jiazhu">
     〔大同軍卽大武軍，武后大足元年更名。杜佑曰：在代州北三百里，去幷州八百餘里。晙，子峻翻。誘，音酉。忷，許拱翻。〕
    </span>
    秋，幷州長史、天兵節度大使張說引二十騎，持節卽其部落慰撫之，
    <span class="jiazhu">
     〔說，讀曰悅。騎，奇寄翻。〕
    </span>
    因宿其帳下；副使李憲以虜情難信，馳書止之。說復書曰：
    <span class="yinhao">
     「吾肉非黃羊，必不畏食；
     <span class="jiazhu">
      〔北人謂麞爲黃羊。〕
     </span>
     血非野馬，必不畏刺。
     <span class="jiazhu">
      〔非人家及廐牧所畜而自孳生於野者，謂之野馬。〕
     </span>
     士見危致命，
     <span class="jiazhu">
      〔《論語》載子張之言。〕
     </span>
     此吾效死之秋也。」
    </span>
    拔曳固、同羅由是遂安。
   </p>
   <p class="em2 strong">
    <span class="yinwen">
     10
    </span>
    冬，十月，辛巳，上行幸長春宮；壬午，畋于下邽。
   </p>
   <p class="em2 strong">
    <span class="yinwen">
     11
    </span>
    上禁約諸王，不使與羣臣交結。光祿少卿駙馬都尉裴虛己與岐王範遊宴，仍私挾讖緯；
    <span class="jiazhu">
     〔讖，楚譖翻。緯，于貴翻。〕
    </span>
    戊子，流虛己於新州，離其公主。
    <span class="jiazhu">
     〔睿宗女霍國公主，下嫁虛己。《舊志》：新州至京師五千五十二里。〕
    </span>
    萬年尉劉庭琦、太祝張諤
    <span class="jiazhu">
     〔唐太常寺有太祝六人，正九品上。〕
    </span>
    數與範飲酒賦詩，貶庭琦雅州司戶，諤山茌丞。
    <span class="jiazhu">
     〔山茌縣，漢、晉屬泰山郡，宋屬東太原郡，隋廢入濟州長清縣；武德元年分置山茌縣，屬齊州。數，所角翻。〕
    </span>
    然待範如故，謂左右曰：
    <span class="yinhao">
     「吾兄弟自無間，但趨競之徒強相託附耳。
     <span class="jiazhu">
      〔間，古莧翻。強，其兩翻。〕
     </span>
     吾終不以此責兄弟也。」
    </span>
    上嘗不豫，薛王業妃弟內直郎韋賓
    <span class="jiazhu">
     〔《唐六典》：東宮有內直局，內直郎二人，掌符璽、繖扇、几案、衣服之事，職擬尙輦奉御。〕
    </span>
    與殿中監皇甫恂私議休咎；事覺，賓杖死，恂貶錦州刺史。
    <span class="jiazhu">
     〔武后垂拱二年以辰州麻陽縣地及開山洞置錦州。〕
    </span>
    業與妃惶懼待罪，上降階執業手曰：
    <span class="yinhao">
     「吾若有心猜兄弟者，天地實殛之。」
    </span>
    卽與之宴飲，仍慰諭妃，令復位。
   </p>
   <p class="em2 strong">
    <span class="yinwen">
     12
    </span>
    十一月，乙卯，上還京師。
   </p>
   <p class="em2 strong">
    <span class="yinwen">
     13
    </span>
    辛未，突厥寇甘、涼等州，
    <span class="jiazhu">
     〔涼州西至甘州五百里。《考異》曰：《唐曆》，突厥寇涼州在九月。《舊·突厥傳》云：
     <span class="yinhao">
      「八年冬，御史大夫王晙爲朔方大總管，奏請西徵拔悉密，東發奚、契丹兩蕃，期以明年秋初，引朔方兵數道俱入，掩突厥牙帳於稽落河上。」
     </span>
     按王晙此月爲幽州都督，今從《實錄》、《舊紀》。〕
    </span>
    敗河西節度使楊敬述，
    <span class="jiazhu">
     〔敗，補邁翻。〕
    </span>
    掠契苾部落而去。
    <span class="jiazhu">
     〔貞觀中，契苾來降，處其部落於涼州。契，欺訖翻。苾，毗必翻。〕
    </span>
   </p>
   <p class="em2 strong">
    先是，朔方大總管王晙奏請西發拔悉密，
    <span class="jiazhu">
     〔拔悉密酋長姓阿史那氏，蓋亦突厥之種也，居北庭。先，悉薦翻。〕
    </span>
    東發奚、契丹，期以今秋掩毗伽牙帳於稽落水上；
    <span class="jiazhu">
     〔稽落水蓋導源稽落山。〕
    </span>
    毗伽聞之，大懼。暾欲谷曰：
    <span class="yinhao">
     「不足畏也。拔悉密在北庭，與奚、契丹相去絕遠，勢不相及；朔方兵計亦不能來此。若必能來，俟其垂至，徙牙帳北行三日，唐兵食盡自去矣。且拔悉密輕而好利，
     <span class="jiazhu">
      〔輕，牽正翻。好，呼到翻。〕
     </span>
     得王晙之約，必喜而先至。晙與張嘉貞不相悅，奏請多不相應，必不敢出兵。
     <span class="jiazhu">
      〔史言在廷在邊之謀不叶，爲夷狄所窺。〕
     </span>
     晙兵不出，拔悉密獨至，擊而取之，勢甚易耳。」
    </span>
    <span class="jiazhu">
     〔易，以豉翻。〕
    </span>
   </p>
   <p class="em2 strong">
    旣而拔悉密果發兵逼突厥牙帳，而朔方及奚、契丹兵不至，拔悉密懼，引退。毗伽欲擊之，暾欲谷曰：
    <span class="yinhao">
     「此屬去家千里，將死戰，未可擊也。不如以兵躡之。」
    </span>
    去北庭二百里，暾欲谷分兵間道先圍北庭，
    <span class="jiazhu">
     〔間，古莧翻。〕
    </span>
    因縱兵擊拔悉密，大破之。拔悉密衆潰走，趨北庭，不得入，
    <span class="jiazhu">
     〔趨，逡喻翻。〕
    </span>
    盡爲突厥所虜。
   </p>
   <p class="em2 strong">
    暾欲谷引兵還，出赤亭，掠涼州羊馬，楊敬述遣裨將盧公利、判官元澄將兵邀擊之。
    <span class="jiazhu">
     〔將，卽亮翻。〕
    </span>
    暾欲谷謂其衆曰：
    <span class="yinhao">
     「吾乘勝而來，敬述出兵，破之必矣。」
    </span>
    公利等至删丹，
    <span class="jiazhu">
     〔删丹縣，漢屬張掖郡，後漢、晉屬西郡，後魏曰山丹，隋復曰删丹，屬甘州。〕
    </span>
    與暾欲谷遇，唐兵大敗，公利、澄脫身走。毗伽由是大振，盡有默啜之衆。
   </p>
   <p class="em2 strong">
    <span class="yinwen">
     14
    </span>
    契丹牙官可突干驍勇得衆心，李娑固猜畏，欲去之。
    <span class="jiazhu">
     〔驍，堅堯翻。娑，素何翻。去，羌呂翻。〕
    </span>
    是歲，可突干舉兵擊娑固，娑固敗奔營州。營州都督許欽澹遣安東都護薛泰帥驍勇五百與奚王李大酺奉娑固以討之，戰敗，娑固、李大酺皆爲可突干所殺，
    <span class="jiazhu">
     〔帥，讀曰率。酺，音蒲。〕
    </span>
    生擒薛泰，營州震恐。許欽澹移軍入渝關，可突干立娑固從父弟鬱干爲主，遣使請罪。上赦可突干之罪，以鬱干爲松漠都督，以李大酺之弟魯蘇爲饒樂都督。
    <span class="jiazhu">
     〔使，疏吏翻；下同。樂，音洛。〕
    </span>
   </p>
   <p class="strong">
    <span class="section" id="title-6">
     <span data-head-description="" data-head-level="h4" data-head-title="開元九年">
      九年
     </span>
    </span>
    <span class="biaozhusup" data-rel="（辛酉、西元七二一年）">
    </span>
   </p>
   <p class="em2 strong">
    <span class="yinwen">
     1
    </span>
    春，正月，制削楊敬述官爵，
    <span class="jiazhu">
     〔以删丹之敗也。〕
    </span>
    以白衣檢校涼州都督，仍充諸使。
    <span class="jiazhu">
     〔諸使，謂節度、支度、營田等使也。〕
    </span>
   </p>
   <p class="em2 strong">
    <span class="yinwen">
     2
    </span>
    丙辰，改蒲州爲河中府，置中都官僚，一準京兆、河南。
   </p>
   <p class="em2 strong">
    <span class="yinwen">
     3
    </span>
    丙寅，上幸驪山溫湯；乙亥，還宮。
   </p>
   <p class="em2 strong">
    <span class="yinwen">
     4
    </span>
    監察御史宇文融上言，天下戶口逃移，巧僞甚衆，請加檢括。融，㢸之玄孫也，
    <span class="jiazhu">
     〔宇文㢸，見一百七十二卷陳宣帝太建七年。監，古銜翻。上，時掌翻。㢸，古弼字。〕
    </span>
    源乾曜素愛其才，贊成之。二月，乙酉，敕有司議招集流移、按詰巧僞之法以聞。
    <span class="jiazhu">
     〔詰，去吉翻。〕
    </span>
   </p>
   <p class="em2 strong">
    <span class="yinwen">
     5
    </span>
    丙戌，突厥毗伽復使來求和。上賜書，諭以
    <span class="yinhao">
     「曩昔國家與突厥和親，華、夷安逸，甲兵休息；國家買突厥羊馬，突厥受國家繒帛，彼此豐給。自數十年來，不復如舊，正由默啜無信，口和心叛，數出盜兵，寇抄邊鄙，人怨神怒，隕身喪元，
     <span class="jiazhu">
      〔復，扶又翻；下今復同。數，所角翻。喪，息浪翻。元，首也。斬默嗓，事見上卷四年。〕
     </span>
     吉凶之驗，皆可汗所見。今復蹈前迹，掩襲甘、涼，隨遣使人，更來求好。國家如天之覆，如海之容，
     <span class="jiazhu">
      〔好，呼到翻。覆，敷又翻。〕
     </span>
     但取來情，不追往咎。可汗果有誠心，則共保遐福；不然，無煩使者徒爾往來。若其侵邊，亦有以待。可汗其審圖之！」
    </span>
   </p>
   <p class="em2 strong">
    <span class="yinwen">
     6
    </span>
    丁亥，制：
    <span class="yinhao">
     「州縣逃亡戶口聽百日自首，或於所在附籍，或牒歸故鄕，各從所欲。過期不首，
     <span class="jiazhu">
      〔首，式又翻。〕
     </span>
     卽加檢括，謫徙邊州；公私敢容庇者抵罪。」
    </span>
    以宇文融充使，括逃移戶口及籍外田，所獲巧僞甚衆。
    <span class="jiazhu">
     〔使，疏吏翻。〕
    </span>
    遷兵部員外郎兼侍御史。融奏置勸農判官十人，
    <span class="jiazhu">
     〔《通典》及《新書》並云二十九人，《通典》且列其姓名。〕
    </span>
    並攝御史，分行天下。其新附客戶，免六年賦調。
    <span class="jiazhu">
     〔調，徒弔翻。〕
    </span>
    使者競爲刻急，州縣承風勞擾，百姓苦之。陽翟尉皇甫憬上疏言其狀；
    <span class="jiazhu">
     〔陽翟縣，漢屬潁川郡，晉屬河南郡，後魏置陽翟郡，隋廢郡爲縣，屬襄城郡，唐初屬嵩州，貞觀元年屬許州，龍朔二年度屬洛州爲畿縣。憬，居永翻。〕
    </span>
    上方任融，貶憬盈川尉。州縣希旨，務於獲多，虛張其數，或以實戶爲客，凡得戶八十餘萬，田亦稱是。
    <span class="jiazhu">
     〔稱，尺證翻。〕
    </span>
   </p>
   <p class="em2 strong">
    <span class="yinwen">
     7
    </span>
    蘭池州胡康待賓誘諸降戶同反，夏，四月，攻陷六胡州，
    <span class="jiazhu">
     〔誘，音酉。降，戶江翻。高宗調露元年，於靈、夏南境以降突厥置魯州、麗州、含州、塞州、依州、契州，以唐人爲刺史，謂之六胡州，長安二年併爲匡、長二州，神龍三年置蘭池都督府，分六州爲縣。宋白曰：六胡州在夏州德靜縣北。《考異》曰：《實錄》：
     <span class="yinhao">
      「四月，庚寅，康待賓反，命王晙討平之，斬于都市。五月，丁巳，旣誅康待賓，下詔云云。壬寅，叛胡康符賓僞稱葉護安慕容以叛。七月，己酉，王晙擒康待賓至京師，腰斬之。」
     </span>
     前後重複，交錯相違。今從《舊紀》。〕
    </span>
    有衆七萬，進逼夏州；
    <span class="jiazhu">
     〔夏，戶雅翻。〕
    </span>
    命朔方大總管王晙、隴右節度使郭知運共討之。
   </p>
   <p class="em2 strong">
    <span class="yinwen">
     8
    </span>
    戊戌，敕：
    <span class="yinhao">
     「京官五品以上，外官刺史、四府上佐，
     <span class="jiazhu">
      〔四府，請京兆府、河南府、河中府、太原府。〕
     </span>
     各舉縣令一人，視其政善惡，爲舉者賞罰。」
    </span>
   </p>
   <p class="em2 strong">
    <span class="yinwen">
     9
    </span>
    以太僕卿王毛仲爲朔方道防禦討擊大使，與王晙及天兵軍節度大使張說相知討康待賓。
   </p>
   <p class="em2 strong">
    <span class="yinwen">
     10
    </span>
    六月，己卯，罷中都，復爲蒲州。
    <span class="jiazhu">
     〔復，扶又翻。〕
    </span>
   </p>
   <p class="em2 strong">
    蒲州刺史陸象先政尙寬簡，吏民有罪，多曉諭遣之。州錄事言於象先曰：
    <span class="yinhao">
     「明公不施箠撻，何以示威！」
    </span>
    <span class="jiazhu">
     〔唐上州置錄事三人，正九品上，中下州各一人，下州從九品下，箠，止垂翻。〕
    </span>
    象先曰：
    <span class="yinhao">
     「人情不遠，此屬豈不解吾言邪！
     <span class="jiazhu">
      〔解，戶買翻，曉也。〕
     </span>
     必欲箠撻以示威，當從汝始！」
    </span>
    錄事慚而退。象先嘗謂人曰：
    <span class="yinhao">
     「天下本無事，但庸人擾之耳。苟清其源，何憂不治！」
    </span>
    <span class="jiazhu">
     〔治，直吏翻。〕
    </span>
   </p>
   <p class="em2 strong">
    <span class="yinwen">
     11
    </span>
    秋，七月，己酉，王晙大破康待賓，生擒之，殺叛胡萬五千人。辛酉，集四夷酋長，腰斬康待賓於西市。
    <span class="jiazhu">
     〔酋，慈由翻。長，知兩翻。〕
    </span>
   </p>
   <p class="em2 strong">
    先是，叛胡潛與党項通謀，攻銀城、連谷，據其倉庾，
    <span class="jiazhu">
     〔後周置銀城縣，後改曰銀城防。貞觀四年以銀城屬銀州，八年屬勝州；又以隋連谷戍置連谷縣，亦屬勝州。杜佑曰：銀城、連谷皆漢圁陰縣地，漢光祿塞在今縣北。先，悉薦翻。党，底朗翻。〕
    </span>
    張說將步騎萬人出合河關掩擊，大破之。
    <span class="jiazhu">
     〔嵐州合河縣北有合河關。宋白曰：合河縣城下有蔚汾水，西與黃河合，故曰合河。趙珣《聚米圖經》：合河關在府州南二百里。將，卽亮翻。騎，奇寄翻。〕
    </span>
    追至駱駝堰，
    <span class="jiazhu">
     〔堰，於扇翻。〕
    </span>
    党項乃更與胡戰，胡衆潰，西走入鐵建山。說安集党項，使復其居業。討擊使阿史那獻以党項翻覆，請幷誅之，說曰：
    <span class="yinhao">
     「王者之師，當伐叛柔服，豈可殺已降邪！」
    </span>
    因奏置麟州，以鎭撫党項餘衆。
    <span class="jiazhu">
     〔分勝州銀城、連谷置麟州，又置新秦縣爲麟州治所。杜佑曰：麟州，漢新秦中地。〕
    </span>
   </p>
   <p class="em2 strong">
    <span class="yinwen">
     12
    </span>
    九月，乙巳朔，日有食之。
   </p>
   <p class="em2 strong">
    <span class="yinwen">
     13
    </span>
    康待賓之反也，詔郭知運與王晙相知討之；晙上言，朔方兵自有餘力，請敕知運還本軍。
    <span class="jiazhu">
     〔上，時掌翻。〕
    </span>
    未報，知運已至，由是與晙不協。晙所招降者，知運復縱兵擊之；虜以晙爲賣己，由是復叛。
    <span class="jiazhu">
     〔降，戶江翻。復，扶又翻。〕
    </span>
    上以晙不能遂定羣胡，丙午，貶晙爲梓州刺史。
    <span class="jiazhu">
     〔梓州，漢郪、廣漢、氐道之地，西魏、梁末置新州，隋改梓州。王晙貶官，未必離任也。如婁師德以素羅汗山之敗貶，亦此類。〕
    </span>
   </p>
   <p class="em2 strong">
    <span class="yinwen">
     14
    </span>
    丁未，梁文獻公姚崇薨，遺令：
    <span class="yinhao">
     「佛以清淨慈悲爲本，而愚者寫經造像，冀以求福。昔周、齊分據天下，周則毀經像而脩甲兵，齊則崇塔廟而弛刑政，一朝合戰，齊滅周興。近者諸武、諸韋，造寺度人，不可勝紀，
     <span class="jiazhu">
      〔勝，音升。〕
     </span>
     無救族誅。汝曹勿效兒女子終身不寤，追薦冥福！道士見僧獲利，效其所爲，尤不可延之於家。當永爲後法！」
    </span>
   </p>
   <p class="em2 strong">
    <span class="yinwen">
     15
    </span>
    癸亥，以張說爲兵部尙書、同中書門下三品。
    <span class="jiazhu">
     〔《考異》曰：《朝野僉載》曰：
     <span class="yinhao">
      「說爲幷州刺史，詔事王毛仲。毛仲巡邊，說於天兵軍大設酒肴，恩敕忽降，授兵部尙書同中書門下三品，謝訖，便抱毛仲起舞，嗚其靴鼻。」
     </span>
     今不取。〕
    </span>
   </p>
   <p class="em2 strong">
    <span class="yinwen">
     16
    </span>
    冬，十月，河西、隴右節度大使郭知運卒。知運與同縣
    <span class="jiaozhusup">
     〔嚴：「縣」改「郡」。〕
    </span>
    右衞副率王君㚟，
    <span class="jiazhu">
     〔率，所律翻。㚟，丑略翻。郭知運，瓜州晉昌人；王君㚟，瓜州常樂人。〕
    </span>
    皆以驍勇善射著名西陲，爲虜所憚，
    <span class="jiazhu">
     〔驍，堅堯翻。騎，奇寄翻。〕
    </span>
    時人謂之王、郭。㚟遂自知運麾下代爲河西、隴右節度使，判涼州都督。
   </p>
   <p class="em2 strong">
    <span class="yinwen">
     17
    </span>
    十一月，丙辰，國子祭酒元行沖上《羣書四錄》，
    <span class="jiazhu">
     〔甲部經錄，乙部史錄，丙部子錄，丁部集錄。《考異》曰：《集賢註記》在九年春。今從《唐曆》、《統紀》、《舊紀》。〕
    </span>
    凡書四萬八千一百六十九卷。
   </p>
   <p class="em2 strong">
    <span class="yinwen">
     18
    </span>
    庚午，赦天下。
   </p>
   <p class="em2 strong">
    <span class="yinwen">
     19
    </span>
    十二月，乙酉，上幸驪山溫湯；壬辰，還宮。
   </p>
   <p class="em2 strong">
    <span class="yinwen">
     20
    </span>
    是歲，諸王爲都督、刺史者，悉召還京師。
    <span class="jiazhu">
     〔開元二年，有司請依故事出諸王刺外州。〕
    </span>
   </p>
   <p class="em2 strong">
    <span class="yinwen">
     21
    </span>
    新作蒲津橋，鎔鐵爲牛以繫絚。
    <span class="jiazhu">
     〔時鑄八牛，牛下有山，皆鐵也，夾岸以維浮梁。蒲津東岸卽河西縣。絚，居登翻，大索也。〕
    </span>
   </p>
   <p class="em2 strong">
    <span class="yinwen">
     22
    </span>
    安州別駕劉子玄卒。子玄卽知幾也，避上嫌名，以字行。
    <span class="jiazhu">
     〔劉子玄卒，重史臣也；例猶褚無量。上名隆基，知幾犯嫌名。幾，居希翻。〕
    </span>
   </p>
   <p class="em2 strong">
    著作郎吳兢撰《則天實錄》，言宋璟激張說使證魏元忠事。
    <span class="jiazhu">
     〔事今見二百七卷武后長安三年。撰，士免翻。〕
    </span>
    說脩史見之，知兢所爲，謬曰：
    <span class="yinhao">
     「劉五殊不相借！」
    </span>
    <span class="jiazhu">
     〔知幾第五，唐人多以第行相呼。〕
    </span>
    兢起對曰：
    <span class="yinhao">
     「此乃兢所爲，史草具在，不可使明公枉怨死者。」
    </span>
    同僚皆失色。其後說陰祈兢改數字，兢終不許，曰：
    <span class="yinhao">
     「若徇公請，則此史不爲直筆，何以取信於後！」
    </span>
   </p>
   <p class="em2 strong">
    <span class="yinwen">
     23
    </span>
    太史上言，《麟德曆》浸疏，
    <span class="jiazhu">
     〔是曆行於高宗麟德二年。上，時掌翻。〕
    </span>
    日食屢不效。上命僧一行更造新曆，
    <span class="jiazhu">
     〔此所謂《大衍曆》也。歐陽修曰：自太初至麟德，曆有二十三家，與天雖近而未密也。至一行密矣，其倚數立法，固無以易也。後世雖有改作者，皆依倣而已。行，下孟翻。更，工衡翻。〕
    </span>
    率府兵曹梁令瓚造黃道遊儀以測候七政。
    <span class="jiazhu">
     〔唐東宮十率府各有兵曹參軍，從九品上，掌判句大朝會，及皇太子出，則從鹵簿而涖其儀。一行更造新曆，欲知黃道進退，而太史無黃道儀，令瓚以木爲遊儀。一行是之，請更鑄銅鐵，使黃道運行以追列舍之變。因二分之中以立黃道，交於奎、軫之間，二至升降，各十四度；黃道內施，白道月環，用究陰陽朓朒，動合天運。七政，日、月、五星也。〕
    </span>
   </p>
   <p class="em2 strong">
    <span class="yinwen">
     24
    </span>
    置朔方節度使，領單于都護府，夏、鹽等六州，定遠、豐安二軍，三受降城。
    <span class="jiazhu">
     〔單，音蟬。夏，戶雅翻。降，戶江翻。〕
    </span>
   </p>
   <p class="strong">
    <span class="section" id="title-7">
     <span data-head-description="" data-head-level="h4" data-head-title="開元十年">
      十年
     </span>
    </span>
    <span class="biaozhusup" data-rel="（壬戌、西元七二二年）">
    </span>
   </p>
   <p class="em2 strong">
    <span class="yinwen">
     1
    </span>
    春，正月，丁巳，上行幸東都，以刑部尙書王志愔爲西京留守。
    <span class="jiazhu">
     〔愔，於今翻。〕
    </span>
   </p>
   <p class="em2 strong">
    <span class="yinwen">
     2
    </span>
    癸亥，命有司收公廨錢，以稅錢充百官俸。
    <span class="jiazhu">
     〔武德元年，制京司及州縣官各給公廨田，課其管種，以供公私之費。又有公廨園、公廨地，皆收其稅以給百官。廨，古隘翻。俸，方用翻。〕
    </span>
   </p>
   <p class="em2 strong">
    <span class="yinwen">
     3
    </span>
    乙丑，收職田。
    <span class="jiazhu">
     〔唐文武官有職分田，一品十二頃，二品十頃，三品九頃，四品七頃，五品六頃，六品四頃，七品三頃五十畝，八品二頃五十畝，九品二頃，皆給百里內之地。諸州都督、都護、親王府官，二品十二頃，三品十頃，四品八頃，五品七頃，六品五頃，七品四頃，八品三頃，九品二頃五十畝。鎭、戍、關、津、嶽、瀆官，五品五頃，六品三頃五十畝，七品三頃，八品二頃，九品一頃五十畝。貞觀十一年，以職田侵漁百姓，詔給逃還貧戶，視職田多少，每畝給粟二斗，謂之地子；尋以水旱復罷之。〕
    </span>
    畝率給倉粟二斗。
   </p>
   <p class="em2 strong">
    <span class="yinwen">
     4
    </span>
    二月，戊寅，上至東都。
   </p>
   <p class="em2 strong">
    <span class="yinwen">
     5
    </span>
    夏，四月，己亥，以張說兼知朔方軍節度使。
   </p>
   <p class="em2 strong">
    <span class="yinwen">
     6
    </span>
    五月，伊、汝水溢，漂溺數千家。
    <span class="jiazhu">
     〔溺，奴狄翻。《漢志》：伊水出弘農郡盧氏縣，東北入洛。汝水出弘農，入淮。史言伊、汝溢而漂數千家，旣二水分流，相去日益遠，何至能漂流數千家！此必於發源之地水溢而幷流也。被災之家，當在虢、洛二州界。〕
    </span>
   </p>
   <p class="em2 strong">
    <span class="yinwen">
     7
    </span>
    閏月，壬申，張說如朔方巡邊。
   </p>
   <p class="em2 strong">
    <span class="yinwen">
     8
    </span>
    己丑，以餘姚縣主女慕容氏爲燕郡公主，妻契丹王鬱干。
    <span class="jiazhu">
     〔燕，因肩翻。妻，七細翻。〕
    </span>
   </p>
   <p class="em2 strong">
    <span class="yinwen">
     9
    </span>
    六月，丁巳，博州河決，命按察使蕭嵩等治之。嵩，梁明帝之孫也。
    <span class="jiazhu">
     〔後梁主巋諡明帝。治，直之翻。〕
    </span>
   </p>
   <p class="em2 strong">
    <span class="yinwen">
     10
    </span>
    己巳，制增太廟爲九室，遷中宗主還太廟。
    <span class="jiazhu">
     〔中宗遷別廟，見上卷五年。〕
    </span>
   </p>
   <p class="em2 strong">
    <span class="yinwen">
     11
    </span>
    秋，八月，癸卯，武彊令裴景仙，
    <span class="jiazhu">
     〔武彊，漢河間之武隧縣也，晉更名武彊，唐屬冀州。〕
    </span>
    坐贓五千匹，事覺，亡命；上怒，命集衆斬之。大理卿李朝隱奏景仙贓皆乞取，罪不至死；
    <span class="jiazhu">
     〔朝，直遙翻。〕
    </span>
    又，其曾祖寂有建義大功，載初中以非罪破家，
    <span class="jiazhu">
     〔據《裴寂傳》，寂孫承先，武后時爲酷吏所殺。〕
    </span>
    惟景仙獨存，今爲承嫡，宜宥其死，投之荒遠。其辭略曰：
    <span class="yinhao">
     「十代宥賢，功實宜錄；
     <span class="jiazhu">
      〔《左傳》，晉祁奚請叔向曰：
      <span class="yinhao">
       「社稷之固也，猶將十世宥之。」
      </span>
      〕
     </span>
     一門絕祀，情或可哀。」
    </span>
    制令杖殺。朝隱又奏曰：
    <span class="yinhao">
     「生殺之柄，人主得專；輕重有條，臣下當守。今若乞取得罪，便處斬刑；
     <span class="jiazhu">
      〔處，昌呂翻。〕
     </span>
     後有枉法當科，欲加何辟？
     <span class="jiazhu">
      〔辟，毗亦翻。〕
     </span>
     所以爲國惜法，期守律文；
     <span class="jiazhu">
      〔爲，于僞翻。〕
     </span>
     非敢以法隨人，曲矜仙命。」
    </span>
    又曰：
    <span class="yinhao">
     「若寂勳都棄，仙罪特加，則叔向之賢，何足稱者；若敖之鬼，不其餒而！」
    </span>
    <span class="jiazhu">
     〔《左傳》楚令尹子文之言。〕
    </span>
    上乃許之。杖景仙一百，流嶺南惡處。
    <span class="jiazhu">
     〔《考異》曰：《實錄》云：
     <span class="yinhao">
      「初，上令集衆殺之，李朝隱執奏；又下制云『集衆決殺』，朝隱又奏，乃流嶺南。」
     </span>
     蓋本欲斬之也。〕
    </span>
   </p>
   <p class="em2 strong">
    <span class="yinwen">
     12
    </span>
    安南賊帥梅叔焉等攻圍州縣，遣驃騎將軍兼內侍楊思勗討之。
    <span class="jiazhu">
     〔帥，所類翻，驃，匹妙翻。騎，奇寄翻。《考異》曰：《舊紀》云
     <span class="yinhao">
      「八月丙戌」
     </span>
     ，按八月庚子朔，無丙戌。《思勗傳》云：
     <span class="yinhao">
      「首領梅玄成自稱黑帝，與林邑、眞臘國通謀，陷安南府。」
     </span>
     今從《本紀》。周尹《上神宗書》作
     <span class="yinhao">
      「梅叔鸞」
     </span>
     。〕
    </span>
    思勗募羣蠻子弟，得兵十餘萬，襲擊，大破之，斬叔焉，積尸爲京觀而還。
    <span class="jiazhu">
     〔觀，古玩翻。還，從宣翻，又如字。〕
    </span>
   </p>
   <p class="em2 strong">
    <span class="yinwen">
     13
    </span>
    初，上之誅韋氏也，王皇后頗預密謀，及卽位數年，色衰愛弛。武惠妃有寵，陰懷傾奪之志，后心不平，時對上有不遜語。上愈不悅，密與祕書監姜皎謀以后無子廢之，皎泄其言。嗣滕王嶠，
    <span class="jiazhu">
     〔按《新書》，滕王元嬰薨，長子脩琦嗣爲長樂王，垂拱中死詔獄；神龍初，以少子脩信子涉嗣。無嗣滕王嶠也。《新書·姜皎傳》言，皎泄禁中語，爲嗣濮王嶠所劾。又按《新書》，太宗子魏王泰得罪，後封濮王，薨，子欣嗣，武后時爲酷吏所陷，貶，神龍初，子嶠嗣王。則
     <span class="yinhao">
      「嗣滕王嶠」
     </span>
     當作
     <span class="yinhao">
      「嗣濮王嶠」
     </span>
     明矣。〕
    </span>
    后之妹夫也，奏之。上怒，張嘉貞希旨構成其罪，云：
    <span class="yinhao">
     「皎妄談休咎。」
    </span>
    甲戌，杖皎六十，流欽州，弟吏部侍郎晦貶春州司馬；
    <span class="jiazhu">
     〔《舊志》：春州，京師東南六千四百四十八里。〕
    </span>
    親黨坐流、死者數人，皎卒於道。
   </p>
   <p class="em2 strong">
    己亥，
    <span class="jiaozhusup">
     〔嚴：「己」改「乙」。〕
    </span>
    敕：
    <span class="yinhao">
     「宗室、外戚、駙馬，非至親毋得往還；其卜相占候之人，皆不得出入百官之家。」
    </span>
    <span class="jiazhu">
     〔相，息亮翻。〕
    </span>
   </p>
   <p class="em2 strong">
    <span class="yinwen">
     14
    </span>
    己卯夜，左領軍兵曹權楚璧與其黨李齊損等作亂，立楚璧兄子梁山爲光帝，詐稱襄王之子，
    <span class="jiazhu">
     〔景雲二年，重茂改封襄王。〕
    </span>
    擁左屯營兵數百人入宮城，求留守王志愔，不獲。比曉，
    <span class="jiazhu">
     〔比，必利翻。〕
    </span>
    屯營兵自潰，斬楚璧等，傳首東都。志愔驚怖而薨。楚璧，懷恩之姪；
    <span class="jiazhu">
     〔權懷恩爲吏，以嚴能稱。怖，普布翻。〕
    </span>
    齊損，迥秀之子也。
    <span class="jiazhu">
     〔李迥秀始見一百六卷武后神功元年。迥，戶頃翻。〕
    </span>
    壬午，遣河南尹王怡如京師，按問宣慰。
   </p>
   <p class="em2 strong">
    <span class="yinwen">
     15
    </span>
    癸未，吐蕃圍小勃律王沒謹忙，
    <span class="jiazhu">
     〔小勃律在大勃律西北三百里，去京師九千里而贏，東少南三千里距吐蕃贊普牙。〕
    </span>
    謹忙求救于北庭節度使張嵩曰：
    <span class="yinhao">
     「勃律，唐之西門，勃律亡則西域皆爲吐蕃矣。」
    </span>
    嵩乃遣疏勒副使張思禮將蕃、漢步騎四千救之，
    <span class="jiazhu">
     〔據《新書》，張嵩卽張孝嵩。使，疏吏翻。將，卽亮翻。騎，奇寄翻。〕
    </span>
    晝夜倍道，與謹忙合擊吐蕃，大破之，斬獲數萬。自是累歲，吐蕃不敢犯邊。
   </p>
   <p class="em2 strong">
    <span class="yinwen">
     16
    </span>
    王怡治權楚璧獄，連逮甚衆，久之不決；
    <span class="jiazhu">
     〔治，直之翻。〕
    </span>
    上乃以開府儀同三司宋璟爲西京留守。璟至，止誅同謀數人，餘皆奏原之。
   </p>
   <p class="em2 strong">
    <span class="yinwen">
     17
    </span>
    康待賓餘黨康願子反，自稱可汗；張說發兵追討擒之，其黨悉平。徙河曲六州殘胡五萬餘口於許、汝、唐、鄧、仙、豫等州，
    <span class="jiazhu">
     〔貞觀八年，改伊州襄城郡爲汝州。唐州，漢南陽郡東界比陽、湖陽、平氏之地，後魏於比陽置東荊州，後改爲昌州，又改爲淮州，隋改爲顯州；武德五年，以郡有唐城山，改爲唐州。開元三年，以汝州之葉襄城、唐州之方城、豫州之西平、許州之舞陽置仙州。〕
    </span>
    空河南、朔方千里之地。
   </p>
   <p class="em2 strong">
    先是，緣邊戍兵常六十餘萬，
    <span class="jiazhu">
     〔先，悉薦翻。〕
    </span>
    說以時無強寇，奏罷二十餘萬使還農。上以爲疑，說曰：
    <span class="yinhao">
     「臣久在疆埸，具知其情，將帥苟以自衞及役使營私而已。
     <span class="jiazhu">
      〔埸，音亦。將，卽亮翻。帥，所類翻。〕
     </span>
     若禦敵制勝，不必多擁宂卒以妨農務。陛下若以爲疑，臣請以闔門百口保之。」
    </span>
    上乃從之。
   </p>
   <p class="em2 strong">
    初，諸衞府兵，自成丁從軍，六十而免，其家又不免雜傜，浸以貧弱，逃亡略盡，百姓苦之。張說建議，請召募壯士充宿衞，不問色役，優爲之制，逋逃者必爭出應募；上從之。旬日，得精兵十三萬，分隸諸衞，更番上下。
    <span class="jiazhu">
     〔更，工衡翻。上，時掌翻。〕
    </span>
    兵農之分，從此始矣。
    <span class="jiazhu">
     〔史言唐養兵之弊始於張說。〕
    </span>
   </p>
   <p class="em2 strong">
    <span class="yinwen">
     18
    </span>
    冬，十月，癸丑，復以乾元殿爲明堂。
    <span class="jiazhu">
     〔以東都明堂復爲乾元殿，見上卷五年。復，扶又翻。〕
    </span>
   </p>
   <p class="em2 strong">
    <span class="yinwen">
     19
    </span>
    甲寅，上幸壽安興泰宮，
    <span class="jiazhu">
     〔壽安，古新安九曲之地，後魏置甘棠縣，隋仁壽四年改爲壽安縣，屬洛州。〕
    </span>
    獵於上宜川；庚申，還宮。
   </p>
   <p class="em2 strong">
    <span class="yinwen">
     20
    </span>
    上欲耀兵北邊，丁卯，以秦州都督張守潔等爲諸衞將軍。
   </p>
   <p class="em2 strong">
    <span class="yinwen">
     21
    </span>
    十一月，乙未，初令宰相共食實封三百戶。
    <span class="jiazhu">
     〔《唐會要》曰：舊制，凡有功之臣賜實封者，皆以課戶先準戶數，州縣與國官、邑官執帳，供其租調，各準配租調遠近，州縣官司收其脚直，然後付國邑官司。其丁準此，入國邑者收其庸。〕
    </span>
   </p>
   <p class="em2 strong">
    <span class="yinwen">
     22
    </span>
    前廣州都督裴伷先下獄，
    <span class="jiazhu">
     〔下，遐嫁翻。伷，與冑同。〕
    </span>
    上與宰相議其罪。張嘉貞請杖之，張說曰：
    <span class="yinhao">
     「臣聞刑不上大夫，
     <span class="jiazhu">
      〔《記·曲禮》之言。上，時掌翻。〕
     </span>
     爲其近於君，且所以養廉恥也。
     <span class="jiazhu">
      〔爲，于僞翻。近，其靳翻。〕
     </span>
     故士可殺不可辱。
     <span class="jiazhu">
      〔《記·儒行》之言。〕
     </span>
     臣曏巡北邊，聞杖姜皎於朝堂。
     <span class="jiazhu">
      〔朝，直遙翻。〕
     </span>
     皎官登三品，亦有微功，有罪應死則死，應流則流，柰何輕加笞辱，以皁隸待之！
     <span class="jiazhu">
      〔笞，丑之翻。皁，昨早翻。〕
     </span>
     姜皎事往，不可復追，伷先據狀當流，豈可復蹈前失！」
    </span>
    <span class="jiazhu">
     〔復，扶又翻。〕
    </span>
    上深然之。嘉貞不悅，退謂說曰：
    <span class="yinhao">
     「何論事之深也！」
    </span>
    說曰：
    <span class="yinhao">
     「宰相，時來則爲之。若國之大臣皆可笞辱，但恐行及吾輩。吾此言非爲伷先，乃爲天下士君子也。」
    </span>
    <span class="jiazhu">
     〔爲，于僞翻；下爲農同。〕
    </span>
    嘉貞無以應。
   </p>
   <p class="em2 strong">
    <span class="yinwen">
     23
    </span>
    十二月，庚子，以十姓可汗阿史那懷道女爲交河公主，
    <span class="jiazhu">
     〔武后長安四年，册懷道爲十姓可汗。〕
    </span>
    嫁突騎施可汗蘇祿。
   </p>
   <p class="em2 strong">
    <span class="yinwen">
     24
    </span>
    上將幸晉陽，因還長安。張說言於上曰：
    <span class="yinhao">
     「汾陰脽上有漢家后土祠，
     <span class="jiazhu">
      〔立后土祠見二十卷漢武帝元鼎四年。脽，音誰。〕
     </span>
     其禮久廢；陛下宜因巡幸脩之，爲農祈榖。」
    </span>
    上從之。
   </p>
   <p class="em2 strong">
    <span class="yinwen">
     25
    </span>
    上女永穆公主將下嫁，
    <span class="jiazhu">
     〔永穆公主下嫁王繇。〕
    </span>
    敕資送如太平公主故事。僧一行諫曰：
    <span class="yinhao">
     「武后惟太平一女，故資送特厚，卒以驕敗，
     <span class="jiazhu">
      〔太平公主始嫁薛紹而敗於開元之初。卒，子恤翻。〕
     </span>
     柰何爲法！」
    </span>
    上遽止之。
   </p>
   <p class="strong">
    <span class="section" id="title-8">
     <span data-head-description="" data-head-level="h4" data-head-title="開元十一年">
      十一年
     </span>
    </span>
    <span class="biaozhusup" data-rel="（癸亥、西元七二三年）">
    </span>
   </p>
   <p class="em2 strong">
    <span class="yinwen">
     1
    </span>
    春，正月，己巳，車駕自東都北巡；庚辰，至潞州，給復五年；
    <span class="jiazhu">
     〔上嘗爲潞州別駕故也。復，方目翻。〕
    </span>
    辛卯，至幷州，置北都，以幷州爲太原府，刺史爲尹；二月，戊申，還至晉州。
   </p>
   <p class="em2 strong">
    <span class="yinwen">
     2
    </span>
    張說與張嘉貞不平，會嘉貞弟金吾將軍嘉祐贓發，說勸嘉貞素服待罪於外。己酉，左遷嘉貞幽州刺史。
   </p>
   <p class="em2 strong">
    <span class="yinwen">
     3
    </span>
    壬子，祭后土於汾陰。乙卯，貶平遙令王同慶爲贛尉，
    <span class="jiazhu">
     〔平遙卽漢太原郡平陶縣，後魏避國諱，改平陶爲平遙，周、隋屬介州，唐屬汾州。贛，音紺。〕
    </span>
    坐廣爲儲偫，煩擾百姓也。
    <span class="jiazhu">
     〔偫，直里翻。〕
    </span>
   </p>
   <p class="em2 strong">
    <span class="yinwen">
     4
    </span>
    癸亥，以張說兼中書令。
   </p>
   <p class="em2 strong">
    <span class="yinwen">
     5
    </span>
    己巳，罷天兵、大武等軍，以大同軍爲太原以北節度使，領太原、遼、石、嵐、汾、代、忻、朔、蔚、雲十州。
    <span class="jiazhu">
     〔武德三年，分幷州之樂平、遼山、平城、石艾，置遼州，八年曰箕州，先天元年，避上名改曰儀州，至中和三方復曰遼州。此以後來一定州名書之。嵐，盧含翻。蔚，紆勿翻。〕
    </span>
   </p>
   <p class="em2 strong">
    <span class="yinwen">
     6
    </span>
    三月，庚午，車駕至京師。
   </p>
   <p class="em2 strong">
    <span class="yinwen">
     7
    </span>
    夏，四月，甲子，以吏部尙書王晙爲兵部尙書、同中書門下三品。
   </p>
   <p class="em2 strong">
    <span class="yinwen">
     8
    </span>
    五月，己丑，以王晙兼朔方軍節度大使，巡河西、隴右、河東、河北諸軍。
   </p>
   <p class="em2 strong">
    <span class="yinwen">
     9
    </span>
    上置麗正書院，聚文學之士
    <span class="jiazhu">
     〔漢、魏以來，有祕書之職。梁於文德殿內藏聚羣書。北齊有文林館學士，後周有麟趾殿學士，皆掌著述。隋寫羣書正副二本，藏於宮中，其餘以實祕書外閣。煬帝於東都觀文殿東西廂貯書。自漢延嘉至隋皆祕書掌圖籍，而禁中之書，時或有焉。太宗在藩，置學一十八人。其後弘文、崇文二館皆有學士。開元五年，乾元殿寫四部書，置乾元院使，有刊正官四人、知書官八人，分掌四庫書。六年，更號麗正修書院，置使及檢校官，改修書官爲麗正殿學士。八年，加文學直，又加修撰、校理、判正、校勘官。十一年，置麗正院修書學士。十三年，改麗正修書院爲集賢殿書院，五品以上爲學士，六品以下爲直學士，宰相一人爲學士知院事，常侍一人爲副知院事，又置判院一人，押院中使一人，又置集賢院侍講學士、侍讀直學士。其後又增修撰官、校理官、待制官、留院官、知檢討官、文學直之類。〕
    </span>
    祕書監徐堅、太常博士會稽賀知章、監察御史鼓城趙冬曦等，
    <span class="jiazhu">
     〔會稽縣帶越州。鼓城縣，漢臨平、下曲陽兩縣之地；隋分槀城，於下曲陽故城東五里置昔陽縣，尋改爲鼓城；唐屬定州。會，古外翻。監，古銜翻。〕
    </span>
    或修書，或侍講；以張說爲修書使以總之。有司供給優厚。中書舍人洛陽陸堅以爲此屬無益於國，徒爲糜費，欲悉奏罷之。
    <span class="jiazhu">
     〔《考異》曰：《舊傳》作
     <span class="yinhao">
      「徐堅」
     </span>
     ，今從《集賢注記》。〕
    </span>
    張說曰：
    <span class="yinhao">
     「自古帝王於國家無事之時，莫不崇宮室，廣聲色，今天子獨延禮文儒，發揮典籍，所益者大，所損者微。陸子之言，何不達也！」
    </span>
    上聞之，重說而薄堅。
   </p>
   <p class="em2 strong">
    <span class="yinwen">
     10
    </span>
    秋，八月，癸卯，敕：
    <span class="yinhao">
     「前令檢括逃人，慮成煩擾，天下大同，宜各從所樂，
     <span class="jiazhu">
      〔樂，音洛。〕
     </span>
     令所在州縣安集，遂其生業。」
    </span>
   </p>
   <p class="em2 strong">
    <span class="yinwen">
     11
    </span>
    戊申，追尊宣皇帝廟號獻祖，光皇帝廟號懿祖，
    <span class="jiazhu">
     〔宣皇帝諱熙，涼武昭王暠之曾孫，涼王歆之孫，弘農太守重耳之子也。光皇帝諱天賜，宣皇帝長子也。〕
    </span>
    祔于太廟九室。
   </p>
   <p class="em2 strong">
    <span class="yinwen">
     12
    </span>
    先是，吐谷渾畏吐蕃之強，附之者數年；
    <span class="jiazhu">
     〔先，悉薦翻。吐，從暾入聲。〕
    </span>
    九月，壬申，帥衆詣沙州降，
    <span class="jiazhu">
     〔帥，讀曰率。降，戶江翻。〕
    </span>
    河西節度使張敬忠撫納之。
   </p>
   <p class="em2 strong">
    <span class="yinwen">
     13
    </span>
    冬，十月，丁酉，上幸驪山，作溫泉宮；
    <span class="jiazhu">
     〔《雍錄》曰：驪山溫湯在臨潼縣南一百五十步，直驪山之西北。《十道志》曰：泉有三所，其一處卽皇堂石井，後周宇文護所造。隋文帝又修屋宇，幷植松柏千餘株。貞觀十八年，詔閻立本營建宮殿、御湯，名湯泉宮，是年更名溫泉宮而改作之。〕
    </span>
    甲寅，還宮。
   </p>
   <p class="em2 strong">
    <span class="yinwen">
     14
    </span>
    十一月，禮儀使張說等奏，以高祖配昊天上帝，罷三祖並配之禮。
    <span class="jiazhu">
     〔此因郊祀置禮儀使也。武德初定令，圜丘以景帝配，明堂以元帝配。貞觀奉高祖配圜丘，永徽二年又奉太宗配明堂。垂拱初用元萬頃議，奉高宗配圜丘。自是郊祀之禮，三祖並配。三祖，謂高祖、太宗、高宗。使，疏吏翻。〕
    </span>
    戊寅，上祀南郊，赦天下。
    <span class="jiazhu">
     〔《考異》曰：《實錄》：
     <span class="yinhao">
      「癸酉日長至，戊寅祀南郊。」
     </span>
     《唐曆》：
     <span class="yinhao">
      「戊寅冬至，祀南郊。」
     </span>
     按《長曆》，去年閏五月，來年閏十二月，《唐曆》近是。〕
    </span>
   </p>
   <p class="em2 strong">
    <span class="yinwen">
     15
    </span>
    戊子，命尙書左丞蕭嵩與京兆、蒲、同、岐、華州長官選府兵及白丁一十二萬，謂之
    <span class="yinhao">
     「長從宿衞」
    </span>
    ，
    <span class="jiazhu">
     〔華，戶化翻。長，知兩翻。〕
    </span>
    一年兩番，州縣毋得雜役使。
   </p>
   <p class="em2 strong">
    <span class="yinwen">
     16
    </span>
    十二月，甲午，上幸鳳泉湯；戊申，還宮。
   </p>
   <p class="em2 strong">
    <span class="yinwen">
     17
    </span>
    庚申，兵部尙書、同中書門下三品王晙坐黨引疏族，貶蘄州刺史。
    <span class="jiazhu">
     〔《舊志》：蘄州至京師二千五百六十里。蘄，渠希翻。《考異》曰：《舊傳》云：
     <span class="yinhao">
      「上親郊祀，追晙赴京以會大禮。晙以時屬冰壯，恐虜騎乘隙入寇，表辭不赴；手敕慰勉，仍賜衣一副。會許州刺史王喬家奴告喬與晙潛謀構逆，敕侍中源乾曜、中書令張說鞫其狀。晙旣無反狀，乃以違詔追不到罪之。」
     </span>
     今從《實錄》。〕
    </span>
   </p>
   <p class="em2 strong">
    <span class="yinwen">
     18
    </span>
    是歲，張說奏改政事堂曰中書門下，列五房於其後，分掌庶政。
    <span class="jiazhu">
     〔舊制，宰相常於門下省議事，謂之政事堂。永淳元年，中書令裴炎以中書執政事筆，遂移政事堂於中書省，至是說改政事堂爲中書門下，其政事印改爲中書門下之印。五房，一曰吏房，二曰樞機房，三曰兵房，四曰戶房，五曰刑禮房。〕
    </span>
   </p>
   <p class="em2 strong">
    <span class="yinwen">
     19
    </span>
    初，監察御史濮陽杜暹因按事至突騎施，
    <span class="jiazhu">
     〔監，古銜翻。濮，博木翻。暹，息廉翻。〕
    </span>
    突騎施饋之金，暹固辭。左右曰：
    <span class="yinhao">
     「君寄身異域，不宜逆其情。」
    </span>
    乃受之，埋於幕下，出境，移牒令取之。虜大驚，度磧追之，不及。及安西都護闕，或薦暹往使安西，人服其清愼。
    <span class="jiazhu">
     〔磧，七迹翻。使，疏吏翻。〕
    </span>
    時暹自給事中居母憂。
   </p>
   <p class="strong">
    <span class="section" id="title-9">
     <span data-head-description="" data-head-level="h4" data-head-title="開元十二年">
      十二年
     </span>
    </span>
    <span class="biaozhusup" data-rel="（甲子、西元七二四年）">
    </span>
   </p>
   <p class="em2 strong">
    <span class="yinwen">
     1
    </span>
    春，三月，甲子，起暹爲安西副大都護、磧西節度等使。
   </p>
   <p class="em2 strong">
    <span class="yinwen">
     2
    </span>
    神龍初，追復澤王上金官爵，（上金死見二百四卷武后天授元年。）求得庶子義珣於嶺南，紹其故封。許王素節之子瓘，利其爵邑，與弟璆謀，
    <span class="jiazhu">
     〔璆，音求。〕
    </span>
    使人告義珣非上金子，妄冒襲封，復流嶺南，以璆繼上金後爲嗣澤王。至是，玉眞公主表義珣實上金子，爲瓘兄弟所擯。夏，四月，庚子，復立義珣爲嗣澤王；削璆爵，貶瓘鄂州別駕。
    <span class="jiazhu">
     〔《舊志》：鄂州，京師東南二千九百四十八里。〕
    </span>
    壬寅，敕宗室旁繼爲嗣王者並令歸宗。
    <span class="jiazhu">
     〔復，扶又翻。《考異》曰：《舊紀》在癸卯。今從《實錄》。〕
    </span>
   </p>
   <p class="em2 strong">
    <span class="yinwen">
     3
    </span>
    壬子，命太史監南宮說等
    <span class="jiazhu">
     〔唐太史局屬祕書省。景龍二年，改太史局爲太史監，令名不改，不隸祕書；開元二年，又改令爲監。說，讀曰悅。〕
    </span>
    於河南、北平地測日晷及極星，夏至日中立八尺之表，同時候之。陽城晷長一尺四寸八分弱，
    <span class="jiazhu">
     〔陽城縣，前漢屬潁川郡，後漢屬河南郡，後魏置陽城郡，隋置嵩州，貞觀三年廢嵩州，以縣屬洛州，武后登封元年改曰告成，中宗神龍元年復故。晷，居洧翻。長，直亮翻。〕
    </span>
    夜視北極出地高三十四度十分度之四，
    <span class="jiazhu">
     〔高，古號翻。〕
    </span>
    浚儀岳臺晷長尺五寸微強，
    <span class="jiazhu">
     〔項安世曰：按日行黃道，每歲有差，地中亦當隨之，故測日景以求地中，周在洛邑，漢在潁川陽城，唐在汴州浚儀也。長，直亮翻。《考異》曰：《新志》云：浚儀岳臺晷尺五寸三分。今從僧一行《大衍曆議》及《舊志》。〕
    </span>
    極高三十四度八分；南至朗州晷長七寸七分，極高二十九度半；北至蔚州，晷長二尺二寸九分，極高四十度。南北相距三千六百八十八里九十步，晷差一尺五寸二分，極差十度半。又南至交州，晷出表南三寸三分；八月，海中南望老人星下，衆星粲然，皆古所未名，大率去南極二十度以上星皆見。
    <span class="jiazhu">
     〔見，賢遍翻。溫公作《通鑑》，不特紀治亂之迹而已，至於禮樂、曆數、天文、地理，尤致其詳。讀《通鑑》者如飲河之鼠，各充其量而已。〕
    </span>
   </p>
   <p class="em2 strong">
    <span class="yinwen">
     4
    </span>
    五月，丁亥，停諸道按察使。
    <span class="jiazhu">
     〔八年，復置諸道按察使。使，疏吏翻；下同。〕
    </span>
   </p>
   <p class="em2 strong">
    <span class="yinwen">
     5
    </span>
    六月，壬辰，制聽逃戶自首，
    <span class="jiazhu">
     〔首，式又翻。〕
    </span>
    闢所在閒田，隨宜收稅，毋得差科征役，租庸一皆蠲免。仍以兵部員外郎兼侍御史宇文融爲勸農使，巡行州縣，
    <span class="jiazhu">
     〔行，下孟翻。〕
    </span>
    與吏民議定賦役。
   </p>
   <p class="em2 strong">
    <span class="yinwen">
     6
    </span>
    上以山東旱，命臺閣名臣以補刺史；壬午，以黃門侍郎王丘、中書侍郎長安崔沔、
    <span class="jiazhu">
     〔沔，彌兗翻。〕
    </span>
    禮部侍郎·知制誥韓休等五人出爲刺史。丘，同皎之從父兄子；
    <span class="jiazhu">
     〔王同皎預誅二張，死於武三思之手。從，才用翻。〕
    </span>
    休，大敏之孫也。
    <span class="jiazhu">
     〔按《舊書·韓休傳》，休伯父大敏，則天初，以雪反者賜死。休父曰大智。〕
    </span>
   </p>
   <p class="em2 strong">
    初，張說引崔沔爲中書侍郎，故事，承宣制皆出宰相，侍郎署位而已。
    <span class="jiazhu">
     〔承宣制者，承宣及承制也。〕
    </span>
    沔曰：
    <span class="yinhao">
     「設官分職，上下相維，各申所見，事乃無失。侍郎，令之貳也，豈得拱默而已！」
    </span>
    由是遇事多所異同，說不悅，故因是出之。
   </p>
   <p class="em2 strong">
    <span class="yinwen">
     7
    </span>
    秋，七月，突厥可汗遣其臣哥解頡利發來求婚。
   </p>
   <p class="em2 strong">
    <span class="yinwen">
     8
    </span>
    溪州蠻覃行璋反。
    <span class="jiazhu">
     〔溪州，漢沅陵、零陵二縣地，梁分置大鄕縣。舊置辰州，武后天授二年分置溪州。覃，徒含翻，姓也。《姓譜》，梁有東寧州刺史覃元亮。〕
    </span>
    以監門衞大將軍楊思勗爲黔中道招討使，將兵擊之。
    <span class="jiazhu">
     〔監，古銜翻。黔，音琴。使，疏吏翻。將，卽亮翻。〕
    </span>
    癸亥，思勗生擒行璋，斬首三萬級而歸。加思勗輔國大將軍，俸祿、防閤皆依品給。
    <span class="jiazhu">
     〔貞觀初，百官得上考者給祿一季。未幾，得上下考者給祿一年，出使者稟其家，新至官者計日給糧。中書舍人高季輔言，外官卑品貧匱，宜給祿養親。自後以地租春秋給京官，歲凡五十萬一千五百餘斛。外官降京官一等，一品以五十石爲一等，二品、三品以三十石爲一等，四品、五品以二十石爲一等，六品、七品以五石爲一等，八品、九品以二石五斗爲一等，典粟則以鹽爲祿。職事官又有防閤、庶僕，一品防閤九十六人，二品七十二人，三品四十八人，四品三十二人，五品二十四人，六品庶僕十五人，七品四人，八品二人，九品二人。外官以州、府、縣上中下爲差。又按《唐六典》：輔國大將軍，勳階正二品。唐制，宦官不得登三品，今思勗階二品矣。宋白曰：唐制，凡京司文武職官皆有防閤，州縣官寮皆有白直。〕
    </span>
    赦行璋以爲洵水府別駕。
    <span class="jiazhu">
     〔《唐志》，商州有洵水府。又按唐制，諸府無別駕，各有別將一人，上府正七品下，中府從七品上，下府從七品下。
     <span class="yinhao">
      「別駕」
     </span>
     當爲
     <span class="yinhao">
      「別將」
     </span>
     。洵，須倫翻。〕
    </span>
   </p>
   <p class="em2 strong">
    <span class="yinwen">
     9
    </span>
    姜皎旣罪，王皇后愈憂畏不安，然待下有恩，故無隨而譖之者，上猶豫不決者累歲。后兄太子少保守一，以后無子，使僧明悟爲后祭南北斗，
    <span class="jiazhu">
     〔爲，于僞翻。〕
    </span>
    剖霹靂木，書天地字及上名，合而佩之，
    <span class="jiazhu">
     〔霹歷木者，霹靂所震之木。今爲張道陵之術者，用霹靂木爲印，云有雷氣，可以鎭服鬼物。〕
    </span>
    祝曰：
    <span class="yinhao">
     「佩此有子，當如則天皇后。」
    </span>
    事覺，己卯，廢爲庶人，移別室安置；貶守一潭州別駕，中路賜死。戶部尙書張嘉貞坐與守一交通，貶台州刺史。
    <span class="jiazhu">
     〔《舊志》：台州，京師東南四千一百七十七里。〕
    </span>
   </p>
   <p class="em2 strong">
    <span class="yinwen">
     10
    </span>
    八月，丙申，突厥哥解頡利發還其國；以其使者輕，禮數不備，未許婚。
    <span class="jiazhu">
     〔使，疏吏翻；下同。〕
    </span>
   </p>
   <p class="em2 strong">
    <span class="yinwen">
     11
    </span>
    己亥，以宇文融爲御史中丞。
   </p>
   <p class="em2 strong">
    融乘驛周流天下，事無大小，諸州先牒上勸農使，
    <span class="jiazhu">
     〔上，時掌翻。〕
    </span>
    後申中書；
    <span class="jiazhu">
     〔句斷。〕
    </span>
    省司亦待融指撝，然後處決。
    <span class="jiazhu">
     〔省司，謂尙書都省左、右司主者也。處，昌呂翻。〕
    </span>
    時上將大攘四夷，急於用度，州縣畏融，多張虛數，凡得客戶八十餘萬，田亦稱是。
    <span class="jiazhu">
     〔融獻策括籍外羨田逃戶，自占者給復五年，每丁稅錢千五百。州縣希旨，以正田爲羨，編戶爲客。稱，尺證翻。〕
    </span>
    歲終，增緡錢數百萬，
    <span class="jiazhu">
     〔緡，眉巾翻。〕
    </span>
    悉進入宮；由是有寵。議者多言煩擾，不利百姓，上亦令集百寮於尙書省議之。公卿已下，畏融恩勢，不敢立異。惟戶部侍郎楊瑒獨抗議，以爲：
    <span class="yinhao">
     「括客免稅，不利居人；徵籍外田稅，使百姓困弊，所得不補所失。」
    </span>
    未幾，瑒出爲華州刺史。
    <span class="jiazhu">
     〔瑒，雉杏翻，又音暢。幾，居豈翻。〕
    </span>
   </p>
   <p class="em2 strong">
    <span class="yinwen">
     12
    </span>
    壬寅，以開府儀同三司宋璟爲西京留守。
   </p>
   <p class="em2 strong">
    <span class="yinwen">
     13
    </span>
    冬，十月，丁酉，謝䫻王特勒遣使入奏，
    <span class="jiazhu">
     〔謝䫻國居吐火羅西南，或曰漕矩吒，或曰漕矩，顯慶時曰訶達羅支，武后改曰謝䫻；東距罽賓四百里，南天竺，西波斯。䫻，于筆翻。〕
    </span>
    稱
    <span class="yinhao">
     「去年五月，金城公主遣使詣箇失密國，
     <span class="jiazhu">
      〔箇失密或曰迦濕彌邏，北距勃律五百里。〕
     </span>
     云欲走歸汝。箇失密王從臣國王借兵，共拒吐蕃。王遣臣入取進止。」
    </span>
    上以爲然，賜帛遣之。
   </p>
   <p class="em2 strong">
    <span class="yinwen">
     14
    </span>
    廢后王氏卒，後宮思慕后不已，上亦悔之。
   </p>
   <p class="em2 strong">
    <span class="yinwen">
     15
    </span>
    十一月，庚午，上幸東都；戊寅，至東都。
   </p>
   <p class="em2 strong">
    <span class="yinwen">
     16
    </span>
    辛巳，司徒申王撝薨，贈諡惠莊太子。
   </p>
   <p class="em2 strong">
    <span class="yinwen">
     17
    </span>
    羣臣屢上表請封禪，
    <span class="jiazhu">
     〔上，時掌翻。〕
    </span>
    閏月，丁卯，制以明年十一月十日有事于泰山。時張說首建封禪之議，而源乾曜不欲爲之，由是與說不平。
   </p>
   <p class="em2 strong">
    <span class="yinwen">
     18
    </span>
    是歲，契丹王李鬱干卒，弟吐干襲位。
    <span class="jiazhu">
     〔卒，子恤翻。吐，從暾入聲。〕
    </span>
   </p>
   <p class="strong">
    <span class="section" id="title-10">
     <span data-head-description="" data-head-level="h4" data-head-title="開元十三年">
      十三年
     </span>
    </span>
    <span class="biaozhusup" data-rel="（乙丑、西元七二五年）">
    </span>
   </p>
   <p class="em2 strong">
    <span class="yinwen">
     1
    </span>
    春，二月，庚申，以御史中丞宇文融兼戶部侍郎。制以所得客戶稅錢均充所在常平倉本；又委使司與州縣議作勸農社，
    <span class="jiazhu">
     〔使司，勸農使司也。使，疏吏翻。〕
    </span>
    使貧富相恤，耕耘以時。
   </p>
   <p class="em2 strong">
    <span class="yinwen">
     2
    </span>
    乙亥，更命長從宿衞之士曰
    <span class="yinhao">
     「彍騎」
    </span>
    ，
    <span class="jiazhu">
     〔彍，虛郭翻，引滿曰彍。〕
    </span>
    分隸十二衞，總十二萬人爲六番。
   </p>
   <p class="em2 strong">
    <span class="yinwen">
     3
    </span>
    上自選諸司長官有聲望者大理卿源光裕、尙書左丞楊承令、兵部侍郎寇泚等十一人爲刺史，命宰相、諸王及諸司長官、臺郎、御史
    <span class="jiazhu">
     〔諸司長官，省、寺、監之長也。臺郎，謂尙書郎。先是改尙書爲中臺；臺郎及御史，則三省官必皆集也。長，知兩翻。泚，且禮翻，又音此。〕
    </span>
    餞於洛濱，供張甚盛。
    <span class="jiazhu">
     〔供，居用翻。張，知亮翻。〕
    </span>
    賜以御膳，太常具樂，
    <span class="jiazhu">
     〔御膳，尙食奉御所掌天子日供之常膳。太常具樂者，使太常爲之具樂耳。若盡具太常之樂，則雅樂鼓吹文武二舞及十部樂，恐非宴餞之所得備也。〕
    </span>
    內坊歌妓；
    <span class="jiazhu">
     〔內坊，內敎坊也，卽開元二年選置宜春院之妓女。妓，渠綺翻。〕
    </span>
    上自書十韻詩
    <span class="jiaozhusup">
     〔章：十二行本「詩」下有「命將軍高力士」六字；乙十一行本同；孔本同；張校同；退齋校同。〕
    </span>
    賜之。光裕，乾曜之從孫也。
    <span class="jiazhu">
     〔從，才用翻。〕
    </span>
   </p>
   <p class="em2 strong">
    <span class="yinwen">
     4
    </span>
    三月，甲午，太子嗣謙更名鴻；徙郯王嗣眞爲慶王，更名潭；陝王嗣昇爲忠王，更名浚；鄫王嗣眞爲棣王，更名洽；
    <span class="jiazhu">
     〔讀《通鑑》至此，可以知前此
     <span class="yinhao">
      「嗣直」
     </span>
     之誤爲
     <span class="yinhao">
      「嗣眞」
     </span>
     矣。更，工衡翻；下同。〕
    </span>
    鄂王嗣初更名涓；鄄王嗣玄爲榮王，更名滉。又立子琚
    <span class="jiaozhusup">
     〔嚴：「琚」改「涺」。〕
    </span>
    爲光王，濰爲儀王，澐爲潁王，
    <span class="jiazhu">
     〔涓，圭淵翻。鄄，吉椽翻。澐，云。〕
    </span>
    澤爲永王，清爲壽王，洄爲延王，沭爲盛王，
    <span class="jiazhu">
     〔沭，食聿翻。〕
    </span>
    溢爲濟王。
    <span class="jiazhu">
     〔濟，子禮翻。〕
    </span>
   </p>
   <p class="em2 strong">
    <span class="yinwen">
     5
    </span>
    丙申，御史大夫程行湛奏：
    <span class="yinhao">
     「周朝酷吏
     <span class="jiazhu">
      〔朝，直遙翻。〕
     </span>
     來俊臣等一十三人，情狀尤重，子孫請皆禁錮；傅遊藝等四人差輕，子孫不聽近任。」
    </span>
    從之。
   </p>
   <p class="em2 strong">
    <span class="yinwen">
     6
    </span>
    汾州刺史楊承令不欲外補，
    <span class="jiazhu">
     〔《舊志》：汾州去京師二千二百六里。〕
    </span>
    意怏怏，自言
    <span class="yinhao">
     「吾出守有由。」
    </span>
    <span class="jiazhu">
     〔怏，於兩翻。守，手又翻。〕
    </span>
    上聞之，怒，壬寅，貶睦州別駕。
   </p>
   <p class="em2 strong">
    <span class="yinwen">
     7
    </span>
    張說草封禪儀獻之。夏，四月，丙辰，上與中書門下及禮官、學士宴於集仙殿。上曰：
    <span class="yinhao">
     「仙者憑虛之論，朕所不取。賢者濟理之具，朕今與卿曹合宴，宜更名曰集賢殿。」
    </span>
    <span class="jiazhu">
     〔《唐六典》：洛陽宮南面三門，中曰應天，左曰興敎，右曰光政；光政之內曰廣運，其北曰明福；明福之西曰崇賢門，其內曰集賢殿。〕
    </span>
    其書院官五品以上爲學士，六品以下爲直學士；以張說知院事，右散騎常侍徐堅副之。上欲以說爲大學士；說固辭而止。
   </p>
   <p class="em2 strong">
    <span class="yinwen">
     8
    </span>
    說以大駕東巡，恐突厥乘間入寇，
    <span class="jiazhu">
     〔間，古莧翻。〕
    </span>
    議加兵守邊，召兵部郎中裴光庭謀之。光庭曰：
    <span class="yinhao">
     「封禪者，告成功也。今將升中于天，
     <span class="jiazhu">
      〔《記》曰：因名山升中于天。《註》云：謂封泰山也。〕
     </span>
     而戎狄是懼，非所以昭盛德也。」
    </span>
    說曰：
    <span class="yinhao">
     「然則若之何？」
    </span>
    光庭曰：
    <span class="yinhao">
     「四夷之中，突厥爲大，比屢求和親，而朝廷羈縻，未決許也。
     <span class="jiazhu">
      〔比，毗至翻。〕
     </span>
     今遣一使，徵其大臣從封泰山，
     <span class="jiazhu">
      〔使，疏吏翻。〕
     </span>
     彼必欣然承命；突厥來，則戎狄君長無不皆來。
     <span class="jiazhu">
      〔長，知兩翻。〕
     </span>
     可以偃旗臥鼓，高枕有餘矣。」
    </span>
    <span class="jiazhu">
     〔枕，職任翻。〕
    </span>
    說曰：
    <span class="yinhao">
     「善！說所不及。」
    </span>
    卽奏行之。光庭，行儉之子也。
    <span class="jiazhu">
     〔裴行儉事高宗，典選有識鑒，爲將著功名。〕
    </span>
   </p>
   <p class="em2 strong">
    上遣中書直省袁振
    <span class="jiazhu">
     〔以他官直中書省，謂之直省，今之直省吏職也。〕
    </span>
    攝鴻臚卿，諭旨於突厥，
    <span class="jiazhu">
     〔臚，陵如翻。〕
    </span>
    小殺與闕特勒、暾欲谷環坐帳中，置酒，謂振曰：
    <span class="yinhao">
     「吐蕃，狗種；
     <span class="jiazhu">
      〔西戎，古曰犬戎，故謂吐蕃爲狗種。〕
     </span>
     奚、契丹，本突厥奴也；
     <span class="jiazhu">
      〔夷言奴，猶華言臣也。〕
     </span>
     皆得尙主。突厥前後求婚獨不許，何也？且吾亦知入蕃公主皆非天子女，今豈問眞僞！但屢請不獲，愧見諸蕃耳。」
    </span>
    振許爲之奏請。小殺乃使其大臣阿史德頡利發入貢，因扈從東巡。
    <span class="jiazhu">
     〔爲，于僞翻。從，才用翻。〕
    </span>
   </p>
   <p class="em2 strong">
    <span class="yinwen">
     9
    </span>
    五月，庚寅，妖賊劉定高帥衆夜犯通洛門；
    <span class="jiazhu">
     〔妖，於喬翻。帥，讀曰率。〕
    </span>
    悉捕斬之。
   </p>
   <p class="em2 strong">
    <span class="yinwen">
     10
    </span>
    秋，八月，張說議封禪儀，請以睿宗配皇地祇；從之。
   </p>
   <p class="em2 strong">
    <span class="yinwen">
     11
    </span>
    九月，丙戌，上謂宰臣曰：
    <span class="yinhao">
     「《春秋》不書祥瑞，惟記有年。」
    </span>
    敕自今州縣毋得更奏祥瑞。
   </p>
   <p class="em2 strong">
    <span class="yinwen">
     12
    </span>
    冬，十月，癸丑，作水運渾天成，上具列宿，注水激輪，令其自轉，晝夜一周。別置二輪，絡在天外，綴以日月，逆天而行，淹速合度。
    <span class="jiazhu">
     〔每天西旋一周，日東行一度，月行十三度十九分度之七，二十九轉而日月會，三百六十五轉而日周天。孔穎達曰：天之晝夜以日出入爲分，人之晝夜以昏明爲限。日未出以前二刻半爲明，日入後二刻半爲昏。損夜五刻以裨於晝，則晝多於夜復校五刻。古今曆術與太史所候，皆云夏至之晝六十五刻，夜三十五刻；冬至之晝四十五刻，夜五十五刻；春分秋分之晝五十五刻，（疑下
     <span class="yinhao">
      「五」
     </span>
     字衍；下同。）夜五十五刻：此其不易之法也。然今太史細候之法，則較常法半刻也。從春分至夏至晝漸長，增九刻半；夏至至於秋分，所減亦如之。從秋分至于冬至晝漸短，減十刻半，從冬至至于春分其增亦如之。又於每氣之間，增減刻數，有多有少，不可通以爲率。漢初未能審知，率九日增減一刻，和帝時霍融始請改之。〕
    </span>
    置木匱爲地平，令儀半在地下，又立二木人，每刻擊鼓，每辰擊鐘，機械皆藏匱中。
   </p>
   <p class="em2 strong">
    <span class="yinwen">
     14
    </span>
    辛酉，車駕發東都，百官、貴戚、四夷酋長從行。
    <span class="jiazhu">
     〔酋，慈由翻。長，知兩翻。〕
    </span>
    每置頓，數十里中人畜被野，
    <span class="jiazhu">
     〔畜，許救翻。被，皮義翻。〕
    </span>
    有司輦載供具之物，數百里不絕。
    <span class="jiazhu">
     〔《司馬法》曰：夏石氏謂輦曰余車，殷曰胡奴車，周曰輜輦。輦一斧、一鑿、一梩、一鋤，周輦加二版二築。又曰：夏后氏二十人而輦，殷十八人而輦，周十五人而輦。賈公彥曰：輦以其束載輜重。余按《司馬法》及賈公彥所云，皆言行軍之輦；此所謂輦載，兼凡器物而言。〕
    </span>
   </p>
   <p class="em2 strong">
    十一月，丙戌，至泰山下，
    <span class="jiaozhusup">
     〔章：十二行本「下」下有「己丑，上備法駕至山足」九字；乙十一行本同；孔本同；張校同；退齋校同。〕
    </span>
    御馬登山。
    <span class="jiazhu">
     〔《考異》曰：《實錄》、《唐曆》、《統紀》皆云
     <span class="yinhao">
      「備法駕，登泰山」
     </span>
     。《開天傳信記》云：
     <span class="yinhao">
      「上將封泰山，益州進白騾，上親乘之，不知登降之倦；纔下山，無疾而殪，諡曰白騾將軍。」
     </span>
     按泰山非法駕可登，白騾近怪。今從《舊志》。〕
    </span>
    留從官於谷口，
    <span class="jiazhu">
     〔從，才用翻。〕
    </span>
    獨與宰相及祠官俱登，儀衞環列於山下百餘里。上問禮部侍郎賀知章曰：
    <span class="yinhao">
     「前代玉牒之文，何故祕之？」
    </span>
    對曰：
    <span class="yinhao">
     「或密求神仙，故不欲人見。」
    </span>
    上曰：
    <span class="yinhao">
     「吾爲蒼生祈福耳。」
    </span>
    <span class="jiazhu">
     〔爲，于僞翻。〕
    </span>
    乃出玉牒，宣示羣臣。庚寅，上祀昊天上帝於山上，羣臣祀五帝百神於山下之壇；其餘倣乾封故事。
    <span class="jiazhu">
     〔事見一百一卷高宗乾封元年。〕
    </span>
    辛卯，祭皇地祇於社首。壬辰，上御帳殿，受朝覲，
    <span class="jiazhu">
     〔野次連幄以爲殿，因謂之帳殿。朝，直遙翻。〕
    </span>
    赦天下，封泰山神爲天齊王，禮秩加三公一等。
    <span class="jiazhu">
     〔古制，四岳視三公。〕
    </span>
   </p>
   <p class="em2 strong">
    張說多引兩省吏
    <span class="jiazhu">
     〔兩省，中書省、門下省也。〕
    </span>
    及以所親攝官登山。禮畢推恩，往往加階超入五品而不及百官；中書舍人張九齡諫，不聽。又，扈從士卒，但加勳而無賜物，
    <span class="jiazhu">
     〔從，才用翻。勳，勳級也。〕
    </span>
    由是中外怨之。
   </p>
   <p class="em2 strong">
    <span class="yinwen">
     14
    </span>
    初，隋末國馬皆爲盜賊及戎狄所掠，唐初纔得牝牡三千匹於赤岸澤，徙之隴右，命太僕張萬歲掌之。
    <span class="jiazhu">
     〔《考異》曰：《統紀》云：萬歲三世典羣牧，恩信行隴右，故隴右人謂馬歲爲齒，爲張氏諱也。按《公羊傳》：晉獻公謂荀息曰：
     <span class="yinhao">
      「吾馬之齒則已長矣。」
     </span>
     然則謂馬歲爲齒，有自來矣。〕
    </span>
    萬歲善於其職，自貞觀至麟德，馬蕃息七十萬匹，
    <span class="jiazhu">
     〔蕃，音煩。〕
    </span>
    分爲八坊、四十八監，各置使以領之。
    <span class="jiazhu">
     〔唐制，凡馬五千匹爲上監，三千匹以上爲中監，一千匹以上爲下監。麟德中置八使，分總監坊。秦、蘭、原、渭四州及河曲之地，凡監四十八；南使有監十五，西使有監十六，北使有監七，鹽州使有監八，嵐州使有監二；自京師西屬隴右有七馬坊，置隴右三使領之。歐陽修曰：置八坊。豳、岐、涇、寧間地廣千里，一曰保樂，二曰甘露，三曰南普閏，四曰北普閏，五曰岐陽，六曰太平，七曰宜祿，八曰安定。八坊之田千二百三十頃，募民耕之以給芻秣。八坊之馬爲四十八監；而馬多地狹不能容，又析八監，列置河西豐曠之野。〕
    </span>
    是時天下以一縑易一馬。垂拱以後，馬潛耗太半。上初卽位，牧馬有二十四萬匹，以太僕卿王毛仲爲內外閑廐使，少卿張景順副之。至是有馬四十三萬匹，牛羊稱是。
    <span class="jiazhu">
     〔使，疏吏翻；下同。稱，尺證翻。〕
    </span>
    上之東封，以牧馬數萬匹從，
    <span class="jiazhu">
     〔從，才用翻；下宴從同。〕
    </span>
    色別爲羣，望之如雲錦。上嘉毛仲之功，癸巳，加毛仲開府儀同三司。
   </p>
   <p class="em2 strong">
    甲午，車駕發泰山；庚
    <span class="jiaozhusup">
     〔嚴：「庚」改「丙」。〕
    </span>
    申，幸孔子宅致祭。
   </p>
   <p class="em2 strong">
    上還，至宋州，宴從官於樓上，刺史寇泚預焉。酒酣，上謂張說曰：
    <span class="yinhao">
     「曏者屢遣使臣分巡諸道，察吏善惡，今因封禪歷諸州，乃知使臣負我多矣。懷州刺史王丘，餼牽之外，一無他獻。魏州刺史崔沔，供張無錦繡，示我以儉。濟州刺史裴耀卿，表數百言，莫非規諫。
     <span class="jiazhu">
      〔懷、魏二州在河北。濟州治鉅野。上行幸泰山，往還皆得迎候車駕。餼，許氣翻。供，居用翻。張，知亮翻。濟，子禮翻。〕
     </span>
     且曰：『人或重擾，則不足以告成。』朕常置之坐隅，
     <span class="jiazhu">
      〔重，直用翻。坐，徂臥翻。〕
     </span>
     且以戒左右。如三人者，不勞人以市恩，眞良吏矣。」
    </span>
    顧謂寇泚曰：
    <span class="yinhao">
     「比亦屢有以酒饌不豐訴於朕者，
     <span class="jiazhu">
      〔比，毗至翻。饌，雛戀翻，又雛皖翻。〕
     </span>
     知卿不借譽於左右也。」
    </span>
    自舉酒賜之。宰臣帥羣臣起賀，樓上皆稱萬歲。
    <span class="jiazhu">
     〔譽，音余。帥，讀曰率。〕
    </span>
    由是以丘爲尙書左丞，沔爲散騎侍郎，耀卿爲定州
    <span class="jiaozhusup">
     〔嚴：「定州」改「宣州」。〕
    </span>
    刺史。耀卿，叔業之七世孫也。
    <span class="jiazhu">
     〔尙，辰羊翻。沔，彌兗翻。散，悉亶翻。騎，奇寄翻。蕭齊東昏侯之時，裴叔業叛齊入魏。〕
    </span>
   </p>
   <p class="em2 strong">
    十二月，乙巳，還東都。
    <span class="jiazhu">
     〔還，從宣翻，又如字。〕
    </span>
   </p>
   <p class="em2 strong">
    <span class="yinwen">
     15
    </span>
    突厥頡利發辭歸，上厚賜而遣之，竟不許婚。
    <span class="jiazhu">
     〔厥，九勿翻。頡，奚結翻。〕
    </span>
   </p>
   <p class="em2 strong">
    <span class="yinwen">
     16
    </span>
    王毛仲有寵於上，百官附之者輻湊。毛仲嫁女，上問何須。
    <span class="jiazhu">
     〔須，求也，索也。〕
    </span>
    毛仲頓首對曰：
    <span class="yinhao">
     「臣萬事已備，但未得客。」
    </span>
    上曰：
    <span class="yinhao">
     「張說、源乾曜輩豈不可呼邪？」
    </span>
    <span class="jiazhu">
     〔說，讀爲悅。邪，音耶。〕
    </span>
    對曰：
    <span class="yinhao">
     「此則得之。」
    </span>
    上曰：
    <span class="yinhao">
     「知汝所不能致者一人耳，必宋璟也。」
    </span>
    對曰：
    <span class="yinhao">
     「然。」
    </span>
    上笑曰：
    <span class="yinhao">
     「朕明日爲汝召客。」
    </span>
    <span class="jiazhu">
     〔爲，于僞翻。〕
    </span>
    明日，上謂宰相：
    <span class="yinhao">
     「朕奴毛仲有婚事，卿等宜與諸達官悉詣其第。」
    </span>
    旣而日中，衆客未敢舉筯，待璟，久之，方至，先執酒西向拜謝，
    <span class="jiazhu">
     〔謝爲君命而來，非爲毛仲來也。〕
    </span>
    飲不盡巵，遽稱腹痛而歸。璟之剛直，老而彌篤。
   </p>
   <p class="em2 strong">
    <span class="yinwen">
     17
    </span>
    先是，契丹王李吐干與可突干復相猜忌，攜公主來奔，不敢復還，更封遼陽王，留宿衞，
    <span class="jiazhu">
     〔吐，從暾入聲。可，從刊入聲。先，悉薦翻。復，扶又翻。更，工衡翻。〕
    </span>
    可突干立李盡忠之弟邵固爲主。車駕東巡，邵固詣行在，因從至泰山，拜左羽林大將軍、靜折軍經略大使。
    <span class="jiazhu">
     〔四年，契丹來降，置靜折軍於松漠府，以其酋長爲經略大使，言中國之兵不動而契丹自降，以靜而折遐衝也。使，疏吏翻。〕
    </span>
   </p>
   <p class="em2 strong">
    <span class="yinwen">
     18
    </span>
    上疑吏部選試不公，時選期已迫，御史中丞宇文融密奏，請分吏部爲十銓。甲戌，以禮部尙書蘇頲等十人掌吏部選，
    <span class="jiazhu">
     〔選，須絹翻；下同。頲，他鼎翻。〕
    </span>
    試判將畢，遽召入禁中決定，吏部尙書、侍郎皆不得預。左庶子吳兢上表，
    <span class="jiazhu">
     〔上，時掌翻。〕
    </span>
    以爲：
    <span class="yinhao">
     「陛下曲受讒言，不信有司，非居上臨人推誠感物之道。昔陳平、邴吉，漢之宰相，尙不對錢榖之數，不問鬬死之人；
     <span class="jiazhu">
      〔陳平事見十三卷漢文帝元年。邴吉事見二十六卷漢宣帝神爵三年。〕
     </span>
     況大唐萬乘之君，豈得下行銓選之事乎！凡選人書判，並請委之有司，停此十銓。」
    </span>
    上雖不卽從，明年復故。
   </p>
   <p class="em2 strong">
    <span class="yinwen">
     19
    </span>
    是歲，東都斗米十五錢，青、齊五錢，粟三錢。
   </p>
   <p class="em2 strong">
    <span class="yinwen">
     20
    </span>
    于闐王尉遲眺陰結突厥及諸胡謀叛，
    <span class="jiazhu">
     〔尉，紆勿翻。〕
    </span>
    安西副大都護杜暹發兵捕斬之，更爲立王。
    <span class="jiazhu">
     〔爲，于僞翻。〕
    </span>
   </p>
  </div>
 </body>
</html>