<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百六十四·唐紀八十·昭宗聖穆景文孝皇帝下之上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀八十">唐紀八十</span></span></h1>
<p><span class="jiazhu">起昭陽大淵獻<span class="biaozhusup" data-rel="（癸亥）"></span>二月，盡閼逢困敦<span class="biaozhusup" data-rel="（甲子）"></span>閏月，凡一年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="昭宗聖穆景文孝皇帝下之上">昭宗聖穆景文孝皇帝下之上</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="天復三年">天復三年</span></span><span class="biaozhusup" data-rel="（癸亥、西元九○三年）"></span></p>
<p class="em2 strong"><span class="yinwen">1</span>二月，壬申朔，詔：<span class="yinhao">「比在鳳翔府所除官，一切停。」</span><span class="jiazhu">比，毗至翻，近也。停所除官者，以皆出李茂貞、韓全誨之意也。</span></p>
<p class="em2 strong">時宦官盡死，惟河東監軍張承業、幽州監軍張居翰、清海監軍程匡柔、西川監軍魚全禋及致仕嚴遵美，爲李克用、劉仁恭、楊行密、王建所匿得全，斬他囚以應詔。<span class="jiazhu">禋，伊眞翻。嚴遵美時隱蜀之青城山。據《通鑑》所書，程匡柔，蓋楊行密匿之。</span></p>
<p class="em2 strong"><span class="yinwen">2</span>甲戌，門下侍郎、同平章事陸扆責授沂王傅、分司。<span class="jiazhu">沂王禮，皇子也。<span class="yinhao">「禮」</span>，一作<span class="yinhao">「禋」</span>。</span>車駕還京師，賜諸道詔書，獨鳳翔無之。扆曰：<span class="yinhao">「茂貞罪雖大，然朝廷未與之絕；今獨無詔書，示人不廣。」</span><span class="jiazhu">《考異》曰：《舊傳》：<span class="yinhao">「帝還京後赦諸道，皆降詔書，獨鳳翔無詔，扆奏」</span>云云。按是時未赦，恐止是降詔書；或赦前扆議如此，故胤怒耳。</span>崔胤怒，奏貶之。宮人宋柔等十一人皆韓全誨所獻，<span class="jiazhu">獻宋柔等見上卷元年。</span>及僧、道士與宦官親厚者二十餘人，並送京兆杖殺。</p>
<p class="em2 strong"><span class="yinwen">3</span>上謂韓偓曰：<span class="yinhao">「崔胤雖盡忠，然比卿頗用機數。」</span>對曰：<span class="yinhao">「凡爲天下者，萬國皆屬之耳目，<span class="jiazhu">屬，之欲翻。</span>安可以機數欺之！莫若推誠直致，雖日計之不足而歲計之有餘也。」</span><span class="jiazhu">用《莊子》語。</span></p>
<p class="em2 strong"><span class="yinwen">4</span>丙子，工部侍郎、同平章事蘇檢，吏部侍郎盧光啓，並賜自盡；丁丑，以中書侍郎、同平章事王溥爲太子賓客、分司，皆崔胤所惡也。<span class="jiaozhusup">【自「丁丑」至「所惡也」二十六字，據章鈺《資治通鑑校宋記》增。】</span><span class="jiazhu">蘇檢、盧光啓皆鳳翔所命相，崔胤惡其黨附韓全誨、李茂貞，故殺之。《考異》曰：《實錄》：<span class="yinhao">「檢、光啓並賜自盡。一說，檢長流環州。」</span>《唐太祖紀年錄》：<span class="yinhao">「初從幸鳳翔，命盧光啓、韋貽範爲相，又命蘇檢平章事。及車駕還宮，胤積前事怒之，不一月，皆貶謫之，左遷陸扆沂王傅，王溥太子賓客，蘇檢自盡。」</span>《續寶運錄》：<span class="yinhao">「二月五日，應是岐王駕前宰臣盧光啓等一百餘人，並賜自盡。」</span>《新紀》：<span class="yinhao">「朱全忠殺蘇檢、盧光啓。」</span>《舊·胤傳》：<span class="yinhao">「昭宗初幸鳳翔，命盧光啓、韋貽範、蘇檢等作相，及還京，胤皆貶斥之。」</span>《新·光啓傳》云<span class="yinhao">「檢長流環州，光啓賜死」</span>，與《寶運錄註》同。<span class="yinhao">「檢流環州」</span>，不見本出何書。</span></p>
<p class="em2 strong"><span class="yinwen">5</span>戊寅，賜朱全忠號回天再造竭忠守正功臣，賜其僚佐敬翔等號迎鑾協贊功臣，諸將朱友寧等號迎鑾果毅功臣，都頭以下號四鎭靜難功臣。<span class="jiazhu">難，乃旦翻。</span></p>
<p class="em2 strong">上議褒崇全忠，欲以皇子爲諸道兵馬元帥，以全忠副之；崔胤請以輝王祚爲之，上曰：<span class="yinhao">「濮王長。」</span><span class="jiazhu">帥，所類翻。濮，博木翻。長，知兩翻。</span>胤承全忠密旨，利祚沖幼，固請之，己卯，以祚爲諸道兵馬元帥。<span class="jiazhu">《考異》曰：《金鑾記》：<span class="yinhao">「上曰：『朕以濮王處長。』」</span>云云。《新傳》：<span class="yinhao">「帝十七子，德王裕、棣王祤、虔王禊、沂王禋、遂王禕、景王祕、輝王祚、祁王祺、雅王禎、瓊王祥、端王禛、豐王祁、和王福、登王禧、嘉王祜、潁王禔、蔡王祐。何皇后生裕及祚，餘皆失其母之氏位。」</span>《舊傳》云昭宗十子，無端王禎以下七人。按《新》、《舊傳》，昭宗諸子皆無濮王。孫光憲《續通曆》：<span class="yinhao">「濮王名紃，昭宗之子，母曰太后王氏。哀帝被殺，朱全忠册紃爲天子，改元天壽；明年，禪位於梁。」</span>此乃光憲傳聞謬誤也。昭宗亦無王皇后。《金鑾記》所云濮王，蓋德王改封耳。</span>庚辰，加全忠守太尉，充副元帥，進爵梁王。以胤爲司徒兼侍中。</p>
<p class="em2 strong">胤恃全忠之勢，專權自恣，天子動靜皆稟之。<span class="jiazhu">稟，筆錦翻。</span>朝臣從上幸鳳翔者，凡貶逐三十餘人。<span class="jiazhu">黨附宦官者可罪，扈從天子者何罪邪！朝，直遙翻。</span>刑賞繫其愛憎，<span class="jiazhu">愛者賞之，憎者刑之。</span>中外畏之，重足一迹。<span class="jiazhu">重，直龍翻。史言崔胤怙權，不知死期將至。</span></p>
<p class="em2 strong">以敬翔守太府卿，朱友寧領寧遠節度使。<span class="jiazhu">寧遠軍，容州，時爲龐巨昭所據。五季以來有名號節度使，此類是也。</span>全忠表符道昭同平章事，充天雄節度使，遣兵援送之秦州，<span class="jiazhu">之，往也。</span>不得至而還。<span class="jiazhu">岐兵塞道，故不得至。還，從宣翻，又如字。</span></p>
<p class="em2 strong"><span class="yinwen">6</span>初，翰林學士承旨韓偓之登進士第也，御史大夫趙崇知貢舉。上返自鳳翔，欲用偓爲相，偓薦崇及兵部侍郎王贊自代；上欲從之，崔胤惡其分己權，<span class="jiazhu">惡，烏路翻。</span>使朱全忠入爭之。全忠見上曰：<span class="jiazhu">見，賢遍翻。</span><span class="yinhao">「趙崇輕薄之魁，王贊無才用，韓偓何得妄薦爲相！」</span>上見全忠怒甚，不得已，癸未，貶偓濮州司馬。上密與偓泣別，偓曰：<span class="yinhao">「是人非復前來之比，<span class="jiazhu">謂朱全忠也。</span>臣得遠貶及死乃幸耳，不忍見篡弒之辱！」</span><span class="jiazhu">鳴呼！韓偓何見之晚也！然昭宗聞偓此言，亦何以爲懷哉！惟有縱酒而已。</span></p>
<p class="em2 strong"><span class="yinwen">7</span>己丑，上命朱全忠與李茂貞書，取平原公主；茂貞不敢違，遽歸之。<span class="jiazhu">平原公主嫁茂貞子宋侃，見上卷上年。</span></p>
<p class="em2 strong"><span class="yinwen">8</span>壬辰，以朱友裕爲鎭國節度使。<span class="jiazhu">《考異》曰：《實錄》：<span class="yinhao">「壬辰，以興德府復爲華州，賜名感化軍，以友裕爲節度使。」</span>按《編遺錄》，天祐三年，閏十二月乙丑敕，<span class="yinhao">「鎭國之號，興德之名，並宜停。」</span>薛居正《五代史·地理志》：<span class="yinhao">「華州，梁爲感化軍。」</span>《梁功臣傳》：<span class="yinhao">「天復三年，友裕權知鎭國軍留後。」</span>今從《實錄》。</span></p>
<p class="em2 strong"><span class="yinwen">9</span>乙未，全忠奏留步騎萬人於故兩軍，<span class="jiazhu">時神策兩軍已散，而營署尙存。</span>以朱友倫爲左軍宿衞都指揮使；又以汴將張廷範爲宮苑使，王殷爲皇城使，蔣玄暉充街使。於是全忠之黨布列徧於禁衞及京輔。<span class="jiazhu">唐北門禁衞之兵，皆屯於宮苑；百司庶府及南衞諸衞，皆分居皇城之內；百官私第及坊市居人，皆分居朱雀街之左右街。今全忠悉以腹心爲使，則京輔之權一歸之矣。去虺得虎，昭宗之謂也。</span></p>
<p class="em2 strong">戊戌，全忠辭歸鎭，<span class="jiazhu">辭歸大梁。</span>留宴壽春殿，又餞之於延喜樓。上臨軒泣別，令於樓前上馬。<span class="jiazhu">示寵異之也。前上，時掌翻。</span>上又賜全忠詩，全忠亦和進；<span class="jiazhu">和，胡臥翻。</span>又進<span class="jiaozhusup">【章：十二行本「進」作「賜」；乙十一行本同。】</span>《楊柳枝辭》五首。<span class="jiazhu">《楊柳枝辭》，卽今之令曲也。今之曲如《清平調》、《水調歌》、《柘枝》、《菩薩蠻》、《八聲甘州》，皆唐季之餘聲。又唐人多賦《楊柳枝》，皆是七言四絕，相傳以爲出於開元棃園樂章，故張祐有《折楊柳詞》云：<span class="yinhao">「莫折宮前楊柳枝，玄宗曾向笛中吹。」</span></span>百官班辭於長樂驛。崔胤獨送至霸橋，<span class="jiazhu">以唐制驛程考之，霸橋驛當在長樂驛東三十里。</span>自置餞席，夜二鼓，胤始還入城；上復召對，<span class="jiazhu">復，扶又翻。</span>問以全忠安否；置酒奏樂，至四鼓乃罷。<span class="jiazhu">史言帝徵召不時，宴飲無節。</span></p>
<p class="em2 strong"><span class="yinwen">10</span>以清海節度使裴樞爲門下侍郎、同平章事。<span class="jiaozhusup">【章：十二行本「事」下有「朱全忠薦之也」六字；乙十一行本同；孔本同。】</span><span class="jiazhu">裴樞以朱全忠之薦而相，以忤朱全忠之意而死。白馬之禍，皆自取之也。</span></p>
<p class="em2 strong"><span class="yinwen">11</span>李克用使者還晉陽，言崔胤之橫，<span class="jiazhu">橫，戶孟翻。</span>克用曰：<span class="yinhao">「胤爲人臣，外倚賊勢，內脅其君，旣執朝政，又握兵權。權重則怨多，勢侔則釁生，破家亡國，在眼中矣！」</span><span class="jiazhu">史言李克用有識。朝，直遙翻。</span></p>
<p class="em2 strong"><span class="yinwen">12</span>朱全忠將行，奏：<span class="yinhao">「克用於臣，本無大嫌，乞厚加寵澤，遣大臣撫慰，俾知臣意。」</span>進奏吏以白克用，<span class="jiazhu">河東進奏吏也。</span>克用笑曰：<span class="yinhao">「賊欲有事淄青，畏吾掎其後耳！」</span><span class="jiazhu">有事淄青，謂攻王師範。史言朱全忠狡譎，李克用已逆知其情。掎，居蟻翻。</span></p>
<p class="em2 strong"><span class="yinwen">13</span>三月，戊午，朱全忠至大梁。王師範弟師魯圍齊州，<span class="jiazhu">朱全忠幷兗、鄆，遂兼有齊州。《九域志》：兗州北至齊州三百六十里。</span>朱友寧引兵擊走之。師範遣兵益劉鄩軍，友寧擊取之。由是兗州援絕，葛從周引兵圍之。<span class="jiazhu">劉鄩取兗州見上卷本年正月。</span>友寧進攻青州；戊辰，全忠引四鎭及魏博兵十萬繼之。</p>
<p class="em2 strong"><span class="yinwen">14</span>淮南將李神福圍鄂州，<span class="jiazhu">是年正月，楊行密遣李神福攻杜洪，事始上卷。</span>望城中積荻，謂監軍尹建峯曰：<span class="yinhao">「今夕爲公焚之。」</span><span class="jiazhu">爲，于僞翻。</span>建峯未之信。時杜洪求救於朱全忠，神福遣部將秦皋乘輕舟至灄口，<span class="jiazhu">灄口在武口之上，對岸卽夏浦。灄，書涉翻。</span>舉火炬於樹杪；<span class="jiazhu">杪，弭沼翻。</span>洪以爲救兵至，果焚荻以應之。</p>
<p class="em2 strong"><span class="yinwen">15</span>夏，四月，己卯，以朱全忠判元帥府事。<span class="jiazhu">輝王沖幼，以朱全忠判元帥府事，則天下兵權盡歸之矣。</span></p>
<p class="em2 strong"><span class="yinwen">16</span>知溫州事丁章爲木工李彥所殺，<span class="jiazhu">丁章得溫州見上卷二年。未有朝命爲刺史，止稱知州事。</span>其將張惠據溫州。</p>
<p class="em2 strong"><span class="yinwen">17</span>王師範求救於淮南，乙未，楊行密遣其將王茂章以步騎七千救之，又遣別將將兵數萬攻宿州。全忠遣其將康懷英救宿州，淮南兵遁去。<span class="jiazhu"><span class="yinhao">「康懷英」</span>當作<span class="yinhao">「懷貞」</span>，是時未改名也。</span></p>
<p class="em2 strong"><span class="yinwen">18</span>楊行密遣使詣馬殷，言朱全忠跋扈，請殷絕之，約爲兄弟。湖南大將許德勳曰：<span class="yinhao">「全忠雖無道，然挾天子以令諸侯，明公素奉王室，不可輕絕也。」</span><span class="jiazhu">言絕全忠，則道路梗塞，併絕朝廷貢奉。</span>殷從之。<span class="jiazhu">馬殷附汴之心，自此堅矣。</span></p>
<p class="em2 strong"><span class="yinwen">19</span>杜洪求救於朱全忠，全忠遣其將韓勍將萬人屯灄口，<span class="jiazhu">勍，渠京翻。</span>遣使語荊南節度使成汭、武安節度使馬殷、武貞節度使雷彥威，<span class="jiazhu">語，牛倨翻。曰語者，無朝廷詔敕，以意諭之。</span>令出兵救洪。汭畏全忠之強，且欲侵江、淮之地以自廣，發舟師十萬，沿江東下。汭作巨艦，三年而成，<span class="jiazhu">艦，戶黯翻。</span>制度如府署，謂之<span class="yinhao">「和舟載」</span>，<span class="jiazhu">署，廨舍也；言其舟長闊，和荊州皆載其上。<span class="yinhao">「舟」</span>，當作<span class="yinhao">「州」</span>。<span class="jiaozhusup">【章：十二行本正作「州」；乙十一行本同。】</span></span>其餘謂之<span class="yinhao">「齊山」</span>、<span class="yinhao">「截海」</span>、<span class="yinhao">「劈浪」</span>之類甚衆。<span class="jiazhu">齊山，言其高也。截海，言其長也。劈浪，言其輕疾也。劈，匹歷翻。</span>掌書記李珽諫曰：<span class="jiazhu">珽，他鼎翻。</span><span class="yinhao">「今每艦載甲士千人，稻米倍之，緩急不可動也。吳兵剽輕，<span class="jiazhu">剽，匹妙翻。輕，苦定翻。</span>難與角逐；武陵、長沙，皆吾讎也；<span class="jiazhu">武陵，謂雷彥威。長沙，謂馬殷。</span>豈得不爲反顧之慮乎！不若遣驍將屯巴陵，<span class="jiazhu">《九域志》：巴陵東北至鄂州三百五十里。</span>大軍與之對岸，堅壁勿戰，不過一月，吳兵食盡自遁，鄂圍解矣。」</span><span class="jiazhu">楊行密時封吳王，故謂其兵爲吳兵。</span>汭不聽。珽，憕之五世孫也。<span class="jiazhu">李憕，天寶之末死於安祿山之難。珽後歸中原，仕於梁。</span></p>
<p class="em2 strong"><span class="yinwen">20</span>王建出兵攻秦、隴，乘李茂貞之弱也；遣判官韋莊入貢，亦脩好於朱全忠。<span class="jiazhu">好，呼到翻。</span>全忠遣押牙王殷報聘，建與之宴。殷言：<span class="yinhao">「蜀甲兵誠多，但乏馬耳。」</span>建作色曰：<span class="yinhao">「當道江山險阻，騎兵無所施；然馬亦不乏，押牙少留，當共閱之。」</span>乃集諸州馬，大閱於星宿山，官馬八千，私馬四千，部隊甚整。殷歎服。<span class="jiazhu">王建以多馬衒王殷，殷遽歎服，非善覘者也。宿，音秀。</span>建本騎將，<span class="jiazhu">王建從楊復光起許州，及扈從昭宗，皆爲騎將。</span>故得蜀之後，於文、黎、維、茂州市胡馬，十年之間，遂及茲數。<span class="jiazhu">史言蜀中互市，可以得西蕃之馬。然王建取興元而得騎五千，則東、西川之馬亦必多，此一萬二千之數，蓋集成都近州耳。</span></p>
<p class="em2 strong"><span class="yinwen">21</span>五月，丁未，李克用雲州都將王敬暉殺刺史劉再立，叛降劉仁恭；克用遣李嗣昭、李存審將兵討之。<span class="jiazhu">李存審，卽符存審。降，戶江翻。</span>仁恭遣將以兵五萬救敬暉，嗣昭退保樂安，<span class="jiazhu">畏燕兵之強也。</span>敬暉舉衆棄城而去。<span class="jiazhu">乘嗣昭之退，棄城而走。</span>先是，振武將契苾讓<span class="jiazhu">先，悉薦翻。契，欺訖翻。</span>逐戍將石善友，據城叛；嗣昭等進攻之，讓自燔死；復取振武城，殺吐谷渾叛者二千餘人。<span class="jiazhu">吐谷渾自赫連鐸與克用作敵，鐸雖敗死，其部落終未肯心服，故屢叛。</span>克用怒嗣昭、存審失王敬暉，皆杖之，削其官。<span class="jiazhu">爾朱榮以失万俟道洛而杖爾朱天光，事亦如此。</span></p>
<p class="em2 strong"><span class="yinwen">22</span>成汭行未至鄂州，馬殷遣大將許德勳將舟師萬餘人，雷彥威遣其將歐陽思將舟師三千餘人會於荊江口，<span class="jiazhu">大江自蜀東流入荊州界，謂之荊江。荊江口，卽洞庭之水與大江之水會處。</span>乘虛襲江陵，庚戌，陷之，盡掠其人及貨財而去。將士亡其家，皆無鬬志。<span class="jiazhu">此言成汭之將士也。</span></p>
<p class="em2 strong">李神福聞其將至，自乘輕舟前覘之，<span class="jiazhu">覘，丑廉翻，又丑豔翻。</span>謂諸將曰：<span class="yinhao">「彼戰艦雖多而不相屬，易制也，<span class="jiazhu">屬，之欲翻。易，以豉翻。</span>當急擊之！」</span>壬子，神福遣其將秦裴、楊戎將衆數千逆擊汭於君山，<span class="jiazhu">君山在洞庭湖中，方六十里，亦名洞庭之山。《巴陵志》曰：湘君所遊，故曰君山。將，卽亮翻。</span>大破之，因風縱火，焚其艦，士卒皆潰，汭赴水死，<span class="jiazhu">僖宗文德元年，成汭襲據荊南，至是敗亡。《考異》曰：《新紀》：<span class="yinhao">「彥威之弟彥恭陷江陵。」</span>今從《編遺錄》。《舊紀》及薛居正《五代史》、《十國紀年》皆云：<span class="yinhao">「汭未至鄂渚，江陵已陷，將士亡其家，皆無鬬志。」</span>按《新紀》、《十國紀年》皆云：<span class="yinhao">「壬子，汭敗死。」</span>壬子，此月十二日也，而《編遺錄》云二十二日陷江陵，今不取。《北夢瑣言》云天祐中汭死，尤誤也。</span>獲其戰艦二百艘。<span class="jiazhu">艘，蘇遭翻。</span>韓勍聞之，亦引兵去。</p>
<p class="em2 strong">許德勳還過岳州，刺史鄧進忠開門具牛酒犒軍，德勳諭以禍福，進忠遂舉族遷于長沙。<span class="jiazhu">僖宗光啓二年，鄧進思取岳州，傳弟進忠，至是而亡。《考異》曰：《馬氏行年記》：<span class="yinhao">「天復三年，自荊南振旅還，遂入岳州，降刺史鄧進思。」</span>《九國志·楚世家》：<span class="yinhao">「天祐二年七月，岳州刺史鄧進忠帥其衆來降。」</span>《許德勳傳》云：<span class="yinhao">「天祐二年，領兵略地荊南，還經岳州，刺史鄧進忠以城歸附。」</span>《新紀》全用《九國志》年月。《湖湘故事》言：<span class="yinhao">「開平中，收荊南回，進忠以城降。」</span>又載何致雍《天策寺碑銘》云：<span class="yinhao">「乃克桂林，乃襲荊渚，彼岳之陽，旋師而取。」</span>天祐二年十月，朱全忠謀討襄州趙匡凝，九月，克襄州，始命楊師厚攻荊南。然則七月許德勳何繇略地荊南！蓋《九國志》之誤。天復三年，成汭敗死，德勳及雷彥威襲江陵，還取岳州，與何致雍《碑》意略同，故以《行年記》爲據。</span>馬殷以德勳爲岳州刺史，以進忠爲衡州刺史。</p>
<p class="em2 strong">雷彥威狡獪殘忍，有父風，<span class="jiazhu">獪，古外翻。雷彥威父滿。</span>常泛舟焚掠鄰境，荊、鄂之間，殆至無人。</p>
<p class="em2 strong"><span class="yinwen">23</span>李茂貞畏朱全忠，自以官爲尙書令，在全忠上，<span class="jiazhu">朱全忠守中書令，茂貞爲尙書令，官在其上。</span>累表乞解去；詔復以茂貞爲中書令。</p>
<p class="em2 strong"><span class="yinwen">24</span>崔胤奏：<span class="yinhao">「左右龍武、羽林、神策等軍<span class="jiazhu">此崔胤所判六軍也。</span>名存實亡，侍衞單寡；請每軍募步兵四將，每將二百五十人，騎兵一將百人，合六千六百人，<span class="jiazhu">六軍，各軍步兵千人，騎兵百人，合六千六百人。</span>選其壯健者，分番侍衞。」</span>從之。令六軍諸衞副使、京兆尹鄭元規立格召募於市。<span class="jiazhu">朱全忠自此疑崔胤而有圖之之心。</span></p>
<p class="em2 strong"><span class="yinwen">25</span>朱全忠表潁州刺史朱友恭爲武寧節度使。</p>
<p class="em2 strong"><span class="yinwen">26</span>朱友寧攻博昌，<span class="jiazhu">博昌，漢縣，唐屬青州。《十三州志》云：昌水，其勢平，故曰博昌。後唐避廟諱，改曰博興。《九域志》：博興在青州西北一百二十里，管下有博昌鎭。</span>月餘不拔；朱全忠怒，遣客將劉捍往督之。<span class="jiazhu">今閫府州軍皆有客將，主贊導賓客，蓋古之舍人、中涓，漢之鈴下、威儀之職。唐末藩鎭置客將，往往升轉至大官，位望不輕。</span>捍至，友寧驅民丁十餘萬，負木石，牽牛驢，詣城南築土山，旣成，幷人畜木石排而築之，冤號聲聞數十里。俄而城陷，盡屠之。<span class="jiazhu">爭城而戰，殺人盈城，朱友寧之隕身喪元，未足以謝冤魂也。號，戶刀翻。聞，音問。《考異》曰：《唐太祖紀年錄》：<span class="yinhao">「師範之舉兵也，朱溫令朱友寧討之。三月，己酉，朱溫至汴州，大舉四鎭、魏博之衆十萬擊師範。朱友寧、楊師厚攻博興，旬餘不下，攻城之衆，死者太半。俄而朱溫至，大怒，斬其主將，復起土山，翌日而拔，城中無少長皆屠之，仍毀其垣。四月，進陷臨淄，傅青州。別將攻北海，渡膠水，寇登、萊等郡。」</span>《實錄》據此而置於四月。《梁太祖實錄》：<span class="yinhao">「四月，丙子，上至鄆領事。辛卯，從子友寧帥師破青州之博昌、臨淄二邑，殺戮五千餘衆，曁北海焉。」</span>《編遺錄》：<span class="yinhao">「五月，辛亥，卻離歷下，宿豐齊驛。甲寅，上到汶陽。乙卯，奏王師範逆狀。己未，上又往歷下。壬戌，上以兵士攻取博昌，寨下少數木，時當炎毒，卻勒親從騎兵皆歸齊州，又因前行。夜將半，客將劉捍謀曰：『捍請馳赴軍前傳諭上意，敦將士，令戮力速攻，必可尅也。今請上卻歸歷下。』上悅而從之，便令捍馳騎東往，上乃西歸汶陽。丙寅，捷音至，攻拔博昌，盡戮其黨矣。」</span>據此，則破博昌在五月。今從《朱友寧傳》。</span>進拔臨淄，<span class="jiazhu">臨淄，漢古縣，久廢；隋復置於古齊國城；唐屬青州。《九域志》：在州西北四十里。</span>抵青州城下，遣別將攻登、萊。</p>
<p class="em2 strong">淮南將王茂章會王師範弟萊州刺史師誨攻密州，拔之，斬其刺史劉康乂，<span class="jiazhu">《九域志》：萊州南至密州三百里，東北至登州二百四十里。劉康乂，朱全忠所用也。</span>以淮海都游弈使張訓爲刺史。<span class="jiazhu">楊行密據有淮南，西盡淮源，東曁于海，邊面延袤數千里，故置都遊弈使，以謹防遏也。</span></p>
<p class="em2 strong">六月，乙亥，汴兵拔登州。師範帥登、萊兵拒朱友寧於石樓，爲兩栅。<span class="jiazhu">據《舊書》石樓近臨淄。</span>丙子，夜，友寧擊登州栅，栅中告急，師範趣茂章出戰，<span class="jiazhu">趣，讀曰促。</span>茂章按兵不動。友寧破登州栅，進攻萊州栅。比明，茂章度其兵力已疲，<span class="jiazhu">比，必利翻，及也。度，徒洛翻；下同。</span>乃與師範全兵出戰，大破之。友寧旁自峻阜馳騎赴敵，馬仆，青州將張土梟斬之，<span class="jiazhu">梟，堅堯翻。</span>傳首淮南。兩鎭兵逐北至米河，<span class="jiazhu">王師範以平盧之兵，王茂章以淮南之兵，是兩鎭兵也。</span>俘斬萬計，魏博之兵殆盡。</p>
<p class="em2 strong">全忠聞友寧死，自將兵二十萬晝夜兼行赴之，秋，七月，壬子，至臨朐，<span class="jiazhu">臨朐，漢縣，唐屬青州。《九域志》曰：在州東南四十里。</span>命諸將攻青州。王師範出戰，汴兵大破之。王茂章閉壘示怯，伺汴兵稍懈，<span class="jiazhu">伺，相吏翻。懈，古隘翻。</span>毀栅而出，驅馳疾戰，戰酣退坐，召諸將飲酒，已而復戰。全忠登高望見之，問降者，<span class="jiazhu">降，戶江翻。</span>知爲茂章，歎曰：<span class="yinhao">「使吾得此人爲將，天下不足平也！」</span><span class="jiazhu">朱全忠見王茂章臨敵整暇，故欲得之。然茂章後歸梁，攻淮南、攻鎭，幷皆折北而不振，人固未易知也。</span>至晡，汴兵乃退。茂章度衆寡不敵，<span class="jiazhu">度，徒洛翻。</span>是夕，引軍還。全忠遣曹州刺史楊師厚追之，及於輔唐。<span class="jiazhu">輔唐，漢安丘縣，乾元二年，移治古昌安城，因改曰輔唐，屬密州。《九域志》：在州西北一百二十里。薛《史·地理志》曰：密州輔唐縣，梁開平二年，改爲安丘，唐同光元年，復舊名；晉天福七年，改爲膠西，避廟諱也；宋復曰安丘。</span>茂章命先鋒指揮使李虔裕將五百騎爲殿，<span class="jiazhu">殿，丁練翻；下同。</span>虔裕殊死戰，師厚擒而殺之。<span class="jiazhu">李虔裕以死全王茂章之軍，其勇難能也。楊師厚自此受知於朱全忠矣。</span>師厚，潁州人也。</p>
<p class="em2 strong">張訓聞茂章去，謂諸將曰：<span class="yinhao">「汴人將至，何以禦之？」</span>諸將請焚城大掠而歸。訓曰：<span class="yinhao">「不可。」</span>封府庫，植旗幟於城上，遣羸弱居前，<span class="jiazhu">植，直吏翻。幟，昌志翻。羸，倫爲翻。</span>自以精兵殿其後而去。全忠遣左踏白指揮使王檀攻密州，<span class="jiazhu">凡軍行，前軍之前有踏白隊，所以踏伏、候望敵之遠近衆寡。</span>旣至，望旗幟，數日乃敢入城；<span class="jiazhu">疑其有伏，故遲遲不敢進。</span>見府庫城邑皆完，遂不復追。<span class="jiazhu">復，扶又翻。</span>訓全軍而還。<span class="jiazhu">史言楊行密所以能保有江、淮，一時諸將皆能盡其智力。</span>全忠以檀爲密州刺史。</p>
<p class="em2 strong"><span class="yinwen">27</span>丁卯，以山南西道留後王宗賀爲節度使。<span class="jiazhu">王建之請也。</span></p>
<p class="em2 strong"><span class="yinwen">28</span>睦州刺史陳詢叛錢鏐，舉兵攻蘭溪，<span class="jiazhu">咸亨五年，分婺州之金華西界置蘭溪縣，因溪水爲名。《九域志》：在州西北五十五里。</span>鏐遣指揮使方永珍擊之。武安都指揮使杜建徽與詢連姻，鏐疑之，建徽不言。會詢親吏來奔，得建徽與詢書，皆勸戒之辭，鏐乃悅。建徽從兄建思譖建徽私蓄兵仗，謀作亂；鏐使人索之，<span class="jiazhu">從，才用翻。索，山客翻。</span>建徽方食，使者直入臥內，<span class="jiazhu">使，疏吏翻。</span>建徽不顧，鏐以是益親重之。</p>
<p class="em2 strong"><span class="yinwen">29</span>八月，戊辰朔，朱全忠留齊州刺史楊師厚攻青州，身歸大梁。<span class="jiazhu">朱全忠以朱友寧之死，興忿兵以攻青州，豈不欲一鼓而屠之；乃置之而歸汴者，知青州城堅而王師範兵力尙強，未易以旦夕取，故使楊師厚圍守之。</span></p>
<p class="em2 strong"><span class="yinwen">30</span>庚辰，加西川節度使西平王王建守司徒，進爵蜀王。<span class="jiazhu">自郡王進國王。</span></p>
<p class="em2 strong"><span class="yinwen">31</span>前渝州刺史王宗本<span class="jiazhu">王宗本前此刺渝州，亦王建命之也，罷官歸成都，故稱前。</span>言於王建，請出兵取荊南；建從之，以宗本爲開道都指揮使，將兵下峽。<span class="jiazhu">峽，三峽也。</span></p>
<p class="em2 strong"><span class="yinwen">32</span>初，寧國節度使田頵破馮弘鐸，<span class="jiazhu">事見上卷二年。</span>詣廣陵謝楊行密，因求池、歙爲巡屬，<span class="jiazhu">唐置宣、歙、池觀察使。二州本宣州巡屬，故田頵因有功而求之。</span>行密不許。<span class="jiazhu">與之則田頵愈強，故不許。</span>行密左右下及獄吏，皆求賂於頵，<span class="jiazhu">以其破馮弘鐸多得寶貨也。</span>頵怒曰：<span class="yinhao">「吏知吾將下獄邪！」</span><span class="jiazhu">下，戶嫁翻。</span>及還，指廣陵南門曰：<span class="yinhao">「吾不可復入此矣！」</span><span class="jiazhu">復，扶又翻；下復出同。</span>頵兵強財富，好攻取；<span class="jiazhu">好，呼到翻。</span>行密旣定淮南，欲保境息民，每抑止之，頵不從。及解釋錢鏐，<span class="jiazhu">事見上卷二年。</span>頵尤恨之，陰有叛志。李神福言於行密曰：<span class="yinhao">「頵必反，宜早圖之。」</span>行密曰：<span class="yinhao">「頵有大功，<span class="jiazhu">田頵從楊行密起廬州，破趙鍠、孫儒、馮弘鐸，皆有大功。</span>反狀未露，今殺之，諸將人人自危矣！」</span>頵有良將曰唐儒，與頵謀議多不合，行密知之，擢儒爲廬州刺史。<span class="jiazhu">擢儒，所以間頵也。</span>頵以儒爲貳於己，族之。儒曰：<span class="yinhao">「吾死，田公亡無日矣！」</span>頵遂與潤州團練使安仁義同舉兵，<span class="jiazhu">《考異》曰：《十國紀年》：<span class="yinhao">「朱全忠聞田頵等叛，矯制削奪王官爵，命頵及杜洪、鍾傳、錢鏐充四面招討使，布制書於境上。王知其詐妄。」</span>按《新》、《舊紀》、《實錄》、《梁太祖紀》，皆無削奪行密官爵、命杜洪等爲招討使事。今不取。</span>仁義悉焚東塘戰艦。<span class="jiazhu">東塘，卽揚州東塘，淮南之戰艦聚焉。對岸卽潤州界，故仁義得焚之。艦，戶黯翻。</span></p>
<p class="em2 strong">頵遣二使詐爲商人，詣壽州約奉國節度使朱延壽，<span class="jiazhu">朝廷命朱延壽領奉國節度使，見上卷二年。使，疏吏翻。</span>行密將尙公迺遇之，曰：<span class="yinhao">「非商人也。」</span>殺一人，得其書，以告行密。<span class="jiazhu">尙公迺歸行密，見上卷二年。</span>行密召李神福於鄂州，神福恐杜洪邀之，宣言奉命攻荊南，勒兵具舟楫；及暮，遂沿江東下，始告將士以討田頵。</p>
<p class="em2 strong">己丑，安仁義襲常州，<span class="jiazhu">《九域志》：潤州東南至常州一百七十里。</span>常州刺史李遇逆戰，極口罵仁義，仁義曰：<span class="yinhao">「彼敢辱我，必有備。」</span>乃引去。壬辰，行密以茂章爲潤州行營招討使，擊仁義，不克，使徐溫將兵會之。溫易其衣服旗幟，皆如茂章兵，仁義不知益兵，復出戰，<span class="jiazhu">復，扶又翻。</span>溫奮擊，破之。<span class="jiazhu">李存審救河中，擒梁騎兵，亦用此術。</span></p>
<p class="em2 strong">行密夫人，朱延壽之姊也。行密狎侮延壽，延壽怨怒，陰與田頵通謀。<span class="jiazhu">《書·旅獒》曰：德盛不狎侮。狎侮君子，罔以盡其心；狎侮小人，罔以盡其力。楊行密狎侮朱延壽，幾至於亡國喪家，蓋危而後濟耳，可不戒哉！</span>頵遣前進士杜荀鶴至壽州，與延壽相結；又遣至大梁告朱全忠，全忠大喜，遣兵屯宿州以應之。<span class="jiazhu">朱全忠喜楊行密有隙之可乘，而不能舉大兵以掎其後者，內有淄青未服，而西又有鳳翔、北又有太原，恐其乘間動搖朝廷也。</span>荀鶴，池州人也。</p>
<p class="em2 strong"><span class="yinwen">33</span>楊師厚屯臨朐，聲言將之密州，留輜重於臨朐。<span class="jiazhu">《九域志》：臨朐縣在青州東南四十里，又二百六十里至密州。朐，音劬。重，直用翻。</span>九月，癸卯，王師範出兵攻臨朐，師厚伏兵奮擊，大破之，殺萬餘人，獲師範弟師克。明日，萊州兵五千救青州，師厚邀擊之，殺獲殆盡，遂徙寨抵其城下。<span class="jiazhu">《考異》曰：《梁太祖實錄》：<span class="yinhao">「九月，癸卯，楊師厚勵衆決鬬，青人大敗，北走，殺戮一萬人，擒師範弟師克。翌日，東萊郡遣州兵洎土團等五千人將援青壘，我師邀截翦撲，無一二存焉，卽時徙寨逼其闉闍。」</span>《唐實錄》略與此同。《編遺錄》：<span class="yinhao">「冬，十月，丁卯，楊師厚繼告捷，於臨朐北及青州四面，累殺破賊黨，擒斬頗衆。至十一月，萊州刺史王師克領六千人欲徑入青丘，助其守禦；師厚伏兵邀之，殺戮將盡。」</span>下又有<span class="yinhao">「丁亥，上誕辰，聞朱友倫死。」</span>誕辰乃十月二十一日，友倫死亦十月中事也。下又別有十一月。疑上十一月，是<span class="yinhao">「十一日」</span>字或<span class="yinhao">「七日」</span>字。又曰：<span class="yinhao">「一日，師範請降，」</span>疑脫<span class="yinhao">「二十」</span>字。二十一日，卽戊午也。今從《梁實錄》。</span></p>
<p class="em2 strong"><span class="yinwen">34</span>朱延壽謀頗泄，<span class="jiazhu">朱延壽與田頵通謀，久而頗露。</span>楊行密詐爲目疾，對延壽使者多錯亂所見，或觸柱仆地。<span class="jiazhu">見甲以爲乙，見犬以爲貓，是錯亂所見也。柱至易見者，而行觸之，皆詐爲失明以愚人。</span>謂夫人曰：<span class="yinhao">「吾不幸失明，諸子皆幼，軍府事當悉以授三舅。」</span>夫人屢以書報延壽；<span class="jiazhu">夫人，卽延壽姊也，延壽第三。</span>行密又自遣召之，陰令徐溫爲之備。延壽至廣陵，行密迎及寢門，執而殺之；<span class="jiazhu">按尙公迺執田頵二使，田頵繼遣杜荀鶴至壽州，朱延壽亦必知前二使之見執矣。楊行密召之，了不自疑，至於送死，豈其智有所不及邪？抑天奪之鑒也！</span>部兵驚擾，徐溫諭之，皆聽命，<span class="jiazhu">徐溫從楊行密起廬州，與劉威、陶雅之徒號三十六英雄，是必有以服朱延壽部兵之心矣，故諭之皆聽命。</span>遂斬延壽兄弟，黜朱夫人。</p>
<p class="em2 strong">初，延壽赴召，其妻王氏謂曰：<span class="yinhao">「君此行吉凶未可知，願日發一使以安我！」</span>一日，使不至，王氏曰：<span class="yinhao">「事可知矣！」</span>部分僮僕，<span class="jiazhu">使，疏吏翻；下同。分，扶問翻。</span>授兵闔門，捕騎至，乃集家人，聚寶貨，發百燎焚府舍，曰：<span class="yinhao">「妾誓不以皎然之軀爲讎人所辱。」</span>赴火而死。<span class="jiazhu">史言朱延壽妻有智識而能守節。</span></p>
<p class="em2 strong">延壽用法嚴，好以寡擊衆，<span class="jiazhu">好，呼到翻。</span>嘗遣二百人與汴兵戰，有一人應留者，請行，延壽以違命，立斬之。</p>
<p class="em2 strong"><span class="yinwen">35</span>田頵襲昇州，得李神福妻子，善遇之。<span class="jiazhu">天復二年，田頵克昇州，楊行密以李神福爲昇州刺史；時行密遣神福攻鄂，故頵乘虛襲之。《九域志》：宣州北至昇州三百六十里。</span>神福自鄂州東下，頵遣使謂之曰：<span class="yinhao">「公見機，與公分地而王；不然，妻子無遺！」</span>神福曰：<span class="yinhao">「吾以卒伍事吳王，<span class="jiazhu">楊行密封吳王，故稱之。</span>今爲上將，義不以妻子易其志。頵有老母，不顧而反，三綱且不知，<span class="jiazhu">或疑行密留田頵之母於廣陵。詳考本末，田頵母殷自從頵在宣州，李神福蓋言頵有母在，不當輕爲舉措，稱兵而敗，則禍必及母也。三綱者，謂君爲臣綱，父爲子綱，夫爲妻綱。</span>烏足與言乎！」</span>斬使者而進，士卒皆感勵。頵遣其將王壇、汪建將水軍逆戰。<span class="jiazhu">光化二年，田頵將康儒取婺州，王壇歸之。</span>丁未，神福至吉陽磯，與壇、建遇，壇、建執其子承鼎示之，神福命左右射之。<span class="jiazhu">射，而亦翻。</span>神福謂諸將曰：<span class="yinhao">「彼衆我寡，當以奇取勝。」</span>及暮，合戰，神福佯敗，引舟泝流而上；<span class="jiazhu">逆流曰泝。泝，蘇故翻。上，時掌翻。</span>壇、建追之，神福復還，順流擊之。壇、建樓船大列火炬，神福令軍中曰：<span class="yinhao">「望火炬輒擊之。」</span><span class="jiazhu">望壇、建所在而擊之。船列火炬，不能以自照見，而敵人望之，洞見表裏，聚而攻之，安有不敗者乎！</span>壇、建軍皆滅火，旗幟交雜，神福因風縱火，焚其艦，壇、建大敗，<span class="jiazhu">李神福之陽敗也，必逆風而戰，故引舟順風泝流而上；其縱火焚壇、建之艦也，必因風轉，乘風水之勢以破之，居然可知也。</span>士卒焚溺死者甚衆；戊申，又戰于皖口，<span class="jiazhu">舒州懷寧縣有皖口鎭，當皖水入江之口。皖，胡板翻。</span>壇、建僅以身免。獲徐綰，行密以檻車載之，遺錢鏐；鏐剖其心以祭高渭。<span class="jiazhu">徐綰殺高渭事見上卷二年。遺，唯季翻。</span></p>
<p class="em2 strong">頵聞壇、建敗，自將水軍逆戰。神福曰：<span class="yinhao">「賊棄城而來，此天亡也！」</span>臨江堅壁不戰，遣使告行密，請發步兵斷其歸路；<span class="jiazhu">斷，音短。</span>行密遣漣水制置使臺濛將兵應之。王茂章攻潤州，久未下，行密命茂章引兵會濛擊頵。<span class="jiazhu">安仁義雖善戰而兵弱，自守虜耳。田頵兵勢方挫，故命合兵擊之。</span></p>
<p class="em2 strong"><span class="yinwen">36</span>辛亥，汴將劉重霸拔棣州，執刺史邵播，殺之。<span class="jiazhu">全忠滅朱瑄，已得棣州，邵播又以州叛附王師範。重，直龍翻。</span></p>
<p class="em2 strong"><span class="yinwen">37</span>甲寅，朱全忠如洛陽，遇疾，復還大梁。<span class="jiazhu">《考異》曰：《梁實錄》云壬戌。《唐實錄》云十月丁卯朔。今從《編遺錄》。</span></p>
<p class="em2 strong"><span class="yinwen">38</span>戊午，王師範遣副使李嗣業及弟師悅請降於楊師厚，曰：<span class="yinhao">「師範非敢背德，<span class="jiazhu">降，戶江翻；下同。背，蒲妹翻。</span>韓全誨、李茂貞以朱書御札使之舉兵，師範不敢違。」</span>仍請以其弟師魯爲質。<span class="jiazhu">質，音致。</span>時朱全忠聞李茂貞、楊崇本將起兵逼京畿，<span class="jiazhu">邠、岐連兵，其事詳見後。岐本亦京畿，李茂貞據之，遂爲強藩。今所謂京畿，特京兆府之京縣、畿縣耳。</span>恐其復劫天子西去，<span class="jiazhu">復，扶又翻。</span>欲迎車駕都洛陽，乃受師範降，<span class="jiazhu">《考異》曰：《舊紀》及薛居正《五代史·劉鄩傳》皆云：<span class="yinhao">「十一月，師範降」</span>。《編遺錄》曰：<span class="yinhao">「十一月，敗萊州刺史王師克。一日，師範差人捧款檄至軍前，請舉牆歸降。」</span>按《梁太祖實錄》、薛《史·梁紀》、《唐實錄》皆云九月戊午。今從之。</span>選諸將使守登、萊、淄、棣等州，卽以師範權淄青留後。<span class="jiazhu">史言朱全忠本欲殺王師範而力有所未及，爲後屠師範一家張本。</span>師範仍言先遣行軍司馬劉鄩將兵五千據兗州，<span class="jiazhu">事始見上卷本年。</span>非其自專，願釋其罪；亦遣使語鄩。<span class="jiazhu">語，牛倨翻。</span></p>
<p class="em2 strong"><span class="yinwen">39</span>田頵聞臺濛將至，自將步騎逆戰，留其將郭行悰以精兵二萬及王壇、汪建水軍屯蕪湖，<span class="jiazhu">悰，徂宗翻。蕪湖，漢古縣。晉氏南渡，以上黨、襄垣遺民僑立郡縣於蕪湖，江左遂爲襄垣縣；隋廢襄垣入當塗；至唐，蕪湖之地入當塗、太平二縣界，唐末，始復置蕪湖縣，屬宣州；今以屬太平州。《九域志》：在太平州西南六十五里。</span>以拒李神福。覘者言：<span class="yinhao">「濛營寨褊小，纔容二千人。」</span>頵易之，<span class="jiazhu">覘，昌占翻，又丑豔翻。褊，補典翻。易，以豉翻。</span>不召外兵。濛入頵境，番陳而進，<span class="jiazhu">番陳者，分兵爲數部，更番列陳，整兵而後進，以備倉猝薄戰。陳，讀曰陣。</span>軍中笑其怯，濛曰：<span class="yinhao">「頵宿將多謀，不可不備。」</span><span class="jiazhu">將，卽亮翻。</span>冬，十月，戊辰，與頵遇於廣德，<span class="jiazhu">《九域志》：廣德西至宣州一百八十里。宋白曰：廣德縣，秦鄣郡地，漢爲故鄣縣。</span>濛先以楊行密書徧賜頵將，皆下馬拜受；濛因其挫伏，<span class="jiazhu">挫伏者，言其將士之氣摧挫而厭伏也。</span>縱兵擊之，頵兵遂敗。又戰于黃池，兵交，濛僞走；頵追之，遇伏，大敗，奔還宣州城守，濛引兵圍之。頵亟召蕪湖兵還，不得入。郭行悰、王壇、汪建及當塗、廣德諸戍皆帥其衆降。<span class="jiazhu">帥，讀曰率。</span>行密以臺濛已破田頵，命王茂章復引兵攻潤州。<span class="jiazhu">知臺濛兵力足以制田頵，故命王茂章復攻安仁義。復，扶又翻。</span></p>
<p class="em2 strong"><span class="yinwen">40</span>初，夔州刺史侯矩從成汭救鄂州，汭死，矩奔還。<span class="jiazhu">成汭死見上四月。</span>會王宗本兵至，<span class="jiaozhusup">【章：十二行本「至」下有「甲戌」二字；乙十一行本同；孔本同；退齋校同。】</span>矩以州降之，宗本遂定夔、忠、萬、施四州。<span class="jiazhu">夔、忠、萬，荊南巡屬；施，黔中巡屬。</span>王建復以矩爲夔州刺史，更其姓名曰王宗矩。<span class="jiazhu">更，工衡翻。</span>宗矩，易州人也。蜀之議者，以瞿唐，蜀之險要，<span class="jiazhu">瞿唐峽在夔州東一里，舊名西陵峽；乃三峽之門，兩崖對峙，中貫一江，望之如門。</span>乃棄歸、峽，屯軍夔州。<span class="jiazhu">荊南自此止領荊、歸、峽三州。</span></p>
<p class="em2 strong">建以宗本爲武泰留後。武泰軍舊治黔州，宗本以其地多瘴癘，請徙治涪州，建許之。<span class="jiazhu">史言王建全據峽、江之險。《九域志》：自黔州西北至涪州一百八十二里。黔，其今翻，又其炎翻。瘴，之亮翻。涪，音浮。</span></p>
<p class="em2 strong"><span class="yinwen">41</span>葛從周急攻兗州，劉鄩使從周母乘板輿登城，謂從周曰：<span class="yinhao">「劉將軍事我不異於汝，新婦輩皆安居，人各爲其主，汝可察之。」</span>從周歔欷而退，攻城爲之緩。<span class="jiazhu">新婦，謂葛從周妻也。爲，于僞翻。歔，音虛。欷，音希，又許旣翻。劉鄩用兵，十步九計，自得兗州，先定此策以伐葛從周之心。</span>鄩悉簡婦人及民之老疾不足當敵者出之，獨與少壯者<span class="jiazhu">少，詩照翻。</span>同辛苦，分衣食，堅守以扞敵；號令整肅，兵不爲暴，民皆安堵。久之，外援旣絕，節度副使王彥溫踰城出降，城上卒多從之，不可遏。鄩遣人從容語彥溫曰：<span class="jiazhu">從，千容翻。語，牛倨翻。</span><span class="yinhao">「軍士非素遣者，勿多與之俱。」</span>又遣人徇於城上曰：<span class="yinhao">「軍士非素遣從副使而敢擅往者，族之！」</span>士卒皆惶惑不敢出。敵人果疑彥溫，斬之城下，由是衆心益固。及王師範力屈，<span class="jiazhu">謂屢爲汴兵所敗也。</span>從周以禍福諭之，鄩曰：<span class="yinhao">「受王公命守此城，一旦見王公失勢，不俟其命而降，非所以事上也。」</span>及師範使者至，<span class="jiazhu">王師範所遣語鄩使降者也。</span>丁丑，始出降。<span class="jiazhu">《考異》曰：《梁實錄》：<span class="yinhao">「四年，正月，辛丑，劉鄩自兗州來降。」</span>《舊紀》：<span class="yinhao">「十一月，鄩以兗州降。」</span>《實錄》：<span class="yinhao">「十一月，鄩降。」</span>薛居正《五代史·梁紀》：<span class="yinhao">「十一月丁酉，鄩降。」</span>《鄩傳》曰：<span class="yinhao">「天復三年十一月，師範告降，且先差鄩領兵入兗州，請釋其罪，亦以告鄩；鄩卽出城聽命。」</span>《新紀》：<span class="yinhao">「十月丁丑，劉鄩以兗州叛附于朱全忠。」</span>按青、兗相距不遠，師範之降，亦以告鄩，豈有自戊午至丁酉四十日師範使者始至兗州邪！十月丁丑，日差近；今從《新紀》。</span></p>
<p class="em2 strong">從周爲具齎裝，送鄩詣大梁。鄩曰：<span class="yinhao">「降將未受梁王寬釋之命，安敢乘馬衣裘乎！」</span><span class="jiazhu">爲，于僞翻。衣，於旣翻。</span>乃素服乘驢至大梁。<span class="jiazhu">素服，囚服也。渠帥俘虜，載以驢。</span>全忠賜之冠帶，辭；請囚服入見，不許。全忠慰勞，飲之酒，辭以量小。<span class="jiazhu">勞，力到翻。飲，於禁翻。量，音亮。飲酒之多少各有量。</span>全忠曰：<span class="yinhao">「取兗州，量何大邪！」</span>以爲元從都押牙。<span class="jiazhu">從，才用翻。</span>是時四鎭將吏皆功臣、舊人，<span class="jiazhu">朱全忠迎車駕於鳳翔，諸將皆賜迎鑾果毅功臣。舊人，與全忠出入於行間最久者。</span>鄩一旦以降將居其上，諸將具軍禮拜於廷，鄩坐受自如，全忠益奇之；<span class="jiazhu">劉鄩自降將擢爲四鎭牙前右職，而居之若固有之，自知其才之足以當之也，全忠以此益奇之。</span>未幾，表爲保大留後。<span class="jiazhu">幾，居豈翻。保大軍鄜州，以捍李茂貞。</span></p>
<p class="em2 strong">葛從周久病，全忠以康懷英爲泰寧節度使代之。<span class="jiazhu"><span class="yinhao">「懷英」</span>，當作<span class="yinhao">「懷貞」</span>。</span></p>
<p class="em2 strong"><span class="yinwen">42</span>宿<span class="jiaozhusup">【章：十二行本「宿」上有「辛巳」二字；乙十一行本同；孔本同；張校同。】</span>衞都指揮使朱友倫與客擊毬於左軍，墜馬而卒。<span class="jiazhu">《考異》曰：《編遺錄》：<span class="yinhao">「丁亥，趙廷隱自長安馳來告，今月十四日，朱友倫墜馬而卒。」</span>十四日，則庚辰也。《後唐紀年錄》、薛居正《五代史》、《昭宗實錄》皆云辛巳，今從之。</span>全忠悲怒，疑崔胤故爲之，<span class="jiazhu">有爲爲之謂之故。</span>凡與同戲者十餘人盡殺之，遣其兄子友諒代典宿衞。</p>
<p class="em2 strong"><span class="yinwen">43</span>山南東道節度使趙匡凝遣兵襲荊南，朗人棄城走，<span class="jiazhu">朗人，雷彥威之兵。成汭旣死，荊南無帥，朗人遂守之。</span>匡凝表其弟匡明爲荊南留後。時天子微弱，諸道貢賦多不上供，惟匡明兄弟委輸不絕。<span class="jiazhu">唐二稅，有上供以輸京師。供，居用翻。輸，舂遇翻。</span></p>
<p class="em2 strong"><span class="yinwen">44</span>楊行密求兵於錢鏐，鏐遣方永珍屯潤州，從弟鎰屯宣州；<span class="jiazhu">屯潤州以助攻安仁義，屯宣州以助攻田頵。從，才用翻。鎰，弋質翻。</span>又遣指揮使楊習攻睦州。<span class="jiazhu">陳詢時據睦州，背錢鏐而睦於田頵。</span></p>
<p class="em2 strong"><span class="yinwen">45</span>鳳翔、邠州屢出兵近京畿，<span class="jiazhu">鳳翔，李茂貞；邠，李繼徽。近，其靳翻。</span>朱全忠疑其復有劫遷之謀，<span class="jiazhu">復，扶又翻。</span>十一月，發騎兵屯河中。</p>
<p class="em2 strong"><span class="yinwen">46</span>十一月，乙亥，田頵帥死士數百出戰，<span class="jiazhu">帥，讀曰率。</span>臺濛陽退以示弱。頵兵踰濠而鬬，濛急擊之；頵不勝，還走城，<span class="jiazhu">走，音奏。</span>橋陷墜馬，斬之。其衆猶戰，以頵首示之，乃潰，濛遂克宣州。<span class="jiazhu">景福元年，田頵鎭宣州，至是而亡。</span></p>
<p class="em2 strong">初，行密與頵同閭里，少相善，約爲兄弟，<span class="jiazhu">少，詩照翻。</span>及頵首至廣陵，行密視之泣下；赦其母殷氏，行密與諸子皆以子孫禮事之。<span class="jiazhu">行密以通家諸子禮事殷氏，其子以諸孫禮事之。史言行密雖以法裁部曲，而有恩於故舊。</span></p>
<p class="em2 strong">行密以李神福爲寧國節度使；<span class="jiazhu">欲以代田頵。</span>神福以杜洪未平，固讓不拜。宣州長史<span class="jiaozhusup">【章：十二行本「史」下有「合肥」二字；乙十一行本同；孔本同；張校同；退齋校同。】</span>駱知祥善治金穀，<span class="jiazhu">治，直之翻。</span>觀察牙推沈文昌爲文精敏，嘗爲頵草檄罵行密，<span class="jiazhu">嘗爲，于僞翻。</span>行密以知祥爲淮南支計官，<span class="jiazhu">支計官，蓋唐世節度支度判官之屬，唐末藩鎭變其名稱耳。</span>文昌爲節度牙推。<span class="jiazhu">唐制，節度觀察牙推在巡官之下，幕府右職也。</span>文昌，湖州人也。</p>
<p class="em2 strong">初，頵每戰不勝，輒欲殺錢傳瓘，其母及宣州都虞候郭師從常保護之。師從，合肥人，頵之婦弟也。頵敗，傳瓘歸杭州，<span class="jiazhu">錢傳瓘質於田頵見上卷上年。</span>錢鏐以師從爲鎭東都虞候。</p>
<p class="em2 strong"><span class="yinwen">47</span>辛巳，以禮部尙書獨孤損爲兵部侍郎、同平章事。損，及之從曾孫也。<span class="jiazhu">獨孤及見二百二十三卷代宗永泰元年。從，才用翻。</span>中書侍郎兼戶部尙書、同平章事裴贄罷爲左僕射。</p>
<p class="em2 strong"><span class="yinwen">48</span>左僕射致仕張濬居長水，王師範之舉兵，濬豫其謀。<span class="jiazhu">事見上卷上年。</span>朱全忠將謀篡奪，恐濬扇動藩鎭，諷張全義使圖之。丙申，全義遣牙將楊麟將兵詐爲劫盜，圍其墅而殺之。<span class="jiazhu">張濬之死，夷考本末，過於白馬朝士遠矣。墅，承與翻。</span>永寧縣吏葉彥素爲濬所厚，知麟將至，密告濬子格曰：<span class="yinhao">「相公禍不可免，郎君宜自爲謀。」</span>濬謂格曰：<span class="yinhao">「汝留則俱死，去則遺種。」</span><span class="jiazhu">種，章勇翻。</span>格哭拜而去，葉彥帥義士三十人送之渡漢而還，<span class="jiazhu">帥，讀曰率。還，從宣翻，又如字。</span>格遂自荊南入蜀。<span class="jiazhu">張格入蜀，而亡王氏者格也。</span></p>
<p class="em2 strong"><span class="yinwen">49</span>盧龍節度使劉仁恭習知契丹情僞，常選將練兵，乘秋深入，踰摘星嶺擊之，契丹畏之。每霜降，仁恭輒遣人焚塞下野草，契丹馬多飢死，常以良馬賂仁恭買牧地。<span class="jiazhu">北荒寒早，至秋，草先枯死。近塞差暖，霜降草猶未盡衰，故契丹南並塞放牧；焚其野草，則馬無所食而飢死。契，欺訖翻。</span>契丹王<span class="jiaozhusup">【章：十二行本「王」下有「邪律」二字；乙十一行本。】</span>阿保機遣其妻兄阿<span class="jiaozhusup">【章：十二行本「阿」上有「述律」二字；乙十一行本同；退齋校同；孔本「述律」二字在「阿」字下。】</span>鉢將萬騎寇渝關，<span class="jiazhu">契丹阿保機始此。宋白曰：平州東北至榆關守捉一百九十里。渝，《漢書音義》音喻，今讀如榆。</span>仁恭遣其子守光戍平州，守光僞與之和，設幄犒饗於城外，<span class="jiazhu">犒，苦到翻。</span>酒酣，伏兵執之以入。虜衆大哭，契丹以重賂請於仁恭，然後歸之。<span class="jiazhu">《考異》曰：薛居正《五代史》及《莊宗列傳》皆云：<span class="yinhao">「光啓中，守光禽舍利王子，其王欽德以重賂贖之。」</span>按是時仁恭猶未得幽州也。今從薛《史·蕭翰傳》及王皞《唐餘錄》。</span></p>
<p class="em2 strong"><span class="yinwen">50</span>初，崔胤假朱全忠兵力以誅宦官，<span class="jiazhu">事始二百六十二卷天復元年，終上卷三年。</span>全忠旣破李茂貞，倂吞關中，威震天下，遂有篡奪之志。胤懼，與全忠外雖親厚，私心漸異，乃謂全忠曰：<span class="yinhao">「長安密邇茂貞，不可不爲守禦之備。六軍十二衞，但有空名，請召募以實之，使公無西顧之憂。」</span>全忠知其意，曲從之，陰使麾下壯士應募以察其變。胤不之知，與鄭元規等繕治兵仗，日夜不息。及朱友倫死，<span class="jiazhu">募兵見上五月；朱友倫死見上十月。治，直之翻。</span>全忠益疑胤，且欲遷天子都洛，恐胤立異。<span class="jiazhu">恐其立異論以沮遷洛之計。</span></p>
<p class="strong"><span class="section" id="title-4"><span data-head-description="" data-head-level="h4" data-head-title="天祐元年">天祐元年</span></span><span class="biaozhusup" data-rel="（甲子、西元九○四年）"></span><span class="jiazhu">是年四月方改元。</span></p>
<p class="em2 strong"><span class="yinwen">1</span>春，正月，全忠密表司徒兼侍中、判六軍十二衞事、充鹽鐵轉運使、判度支崔胤專權亂國，離間君臣，<span class="jiazhu">間，古莧翻。</span>幷其黨刑部尙書兼京兆尹·六軍諸衞副使鄭元規、威遠軍使陳班等，皆請誅之。乙巳，詔責授胤太子少傅、分司，貶元規循州司戶，班湊州司戶。<span class="jiazhu">時無湊州，<span class="yinhao">「湊」</span>當作<span class="yinhao">「溱」</span>。</span>丙午，下詔罪狀胤等；以裴樞判左三軍事、充鹽鐵轉運使，獨孤損判右三軍事、兼判度支；胤所募兵並縱遣之。以兵部尙書崔遠爲中書侍郎，翰林學士、左拾遺柳璨爲右諫議大夫，並同平章事。<span class="jiazhu">《考異》曰：《舊傳》：<span class="yinhao">「崔胤得罪前一日，召璨入內殿草制敕。胤死之日，旣夕，璨自內出，前驅傳呼『相公來』；人未見制敕，莫測所以。」</span>《新傳》曰：<span class="yinhao">「崔胤死，昭宗密許璨相，外無知者。日暮，自禁中出，傳呼宰相，人大驚。」</span>按胤未死，璨已除平章事；《新》、《舊傳》云胤死後，誤也。</span>璨，公綽之從孫也。<span class="jiazhu">自元和以來，柳氏以清正文雅，世濟其美，至柳璨而隤其家聲，所謂<span class="yinhao">「九世卿族一舉而滅之」</span>，柳玭之家訓爲空言矣。從，才用翻。</span>戊申，朱全忠密令宿衞都指揮使朱友諒以兵圍崔胤第，殺胤及鄭元規、陳班幷胤所親厚者數人。<span class="jiazhu">崔胤有誤國之罪，無負國之心。《考異》曰：《舊傳》：<span class="yinhao">「全忠攻鳳翔，胤寓居華州，爲全忠畫圖王之策。」</span>又曰：<span class="yinhao">「天子還宮，全忠東歸，胤以事權在己，慮全忠急於篡代，乃與鄭元規謀招致兵甲，以扞茂貞爲辭。全忠知其意，從之，令汴州軍人入關應募者數百人。及友倫死，全忠怒，遣其子宿衞軍使友諒誅胤，而應募者突然而出。」</span>《唐太祖紀年錄》曰：<span class="yinhao">「及事權旣大，知朱溫懷篡奪之志，慮一朝禍發，與國俱亡，因圖自安之計，與朱溫外貌相厚，私心漸異；與元規密爲計畫，倍招兵數，繕治鎧甲，朝夕不止。朱溫察之，乃陰令部下驍果數千，紿爲散卒，於京師應募。胤每日敎閱弓弩，梁卒僞示怯懦，或倒弓背矢，有若不能，胤莫之識。俄而朱友倫打毬墜死，溫愈不悅。又聞胤欲挾天子出幸荊襄，溫乃抗言：『胤將交亂天下，傾覆朝廷，宜急誅之，無令事發。』天子將罷胤知政事，貶太子賓客，鄭元規循州司戶。事未行，溫子友諒引兵攻胤，詰旦，擒之，又攻鄭元規於京府，擒之，崔、鄭俱獻首岐下。」</span>《實錄》：<span class="yinhao">「胤重世宰相，而志滅唐祚。」</span>按崔胤陰狡險躁，其罪固多；然本召全忠，欲假其兵力以除宦官耳。宦官旣誅，全忠兵勢益強，遂有篡奪之心。胤復欲以譎詐幷圖全忠，故全忠覺而殺之。若云唐室因胤而亡則可矣；《舊傳》云<span class="yinhao">「胤爲全忠畫圖王之策」</span>，《實錄》云<span class="yinhao">「胤志滅唐祚」</span>，恐未必然也。胤仕唐已爲上相，滅唐立梁，於己何益！假令胤實有此志，則惟患全忠篡代之不速，何故復謀拒之！此所謂天下之惡皆歸焉者也。《紀年錄》序朱、崔之情，近得其實，今從之；然《紀年錄》云傳首岐下，誤也。又，全忠之去長安也，留步騎萬人，何患無兵，何必更令汴卒應募！若在訓練之際突出擒胤，猶須此卒，胤旣貶官家居，一夫可制，安用此計邪！蓋全忠以胤募兵旣多，或能圖己，故使汴卒應募，察其動靜以壞其謀，非藉此兵以誅亂也。人始不知，及誅胤之際皆突出，人方知是汴卒耳。</span></p>
<p class="em2 strong"><span class="yinwen">2</span>初，上在華州，<span class="jiazhu">乾寧三、四年，上在華州，事見二百六十卷、二百六十一卷。</span>朱全忠屢表請上遷都洛陽，<span class="jiazhu">發此機者，則崔胤之罪也。</span>上雖不許，全忠常令東都留守佑國軍節度使張全義繕脩宮室。</p>
<p class="em2 strong">全忠之克邠州也，質靜難軍節度使楊崇本妻子於河中。<span class="jiazhu">事見二百六十二卷天復元年。質，音致。難，乃旦翻。</span>崇本妻美，全忠私焉，旣而歸之。崇本怒，使謂李茂貞曰：<span class="yinhao">「唐室將滅，父何忍坐視之乎！」</span><span class="jiazhu">李茂貞養崇本爲子，更姓名曰李繼徽，故呼之爲父。</span>遂相與連兵侵逼京畿，復姓名爲李繼徽。<span class="jiazhu">楊崇本復本姓名，見二百六十二卷天復元年。</span></p>
<p class="em2 strong">己酉，全忠引兵屯河中。丁巳，上御延喜樓，朱全忠遣牙將寇彥卿奉表，稱邠、岐兵逼畿甸，請上遷都洛陽；及下樓，裴樞已得全忠移書，促百官東行。<span class="jiazhu">裴樞爲首相，且朱全忠所薦也，故使之促百官；以此觀之，謂非朋附全忠可乎！</span>戊午，驅徙士民，號哭滿路，<span class="jiazhu">號，戶刀翻。</span>罵曰：<span class="yinhao">「賊臣崔胤召朱溫來傾覆社稷，使我曹流離至此！」</span><span class="jiazhu">歸罪於天復元年胤召朱全忠誅宦官，其禍遂至此，胤不得不任其責也。</span>老幼繈屬，月餘不絕。<span class="jiazhu">繈，舉兩翻，錢貫也。屬，之欲翻。言老幼相隨而東，若繈之貫錢，相屬不絕也。</span></p>
<p class="em2 strong">壬戌，車駕發長安，全忠以其將張廷範爲御營使，<span class="jiazhu">時以天子東遷，扈衞兵士爲御營，置使以提舉一行事務。御營使之官始此。</span>毀長安宮室百司及民間廬舍，取其材，浮渭沿河而下，長安自此遂丘墟矣。</p>
<p class="em2 strong">全忠發河南、北諸鎭丁匠數萬，<span class="jiazhu">時河南、北諸鎭皆附於朱全忠，發丁匠必不及鎭、定、幽、滄四鎭。</span>令張全義治東都宮室，<span class="jiazhu">治，直之翻。</span>江、浙、湖、嶺諸鎭附全忠者，皆輸貨財以助之。<span class="jiazhu">江則鄂岳杜洪，洪州鍾傳，浙則錢鏐，湖則潭州馬殷，澧州雷彥威，嶺則廣州劉隱，皆附全忠者也。</span></p>
<p class="em2 strong">甲子，車駕至華州，民夾道呼萬歲，上泣謂曰：<span class="yinhao">「勿呼萬歲，朕不復爲汝主矣！」</span>館於興德宮，<span class="jiazhu">復，扶又翻。館，古玩翻。光化元年，上將自華州還長安，以華州爲興德府，以所居府署爲興德宮。</span>謂侍臣曰：<span class="yinhao">「鄙語云：『紇干山頭凍殺雀，何不飛去生處樂。』<span class="jiazhu">樂，音洛。</span>朕今漂泊，不知竟落何所！」</span>因泣下霑襟，左右莫能仰視。</p>
<p class="em2 strong">二月，乙亥，車駕至陝，<span class="jiazhu">陝，失冉翻。《考異》曰：《梁實錄》：<span class="yinhao">「丁巳，詔以今月二十二日，先遣士庶出京，朕將翌日命駕。壬戌，襄宗發自秦、雍；甲子，曁華州。二月，丁卯，上至河中。乙亥，天子駐蹕陝郡，翌日，上來覲于行在。」</span>《編遺錄》：<span class="yinhao">「正月，丁酉，上聞闕下人心不遑，遂往河中以審都邑動靜。己酉，離梁園，行至汜水，聞崔胤死。是時皆言崔胤已下潛諫帝，不令東遷雒陽，又密與岐、鳳交通，及斯禍也。洎上至蒲津，帝謀東幸，決取二十一日屬車離長安。是日丁巳，玉鑾東指；癸亥，到甘棠。二月乙亥，上離河中；丁丑，到陝郊；戊寅，朝。上欲躬往洛下催促百工，壬辰朝辭，明日東邁。」</span>《唐太祖紀年錄》，丁巳下詔，與《梁實錄》同。又曰：<span class="yinhao">「壬戌，昭宗發長安，遷幸洛陽，丁卯，車駕次華州，乙亥，駐蹕陝州。丙子，朱溫自汴州迎覲，見已先發，自此人使相望于路，請駕早行幸洛陽。」</span>《舊紀》：<span class="yinhao">「正月己酉，全忠帥師屯河中，遣牙將寇彥卿奉表請車駕遷都洛陽。丁巳，車駕發京師；癸亥，次陝州，全忠迎謁于路。二月丙寅朔。乙亥，全忠辭赴洛陽，親督工作。」</span>薛居正《五代史·梁紀》：<span class="yinhao">「正月，辛酉，帝發自大梁，西赴河中，京師聞之，爲之震懼。」</span>《唐年補錄》：<span class="yinhao">「丁巳，帝御延喜樓，全忠迎扈表至。及還宮，至暮，全忠已移書宰臣裴樞促百官東行，是日下詔。」</span>與《梁實錄》同。<span class="yinhao">「尋以張廷範爲御營使，便毀拆宮室，沿河而下；仍起豪民從行，貧者亦繼焉。車駕以其月二十三日己未至華州。二月，丙寅，車駕駐陝郊。」</span>又曰：<span class="yinhao">「三月三日戊辰，車駕離華下。」</span>其差舛如此。《實錄》：<span class="yinhao">「丁巳，全忠遣牙將寇彥卿奉表言：『慮邠、岐兵士侵迫，請車駕遷都洛陽，』乃下詔。」</span>與《梁實錄》同。<span class="yinhao">「二月丙寅朔。丁卯，次華州，時朱全忠屯河中。乙亥，駐陝州。丙子，全忠來朝。又賜王建絹詔云：『正月二十日，朕登樓。二十二日，東軍兵士擁脅朕東去。』」</span>《新紀》：<span class="yinhao">「正月戊午，全忠遷唐都于洛陽。二月戊寅，次陝州，朱全忠來朝。」</span>按《梁實錄》、《唐紀年錄》、《唐年補錄》、《唐實錄》所載詔書，皆云<span class="yinhao">「二十二日遣士庶出京，朕翌日命駕」</span>，而諸書月日各不同，莫有與此詔相應者。《編遺》，汴人所錄，比《唐紀年》宜得其實，而正月二十一日丁巳，全忠請遷都表始至長安。車駕當日豈能便發！長安去陝猶八程，而癸亥已到甘棠，首尾七日，太似怱遽。《實錄》全用《紀年錄》，正月二十六日始離長安，二月二日至華州，駐留數日，故同以十日至陝，差似相近。今從之。</span>以東都宮室未成，駐留於陝。丙子，全忠自河中來朝，上延全忠入寢室見何后，后泣曰：<span class="yinhao">「自今大家夫婦委身全忠矣！」</span></p>
<p class="em2 strong"><span class="yinwen">3</span>甲申，立皇子禎爲端王，祈爲豐王，福爲和王，禧爲登王，祐爲嘉王。</p>
<p class="em2 strong"><span class="yinwen">4</span>上遣間使以御札告難于王建，<span class="jiazhu">間，古莧翻。使，疏吏翻；下同。難，乃旦翻。</span>建以邛州刺史王宗祜爲北路行營指揮使，<span class="jiazhu">邛，渠容翻。</span>將兵會鳳翔兵迎車駕，至興平，遇汴兵，不得進而還。建始自用墨制除官，云<span class="yinhao">「俟車駕還長安表聞。」</span><span class="jiazhu">楊行密以便宜除官，猶曰以李儼將命爲據，至王建則自爲之矣。</span></p>
<p class="em2 strong"><span class="yinwen">5</span>三月，丁未，以朱全忠兼判左、右神策及六軍諸衞事。<span class="jiazhu">崔胤旣誅，朱全忠遂專總禁衞；其實布分私人於天子左右，而駕言判其事耳。</span>癸丑，全忠置酒私第，<span class="jiazhu">朱全忠奔走兵間，得陝州，何暇建私第！其實以到陝州所卽安之地卽爲私第耳。</span>邀上臨幸。<span class="jiazhu">天王狩于河陽，晉文公以諸侯見也。仲尼曰：<span class="yinhao">「以臣召君，不可以訓。」</span>安有置酒私第邀人主臨之者乎！</span>乙卯，全忠辭上，先赴洛陽督脩宮室。上與之宴羣臣，旣罷，上獨留全忠及忠武節度使韓建飲，皇后出，自捧玉巵以飲全忠，<span class="jiazhu">以飲，於禁翻。</span>晉國夫人可證附上耳語。建躡全忠足，<span class="jiazhu">躡，尼輒翻。</span>全忠以爲圖己，不飲，陽醉而出。全忠奏以長安爲佑國軍，<span class="jiazhu">光啓三年，置佑國軍節度於洛陽。今遷都洛陽，故徙佑國軍於長安。《考異》曰：按河南府先已爲佑國軍，今京兆府乃與同名者。蓋車駕旣在河南，則無用軍額，故移其名於京兆耳。天祐二年，鄭賨猶爲西京留守判官。然則雖立軍額，京名尙在耳。</span>以韓建爲佑國節度使，以鄭州刺史劉知俊爲匡國節度使。</p>
<p class="em2 strong">丁巳，上復遣間使以絹詔告急於王建、楊行密、李克用等，令糾帥藩鎭以圖匡復，<span class="jiazhu">上復，扶又翻。帥，讀曰率。《考異》曰：《續寶運錄》：<span class="yinhao">「天復四年，三月二十二日丑時，襄宗在陝府行營，密遣絹詔告晉、楚、蜀，末云，『三月二十三日。』四月二十七日賚到西川，頒示管內州縣。」</span>《實錄》，此月絹詔在四月。據《十國紀年》，楊行密三月、王建四月得詔。與《寶運錄》略相應。今移置此月。</span>曰：<span class="yinhao">「朕至洛陽，則爲所幽閉，詔敕皆出其手，朕意不復得通矣！」</span><span class="jiazhu">昭宗絹詔，當時居方面者未必動心，而讀其書者往往掩卷。</span></p>
<p class="em2 strong"><span class="yinwen">6</span>楊行密遣錢傳璙及其婦幷顧全武歸錢塘。<span class="jiazhu">錢傳璙爲質於楊行密，見上卷天復二年。</span></p>
<p class="em2 strong">以淮南行軍司馬李神福爲鄂岳招討使，復將兵擊杜洪。<span class="jiazhu">田頵已平，故復遣李神福擊杜洪。</span>朱全忠遣使詣行密，請捨鄂岳，復脩舊好。行密報曰：<span class="yinhao">「俟天子還長安，然後罷兵脩好。」</span><span class="jiazhu">楊行密之心在廣土，朱全忠之心在篡唐。全忠力不能救杜洪，故是有言。行密之報，假天討以折其辭，其所志不在此也。好，呼到翻。</span></p>
<p class="em2 strong"><span class="yinwen">7</span>夏，四月，辛巳，朱全忠奏洛陽宮室已成，請車駕早發，表章相繼。上屢遣宮人諭以皇后新產，未任進路，<span class="jiazhu">任，音壬，堪也。</span>請俟十月東行。全忠疑上徘徊俟變，<span class="jiazhu">疑上徘徊以待諸道勤王之師。</span>怒甚，謂牙將寇彥卿曰：<span class="yinhao">「汝速至陝，卽日促官家發來！」</span><span class="jiazhu">以臣迎君，此何等語！華督有無君之心而後動於惡，君子於其攻孔氏之時始知之。若朱全忠之心，徵於色，發於聲，爲有君乎，爲無君乎！又按西漢羣臣謂天子爲<span class="yinhao">「縣官」</span>，東漢以來謂爲<span class="yinhao">「國家」</span>，唐時宮中率呼天子爲<span class="yinhao">「宅家」</span>。又羣小呼之爲<span class="yinhao">「官家」</span>。或曰：其義蓋取五帝官天下，三王家天下。</span>閏月，丁酉，車駕發陝；壬寅，全忠逆於新安。<span class="jiazhu">《九域志》：新安縣在洛陽西七十里。</span>上之在陝也，司天監奏：<span class="yinhao">「星氣有變，期在今秋，不利東行。」</span><span class="jiazhu">此椒殿弒逆之徵也。天之垂象示戒，豈不昭昭也哉！</span>故上欲以十月幸洛。至是，全忠令醫官許昭遠告醫官使閻祐之、司天監王墀、內都知韋周、晉國夫人可證等謀害元帥，悉收殺之。<span class="jiazhu">唐末置醫官使以主醫官。內都知，盛唐知內侍省之職事也。至宋，沿唐之制，有內侍省左·右班都都知、左·右班都知、副都知。閻祐之、王墀之死，以言星氣也；韋周、可證之死，以附耳語也。元帥，朱全忠。</span></p>
<p class="em2 strong">癸卯，上憩於穀水。<span class="jiazhu">穀水在洛城西。憩，音去例翻。</span>自崔胤之死，六軍散亡俱盡，所餘擊毬供奉、內園小兒共二百餘人，從上而東。<span class="jiazhu">《考異》曰：《後唐紀年錄》云五百人；《實錄》據之。今從《舊紀》、薛《史》。</span>全忠猶忌之，爲設食於幄，盡縊殺之。<span class="jiazhu">爲，于僞翻。縊，一計翻，又於賜翻。</span>豫選二百餘人大小相類者，衣其衣服，<span class="jiazhu">衣其，於旣翻。</span>代之侍衞。上初不覺，累日乃寤。自是上之左右職掌使令<span class="jiazhu">令，音零。</span>皆全忠之人矣。</p>
<p class="em2 strong">甲辰，車駕發穀水，入宮，御正殿，受朝賀，<span class="jiazhu">時以貞觀殿爲正殿，崇勳殿爲入閤。朝，直遙翻。</span>乙巳，御光政門，<span class="jiazhu">時遷洛之後，易宮門名，改長樂門爲光政門。</span>赦天下，改元。<span class="jiazhu">改元天祐。</span>更命陝州曰興唐府。<span class="jiazhu">更，工衡翻。</span>詔討李茂貞、楊崇本。</p>
<p class="em2 strong">戊申，敕內諸司惟留宣徽等九使<span class="jiazhu">時惟留宣徽兩院、小馬坊、豐德庫、御廚、客省、閤門、飛龍、莊宅九使。</span>外，餘皆停廢，仍不以內夫人充使。<span class="jiazhu">《考異》曰：《編遺錄》曰：<span class="yinhao">「戊申，鑾輿初到洛都，經費甚廣；況國用未豐，庶事草創，因删略閒宂司局，今後除留宣徽等九使外，餘並停廢，仍不差內中夫人充使。」</span>蓋初誅宦官後，內諸司使皆以內夫人領之，至此始用外人也。而《實錄》改充使爲宣事，誤也。按宦官旣誅，以內夫人宣傳詔命及充內諸司使。夫旣宣傳詔命，則《實錄》云宣事，亦未爲誤。但天祐三年，方罷宮人宣傳詔命，故以《實錄》爲誤。</span>以蔣玄暉爲宣徽南院使兼樞密使，王殷爲宣徽北院使兼皇城使，張廷範爲金吾將軍、充街使，以韋震爲河南尹兼六軍諸衞副使，又徵武寧留後朱友恭爲左龍武統軍，保大節度使氏叔琮爲右龍武統軍，典宿衞，皆全忠之腹心也。</p>
<p class="em2 strong">癸丑，以張全義爲天平節度使。</p>
<p class="em2 strong">乙卯，以全忠爲護國、宣武、宣義、忠武四鎭節度使。<span class="jiazhu">朱全忠先爲宣武、天平、宣義、護國四鎭節度使；以張全義有積年葺理洛陽之功，今洛陽建都，不爲節鎭，故以天平授全義，而己兼忠武爲四鎭。</span></p>
<p class="em2 strong"><span class="yinwen">8</span>鎭海、鎭東節度使越王錢鏐求封吳越王；朝廷不許。朱全忠爲之言於執政，乃更封吳王。<span class="jiazhu">天復元年，錢鏐封越王。爲，于僞翻。更，工衡翻。</span></p>
<p class="em2 strong"><span class="yinwen">9</span>更命魏博曰天雄軍。<span class="jiazhu">代宗以魏博爲天雄軍以寵田承嗣；至德宗時，田悅逆命，後復歸順，命爲魏博節度使。今復舊天雄軍號。</span>癸亥，進天雄節度使長沙郡王羅紹威爵鄴王。</p>
</div></body></html>