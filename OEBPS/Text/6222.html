<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>資治通鑑-卷第七十八・魏紀十・元皇帝下</title><meta content="width=device-width" initial-scale="1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="魏紀十">魏紀十</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">起玄黓敦牂<span class="biaozhusup" data-rel="">（壬午）</span>，盡閼逢涒灘<span class="biaozhusup" data-rel="">（甲申）</span>，凡三年。涒，音暾。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="元皇帝下">元皇帝下</span></span></h5>
<div class="yt" id="y262"><p class="strong" id="p1"><a class="gg-link" href="#p1" onclick="return changeColor(this);"></a><span class="section" id="title-3"><span data-head-description="元皇帝下" data-head-level="h4" data-head-title="景元三年">景元三年</span></span><span class="biaozhusup" data-rel="">（壬午、二六二年）</span></p></div>
<p class="em2 strong" id="p2"><a class="gg-link" href="#p2" onclick="return changeColor(this);"></a><span class="yinwen">1</span>秋，八月，乙酉，吳主立皇后朱氏，朱公主之女也。戊子，立子𩅦爲太子。<span class="jiazhu">𩅦，烏關翻。據<span class="shu-ming">吳志</span>，吳主休爲四子作名字，𩅦，音湖水灣澳之灣，非先有此音也。</span></p>
<p class="em2 strong" id="p3"><a class="gg-link" href="#p3" onclick="return changeColor(this);"></a><span class="yinwen">2</span>漢大將軍姜維將出軍，右車騎將軍廖化曰：<span class="yinhao">「兵不戢，必自焚，伯約之謂也。<span class="jiazhu"><span class="shu-ming">左傳</span>，魯衆仲曰：兵，猶火也，不戢，將自焚。姜維，字伯約。廖，力救翻，今力弔翻。</span>智不出敵而力小於寇，用之無厭，將何以存！」</span><span class="jiazhu">謂較智則不出於敵人之上，而較力則又弱小也。厭，於鹽翻。</span>冬，十月，維入寇洮陽，<span class="jiazhu">洮陽，洮水之陽也。洮水之陰，魏不置郡縣，維渡洮而攻之也。<span class="shu-ming">沙州記</span>曰：嵹城東北三百里有曾城，臨洮水，曰洮陽城。杜佑曰：臨洮郡城本洮陽城，臨洮水。洮，土刀翻。</span>鄧艾與戰於侯和，破之，維退住沓中。<span class="jiazhu"><span class="shu-ming">水經註</span>：洮水逕洮陽城，又東逕共和山南，城在四山中，又東逕迷和城北。意侯和卽此地也。沓中在諸羌中，卽沙漒之地。晉張駿據河西，因前趙之亂，收河南地，至于狄道，置武街、石門、侯和、漒川、甘松五屯護軍，與後趙分境。乞伏熾盤攻漒川，師次沓中。則侯和之地在塞內，沓中之地在羌中明矣。</span>初，維以羈旅依漢，<span class="jiazhu">維降漢見七十一卷明帝太和元年。</span>身受重任，興兵累年，功績不立。黃皓用事於中，與右大將軍閻宇親善，陰欲廢維樹宇。維知之，言於漢主曰：<span class="yinhao">「皓姦巧專恣，將敗國家，請殺之！」</span><span class="jiazhu">敗，補邁翻。</span>漢主曰：<span class="yinhao">「皓趨走小臣耳，往董允每切齒，<span class="jiazhu">事見七十四卷邵陵厲公正始六年。</span>吾常恨之，君何足介意！」</span>維見皓枝附葉連，懼於失言，遜辭而出。漢主敕皓詣維陳謝。維由是自疑懼，<span class="jiazhu">此維未出洮陽以前事也。</span>返自洮陽，因求種麥沓中，不敢歸成都。<span class="jiazhu">司馬昭因是決計絆維於沓中而伐蜀。</span></p>
<p class="em2 strong" id="p4"><a class="gg-link" href="#p4" onclick="return changeColor(this);"></a><span class="yinwen">3</span>吳主以濮陽興爲丞相，廷尉丁密、光祿勳孟宗爲左右御史大夫。<span class="jiazhu">漢成帝綏和元年，罷御史大夫，置大司空，世祖中興因之。獻帝建安十三年，罷司空，復置御史大夫，未嘗分左右也。蓋吳分之。</span>初，興爲會稽太守，<span class="jiazhu">會，工外翻。守，式又翻。</span>吳主在會稽，興遇之厚；左將軍張布嘗爲會稽王左右督將，<span class="jiazhu">吳主休先封琅邪王，徙居會稽，自會稽入立，未嘗封會稽王也。<span class="yinhao">「會稽」</span>，當作<span class="yinhao">「琅邪」</span>。將，卽亮翻。</span>故吳主卽位，二人皆貴寵用事；布典宮省，興關軍國，以佞巧更相表裏，<span class="jiazhu">更，工衡翻。</span>吳人失望。</p>
<p class="em2 strong" id="p5"><a class="gg-link" href="#p5" onclick="return changeColor(this);"></a>吳主喜讀書，<span class="jiazhu">喜，許記翻。</span>欲與博士祭酒韋昭、博士盛沖講論，<span class="jiazhu">前漢<span class="shu-ming">五經</span>博士有僕射一人，東漢轉爲祭酒。胡廣曰：官名祭酒，皆一位之元長也。古禮賓客得主人饌，老者一人舉酒以祭於地，舊說以爲示有先。沈約<span class="shu-ming">志</span>曰：吳王濞爲劉氏祭酒。夫祭祀以酒爲本，長者主之，故以祭酒爲稱。漢侍中、魏散騎常侍高功者並爲祭酒。公府祭酒，漢末有之。</span>張布以昭、沖切直，恐其入侍，言己陰過，固諫止之。吳主曰：<span class="yinhao">「孤之涉學，羣書略徧，但欲與昭等講習舊聞，亦何所損！君特當恐昭等道臣下姦慝，故不欲令入耳。如此之事，孤已自備之，不須昭等然後乃解也。」</span>布皇恐陳謝，且言懼妨政事，吳主曰：<span class="yinhao">「王務、學業，其流各異，不相妨也，<span class="jiazhu">王務，猶言王事也。</span>此無所爲非，而君以爲不宜，是以孤有所及耳。不圖君今日在事更行此於孤也，良甚不取！」</span>布拜表叩頭。<span class="jiazhu">據陳壽<span class="shu-ming">志</span>，自孤之涉學已下，皆詔答之語，布得詔惶恐，以表陳謝，重自序述，吳主又面答之。自王務學業以下，皆面答之語也。所謂今日在事更行此於孤，蓋比之孫綝，以綝擅權之時，不使吳主親近儒生也。於是布拜叩頭，未嘗再上表也。此<span class="yinhao">「表」</span>字衍。在事者，在官任事也。</span>吳主曰：<span class="yinhao">「聊相開悟耳，何至叩頭乎！如君之忠誠，遠近所知，吾今日之巍巍，皆君之功也。<span class="shu-ming">詩</span>云：『靡不有初，鮮克有終。』<span class="jiazhu"><span class="shu-ming">詩·大雅·蕩</span>之辭。鮮，息淺翻。</span>終之實難，君其終之。」</span>然吳主恐布疑懼，卒如布意，<span class="jiazhu">卒，子恤翻。</span>廢其講業，不復使昭等入。<span class="jiazhu">復，扶又翻。</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a><span class="yinwen">4</span>譙郡嵇康，<span class="jiazhu"><span class="shu-ming">晉書</span>曰：康之先姓奚，會稽上虞人，以避怨徙譙郡銍縣，銍有嵇山，家於其側，因以命氏。</span>文辭壯麗，好言老、莊而尙奇任俠，<span class="jiazhu">俠，戶頰翻。</span>與陳留阮籍、籍兄子咸、<span class="jiazhu"><span class="shu-ming">姓譜</span>：殷有阮國，在岐、渭之間。<span class="shu-ming">周詩</span>有侵阮徂共之辭，子孫以國爲姓。後漢有己吾令阮敦。</span>河內山濤、河南向秀、<span class="jiazhu">向，式亮翻。</span>琅邪王戎、沛國劉伶特相友善，號竹林七賢。皆崇尙虛無，輕蔑禮法，縱酒昏酣，遺落世事。</p>
<p class="em2 strong" id="p7"><a class="gg-link" href="#p7" onclick="return changeColor(this);"></a>阮籍爲步兵校尉，其母卒，籍方與人圍碁，對者求止，籍留與決賭。<span class="jiazhu">與決勝負也。</span>旣而飲酒二斗，舉聲一號，吐血數升，毀瘠骨立。<span class="jiazhu">骨立者，言其瘠甚，身肉俱消，唯骨立也。號，戶刀翻。吐，土故翻。</span>居喪，飲酒無異平日。司隸校尉何曾惡之，<span class="jiazhu">惡，烏路翻。</span>面質籍於司馬昭座<span class="jiazhu">質，正也，面以正義責之也。</span>曰：<span class="yinhao">「卿，縱情、背禮、敗俗之人，今忠賢執政，綜核名實，若卿之曹，不可長也！」</span><span class="jiazhu">背，蒲妹翻。敗，補邁翻。長，知兩翻。</span>因謂昭曰：<span class="yinhao">「公方以孝治天下，<span class="jiazhu">治，直之翻。</span>而聽阮籍以重哀飲酒食肉於公座，何以訓人！宜擯之四裔，無令汙染華夏。」</span><span class="jiazhu">汙，烏故翻。</span>昭愛籍才，常擁護之。<span class="jiazhu">昭之讓九錫也，籍爲公卿爲勸進牋，辭甚清壯，故昭愛其才。</span>曾，夔之子也。<span class="jiazhu">何夔見六十三卷漢獻帝建安五年。</span></p>
<p class="em2 strong" id="p8"><a class="gg-link" href="#p8" onclick="return changeColor(this);"></a>阮咸素幸姑婢；姑將婢去，咸方對客，遽借客馬追之，累騎而還。<span class="jiazhu">累，重也，兩人共馬，謂之累騎。還，音旋，又如字。</span></p>
<p class="em2 strong" id="p9"><a class="gg-link" href="#p9" onclick="return changeColor(this);"></a>劉伶嗜酒，常乘鹿車，<span class="jiazhu">賢曰：鹿車，言其小僅可容鹿也。</span>攜一壺酒，使人荷鍤隨之，<span class="jiazhu">荷，下可翻。鍤，側洽翻，鍬也。</span>曰：<span class="yinhao">「死便埋我。」</span>當時士大夫皆以爲賢，爭慕效之，謂之放達。</p>
<p class="em2 strong" id="p10"><a class="gg-link" href="#p10" onclick="return changeColor(this);"></a>鍾會方有寵於司馬昭，聞嵇康名而造之，<span class="jiazhu">造，七到翻。</span>康箕踞而鍛，<span class="jiazhu">康性巧而好鍛。鍛，都玩翻，小冶也。</span>不爲之禮。會將去，康曰：<span class="yinhao">「何所聞而來，何所見而去？」</span>會曰：<span class="yinhao">「聞所聞而來，見所見而去！」</span>遂深銜之。</p>
<p class="em2 strong" id="p11"><a class="gg-link" href="#p11" onclick="return changeColor(this);"></a>山濤爲吏部郎，<span class="jiazhu">魏尙書郎有二十三員，吏部其一也。</span>舉康自代；康與濤書，自說不堪流俗，而非薄湯、武。昭聞而怒之。<span class="jiazhu">湯、武革命，而康非薄之，故昭聞而怒。</span>康與東平呂安親善，安兄巽誣安不孝，康爲證其不然。<span class="jiazhu">爲，于僞翻。</span>會因譖<span class="yinhao">「康嘗欲助毌丘儉，<span class="jiazhu">言毌丘儉反，而康欲助之。毌，音無。</span>且安、康有盛名於世，而言論放蕩，害時亂敎，宜因此除之。」</span>昭遂殺安及康。康嘗詣隱者汲郡孫登，<span class="jiazhu">晉泰始二年，始分河內爲汲郡，史追書也。</span>登曰：<span class="yinhao">「子才多識寡，難乎免於今之世矣！」</span></p>
<p class="em2 strong" id="p12"><a class="gg-link" href="#p12" onclick="return changeColor(this);"></a><span class="yinwen">5</span>司馬昭患姜維數爲寇，官騎路遺求爲刺客入蜀，<span class="jiazhu">官騎，騶騎也。數，所角翻。騎，奇寄翻。</span>從事中郎荀勗曰：<span class="yinhao">「明公爲天下宰，宜杖正義以伐違貳，<span class="jiazhu">違，離也，背也。貳，攜貳也，兩屬也。</span>而以刺客除賊，非所以刑于四海也。」</span><span class="jiazhu">毛萇曰：刑，法也。韓嬰曰：刑，正也。</span>昭善之。勗，爽之曾孫也。<span class="jiazhu">荀爽，淑之子也，漢末爲公。</span></p>
<p class="em2 strong" id="p13"><a class="gg-link" href="#p13" onclick="return changeColor(this);"></a>昭欲大舉伐漢，朝臣多以爲不可，獨司隸校尉鍾會勸之。昭諭衆曰：<span class="yinhao">「自定壽春以來，息役六年，治兵繕甲以擬二虜。<span class="jiazhu">治，直之翻。</span>今吳地廣大而下濕，攻之用功差難，不如先定巴蜀，三年之後，因順流之勢，水陸並進，此滅虢取虞之勢也。<span class="jiazhu"><span class="shu-ming">春秋</span>，晉獻公滅虢，因以滅虞，此言滅蜀乘勢可以滅吳也。</span>計蜀戰士九萬，居守成都及備他境不下四萬，然則餘衆不過五萬。今絆姜維於沓中，<span class="jiazhu">絆，博漫翻。繫足曰絆。</span>使不得東顧，直指駱谷，出其空虛之地以襲漢中，以劉禪之闇，而邊城外破，士女內震，其亡可知也。」</span>乃以鍾會爲鎭西將軍，都督關中。征西將軍鄧艾以爲蜀未有釁，屢陳異議；<span class="jiazhu">善用兵者，觀釁而動，此艾所以陳異議也。</span>昭使主簿師纂爲艾司馬以諭之，<span class="jiazhu"><span class="shu-ming">姓譜</span>：師，古者掌樂之官，因以爲氏。</span>艾乃奉命。</p>
<p class="em2 strong" id="p14"><a class="gg-link" href="#p14" onclick="return changeColor(this);"></a>姜維表漢主：<span class="yinhao">「聞鍾會治兵關中，欲規進取，宜並遣左右車騎張翼、廖化，<span class="jiazhu">時張翼爲左車騎將軍，廖化爲右車騎將軍。</span>督諸軍分護陽安關口<span class="jiazhu">陽安關口，意卽陽平關也。</span>及陰平之橋頭，<span class="jiazhu">杜佑曰：陰平橋頭在文州界。</span>以防未然。」</span>黃皓信巫鬼，謂敵終不自致，<span class="jiazhu">致，至也，又詣也，送也。</span>啓漢主寢其事，羣臣莫知。</p>
<div class="yt" id="y263"><p class="strong" id="p15"><a class="gg-link" href="#p15" onclick="return changeColor(this);"></a><span class="section" id="title-4"><span data-head-description="元皇帝下" data-head-level="h4" data-head-title="景元四年">四年</span></span><span class="biaozhusup" data-rel="">（癸未、二六三年）</span></p></div>
<p class="em2 strong" id="p16"><a class="gg-link" href="#p16" onclick="return changeColor(this);"></a><span class="yinwen">1</span>春，正<span class="jiaozhusup">【章：甲十一行本「正」作「二」；乙十一行本同；孔本同；張校同；退齋校同。】</span>月，復命司馬昭進爵位如前；<span class="jiazhu">如元年之詔也。復，扶又翻。</span>又辭不受。</p>
<p class="em2 strong" id="p17"><a class="gg-link" href="#p17" onclick="return changeColor(this);"></a><span class="yinwen">2</span>吳交趾太守孫諝貪暴，<span class="jiazhu">諝，私呂翻。</span>爲百姓所患；會吳主遣察戰鄧荀至交趾，<span class="jiazhu">裴松之曰：察戰，吳官號，今揚都有察戰巷。</span>荀擅調孔爵三十頭送建業，<span class="jiazhu">調，徒弔翻。</span>民憚遠役，因謀作亂。夏，五月，郡吏呂興等殺諝及荀，遣使來請太守及兵，九眞、日南皆應之。</p>
<p class="em2 strong" id="p18"><a class="gg-link" href="#p18" onclick="return changeColor(this);"></a><span class="yinwen">3</span>詔諸軍大舉伐漢，遣征西將軍鄧艾督三萬餘人自狄道趣甘松、沓中，<span class="jiazhu">甘松，本生羌之地，張駿置甘松護軍，乞伏國仁置甘松郡。後魏時，白水羌朝貢，置甘松縣，太和六年，改置扶州。隋改甘松爲嘉誠縣，屬同昌郡。唐武德初，置松州，取甘松嶺爲名，且其地產甘松也。杜佑曰：甘松嶺，江水發源之地，甘松山在今交川郡境，今臨洮和政郡之南及合川郡之地。<span class="shu-ming">新唐書</span>曰：甘松山在洮水之西，吐谷渾居山之陽。</span>以連綴姜維；雍州刺史諸葛緒督三萬餘人自祁山趣武街橋頭，絕維歸路。<span class="jiazhu">賢曰：下辨縣屬武都郡，今城州同谷縣，舊名武街城。<span class="shu-ming">水經註</span>：濁水逕武街城南。又曰：白水出臨洮縣西傾山東南，逕陰平故城南，又東北逕橋頭。雍，於用翻。</span>鍾會統十餘萬衆分從斜谷、駱谷、子午谷趣漢中。<span class="jiazhu">斜，余遮翻。谷，音浴。趣，七喻翻。</span>以廷尉衞瓘持節監艾、會軍事，行鎭西軍司。<span class="jiazhu">鍾會時爲鎭西將軍，瓘旣監艾、會軍，又行會軍司。監，古銜翻。</span>瓘，覬之子也。<span class="jiazhu">衞覬歷事武帝、文帝、明帝。覬，音冀。</span></p>
<p class="em2 strong" id="p19"><a class="gg-link" href="#p19" onclick="return changeColor(this);"></a>會過幽州刺史王雄之孫戎，<span class="jiazhu">王雄刺幽州，遣勇士刺殺軻比能。</span>問：<span class="yinhao">「計將安出？」</span>戎曰：<span class="yinhao">「道家有言，『爲而不恃。』<span class="jiazhu"><span class="shu-ming">老子·道經</span>之言。</span>非成功難，保之難也。」</span>或以問參相國軍事平原劉寔曰：<span class="yinhao">「鍾、鄧其平蜀乎？」</span>寔曰：<span class="yinhao">「破蜀必矣，而皆不還。」</span>客問其故，寔笑而不答。<span class="jiazhu">鍾、鄧之禍，識者固知之矣。</span></p>
<p class="em2 strong" id="p20"><a class="gg-link" href="#p20" onclick="return changeColor(this);"></a>秋，八月，軍發洛陽，大賚將士，<span class="jiazhu">賚，來代翻，賜也。</span>陳師誓衆。將軍鄧敦謂蜀未可討，司馬昭斬以徇。</p>
<p class="em2 strong" id="p21"><a class="gg-link" href="#p21" onclick="return changeColor(this);"></a>漢人聞魏兵且至，乃遣廖化將兵詣沓中爲姜維繼援，張翼、董厥等詣陽安關口爲諸圍外助。大赦，改元炎興。敕諸圍皆不得戰，退保漢、樂二城，<span class="jiazhu">用姜維之言也。</span>城中各有兵五千人。翼、厥北至陰平，聞諸葛緒將向建威，留住月餘待之。鍾會率諸軍平行至漢中。九月，鍾會使前將軍李輔統萬人圍王含於樂城，謢軍荀愷圍蔣斌於漢城。<span class="jiazhu">斌，音彬。<span class="shu-ming">考異</span>曰：<span class="shu-ming">晉書·文紀</span>作<span class="yinhao">「部將易愷」</span>，今從<span class="shu-ming">魏志</span>。</span>會徑過西趣陽安口，遣人祭諸葛亮墓。<span class="jiazhu">諸葛亮葬沔陽。</span></p>
<p class="em2 strong" id="p22"><a class="gg-link" href="#p22" onclick="return changeColor(this);"></a>初，漢武興督蔣舒在事無稱，<span class="jiazhu">宋白曰：武興，漢武都沮縣地。<span class="shu-ming">元和郡國志</span>曰：興州城卽古武興城也，蜀以處當衝要，置武興督以守之。無稱，言其庸庸無可稱者。</span>漢朝令人代之，<span class="jiazhu">朝，直遙翻。</span>使助將軍傅僉守關口，舒由是恨。鍾會使護軍胡烈爲前鋒，攻關。舒詭謂僉曰：<span class="yinhao">「今賊至不擊而閉城自守，非良圖也。」</span>僉曰：<span class="yinhao">「受命保城，惟全爲功；今違命出戰，若喪師負國，<span class="jiazhu">喪，息浪翻。</span>死無益矣。」</span>舒曰：<span class="yinhao">「子以保城獲全爲功，我以出戰克敵爲功，請各行其志。」</span>遂率其衆出；僉謂其戰也，不設備。<span class="jiazhu">使舒果迎戰，亦未可保其必勝，僉何爲不設備邪？關城失守，僉亦有罪焉。</span>舒率其衆迎降胡烈，<span class="jiazhu">降，戶江翻。</span>烈乘虛襲城，僉格鬬而死。僉，肜之子也。<span class="jiazhu">傅肜死事見六十九卷文帝黃初三年。肜，余中翻。</span>鍾會聞關口已下，長驅而前，大得庫藏積榖。<span class="jiazhu">藏，徂浪翻。</span></p>
<p class="em2 strong" id="p23"><a class="gg-link" href="#p23" onclick="return changeColor(this);"></a>鄧艾遣天水太守王頎直攻姜維營，<span class="jiazhu">前漢天水郡，後漢改曰漢陽郡，魏復曰天水。頎，渠希翻。</span>隴西太守牽弘邀其前，金城太守楊欣趣甘松。維聞鍾會諸軍已入漢中，引兵還，欣等追躡於強川口，大戰，<span class="jiazhu">強川口，在嵹臺山南。嵹臺山，卽臨洮之西傾山。闞駰曰：強水出陰平西北強山，一曰強川。姜維之還也，鄧艾遣王頎追敗之於強口，卽是地也。</span>維敗走。聞諸葛緒已塞道屯橋頭，<span class="jiazhu">塞，悉則翻。</span>乃從孔函谷入北道，欲出緒後；緒聞之，卻還三十里。維入北道三十餘里，聞緒軍卻，尋還，從橋頭過，緒趣截維，較一日不及。<span class="jiazhu">言較遲一日，遂不及維也。</span>維遂還至陰平，合集士衆，欲赴關城；<span class="jiaozhusup">【章：甲十一行本「城」下有「未到」二字；乙十一行本同；孔本同；張校同；退齋校同。】</span>聞其已破，退趣白水，遇廖化、張翼、董厥等，合兵守劍閣以拒會。<span class="jiazhu"><span class="shu-ming">水經註</span>：小劍戍西去大劍山三十里，連山絕險，飛閣通衢，故謂之劍閣。<span class="shu-ming">華陽國志</span>曰：廣漢郡德陽縣有劍閣道三十里，至險。祝穆曰：劍門，漢屬廣漢郡，爲葭萌縣地，蜀先主以霍峻爲梓潼太守，有劍閣縣。苻秦使徐成寇蜀，攻二劍，克之，始有二劍之號。</span></p>
<p class="em2 strong" id="p24"><a class="gg-link" href="#p24" onclick="return changeColor(this);"></a><span class="yinwen">4</span>安國元侯高柔卒。</p>
<p class="em2 strong" id="p25"><a class="gg-link" href="#p25" onclick="return changeColor(this);"></a><span class="yinwen">5</span>冬，十月，漢人告急於吳。甲申，吳主使大將軍丁奉督諸軍向壽春；將軍留平就施績於南郡，議兵所向；將軍丁封、孫異如沔中以救漢。<span class="jiazhu">沔中，時爲魏境，吳兵未能至也，擬其所向耳。吳之巫、秭歸等縣，皆在江北，與魏之新城接境，自北行兵，亦可以發沔中，然亦猶激西江之水以救涸轍之魚耳。</span></p>
<p class="em2 strong" id="p26"><a class="gg-link" href="#p26" onclick="return changeColor(this);"></a><span class="yinwen">6</span>詔以征蜀諸將獻捷交至，復命大將軍昭進位，爵賜一如前詔，<span class="jiazhu">復，扶又翻。</span>昭乃受命。<span class="jiazhu">始受相國、晉公、九錫之命。</span></p>
<p class="em2 strong" id="p27"><a class="gg-link" href="#p27" onclick="return changeColor(this);"></a>昭辟任城魏舒爲相國參軍。<span class="jiazhu">任，音壬。</span>初，舒少時遲鈍，<span class="jiaozhusup">【章：甲十一行本「鈍」下有「質朴」二字；乙十一行本同；孔本同；張校同。】</span>不爲鄕親所重，<span class="jiazhu">鄕里、親戚也。少，詩照翻。</span>從叔父吏部郎衡，有名當世，<span class="jiazhu">從，才用翻。</span>亦不知之，使守水碓，<span class="jiazhu">爲碓水側，置輪碓後，以橫木貫輪，橫木之兩頭，復以木長二尺許，交午貫之，正直碓尾。木激水灌輪，輪轉則交午木戛擊碓尾木而自舂，不煩人力，謂之水碓。碓，都內翻。</span>每歎曰：<span class="yinhao">「舒堪數百戶長，<span class="jiazhu">謂小邑長也。長，知兩翻。</span>我願畢矣！」</span>舒亦不以介意，不爲皎厲之事。<span class="jiazhu">皎者，求以暴白於世。厲，危行也。</span>唯太原王乂謂舒曰：<span class="yinhao">「卿終當爲台輔。」</span>常振其匱乏，舒受而不辭。年四十餘，郡舉上計掾，<span class="jiazhu">上，時掌翻。掾，于絹翻。</span>察孝廉。宗黨以舒無學業，勸令不就，可以爲高。舒曰：<span class="yinhao">「若試而不中，<span class="jiazhu">中，竹仲翻。</span>其負在我，安可虛竊不就之高以爲己榮乎！」</span>於是自課，百日習一經，因而對策升第，累遷後將軍鍾毓長史。毓每與參佐射，<span class="jiazhu">參佐，參軍及諸佐吏也。毓，余六翻。</span>舒常爲畫籌而已；<span class="jiazhu">射之畫籌，猶投壺之釋算也。爲，于僞翻；下徐爲同。</span>後遇朋人不足，以舒滿數，<span class="jiazhu">射以兩人爲朋。射之有朋，猶古射儀之有耦也。<span class="shu-ming">周禮</span>：王以六耦射三侯，諸侯以四耦射二侯，卿大夫以三耦射一侯，士以三耦射豻侯。<span class="shu-ming">左傳</span>：魯襄公享范獻子，射者三耦，公臣不足，取於家臣。杜預<span class="shu-ming">註</span>云：二人爲耦。</span>舒容範閒雅，發無不中；<span class="jiazhu">中，竹仲翻。</span>舉坐愕然，莫有敵者。<span class="jiazhu">坐，徂臥翻。</span>毓歎而謝曰：<span class="yinhao">「吾之不足以盡卿才，有如此射矣，豈一事哉！」</span>及爲相國參軍，府朝碎務，未嘗見是非；<span class="jiazhu">府朝，猶言府庭也。朝，直遙翻。見，賢遍翻。</span>至於廢興大事，衆人莫能斷者，<span class="jiazhu">斷，丁亂翻。</span>舒徐爲籌之，多出衆議之表。昭深器重之。</p>
<p class="em2 strong" id="p28"><a class="gg-link" href="#p28" onclick="return changeColor(this);"></a><span class="yinwen">7</span>癸卯，立皇后卞氏，昭烈將軍秉之孫也。</p>
<p class="em2 strong" id="p29"><a class="gg-link" href="#p29" onclick="return changeColor(this);"></a><span class="yinwen">8</span>鄧艾進至陰平，簡選精銳，欲與諸葛緒自江油趣成都，<span class="jiazhu"><span class="shu-ming">水經註</span>：涪水出廣漢屬國剛氐道徼外，東南流，逕緜竹縣北，又東南逕江油戍北。鄧艾自陰平、景谷步道懸兵束馬入蜀，逕江油、廣漢者也。宋白曰：龍州江油郡北踰山至文州三百三十里。文州，漢陰平地也。鄧艾自陰平行無人之地七百里至江油，卽此。<span class="shu-ming">九域志</span>：龍州北至文州四百三十里。<span class="shu-ming">元豐九域志</span>：龍州治江油縣，南至綿州二百餘里。</span>緒以本受節度邀姜維，西行非本詔，遂引軍向白水，<span class="jiazhu">此白水關也。賢曰：在今梁州金牛縣西，東北至關城百八十里。</span>與鍾會合。會欲專軍勢，密白緒畏懦不進，檻車徵還，軍悉屬會。</p>
<p class="em2 strong" id="p30"><a class="gg-link" href="#p30" onclick="return changeColor(this);"></a>姜維列營守險，會攻之不能克，糧道險遠，軍食乏，欲引還。鄧艾上言：<span class="yinhao">「賊已摧折，宜遂乘之，若從陰平由邪徑經漢德陽亭<span class="jiazhu">按前漢無德陽縣。<span class="shu-ming">後漢志</span>：廣漢郡始有德陽縣，蓋因漢故亭而置縣也。自蜀分廣漢置梓潼郡之後，劍閣縣屬梓潼，德陽縣屬廣漢。<span class="shu-ming">續漢志</span>以爲德陽縣有劍閣。今姜維守劍閣拒鍾會，而鄧艾欲從德陽亭趣涪，則此時分爲兩縣明矣。然德陽亭亦非此時德陽縣治，蓋前漢德陽亭故處也。此道卽所謂陰平、景谷道。</span>趣涪，<span class="jiazhu">趣，七喻翻。涪，音浮。</span>出劍閣西百里，去成都三百餘里，奇兵衝其腹心，出其不意，劍閣之守必還赴涪，則會方軌而進，劍閣之軍不還，則應涪之兵寡矣。」</span><span class="jiazhu">趣，七喻翻。涪，音浮。</span>遂自陰平行無人之地七百餘里，鑿山通道，造作橋閣。<span class="jiazhu">今隆慶府陰平縣北六十里有馬閣山，峻峭崚嶒，極爲艱險。鄧艾軍行至此，路不得通，乃懸車束馬，造作棧閣，始通江油，因名馬閣。又自文州青塘嶺至龍州百五十里，自北而南者，右肩不得易所負，謂之左擔路，亦艾伐蜀路也。據<span class="shu-ming">鍾會傳</span>，艾自漢德陽亭入江油左擔道，則德陽亭蓋當馬閣山之路。</span>山谷高深，至爲艱險，又糧運將匱，瀕於危殆，艾以氈自裹，推轉而下。<span class="jiazhu">推，吐雷翻。</span>將士皆攀木緣崖，魚貫而進。<span class="jiazhu">山崖險陿，單行相繼而進，如貫魚然。</span>先登至江油，<span class="jiazhu">江油，今龍州江油縣地，南至綿州二百餘里。綿州，古涪城也。</span>蜀守將馬邈降。<span class="jiazhu">降，戶江翻；下同。</span>諸葛瞻督諸軍拒艾，至涪，停住不進。<span class="jiazhu">陳壽曰：涪去成都三百六十里。</span>尙書郎黃崇，權之子也，<span class="jiazhu">黃權，劉璋所用，先主伐吳而敗，權隔在江北，遂降魏。</span>屢勸瞻宜速行據險，無令敵得平地，瞻猶豫未納；崇再三言之，至于流涕，瞻不能從。艾遂長驅而前，擊破瞻前鋒，瞻退住緜竹。<span class="jiazhu">緜竹縣，屬廣漢郡。今綿竹縣東北至綿州百餘里。</span>艾以書誘瞻曰：<span class="yinhao">「若降者，必表爲琅邪王。」</span><span class="jiazhu">諸葛氏，本琅邪人，故以此誘之。誘，音酉。</span>瞻怒，斬艾使，列陳以待艾。<span class="jiazhu">使，疏吏翻。陳，讀曰陣；下同。</span>艾遣子惠唐亭侯忠出其右，司馬師纂等出其左。忠、纂戰不利，並引還，曰：<span class="yinhao">「賊未可擊！」</span>艾怒曰：<span class="yinhao">「存亡之分，在此一舉，何不可之有！」</span>叱忠、纂等，將斬之。忠、纂馳還更戰，大破，斬瞻及黃崇。瞻子尙歎曰：<span class="yinhao">「父子荷國重恩，<span class="jiazhu">荷，下可翻。</span>不早斬黃皓，使敗國殄民，用生何爲！」</span>策馬冒陳而死。<span class="jiazhu">杜佑曰：漢州德陽縣，鄧艾破諸葛瞻於此，因爲京觀。敗，補邁翻。</span></p>
<p class="em2 strong" id="p31"><a class="gg-link" href="#p31" onclick="return changeColor(this);"></a>漢人不意魏兵卒至，不爲城守調度；<span class="jiazhu">卒，讀曰猝。調，徒弔翻。</span>聞艾已入平土，百姓擾擾，皆迸山澤，不可禁制。<span class="jiazhu">迸，比孟翻。</span>漢主使羣臣會議，或以蜀之與吳，本爲與國，宜可奔吳；或以爲南中七郡，<span class="jiazhu">南中七郡：越巂、朱提、牂柯、雲南、興古、建寧、永昌也。</span>阻險斗絕，易以自守，<span class="jiazhu">易，以豉翻。</span>宜可奔南。光祿大夫譙周以爲：<span class="yinhao">「自古以來，無寄他國爲天子者，若入吳國，亦當臣服。且治政不殊，則大能吞小，此數之自然也。<span class="jiazhu">治，直吏翻。</span>由此言之，則魏能幷吳，吳不能幷魏明矣。等爲稱臣，爲小孰與爲大，<span class="jiazhu">爲，于僞翻。</span>再辱之恥何與一辱！<span class="jiazhu">謂今降魏，一辱而已。若奔吳稱臣，是一辱矣；與吳俱亡，又將臣服於魏，是爲再辱。</span>且若欲奔南，則當早爲之計，然後可果；<span class="jiazhu">果，決也，克也。</span>今大敵已近，禍敗將及，羣小之心，無一可保，恐發足之日，其變不測，何至南之有乎！」</span><span class="jiazhu">謂衆心已離，旣行之後，中道潰散，必不能至南中。</span>或曰：<span class="yinhao">「今艾已不遠，恐不受降，如之何？」</span><span class="jiazhu">降，戶江翻；下同。</span>周曰：<span class="yinhao">「方今東吳未賓，事勢不得不受，受之不得不禮。若陛下降魏，魏不裂土以封陛下者，周請身詣京都，<span class="jiazhu">京都，謂洛陽，魏都。晉景王諱師，晉人避之，率謂京師爲京都。蜀方議降，譙周已爲晉人諱矣，吁！</span>以古<span class="jiaozhusup">【張：「古」作「大」。】</span>義爭之。」</span>衆人皆從周議。漢主猶欲入南，狐疑未決。周上疏曰：<span class="yinhao">「南方遠夷之地，平常無所供爲，<span class="jiazhu">言其民旣不出稅租以供上用，又不出力爲上有所施爲。</span>猶數反叛，自丞相亮以兵威偪之，窮乃率從。<span class="jiazhu">事見七十卷文帝黃初六年。數，所角翻。</span>今若至南，外當拒敵，內供服御，費用張廣，他無所取，耗損諸夷，其叛必矣！」</span>漢主乃遣侍中張紹等奉璽綬以降於艾。<span class="jiazhu">璽，斯氏翻。綬，音受。</span>北地王諶怒曰：<span class="yinhao">「若理窮力屈，禍敗將及，便當父子君臣背城一戰，同死社稷，以見先帝可也，<span class="jiazhu">諶，時壬翻。背，蒲妹翻。</span>柰何降乎！」</span>漢主不聽。是日，諶哭於昭烈之廟，先殺妻子而後自殺。<span class="jiazhu">曾謂庸禪有子如此乎！</span></p>
<p class="em2 strong" id="p32"><a class="gg-link" href="#p32" onclick="return changeColor(this);"></a>張紹等見鄧艾於雒，<span class="jiazhu">雒縣屬廣漢郡，東南至成都八十餘里。</span>艾大喜，報書褒納。漢主遣太僕蔣顯別敕姜維使降鍾會，又遣尙書郎李虎送士民簿於艾，戶二十八萬，口九十四萬，甲士十萬二千，吏四萬人。艾至成都城北，漢主率太子、諸王及羣臣六十餘人，面縛輿櫬詣軍門。<span class="jiazhu">杜預曰：面縛，縛手於後，唯見其面也。櫬，棺也，示將受死。櫬，初覲翻。後主時年四十八。</span>艾持節解縛焚櫬，延請相見；檢御將士，無得虜略，綏納降附，使復舊業；輒依鄧禹故事，承制拜漢王禪行驃騎將軍，太子奉車、諸王駙馬都尉，漢羣司各隨高下拜爲王官，或領艾官屬；<span class="jiazhu">依鄧禹承制授隗囂故事也，後艾由此得罪。驃，匹妙翻。</span>以師纂領益州刺史，隴西太守牽弘等領蜀中諸郡。艾聞黃皓姦險，收閉，將殺之，皓賂艾左右，卒以得免。<span class="jiazhu">卒，子恤翻。</span></p>
<p class="em2 strong" id="p33"><a class="gg-link" href="#p33" onclick="return changeColor(this);"></a>姜維等聞諸葛瞻敗，未知漢主所嚮，乃引軍東入于巴。<span class="jiazhu">巴，卽巴中也。</span>鍾會進軍至涪，遣胡烈等追維。維至郪，<span class="jiazhu">郪縣屬廣漢郡。劉昫曰：梓州飛烏縣，漢郪縣地，隋取飛烏山以名縣。師古曰：郪，音妻，又音千私翻。</span>得漢主敕命，乃令兵悉放仗，送節傳於胡烈，<span class="jiazhu">傳，株戀翻。</span>自從東道與廖化、張翼、董厥等同詣會降。將士咸怒，拔刀斫石。<span class="jiazhu">觀此，則蜀之將士豈肯下人哉，其主不能用之耳！</span>於是諸郡縣圍守皆被漢主敕罷兵降。<span class="jiazhu">圍守，卽魏延所置漢中諸圍之守兵也。</span>鍾會厚待姜維等，皆權還其印綬節蓋。<span class="jiazhu">漢先主以獻帝建安十九年得蜀，魏文帝黃初二年卽帝位，傳二世、四十三年而亡。</span></p>
<p class="em2 strong" id="p34"><a class="gg-link" href="#p34" onclick="return changeColor(this);"></a><span class="yinwen">9</span>吳人聞蜀已亡，乃罷丁奉等兵。吳中書丞吳郡華覈<span class="jiazhu">魏有中書監、令，無中書丞，此官蓋吳置也。華，戶化翻。覈，戶革翻。</span>詣宮門上表曰：<span class="yinhao">「伏聞成都不守，臣主播越，社稷傾覆，失委附之土，棄貢獻之國。臣以草芥，竊懷不寧，陛下聖仁，因澤遠撫，卒聞如此，必垂哀悼。臣不勝忡悵之情，<span class="jiazhu">卒，讀曰猝。勝，音升。忡，丑中翻，憂也。</span>謹拜表以聞！」</span><span class="jiazhu"><span class="shu-ming">左傳</span>：楚人滅江，秦伯爲之降服，出次不舉過，數大夫諫，公曰：<span class="yinhao">「同盟滅，敢不矜乎！吾自懼也！」</span>蜀，吳之與國；蜀亡，岌岌乎爲吳矣。吳之君臣不知懼，故華覈拜表以儆之。</span></p>
<p class="em2 strong" id="p35"><a class="gg-link" href="#p35" onclick="return changeColor(this);"></a>魏之伐蜀也，吳人或謂襄陽張悌曰：<span class="yinhao">「司馬氏得政以來，大難屢作，<span class="jiazhu">難，乃旦翻。謂王淩、毌丘儉、諸葛誕舉兵也。</span>百姓未服，今又勞力遠征，敗於不暇，何以能克！」</span>悌曰：<span class="yinhao">「不然。曹操雖功蓋中夏，<span class="jiazhu">夏，戶雅翻。</span>民畏其威而不懷其德也。丕、叡承之，刑繁役重，東西驅馳，無有寧歲。司馬懿父子累有大功，除其煩苛而布其平惠，爲之謀主而救其疾苦，民心歸之亦已久矣。故淮南三叛，而腹心不擾；<span class="jiazhu">邵陵厲公嘉平元年，王淩叛；高貴鄕公正元元年，毌丘儉叛；甘露二年，諸葛誕叛。</span>曹髦之死，四方不動。任賢使能，各盡其心，其本根固矣，姦計立矣。今蜀閹宦專朝，<span class="jiazhu">朝，直遙翻。</span>國無政令，而玩戎黷武，民勞卒敝，競於外利，不脩守備。彼強弱不同，智算亦勝，因危而伐，殆無不克。噫！彼之得志，我之憂也。」</span>吳人笑其言，至是乃服。</p>
<p class="em2 strong" id="p36"><a class="gg-link" href="#p36" onclick="return changeColor(this);"></a><span class="yinwen">10</span>吳人以武陵五溪夷與蜀接界，蜀亡，懼其叛亂，乃以越騎校尉鍾離牧領武陵太守。魏已遣漢葭縣長郭純試守武陵太守，率涪陵民入遷陵界，<span class="jiazhu">沈約曰：漢獻帝建安六年，劉璋以涪陵縣分立丹興、漢葭二縣，立巴東屬國都尉，後爲涪陵郡。遷陵縣，屬武陵郡，吳境也。長，知兩翻。</span>屯于赤沙，誘動諸夷進攻酉陽，<span class="jiazhu">赤沙，蓋在遷陵、酉陽之間。酉陽縣屬武陵郡，縣在酉溪之陽。劉昫曰：黔州彭水縣，漢酉陽縣地，吳分酉陽置黔陽郡，隋於郡置彭水縣，尋爲黔州。<span class="shu-ming">九域志</span>曰：漢武陵郡酉陽縣古城，在今辰州界。杜佑曰：思州治務川縣，亦漢酉陽地。</span>郡中震懼。牧問朝吏曰：<span class="jiazhu">朝，郡朝也。朝，直遙翻。</span><span class="yinhao">「西蜀傾覆，邊境見侵，何以禦之？」</span>皆對曰：<span class="yinhao">「今二縣山險，諸夷阻兵，不可以軍驚擾，驚擾則諸夷盤結；宜以漸安，可遣恩信吏宣敎慰勞。」</span><span class="jiazhu">勞，力到翻。</span>牧曰：<span class="jiaozhusup">【章：甲十一行本「曰」下有「不然」二字；乙十一行本同；孔本同；張校同。】</span><span class="yinhao">「外境內侵，誑誘人民，<span class="jiazhu">誑，居況翻。</span>當及其根柢未深而撲取之，<span class="jiazhu">柢，典禮翻，又丁計翻。撲，普卜翻。</span>此救火貴速之勢也。」</span>敕外趣嚴。<span class="jiazhu">趣，讀曰促，嚴裝也。</span>撫夷將軍高尙謂牧曰：<span class="yinhao">「昔潘太常督兵五萬，然後討五溪夷。<span class="jiazhu">事見七十二卷明帝太和五年。</span>是時劉氏連和，諸夷率化。今旣無往日之援，而郭純已據遷陵，而明府欲以三千兵深入，尙未見其利也。」</span>牧曰：<span class="yinhao">「非常之事，何得循舊！」</span>卽帥所領，晨夜進道，<span class="jiazhu">帥，讀曰率。</span>緣山險行垂二千里，斬惡民懷異心者魁帥百餘人，<span class="jiazhu">帥，所類翻。</span>及其支黨凡千餘級。純等散走，五谿皆平。</p>
<p class="em2 strong" id="p37"><a class="gg-link" href="#p37" onclick="return changeColor(this);"></a><span class="yinwen">11</span>十二月，庚戌，以司徒鄭沖爲太保。</p>
<p class="em2 strong" id="p38"><a class="gg-link" href="#p38" onclick="return changeColor(this);"></a><span class="yinwen">12</span>壬子，分益州爲梁州。<span class="jiazhu">益州統蜀、犍爲、汶山、漢嘉、江陽、朱提、越巂、牂柯。梁州統漢中、梓潼、廣漢、涪陵、巴、巴西、巴東。梁，古州也。言西方金剛之氣強梁，故因名焉。</span></p>
<p class="em2 strong" id="p39"><a class="gg-link" href="#p39" onclick="return changeColor(this);"></a><span class="yinwen">13</span>癸丑，特赦益州士民，復除租稅之半五年。<span class="jiazhu">復，方目翻。</span></p>
<p class="em2 strong" id="p40"><a class="gg-link" href="#p40" onclick="return changeColor(this);"></a><span class="yinwen">14</span>乙卯，以鄧艾爲太尉，增邑二萬戶；鍾會爲司徒，增邑萬戶。<span class="jiazhu">賞平蜀之功也。</span></p>
<p class="em2 strong" id="p41"><a class="gg-link" href="#p41" onclick="return changeColor(this);"></a><span class="yinwen">15</span>皇太后郭氏殂。</p>
<p class="em2 strong" id="p42"><a class="gg-link" href="#p42" onclick="return changeColor(this);"></a><span class="yinwen">16</span>鄧艾在成都，頗自矜伐，謂蜀士大夫：<span class="yinhao">「諸君賴遭艾，故得有今日耳，如遇吳漢之徒，已殄滅矣。」</span><span class="jiazhu">吳漢屠成都事見四十二卷漢光武建武十二年。</span>艾以書言於晉公昭曰：<span class="yinhao">「兵有先聲而後實者，<span class="jiazhu">漢初，李左車以是說韓信，艾祖其說以言於晉公。司馬昭旣受封錫，遂書其爵。</span>今因平蜀之勢以乘吳，吳人震恐，席卷之時也。然大舉之後，將士疲勞，不可便用，且徐緩之。留隴右兵二萬人、蜀兵二萬人，煑鹽興冶，爲軍農要用。<span class="jiazhu">蜀有鹽井，朱提出銀，嚴道、邛都出銅，武陽、南安、臨邛、沔陽皆出鐵，漢置鹽官、鐵官，艾欲復其利。</span>並作舟船，豫爲順流之事。然後發使告以利害，吳必歸化，可不征而定也。<span class="jiazhu">使，疏吏翻。</span>今宜厚劉禪以致孫休，封禪爲扶風王，錫其資財，供其左右。郡有董卓塢，<span class="jiazhu">董卓築塢於扶風郿縣。</span>爲之宮舍，爵其子爲公侯，食郡內縣，以顯歸命之寵；開廣陵、城陽以待吳人，<span class="jiazhu">開廣陵、城陽爲王國以待孫休也。廣陵屬徐州，城陽屬青州，蓋魏廣陵郡治淮陰故城，城陽郡治莒，二郡壤界實相接也。</span>則畏威懷德，望風而從矣！」</span>昭使監軍衞瓘喻艾：<span class="yinhao">「事當須報，不宜輒行。」</span>艾重言曰：<span class="jiazhu">重，直用翻。</span><span class="yinhao">「銜命征行，奉指授之策，元惡旣服，至於承制拜假，以安初附，謂合權宜。今蜀舉衆歸命，地盡南海，<span class="jiazhu">南中之地，東南帶海，接于交趾。</span>東接吳、會，宜早鎭定。若待國命，往復道途，延引日月。<span class="shu-ming">春秋</span>之義，『大夫出疆，有可以安社稷、利國家，專之可也。』<span class="jiazhu"><span class="shu-ming">春秋公羊傳</span>之言。</span>今吳未賓，勢與蜀連，不可拘常，以失事機。<span class="shu-ming">兵法</span>：『進不求名，退不避罪。』<span class="jiazhu"><span class="shu-ming">孫子</span>曰：將之至任，不可不察也，進不求名，退不避罪。唯人是保，而利於主，國之寶也。</span>艾雖無古人之節，終不自嫌以損國家計也！」</span></p>
<p class="em2 strong" id="p43"><a class="gg-link" href="#p43" onclick="return changeColor(this);"></a>鍾會內有異志，姜維知之，欲搆成擾亂，乃說會曰：<span class="yinhao">「聞君自淮南已來，算無遺策，<span class="jiazhu">謂平諸葛誕也。說，輸芮翻。</span>晉道克昌，皆君之力。今復定蜀，<span class="jiazhu">復，扶又翻。</span>威德振世，民高其功，主畏其謀，欲以此安歸乎！何不法陶朱公汎舟絕迹，全功保身邪！」</span><span class="jiazhu">越大夫范蠡旣與越王句踐滅吳以雪會稽之恥，乃扁舟五湖，汎海而止於陶，欲絕其跡，乃號曰陶朱公。</span>會曰：<span class="yinhao">「君言遠矣，我不能行。且爲今之道，或未盡於此也。」</span>維曰：<span class="yinhao">「其他則君智力之所能，無煩於老夫矣。」</span><span class="jiazhu">言爲亂也。維之智固足以玩弄鍾會於掌股之上，迫於時，制於命，柰之何哉！</span>由是情好歡甚，<span class="jiazhu">好，呼到翻。</span>出則同轝，坐則同席。會因鄧艾承制專事，乃與衞瓘密白艾有反狀。會善效人書，於劍閣要艾章表、白事，<span class="jiazhu">要，一遙翻。章表，上之魏朝；白事，白之晉公。</span>皆易其言，令辭指悖傲，多自務伐；<span class="jiazhu">悖，蒲內翻，又蒲沒翻。</span>又毀晉公昭報書，手作以疑之。<span class="jiazhu">旣以怒昭，又以疑艾。</span></p>
<div class="yt" id="y264"><p class="strong" id="p44"><a class="gg-link" href="#p44" onclick="return changeColor(this);"></a><span class="section" id="title-5"><span data-head-description="元皇帝下" data-head-level="h4" data-head-title="咸熙元年">咸熙元年</span></span><span class="biaozhusup" data-rel="">（甲申、二六四年）</span><span class="jiazhu">是年五月，始改元咸熙，此猶是景元五年。</span></p></div>
<p class="em2 strong" id="p45"><a class="gg-link" href="#p45" onclick="return changeColor(this);"></a><span class="yinwen">1</span>春，正月，壬辰，詔以檻車徵鄧艾。晉公昭恐艾不從命，敕鍾會進軍成都，又遣賈充將兵入斜谷。<span class="jiazhu">斜，昌遮翻。谷，音浴，又古祿翻。</span>昭自將大軍從帝幸長安，<span class="jiazhu">將，卽亮翻。</span>以諸王公皆在鄴，乃以山濤爲行軍司馬，鎭鄴。<span class="jiazhu">楚王彪之死，盡錄諸王公置鄴，事見七十五卷邵陵厲公嘉平三年。行軍司馬之號始此。</span></p>
<p class="em2 strong" id="p46"><a class="gg-link" href="#p46" onclick="return changeColor(this);"></a>初，鍾會以才能見任，昭夫人王氏言於昭曰：<span class="jiazhu">昭夫人王氏，肅之女也，生晉武帝、齊王攸，後諡文明皇后。</span><span class="yinhao">「會見利忘義，好爲事端，<span class="jiazhu">好，呼到翻。</span>寵過必亂，不可大任。」</span>及會將伐漢，西曹屬邵悌言於晉公曰：<span class="jiazhu">自漢以來，丞相有東、西曹掾屬。</span><span class="yinhao">「今遣鍾會率十餘萬衆伐蜀，愚謂會單身無任，<span class="jiazhu">魏制，凡遣將帥，皆留其家以爲質任。會單身無子弟，故曰單身無任。</span>不若使餘人行也。」</span>晉公笑曰：<span class="yinhao">「我寧不知此邪！蜀數爲邊寇，師老民疲，我今伐之，如指掌耳，<span class="jiazhu">指掌，言易也。數，所角翻。</span>而衆言蜀不可伐。夫人心豫怯則智勇並竭，智勇並竭而強使之，<span class="jiazhu">強，其兩翻。</span>適所以爲敵禽耳。惟鍾會與人意同，今遣會伐蜀，蜀必可滅。滅蜀之後，就如卿慮，何憂其不能辦邪！<span class="jiazhu">言會若爲亂，自能辦之也。</span>夫蜀已破亡，遺民震恐，不足與共圖事；中國將士各自思歸，不肯與同也。會若作惡，<span class="jiazhu">作，爲也。惡，不善也。作惡，作亂也，所爲不善也。</span>祇自滅族耳。卿不須憂此，愼勿使人聞也！」</span>及晉公將之長安，悌復曰：<span class="yinhao">「鍾會所統兵，五六倍於鄧艾，但可敕會取艾，不須自行。」</span>晉公曰：<span class="yinhao">「卿忘前言邪，<span class="jiazhu">忘，巫放翻。</span>而云不須行乎？雖然，所言不可宣也。我要自當以信意待人，但人不當負我耳，我豈可先人生心哉！<span class="jiazhu">先，悉薦翻。</span>近日賈護軍問我『頗疑鍾會不？』<span class="jiazhu">賈護軍，賈充也，時爲中護軍。不，讀曰否。</span>我答言：『如今遣卿行，寧可復疑卿邪？』<span class="jiazhu">復，扶又翻。</span>賈亦無以易我語也。我到長安，則自了矣。」</span><span class="jiazhu">了，辦也，決也。</span></p>
<p class="em2 strong" id="p47"><a class="gg-link" href="#p47" onclick="return changeColor(this);"></a>鍾會遣衞瓘先至成都收鄧艾，會以瓘兵少，欲令艾殺瓘，因以爲艾罪。瓘知其意，然不可得距，<span class="jiazhu">瓘監艾、會軍，遣之收艾，是以職分使之，故不可得而距。</span>乃夜至成都，檄艾所統諸將，稱：<span class="yinhao">「奉詔收艾，其餘一無所問；若來赴官軍，爵賞如先；<span class="jiazhu">謂復加爵賞，如先平蜀時也。</span>敢有不出，誅及三族！」</span>比至雞鳴，<span class="jiazhu">比，必寐翻。</span>悉來赴瓘，唯艾帳內在焉。平旦，開門，瓘乘使者車，<span class="jiazhu"><span class="shu-ming">續漢志</span>有大使車、小使車、諸使車。大使車，立乘，駕駟，赤帷，持節者重導，從賊曹車、斧車、督車、功曹車皆兩大車，伍伯，璅弩十二人，辟車四人，從車四乘，無節，單導，從者減半。小使車，不立乘，有騑，赤屛泥，油，重絳帷，導無斧車。近小使車，蘭輿、赤轂，白蓋、赤帷，從騶騎四十人。此謂追捕考案，有所敕取者之所乘也。諸使車，皆朱班輪，四輻，赤衡軛。</span>徑入至艾所；艾尙臥未起，遂執艾父子，置艾於檻車。諸將圖欲劫艾，整仗趣瓘營；<span class="jiazhu">趣，七喻翻。</span>瓘輕出迎之，僞作表草，將申明艾事，<span class="jiazhu">詭言將申明艾無反心。</span>諸將信之而止。</p>
<p class="em2 strong" id="p48"><a class="gg-link" href="#p48" onclick="return changeColor(this);"></a>丙子，會至成都，送艾赴京師。會所憚惟艾，艾父子旣禽，會獨統大衆，威震西土，遂決意謀反。會欲使姜維將五萬人出斜谷爲前驅，會自將大衆隨其後。旣至長安，令騎士從陸道、步兵從水道，順流浮渭入河，以爲五日可到孟津，與騎兵會洛陽，一旦天下可定也。<span class="jiazhu">談何容易！</span>會得晉公書云：<span class="yinhao">「恐鄧艾或不就徵，今遣中護軍賈充將步騎萬人徑入斜谷，屯樂城，<span class="jiazhu">諸葛亮所築成固之樂城也。</span>吾自將十萬屯長安，相見在近。」</span>會得書驚，呼所親語之曰：<span class="yinhao">「但取鄧艾，相國知我獨辦之；<span class="jiazhu">謂昭知會之足以辦取艾之事。語，牛倨翻。</span>今來大重，<span class="jiazhu">大，讀曰太。</span>必覺我異矣，<span class="jiazhu">異，變也。</span>便當速發。事成，可得天下；不成，退保蜀、漢，不失作劉備也！」</span><span class="jiazhu">蜀、漢，謂漢蜀郡、漢中郡之地。</span>丁丑，會悉請護軍、郡守、牙門騎督以上<span class="jiazhu">此皆從會軍在成都者也。</span>及蜀之故官，爲太后發哀於蜀朝堂，<span class="jiazhu">明元郭太后去年殂。蜀都成都有朝堂。朝，直遙翻。</span>矯太后遺詔，使會起兵廢司馬昭，皆班示坐上人，<span class="jiazhu">坐，徂臥翻。</span>使下議訖，書版署置，更使所親信代領諸軍；所請羣官，悉閉著益州諸曹屋中，<span class="jiazhu">著，直略翻。</span>城門宮門皆閉，嚴兵圍守。衞瓘詐稱疾篤，出就外廨。<span class="jiazhu">廨，古隘翻，舍也。</span>會信之，無所復憚。</p>
<p class="em2 strong" id="p49"><a class="gg-link" href="#p49" onclick="return changeColor(this);"></a>姜維欲使會盡殺北來諸將，己因殺會，盡坑魏兵，復立漢主，密書與劉禪曰：<span class="yinhao">「願陛下忍數日之辱，臣欲使社稷危而復安，日月幽而復明。」</span><span class="jiazhu">姜維之心，始終爲漢，千載之下，炳炳如丹。陳壽、孫盛、干寶之譏貶皆非也。</span>會欲從維言誅諸將，猶豫未決。</p>
<p class="em2 strong" id="p50"><a class="gg-link" href="#p50" onclick="return changeColor(this);"></a>會帳下督丘建<span class="jiazhu"><span class="shu-ming">風俗通</span>：丘，魯左丘明之後。又云：齊太公封於營丘，支孫以地爲氏。</span>本屬胡烈，會愛信之。建愍烈獨坐，啓會，使聽內一親兵出取飲食，諸牙門隨例各內一人。烈紿語親兵及疏與子淵曰：<span class="yinhao">「丘建密說消息，會已作大坑，白棓數千，<span class="jiazhu">紿，徒亥翻。語，牛倨翻。棓，步項翻。</span>欲悉呼外兵入，人賜白㡊，<span class="jiazhu">㡊，魏武帝所製，狀如弁，缺四角。㡊，苦洽翻。</span>拜散將，<span class="jiazhu">將，卽亮翻。</span>以次棓殺，內坑中。」</span>諸牙門親兵亦咸說此語，一夜，轉相告，皆徧。己卯，日中，胡淵率其父兵雷鼓出門，<span class="jiazhu">雷，盧對翻。</span>諸軍不期皆鼓譟而出，曾無督促之者，而爭先赴城。時會方給姜維鎧杖，<span class="jiazhu">杖，與仗同，直亮翻。</span>白外有匈匈聲，似失火者，<span class="jiazhu">匈，許容翻，又許勇翻。毛晃曰：匈匈，喧擾之聲。</span>有頃，白兵走向城。會驚，謂維曰：<span class="yinhao">「兵來似欲作惡，當云何？」</span>維曰：<span class="yinhao">「但當擊之耳！」</span>會遣兵悉殺所閉諸牙門郡守，內人共舉机以拄門，<span class="jiazhu">內人，謂會所閉在屋內者。机，舉綺翻，机案也。</span>兵斫門，不能破。斯須，城外倚梯登城，<span class="jiazhu">斯，此也；須，待也；言其間無多時，於此可待也。</span>或燒城屋，蟻附亂進，矢下如雨，牙門郡守各緣屋出，與其軍士相得。姜維率會左右戰，手殺五六人，衆格斬維，爭前殺會。<span class="jiazhu"><span class="shu-ming">考異</span>曰：<span class="shu-ming">衞瓘傳</span>曰：<span class="yinhao">「會留瓘謀議，乃書版云：『欲殺胡烈等』，舉以示瓘，不許，因相疑貳。瓘如廁，見胡烈故給使，使宣語三軍，言會反。會逼瓘定議，經宿不眠，各橫刀膝上。在外諸軍已潛欲攻會，瓘旣不出，未敢先發。會使瓘慰勞諸軍，瓘便下殿。會悔遣之，使呼瓘；瓘辭眩疾動，詐仆地；比出閣，數十信追之。瓘至外廨，服鹽湯，大吐。會遣所親人及醫視之，皆言不起，會由是無所憚。及暮，門閉，瓘作檄，宣告諸軍並已唱義。陵旦，共攻會，殺之。」</span>常璩<span class="shu-ming">華陽國志</span>曰：<span class="yinhao">「會命諸將發喪，因欲誅之；諸將半入，而南安太守胡烈等知其謀，燒成都東門以襲殺會及維。」</span>今從<span class="shu-ming">魏志</span>。又<span class="shu-ming">世語</span>曰：<span class="yinhao">「維死時見剖，膽如斗大。」</span>如斗非身所能容，恐當作<span class="yinhao">「升」</span>。</span>會將士死者數百人，殺漢太子璿及姜維妻子，軍衆鈔略，死喪狼籍。<span class="jiazhu">璿，從宣翻。鈔，楚交翻。</span>衞瓘部分諸將，數日乃定。<span class="jiazhu">分，扶問翻。</span></p>
<p class="em2 strong" id="p51"><a class="gg-link" href="#p51" onclick="return changeColor(this);"></a>鄧艾本營將士追出艾於檻車，迎還。衞瓘自以與會共陷艾，恐其爲變，乃遣護軍田續等將兵襲艾，遇於緜竹西，斬艾父子。艾之入江油也，田續不進，艾欲斬續，旣而捨之。及瓘遣續，謂曰：<span class="yinhao">「可以報江油之辱矣。」</span>鎭西長史杜預言於衆曰：<span class="yinhao">「伯玉其不免乎！<span class="jiazhu">衞瓘行鎭西軍司，而杜預爲鎭西長史，則爲同僚，而軍事則瓘任之也。瓘，字伯玉。</span>身爲名士，位望已高，旣無德音，又不御下以正，<span class="jiazhu">謂激田續使報鄧艾而行其私也。</span>將何以堪其責乎！」</span>瓘聞之，不候駕而謝預。預，恕之子也。<span class="jiazhu">杜恕見七十三卷明帝景初元年。</span>鄧艾餘子在洛陽者悉伏誅，徙其妻及孫於西城。<span class="jiazhu">西城縣屬魏興郡。爲晉武帝敍艾孫灼張本。</span></p>
<p class="em2 strong" id="p52"><a class="gg-link" href="#p52" onclick="return changeColor(this);"></a>鍾會兄毓嘗密言於晉公曰：<span class="yinhao">「會挾術難保，不可專任。」</span>及會反，毓已卒，<span class="jiazhu">卒，子恤翻。</span>晉公思鍾繇之勳與毓之賢，<span class="jiazhu">鍾繇有定關中之功。</span>特原毓子峻、辿，官爵如故。<span class="jiazhu">裴松之曰：辿，敕連翻。</span>會功曹向雄收葬會尸，晉公召而責之曰：<span class="yinhao">「往者王經之死，卿哭於東市而我不問，<span class="jiazhu">事見上卷景元元年。</span>鍾會躬爲叛逆，又輒收葬，若復相容，當如王法何！」</span><span class="jiazhu">復，扶又翻。</span>雄曰：<span class="yinhao">「昔先王掩骼埋胔，仁流朽骨，<span class="jiazhu"><span class="shu-ming">記·月令</span>：孟春之月，掩骼埋胔。鄭玄<span class="shu-ming">註</span>曰：骨枯曰骼，肉腐曰胔。陸德明曰：露骨曰骼，有肉曰胔。骼，江百翻。胔，才賜翻。周文王澤及朽骨。</span>當時豈先卜其功罪而後收葬哉！今王誅旣加，於法已備，雄感義收葬，敎亦無闕。法立於上，敎弘於下，以此訓物，不亦可乎，何必使雄背死違生，以立於世！<span class="jiazhu">背，蒲妹翻。</span>明公讎對枯骨，<span class="jiazhu">言會已誅，晉公復以枯骨爲讎對，不令收葬。</span>捐之中野，豈仁賢之度哉！」</span>晉公悅，與宴談而遣之。</p>
<p class="em2 strong" id="p53"><a class="gg-link" href="#p53" onclick="return changeColor(this);"></a><span class="yinwen">2</span>二月，丙辰，車駕還洛陽。</p>
<p class="em2 strong" id="p54"><a class="gg-link" href="#p54" onclick="return changeColor(this);"></a><span class="yinwen">3</span>庚申，葬明元皇后。</p>
<p class="em2 strong" id="p55"><a class="gg-link" href="#p55" onclick="return changeColor(this);"></a><span class="yinwen">4</span>初，劉禪使巴東太守襄陽羅憲將兵二千人守永安，<span class="jiazhu"><span class="shu-ming">姓譜</span>：羅本顓頊末胤，受封於羅國，今房州也，爲楚所滅，子孫以爲氏。譙周<span class="shu-ming">巴記</span>曰：漢獻帝初平六年，益州司馬趙韙建議分巴郡諸縣漢安以下爲永寧郡。建安六年，劉璋改永寧爲巴東郡，治魚復縣；蜀先主章武二年，改魚復曰永安。</span>聞成都敗，吏民驚擾，憲斬稱成都亂者一人，百姓乃定。及得禪手敕，乃帥所統臨于都亭三日。<span class="jiazhu">帥，讀曰率。都亭，永安之都亭也。臨，力鴆翻。</span>吳聞蜀敗，起兵西上，<span class="jiazhu">上，時掌翻。</span>外託救援，內欲襲憲。憲曰：<span class="yinhao">「本朝傾覆，<span class="jiazhu">朝，直遙翻。</span>吳爲脣齒，不恤我難而背盟徼利，<span class="jiazhu">難，乃旦翻。徼，一遙翻。</span>不義甚矣。且漢已亡，吳何得久，我寧能爲吳降虜乎！」</span><span class="jiazhu">降，戶江翻。</span>保城繕甲，告誓將士，厲以節義，莫不憤激。吳人聞鍾、鄧敗，百城無主，有兼蜀之志，而巴東固守，兵不得過，乃使撫軍步協率衆而西。<span class="jiazhu">協，步騭子，吳以爲撫軍將軍。</span>憲力弱不能禦，遣參軍楊宗突圍北出，告急於安東將軍陳騫，又送文武印綬、任子詣晉公。協攻永安，憲與戰，大破之。吳主怒，復遣鎭軍陸抗等帥衆三萬人增憲之圍。<span class="jiazhu">時吳以陸抗爲鎭軍將軍，都督西陵。帥，讀曰率。</span></p>
<p class="em2 strong" id="p56"><a class="gg-link" href="#p56" onclick="return changeColor(this);"></a><span class="yinwen">5</span>三月，丁丑，以司空王祥爲太尉，征北將軍何曾爲司徒，左僕射荀顗爲司空。<span class="jiazhu">顗，魚豈翻。</span></p>
<p class="em2 strong" id="p57"><a class="gg-link" href="#p57" onclick="return changeColor(this);"></a><span class="yinwen">6</span>己卯，進晉公爵爲王，增封十郡。<span class="jiazhu">高貴鄕公甘露三年，晉公始封八郡；帝景元之三年，加封司州之弘農，雍州之馮翊，凡十郡；今又增封十郡，凡二十郡。</span>王祥、何曾、荀顗共詣晉王，<span class="jiazhu">顗，魚豈翻。</span>顗謂祥曰：<span class="yinhao">「相王尊重，何侯與一朝之臣<span class="jiazhu">何侯，謂何曾。一朝之臣，謂舉魏朝之臣也。朝，直遙翻；下同。</span>皆已盡敬，今日便當相率而拜，無所疑也。」</span>祥曰：<span class="yinhao">「相國雖尊，要是魏之宰相，吾等魏之三公；王、公相去一階而已，安有天子三公可輒拜人者！損魏朝之望，虧晉王之德，君子愛人以禮，我不爲也。」</span>及入，顗遂拜，而祥獨長揖。王謂祥曰：<span class="yinhao">「今日然後知君見顧之重也！」</span></p>
<p class="em2 strong" id="p58"><a class="gg-link" href="#p58" onclick="return changeColor(this);"></a><span class="yinwen">7</span>劉禪舉家東遷洛陽，時擾攘倉猝，禪之大臣無從行者，<span class="jiazhu">姜維旣死，張翼、廖化、董厥必亦死於亂兵矣。</span>惟祕書令郤正及殿中督汝南張通捨妻子單身隨禪，禪賴正相導宜適，舉動無闕，<span class="jiazhu">宜，當也；適，亦當也。禪初入洛，見魏君臣，其禮各有所當。嗚呼！使正束帶立於朝，上而擯贊漢主，下而與賓客言，事事合宜而無闕失，豈非人臣之至願哉！</span>乃慨然歎息，恨知正之晚。</p>
<p class="em2 strong" id="p59"><a class="gg-link" href="#p59" onclick="return changeColor(this);"></a>初，漢建寧太守霍弋都督南中，<span class="jiazhu">建寧，漢益州郡也，蜀後主建興元年，改建寧郡，治味縣。</span>聞魏兵至，欲赴成都，劉禪以備敵旣定，不聽。成都不守，弋素服大臨三日。<span class="jiazhu">臨，力鴆翻。</span>諸將咸勸弋宜速降，<span class="jiazhu">降，戶江翻；下同。</span>弋曰：<span class="yinhao">「今道路隔塞，<span class="jiazhu">塞，悉則翻。</span>未詳主之安危，去就大故，不可苟也。若魏以禮遇主上，則保境而降不晚也。若萬一危辱，吾將以死拒之，何論遲速邪！」</span>得禪東遷之問，始率六郡將守上表曰：<span class="jiazhu">南中七郡，而此言六郡者，蓋越巂已降魏也。將，卽亮翻。守，式又翻。</span><span class="yinhao">「臣聞人生在三，事之如一，惟難所在，則致其命。<span class="jiazhu">無父母烏生，無君烏以爲生，所謂人生在三也。難，乃旦翻。</span>今臣國敗主附，守死無所，是以委質，不敢有貳。」</span><span class="jiazhu">質，如字。</span>晉王善之，拜南中都尉，委以本任。</p>
<p class="em2 strong" id="p60"><a class="gg-link" href="#p60" onclick="return changeColor(this);"></a>丁亥，封劉禪爲安樂公，<span class="jiazhu"><span class="shu-ming">晉志</span>：安樂，屬燕國。樂，音洛；下間樂同。</span>子孫及羣臣封侯者五十餘人。晉王與禪宴，爲之作故蜀技，<span class="jiazhu">蜀技，蜀樂也，如巴渝舞之類也。爲，于僞翻；下同。技，與伎同，渠綺翻。</span>旁人皆爲之感愴，而禪喜笑自若。王謂賈充曰：<span class="yinhao">「人之無情，乃至於此；雖使諸葛亮在，不能輔之久全，況姜維邪！」</span>他日，王問禪曰：<span class="yinhao">「頗思蜀否？」</span>禪曰：<span class="yinhao">「此間樂，不思蜀也。」</span>郤正聞之，謂禪曰：<span class="yinhao">「若王後問，宜泣而答曰：『先人墳墓，遠在岷、蜀，乃心西悲，無日不思。』<span class="jiazhu">西悲，用<span class="shu-ming">詩·東山</span>語，此儒生之搜章摘句也。</span>因閉其目。」</span>會王復問，<span class="jiazhu">復，扶又翻。</span>禪對如前，王曰：<span class="yinhao">「何乃似郤正語邪！」</span>禪驚視曰：<span class="yinhao">「誠如尊命。」</span>左右皆笑。</p>
<p class="em2 strong" id="p61"><a class="gg-link" href="#p61" onclick="return changeColor(this);"></a><span class="yinwen">8</span>夏，四月，新附督王稚浮海入吳句章，<span class="jiazhu">新附督，蓋以吳人新附者別爲一部，置督以領之。句章縣屬會稽郡。賢曰：句章故城在今鄮縣西。</span>略其長吏及男女二百餘口而還。<span class="jiazhu">長，知兩翻。</span></p>
<p class="em2 strong" id="p62"><a class="gg-link" href="#p62" onclick="return changeColor(this);"></a><span class="yinwen">9</span>五月，庚申，晉王奏復五等爵，封騎督以上六百餘人。<span class="jiazhu">賞平蜀之功也。周制，列爵五等：公、侯地方百里；伯七十里；子、男五十里。秦廢五等爵。漢列侯以戶爲差。獻帝建安二十年，魏王操置名號侯以賞軍功，虛封自此始矣。今雖復五等爵，亦虛封也。騎，奇寄翻。</span></p>
<p class="em2 strong" id="p63"><a class="gg-link" href="#p63" onclick="return changeColor(this);"></a><span class="yinwen">10</span>甲戌，改元。<span class="jiazhu">始改元咸熙。</span></p>
<p class="em2 strong" id="p64"><a class="gg-link" href="#p64" onclick="return changeColor(this);"></a><span class="yinwen">11</span>癸未，追命舞陽文宣侯懿爲晉宣王，忠武侯師爲景王。</p>
<p class="em2 strong" id="p65"><a class="gg-link" href="#p65" onclick="return changeColor(this);"></a><span class="yinwen">12</span>羅憲被攻凡六月，<span class="jiazhu">被，皮義翻。</span>救援不到，城中疾病太半。或說憲棄城走，<span class="jiazhu">說，輸芮翻；下布說同。</span>憲曰：<span class="yinhao">「吾爲城主，百姓所仰；危不能安，急而棄之，君子不爲也，畢命於此矣！」</span>陳騫言於晉王，遣荊州刺史胡烈將步騎二萬攻西陵以救憲，秋，七月，吳師退。晉王使憲因仍舊任，加陵江將軍，<span class="jiazhu">沈約<span class="shu-ming">志</span>：魏置陵江將軍，爲四十號之首，言欲陵駕江流，以蕩平吳、會也。</span>封萬年亭侯。</p>
<p class="em2 strong" id="p66"><a class="gg-link" href="#p66" onclick="return changeColor(this);"></a><span class="yinwen">13</span>晉王奏使司空荀顗定禮儀，中護軍賈充正法律，尙書僕射裴秀議官制，太保鄭沖總而裁焉。</p>
<p class="em2 strong" id="p67"><a class="gg-link" href="#p67" onclick="return changeColor(this);"></a><span class="yinwen">14</span>吳分交州置廣州。<span class="jiazhu">漢武帝元鼎六年，開百越，置交趾州刺史，治龍編。獻帝建安八年，改曰交州，治蒼梧廣信縣。十六年，徙治南海番禺縣。至是分爲二州，廣州治番禺，交州還治龍編。</span></p>
<p class="em2 strong" id="p68"><a class="gg-link" href="#p68" onclick="return changeColor(this);"></a><span class="yinwen">15</span>吳主寢疾，口不能言，乃手書呼丞相濮陽興入，令子𩅦出拜之。<span class="jiazhu">𩅦，讀如彎。</span>休把興臂，指𩅦以託之。癸未，吳主殂，諡曰景帝。<span class="jiazhu">年三十。</span>羣臣尊朱皇后爲皇太后。</p>
<p class="em2 strong" id="p69"><a class="gg-link" href="#p69" onclick="return changeColor(this);"></a>吳人以蜀初亡，交趾攜叛，<span class="jiazhu">謂呂興反也。</span>國內恐懼，欲得長君。<span class="jiazhu">長，知兩翻。</span>左典軍萬彧嘗爲烏程令，與烏程侯晧相善，稱<span class="yinhao">「晧之才識明斷，長沙桓王之儔也；<span class="jiazhu">孫策諡長沙桓王。斷，丁亂翻。</span>又加之好學，奉遵法度。」</span><span class="jiazhu">好，呼到翻。</span>屢言之於丞相興、左將軍布，興、布說朱太后，欲以晧爲嗣。朱后曰：<span class="yinhao">「我寡婦人，安知社稷之慮，苟吳國無隕，宗廟有賴，可矣。」</span><span class="jiazhu">賴，恃也，利也。</span>於是遂迎立晧，改元元興，大赦。<span class="jiazhu">晧字元宗，孫和之子。</span></p>
<p class="em2 strong" id="p70"><a class="gg-link" href="#p70" onclick="return changeColor(this);"></a><span class="yinwen">16</span>八月，庚寅，命中撫軍司馬炎副貳相國事。<span class="jiazhu">依五官將故事也。</span></p>
<p class="em2 strong" id="p71"><a class="gg-link" href="#p71" onclick="return changeColor(this);"></a><span class="yinwen">17</span>初，鍾會之伐漢也，辛憲英謂其夫之從子羊祜曰：<span class="yinhao">「會在事縱恣，非持久處下之道，<span class="jiazhu">從，才用翻。處，昌呂翻。</span>吾畏其有他志也。」</span>會請其子郎中琇爲參軍，<span class="jiazhu">琇，息救翻。</span>憲英憂曰：<span class="yinhao">「他日吾爲國憂，今日難至吾家矣。」</span><span class="jiazhu">爲，于僞翻。難，乃旦翻。</span>琇固請於晉王，王不聽。憲英謂琇曰：<span class="yinhao">「行矣，戒之，軍旅之間，可以濟者，其惟仁恕乎！」</span>琇竟以全歸。詔<span class="jiaozhusup">【章：甲十一行本「詔」上有「癸巳」二字；乙十一行本同；孔本同；張校同；退齋校同。】</span>以琇嘗諫會反，賜爵關內侯。<span class="jiazhu">琇，司馬師夫人之從父弟，故以諫會爲功而得封。</span></p>
<p class="em2 strong" id="p72"><a class="gg-link" href="#p72" onclick="return changeColor(this);"></a><span class="yinwen">18</span>九月，戊午，以司馬炎爲撫軍大將軍。<span class="jiazhu"><span class="shu-ming">晉志</span>：撫軍大將軍位從公，班驃騎、車騎、衞、伏波等將軍下。</span></p>
<p class="em2 strong" id="p73"><a class="gg-link" href="#p73" onclick="return changeColor(this);"></a><span class="yinwen">19</span>辛未，詔以呂興爲安南將軍，都督交州諸軍事，以南中監軍霍弋遙領交州刺史，得以便宜選用長吏。弋表遣建寧爨谷爲交趾太守，<span class="jiazhu">爨氏，建寧之大姓，世爲耆帥，至隋、唐爲東爨、西爨蠻。杜佑曰：昆明在越巂西南，諸爨所居。</span>率牙門董元、毛炅、<span class="jiazhu">炅，古迥翻，又古惠翻。</span>孟幹、孟通、爨能、李松、王素等將兵助興，未至，興爲其功曹王<span class="jiaozhusup">【章：甲十一行本「王」作「李」；乙十一行本同；孔本同；張校同。】</span>統所殺。</p>
<p class="em2 strong" id="p74"><a class="gg-link" href="#p74" onclick="return changeColor(this);"></a><span class="yinwen">20</span>吳主貶朱太后爲景皇后，<span class="jiazhu">貶其號從夫，而自父其父，母其母。</span>追諡父和曰文皇帝，尊母何氏爲太后。</p>
<p class="em2 strong" id="p75"><a class="gg-link" href="#p75" onclick="return changeColor(this);"></a><span class="yinwen">21</span>冬，十月，丁亥，詔以壽春所獲吳相國參軍事徐紹爲散騎常侍，水曹掾孫彧爲給事黃門侍郎，<span class="jiazhu">水曹掾，吳相府所置。吳未嘗置相國，魏人以晉王爲相國，因亦稱吳丞相參軍爲相國參軍。掾，于絹翻。</span>以使於吳，<span class="jiazhu">使，疏吏翻。</span>其家人在此者悉聽自隨，不必使還，以開廣大信。<span class="jiazhu">言吳不必使還，以廣中國之信，攜吳人之心，</span>晉王因致書吳主，諭以禍福。</p>
<p class="em2 strong" id="p76"><a class="gg-link" href="#p76" onclick="return changeColor(this);"></a><span class="yinwen">22</span>初，晉王娶王肅之女，生炎及攸，以攸繼景王後。<span class="jiazhu">司馬師，諡景王。</span>攸性孝友，多才藝，清和平允，名聞過於炎，<span class="jiazhu">聞，音問。</span>晉王愛之，常曰：<span class="yinhao">「天下者，景王之天下也，吾攝居相位，百年之後，大業宜歸攸。」</span>炎立髮委地，手垂過厀，<span class="jiazhu">厀，與膝同。</span>嘗從容問裴秀曰：<span class="yinhao">「人有相否？」</span>因以異相示之。<span class="jiazhu">從，千容翻。相，息亮翻。</span>秀由是歸心。羊琇與炎善，爲炎畫策，察時政所宜損益，<span class="jiazhu">爲，于僞翻。</span>皆令炎豫記之，以備晉王訪問。晉王欲以攸爲世子，山濤曰：<span class="yinhao">「廢長立少，違禮不祥。」</span><span class="jiazhu">長，知兩翻。少，詩照翻。</span>賈充曰：<span class="yinhao">「中撫軍有君人之德，不可易也。」</span>何曾、裴秀曰：<span class="yinhao">「中撫軍聰明神武，有超世之才，人望旣茂，天表如此，固非人臣之相也。」</span><span class="jiazhu">相，息亮翻。</span>晉王由是意定，丙午，立炎爲世子。<span class="jiazhu">爲晉武帝不能容齊王攸張本。</span></p>
<p class="em2 strong" id="p77"><a class="gg-link" href="#p77" onclick="return changeColor(this);"></a><span class="yinwen">23</span>吳主封太子𩅦及其三弟皆爲王，<span class="jiazhu">𩅦弟名𩃙，𩃙音如兕觥之觥。次名壾，壾音如草莽之莽。次名𠅨，𠅨音如褒衣下大寬大之褒。皆吳主休自作名字。</span>立妃滕氏爲皇后。</p>
<p class="em2 strong" id="p78"><a class="gg-link" href="#p78" onclick="return changeColor(this);"></a><span class="yinwen">24</span>初，吳主之立，發優詔，恤士民，開倉廩，振貧乏，科出宮女以配無妻者，<span class="jiazhu">科，條也。</span>禽獸養於苑中者皆放之。當時翕然稱爲明主。及旣得志，粗暴驕盈，多忌諱，好酒色，<span class="jiazhu">好，呼到翻。</span>大小失望，濮陽興、張布竊悔之。或譖諸吳主，十一月，朔，興、布入朝，<span class="jiazhu">朝，直遙翻。</span>吳主執之，徙於廣州，道殺之，夷三族。以后父滕牧爲衞將軍，錄尙書事。牧，胤之族人也。<span class="jiazhu">滕胤爲孫綝所殺。</span></p>
<p class="em2 strong" id="p79"><a class="gg-link" href="#p79" onclick="return changeColor(this);"></a><span class="yinwen">25</span>是歲，罷屯田官。<span class="jiazhu">置屯田官，事見六十二卷漢獻帝建安元年。</span></p>
</div></body></html>