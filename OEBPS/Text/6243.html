<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第九十九・晉紀二十一・孝宗穆皇帝中之上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="晉紀二十一">晉紀二十一</span></span></h1>
<p><span class="jiazhu">起重光大淵<span class="biaozhusup" data-rel="">（辛亥）</span>，盡閼逢攝提格<span class="biaozhusup" data-rel="">（甲寅）</span>，凡四年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="孝宗穆皇帝中之上">孝宗穆皇帝中之上</span></span></h5>
<div class="yeartoc" id="year_toc_351"><p class="strong"><span class="section" id="title-3"><span data-head-description="孝宗穆皇帝中之上" data-head-level="h4" data-head-title="永和七年">永和七年</span></span><span class="biaozhusup" data-rel="">（辛亥、三五一年）</span></p></div>
<p class="em2 strong"><span class="yinwen">1</span>春，正月，丁酉，日有食之。</p>
<p class="em2 strong"><span class="yinwen">2</span>苻健左長史賈玄碩等請依劉備稱漢中王故事，<span class="jiazhu">事見六十八卷漢獻帝建安二十四年。</span>表健爲都督關中諸軍事、大將軍、大單于、秦王。<span class="jiazhu">玄碩欲表言之於晉朝。單，音蟬。</span>健怒曰：<span class="yinhao">「吾豈堪爲秦王邪！且晉使未返，<span class="jiazhu">使，疏吏翻。</span>我之官爵，非汝曹所知也。」</span>旣而密使梁安諷玄碩等上尊號，<span class="jiazhu">上，時掌翻。</span>健辭讓再三，然後許之。丙辰，健卽天王、大單于位，<span class="jiazhu">苻健，字建業，洪第三子。</span>國號大秦，大赦，改元皇始。追尊父洪爲武惠皇帝，廟號太祖；立妻強氏爲天王后，<span class="jiazhu">強，其兩翻，氐姓也。</span>子萇爲太子，靚爲平原公，<span class="jiazhu">萇，仲良翻。靚，疾正翻。</span>生爲淮南公，覿爲長樂公，<span class="jiazhu">樂，音洛。</span>方爲高陽公，碩爲北平公，騰爲淮陽公，柳爲晉公，桐爲汝南公，廋爲魏公，<span class="jiazhu">廋，所鳩翻。</span>武爲燕公，幼爲趙公。以苻雄爲都督中外諸軍事、丞相、領車騎大將軍、雍州牧、東海公；<span class="jiazhu">雍，於用翻。</span>苻菁爲衞大將軍、平昌公，宿衞二宮；<span class="jiazhu">二宮，健所居及子萇所居也。</span>雷弱兒爲太尉，毛貴爲司空，略陽姜伯周爲尙書令，梁楞爲左僕射，<span class="jiazhu">楞，盧登翻。</span>王墮爲右僕射，魚遵爲太子太師，強平爲太傅，段純爲太保，呂婆樓爲散騎常侍。<span class="jiazhu">散，悉亶翻。騎，奇寄翻。</span>伯周，健之舅；平，王后之弟；婆樓，本略陽氐酋也。<span class="jiazhu">酋，慈由翻。</span></p>
<p class="em2 strong"><span class="yinwen">3</span>段龕請以青州內附；二月，戊寅，以龕爲鎭北將軍，封齊公。<span class="jiazhu">段龕據廣固，始上卷上年。龕，苦含翻。</span></p>
<p class="em2 strong"><span class="yinwen">4</span>魏主閔攻圍襄國百餘日。<span class="jiazhu">去年十一月，閔攻襄國。</span>趙主祗危急，乃去皇帝之號，稱趙王，<span class="jiazhu">去，羌呂翻。</span>遣太尉張舉乞師於燕，許送傳國璽；<span class="jiazhu">璽，斯氏翻。</span>中軍將軍張春乞師於姚弋仲。弋仲遣其子襄帥騎二萬八千救趙， <span class="jiazhu">帥，讀曰率。</span>誡之曰：<span class="yinhao">「冉閔棄仁背義，屠滅石氏。<span class="jiazhu">事見上卷五年、六年。背，蒲妹翻。</span>我受人厚遇，<span class="jiazhu">謂石虎遇之厚也。</span>當為復讎，老病不能自行；汝才十倍於閔，若不梟擒以來，不必復見我也！」</span><span class="jiazhu">爲，于僞翻。梟，堅堯翻。復，扶又翻。</span>弋仲亦遣使告於燕；<span class="jiazhu">使，疏吏翻；下同。</span>燕主儁遣禦難將軍悅綰<span class="jiazhu">禦難將軍，蓋慕容氏創置。難，乃旦翻。</span>將兵三萬往會之。</p>
<p class="em2 strong">冉閔聞儁欲救趙，遣大司馬從事中郎廣寧常煒使於燕。儁使封裕詰之曰：<span class="yinhao">「冉閔，石氏養息，<span class="jiazhu">息，子也。詰，去吉翻。</span>負恩作逆，何敢輒稱大號？」</span>煒曰：<span class="yinhao">「湯放桀，武王伐紂，以興商、周之業；曹孟德養於宦官，莫知所出，卒立魏氏之基；<span class="jiazhu">操事見五十八卷漢靈帝中平元年。操，字孟德。卒，子恤翻。</span>苟非天命，安能成功！推此而言，何必致問！」</span>裕曰：<span class="yinhao">「人言冉閔初立，鑄金爲己像以卜成敗，而像不成，信乎？」</span>煒曰：<span class="yinhao">「不聞。」</span>裕曰：<span class="yinhao">「南來者皆云如是，何故隱之？」</span>煒曰：<span class="yinhao">「姦僞之人欲矯天命以惑人者，乃假符瑞、託蓍龜以自重。<span class="jiazhu">蓍，升脂翻。</span>魏主握符璽，據中州，受命何疑；而更反眞爲僞，取決於金像乎！」</span>裕曰：<span class="yinhao">「傳國璽果安在？」</span>煒曰：<span class="yinhao">「在鄴。」</span>裕曰：<span class="yinhao">「張舉言在襄國。」</span>煒曰：<span class="yinhao">「殺胡之日，在鄴者殆無孑遺；<span class="jiazhu">孑，吉列翻，孤也，單也；言無孤單得遺者。</span>時有迸漏者，皆潛伏溝瀆中耳，<span class="jiazhu">《爾雅》：水注谷曰溝，水注澮曰瀆。迸，比諍翻。</span>彼安知璽之所在乎！彼求救者，爲妄誕之辭，無所不可，況一璽乎！」</span></p>
<p class="em2 strong">儁猶以張舉之言爲信，乃積柴其旁，使裕以其私誘之，曰：<span class="yinhao">「君更熟思，無爲徒取灰滅！」</span><span class="jiazhu">誘，音酉。</span>煒正色曰：<span class="yinhao">「石氏貪暴，親帥大兵攻燕國都；雖不克而返，<span class="jiazhu">事見九十六卷成帝咸康四年。帥，讀曰率。</span>然志在必取。故運資糧、聚器械於東北者，非以相資，乃欲相滅也。<span class="jiazhu">事見九十六卷咸康四年、六年。</span>魏主誅翦石氏，雖不爲燕；臣子之心，聞仇讎之滅，義當如何？而更爲彼責我，不亦異乎！<span class="jiazhu">異，猶言可怪也。爲，于僞翻。</span>吾聞死者骨肉下于土，<span class="jiazhu">下，戶嫁翻。</span>精魂升于天。蒙君之惠，速益薪縱火，使僕得上訴於帝足矣！」</span>左右請殺之。儁曰：<span class="yinhao">「彼不憚殺身以徇其主，忠臣也。且冉閔有罪，使臣何預焉！」</span><span class="jiazhu">使，疏吏翻。</span>使出就館。夜，使其鄕人趙瞻往勞之，<span class="jiazhu">勞，力到翻。</span>且曰：<span class="yinhao">「君何不以實言？王怒，欲處君於遼、碣之表，<span class="jiazhu">遼海及碣石爲遼、碣。杜佑曰：盧龍，漢肥如縣，有碣石山，碣然而立在海旁。秦築長城所起自碣石，在今高麗舊界，非此碣石也。趙瞻所謂遼、碣，蓋卽杜佑所言者也。處，昌呂翻。</span>柰何？」</span>煒曰：<span class="yinhao">「吾結髮以來，尙不欺布衣，況人主乎！曲意苟合，性所不能；直情盡言，雖沈東海，不敢避也！」</span><span class="jiazhu">沈，持林翻。</span>遂臥向壁，不復與瞻言。<span class="jiazhu">復，扶又翻。</span>瞻具以白儁，儁乃囚煒於龍城。</p>
<p class="em2 strong"><span class="yinwen">5</span>趙幷州刺史張平遣使降秦，<span class="jiazhu">使，疏吏翻。降，戶江翻。</span>秦王以平爲大將軍、冀州牧。</p>
<p class="em2 strong"><span class="yinwen">6</span>燕王儁還薊。<span class="jiazhu">自龍城還薊。薊，音計。</span></p>
<p class="em2 strong"><span class="yinwen">7</span>三月，姚襄及趙汝陰王琨各引兵救襄國。<span class="jiazhu">琨自信都進兵救襄國。</span>冉閔遣車騎將軍胡睦拒襄於長蘆，<span class="jiazhu">《水經註》：漳水過堂陽縣西，分爲二水，其右水東北注出石門，謂之長蘆水。長蘆水西逕堂陽縣故城南，又東逕九門陂，又東逕扶都縣。《五代志》：隋置長蘆縣，屬河間郡。劉昫曰：長蘆，漢參戶縣地。</span>將軍孫威拒琨於黃丘，<span class="jiazhu">魏收《地形志》：鉅鹿郡郻縣有黃丘。郻，苦幺翻。</span>皆敗還，士卒略盡。</p>
<p class="em2 strong">閔欲自出擊之，衞將軍王泰諫曰：<span class="yinhao">「今襄國未下，外救雲集，若我出戰，必覆背受敵，<span class="jiazhu"><span class="yinhao">「覆」</span>，當作<span class="yinhao">「腹」</span>。<span class="jiaozhusup">【章：孔本正作「腹」；十二行本、乙十一行本仍作「覆」。】</span></span>此危道也。不若固壘以挫其銳，徐觀其釁而擊之。<span class="jiazhu">釁，隙也。</span>且陛下親臨行陳，<span class="jiazhu">行，戶剛翻。陳，讀曰陣。</span>如失萬全，則大事去矣。」</span>閔將止，道士法饒進曰：<span class="yinhao">「陛下圍襄國經年，無尺寸之功；今賊至，又避不擊，將何以使將士乎！<span class="jiazhu">將，卽亮翻。</span>且太白入昴，當殺胡王，<span class="jiazhu">《晉·天文志》：昴七星，爲旄頭，胡星也。</span>百戰百克，不可失也！」</span>閔攘袂大言曰：<span class="yinhao">「吾戰決矣，敢沮衆者斬！」</span><span class="jiazhu">攘，如羊翻。沮，在呂翻。</span>乃悉衆出，與襄、琨戰。悅綰適以燕兵至，去魏兵數里，疏布騎卒，曳柴揚塵，<span class="jiazhu">疏，讀與疎同。騎，奇寄翻；下同。</span>魏人望之恟懼，<span class="jiazhu">自棘城之敗，趙人固畏燕兵，見其至而勢盛，故恟懼。恟，許拱翻。</span>襄、琨、綰三面擊之，趙王祗自後衝之，魏兵大敗，<span class="jiazhu">果如王泰之言，腹背受敵而敗。</span>閔與十餘騎走還鄴。降胡栗特康等執大單于胤及左僕射劉琦以降趙，趙王祗殺之。<span class="jiazhu">果如韋謏之言。史言冉閔不能用羣策以取敗。降，戶江翻。單，音蟬。</span>胡睦及司空石璞、尙書令徐機、中書監盧諶等幷將士死者凡十餘萬人。<span class="jiazhu">劉隗、盧諶不能爲晉死而卒死於兵。人誰不死，貴得其死所耳！諶，是壬翻。</span>閔潛還，人無知者。鄴中震恐，訛言閔已沒。射聲校尉張艾請閔親郊以安衆心，<span class="jiazhu">親郊，親出郊祀也。</span>閔從之，訛言乃息。閔支解法饒父子，<span class="jiazhu">解剝其支體而殺之。</span>贈韋謏大司徒。<span class="jiazhu">謏死，見上卷上年。謏，蘇鳥翻。</span>姚襄還灄頭，<span class="jiazhu">灄，書涉翻。</span>姚弋仲怒其不擒閔，杖之一百。</p>
<p class="em2 strong">初，閔之爲趙相也，<span class="jiazhu">相，息亮翻。</span>悉散倉庫以樹私恩，與羌、胡相攻，無月不戰。趙所徙青、雍、幽、荊四州之民<span class="jiazhu">石虎破曹嶷，徙青州之民；破劉胤、石生，再徙雍州之民；破段匹磾及爲燕所敗，徙幽州之民；石勒南掠江、漢，徙荊州之民。雍，於用翻。</span>及氐、羌、胡、蠻數百萬口，以趙法禁不行，各還本土；道路交錯，互相殺掠，其能達者什有二、三。中原大亂，因以饑疫，人相食，無復耕者。<span class="jiazhu">復，扶又翻。</span></p>
<p class="em2 strong">趙王祗使其將劉顯帥衆七萬攻鄴，<span class="jiazhu">帥，讀曰率。</span>軍于明光宮，<span class="jiazhu">此明光宮，石氏所建也。</span>去鄴二十三里。魏主閔恐，召王泰，欲與之謀；泰恚前言之不從，辭以瘡甚。<span class="jiazhu">戰敗被傷，故因以瘡甚辭。恚，於避翻。</span>閔親臨問之，泰固稱疾篤。閔怒，還宮，謂左右曰：<span class="yinhao">「巴奴，乃公豈假汝爲命邪！<span class="jiazhu">王泰蓋巴蠻也。乃公，冉閔自謂也；自漢高祖已有是語。</span>要將先滅羣胡，卻斬王泰。」</span>乃悉衆出戰，大破顯軍，追奔至陽平，<span class="jiazhu">陽平縣，漢屬東郡，魏、晉分屬陽平郡，而陽平郡治在魏郡東北。宋白曰：魏州莘縣，漢爲陽平縣，後趙移陽平理館陶縣。</span>斬首三萬餘級。顯懼，密使請降，<span class="jiazhu">使，疏吏翻。降，戶江翻。</span>求殺祗以自效，閔乃引歸。有告王泰欲叛入秦者，閔殺之，夷其三族。</p>
<p class="em2 strong"><span class="yinwen">8</span>秦王健分遣使者問民疾苦，搜羅雋異，寬重斂之稅，弛離宮之禁，<span class="jiazhu">趙修長安宮殿，亦有離宮之禁。斂，力贍翻。</span>罷無用之器，去侈靡之服，<span class="jiazhu">去，羌呂翻。</span>凡趙之苛政不便於民者，皆除之。<span class="jiazhu">史言苻健所以能據有關中。</span></p>
<p class="em2 strong"><span class="yinwen">9</span>杜洪、張琚遣使召梁州刺史司馬勳；夏，四月，勳帥步騎三萬赴之，<span class="jiazhu">帥，讀曰率。騎，奇寄翻。</span>秦王健禦之於五丈原。勳屢戰皆敗，退歸南鄭。健以中書令賈玄碩始者不上尊號，銜之，<span class="jiazhu">上，時掌翻。</span>使人告玄碩與司馬勳通，幷其諸子皆殺之。</p>
<p class="em2 strong"><span class="yinwen">10</span>渤海人逄約<span class="jiazhu">逄，皮江翻。</span>因趙亂，擁衆數千家，附於魏，魏以約爲渤海太守。故太守<span class="jiaozhusup">【嚴：「守」改「尉」。】</span>劉準，隗之兄子也；土豪封放，奕之從弟也；<span class="jiazhu">從，才用翻。</span>別聚衆自守。閔以準爲幽州刺史，與約中分渤海。燕王儁使封奕討約，使昌黎太守高開討準、放。開，瞻之子也。<span class="jiazhu">高瞻，見九十一卷元帝太興二年。</span></p>
<p class="em2 strong">奕引兵直抵約壘，遣人謂約曰：<span class="yinhao">「相與鄕里，隔絕日久，<span class="jiazhu">封奕本渤海人，懷帝永嘉五年，託於慕容廆，見八十七卷。</span>會遇甚難。時事利害，人皆有心，非所論也。願單出一相見，以寫佇結之情。」</span><span class="jiazhu">久立而待之曰佇；企望之情鬱積而不散曰結。</span>約素信重奕，卽出，見奕於門外；各屛騎卒，<span class="jiazhu">屛，必郢翻。騎，奇寄翻。</span>單馬交語。奕與論敍平生畢，因說之曰：<span class="yinhao">「與君累世同鄕，情相愛重，誠欲君享祚無窮；今旣獲展奉，<span class="jiazhu">展，省視也。奉，承也，事也。說，輸芮翻。</span>不可不盡所懷。冉閔乘石氏之亂，奄有成資，是宜天下服其強矣，而禍亂方始，固知天命不可力爭也。燕王奕世載德，<span class="jiazhu"><span class="yinhao">「奕世載德」</span>，班彪《王命論》之言。師古曰：載，乘也，言相因不絕。</span>奉義討亂，所征無敵。今已都薊，南臨趙、魏，遠近之民，襁負歸之。民厭荼毒，<span class="jiazhu">孔安國曰：荼毒，苦也。襁，居兩翻。</span>咸思有道。冉閔之亡，匪朝伊夕，成敗之形，昭然易見。<span class="jiazhu">易，以豉翻。</span>且燕王肇開王業，虛心賢雋；君能翻然改圖，則功參絳、灌，慶流苗裔，孰與爲亡國將，守孤城以待必至之禍哉！」</span><span class="jiazhu">將，卽亮翻。</span>約聞之，悵然不言。奕給使張安，有勇力；<span class="jiazhu">給使，在左右給使令者也。</span>奕豫戒之，俟約氣下，安突前持其馬鞚，<span class="jiazhu">鞚，空貢翻。</span>因挾之而馳。至營，奕與坐，謂曰：<span class="yinhao">「君計不能自決，故相爲決之，<span class="jiazhu">爲，于僞翻。</span>非欲取君以邀功，乃欲全君以安民也。」</span></p>
<p class="em2 strong">高開至渤海，準、放迎降。<span class="jiazhu">降，戶江翻。</span>儁以放爲渤海太守，準爲左司馬，約參軍事。以約誘於人而遇獲，<span class="jiazhu">誘，音酉。</span>更其名曰釣。<span class="jiazhu">更，工衡翻。</span></p>
<p class="em2 strong"><span class="yinwen">11</span>劉顯弒趙王祗及其丞相樂安王炳、太宰趙庶等十餘人，傳首于鄴。驃騎將軍石寧奔柏人。<span class="jiazhu">柏人縣，自漢以來屬趙國。劉昫曰：唐邢州堯山縣，古之柏人城。驃，匹妙翻。騎，奇寄翻。</span>魏主閔焚祗首于通衢，拜顯上大將軍、大單于、冀州牧。<span class="jiazhu">單，音蟬。</span></p>
<p class="em2 strong"><span class="yinwen">12</span>五月，趙兗州刺史劉啓自鄄城來奔。<span class="jiazhu">鄄城縣，漢屬濟陰郡，晉屬濮陽國，唐爲濮州治所。鄄，吉縣翻。</span></p>
<p class="em2 strong"><span class="yinwen">13</span>秋，七月，劉顯復引兵攻鄴，<span class="jiazhu">復，扶又翻。</span>魏主閔擊敗之。<span class="jiazhu">敗，蒲邁翻。</span>顯還，稱帝於襄國。</p>
<p class="em2 strong"><span class="yinwen">14</span>八月，魏徐州刺史周成、兗州刺史魏統、荊州刺史樂弘、豫州牧張遇以廩丘、許昌等諸城來降；<span class="jiazhu">時周成據廩丘，張遇據許昌。降，戶江翻；下同。</span>平南將軍高崇、征虜將軍呂護執洛州刺史鄭系，以其地來降。<span class="jiazhu">時崇、護以三河之地來降。</span></p>
<p class="em2 strong"><span class="yinwen">15</span>燕王儁遣慕容恪攻中山，慕容評攻王午于魯口，魏中山太守上谷侯龕閉城拒守。<span class="jiazhu">龕，苦含翻。</span>恪南徇常山，軍于九門，<span class="jiazhu">九門縣，自漢以來屬常山郡。</span>魏趙郡太守遼西李邽舉郡降，恪厚撫之，將邽還圍中山，侯龕乃降。恪入中山，遷其將帥、土豪數十家詣薊，<span class="jiazhu">將，卽亮翻。帥，所類翻。薊，音計。</span>餘皆安堵，軍令嚴明，秋豪不犯。慕容評至南安，王午遣其將鄭生拒戰，評擊斬之。</p>
<p class="em2 strong">悅綰還自襄國，儁乃知張舉之妄而殺之。常煒有四男二女在中山，儁釋煒之囚，使諸子就見之。煒上疏謝恩，儁手令答曰：<span class="yinhao">「卿本不爲生計，孤以州里相存耳。<span class="jiazhu">儁居昌黎，煒居廣寧，二郡皆屬幽州。</span>今大亂之中，諸子盡至，豈非天所念邪！天且念卿，況於孤乎！」</span>賜妾一人，穀三百斛，使居凡城。以北平太守孫興爲中山太守；興善於綏撫，中山遂安。</p>
<p class="em2 strong"><span class="yinwen">16</span>庫傉官偉帥部衆自上黨降燕。<span class="jiazhu">傉，奴沃翻。庫傉官，漁陽烏桓大人庫傉之餘種。按溫公《與劉道原書》，以爲<span class="yinhao">「庫」</span>當作<span class="yinhao">「厙」</span>。詳見《前例》。庫，音舍。</span></p>
<p class="em2 strong"><span class="yinwen">17</span>姚弋仲遣使來請降。<span class="jiazhu">趙亡，弋仲乃降。晉史言其盡忠於石氏。使，疏吏翻；下同。</span>冬，十<span class="jiaozhusup">【章：十二行本「十」下有「一」字；乙十一行本同；孔本同。】</span>月，以弋仲爲使持節、六夷大都督、督江<span class="jiaozhusup">【嚴：「江」改「淮」。】</span>北諸軍事、<span class="jiazhu"><span class="yinhao">「江北」</span>，恐當作<span class="yinhao">「河北」</span>。</span>車騎大將軍、開府儀同三司、大單于、高陵郡公；<span class="jiazhu">騎，奇寄翻。單，音蟬。</span>又以其子襄爲持節、平忠將軍、都督幷州諸軍事、幷州刺史、平鄕縣公。</p>
<p class="em2 strong"><span class="yinwen">18</span>逄釣亡歸渤海，招集舊衆以叛燕。樂陵太守賈堅<span class="jiazhu">《考異》曰：《燕書·賈堅傳》：<span class="yinhao">「烈祖問堅年，對以受新命始及三載。烈祖悅其言，拜樂陵太守。」</span>按堅以去年九月獲於燕，至明年始三年。若未爲樂陵太守，豈能安集諸縣，告諭逄釣！故知堅先已爲樂陵太守，非因問年而授。</span>使人告諭鄕人，示以成敗，釣部衆稍散，遂來奔。</p>
<p class="em2 strong"><span class="yinwen">19</span>吐谷渾葉延卒，子碎奚立。<span class="jiazhu">《晉書》作<span class="yinhao">「辟奚」</span>。按一百三卷簡文帝咸安元年鍾惡地殺三弟事，亦當作<span class="yinhao">「辟奚」</span>。</span></p>
<p class="em2 strong"><span class="yinwen">20</span>初，桓溫聞石氏亂，上疏請出師經略中原；<span class="jiazhu">溫蓋上疏於五年出屯安陸之時。</span>事久不報。溫知朝廷杖殷浩以抗己，甚忿之；然素知浩之爲人，亦不之憚也。以國無他釁，遂得相持彌年，<span class="jiaozhusup">【章：十二行本「年」下有「雖有君臣之跡」六字；乙十一行本同；孔本同；張校同；退齋校同。】</span>羈縻而已，八州士衆資調殆不爲國家用。<span class="jiazhu">永和元年，溫都督荊、司、雍、益、梁、寧六州；五年，遣滕畯帥交、廣之兵伐林邑，蓋是時已加督交、廣二州矣。資，財也。調，賦也。調，徒釣翻。</span>屢求北伐，詔書不聽。十二月，辛未，溫拜表輒行，帥衆四五萬順流而下，軍於武昌。<span class="jiazhu">帥，讀曰率。</span>朝廷大懼。</p>
<p class="em2 strong">殷浩欲去位以避溫，又欲以騶虞幡駐溫軍。吏部尙書王彪之言於會稽王昱曰：<span class="yinhao">「此屬皆自爲計，非能保社稷，爲殿下計也。<span class="jiazhu">會，工外翻。</span>若殷浩去職，人情離駭，天子獨坐，當此之際，必有任其責者，非殿下而誰乎！」</span>又謂浩曰：<span class="yinhao">「彼若抗表問罪，卿爲之首。事任如此，<span class="jiazhu">謂浩當朝政也。</span>猜釁已成，<span class="jiazhu">謂浩與溫有隙也。</span>欲作匹夫，豈有全地邪！且當靜以待之。令相王與手書，<span class="jiazhu">相，息亮翻。</span>示以款誠，爲陳成敗，彼必旋師；若不從，則遣中詔；又不從，乃當以正義相裁。<span class="jiazhu">謂正溫舉兵向闕之罪。</span>柰何無故怱怱，先自猖獗乎！」</span><span class="jiazhu">怱，倉紅翻。</span>浩曰：<span class="yinhao">「決大事正自難，頃日來欲使人悶。聞卿此謀，意始得了。」</span><span class="jiazhu">了，決也。</span>彪之，彬之子也。<span class="jiazhu">王敦之亂，彬能守正，彪之可謂克紹矣。</span></p>
<p class="em2 strong">撫軍司馬高崧<span class="jiazhu">昱撫軍大將軍，以崧爲司馬。</span>言於昱曰：<span class="yinhao">「王宜致書，諭以禍福，自當返旆。如其不爾，便六軍整駕，逆順於茲判矣！」</span><span class="jiazhu">言溫若不還，則當整六師奉順討逆也。</span>乃於坐爲昱草書曰：<span class="yinhao">「寇難宜平，時會宜接。<span class="jiazhu">謂是時中原豪傑相繼來降，有恢復之會，宜應接之也。難，乃旦翻。坐，徂臥翻。爲，于僞翻；下同。</span>此實爲國遠圖，經略大算，能弘斯會，非足下而誰！但以比興師動衆，要當以資實爲本；<span class="jiazhu">比，毗寐翻。</span>運轉之艱，古人所難，不可易之於始而不熟慮。<span class="jiazhu">易，以豉翻。</span>頃所以深用爲疑，惟在此耳。然異常之舉，衆之所駭，遊聲噂𠴲，<span class="jiazhu">噂，祖本翻。𠴲，徒合翻。噂𠴲，聚語也。</span>想足下亦少聞之。<span class="jiazhu">少，詩沼翻。</span>苟患失之，無所不至，<span class="jiazhu">《論語》孔子之言。</span>或能望風振擾，一時崩散。如此則望實並喪，<span class="jiazhu">喪，息浪翻。</span>社稷之事去矣。皆由吾闇弱，德信不著，不能鎭靜羣庶，保固維城，<span class="jiazhu">《詩》曰：宗子維城。</span>所以內愧於心，外慚良友。吾與足下，雖職有內外，安社稷，保國家，其致一也。<span class="jiazhu">致，極也，言事理詣極之地則一也。</span>天下安危，繫之明德；當先思寧國而後圖其外，使王基克隆，大義弘著，所望於足下。區區誠懷，豈可復顧嫌而不盡哉！」</span><span class="jiazhu">復，扶又翻。</span>溫卽上疏惶恐致謝，回軍還鎭。</p>
<p class="em2 strong"><span class="yinwen">21</span>朝廷將行郊祀。會稽王昱問於王彪之曰：<span class="yinhao">「郊祀應有赦否？」</span>彪之曰：<span class="yinhao">「自中興以來，郊祀往往有赦，愚意常謂非宜；凶愚之人，以爲郊必有赦，將生心於徼幸矣！」</span><span class="jiazhu">徼，堅堯翻。</span>昱從之。</p>
<p class="em2 strong"><span class="yinwen">22</span>燕王儁如龍城。</p>
<p class="em2 strong"><span class="yinwen">23</span>丁零翟鼠帥所部降燕，封爲歸義王。<span class="jiazhu">丁零居中山，其後翟斌等皆其種類也。帥，讀曰率。</span></p>
<div class="yeartoc" id="year_toc_352"><p class="strong"><span class="section" id="title-4"><span data-head-description="孝宗穆皇帝中之上" data-head-level="h4" data-head-title="永和八年">八年</span></span><span class="biaozhusup" data-rel="">（壬子、三五二年）</span></p></div>
<p class="em2 strong"><span class="yinwen">1</span>春，正月，辛卯，日有食之。</p>
<p class="em2 strong"><span class="yinwen">2</span>秦丞相雄等請秦王健正尊號，依漢、晉之舊，不必效石氏之初。<span class="jiazhu">謂石虎兄弟皆先稱天王，後卽皇帝位。</span>健從之，卽皇帝位，大赦。諸公皆進爵爲王。且言單于所以統壹百蠻，非天子所宜領，<span class="jiazhu">此亦雄等之言也。單，音蟬。</span>以授太子萇。</p>
<p class="em2 strong"><span class="yinwen">3</span>司馬勳旣還漢中，杜洪、張琚屯宜秋。<span class="jiazhu">《水經註》：鄭渠自中山西瓠口東流，逕宜秋城北，又東逕中山南，又東逕池陽縣故城北。</span>洪自以右族輕琚，琚遂殺洪，自立爲秦王，改元建昌。</p>
<p class="em2 strong"><span class="yinwen">4</span>劉顯攻常山，魏主閔留大將軍蔣幹使輔太子智守鄴，自將八千騎救之。顯大司馬清河王寧以棗強降魏。<span class="jiazhu">棗強縣，前漢屬清河郡，後漢、晉省，尋復置，屬信都郡。</span>閔擊顯，敗之，<span class="jiazhu">敗，補邁翻。</span>追奔至襄國。顯大將軍曹伏駒開門納閔，閔殺顯及其公卿已下百餘人，<span class="jiazhu">《考異》曰：閔殺顯，《晉·帝紀》在正月，《十六國春秋鈔》在二月，《燕書》在三月己酉，未知孰是。今從《帝紀》。</span>焚襄國宮室，遷其民於鄴。趙汝陰王琨以其妻妾來奔，斬於建康市，石氏遂絕。<span class="jiazhu">自古無不亡之國，宗族誅夷，固亦有之，未有至於絕姓者。石氏窮凶極暴，而子孫無遺種，足以見天道之不爽矣。</span></p>
<p class="em2 strong"><span class="yinwen">5</span>尙書左丞孔嚴言於殷浩曰：<span class="yinhao">「比來衆情，良可寒心，<span class="jiazhu">比，毗至翻。</span>不知使君當何以鎭之。愚謂宜明受任之方，韓、彭專征伐，蕭、曹守管籥，<span class="jiazhu">事見《漢高帝紀》。曹參當高帝時，從韓信用兵，其後相齊，未嘗守管籥。嚴以蕭、曹相繼爲相而言之。</span>內外之任，各有攸司；深思廉、藺屈身之義，<span class="jiazhu">事見四卷周赧王三十六年。</span>平、勃交歡之謀，<span class="jiazhu">事見十三卷漢高后七年。</span>令穆然無間，<span class="jiazhu">穆然，和而靜之貌。間，古莧翻。</span>然後可以保大定功也。<span class="jiazhu">嚴欲浩與桓溫兩釋猜嫌，降心相從，以圖國事也。<span class="yinhao">「保大定功」</span>，《左傳》楚莊王所謂武有七德，此其二也。</span>觀近日降附之徒，皆人面獸心，貪而無親，恐難以義感也。」</span><span class="jiazhu">段龕、張遇、姚襄之徒，孔嚴固見其肺肝矣。降，戶江翻。</span>浩不從。嚴，愉之從子也。<span class="jiazhu">從，才用翻。</span></p>
<p class="em2 strong">浩上疏請北出許、洛，詔許之，以安西將軍謝尙、北中郎將荀羨爲督統，<span class="jiazhu">《晉志》曰：四中郎將，並後漢置，歷魏及晉並有其職，江左彌重。時謝尙鎭壽春，荀羨鎭京口，浩欲兩道俱進，故使二人並爲督統，各統其方之兵。</span>進屯壽春。謝尙不能撫尉張遇，<span class="jiazhu">尉，與慰同。</span>遇怒，據許昌叛，使其將上官恩據洛陽，樂弘攻督護戴施於倉垣，浩軍不能進。三月，命荀羨鎭淮陰，尋加監青州諸軍事，<span class="jiazhu">監，工銜翻。</span>又領兗州刺史，鎭下邳。</p>
<p class="em2 strong"><span class="yinwen">6</span>乙巳，燕王儁還薊，稍徙軍中文武兵民家屬於薊。<span class="jiazhu">自北徙其家屬而南，又恐其懷居而無樂遷之心，故稍徙之。</span></p>
<p class="em2 strong"><span class="yinwen">7</span>姚弋仲有子四十二人，及病，謂諸子曰：<span class="yinhao">「石氏待吾厚，吾本欲爲之盡力。<span class="jiazhu">爲，于僞翻。</span>今石氏已滅，中原無主；我死，汝亟自歸於晉，當固執臣節，無爲不義也！」</span>弋仲卒，子襄祕不發喪，帥戶六萬南攻陽平、元城、發干，破之，屯于碻磝津；<span class="jiazhu">帥，讀曰率；下同。襄自灄頭而南也。元城縣，漢屬魏郡，晉屬陽平郡。發干縣，漢屬東郡，晉屬陽平郡。劉昫曰：唐魏州莘縣，漢陽平縣地。碻磝城，卽漢東郡茌平縣故城，其西南卽河津，謂之碻磝津。後魏置濟州於碻磝城。杜佑曰：碻磝，卽今濟陽郡城。碻，口交翻；磝，音敖。楊正衡曰：碻，五勞翻；磝，口勞翻。毛晃曰：碻，丘交翻；磝，牛交翻。或曰：碻，音確；磝，音爻。</span>以太原王亮爲長史，天水尹赤爲司馬，太原薛瓚、略陽權翼爲參軍。<span class="jiazhu">《姓譜》：權本顓頊之後。楚武王使鬬緡尹權，因以爲氏。韓愈《權德輿墓碑》曰：殷武丁之子降封於權；權，江、漢間國也，周衰，入楚，爲權氏。瓚，藏旱翻。</span></p>
<p class="em2 strong">襄與秦兵戰，敗，亡三萬餘戶，南至滎陽，始發喪。又與秦將高昌、李歷戰于麻田，<span class="jiazhu">高昌、李歷，本趙將也，時附於秦，故稱秦將。滎、洛之間，地名有豆田、麻田，各因人所種藝而名之。</span>馬中流矢而斃。<span class="jiazhu">中，竹仲翻。</span>弟萇以馬授襄，<span class="jiazhu">萇，仲良翻。</span>襄曰：<span class="yinhao">「汝何以自免？」</span>萇曰：<span class="yinhao">「但令兄濟，豎子必不敢害萇！」</span>會救至，俱免。尹赤奔秦，秦以赤爲幷州刺史，鎭蒲阪。</p>
<p class="em2 strong">襄遂帥衆歸晉，送其五弟爲質。<span class="jiazhu">質，音致。</span>詔襄屯譙城。襄單騎渡淮，見謝尙于壽春。尙聞其名，命去仗衞，幅巾待之，<span class="jiazhu">騎，奇寄翻。去，丘呂翻。</span>歡若平生。襄博學，善談論，江東人士皆重之。</p>
<p class="em2 strong"><span class="yinwen">8</span>魏主閔旣克襄國，因遊食常山、中山諸郡。趙立義將軍段勤聚胡、羯萬餘人保據繹幕，<span class="jiazhu">繹幕縣，自漢以來屬清河郡。</span>自稱趙帝。夏，四月，甲子，燕王儁遣慕容恪等擊魏，慕容霸等擊勤。</p>
<p class="em2 strong">魏主閔將與燕戰，大將軍董閏、車騎將軍張溫諫曰：<span class="jiazhu">騎，奇寄翻；下同。</span><span class="yinhao">「鮮卑乘勝鋒銳，且彼衆我寡，宜且避之；俟其驕惰，然後益兵以擊之。」</span>閔怒曰：<span class="yinhao">「吾欲以此衆平幽州，斬慕容儁；今遇恪而避之，人謂我何！」</span>司徒劉茂、特進郎闓相謂曰：<span class="yinhao">「吾君此行，必不還矣，吾等何爲坐待戮辱！」</span>皆自殺。<span class="jiazhu">闓，苦亥翻，又音開。</span></p>
<p class="em2 strong">閔軍于安喜，<span class="jiazhu">安喜縣，前漢曰安險，屬中山郡，後漢章帝更名；唐復爲安險縣，屬安州。而定州所治之安喜縣，漢盧奴縣也。</span>慕容恪引兵從之。閔趣常山，<span class="jiazhu">趣，七喻翻；下同。</span>恪追之，及<span class="jiaozhusup">【章：十二行本「及」上有「丙子」二字；乙十一行本同；孔本同；張校同。】</span>于魏昌之廉臺。<span class="jiazhu">魏昌縣，屬中山郡，本苦陘，漢章帝改爲漢昌，魏文帝改爲魏昌，唐爲定州唐昌縣。魏收《地形志》：中山毋極縣有廉臺。蓋晉省無極縣，廉臺遂在魏昌界。</span>閔與燕兵十戰，燕兵皆不勝。閔素有勇名，所將兵精銳，<span class="jiazhu">將，卽亮翻。</span>燕人憚之。慕容恪巡陳，<span class="jiazhu">陳，讀曰陣。</span>謂將士曰：<span class="yinhao">「冉閔勇而無謀，一夫敵耳！其士卒飢疲，甲兵雖精，其實難用，不足破也！」</span>閔以所將多步卒，<span class="jiazhu">將，卽亮翻。</span>而燕皆騎兵，引兵將趣林中。恪參軍高開曰：<span class="yinhao">「吾騎兵利平地，若閔得入林，不可復制。<span class="jiazhu">復，扶又翻。</span>宜亟遣輕騎邀之，旣合而陽走，誘致平地，然後可擊也。」</span><span class="jiazhu">誘，音酉。</span>恪從之。魏兵還就平地，恪分軍爲三部，謂諸將曰：<span class="yinhao">「閔性輕銳，又自以衆少，必致死於我。我厚集中軍之陳以待之，<span class="jiazhu">少，詩沼翻。陳，讀曰陣；下同。</span>俟其合戰，卿等從旁擊之，無不克矣。」</span>乃擇鮮卑善射者五千人，以鐵鎖連其馬，爲方陳而前。閔所乘駿馬曰朱龍，日行千里。閔左操兩刃矛，右執鉤戟，以擊燕兵，斬首三百餘級。望見大幢，知其爲中軍，直衝之；燕兩軍從旁夾擊，大破之。<span class="jiazhu">恪以鐵鎖連馬，則閔兵雖致死而陳不可破，兩軍從旁夾擊，則閔兵三面受敵，不敗何待！操，千刀翻。幢，直江翻。</span>圍閔數重，<span class="jiazhu">重，直龍翻。</span>閔潰圍東走二十餘里，朱龍忽斃，爲燕兵所執。燕人殺魏僕射劉羣，執董閔、張溫及閔，皆送於薊。<span class="jiazhu"><span class="yinhao">「董閔」</span>當作<span class="yinhao">「董閏」</span>。<span class="jiaozhusup">【章：孔本正作「閏」。】</span>冉閔自立事始上卷六年，至是而滅。</span>閔子操奔魯口。高開被創而卒。<span class="jiazhu">創，初良翻。</span>慕容恪進屯常山，儁命恪鎭中山。</p>
<p class="em2 strong">己卯，冉閔至薊。儁大赦。立閔而責之曰：<span class="yinhao">「汝奴僕下才，何得妄稱帝？」</span>閔曰：<span class="yinhao">「天下大亂，爾曹夷狄禽獸之類猶稱帝，況我中土英雄，何得不<span class="jiaozhusup">【章：十二行本「何得不」作「何爲不得」四字；乙十二行本同；孔本同；張校同。】</span>稱帝邪！」</span>儁怒，鞭之三百，送於龍城。</p>
<p class="em2 strong">慕容霸軍至繹幕，段勤與弟思聰舉城降。<span class="jiazhu">降，戶江翻；下同。</span></p>
<p class="em2 strong">甲申，儁遣慕容評及中尉侯龕帥精騎萬人攻鄴。<span class="jiazhu">龕，苦含翻。</span>癸巳，至鄴，魏蔣幹及太子智閉城拒守，城外皆降於燕，劉寧及弟崇帥胡騎三千奔晉陽。<span class="jiazhu">劉寧，劉顯將也，以棗強降閔。帥，讀曰率。</span></p>
<p class="em2 strong"><span class="yinwen">9</span>秦以張遇爲征東大將軍、豫州牧。</p>
<p class="em2 strong"><span class="yinwen">10</span>五月，秦主健攻張琚於宜秋，斬之。</p>
<p class="em2 strong"><span class="yinwen">11</span>鄴中大饑，人相食，故趙時宮人被食略盡。<span class="jiazhu">被，皮義翻。</span>蔣幹使侍中繆嵩、詹事劉猗奉表請降，且求救於謝尙。<span class="jiazhu">繆，靡幼翻。</span>庚寅，燕王儁遣廣威將軍慕容軍、殿中將軍慕輿根、右司馬皇甫眞等帥步騎二萬助慕容評攻鄴。</p>
<p class="em2 strong"><span class="yinwen">12</span>辛卯，燕人斬冉閔於龍城。會大旱、蝗，燕王儁謂閔爲祟，<span class="jiazhu">祟，雖遂翻。神禍曰祟。</span>遣使祀之，諡曰悼武天王。</p>
<p class="em2 strong"><span class="yinwen">13</span>初，謝尙使戴施據枋頭，<span class="jiazhu">遣施之時，指令據枋頭。</span>施聞蔣幹求救，乃自倉垣徙屯棘津，<span class="jiazhu">棘津，卽石濟南津，有棘津亭。</span>止幹使者求傳國璽。<span class="jiazhu">璽，斯氏翻。</span>劉猗使繆嵩還鄴白幹，幹疑尙不能救，沈吟未決。<span class="jiazhu">沈，持林翻。</span>六月，施帥壯士百餘人入鄴，助守三臺，紿之曰：<span class="yinhao">「今燕寇在外，道路不通，璽未敢送也。卿且出以付我，我當馳白天子。天子聞璽在吾所，信卿至誠，必多發兵糧以相救餉。」</span>幹以爲然，出璽付之。施宣言使督護何融迎糧，陰令懷璽送于枋頭。<span class="jiazhu">江南之未得璽也，中原謂之<span class="yinhao">「白版天子」</span>。傳國璽至此歸晉。藺相如全璧歸趙，趙王擢之，自繆賢舍人爲上大夫。戴施能復致累代傳國之寶，未聞晉朝以顯賞甄之也，何居！</span>甲子，蔣幹帥銳卒五千及晉兵出戰，慕容評大破之，斬首四千級，幹脫走入城。</p>
<p class="em2 strong"><span class="yinwen">14</span>甲申，秦主健還長安。<span class="jiazhu">自宜秋還長安也。</span></p>
<p class="em2 strong"><span class="yinwen">15</span>謝尙、姚襄共攻張遇于許昌。秦主健遣丞相東海王雄、衞大將軍平昌王菁略地關東，帥步騎二萬救之。丁亥，戰于潁水之誡橋，<span class="jiazhu">據《晉紀》，誡橋，在許昌。</span>尙等大敗，死者萬五千人。尙奔還淮南，襄棄輜重，送尙于芍陂；<span class="jiazhu">重，直用翻。</span>尙悉以後事付襄。<span class="jiazhu">謝尙旣敗，姚襄知晉之不足恃，固有去晉之心，矧殷浩又從而速之乎！</span>殷浩聞尙敗，退屯壽春。秋，七月，秦丞相雄徙張遇及陳、潁、許、洛之民五萬餘戶於關中，<span class="jiazhu">張遇據有許、潁，豈肯斂手受羈制於人乎！苻雄乘勝以兵威徙之，自此遇之死命制於苻氏矣！</span>以右衞將軍楊羣爲豫州刺史，鎭許昌。謝尙降號建威將軍。</p>
<p class="em2 strong"><span class="yinwen">16</span>趙故西中郎將王擢遣使請降，拜擢秦州刺史。<span class="jiazhu">王擢自石虎時當秦、隴之任。降，戶江翻；下同。</span></p>
<p class="em2 strong"><span class="yinwen">17</span>丁酉，以武陵王晞爲太宰。</p>
<p class="em2 strong"><span class="yinwen">18</span>丙辰，燕王儁如中山。</p>
<p class="em2 strong"><span class="yinwen">19</span>王午聞魏敗，時鄧恆已死，<span class="jiazhu">恆，戶登翻。</span>午自稱安國王。八月，戊辰，燕王儁遣慕容恪、封奕、陽騖攻之，午閉城自守，送冉操詣燕軍，燕人掠其禾稼而還。<span class="jiazhu">慕容恪善用兵，知魯口之未可取，徒久攻以斃士卒，故掠其禾稼，全師而退。金城湯池，非粟不守，孤城之外，春取其麥而秋取其禾，彼將焉仰哉！還，方宣翻，又如字。</span></p>
<p class="em2 strong"><span class="yinwen">20</span>庚午，魏長水校尉馬願等開鄴城納燕兵，戴施、蔣幹懸縋而下，<span class="jiazhu">縋，直僞翻。</span>奔于倉垣。慕容評送魏后董氏、太子智、太尉申鍾、司空條枚<span class="jiaozhusup">【嚴：「枚」改「攸」。】</span>等<span class="jiazhu">條，姓也。周亞夫封條侯，其後以爲氏。</span>及乘輿服御于薊。<span class="jiazhu">乘，繩證翻。</span>尙書令王簡、左僕射張乾、右僕射郎肅皆自殺。燕王儁詐云董氏得傳國璽獻之，賜號奉璽君，賜冉智爵海賓侯。以申鍾爲大將軍右長史；命慕容評鎭鄴。</p>
<p class="em2 strong"><span class="yinwen">21</span>桓溫使司馬勳助周撫討蕭敬文於涪城，斬之。<span class="jiazhu">蕭敬文據涪城，始九十七卷永和三年。涪，音浮。</span></p>
<p class="em2 strong"><span class="yinwen">22</span>謝尙自枋頭迎傳國璽至建康，百僚畢賀。</p>
<p class="em2 strong"><span class="yinwen">23</span>秦以雷弱兒爲大司馬，毛貴爲太尉，張遇爲司空。</p>
<p class="em2 strong"><span class="yinwen">24</span>殷浩之北伐也，中軍將軍王羲之以書止之，不聽。旣而無功，復謀再舉。<span class="jiazhu">復，扶又翻；下所復、故復同。</span>羲之遺浩書曰：<span class="yinhao">「今以區區江左，天下寒心，固已久矣，<span class="jiazhu">寒心者，恐不能自保。遺，于季翻。</span>力爭武功，非所當作。<span class="jiazhu">作，爲也。</span>自頃處內外之任者，<span class="jiazhu">處，昌呂翻；下而處同。</span>未有深謀遠慮，而疲竭根本，各從所志，竟無一功可論，遂令天下將有土崩之勢；任其事者，豈得辭四海之責哉！<span class="jiazhu">言殷浩不得辭其責也。</span>今軍破於外，資竭於內，保淮之志，非所復及，莫若還保長江，督將各復舊鎭；<span class="jiazhu">將，卽亮翻。</span>自長江以外，羈縻而已。引咎責躬，更爲善治，<span class="jiazhu">治，直吏翻。</span>省其賦役，與民更始，庶可以救倒懸之急也！<span class="jiazhu">保江之說，此王導佐元帝之規摹。世之議者，譏其忘讎忍恥，置中原於度外。若以量時度力、保固本根言之，此策未爲非也。至於引咎責躬，省民賦役，所謂善敗不亡；諸葛孔明街亭喪師之後，正亦如是而已。</span>使君起於布衣，任天下之重，當董統之任，而敗喪至此，<span class="jiazhu">喪，息浪翻。</span>恐闔朝羣賢未有與人分其謗者。<span class="jiazhu">朝，直遙翻。</span>若猶以前事爲未工，故復求之分外，<span class="jiazhu">分，扶問翻。</span>宇宙雖廣，自容何所！此愚智所不解也。」</span><span class="jiazhu">解，胡買翻，曉也。其後殷浩廢黜，卒如羲之之言。</span></p>
<p class="em2 strong">又與會稽王昱牋曰：<span class="yinhao">「爲人臣誰不願尊其主，比隆前世；況遇難得之運哉！顧力有所不及，豈可不權輕重而處之也！<span class="jiazhu">處，昌呂翻。</span>今雖有可喜之會，內求諸己，而所憂乃重於所喜。功未可期，遺黎殲盡，勞役無時，徵求日重，以區區吳、越經緯天下十分之九，不亡何待！而不度德量力，<span class="jiazhu">度，徒洛翻。量，音良。</span>不弊不已，此封內所痛心歎悼而莫敢吐誠者也。『往者不可諫，來者猶可追。』<span class="jiazhu">《論語》載楚狂接輿之言。</span>願殿下更垂三思，先爲不可勝之基，須根立勢舉，謀之未晚。<span class="jiazhu">《兵法》曰：先爲不可勝以待敵之可勝。</span>若不行，<span class="jiazhu">此處文意短蹙，恐有脫文。</span>恐麋鹿之游，將不止林藪而已！<span class="jiazhu">吳伍子胥曰：<span class="yinhao">「臣恐麋鹿游於姑蘇。」</span>此祖其意而微其言。澤無水曰藪。</span>願殿下蹔廢虛遠之懷，<span class="jiazhu">羲之此言，蓋譏昱好談清虛玄遠也。蹔，與暫同。</span>以救倒懸之急，可謂以亡爲存，轉禍爲福也。」</span>不從。</p>
<p class="em2 strong">九月，浩屯泗口，遣河南太守戴施據石門，滎陽太守劉遯據倉垣。浩以軍興，罷遣太學生徒，學校由此遂廢。<span class="jiazhu">元帝建武元年，始立太學，今復以軍興廢。校，戶敎翻。</span></p>
<p class="em2 strong">冬，十月，謝尙遣冠軍將軍王俠攻許昌，克之。<span class="jiazhu">冠，古玩翻。俠，戶頰翻。</span>秦豫州刺史楊羣退屯弘農。徵尙爲給事中，戍石頭。</p>
<p class="em2 strong"><span class="yinwen">25</span>丁卯，燕王儁還薊。</p>
<p class="em2 strong"><span class="yinwen">26</span>故趙將擁兵據州郡者，各遣使降燕；<span class="jiazhu">將，卽亮翻。使，疏吏翻。降，戶江翻。</span>燕王儁以王擢爲益州刺史，夔逸爲秦州刺史，張平爲幷州刺史，李歷爲兗州刺史，高昌爲安西將軍，劉寧爲車騎將軍。</p>
<p class="em2 strong"><span class="yinwen">27</span>慕容恪屯安平，<span class="jiazhu">安平縣，前漢屬涿郡，後漢安平國，晉屬博陵郡，唐屬深州。</span>積糧，治攻具，將討王午。<span class="jiazhu">治，直之翻。</span>丙戌，中山蘇林起兵於無極，<span class="jiazhu">無極縣，漢屬中山國，晉省。<span class="yinhao">「無」</span>，本作<span class="yinhao">「毋」</span>。唐武后萬歲通天二年，始改<span class="yinhao">「毋」</span>字爲<span class="yinhao">「無」</span>；此當作<span class="yinhao">「毋」</span>。</span>自稱天子；恪自魯口還討林。閏月，戊子，燕王儁遣廣威將軍慕輿根助恪攻林，斬之。王午爲其將秦興所殺。呂護殺興，復自稱安國王。<span class="jiazhu">復，扶又翻。</span></p>
<p class="em2 strong">燕羣僚共上尊號於燕王儁，儁許之。<span class="jiazhu">上，時掌翻。</span>十一月，丁卯，始置百官，以國相封奕爲太尉，左長史陽騖爲尙書令，右司馬皇甫眞爲尙書左僕射，典書令張悕爲右僕射；<span class="jiazhu">悕，香衣翻。</span>其餘文武，拜授有差。戊辰，儁卽皇帝位，大赦；自謂獲傳國璽，改元元璽。追尊武宣王爲高祖武宣皇帝，文明王爲太祖文明皇帝。<span class="jiazhu">廆諡武宣王，皝諡文明王。</span>時晉使適至燕，<span class="jiazhu">使，疏吏翻。</span>儁謂曰：<span class="yinhao">「汝還白汝天子，我承人乏，爲中國所推，已爲帝矣！」</span><span class="jiazhu">謂中國無主，己爲士民所推，遂承人乏而卽尊位也。</span>改司州爲中州；建留臺於龍都。<span class="jiazhu">趙置司州於鄴。燕初都龍城，時遷于薊，故建留臺於龍城，謂之龍都。</span>以玄菟太守乙逸爲尙書，專委留務。<span class="jiazhu">菟，同都翻。</span></p>
<p class="em2 strong"><span class="yinwen">28</span>秦丞相雄攻王擢于隴西，擢奔涼州，雄還屯隴東。<span class="jiazhu">隴東，漢汧縣地。</span>張重華以擢爲征虜將軍、秦州刺史，特寵待之。<span class="jiazhu">重華寵待王擢以圖秦、隴，豈知擢非苻雄之敵也。</span></p>
<div class="yeartoc" id="year_toc_353"><p class="strong"><span class="section" id="title-5"><span data-head-description="孝宗穆皇帝中之上" data-head-level="h4" data-head-title="永和九年">九年</span></span><span class="biaozhusup" data-rel="">（癸丑、三五三年）</span></p></div>
<p class="em2 strong"><span class="yinwen">1</span>春，正月，乙卯朔，大赦。</p>
<p class="em2 strong"><span class="yinwen">2</span>二月，庚子，燕主儁立其妃可足渾氏爲皇后，<span class="jiazhu">爲可足渾后亂燕張本。可足渾，北方三字姓。</span>世子曄爲皇太子，皆自龍城遷于薊宮。</p>
<p class="em2 strong"><span class="yinwen">3</span>張重華遣將軍張弘、宋修會王擢帥步騎萬五千伐秦；<span class="jiazhu">帥，讀曰率。騎，奇寄翻。</span>秦丞相雄、衞將軍菁拒之，大敗涼兵於龍黎，<span class="jiazhu">《新唐書·地理志》：隴州吳山縣有龍盤府、龍盤城。吳山，後魏之南由縣地。疑龍黎卽龍盤也。敗，補邁翻；下所敗同。</span>斬首萬二千級，虜張弘、宋修；王擢棄秦州，奔姑臧。秦主健以領軍將軍苻願爲秦州刺史，鎭上邽。</p>
<p class="em2 strong"><span class="yinwen">4</span>三月，交州刺史阮敷討林邑，破五十餘壘。</p>
<p class="em2 strong"><span class="yinwen">4</span>趙故衛尉常山李犢聚衆數千人叛燕。</p>
<p class="em2 strong"><span class="yinwen">6</span>西域胡劉康詐稱劉曜子，聚衆於平陽，自稱晉王；夏，四月，秦左衞將軍苻飛討擒之。</p>
<p class="em2 strong"><span class="yinwen">7</span>以安西將軍謝尙爲尙書僕射。</p>
<p class="em2 strong"><span class="yinwen">8</span>五月，張重華復使王擢帥衆二萬伐上邽，<span class="jiazhu">復，扶又翻。</span>秦州郡縣多應之；苻願戰敗，奔長安。重華因上疏請伐秦，詔進重華涼州牧。</p>
<p class="em2 strong"><span class="yinwen">9</span>燕主儁遣衞將軍恪討李犢，犢降，<span class="jiazhu">降，戶江翻；下同。</span>遂東擊呂護於魯口。</p>
<p class="em2 strong"><span class="yinwen">10</span>六月，秦苻飛攻氐王楊初於仇池，爲初所敗。<span class="jiazhu">楊初據險以拒秦，秦兵雖強，故爲初所敗。敗，補邁翻。</span>丞相雄、平昌王菁帥步騎四萬屯于隴東。</p>
<p class="em2 strong">秦主健納張遇繼母韓氏爲昭儀，數於衆中謂遇曰：<span class="jiazhu">數，所角翻。</span><span class="yinhao">「卿，吾假子也。」</span>遇恥之，因雄等精兵在外，陰結關中豪傑，欲滅苻氏，以其地來降。秋，七月，遇與黃門劉晃謀夜襲健，晃約開門以待之。會健使晃出外，晃固辭，不得已而行。遇不知，引兵至門，門不開；事覺，伏誅。於是孔持<span class="jiaozhusup">【嚴：「持」改「特」。】</span>起池陽，劉珍、夏侯顯起鄠，喬秉起雍，胡陽赤起司竹，呼延毒起灞城，<span class="jiazhu">池陽縣，漢屬馮翊，晉屬扶風，唐爲雲陽縣，屬京兆。鄠縣，漢屬扶風，晉屬始平郡，唐屬京兆。雍縣，漢屬扶風，唐改爲天興縣，爲鳳翔府治所。霸陵縣，漢屬京兆，晉改曰霸城。<span class="yinhao">「喬秉」</span>，《載記》作<span class="yinhao">「喬景」</span>，避唐諱也。<span class="yinhao">「孔持」</span>，作<span class="yinhao">「孔特」</span>。鄠，音戶。雍，於用翻。</span>衆數萬人，各遣使來請兵。<span class="jiazhu">使，疏吏翻；下同。</span></p>
<p class="em2 strong"><span class="yinwen">11</span>秦以左僕射魚遵爲司空。</p>
<p class="em2 strong"><span class="yinwen">12</span>九月，秦丞相雄帥衆二萬還長安，<span class="jiazhu">帥，讀曰率；下同。</span>遣平昌王菁略定上洛，置荊州于豐陽川，<span class="jiazhu">上洛縣，漢西都屬弘農郡，東漢屬京兆，武帝泰始二年，分置上洛郡，豐陽川在郡界。《續漢志》，南陽郡析縣有豐陽城，後魏太安二年，置豐陽縣，《左傳》所謂<span class="yinhao">「司馬起豐析」</span>，卽其地。劉昫曰：唐商州豐陽縣，漢商縣地，晉分商縣置豐陽縣，因豐陽川爲名。</span>以步兵校尉金城郭敬爲刺史。雄與清河王法、苻飛分討孔持等。</p>
<p class="em2 strong"><span class="yinwen">13</span>姚襄屯歷陽，以燕、秦方強，未有北伐之志，乃夾淮廣興屯田，訓厲將士。<span class="jiazhu">將，卽亮翻。</span>殷浩在壽春，惡其強盛，<span class="jiazhu">惡，烏路翻；下同。</span>囚襄諸弟，屢遣刺客刺之，<span class="jiazhu">刺之，七亦翻。</span>刺客皆以情告襄。安北將軍魏統卒，<span class="jiazhu">魏統來降，見上七年。</span>弟憬代領部曲。浩潛遣憬帥衆五千襲之，襄斬憬，幷其衆。<span class="jiazhu">憬，古迥翻。</span>浩愈惡之，使龍驤將軍劉啓守譙，<span class="jiazhu">驤，思將翻。</span>遷襄于梁國蠡臺，<span class="jiazhu">司馬彪《郡國志》，睢陽縣有廬門亭，城內有高臺，甚秀廣，巍然介立，超焉獨上，謂之蠡臺。杜預曰：盧門，宋城南門也。《續述征記》曰：迴道似蠡，故謂之蠡臺。蠡，如字；若如《述征記》之說，音盧戈翻。</span>表授梁國內史。</p>
<p class="em2 strong">魏憬子弟數往來壽春，<span class="jiazhu">數，所角翻。</span>襄益疑懼，遣參軍權翼使於浩，浩曰：<span class="yinhao">「身與姚平北共爲王臣，休戚同之；平北每舉動自專，甚失輔車之理，豈所望也！」</span><span class="jiazhu">《左傳》曰：輔車相依。杜預《註》曰：輔，頰；輔車，牙車。車，尺奢翻。</span>翼曰：<span class="yinhao">「平北英姿絕世，擁兵數萬遠歸晉室者，以朝廷有道，宰輔明哲故也。今將軍輕信讒慝之言，與平北有隙；愚謂猜嫌之端，在此不在彼也。」</span>浩曰：<span class="yinhao">「平北姿性豪邁，生殺自由，又縱小人掠奪吾馬；王臣之體，固若是乎？」</span>翼曰：<span class="yinhao">「平北歸命聖朝，<span class="jiazhu">朝，直遙翻。</span>豈肯妄殺無辜！姦宄之人，亦王法所不容也，殺之何害！」</span>浩曰：<span class="yinhao">「然則掠馬何也？」</span>翼曰：<span class="yinhao">「將軍謂平北雄武難制，終將討之，故取馬欲以自衞耳。」</span>浩笑曰：<span class="yinhao">「何至是也！」</span><span class="jiazhu">權翼之言，得浩之情，故笑。史言浩不能綏御新附。</span></p>
<p class="em2 strong">初，浩陰遣人誘梁安、雷弱兒，使殺秦主健，許以關右之任；弱兒僞許之，且請兵應接。浩聞張遇作亂，健兄子輔國將軍黃眉自洛陽西奔，以爲安等事已成。冬，十月，浩自壽春帥衆七萬北伐，<span class="jiazhu">帥，讀曰率。</span>欲進據洛陽，修復園陵。吏部尙書王彪之上會稽王昱牋，<span class="jiazhu">上，時掌翻。</span>以爲<span class="yinhao">「弱兒等容有詐僞，浩未應輕進，」</span>不從。<span class="jiazhu">藉使梁、雷果受浩間而殺健，浩亦未能越關、陝以取長安；其欲乘苻黃眉之去而據洛陽，不過欲以修復園陵爲功耳。昱遂以爲眞可立功，而不聽王彪之之言，宜桓溫得因以廢浩而制昱也。</span></p>
<p class="em2 strong">浩以姚襄爲前驅。襄引兵北行，度浩將至，<span class="jiazhu">度，徒洛翻。</span>詐令部衆夜遁，陰伏甲以邀之。浩聞而追襄至山桑；<span class="jiazhu">山桑縣，前漢屬沛郡，後漢屬汝南郡，晉屬譙郡。按山桑，六朝兵爭，爲渦陽之地，唐爲亳州蒙城縣地。</span>襄縱兵擊之，浩大敗，棄輜重，走保譙城。<span class="jiazhu">重，直龍翻。</span>襄俘斬萬餘，悉收其資仗，使兄益守山桑，襄復如淮南。<span class="jiazhu">復，扶又翻。</span>會稽王昱謂王彪之曰：<span class="yinhao">「君言無不中，<span class="jiazhu">中，竹仲翻。</span>張、陳無以過也！」</span><span class="jiazhu">張、陳，謂張良、陳平。</span></p>
<p class="em2 strong"><span class="yinwen">14</span>西平敬烈公張重華有疾，子曜靈纔十歲，立爲世子，赦其境內。重華庶兄長寧侯祚，有勇力、吏幹，<span class="jiazhu">《水經註》：金城西平西北四十里有長寧亭。晉室西平郡有長寧縣。</span>而傾巧善事內外，與重華嬖臣趙長、尉緝等結異姓兄弟。<span class="jiazhu">尉，姓也。《左傳》有鄭大夫尉止。嬖，卑義翻，又博計翻。</span>都尉常據請出之，重華曰：<span class="yinhao">「吾方以祚爲周公，使輔幼子，君是何言也！」</span><span class="jiazhu">託孤之難尙矣，況張重華乎！</span></p>
<p class="em2 strong">謝艾以枹罕之功<span class="jiazhu">事見九十七卷永和三年。枹，音膚。</span>有寵於重華，左右疾之，譖艾，出爲酒泉太守。艾上疏言：<span class="yinhao">「權倖用事，公室將危，乞聽臣入侍。」</span>且言：<span class="yinhao">「長寧侯祚及趙長等將爲亂，宜盡逐之。」</span>十一月，己未，重華疾甚，手令徵艾爲衞將軍，監中外諸軍事，輔政；<span class="jiazhu">監，工銜翻。</span>祚、長等匿而不宣。</p>
<p class="em2 strong">丁卯，重華卒，世子曜靈立，稱大司馬、涼州刺史、西平公。趙長等矯重華遺令，以長寧侯祚爲都督中外諸軍事、撫軍大將軍，輔政。<span class="jiazhu">史言張氏之亂。</span></p>
<p class="em2 strong"><span class="yinwen">15</span>殷浩使部將劉啓、王彬之攻姚益于山桑，姚襄自淮南擊之，啓、彬之皆敗死。<span class="jiazhu">啓，劉輿之孫也。</span>襄進據芍陂。</p>
<p class="em2 strong"><span class="yinwen">16</span>趙末，樂陵朱禿、平原杜能、清河丁嬈、<span class="jiazhu">嬈，乃了翻，又如紹翻。</span>陽平孫元各擁兵分據城邑，至是皆請降於燕；<span class="jiazhu">降，戶江翻。</span>燕主儁以禿爲青州刺史，能爲平原太守，嬈爲立節將軍，元爲兗州刺史，各留撫其營。</p>
<p class="em2 strong"><span class="yinwen">17</span>秦丞相雄克池陽，斬孔持。十二月，清河王法、苻飛克鄠，斬劉珍、夏侯顯。</p>
<p class="em2 strong"><span class="yinwen">18</span>姚襄濟淮，屯盱眙，<span class="jiazhu">盱眙，音吁怡。</span>招掠流民，衆至七萬，分置守宰，勸課農桑；<span class="jiazhu">姚襄所爲僅如此，而晉人已爲之震懼，蓋姦雄所竊笑也。</span>遣使詣建康罪狀殷浩，幷自陳謝。<span class="jiazhu">使，疏吏翻。</span>詔以謝尙都督江西·淮南諸軍事、豫州刺史，鎭歷陽。<span class="jiazhu">以尙得襄之歡心，旣以招撫之，又以備之。</span></p>
<p class="em2 strong"><span class="yinwen">19</span>涼右長史趙長等建議，以爲<span class="yinhao">「時難未夷，宜立長君，<span class="jiazhu">難，乃旦翻。長，知兩翻。</span>曜靈沖幼，請立長寧侯祚。」</span>張祚先得幸於重華之母馬氏，馬氏許之，乃廢張曜靈爲涼寧侯，立祚爲大都督、大將軍、涼州牧、涼公。祚旣得志，恣爲淫虐，殺重華妃裴氏及謝艾。<span class="jiazhu">淫者，烝其君母；虐者，殺裴妃、謝艾。卽此二端，他所淫虐又其餘毒也。</span></p>
<p class="em2 strong"><span class="yinwen">20</span>燕衞將軍恪、撫軍將軍軍、左將軍彪<span class="jiaozhusup">【嚴：「彪」改「彭」。】</span>等屢薦給事黃門侍郎霸有命世之才，宜總大任。是歲，燕主儁以霸爲使持節、安東將軍、北冀州刺史，鎭常山。<span class="jiazhu">冀州刺史鎭信都，今置北冀州於常山。</span></p>
<div class="yeartoc" id="year_toc_354"><p class="strong"><span class="section" id="title-6"><span data-head-description="孝宗穆皇帝中之上" data-head-level="h4" data-head-title="永和十年">十年</span></span><span class="biaozhusup" data-rel="">（甲寅、三五四年）</span></p></div>
<p class="em2 strong"><span class="yinwen">1</span>春，正月，張祚自稱涼王，改建興四十二年爲和平元年；<span class="jiazhu">河西張氏，乃心晉室，奉建興年號至四十餘年，張祚凶淫，改元僭擬，祖父之所不相也。</span>立妻辛氏爲王后，子太和爲太子；封弟天錫爲長寧侯，子庭堅爲建康侯，<span class="jiazhu">建康郡，蓋張氏所置，張茂分屬涼州。</span>曜靈弟玄靚爲涼武侯；<span class="jiazhu">靚，疾正翻。</span>置百官，郊祀天地，用天子禮樂。尙書馬岌切諫，坐免官。<span class="jiazhu">岌，魚及翻。</span>郎中丁琪復諫曰：<span class="yinhao">「我自武公以來，<span class="jiazhu">張軌諡武公。復，扶又翻。</span>世守臣節，抱忠履謙五十餘年，<span class="jiazhu">履謙，謂未嘗建國自王也。惠帝永寧元年，張軌鎭涼土，至是五十四年。</span>故能以一州之衆，抗舉世之虜，師徒歲起，民不告疲。殿下勳德未高於先公，而亟謀革命，臣未見其可也。彼士民所以用命，四遠所以歸嚮者，以吾能奉晉室故也。今而自尊，則中外離心，安能以一隅之地拒天下之強敵乎！」</span>祚大怒，斬之於闕下。<span class="jiazhu">自古戮諫臣，未有不亡者也。</span></p>
<p class="em2 strong"><span class="yinwen">2</span>故魏降將周成反，<span class="jiazhu">周成降見上七年。降，戶江翻。將，卽亮翻。</span>自宛襲洛陽。<span class="jiazhu">宛，於兄翻。</span>辛酉，河南太守戴施奔鮪渚。<span class="jiazhu">《水經註》：河水過河南鞏縣，北有山臨河，謂之崟原丘；其下有穴，謂之鞏穴，言［？］潛通浦北，達于河；直穴有渚，謂之鮪渚。鮪，于軌翻。</span></p>
<p class="em2 strong"><span class="yinwen">3</span>秦丞相雄克司竹；胡陽赤奔霸城，依呼延毒。</p>
<p class="em2 strong"><span class="yinwen">4</span>中軍將軍、揚州刺史殷浩連年北伐，師徒屢敗，糧械都盡；征西將軍桓溫因朝野之怨，上疏數浩之罪，請廢之。<span class="jiazhu">數，所具翻。</span>朝廷不得已，免浩爲庶人，徙東陽之信安。<span class="jiazhu">東陽郡本會稽西部都尉，吳孫晧寶鼎元年立郡。信安縣，漢獻帝初平三年，分太末立新安縣，武帝太康元年，更名信安。東陽郡，唐爲婺州。信安縣，唐爲衢州治所。</span>自此內外大權一歸於溫矣。<span class="jiazhu">史言晉氏失權，由用殷浩違其才。</span></p>
<p class="em2 strong">浩少與溫齊名，<span class="jiazhu">少，詩照翻。</span>而心競不相下，溫常輕之。浩旣廢黜，雖愁怨不形辭色，常書空作<span class="yinhao">「咄咄怪事」</span>字。<span class="jiazhu">咄，當沒翻。咄咄，嗟咨語也。</span>久之，溫謂掾郗超曰：<span class="jiazhu">掾，于絹翻。郗，丑之翻。</span><span class="yinhao">「浩有德有言，嚮爲令僕，足以儀刑百揆，朝廷用違其才耳。」</span>將以浩爲尙書令，以書告之。浩欣然許焉，將答書，慮有謬誤，開閉者十數，竟達空函。溫大怒，由是遂絕，卒於徙所。以前會稽內史王述爲揚州刺史。<span class="jiazhu">卒，子恤翻。會，工外翻。</span></p>
<p class="em2 strong"><span class="yinwen">5</span>二月，乙丑，桓溫統步騎四萬發江陵；水軍自襄陽入均口，至南鄕；<span class="jiazhu">《水經註》：順陽郡筑陽縣有涉都城，沔水逕東北；均水於縣入沔，謂之均口。筑陽與南鄕縣，漢皆屬南陽郡；漢建安中，分南陽右壤立南鄕郡，二縣屬焉；武帝更名順陽郡，成帝咸康四年，復曰南鄕郡。</span>步兵自淅川趣武關；<span class="jiazhu">析縣，前漢屬弘農郡，後漢屬南陽郡，春秋之白羽也。武關在其西。文穎曰：武關去析縣百七十里。賢曰：析，卽今鄧州內鄕縣。後魏置淅川縣，有淅水；後周併入內鄕縣。</span>命司馬勳出子午道以伐秦。<span class="jiazhu">命勳從梁州出師。</span></p>
<p class="em2 strong"><span class="yinwen">6</span>燕衞將軍恪圍魯口，三月，拔之。呂護奔野王，遣弟奉表謝罪於燕，燕以護爲河內太守。</p>
<p class="em2 strong"><span class="yinwen">7</span>姚襄遣使降燕。<span class="jiazhu">使，疏吏翻。降，戶江翻。</span></p>
<p class="em2 strong"><span class="yinwen">8</span>燕王儁以慕容評爲鎭南將軍，都督秦、雍、益、梁、江、揚、荊、徐、兗、豫十州諸軍事，權鎭洛水；<span class="jiazhu">雍，於用翻。</span>以慕容強爲前鋒都督，督荊、徐二州、緣淮諸軍事，進據河南。<span class="jiazhu">此河南，謂大河之南。</span></p>
<p class="em2 strong"><span class="yinwen">9</span>桓溫別將攻上洛，獲秦荊州刺史郭敬；進擊青泥，破之。<span class="jiazhu">青泥城在藍田縣南。</span>司馬勳掠秦西鄙，涼秦州刺史王擢攻陳倉以應溫。<span class="jiazhu">趙亡，王擢歸張氏，故以涼繫之。</span>秦主健遣太子萇、<span class="jiazhu">萇，仲良翻。</span>丞相雄、淮南王生、平昌王菁、北平王碩帥衆五萬軍于嶢柳以拒溫。<span class="jiazhu">《土地記》曰：藍田縣南有嶢關，地名嶢柳，道通荊州。《晉·地道記》曰：關當上洛縣西北。帥，讀曰率；下同。嶢，五聊翻。</span>夏，四月，己亥，溫與秦兵戰于藍田。秦淮南王生單騎突陳，<span class="jiazhu">騎，奇寄翻；下同。陳，讀曰陣。</span>出入以十數，殺傷晉將士甚衆。溫督衆力戰，秦兵大敗；將軍桓沖又敗秦丞相雄于白鹿原。<span class="jiazhu">《水經註》：霸川之西有白鹿原。《三秦記》曰：麗山西有白鹿原。魏收《地形志》，京兆藍田縣有白鹿原。又敗，補邁翻。</span>沖，溫之弟也。溫轉戰而前，壬寅，進至灞上。秦太子萇等退屯城南，秦主健與老弱六千固守長安小城，悉發精兵三萬，遣大司馬雷弱兒等與萇合兵以拒溫。三輔郡縣皆來降。<span class="jiazhu">降，戶江翻。</span>溫撫諭居民，使安堵復業。民爭持牛酒迎勞，<span class="jiazhu">勞，力到翻。</span>男女夾路觀之，耆老有垂泣者，曰：<span class="yinhao">「不圖今日復覩官軍！」</span><span class="jiazhu">復，扶又翻。</span></p>
<p class="em2 strong">秦丞相雄帥騎七千襲司馬勳於子午谷，破之，勳退屯女媧堡。</p>
<p class="em2 strong"><span class="yinwen">10</span>戊申，燕主儁封撫軍將軍軍爲襄陽王，左將軍彭爲武昌王；以衞將軍恪爲大司馬、侍中、大都督、錄尙書事，封太原王；鎭南將軍評爲司徒、驃騎將軍，封上庸王；<span class="jiazhu">驃，匹妙翻。</span>封安東將軍霸爲吳王；左賢王友爲范陽王，散騎常侍厲爲下邳王，散騎常侍宜爲廬江王，<span class="jiazhu">散，悉亶翻。</span>寧北將軍度爲樂浪王；<span class="jiazhu">樂浪，音洛琅。</span>又封弟桓爲宜都王，逮爲臨賀王，徽爲河間王，龍爲歷陽王，納爲北海王，秀爲蘭陵王，嶽爲安豐王，德爲梁公，默爲始安公，僂爲南康公；<span class="jiazhu">僂，隴主翻。</span>子咸<span class="jiaozhusup">【嚴：「咸」改「臧」。】</span><span class="jiazhu">參考後卷，<span class="yinhao">「咸」</span>，當作<span class="yinhao">「臧」</span>。</span>爲樂安王，亮爲勃海王，溫爲帶方王，涉爲漁陽王，暐爲中山王；以尙書令陽騖爲司空，仍守尙書令。</p>
<p class="em2 strong">命冀州刺史吳王霸徙治信都。<span class="jiazhu">去年霸治常山。</span>初，燕王皝奇霸之才，故名之曰霸，將以爲世子；羣臣諫而止，然寵遇猶踰於世子。由是儁惡之，<span class="jiazhu">惡，烏路翻；下同。</span>以其嘗墬馬折齒，更名曰𡙇；<span class="jiazhu">更，工衡翻；下同。𡙇，傾雪翻。</span>尋以其應讖文，更名曰垂；遷侍中，錄留臺事，徙鎭龍城。垂大得東北之和，儁愈惡之，復召還。<span class="jiazhu">儁雖忌垂，卒之復燕祚者垂也。天之所置，其可廢乎！</span></p>
<p class="em2 strong"><span class="yinwen">11</span>五月，江西流民郭敞等<span class="jiaozhusup">【章：十二行本「等」下有「千餘人」三字；乙十一行本同；孔本同。】</span>執陳留內史劉仕，降于姚襄。<span class="jiazhu">晉南渡後，陳留郡寄治譙郡長垣縣界。按《載記》，劉仕時在堂邑。</span>建康震駭，以吏部尙書周閔爲中軍將軍，屯中堂；豫州刺史謝尙自歷陽還衞京師，固江備守。</p>
<p class="em2 strong"><span class="yinwen">12</span>王擢拔陳倉，殺秦扶風內史毛難。</p>
<p class="em2 strong"><span class="yinwen">13</span>北海王猛，少好學，<span class="jiazhu">少，詩照翻。好，呼到翻。</span>倜儻有大志，不屑細務，人皆輕之。猛悠然自得，隱居華陰。<span class="jiazhu">《王猛傳》：猛，北海劇人，家于魏郡，徐統召而不應，遂隱于華陰山。華陰縣，前漢屬京兆，後漢、晉屬弘農郡。倜，他狄翻。華，戶化翻。</span>聞桓溫入關，披褐詣之，捫蝨而談當世之務，<span class="jiazhu">褐，毛布。蝨，色櫛翻。</span>旁若無人。溫異之，問曰：<span class="yinhao">「吾奉天子之命，將銳兵十萬爲百姓除殘賊，<span class="jiazhu">將，卽亮翻。爲，于僞翻。</span>而三秦豪傑未有至者，何也？」</span>猛曰：<span class="yinhao">「公不遠數千里，深入敵境，今長安咫尺而不渡灞水，百姓未知公心，所以不至。」</span>溫嘿然無以應，徐曰：<span class="yinhao">「江東無卿比也！」</span><span class="jiazhu">猛蓋指出溫之心事，以爲溫之伐秦，但欲以功名鎭服江東，非眞有心於伐罪弔民，恢復境土；不然，何以不渡灞水，徑攻長安？此溫所以無以應也。然余觀桓溫用兵，伐秦至灞上，伐燕至枋頭，皆乘勝進兵，逼其國都，乃持重觀望，卒以取敗。蓋溫，姦雄也，乘勝進兵，逼其國都，冀其望風畏威，有內潰之變也。逼其國都而敵無內變，故持重以待之；情見勢屈，敵因而乘之，故至於敗。蘇子由所謂以智遇智，則其智不足恃者此也。</span>乃署猛軍謀祭酒。</p>
<p class="em2 strong">溫與秦丞相雄等戰于白鹿原，溫兵不利，死者萬餘人。初，溫指秦麥以爲糧，旣而秦人悉芟麥，清野以待之，溫軍乏食。六月，丁丑，徙關中三千餘戶而歸。以王猛爲高官督護，<span class="jiazhu">職爲督護，而加之以高官也。魏、晉之間，凡居節鎭者，其部將有督護，其後又置高官督護。王敦鎭武昌，有高官督護繆坦。</span>欲與俱還，猛辭不就。<span class="jiazhu">猛不肯從溫，溫豈不欲殺之邪！蓋溫軍已敗，怱怱退師，不暇殺之也。</span></p>
<p class="em2 strong">呼延毒帥衆一萬從溫還。<span class="jiazhu">帥，讀曰率。</span>秦太子萇等隨溫擊之，比至潼關，<span class="jiazhu">比，必寐翻。</span>溫軍屢敗，失亡以萬數。</p>
<p class="em2 strong">溫之屯灞上也，順陽太守薛珍勸溫徑進逼長安；<span class="jiazhu">成帝改順陽曰南鄕郡，旣而復舊。</span>溫弗從。珍以偏師獨濟，頗有所獲。及溫退，乃還，顯言於衆，自矜其勇而咎溫之持重；溫殺之。</p>
<p class="em2 strong"><span class="yinwen">14</span>秦丞相雄擊司馬勳、王擢於陳倉，<span class="jiazhu">勳自女媧堡會擢攻陳倉。</span>勳奔漢中，擢奔略陽。</p>
<p class="em2 strong"><span class="yinwen">15</span>秦以光祿大夫趙俱爲洛陽<span class="jiaozhusup">【章：十二行本「陽」作「州」；乙十一行本同；孔本同；張校同。】</span>刺史，鎭宜陽。</p>
<p class="em2 strong"><span class="yinwen">16</span>秦東海敬武王雄攻喬秉于雍；<span class="jiazhu">雍，於用翻。</span>丙申，卒。秦主健哭之嘔血，曰：<span class="yinhao">「天不欲吾平四海邪！何奪吾元才之速也？」</span><span class="jiazhu">苻雄，字元才。</span>贈魏王，葬禮依晉安平獻王故事。雄以佐命元勳，<span class="jiaozhusup">【章：十二行本「勳」下有「位兼將相」四字；乙十一行本同；退齋校同。】</span>權侔人主，而謙恭汎愛，遵奉法度，故健重之，常曰：<span class="yinhao">「元才，吾之周公也。」</span></p>
<p class="em2 strong">子堅襲爵。<span class="jiazhu">堅襲爵東海王。</span>堅性至孝，幼有志度，博學多能，交結英豪，呂婆樓、強汪及略陽梁平老皆與之善。<span class="jiazhu">苻堅事始此。</span></p>
<p class="em2 strong"><span class="yinwen">17</span>燕樂陵太守慕容鉤，翰之子也，<span class="jiazhu">慕容翰有破高句麗滅宇文之功。</span>與青州刺史朱禿共治厭次。<span class="jiazhu">厭，於琰翻。</span>鉤自恃宗室，每陵侮禿。禿不勝忿，<span class="jiazhu">勝，音升。</span>秋，七月，襲鉤，殺之，南奔段龕。<span class="jiazhu">爲後燕主誅禿張本。</span></p>
<p class="em2 strong"><span class="yinwen">18</span>秦太子萇攻喬秉于雍，八月，斬之，關中悉平。秦主健賞拒桓溫之功，以雷弱兒爲丞相，毛貴爲太傅，魚遵爲太尉，淮南王生爲中軍大將軍，平昌王菁爲司空。健勤於政事，數延公卿<span class="jiazhu">數，所角翻。</span>咨講治道；<span class="jiazhu">治，直吏翻。</span>承趙人苛虐奢侈之後，易以寬簡、節儉，崇禮儒士，由是秦人悅之。</p>
<p class="em2 strong"><span class="yinwen">19</span>燕大調兵衆，<span class="jiazhu">調，徒釣翻，發也。</span>因發詔之日，號曰<span class="yinhao">「丙戌舉」</span>。</p>
<p class="em2 strong"><span class="yinwen">20</span>九月，桓溫還自伐秦，帝遣侍中、黃門勞溫于襄陽。<span class="jiazhu">侍中、黃門侍郎，自魏以來爲要近之職。勞，力到翻。</span></p>
<p class="em2 strong"><span class="yinwen">21</span>或告燕黃門侍郎宋斌等謀奉冉智爲主而反，皆伏誅。斌，燭之子也。<span class="jiazhu">宋燭見九十六卷成帝咸康四年。斌，音彬。</span></p>
<p class="em2 strong"><span class="yinwen">22</span>秦太子萇之拒桓溫也，爲流矢所中，<span class="jiazhu">中，竹仲翻。</span>冬，十月，卒，諡曰獻哀。</p>
<p class="em2 strong"><span class="yinwen">23</span>燕主儁如龍城。</p>
<p class="em2 strong"><span class="yinwen">24</span>桓溫之入關也，王擢遣使告涼王祚，<span class="jiazhu">使，疏吏翻。</span>言溫善用兵，其志難測。祚懼，且畏擢之叛己，遣人刺之。<span class="jiazhu">刺，七亦翻。</span>事泄，祚益懼，大發兵，聲言東伐，實欲西保敦煌，<span class="jiazhu">敦，徒門翻。</span>會溫還而止。旣而遣秦州刺史牛霸等帥兵三千擊擢，破之。十一月，擢帥衆降秦，<span class="jiazhu">帥，讀曰率。降，戶江翻。</span>秦以擢爲尙書，以上將軍啖鐵爲秦州刺史。<span class="jiazhu">啖，氐姓也。毛晃曰：音徒覽翻。</span></p>
<p class="em2 strong"><span class="yinwen">25</span>秦王健叔父武都王安自晉還，<span class="jiazhu">健遣安來請朝命，見上卷六年。</span>爲姚襄所虜，以爲洛州刺史。十二月，安亡歸秦，健以安爲大司馬、驃騎大將軍、幷州刺史，鎭蒲阪。<span class="jiazhu">驃，匹妙翻。</span></p>
<p class="em2 strong"><span class="yinwen">26</span>是歲，秦大饑，米一升值布一匹。</p>
</div></body></html>