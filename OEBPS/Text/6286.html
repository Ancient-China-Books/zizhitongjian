<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>資治通鑑-卷第一百四十二・齊紀八・東昏侯上</title><meta content="width=device-width initial-scale=1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="齊紀八">齊紀八</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">屠維單閼<span class="biaozhusup" data-rel="">（己卯）</span>，一年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="東昏侯上">東昏侯上</span></span></h5>
<p class="" id="p1"><a class="gg-link" href="#p1" onclick="return changeColor(this);"></a><span class="jiazhu">諱寶卷，字智藏；明帝第二子也；本名明賢，明帝輔政後，改焉。明帝長子寶義有廢疾，故立帝爲太子。其後蕭衍、蕭穎冑以荊、雍起兵輔南康王寶融以攻帝，廢帝爲東昏侯。荊、雍在西，謂帝以昏虐居東，故廢爲東昏侯。</span></p>
<div class="yt" id="y499"><p class="strong" id="p2"><a class="gg-link" href="#p2" onclick="return changeColor(this);"></a><span class="section" id="title-3"><span data-head-description="東昏侯上" data-head-level="h4" data-head-title="永元元年">永元元年</span></span><span class="biaozhusup" data-rel="">（己卯、四九九年）</span></p></div>
<p class="em2 strong" id="p3"><a class="gg-link" href="#p3" onclick="return changeColor(this);"></a><span class="yinwen">1</span>春，正月，戊寅朔，大赦，改元。</p>
<p class="em2 strong" id="p4"><a class="gg-link" href="#p4" onclick="return changeColor(this);"></a><span class="yinwen">2</span>太尉陳顯達督平北將軍崔慧景軍四萬擊魏，欲復雍州諸郡；<span class="jiazhu">去年，魏克雍州五郡。雍，於用翻。</span>癸未，魏遣前將軍元英拒之。<span class="jiazhu">元英卽拓跋英；魏旣改姓元氏，史因而書之。</span></p>
<p class="em2 strong" id="p5"><a class="gg-link" href="#p5" onclick="return changeColor(this);"></a><span class="yinwen">3</span>乙酉，魏主發鄴。<span class="jiazhu">去年十二月甲寅，魏主自鄴班師，今車駕始自鄴發。</span></p>
<p class="em2 strong" id="p6"><a class="gg-link" href="#p6" onclick="return changeColor(this);"></a><span class="yinwen">4</span>辛卯，帝祀南郊。</p>
<p class="em2 strong" id="p7"><a class="gg-link" href="#p7" onclick="return changeColor(this);"></a><span class="yinwen">5</span>戊戌，魏主至洛陽，過李沖冢。<span class="jiazhu">沖死見上卷上年。魏主令葬沖於洛陽覆舟山，近杜預冢，今自鄴還過其冢。按魏主詔代人遷洛者葬洛，餘州從便。沖，隴西人也，以其貴寵，亦令葬洛。</span>時臥疾，望之而泣；見留守官，語及沖，輒流涕。<span class="jiazhu">李沖與任城王澄等同守留臺。魏主還洛，見留守官，而沖已死，故語及輒流涕，念之之甚也。守，式又翻。</span></p>
<p class="em2 strong" id="p8"><a class="gg-link" href="#p8" onclick="return changeColor(this);"></a>魏主謂任城王澄曰：<span class="yinhao">「朕離京以來，舊俗少變不？」</span><span class="jiazhu">任，音壬。離，力智翻。少，詩沼翻；下同。不，讀曰否。</span>對曰：<span class="yinhao">「聖化日新。」</span>帝曰：<span class="yinhao">「朕入城，見車上婦人猶戴帽、著小襖，<span class="jiazhu">此代北婦人之服也。乘車婦人，皆貴臣之家也。著，陟略翻。襖，烏浩翻，裌衣也。</span>何謂日新！」</span>對曰：<span class="yinhao">「著者少，不著者多。」</span>帝曰：<span class="yinhao">「任城，此何言也！必欲使滿城盡著邪？」</span>澄與留守官皆免冠謝。<span class="jiazhu">史言魏主汲汲於用夏變夷。</span></p>
<p class="em2 strong" id="p9"><a class="gg-link" href="#p9" onclick="return changeColor(this);"></a>甲辰，魏大赦。魏主之幸鄴也，李彪迎拜於鄴南，且謝罪。<span class="jiazhu">彪旣得罪，歸鄕里，故迎魏主於鄴南。</span>帝曰：<span class="yinhao">「朕欲用卿，思李僕射而止。」</span>慰而遣之。會御史臺令史龍文觀告：<span class="yinhao">「太子恂被收之日，<span class="jiazhu">恂被收見一百四十卷明帝建武三年。被，皮義翻。</span>有手書自理，彪不以聞。」</span>尙書表收彪赴洛陽。帝以爲彪必不然；以牛車散載詣洛陽，<span class="jiazhu">散，悉但翻。散載者，不加縶縛。</span>會赦，得免。</p>
<p class="em2 strong" id="p10"><a class="gg-link" href="#p10" onclick="return changeColor(this);"></a><span class="yinwen">6</span>魏太保齊郡靈王簡卒。</p>
<p class="em2 strong" id="p11"><a class="gg-link" href="#p11" onclick="return changeColor(this);"></a><span class="yinwen">7</span>二月，辛亥，魏以咸陽王禧爲太尉。</p>
<p class="em2 strong" id="p12"><a class="gg-link" href="#p12" onclick="return changeColor(this);"></a><span class="yinwen">8</span>魏主連年在外，<span class="jiazhu">魏主自明帝建武元年南伐，至是首尾四年。</span>馮后私於宦者高菩薩。<span class="jiazhu">菩，蓬晡翻。薩，桑葛翻。</span>及帝在懸瓠病篤，<span class="jiazhu">事見上卷上年。</span>后益肆意無所憚，中常侍雙蒙等爲之心腹。<span class="jiazhu">雙，姓；蒙，名。<span class="shu-ming">姓譜</span>：顓帝後封於雙蒙城，其後以爲氏。</span></p>
<p class="em2 strong" id="p13"><a class="gg-link" href="#p13" onclick="return changeColor(this);"></a>彭城公主爲宋王劉昶子婦，寡居。<span class="jiazhu">昶，丑兩翻。</span>后爲其母弟北平馮夙求婚，帝許之；公主不願，后強之。<span class="jiazhu">后爲，于僞翻。強，其兩翻。</span>公主密與家僮冒雨詣懸瓠，訴於帝，且具道后所爲。帝疑而祕之。后聞之，始懼，陰與母常氏使女巫厭禱，<span class="jiazhu">厭，於葉翻，又於琰翻。</span>曰：<span class="yinhao">「帝疾若不起，一旦得如文明太后輔少主稱制者，<span class="jiazhu">文明太后，后之姑也；其包藏禍心若此，豈非姑之敎邪！少，詩照翻。</span>當賞報不貲。」</span><span class="jiazhu">貲，卽移翻。貲之爲言量也。不貲，言無量之可比也。</span></p>
<p class="em2 strong" id="p14"><a class="gg-link" href="#p14" onclick="return changeColor(this);"></a>帝還洛，收高菩薩、雙蒙等，案問，具伏。帝在含溫室，夜引后入，賜坐東楹，去御榻二丈餘，命菩薩等陳狀。<span class="jiazhu">陳后淫泆之狀。</span>旣而召彭城王勰、北海王詳入坐，<span class="jiazhu">勰，音協。</span>曰：<span class="yinhao">「昔爲汝嫂，今是路人，但入勿避！」</span>又曰：<span class="yinhao">「此嫗欲手刃吾脅！<span class="jiazhu">嫗，威遇翻。老婦曰嫗。</span>吾以文明太后家女，不能廢，但虛置宮中，有心庶能自死；<span class="jiazhu">言若有人心，必當自取盡也。</span>汝等勿謂吾猶有情也。」</span>二王出，賜后辭訣；后再拜，稽首涕泣。<span class="jiazhu">稽，音啓。</span>入居後宮，諸嬪御奉之猶如后禮，<span class="jiazhu">嬪，毗賓翻。</span>唯命太子不復朝謁而已。<span class="jiazhu">太子，儲君也；命不復朝謁，絕之，不使以母禮事之。復，扶又翻。朝，直遙翻。</span></p>
<p class="em2 strong" id="p15"><a class="gg-link" href="#p15" onclick="return changeColor(this);"></a>初，馮熙以文明太后之兄尙恭宗女博陵長公主。<span class="jiazhu">景穆太子廟號恭宗。長，知兩翻。</span>熙有三女，二爲皇后，一爲左昭儀，<span class="jiazhu">二后，廢后及幽后也。昭儀早卒。瑤光寺之練行尼，魏主忍爲之，廢后非得罪於宗廟也；幽后所爲彰灼如此，乃不能正其罪；廢后獨非文明家女邪！</span>由是馮氏貴寵冠羣臣，賞賜累巨萬。<span class="jiazhu"><span class="shu-ming">漢書音義</span>曰：巨萬，萬萬也。冠，古玩翻。</span>公主生二子，誕、脩。熙爲太保，誕爲司徒，脩爲侍中、尙書，庶子聿爲黃門郎。黃門侍郎崔光與聿同直，<span class="jiazhu">庶子，妾御所生。以此觀之，魏以黃門郎與黃門侍郎爲兩官。同直，同直禁中也。</span>謂聿曰：<span class="yinhao">「君家富貴太盛，終必衰敗。」</span>聿曰：<span class="yinhao">「我家何所負，而君無故詛我！」</span><span class="jiazhu">詛，莊助翻，呪也。</span>光曰：<span class="yinhao">「不然。物盛必衰，此天地之常理。若以古事推之，不可不愼。」</span>後歲餘而脩敗。脩性浮競，誕屢戒之，不悛，<span class="jiazhu">悛，丑緣翻。</span>乃白於太后及帝而杖之。脩由是恨誕，求藥，使誕左右毒之。事覺，帝欲誅之，誕自引咎，懇乞其生。帝亦以其父老，杖脩百餘，黜爲平城民。及誕、熙繼卒，<span class="jiazhu">太和十九年，馮誕卒，是年二月也；四月，馮熙又卒。</span>幽后尋廢，<span class="jiazhu">太和二十年，幽后廢。</span>聿亦擯棄，馮氏遂衰。<span class="jiazhu">史言外戚罕有能全保其福祿者。</span></p>
<p class="em2 strong" id="p16"><a class="gg-link" href="#p16" onclick="return changeColor(this);"></a><span class="yinwen">9</span>魏<span class="jiaozhusup">〔章：十二行本「魏」上有「癸亥」二字；乙十一行本同；孔本同；退齋校同。〕</span>以彭城王勰爲司徒。<span class="jiazhu">勰，音協。</span></p>
<p class="em2 strong" id="p17"><a class="gg-link" href="#p17" onclick="return changeColor(this);"></a><span class="yinwen">10</span>陳顯達與魏元英戰，屢破之。攻馬圈城四十日，<span class="jiazhu">按<span class="shu-ming">陳顯達傳</span>，馬圈在南鄕界。杜佑曰：馬圈城去襄陽三百里，在今南陽郡界穰縣北。杜佑曰：後魏馬圈鎭，漢𣵀陽縣地。圈，渠篆翻。</span>城中食盡，噉死人肉及樹皮。<span class="jiazhu">噉，徒濫翻，又徒覽翻。</span>癸酉，魏人突圍走，斬獲千計。顯達入城，將士競取城中絹，遂不窮追。<span class="jiazhu">史言齊師貪鹵掠以縱敵。將，卽亮翻。</span>顯達又遣軍主莊丘黑進擊南鄕，拔之。<span class="jiazhu">莊丘，複姓也。蕭子顯曰：南鄕城，順陽舊治也。</span></p>
<p class="em2 strong" id="p18"><a class="gg-link" href="#p18" onclick="return changeColor(this);"></a>魏主謂任城王澄曰：<span class="yinhao">「顯達侵擾，朕不親行，無以制之。」</span><span class="jiazhu">任，音壬。</span>三月，庚辰，魏主發洛陽，命于烈居守，<span class="jiazhu">守，音狩；凡留守、太守之守皆同。</span>以右衞將軍宋弁兼祠部尙書，攝七兵事以佐之。<span class="jiazhu">攝七兵事者，攝尙書七兵曹事也。杜佑曰：魏始置五兵尙書，謂中兵、外兵、別兵、騎兵也。晉又分中、外兵各爲左、右，後魏遂爲七兵尙書。</span>弁精勤吏治，<span class="jiazhu">治，直吏翻。</span>恩遇亞於李沖。</p>
<p class="em2 strong" id="p19"><a class="gg-link" href="#p19" onclick="return changeColor(this);"></a>癸未，魏主至梁城。<span class="jiazhu">魏收<span class="shu-ming">志</span>：北荊州汝北郡有梁縣、汝源縣。<span class="shu-ming">五代志</span>：襄城郡承休縣，舊曰汝源，置汝北郡。<span class="shu-ming">唐志</span>：汝州臨汝郡，本襄城郡治梁縣，又有梁縣故城在西南四十五里。</span>崔慧景攻魏順陽，順陽太守清河張烈固守；<span class="jiazhu"><span class="shu-ming">五代志</span>：鄧州順陽縣，舊置順陽郡，唐武德六年，省順陽入冠軍，貞觀元年，省冠軍入新城，其地在今鄧州菊潭、臨湍二縣之間也。杜佑曰：漢順陽故城，在鄧州穰縣西，亦後漢穰縣地。</span>甲申，魏主遣振威將軍慕容平城將騎五千救之。<span class="jiazhu">將，卽亮翻。騎，奇寄翻。</span></p>
<p class="em2 strong" id="p20"><a class="gg-link" href="#p20" onclick="return changeColor(this);"></a>自魏主有疾，彭城王勰常居中侍醫藥，晝夜不離左右，<span class="jiazhu">離，力智翻。</span>飲食必先嘗而後進，蓬首垢面，衣不解帶。帝久疾多忿，近侍失指，動欲誅斬；勰承顏伺間，多所匡救。<span class="jiazhu">伺，相吏翻。間，古莧翻；下間道同。</span>丙戌，以勰爲使持節、都督中外諸軍事。<span class="jiazhu">使，疏吏翻。</span>勰辭曰：<span class="yinhao">「臣侍疾無暇，安能治軍！願更請一王，使總軍要，<span class="jiazhu">軍要，猶言軍權也。<span class="shu-ming">左傳</span>曰：握兵之要。杜預<span class="shu-ming">註</span>云：威權在己。治，直之翻。</span>臣得專心醫藥。」</span>帝曰：<span class="yinhao">「侍疾、治軍，皆憑於汝。吾病如此，深慮不濟；安六軍、保社稷者，捨汝而誰！何容方更請人以違心寄乎！」</span><span class="jiazhu">心寄，謂推心以託之也。</span></p>
<p class="em2 strong" id="p21"><a class="gg-link" href="#p21" onclick="return changeColor(this);"></a>丁酉，魏主至馬圈，命荊州刺史廣陽王嘉斷均口，<span class="jiazhu"><span class="shu-ming">水經</span>曰：均水出淅縣北山，南流過其縣之東，又南，當涉都縣邑北，南入于沔。<span class="shu-ming">註</span>云：卽<span class="shu-ming">郡國志</span>筑陽縣之涉都鄕，均水於此入沔，謂之均口。斷，丁管翻。</span>邀齊兵歸路。嘉，建之子也。<span class="jiazhu">楚王建，見一百二十五宋文帝元嘉十七年。</span></p>
<p class="em2 strong" id="p22"><a class="gg-link" href="#p22" onclick="return changeColor(this);"></a>陳顯達引兵渡水西，<span class="jiazhu">均水之西也。</span>據鷹子山築城；人情沮恐，<span class="jiazhu">沮，在呂翻。</span>與魏戰，屢敗。魏武衞將軍元嵩免冑陷陳，<span class="jiazhu">陳，讀曰陣。</span>將士隨之，齊兵大敗。嵩，澄之弟也。戊戌，軍<span class="jiaozhusup">〔章：十二行本「軍」上有「夜」字；乙十一行本同；孔本同；張校同；退齋校同。〕</span>主崔恭祖、胡松以烏布幔盛顯達，數人擔之，<span class="jiazhu">幔，莫半翻。盛，時征翻。擔，都甘翻，負也。</span>間道自分磧山出均水口南走。<span class="jiazhu">磧，七迹翻。</span>己亥，魏收顯達軍資億計，班賜將士，追奔至漢水而還。<span class="jiazhu">還，從宣翻，又如字；下同。</span>左軍將軍張千戰死，<span class="jiazhu"><span class="shu-ming">考異</span>曰：<span class="shu-ming">魏書</span>作<span class="yinhao">「張千達」</span>，今從<span class="shu-ming">齊書</span>。</span>士卒死者三萬餘人。</p>
<p class="em2 strong" id="p23"><a class="gg-link" href="#p23" onclick="return changeColor(this);"></a>顯達之北伐，軍入汋均口。<span class="jiazhu"><span class="shu-ming">水經註</span>：順陽縣西有石山，南臨汋水。汋水又南流，注于沔水，謂之汋口。詳考<span class="shu-ming">經</span>及<span class="shu-ming">註</span>，汋水、均水，實一水也，故謂之汋均口。汋，實若翻。</span>廣平馮道根<span class="jiazhu">沈約<span class="shu-ming">宋志</span>：廣平太守，江左僑立，治襄陽；宋爲實土，以漢朝陽縣地立廣平郡及廣平縣，領酇陰、比陽等縣。按<span class="shu-ming">水經註</span>：朝陽在新野西，白水又出其西。</span>說顯達曰：<span class="yinhao">「汋均水迅急，易進難退；<span class="jiazhu">說，輸芮翻。易，以豉翻。</span>魏若守隘，則首尾俱急。不如悉棄船於酇城，陸道步進，<span class="jiazhu">酇縣，卽漢蕭何所封之邑，屬南陽郡，晉屬順陽郡，江左僑立廣平郡，酇縣屬焉。馮道根，廣平酇人也。<span class="shu-ming">水經</span>：沔水自均口東南過酇縣之西南。<span class="shu-ming">五代志</span>：襄州陰城縣，西魏置酇城郡。隘，烏懈翻。酇，音贊。</span>列營相次，鼓行而前，破之必矣。」</span>顯達不從。道根以私屬從軍，<span class="jiazhu">私屬者，家之奴客及其親黨，非官之所調發者。</span>及顯達夜走，軍人不知山路，道根每及險要，輒停馬指示之，衆賴以全。詔以道根爲汋均口戍副。<span class="jiazhu">凡邊戍有戍主、戍副。</span>顯達素有威名，至是大損。<span class="jiazhu">陳顯達之敗，固是弱不可以敵強，亦天爲之也。齊師潰於戊戌，魏主殂於丙午。儻顯達更能支持數日，安知不能轉敗爲功邪！</span>御史中丞范岫奏免顯達官，顯達亦自表解職；皆不許，更以顯達爲江州刺史。<span class="jiazhu"><span class="shu-ming">考異</span>曰：<span class="shu-ming">齊明帝紀</span>：<span class="yinhao">「永泰元年，七月，癸卯，以顯達爲江州。」</span><span class="shu-ming">本傳</span>：<span class="yinhao">「顯達敗於馬圈，求降號，不許，乃除江州。」</span>又云：<span class="yinhao">「東昏立，顯達彌不樂京師，得此授甚喜。」</span>按明帝末，顯達方以三公將兵擊魏，不容無故除江州。今從<span class="shu-ming">本傳</span>。</span>崔慧景亦棄順陽走還。</p>
<p class="em2 strong" id="p24"><a class="gg-link" href="#p24" onclick="return changeColor(this);"></a><span class="yinwen">11</span>庚子，魏主疾甚，北還，至穀塘原，謂司徒勰曰：<span class="yinhao">「後宮久乖陰德，<span class="jiazhu"><span class="shu-ming">記</span>曰：天子理陽道，后治陰德。鄭<span class="shu-ming">註</span>云：陰德，謂主陰事，陰令也。</span>吾死之後，可賜自盡，葬以后禮，庶免馮門之醜。」</span>又曰：<span class="yinhao">「吾病益惡，殆必不起。雖摧破顯達，而天下未平，嗣子幼弱，社稷所倚，唯在於汝。霍子孟、諸葛孔明以異姓<span class="jiaozhusup">〔章：十二行本「姓」下有「猶」字；乙十一行本同；孔本同。〕</span>受顧託，<span class="jiazhu">漢武帝託昭帝於霍光，昭烈帝託後主於諸葛亮，事並見前。</span>況汝親賢，可不勉之！」</span>勰泣曰：<span class="yinhao">「布衣之士，猶爲知己畢命；<span class="jiazhu">古語有之，士爲知己者死。爲，于僞翻。</span>況臣託靈先帝，依陛下之末光乎！<span class="jiazhu">託靈，託體，皆兄弟同氣之謂也。</span>但臣以至親，久參機要，寵靈輝赫，海內莫及；所以敢受而不辭，正恃陛下日月之明，恕臣忘退之過耳。今復任以元宰，<span class="jiazhu">復，扶又翻。</span>總握機政；震主之聲，取罪必矣。昔周公大聖，成王至明，猶不免疑，而況臣乎！如此，則陛下愛臣，更爲未盡始終之美。」</span><span class="jiazhu">彭城王勰慮禍避權如此，猶終不免於高肇之手，況咸陽王禧、北海王詳等邪？</span>帝默然久之，曰：<span class="yinhao">「詳思汝言，理實難奪。」</span>乃手詔太子曰：<span class="yinhao">「汝叔父勰，清規懋賞，<span class="jiazhu">樊，美也。</span>與白雲俱潔；厭榮捨紱，以松竹爲心。吾少與綢繆，<span class="jiazhu">紱，音弗。少，詩照翻。鄭康成曰：綢繆，猶纏綿也。綢，直留翻。繆，莫侯翻。</span>未忍暌離。百年之後，其聽勰辭蟬捨冕，遂其沖挹之性。」</span>以侍中、護軍將軍北海王詳爲司空，鎭南將軍王肅爲尙書令，鎭南大將軍廣陽王嘉爲左僕射，尙書宋弁爲吏部尙書，與侍中·太尉禧、尙書右僕射澄等六人輔攻。夏，四月，丙午朔，殂于穀塘原。<span class="jiazhu">年三十三，諡孝文皇帝，廟號高祖。</span></p>
<p class="em2 strong" id="p25"><a class="gg-link" href="#p25" onclick="return changeColor(this);"></a>高祖友愛諸弟，終始無間。<span class="jiazhu">間，古莧翻。</span>嘗從容謂咸陽王禧等曰：<span class="jiazhu">從，千容翻。</span><span class="yinhao">「我後子孫邂逅不肖，<span class="jiazhu">不期而會曰邂逅。肖，似也；不似其先曰不肖。邂，戶懈翻。逅，胡豆翻。</span>汝等觀望，可輔則輔之，不可輔則取之，勿爲他人有也。」</span><span class="jiazhu">以禧之驕貪如此，孝文以此語之，是啓其姦心也。景明之禍，帝實胎之。</span>親任賢能，從善如流，精勤庶務，朝夕不倦。常曰：<span class="yinhao">「人主患不能處心公平，推誠於物。<span class="jiazhu">處，昌呂翻。</span>能是二者，則胡、越之人皆可使如兄弟矣。」</span>用法雖嚴，於大臣無所容貸，然人有小過，常多闊略。嘗於食中得蟲，又左右進羹誤傷帝手，皆笑而赦之。天地五郊、宗廟二分之祭，<span class="jiazhu">五郊，謂迎氣五郊也。按鄭康成說：古者，天子春分朝日，秋分夕月，故曰二分之祭。魏則朝日以朔，夕月以朏，猶仍古謂之二分之祭。</span>未嘗不身親其禮。每出巡遊及用兵，有司奏脩道路，帝輒曰：<span class="yinhao">「粗脩橋梁，通車馬而已，勿去草剗令平也。」</span><span class="jiazhu">粗，坐五翻。去，羌呂翻。剗，楚限翻。</span>在淮南行兵，如在境內。禁士卒無得踐傷粟稻；<span class="jiazhu">踐，息淺翻。</span>或伐民樹以供軍用，皆留絹償之。宮室非不得已不脩，衣弊，浣濯而服之，鞍勒用鐵木而已。幼多力善射，能以指彈碎羊骨，<span class="jiazhu"><span class="shu-ming">魏紀</span>云：能以指彈碎羊髆骨。羊骨唯髆骨頗脆，他骨未易彈碎也。彈，徒丹翻。</span>射禽獸無不命中；<span class="jiazhu">先命其處而後射中之，謂之命中。射，而亦翻。</span>及年十五，遂不復畋獵。<span class="jiazhu">復，扶又翻；下同。</span>常謂史官曰：<span class="yinhao">「時事不可以不直書。人君威福在己，無能制之者；若史策復不書其惡，將何所畏忌邪！」</span><span class="jiazhu">自此以上，史言魏孝文德美。</span></p>
<p class="em2 strong" id="p26"><a class="gg-link" href="#p26" onclick="return changeColor(this);"></a>彭城王勰與任城王澄謀，以陳顯達去尙未遠，恐其覆相掩逼，<span class="jiazhu">覆，反也；恐凶問外露，陳顯達知之，反兵追掩以相逼。</span>乃祕不發喪，徙御臥輿，唯二王與左右數人知之。勰出入神色無異，奉膳，進藥，可決外奏，一如平日。數日，至宛城，<span class="jiazhu">宛，於元翻。</span>夜，進臥輿於郡聽事，得加棺斂，<span class="jiazhu"><span class="shu-ming">魏書·禮志</span>：臥輦，飾如乾象輦，丹漆，駕六馬。聽，他經翻。聽，受也。中庭曰聽事，言受事察訟於是也。漢、晉皆作聽事，六朝以後乃始加<span class="yinhao">「广」</span>作<span class="yinhao">「廳」</span>。棺，古玩翻。斂，力贍翻。</span>還載臥輿內，外莫有知者。遣中書舍人張儒奉詔徵太子；密以凶問告留守于烈。烈處分行留，舉止無變。<span class="jiazhu">史言魏孝文之殂，執羈絏、守社稷者皆能以常處變，不動聲色，蓋其善用人之效也。處，昌呂翻。分，扶問翻。</span>太子至魯陽，<span class="jiazhu">魯陽縣，漢、晉屬南陽郡。魏太和十一年，置魯陽鎭；十八年，改爲荊州；二十年，罷州，置魯陽郡。唐汝州魯山縣，本魯陽縣也。</span>遇梓宮，乃發喪；丁巳，卽位，<span class="jiazhu">帝諱恪，孝文皇帝第二子也。</span>大赦。</p>
<p class="em2 strong" id="p27"><a class="gg-link" href="#p27" onclick="return changeColor(this);"></a>彭城王勰跪授遺敕數紙。東宮官屬多疑勰有異志，密防之，而勰推誠盡禮，卒無間隙。<span class="jiazhu">推誠，謂推誠於東宮官屬也；盡禮，謂事嗣君盡禮也。卒，子恤翻。間，古莧翻。</span>咸陽王禧至魯陽，留城外以察其變，久之，乃入，<span class="jiazhu">亦疑勰有異志也。</span>謂勰曰：<span class="yinhao">「汝此行不唯勤勞，亦實危險。」</span>勰曰：<span class="yinhao">「兄年長識高，故知有夷險；<span class="jiazhu">長，知兩翻。</span>彥和握蛇騎虎，不覺艱難。」</span><span class="jiazhu">勰，字彥和。蛇螫、虎噬，握之、騎之，罕有能免於螫、噬者，故以爲喻。</span>禧曰：<span class="yinhao">「汝恨吾後至耳。」</span></p>
<p class="em2 strong" id="p28"><a class="gg-link" href="#p28" onclick="return changeColor(this);"></a>勰等以高祖遺詔賜馮后死。北海王詳使長秋卿白整入授后藥，<span class="jiazhu">長秋卿，皇后宮卿也，卽漢之大長秋。</span>后走呼，不肯飲，<span class="jiazhu">走且呼也。呼，火故翻。</span>曰：<span class="yinhao">「官豈有此，是諸王輩殺我耳！」</span>整執持強之，乃飲藥而卒。<span class="jiazhu">強，其兩翻。<span class="shu-ming">考異</span>曰：<span class="shu-ming">元嵩傳</span>曰：<span class="yinhao">「將遣使者賜馮后死，而難其人，顧任城王澄曰：『任城不負我，嵩亦當不負任城，可使嵩也。』乃引高平侯嵩入內，親詔遣之。」</span><span class="shu-ming">高祖紀</span>曰：<span class="yinhao">「詔司徒勰徵太子與喪會魯陽踐阼。」</span>按<span class="shu-ming">馮后傳</span>，梓宮至魯陽，乃行遺詔賜后死，安有高祖遣嵩之事！又<span class="shu-ming">勰傳</span>：<span class="yinhao">「高祖崩，勰遏祕喪事，遣張儒徵世宗。」</span>亦無高祖詔勰徵太子事。</span>喪至洛城南，咸陽王禧等知后審死，相視曰：<span class="yinhao">「設無遺詔，我兄弟亦當決策去之；豈可令失行婦人宰制天下、殺我輩也！」</span><span class="jiazhu">去，羌呂翻。行，下孟翻。</span>諡曰幽皇后。<span class="jiazhu"><span class="shu-ming">諡法</span>：壅遏不通曰幽。</span></p>
<p class="em2 strong" id="p29"><a class="gg-link" href="#p29" onclick="return changeColor(this);"></a><span class="yinwen">12</span>五月，癸亥，加撫軍大將軍始安王遙光開府儀同三司。</p>
<p class="em2 strong" id="p30"><a class="gg-link" href="#p30" onclick="return changeColor(this);"></a><span class="yinwen">13</span>丙申，魏葬孝文帝於長陵，<span class="jiazhu">長陵在瀍西。</span>廟號高祖。</p>
<p class="em2 strong" id="p31"><a class="gg-link" href="#p31" onclick="return changeColor(this);"></a>魏世宗欲以彭城王勰爲相；勰屢陳遺旨，請遂素懷，帝對之悲慟。勰懇請不已，乃以勰爲使持節、侍中、都督冀·定等七州諸軍事、驃騎大將軍、開府儀同三司、定州刺史。<span class="jiazhu">使，疏吏翻。驃，匹妙翻。騎，奇寄翻。七州，冀、定、相、瀛、幽、平、營也。</span>勰猶固辭；帝不許，乃之官。</p>
<p class="em2 strong" id="p32"><a class="gg-link" href="#p32" onclick="return changeColor(this);"></a><span class="yinwen">14</span>魏任城王澄以王肅羇旅，位加己上，<span class="jiazhu">王肅本江南人而奔魏，故以爲羈旅。肅爲尙書令，而澄爲右僕射，故以爲位加己上。</span>意頗不平。會齊人降者嚴叔懋告肅謀逃還江南，<span class="jiazhu">降，戶江翻。</span>澄輒禁止肅，<span class="jiazhu">禁止不令入宮省。</span>表稱謀叛，案驗無實。咸陽王禧等奏澄擅禁宰輔，免官還第，尋出爲雍州刺史。<span class="jiazhu">按史官稱任城王澄之才略，魏宗室中之巨擘也。太和之間，朝廷有大議，澄每出辭，氣加萬乘而軼其上。孝文外雖容之，內實憚之，況咸陽王禧等乎！因王肅而斥逐之耳。主少國疑之時，澄之能全其身者，幸也。雍，於用翻。</span></p>
<p class="em2 strong" id="p33"><a class="gg-link" href="#p33" onclick="return changeColor(this);"></a><span class="yinwen">15</span>六月，戊辰，魏追尊皇妣高氏爲文昭皇后，<span class="jiazhu">高氏卒見上卷明帝建武四年。</span>配饗高祖，增脩舊冢，號終寧陵。<span class="jiazhu">據<span class="shu-ming">后傳</span>，陵在長陵東南。</span>追賜后父颺爵勃海公，諡曰敬，<span class="jiazhu">颺，余章翻。</span>以其嫡孫猛襲爵；封后兄肇爲平原公，肇弟顯爲澄城公；<span class="jiazhu">澄城，漢馮翊之徵縣，<span class="shu-ming">左傳</span>之北徵也；魏眞君七年置澄城郡。</span>三人同日受封。魏主素未識諸舅，始賜衣幘引見，<span class="jiazhu">見，賢遍翻。</span>皆惶懼失措；數日之間，富貴赫奕。<span class="jiazhu">赫，明也；奕，盛也。爲高肇以擅權致禍張本。</span></p>
<p class="em2 strong" id="p34"><a class="gg-link" href="#p34" onclick="return changeColor(this);"></a><span class="yinwen">16</span>秋，八月，戊申，魏用高祖遺詔，三夫人以下皆遣還家。<span class="jiazhu">魏高祖始定內官，左、右昭儀位視大司馬，三夫人位視三公。</span></p>
<p class="em2 strong" id="p35"><a class="gg-link" href="#p35" onclick="return changeColor(this);"></a><span class="yinwen">17</span>帝自在東宮，不好學，<span class="jiazhu">好，呼到翻。</span>唯嬉戲無度；性重澀少言。<span class="jiazhu">澀，色入翻。</span>及卽位，不與朝士相接，<span class="jiazhu">朝，直遙翻；下同。</span>專親信宦官及左右御刀、應敕等。<span class="jiazhu">御刀，捉御刀在左右者。應敕，在左右祗應敕命者。應，於證翻。</span></p>
<p class="em2 strong" id="p36"><a class="gg-link" href="#p36" onclick="return changeColor(this);"></a>是時，揚州刺史始安王遙光、尙書令徐孝嗣、右僕射江祏、<span class="jiazhu">祏，音石。</span>右將軍蕭坦之、侍中江祀、衞尉劉暄更直內省，分日帖敕。<span class="jiazhu">內省在禁中，以別華林省及下省。帖敕者，於敕後聯紙書行，所謂畫敕也。更，工衡翻。</span>雍州刺史蕭衍聞之，謂從舅錄事參軍范陽張弘策曰：<span class="jiazhu">張弘策，范陽方城人。衍母張氏，弘策之從父弟。雍，於用翻。從，才用翻。</span><span class="yinhao">「一國三公猶不堪，<span class="jiazhu"><span class="shu-ming">左傳</span>：晉士蔿曰：<span class="yinhao">「狐裘蒙茸，一國三公，吾誰適從？」</span></span>況六貴同朝，勢必相圖；亂將作矣。避禍圖福，無如此州。但諸弟在都，恐罹世患，當更與益州圖之耳。」</span><span class="jiazhu">衍兄懿時爲益州刺史。</span>乃密與弘策脩武備，他人皆不得預謀；招聚驍勇以萬數，多伐材竹，沈之檀溪，<span class="jiazhu"><span class="shu-ming">水經註</span>：檀溪水出襄陽縣西柳子山下，溪去城里餘，北流注于沔，卽劉備乘的盧墮處也。驍，堅堯翻。沈，直禁翻，又持林翻。</span>積茅如岡阜，<span class="jiazhu">大脊曰岡，大陵曰阜。</span>皆不之用。中兵參軍東平呂僧珍覺其意，亦私具櫓數百張。先是，僧珍爲羽林監，<span class="jiazhu">羽林監，漢官，監羽林兵。先，悉薦翻。</span>徐孝嗣欲引置其府，僧珍知孝嗣不能久，固求從衍。是時，衍兄懿罷益州刺史還，仍行郢州事，衍使弘策說懿曰：<span class="jiazhu">說，輸芮翻；下又自說同。</span><span class="yinhao">「今六貴比肩，人自畫敕，爭權睚眦，理相圖滅。<span class="jiazhu">圖，謀也；謀相滅也。或曰：<span class="yinhao">「圖」</span>當作<span class="yinhao">「屠」</span>。睚，五懈翻。眦，士懈翻。</span>主上自東宮素無令譽，媟近左右，慓輕忍虐；<span class="jiazhu">媟，私列翻。近，其靳翻。慓，匹妙翻，急疾也。輕，區竟翻。</span>安肯委政諸公，虛坐主諾！<span class="jiazhu">言必不肯付朝政以聽於六貴，但擁虛位，有可無否，唯主作諾而已。</span>嫌忌積久，必大行誅戮。始安欲爲趙王倫，形迹已見；<span class="jiazhu">趙王倫事見八十四卷晉惠帝永寧元年。見，賢遍翻。</span>然性猜量狹，徒爲禍階。蕭坦之忌克陵人，徐孝嗣聽人穿鼻，<span class="jiazhu">言如牛然，聽人穿鼻而受制於人。</span>江祏無斷，<span class="jiazhu">斷，丁管翻。</span>劉暄闇弱；一朝禍發，中外土崩。吾兄弟幸守外藩，宜爲身計；及今猜防未生，當悉召諸弟，恐異時拔足無路矣。<span class="jiazhu">後卒如衍所料。史言朝政不綱，則姦雄生心。</span>郢州控帶荊、湘，<span class="jiazhu">郢州當荊、湘下流，二州之所赴集也。</span>雍州士馬精強，世治則竭誠本朝，<span class="jiazhu">治，直吏翻。朝，直遙翻。</span>世亂則足以匡濟；興時進退，此萬全之策也。若不早圖，後悔無及。」</span>弘策又自說懿曰：<span class="yinhao">「以卿兄弟英武，天下無敵，據郢、雍二州爲百姓請命，廢昏立明，易於反掌，<span class="jiazhu">爲，于僞翻。易，以豉翻。</span>此桓、文之業也；勿爲豎子所欺，取笑身後。雍州揣之已熟，<span class="jiazhu">揣，初委翻。</span>願善圖之！」</span>懿不從。衍乃迎其弟驃騎外兵參軍偉及西中郎外兵參軍憺至襄陽。<span class="jiazhu">憺，徒濫翻。</span></p>
<p class="em2 strong" id="p37"><a class="gg-link" href="#p37" onclick="return changeColor(this);"></a>初，高宗雖顧命羣公，而多寄腹心在江祏兄弟。<span class="jiazhu">顧命見上卷上年。江祏、江祀兄弟，高宗母景皇后之姪也，故寄以腹心。</span>二江更直殿內，<span class="jiazhu">更，工衡翻，更迭也。</span>動止關之。帝稍欲行意，徐孝嗣不能奪，蕭坦之時有異同，而祏執制堅確；帝深忿之。帝左右會稽茹法珍、吳興梅蟲兒等，爲帝所委任，<span class="jiazhu">會，工外翻。茹，音如。</span>祏常裁折之；法珍等切齒。徐孝嗣謂祏曰：<span class="yinhao">「主上稍有異同，詎可盡相乖反！」</span><span class="jiazhu">立異爲乖，不順指爲反。</span>祏曰：<span class="yinhao">「但以見付，必無所憂。」</span></p>
<p class="em2 strong" id="p38"><a class="gg-link" href="#p38" onclick="return changeColor(this);"></a>帝失德寖彰，祏議廢帝，立江夏王寶玄。<span class="jiazhu">夏，戶雅翻。</span>劉暄嘗爲寶玄郢州行事，執事過刻。有人獻馬，寶玄欲觀之，暄曰：<span class="yinhao">「馬何用觀！」</span>妃索煑肫，<span class="jiazhu">肫，之春翻；鳥藏曰肫。又徒渾翻，豕也。</span>帳下諮暄，暄曰：<span class="yinhao">「旦已煑鵝，不煩復此。」</span><span class="jiazhu">復，扶又翻，又也。</span>寶玄恚曰：<span class="yinhao">「舅殊無渭陽情。」</span><span class="jiazhu"><span class="shu-ming">詩·渭陽序</span>曰：秦康公之母，晉獻公之女。文公遭驪姬之難，未反，而秦姬卒。穆公納文公。康公時爲太子，贈送文公于渭之陽。念母之不見也，我見舅氏，如母存焉。劉暄，明帝劉皇后之弟，故寶玄呼之爲舅，今按<span class="shu-ming">詩·小序</span>渭陽之事，乃甥用情於舅，後世率以舅不能用情於甥者爲無渭陽情，誤矣。恚，於避翻。</span>暄由是忌寶玄，不同祏議，更欲立建安王寶寅。祏密謀於始安王遙光，遙光自以年長，欲自取，以微旨動祏。祏弟祀亦以少主難保，<span class="jiazhu">長，知兩翻。少，詩照翻；下同。</span>勸祏立遙光。祏意回惑，以問蕭坦之，坦之時居母喪，起復爲領軍將軍，<span class="jiazhu">起復者，起之於苫塊之中，使復其位也。</span>謂祏曰：<span class="yinhao">「明帝立，已非次，天下至今不服。若復爲此，<span class="jiazhu">復，扶又翻；下可復、復能、不復、生復同。</span>恐四方瓦解，我期不敢言耳。」</span>遂還宅行喪。<span class="jiazhu">蕭坦之冒于榮勢，豈能終喪者！直以廢立大事，不欲預其禍，託此以引避耳。</span></p>
<p class="em2 strong" id="p39"><a class="gg-link" href="#p39" onclick="return changeColor(this);"></a>祏、祀密謂吏部郎謝朓曰：<span class="yinhao">「江夏年少，脫不堪負荷，<span class="jiazhu">朓，土了翻。荷，下可翻，又如字。</span>豈可復行廢立！始安年長，入纂不乖物望。非以此要富貴，<span class="jiazhu">要，讀如邀。</span>政是求安國家耳。」</span><span class="jiazhu">政，與正同。</span>遙光又遣所親丹陽丞南陽劉渢密致意於朓，<span class="jiazhu">渢，房戎翻。</span>欲引以爲黨，朓不答。頃之，遙光以朓兼知衞尉事，朓懼，<span class="jiazhu">以郎兼卿，事本無足懼；其所懼者，以爲爲遙光所引用，將罹其難也。</span>卽以祏謀告太子右衞率左興盛，<span class="jiazhu">率，所律翻。</span>興盛不敢發。朓又說劉暄曰：<span class="yinhao">「始安一旦南面，則劉渢、劉晏居卿今地，但以卿爲反覆人耳。」</span>晏者，遙光城局參軍也。暄陽驚，馳告遙光及祏。遙光欲出朓爲東陽郡，朓常輕祏，<span class="jiazhu">謝朓以人門輕江祏。</span>祏固請除之。遙光乃收朓付廷尉，與孝嗣、祏、暄等連名啓<span class="yinhao">「朓扇動內外，妄貶乘輿，竊論宮禁，間謗親賢，<span class="jiazhu">乘，繩證翻。間，古莧翻。</span>輕議朝宰。」</span>朓遂死獄中。<span class="jiazhu">謝朓以告王敬則超擢而死於遙光之手，行險以徼幸，一之謂甚，其可再乎！朝，直遙翻。</span></p>
<p class="em2 strong" id="p40"><a class="gg-link" href="#p40" onclick="return changeColor(this);"></a>暄以遙光若立，己失元舅之尊，不肯同祏議；故祏遲疑久不決；遙光大怒，遣左右黃曇慶刺暄於青溪橋。<span class="jiazhu">曇，徒含翻。刺，七亦翻。</span>曇慶見暄部伍多，不敢發；暄覺之，遂發祏謀，帝命收祏兄弟。時祀直內殿，疑有異，遣信報祏曰：<span class="yinhao">「劉暄似有異謀。今作何計？」</span>祏曰：<span class="yinhao">「政當靜以鎭之。」</span>俄有詔召祏入見，停中書省。<span class="jiazhu">見，賢遍翻。</span>初，袁文曠以斬王敬則功當封，<span class="jiazhu">斬敬則，見上卷明帝永泰元年。</span>祏執不與；<span class="jiazhu">時崔恭祖以刺仆敬則，與文曠爭功；祏執不與，當爲此也。</span>帝使文曠取祏，<span class="jiazhu">取，謂殺之也。</span>文曠以刀環築其心曰：<span class="yinhao">「復能奪我封不！」</span><span class="jiazhu">不，讀曰否。</span>幷弟祀皆死。劉暄聞祏等死，眠中大驚，投出戶外，問左右：<span class="yinhao">「收至未？」</span>良久，意定，還坐，大悲曰：<span class="yinhao">「不念江，行自痛也！」</span><span class="jiazhu">暄自知禍將及己。</span></p>
<p class="em2 strong" id="p41"><a class="gg-link" href="#p41" onclick="return changeColor(this);"></a>帝自是無所忌憚，益得自恣，日夜與近習於後堂鼓叫<span class="jiaozhusup">〔張：「叫」作「吹」。〕</span>戲馬。常以五更就寢，至晡乃起。羣臣節、朔朝見，<span class="jiazhu">朔，謂每月朔旦。朔旦朝參之外，一月之內又自有朝參日分，因謂之節。</span>晡後方前，或際闇遣出。<span class="jiazhu">晡後造朝，帝復不出，故際闇而遣退。</span>臺閣案奏，月數十日乃報，或不知所在；宦者以裹魚肉還家，並是五省黃案。<span class="jiazhu">魏、晉以來，有六曹尙書，江左有吏部、祠部、五兵、左民、度支五尙書，各爲一省，謂之尙書五省。案，文案也；藏之以爲案據。尙書用黃札，故曰黃案。</span>帝常習騎致適，<span class="jiazhu">致，極也；適，歡適也。</span>顧謂左右曰：<span class="yinhao">「江祏常禁吾乘馬；小子若在，吾豈能得此！」</span>因問：<span class="yinhao">「祏親戚餘誰？」</span>對曰：<span class="yinhao">「江祥今在冶。」</span><span class="jiazhu">帝誅祏兄弟，獨祥免死配東冶。</span>帝於馬上作敕，賜祥死。</p>
<p class="em2 strong" id="p42"><a class="gg-link" href="#p42" onclick="return changeColor(this);"></a>始安王遙光素有異志，與其弟荊州刺史遙欣密謀舉兵據東府，使遙欣引兵自江陵急下，刻期將發，而遙欣病卒。江祏被誅，<span class="jiazhu">被，皮義翻。</span>帝召遙光入殿，告以祏罪，遙光懼，<span class="jiazhu">懼禍及也。</span>還省，<span class="jiazhu">省謂中書省也。遙光時爲中書令。</span>卽陽狂號哭，遂稱疾不復入臺。<span class="jiazhu">還東府，遂稱疾不復入臺城。號，戶高翻。</span>先是，遙光弟豫州刺史遙昌卒，<span class="jiazhu">先，悉薦翻。卒，子恤翻。</span>其部曲皆歸遙光。及遙欣喪還，停東府前渚，荊州衆力送者甚盛。<span class="jiazhu">前渚，秦淮渚也。東府前臨秦淮。</span>帝旣誅二江，慮遙光不自安，欲遷爲司徒，使還第，<span class="jiazhu">遷司徒以崇其位望，而使還第養疾。</span>召入諭旨。遙光恐見殺，乙卯晡時，收集二州部曲於東府東門，<span class="jiazhu">二州部曲，自荊州、豫州來者。</span>召劉渢、劉晏等謀舉兵，以討劉暄爲名。夜，遣數百人破東冶，出囚，於尙方取仗。<span class="jiazhu">仗，兵仗也。</span>又召驍騎將軍垣歷生，<span class="jiazhu">驍，堅堯翻。</span>歷生隨信而至。蕭坦之宅在東府城東，遙光遣人掩取之，坦之露袒踰牆走<span class="jiazhu">露者，露髻；袒者，肉袒。</span>向臺。<span class="jiazhu">向臺而走，欲入言其事。</span>道逢遊邏主顏端，<span class="jiazhu">遊邏主，將兵在臺城外巡邏者也。邏，郎佐翻。</span>執之，<span class="jiazhu">見坦之露袒挺身走，疑其得罪逃竄，故執之。</span>告<span class="jiaozhusup">〔章：十二行本「告」上有「坦之」二字；乙十一行本同；孔本同。〕</span>以遙光反，不信；自往詗問，知實，<span class="jiazhu">詗，火迥翻，又翾正翻；有所候伺謂之詗。</span>乃以馬與坦之，相隨入臺。遙光又掩取尙書左僕射沈文季於其宅，欲以爲都督，會文季已入臺。垣歷生說遙光帥城內兵夜攻臺，輦荻燒城門，<span class="jiazhu">荻，亭歷翻，萑也。說，輸芮翻。帥，讀曰率；下同。</span>曰：<span class="yinhao">「公但乘轝隨後，<span class="jiazhu">轝，與輿同。</span>反掌可克！」</span>遙光狐疑不敢出。天稍曉，遙光戎服出聽事，命上仗登城行賞賜。<span class="jiazhu">上，時掌翻。</span>歷生復勸出軍，遙光不肯，冀臺中自有變。及日出，臺軍稍至。臺中始聞亂，衆情惶惑；向曉，有詔召徐孝嗣，孝嗣入，人心乃安。左將軍沈約聞變，<span class="jiazhu">據<span class="shu-ming">梁書·沈約傳</span>，約時爲左衞將軍。此逸<span class="yinhao">「衞」</span>字。</span>馳入西掖門，<span class="jiazhu">掖，音亦。</span>或勸戎服，約曰：<span class="yinhao">「臺中方擾攘，見我戎服，或者謂同遙光。」</span>乃朱衣而入。</p>
<p class="em2 strong" id="p43"><a class="gg-link" href="#p43" onclick="return changeColor(this);"></a>丙辰，詔曲赦建康，中外戒嚴。徐孝嗣以下屯衞宮城，蕭坦之帥臺軍討遙光。孝嗣內自疑懼，與沈文季戎服共坐南掖門上，欲與之共論世事，文季輒引以他辭，終不得及。蕭坦之屯湘宮寺，<span class="jiazhu">湘宮寺，宋明帝所起。</span>左興盛屯東籬門，<span class="jiazhu">臺城外城六門皆設籬門而已，無郛郭。東府在臺城東，故命興盛屯東籬門以討遙光。</span>鎭軍司馬曹虎屯青溪大橋。<span class="jiazhu">按<span class="shu-ming">曹虎傳</span>：大橋，青溪中橋也。</span>衆軍圍東城，三面燒司徒府。<span class="jiazhu">宋元嘉中，彭城王義康爲司徒，徙居東府，於東府之側起司徒府。</span>遙光遣垣歷生從西門出戰，臺軍屢敗，殺軍主桑天愛。遙光之起兵也，問諮議參軍蕭暢，暢正色不從。戊午，暢與撫軍長史沈昭略潛自南門出，詣臺自歸，衆情大沮。<span class="jiazhu">東府之衆情也。沮，在呂翻。</span>暢，衍之弟；昭略，文季之兄子也。己未，垣歷生從南門出戰，因棄矟降曹虎，虎命斬之。<span class="jiazhu">矟，色角翻。降，戶江翻。<span class="shu-ming">考異</span>曰：<span class="shu-ming">南史</span>云：<span class="yinhao">「歷生出戰，爲曹虎所禽，謂虎曰：『卿以主上爲聖明，梅、茹爲賢相，我當死，且我今死，卿明日亦死。』遂殺之。」</span>按歷生若見獲，遙光不當殺其子。今從<span class="shu-ming">齊書</span>。</span>遙光大怒，於牀上自踊，使殺歷生子。其晚，臺軍以火箭燒東北角樓。至夜，城潰，遙光還小齋帳中，著衣帢坐，秉燭自照，令人反拒，齋閤皆重關，<span class="jiazhu">著，陟略翻。帢，苦洽翻。重，直龍翻。</span>左右並踰屋散出。臺軍主劉國寶等先入，遙光聞外兵至，滅燭扶匐牀下。<span class="jiazhu">扶，音蒲。匐，蒲北翻。</span>軍人排閤入，於闇中牽出，斬之。臺軍入城，焚燒室屋且盡。劉渢走還家，爲人所殺。荊州將潘紹聞遙光作亂，謀欲應之。<span class="jiazhu">欲以江陵應之也。將，卽亮翻。</span>西中郎司馬夏侯詳<span class="jiazhu">時南康王寶融以西中郎將鎭江陵，以夏侯詳爲司馬。夏，戶雅翻。</span>呼紹議事，因斬之，州府以安。<span class="jiazhu">州，荊州；府，西中郎府也。</span></p>
<p class="em2 strong" id="p44"><a class="gg-link" href="#p44" onclick="return changeColor(this);"></a>己巳，以徐孝嗣爲司空；加沈文季鎭軍將軍，侍中、僕射如故；<span class="jiazhu">沈文季加鎭軍將軍號，本職如故。</span>蕭坦之爲尙書右僕射、丹楊尹，右將軍如故；<span class="jiazhu">帝卽位之初，坦之爲右將軍。遙光旣平，使爲右僕射、丹楊尹，而右將軍軍號如故。</span>劉暄爲領軍將軍；曹虎爲散騎常侍、右衞將軍；<span class="jiazhu">散，悉亶翻。騎，奇寄翻。</span>皆賞平始安之功也。</p>
<p class="em2 strong" id="p45"><a class="gg-link" href="#p45" onclick="return changeColor(this);"></a><span class="yinwen">18</span>魏南徐州刺史沈陵來降。<span class="jiazhu">魏高祖置南徐州於宿豫。降，戶江翻。</span>陵，文季之族子也。<span class="jiazhu">沈文秀爲宋守東陽，明帝泰始五年沒於魏。文秀，文季羣從也；陵之入魏，當在是時。</span>時魏徐州刺史京兆王愉年少，<span class="jiazhu">少，詩照翻。</span>府事皆決於長史盧淵。淵知陵將叛，敕諸城潛爲之備；<span class="jiazhu">敕，戒也。</span>屢以聞於魏朝，魏朝不聽。陵遂殺將佐，帥宿預之衆來奔，<span class="jiazhu">朝，直遙翻。將，卽亮翻。帥，讀曰率。</span>濱淮諸戍以有備得全。陵在邊歷年，陰結邊州豪傑。陵旣叛，郡縣多捕送陵黨，淵皆撫而赦之，唯歸罪於陵，衆心乃安。<span class="jiazhu">根連株逮，則沿邊豪傑懼罪，必相帥南奔，故悉赦之以安反側。</span></p>
<p class="em2 strong" id="p46"><a class="gg-link" href="#p46" onclick="return changeColor(this);"></a><span class="yinwen">19</span>閏月，丙子，立江陵公寶覽爲始安王，奉靖王後。<span class="jiazhu">遙光旣誅，靖王無後故也。始安貞王道生長子鳳卒于宋世。明帝建武元年，贈始安靖王。遙光，靖王子也。</span></p>
<p class="em2 strong" id="p47"><a class="gg-link" href="#p47" onclick="return changeColor(this);"></a><span class="yinwen">20</span>以沈陵爲北徐州刺史。<span class="jiazhu">齊南徐州治京口，北徐州治鍾離。今沈陵自魏南徐州來降，因其位任，改曰北徐。</span></p>
<p class="em2 strong" id="p48"><a class="gg-link" href="#p48" onclick="return changeColor(this);"></a><span class="yinwen">21</span>江祏等旣敗，帝左右捉刀、應敕之徒皆恣橫用事，<span class="jiazhu">橫，戶孟翻。</span>時人謂之<span class="yinhao">「刀敕」</span>。蕭坦之剛狠而專，嬖倖畏而憎之；遙光死二十餘日，帝遣延明主帥黃文濟將兵圍坦之宅，殺之，<span class="jiazhu">延明主帥，蓋延明殿主帥也。狠，戶墾翻。嬖，卑義翻，又博計翻。帥，所類翻。將，卽亮翻；下同。</span>幷其子祕書郎賞。坦之從兄翼宗爲海陵太守，<span class="jiazhu">沈約<span class="shu-ming">志</span>：晉安帝分廣陵立海陵郡，今泰州卽其地。從，才用翻。守，式又翻。</span>未發，<span class="jiazhu">受海陵之命而未行也。</span>坦之謂文濟曰：<span class="yinhao">「從兄海陵宅故應無他。」</span><span class="jiazhu">無他，言無他變，猶今人言無事也。</span>文濟曰：<span class="yinhao">「海陵宅在何處？」</span>坦之以告。文濟白帝，帝仍遣收之；檢其家，至貧，唯有質錢帖數百，<span class="jiazhu">質錢帖者，以物質錢，錢主給帖與之以爲照驗，他日出子本錢收贖。</span>還以啓帝，原其死，繫尙方。</p>
<p class="em2 strong" id="p49"><a class="gg-link" href="#p49" onclick="return changeColor(this);"></a>茹法珍等譖劉暄有異志，<span class="jiazhu">茹，音如。</span>帝曰：<span class="yinhao">「暄是我舅，豈應有此？」</span>直閤新蔡徐世標曰：<span class="yinhao">「明帝乃武帝同堂，<span class="jiazhu">明帝，高帝兄子，於武帝同堂兄弟也。</span>恩遇如此，猶滅武帝之後；<span class="jiazhu">恩遇事見一百三十八卷武帝永明十一年。滅武帝後見<span class="shu-ming">明帝紀</span>。</span>舅焉可信邪！」</span><span class="jiazhu">焉，於虔翻，何也。</span>遂殺之。</p>
<p class="em2 strong" id="p50"><a class="gg-link" href="#p50" onclick="return changeColor(this);"></a>曹虎善於誘納，日食荒客常數百人。<span class="jiazhu">誘，音酉。食，讀曰飤。荒客自蠻中及化外來者。</span>晚節吝嗇，罷雍州，有錢五千萬，他物稱是。<span class="jiazhu">雍，於用翻。稱，尺證翻。</span>帝疑虎舊將，且利其財，遂殺之。坦之、暄、虎所新除官，<span class="jiazhu">坦之、虎新除官，見上。</span>皆未及拜而死。</p>
<p class="em2 strong" id="p51"><a class="gg-link" href="#p51" onclick="return changeColor(this);"></a>初，高宗<span class="jiaozhusup">〔章：十二行本「宗」下有「臨」字；乙十一行本同；孔本同。〕</span>殂，以隆昌事戒帝曰：<span class="yinhao">「作事不可在人後。」</span><span class="jiazhu">謂鬱林王欲殺高宗，持疑不發以及禍，高宗以是而戒帝，自謂密矣；而非所以貽謀燕翼子也。</span>故帝數與近習謀誅大臣。<span class="jiazhu">數，所角翻。</span>皆發於倉猝，決意無疑；於是大臣人人莫能自保。<span class="jiazhu">史言帝昏暴，果於誅殺，上下搖心。</span></p>
<p class="em2 strong" id="p52"><a class="gg-link" href="#p52" onclick="return changeColor(this);"></a><span class="yinwen">22</span>九月，丁未，以豫州刺史裴叔業爲南兗州刺史，征虜長史張沖爲豫州刺史。</p>
<p class="em2 strong" id="p53"><a class="gg-link" href="#p53" onclick="return changeColor(this);"></a><span class="yinwen">23</span>壬戌，以頻誅大臣，大赦。</p>
<p class="em2 strong" id="p54"><a class="gg-link" href="#p54" onclick="return changeColor(this);"></a><span class="yinwen">24</span>丙戌，魏主謁長陵，欲引白衣左右吳人茹皓同車。<span class="jiazhu">雖引在左右，未命以官，故曰白衣左右。茹，音如。</span>皓奮衣將登，給事黃門侍郎元匡進諫，帝推之使下，<span class="jiazhu">推，吐雷翻。</span>皓失色而退。匡，新城之子也。<span class="jiazhu">陽平王新城，魏高宗之弟。</span></p>
<p class="em2 strong" id="p55"><a class="gg-link" href="#p55" onclick="return changeColor(this);"></a><span class="yinwen">25</span>益州刺史劉季連聞帝失德，遂自驕恣，用刑嚴酷，蜀人怨之。是月，遣兵襲中水，不克。<span class="jiazhu">沈約<span class="shu-ming">宋書</span>：資江爲中水，涪江爲內水；今謂之中江，在資州資陽縣西。資州，漢犍爲郡之資中縣地。</span>於是蜀人趙續伯等皆起兵作亂，季連不能制。</p>
<p class="em2 strong" id="p56"><a class="gg-link" href="#p56" onclick="return changeColor(this);"></a><span class="yinwen">26</span>枝江文忠公徐孝嗣，以文士不顯同異，<span class="jiazhu">言依違取容於昏暴之朝。</span>故名位雖重，猶得久存。虎賁中郎將許準爲孝嗣陳說事機，<span class="jiazhu">賁，音奔。將，卽亮翻。爲，于僞翻。</span>勸行廢立。孝嗣持<span class="jiaozhusup">〔章：十二行本「持」作「遲」；乙十一行本同；孔本同。〕</span>疑久之，謂必無用干戈之理；須帝出遊，<span class="jiazhu">須，待也。</span>閉城門，召百官集議廢之，雖有此懷，終不能決。諸嬖倖亦稍憎之。西豐忠憲侯沈文季自託老疾，不豫朝權，<span class="jiazhu">嬖，卑義翻，又博計翻。朝，直遙翻。</span>侍中沈昭略謂文季曰：<span class="yinhao">「叔父行年六十，爲員外僕射，<span class="jiazhu">文季雖爲僕射而不預事，故昭略謂之員外僕射。</span>欲求自免，豈可得乎！」</span>文季笑而不應。冬，十月，乙未，帝召孝嗣、文季、昭略入華林省。文季登車，顧曰：<span class="yinhao">「此行恐往而不反。」</span>帝使外監茹法珍賜以藥酒，昭略怒，罵孝嗣曰：<span class="yinhao">「廢昏立明，古今令典；宰相無才，致有今日！」</span>以甌擲其面<span class="jiazhu">甌，小器也。所以盛酒。</span>曰：<span class="yinhao">「使作破面鬼！」</span>孝嗣飲藥酒至斗餘，乃卒。<span class="jiazhu">卒，子恤翻。</span>孝嗣子演尙武康公主，況尙山陰公主，<span class="jiazhu">武康公主，武帝女；山陰公主，明帝女，</span>皆坐誅。昭略弟昭光聞收至，家人勸之逃。昭光不忍捨其母，入，執母手悲泣，收者殺之。昭光兄子曇亮逃，已得免，聞昭光死，歎曰：<span class="yinhao">「家門屠滅，何以生爲！」</span>絕吭而死。<span class="jiazhu">曇，徒含翻。吭，戶郎翻，又戶浪翻。沈慶之、沈文季皆託老疾不預朝權而終不免於死。國無道而富貴，則進退皆陷危機也。</span></p>
<p class="em2 strong" id="p57"><a class="gg-link" href="#p57" onclick="return changeColor(this);"></a><span class="yinwen">27</span>初，太尉陳顯達自以高、武舊將，<span class="jiazhu">將，卽亮翻；下同。</span>當高宗之世，內懷危懼，深自貶損，常乘朽弊車，道從鹵簿止用羸小者十數人。<span class="jiazhu">道，讀曰導。從，才用翻。羸，倫爲翻。</span>嘗侍宴，酒酣，啓高宗借枕，高宗令與之。顯達撫枕曰：<span class="yinhao">「臣年衰老，富貴已足，唯欠枕枕死，<span class="jiazhu">酣，戶江翻。枕枕，上如字，下之任翻。</span>特就陛下乞之。」</span>高宗失色曰：<span class="yinhao">「公醉矣。」</span>顯達以年禮告退，<span class="jiazhu">禮，大夫七十而致事。時顯達年已七十矣。</span>高宗不許。及王敬則反，時顯達將兵拒魏，<span class="jiazhu">事見上卷高宗永泰元年。</span>始安王遙光疑之，啓高宗欲追軍還；會敬則平，乃止。及帝卽位，顯達彌不樂在建康，得江州，甚喜。<span class="jiazhu">樂，音洛。顯達自馬圈敗還，除江州刺史。</span>嘗有疾，不令治，旣而自愈，意甚不悅。<span class="jiazhu">蓋求死不得死，以至於反也。悲夫！治，直之翻。</span>聞帝屢誅大臣，傳云當遣兵襲江州，十一月，丙辰，顯達舉兵於尋陽，令長史庾弘遠等與朝貴書，數帝罪惡，<span class="jiazhu">朝，直遙翻。數，所具翻。</span>云<span class="yinhao">「欲奉建安王爲主，<span class="jiazhu">帝弟寶寅封建安王，時爲郢州刺史。</span>須京塵一靜，西迎大駕。」</span><span class="jiazhu">郢州治夏口，在尋陽西。</span></p>
<p class="em2 strong" id="p58"><a class="gg-link" href="#p58" onclick="return changeColor(this);"></a>乙丑，以護軍將軍崔慧景爲平南將軍，督衆軍擊顯達；後軍將軍胡松、驍騎將軍李叔獻帥水軍據梁山；<span class="jiazhu">驍，堅堯翻。騎，奇寄翻。帥，讀曰率；下同。</span>左衞將軍左興盛督前鋒軍屯杜姥宅。<span class="jiazhu">姥，莫補翻。</span></p>
<p class="em2 strong" id="p59"><a class="gg-link" href="#p59" onclick="return changeColor(this);"></a><span class="yinwen">28</span>十二月，癸未，以前輔國將軍楊集始爲秦州刺史。<span class="jiazhu">楊集始請降，見上卷明帝建武四年。</span></p>
<p class="em2 strong" id="p60"><a class="gg-link" href="#p60" onclick="return changeColor(this);"></a><span class="yinwen">29</span>陳顯達發尋陽，敗胡松於采石，<span class="jiazhu">采石山，在今太平州當塗縣北八十里，山下有采石磯。敗，補邁翻。</span>建康震恐。甲申，軍于新林，左興盛帥諸軍拒之。顯達多置屯火於岸側，潛軍夜渡，襲宮城。乙酉，顯達以數千人登落星岡，<span class="jiazhu">石頭城西有橫壠，謂之落星岡。</span>新亭諸軍聞之，奔還，宮城大駭，閉門設守。<span class="jiazhu">守，舒救翻。</span>顯達執馬矟，從步兵數百，於西州前與臺軍戰，再合，顯達大勝，手殺數人，矟折；<span class="jiazhu">矟，色角翻。折，而設翻。</span>臺軍繼至，顯達不能抗，走，至西州後，<span class="jiazhu">據蕭子顯<span class="shu-ming">齊書</span>，顯達走至西州後烏榜村。</span>騎官趙潭注刺顯達墜馬，斬之，<span class="jiazhu"><span class="shu-ming">顯達傳</span>云：潭注矟刺顯達落馬，蓋盡力注矟而刺之也。騎官蓋在馬隊主副之下，猶今傔官也。騎，奇寄翻。刺，七亦翻。</span>諸子皆伏誅。長史庾弘遠，柄之之子也，<span class="jiazhu">庾炳之柄用於宋元嘉之季。</span>斬於朱雀航。將刑，索帽著之，曰：<span class="yinhao">「子路結纓，<span class="jiazhu">索，山客翻。著，陟略翻。<span class="shu-ming">左傳</span>：衞侯輒旣立，其父蒯聵入爭國，劫衞卿孔悝與之登臺。子路曰：<span class="yinhao">「太子無勇，若燔臺，半，必舍孔叔。」</span>太子懼，下石乞、孟黶以敵子路，以戈擊之，斷纓。子路曰：<span class="yinhao">「君子死，冠不免。」</span>結纓而死。</span>吾不可以不冠而死。」</span>謂觀者曰：<span class="yinhao">「吾非賊，乃是義兵，爲諸軍請命耳。<span class="jiazhu">爲，于僞翻。<span class="yinhao">「軍」</span>當作<span class="yinhao">「君」</span>。</span>陳公太輕事；若用吾言，天下將免塗炭。」</span>弘遠子子曜，抱父乞代命，幷殺之。</p>
<p class="em2 strong" id="p61"><a class="gg-link" href="#p61" onclick="return changeColor(this);"></a>帝旣誅顯達，益自驕恣，漸出遊走，又不欲人見之；每出，先驅斥所過人家，唯置空宅。<span class="jiazhu">所謂屛除也。</span>尉司擊鼓蹋圍，<span class="jiazhu">晉初洛陽置六部尉。江左建康亦置六部尉。</span>鼓聲所聞，<span class="jiazhu">聞，音問。</span>便應奔走，不暇衣履，犯禁者應手格殺。<span class="jiazhu">格，擊也。</span>一月凡二十餘出，出輒不言定所，東西南北，無處不驅。常以三四更中，<span class="jiazhu">更，工衡翻。</span>鼓聲四出，火光照天，幡戟橫路。士民喧走相隨，老小震驚，啼號塞路，處處禁斷，<span class="jiazhu">號，戶高翻。塞，悉則翻。斷，音短。</span>不知所過。<span class="jiazhu">言雖奔走而路斷，不知何所可過。</span>四民廢業，樵蘇路斷，吉凶失時，<span class="jiazhu">吉，謂冠、婚；凶，謂喪葬；皆不得以時而行事。</span>乳母寄產，<span class="jiazhu">乳，儒遇翻，育也。</span>或輿病棄尸，不得殯葬。巷陌懸幔爲高鄣，置仗人防守，謂之<span class="yinhao">「屛除」</span>，<span class="jiazhu">幔，莫半翻。仗人，謂執仗之人。屛，必郢翻。</span>亦謂之<span class="yinhao">「長圍」</span>。嘗至沈公城，有一婦人臨產不去，因剖腹視其男女。又嘗至定林寺，<span class="jiazhu">定林寺，舊基在蔣山應潮井後。</span>有沙門老病不能去，藏草間；命左右射之，百箭俱發。<span class="jiazhu">射，七亦翻。</span>帝有膂力，牽弓至三斛五斗。又好擔幢，白虎幢高七丈五尺，於齒上擔之，折齒不倦。<span class="jiazhu">好，呼到翻。擔，都甘翻。幢，傳江翻，旛也。高，居號翻。</span>自制擔幢校具，<span class="jiazhu">校具，猶言器械也。</span>伎衣飾以金玉，<span class="jiazhu">伎，渠綺翻。</span>侍衞滿側，逞諸變態，曾無愧色。學乘馬於東冶營兵俞靈韻，常著織成袴褶，金薄帽，<span class="jiazhu">著，則略翻。褶，音習。</span>執七寶矟，急裝縛袴，凌冒雨雪，不避阬穽。馳騁渴乏，輒下馬，解取腰邊蠡器，酌水飲之，<span class="jiazhu">冒，莫北翻，又如字。穽，疾正翻。騁，丑郢翻。蠡，憐題翻，瓠瓢也，今謂之馬杓。<span class="shu-ming">爾雅翼</span>曰：蠃，古字通於蠡，蠃之爲量小。<span class="shu-ming">傳</span>曰：以蠡測海，言不能極其量也。</span>復上馬馳去。<span class="jiazhu">復，扶又翻。上，時掌翻。</span>又選無賴小人善走者爲逐馬左右五百人，常以自隨。或於市側過親幸家，環回宛轉，周徧城邑。或出郊射雉，置射雉場二百九十六處，奔走往來，略不暇息。<span class="jiazhu">史言帝之昏狂，甚於宋［衍］鬱林王。射，而亦翻。</span></p>
<p class="em2 strong" id="p62"><a class="gg-link" href="#p62" onclick="return changeColor(this);"></a><span class="yinwen">30</span>王肅爲魏制官品百司，皆如江南之制，凡九品，品各有二。<span class="jiazhu">九品，每品各有正、從二品，歷隋、唐至今猶然。</span>侍中郭祚兼吏部尙書。祚清謹，重惜官位，每有銓授，雖得其人，必徘徊久之，然後下筆，曰：<span class="yinhao">「此人便已貴矣。」</span>人以是多怨之；然所用者無不稱職。<span class="jiazhu">稱，尺證翻。</span></p>
</div></body></html>