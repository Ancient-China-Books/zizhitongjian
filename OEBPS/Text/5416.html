<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第三十七·漢紀二十九·王莽中</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀二十九">漢紀二十九</span></span></h1>
<p><span class="jiazhu">起屠維大荒落<span class="biaozhusup" data-rel="">（己巳）</span>，盡閼逢閹茂<span class="biaozhusup" data-rel="">（甲戌）</span>，凡六年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="王莽中">王莽中</span></span></h5>
<p class="strong"><span class="section" id="title-3"><span data-head-description="王莽中" data-head-level="h4" data-head-title="始建國元年">始建國元年</span></span><span class="biaozhusup" data-rel="">（己巳、九年）</span></p>
<p class="em2 strong"><span class="yinwen">1</span>春，正月，朔，<span class="jiazhu">去年十二月莽改元，以十二月爲歲首。《通鑑》不書，不與其改正朔也。</span>莽帥公侯卿士奉皇太后璽韍，<span class="jiazhu">帥，讀曰率。璽，斯氏翻。師古曰：韍，謂璽之組；音弗。</span>上太皇太后，順符命，去漢號焉。<span class="jiazhu">上，時掌翻。去，羌呂翻。</span></p>
<p class="em2 strong">初，莽娶故丞相王訢孫宜春侯咸女爲妻，<span class="jiazhu">師古曰：王訢爲丞相，初封宜春侯，傳爵至孫咸。《恩澤侯表》：宜春侯，國於汝南。</span>立以爲皇后；生四男，宇、獲前誅死，安頗荒忽，<span class="jiazhu">師古曰：荒，音呼廣翻。</span>乃以臨爲皇太子，安爲新嘉辟。<span class="jiazhu">師古曰：辟，君也。謂之辟者，取爲國君之義。辟，音壁。</span>封宇子六人皆爲公。<span class="jiazhu">千爲功隆公，壽爲功明公，吉爲功成公，宗爲功崇公，世爲功昭公，利爲功著公。</span>大赦天下。</p>
<p class="em2 strong">莽乃策命孺子爲定安公，封以萬戶，地方百里；立漢祖宗之廟於其國，與周後並行其正朔、服色；<span class="jiazhu">此皆空言耳。</span>以孝平皇后爲定安太后。讀策畢，莽親執孺子手，流涕歔欷<span class="jiazhu">師古曰：歔，音虛。欷，音許氣翻，又音希。</span>曰：<span class="yinhao">「昔周公攝位，終得復子明辟；今予獨迫皇天威命，不得如意！」</span>哀嘆良久。中傅將孺子下殿，北面而稱臣。<span class="jiazhu">漢諸侯王國，有太傅、中傅：太傅秩二千石，中傅則在宮中傅王者耳。賢曰：《前書音義》曰：中傅，宦者也。</span>百僚陪位，莫不感動。</p>
<p class="em2 strong">又按金匱封拜輔臣：<span class="jiazhu">哀章所獻金匱圖、金策書也。</span>以太傅、左輔王舜爲太師，封安新公；大司徒平晏爲太傅，就新公；少阿、羲和劉秀爲國師，嘉新公；廣漢梓潼哀章爲國將，美新公；<span class="jiazhu">梓潼縣，時屬廣漢郡。將，卽亮翻；下同。</span>是爲四輔，位上公。太保、後承甄邯爲大司馬，承新公；丕進侯王尋爲大司徒，章新公；步兵將軍王邑爲大司空，隆新公；是爲三公。太阿、右拂、大司空甄豐爲更始將軍，廣新公；京兆王興爲衞將軍，奉新公；輕車將軍孫建爲立國將軍，成新公；京兆王盛爲前將軍，崇新公；是爲四將。凡十一公。王興者，故城門令史；<span class="jiazhu">城門令史，事城門校尉，掌文書。</span>王盛者，賣餠；<span class="jiazhu">《釋名》：餅，併也，溲麥使合幷也。蒸餅、湯餅之屬，隨形而名之。</span>莽按符命求得此姓名十餘人，兩人容貌應卜相，<span class="jiazhu">相，息亮翻。</span>徑從布衣登用，以示神焉。</p>
<p class="em2 strong">是日，封拜卿大夫、侍中、尙書官凡數百人，諸劉爲郡守者皆徙爲諫大夫。改明光宮爲定安館，定安太后居之；以大鴻臚府爲定安公第；皆置門衞使者監領。<span class="jiazhu">臚，陵如翻。監，工銜翻。</span>敕阿乳母不得與嬰語，常在四壁中，<span class="jiazhu">孟康曰：令定安公居四壁中，不得有所見。《漢官典職》曰：省中皆胡粉壁，紫素界之，畫古烈士。《釋名》曰：壁，辟也，辟禦風寒也。</span>至於長大，不能名六畜；<span class="jiazhu">長，知兩翻。六畜，牛、馬、羊、犬、豕、雞也。養之曰畜；用之曰牲。畜，音許救翻。</span>後莽以女孫宇子妻之。<span class="jiazhu">莽長男宇之子，則女孫也。妻，七細翻。</span></p>
<p class="em2 strong">莽策命羣司各以其職，如典誥之文。置大司馬司允、大司徒司直、大司空司若，位皆孤卿。<span class="jiazhu">師古曰：允，信也。若，順也。余按古之三孤位六卿，爵秩同六卿曰孤卿。</span>更名大司農曰羲和，後更爲納言；<span class="jiazhu">更，工衡翻；下同。</span>大理曰作士；太常曰秩宗；大鴻臚曰典樂；少府曰共工；<span class="jiazhu">師古曰：共，音恭。</span>水衡都尉曰予虞：<span class="jiazhu">皆放唐、虞建官也。</span>與三公司卿分屬三公。<span class="jiazhu">司卿，卽司允、司直、司若。</span>置二十七大夫，八十一元士，分主中都官諸職。又更光祿勳等名爲六監，皆上卿。<span class="jiazhu">光祿勳曰司中，太僕曰太御，衞尉曰太衞，執金吾曰奮武，中尉曰軍正。又置大贅官，主乘輿服御物；後又典兵。</span>改郡太守曰大尹，都尉曰大尉，縣令、長曰宰；<span class="jiazhu">守，式又翻。長，知兩翻。</span>長樂宮曰常樂室，<span class="jiazhu">樂，音洛。</span>長安曰常安；其餘百官、宮室、郡縣盡易其名，不可勝紀。<span class="jiazhu">勝，音升。</span></p>
<p class="em2 strong">封王氏齊縗之屬爲侯，<span class="jiazhu">齊，音咨。縗裳而緶其下。縗，倉回翻。</span>大功爲伯，小功爲子，緦麻爲男；其女皆爲任。<span class="jiazhu">師古曰：任，充也。男服之義，男亦任也；音壬。</span>男以<span class="yinhao">「睦」</span>，女以<span class="yinhao">「隆」</span>爲號焉。<span class="jiazhu">師古曰：睦、隆，皆其受封邑之號，取嘉名也。</span></p>
<p class="em2 strong">又曰：<span class="yinhao">「漢氏諸侯或稱王，至於四夷亦如之，違於古典，繆於一統。<span class="jiazhu">王大一統。王者，有天下之號也。諸侯及四夷稱之，非古也。繆，戾也。</span>其定諸侯王之號皆稱公，及四夷僭號稱王者皆更侯。」</span>於是漢諸侯王三<span class="jiaozhusup">【章：十二行本「三」作「二」；乙十一行本同；孔本同；退齋校同。】</span>十二人皆降爲公，王子侯者百八十一人皆降爲子，其後皆奪爵焉。<span class="jiazhu">《考異》曰：《諸侯王表》，皆云<span class="yinhao">「莽篡位，貶爲公。明年，廢。」</span>《王子侯表》但云<span class="yinhao">「絕」</span>，或云<span class="yinhao">「免」</span>，皆在今年。按明年立國將軍建奏諸劉爲諸侯者以戶多少就五等之差，亦不云奪爵也。《後漢·城陽王祉傳》云：<span class="yinhao">「劉氏侯者皆降爲子，後奪爵。」</span>不知奪在幾年。</span></p>
<p class="em2 strong"><span class="yinwen">2</span>莽又封黃帝、少昊、顓頊、帝嚳、堯、舜、夏、商、周及皋陶、伊尹之後皆爲公、侯，使各奉其祭祀。<span class="jiazhu">姚恂爲初睦侯，奉黃帝後。梁護爲脩遠伯，奉少昊後。皇孫功隆公千，奉帝嚳後。劉歆爲初烈伯，奉顓頊後。國師劉歆子疊爲伊休侯，奉堯後。嬀昌爲始睦侯，奉虞帝後。山遵爲褒謀侯，奉皋陶後。伊玄爲褒衡子，奉伊尹後。周後衞公姬黨更封爲章平公。殷後宋公孔弘更封爲章昭侯。夏後遼西如豐封爲章功侯。</span></p>
<p class="em2 strong"><span class="yinwen">3</span>莽因漢承平之業，府庫百官之富，百蠻賓服，天下晏然，莽一朝有之，其心意未滿，<span class="jiazhu">未滿，未饜足也。</span>陿小漢家制度，欲更爲疏闊。<span class="jiazhu">欲變改制度以從古也。陿，與狹同。更，工衡翻。</span>乃自謂黃帝、虞舜之後，至齊王建孫濟北王安失國，齊人謂之王家，因以爲氏；故以黃帝爲初祖，虞帝爲始祖。追尊陳胡公爲<span class="jiaozhusup">【章：十二行本「爲」作「曰」；乙十一行本同；孔本同。】</span>陳胡王，田敬仲爲田敬王，<span class="jiaozhusup">【章：十二行本「爲田」二字作「曰齊」二字；乙十一行本同；孔本同。】</span>濟北王安爲<span class="jiaozhusup">【章：十二行本「爲」作「曰」；乙十一行本同；孔本同。】</span>濟北愍王。<span class="jiazhu">以黃帝之後分爲有虞氏，有虞之後封於陳，田敬仲自陳奔齊，爲田氏，田安之後爲王家故也。濟，子禮翻。</span>立祖廟五，親廟四。天下姚、嬀、陳、田、王五姓皆爲宗室，世世復，無所與。<span class="jiazhu">復，方目翻。與，讀曰豫；下其復同。</span>封陳崇、田豐爲侯，以奉胡王、敬王後。</p>
<p class="em2 strong">天下牧、守皆以前有翟義、趙朋等作亂，<span class="jiazhu">事見上卷居攝元年。守，式又翻；下同。</span>領州郡，懷忠孝，封牧爲男，守爲附城。</p>
<p class="em2 strong">以漢高廟爲文祖廟。<span class="jiazhu">師古曰：欲法舜受終于文祖。</span>漢氏園寢廟在京師者，勿罷，祠薦如故。諸劉勿解其復，<span class="jiazhu">復，方目翻。</span>各終厥身；州牧數存問，<span class="jiazhu">數，所角翻。</span>勿令有侵冤。</p>
<p class="em2 strong"><span class="yinwen">4</span>莽以劉之爲字<span class="yinhao">「卯、金、刀」</span>也，詔正月剛卯、金刀之利皆不得行，<span class="jiazhu">服虔曰：剛卯，以正月卯日作，佩之，長三寸，廣一寸，四方，或用玉，或用金，或用桃，著革帶佩之。今有玉在者，銘其一面曰：<span class="yinhao">「正月剛卯。」</span>金刀，莽所鑄之錢也。晉灼曰：剛卯，長一寸，廣五分，四方，當中央從穿作孔，以采絲茸，其底如冠纓頭蕤，刻其上面作兩行書，文曰：<span class="yinhao">「正月剛卯旣央，靈殳四方，青赤白黃，四色是當。帝令祝融，以敎夔、龍，庶疫剛癉，莫我敢當！」</span>其一銘曰：<span class="yinhao">「疾日嚴卯，帝令夔化，順爾固伏，化茲靈殳，旣正旣直，旣觚旣方，庶疫剛癉，莫我敢當！」</span>師古曰：今往往有土中得玉剛卯者，案大小及文，服說是也。莽以劉字上有<span class="yinhao">「卯」</span>，下有<span class="yinhao">「金」</span>，旁有<span class="yinhao">「刀」</span>，故禁剛卯及金刀也。余按劉字上本從<span class="yinhao">「丣」</span>，莽以<span class="yinhao">「丣」</span>字近<span class="yinhao">「卯」</span>，故云爾。</span>乃罷錯刀、契刀<span class="jiazhu">孔穎達曰：古文有刀，刀有二種：一是契刀，一是錯刀。契刀直五百；錯刀直一千。契刀無鏤而錯刀用金鏤之。刀形如錢而邊作刀字形也，故世猶呼錢爲錢刀。</span>及五銖錢，更作小錢，<span class="jiazhu">更，工衡翻。</span>徑六分，重一銖，文曰<span class="yinhao">「小錢直一」</span>，與前<span class="yinhao">「大錢五十」</span>者爲二品，並行。欲防民盜鑄，乃禁不得挾銅、炭。</p>
<p class="em2 strong"><span class="yinwen">5</span>夏，四月，徐鄕侯劉快結黨數千人起兵於其國。<span class="jiazhu">師古曰：快，膠東恭王子也。而《王子侯表》作<span class="yinhao">「炔」</span>，從<span class="yinhao">「火」</span>，與此不同。疑《表》誤也。</span>快兄殷，故漢膠東王，時爲扶崇公。快舉兵攻卽墨，<span class="jiazhu">卽墨，膠東國都。殷，膠東康王寄玄孫之子也。</span>殷閉城門，自繫獄。吏民距快；快敗走，至長廣死。<span class="jiazhu">《地理志》，長廣縣，屬琅邪郡。</span>莽赦殷，益其國滿萬戶，地方百里。</p>
<p class="em2 strong"><span class="yinwen">6</span>莽曰：<span class="yinhao">「古者一夫田百畝，什一而稅，<span class="jiazhu">孟子曰：周人百畝而徹。此言周制也。</span>則國給民富而頌聲作。秦壞聖制，廢井田，<span class="jiazhu">見二卷周顯王十九年。壞，音怪。</span>是以兼幷起，貪鄙生，強者規田以千數，弱者曾無立錐之居。又置奴婢之市，與牛馬同闌，<span class="jiazhu">師古曰：闌，謂遮闌之，若牛馬闌圈也。</span>制於民臣，顓斷其命，繆於『天地之性人爲貴』之義。<span class="jiazhu">《孝經》：孔子曰：天地之性人爲貴。斷，丁亂翻。</span>減<span class="jiaozhusup">【章：十二行本「減」上有「漢氏」二字；乙十一行本同；孔本同；張校同；退齋校同。】</span>輕田租，三十而稅一，常有更賦，罷癃咸出；<span class="jiazhu">師古曰：更，音工衡翻。罷，讀曰疲。癃，音隆。晉灼曰：雖老病者皆復出口算。</span>而豪民侵陵，分田劫假。<span class="jiazhu">師古曰：分田，謂貧者無田而取富人田耕種，共分其所收也。假，亦謂貧人賃富人之田也。劫者，富人劫奪其稅，侵欺之也。</span>厥名三十稅一，實什稅五也。故富者犬馬餘菽粟，驕而爲邪；貧者不厭糟糠，窮而爲姦；俱陷于辜，刑用不錯。<span class="jiazhu">師古曰：錯，置也；音千故翻。</span>今更名天下田曰『王田』，奴婢曰『私屬』，<span class="jiazhu">更，工衡翻；下同。</span>皆不得賣買。其男口不盈八而田過一井者，分餘田予九族、鄰里、鄕黨。<span class="jiazhu">予，讀曰與。</span>故無田、今當受田者，如制度。敢有非井田聖制、無法惑衆者，投諸四裔，以禦魑魅，<span class="jiazhu">師古曰：魑，山神也。魅，老物精也。魑，音螭。魅，音媚。</span>如皇始祖考虞帝故事！」</span><span class="jiazhu">舜投四凶於四裔，以禦魑魅。</span></p>
<p class="em2 strong"><span class="yinwen">7</span>秋，遣五威將王奇等十二人<span class="jiazhu">五威將，分左、右、前、後、中帥，衣冠、車服、駕馬各如其方面色數。將，卽亮翻。帥，所類翻；下同。</span>班符命四十二篇於天下：德祥五事，符命二十五，福應十二。五威將奉符命，齎印綬，王侯以下及吏官名更者，<span class="jiazhu">師古曰：更，改也。</span>外及匈奴、西域、徼外蠻夷，<span class="jiazhu">徼，吉弔翻；下同。</span>皆卽授新室印綬，因收故漢印綬。大赦天下。</p>
<p class="em2 strong">五威將乘乾文車，<span class="jiazhu">鄭氏曰：畫天文於車也。</span>駕坤六馬，<span class="jiazhu">鄭氏曰：坤，爲牝馬。六，地數。</span>背負鷩鳥之毛，服飾甚偉。<span class="jiazhu">師古曰：鷩鳥，雉屬，卽鵕䴊也；今俗呼云山雞，非也。鷩，音鼈。</span>每一將各置五帥，將持節，帥持幢。<span class="jiazhu">帥，所類翻。幢，傳江翻，旛也。</span>其東出者至玄菟、樂浪、高句驪、夫餘；<span class="jiazhu">菟，音塗。樂浪，音洛琅。陸德明曰：句，俱付翻，又音駒。驪，力支翻。師古曰：夫，音扶。范曄曰：武帝滅朝鮮，開高句驪爲縣，使屬玄菟；其人有五部，在遼東之東千里。夫餘在玄菟北千里，東明之後也。高句驪，朱蒙之後，以高爲氏。</span>南出者隃徼外，歷益州，改句町王爲侯；<span class="jiazhu">徼外，邊徼之外。益州，武帝所置益州郡也。昭帝時，姑繒、葉榆夷反，句町侯亡波擊反者有功，立爲王。隃，與踰同。徼，工釣翻。句町，音劬挺。</span>西出<span class="jiaozhusup">【章：十二行本「出」下均有「者」字；乙十一行本同；孔本同。】</span>至西域，盡改其王爲侯；北出至匈奴庭，授單于印，改漢印文，去璽言<span class="jiaozhusup">【章：十二行本「言」作「曰」；乙十一行本同。】</span>章。<span class="jiazhu">印，符也，信也，亦因也，封物相因付。《漢官儀》曰：諸侯王，黃金橐駝鈕，文曰璽。列侯，黃金龜鈕，文曰章。御史大夫，金印；中二千石，銀印，龜鈕，文曰章。千石至四百石皆銅印，文曰印。爲莽以更印綬撓亂四夷張本。去，羌呂翻。璽，斯氏翻。</span></p>
<p class="em2 strong"><span class="yinwen">8</span>冬，雷，桐華。</p>
<p class="em2 strong"><span class="yinwen">9</span>以統睦侯陳崇爲司命，主司察上公以下。又以說符侯崔發等爲中城、四關將軍，主十二城門及繞霤、羊頭、肴黽、汧隴之固，<span class="jiazhu">中城將軍，主十二城門。四關將軍，分主繞霤、羊頭、肴黽、汧隴四處。《三輔黃圖》：長安城東出南頭第一門曰霸城門，莽改曰仁壽門；第二門曰清明門，莽曰宣德門；東出北頭第一門曰宣平門，莽曰春王門；南出東頭第一門曰覆盎城門，莽曰更清門；第二門曰安門，莽曰光禮門；第三門曰便門，莽曰信平門；西出南頭第一門曰章城門，莽曰萬秋門；第二門曰直城門，莽曰正道門；第三門曰雍門，莽曰章儀門；北出東頭第一門曰洛門；第二門曰廚城門，莽曰建子城門；第三門曰橫門。服虔曰：繞霤，隘險之道。師古曰：謂之繞霤者，言四面阸塞，其道屈曲，谿谷之水回繞而霤也；其處卽今之商州界七盤、十二繞是也。霤，音力救翻。羊頭，山名，在上黨長子縣。肴，肴山也；黽，黽池也：皆在陝縣之東也。汧，扶風汧縣，有吳山、汧水之阻。隴，謂隴坻也。汧、隴相連。黽，彌袞翻。汧，口堅翻。坻，丁禮翻。</span>皆以五威冠其號。<span class="jiazhu">冠，古玩翻。</span></p>
<p class="em2 strong"><span class="yinwen">10</span>又遣諫大夫五十人分鑄錢於郡國。</p>
<p class="em2 strong"><span class="yinwen">11</span>是歲，眞定、常山大雨雹。<span class="jiazhu">雨，于具翻。</span></p>
<p class="strong"><span class="section" id="title-4"><span data-head-description="王莽中" data-head-level="h4" data-head-title="始建國二年">二年</span></span><span class="biaozhusup" data-rel="">（庚午、一○年）</span></p>
<p class="em2 strong"><span class="yinwen">1</span>春，二月，赦天下。</p>
<p class="em2 strong"><span class="yinwen">2</span>五威將帥七十二人還奏事，漢諸侯王爲公者悉上璽綬爲民，<span class="jiazhu">上，時掌翻。</span>無違命者。獨故廣陽王嘉以獻符命，<span class="jiazhu">廣陽王嘉，燕王旦之玄孫。</span>魯王閔以獻神書，中山王成都以獻書言莽德，皆封列侯。</p>
<p class="margin2">班固論曰：昔周封國八百，同姓五十有餘，所以親親賢賢，關諸盛衰，深根固本，爲不可拔者也。故盛則周、召相其治，致刑錯；<span class="jiazhu">相，息亮翻。治，直吏翻。錯，千故翻。</span>衰則五伯扶其弱，與共守；<span class="jiazhu">師古曰：伯，讀曰霸。此五霸，謂齊桓、宋襄、秦穆、晉文、吳子夫差也。</span>天下謂之共主，<span class="jiazhu">如淳曰：雖至微弱，猶共以之爲主。</span>強大弗之敢傾。<span class="jiazhu">師古曰：言諸侯雖強大，不敢傾滅周也。</span>歷載八百餘年，數極德盡，降爲庶人，用天年終。<span class="jiazhu">謂赧王也。</span>秦訕笑三代，竊自號爲皇帝，而子弟爲匹夫，內無骨肉本根之輔，外無尺土藩翼之衞；陳、吳奮其白梃，<span class="jiazhu">應劭曰：白梃，大杖也。孟子曰：可使制梃以撻秦、楚，是也。師古曰：梃，音徒鼎翻。</span>劉、項隨而斃之。故曰，周過其曆，秦不及期，國勢然也。<span class="jiazhu">應劭曰：武王克商，卜世三十，卜年七百；今乃三十六世，八百六十七年，此謂過其曆者也。秦以諡法少，恐後世相襲，自稱始皇帝，子曰二世，欲以一迄萬；今至子而亡，此之謂不及期也。</span></p>
<p class="margin2">漢興之初，懲戒亡秦孤立之敗，於是尊王子弟，<span class="jiazhu">王，于況翻。</span>大啓九國。自鴈門以東盡遼陽，爲燕、代；<span class="jiazhu">師古曰：遼陽，遼水之陽也。</span>常山以南，太行左轉，渡河、濟，漸于海，爲齊、趙；<span class="jiazhu">師古曰：太行，山名也。左轉，亦謂自太行而東也。漸，入也，一曰：浸也。濟，子禮翻。漸，音子廉翻，亦讀如字。</span>穀、泗以往，奄有龜、蒙，爲梁、楚；<span class="jiazhu">晉灼曰：《水經》云：泗水出魯國卞縣。臣瓚曰：穀，在彭城，泗之下流爲穀水。師古曰：奄，覆也。龜、蒙，二山名。</span>東帶江、湖，薄會稽，爲荊、吳；<span class="jiazhu">文穎曰：卽今吳也。高祖六年爲荊國，十六年更名吳。師古曰：荊、吳同是一國。薄，伯各翻。會，工外翻。</span>北界淮瀕，略廬、衡，爲淮南；<span class="jiazhu">師古曰：瀕，水厓也。廬、衡，二山名。</span>波漢之陽，亙九嶷，爲長沙。<span class="jiazhu">鄭氏曰：波，音陂澤之陂。孟康曰：亙，竟也；音古贈翻。師古曰：波漢之陽者，循漢水而往也。水北曰陽。波，音彼皮翻，又音彼義翻。九嶷，山名，有九峯，在零陵營道。嶷，音疑。</span>諸侯比境，周匝三垂，外接胡、越。<span class="jiazhu">師古曰：比，謂相次也。三垂，謂東、北、南也。比，音頻寐翻，接連也。</span>天子自有三河、東郡、潁川、南陽，自江陵以西至巴、蜀，北自雲中至隴西，與京師、內史，凡十五郡；公主、列侯頗邑其中。<span class="jiazhu">師古曰：十五郡中，又往往有列侯、公主之邑。</span>而藩國大者夸州兼郡，連城數十，宮室、百官同制京師，可謂矯枉過其正矣。<span class="jiazhu">師古曰：夸，音跨。枉，曲也。正曲曰矯，言矯秦孤立之敗而大封子弟，過於強盛，以至失其中也。</span>雖然，高祖創業，日不暇給，孝惠享國又淺，高后女主攝位，而海內晏如，亡狂狡之憂，卒折諸呂之難，<span class="jiazhu">亡，古無字通。卒，子恤翻。難，乃旦翻；下同。</span>成太宗之業者，亦賴之於諸侯也。</p>
<p class="margin2">然諸侯原本以大末，流濫以致溢，小者淫荒越法，大者睽孤橫逆以害身喪國，<span class="jiazhu">師古曰：睽孤，乖剌之意。睽，音工攜翻。橫，戶孟翻。喪，息浪翻。</span>故文帝分齊、趙，<span class="jiazhu">事見十四卷文帝二年，又見十六年。</span>景帝削吳、楚，<span class="jiazhu">事見十六卷景帝三年。</span>武帝下推恩之令而藩國自析。<span class="jiazhu">事見十八卷武帝元朔二年。</span>自此以來，齊分爲七，<span class="jiazhu">師古曰：謂齊、城陽、濟北、濟南、甾川、膠西、膠東也。</span>趙分爲六，<span class="jiazhu">謂趙、平原、眞定、中山、廣川、河間也。</span>梁分爲五，<span class="jiazhu">師古曰：謂梁、濟川、濟東、山陽、濟陰也。</span>淮南分爲三。<span class="jiazhu">師古曰：謂淮南、衡山、廬江。</span>皇子始立者，大國不過十餘城。長沙、燕、代雖有舊名，皆亡南北邊矣。<span class="jiazhu">如淳曰：長沙之南更置郡，燕、代以北更置緣邊郡，其所有饒利、兵馬、器械，三國皆失之也。亡，古無字通；下同。</span>景遭七國之難，抑損諸侯，減黜其官。<span class="jiazhu">師古曰：謂改丞相曰相，省御史大夫、廷尉、少府、宗正、博士，損大夫、謁者、諸官長、丞員等也。</span>武有衡山、淮南之謀，<span class="jiazhu">事見十九卷武帝元朔五年及元狩元年。</span>作左官之律，<span class="jiazhu">服虔曰：仕於諸侯爲左官，絕不使得仕於王侯也。應劭曰：人道尙右，今舍天子而仕諸侯，故謂之左官也。師古曰：左官，猶言左道也，蓋僻左不正，應說是也。漢時依上古法，朝廷之列，以右爲尊，故謂降秩者爲左遷，仕諸侯者爲左官。</span>設附益之法；<span class="jiazhu">張晏曰：《律》鄭氏《說》，封諸侯過限曰附益。或曰：阿媚王侯，有重法也。師古曰：附益者，蓋取孔子云<span class="yinhao">「求也爲之聚斂而附益之」</span>之義也，皆背正法而厚於私家也。</span>諸侯惟得衣食稅租，不與政事。<span class="jiazhu">與，讀曰預。</span>至於哀、平之際，皆繼體苗裔，親屬疏遠，<span class="jiazhu">師古曰：言非始封之君，皆其後裔也，故於天子益疏遠矣。</span>生於帷牆之中，不爲士民所尊，勢與富室亡異。而本朝短祚，<span class="jiaozhusup">【章：十二行本「祚」作「世」；乙十一行本同；孔本同。】</span>國統三絕。<span class="jiazhu">師古曰：謂成、哀、平皆早崩，又無繼嗣。亡，古無字通。</span>是故王莽知漢中外殫微，<span class="jiazhu">師古曰：殫，盡也，音單。</span>本末俱弱，無所忌憚，生其姦心，因母后之權，假伊、周之稱，顓作威福廟堂之上，不降階序而運天下。<span class="jiazhu">師古曰：序，謂東西廂。</span>詐謀旣成，遂據南面之尊，分遣五威之吏，馳傳天下，<span class="jiazhu">傳，知戀翻。</span>班行符命；漢諸侯王厥角稽首，<span class="jiazhu">應劭曰：厥者，頓也。角者，額角也。稽首，首至地也。言王莽漸漬威福日久，亦值漢之單弱，王侯見莽篡弒，莫敢怨望，皆厥角稽首至地而上其璽綬也。晉灼曰：厥，猶豎也。叩頭則額角豎。師古曰：應說是也。</span>奉上璽韍，惟恐在後，或乃稱美頌德以求容媚，豈不哀哉！</p>
<p class="em2 strong"><span class="yinwen">3</span>國師公劉秀言：<span class="yinhao">「周有泉府之官，收不售，與欲得，<span class="jiazhu">師古曰：言賣不售者，官收取之；無而欲得者，官出與之。</span>卽《易》所謂『理財正辭，禁民爲非』者也。」</span><span class="jiazhu">《易·下繫辭》曰：理財正辭，禁民爲非，曰義。</span>莽乃下詔曰：<span class="yinhao">「《周禮》有賒貸，<span class="jiazhu">師古曰：《周禮》泉府之職曰：凡賒者，祭祀無過旬日，喪紀無過三月。凡人之貸者，與其有司辨而授之，以國服爲之息。謂以祭祀、喪紀故，從官賒買物，不過旬日及三月而償之。其從官貸物者，以共其所屬吏，定價而後與之，各以其國服事之稅而輸息。謂若受園廛之田而貸萬錢者，一朞之月，出息五百。貸，音土戴翻。</span>《樂語》有五均，<span class="jiazhu">鄧展曰：《樂語》，《樂元語》，河間獻王所傳，道五均事。臣瓚曰：其文云：<span class="yinhao">「天子取諸侯之土，以立五均，則市無二價，四民常均，強者不得困弱，富者不得要貧，則公家有餘，恩及小民矣。」</span></span>傳記各有筦焉。<span class="jiazhu">筦，古緩翻。</span>今開賒貸、張五均、設諸筦者，所以齊衆庶，抑幷兼也。」</span>遂於長安及洛陽、邯鄲、臨菑、宛、成都立五均司市、錢府官。司市常以四時仲月定物上中下之賈，<span class="jiazhu">邯鄲，音寒丹。宛，於元翻。師古曰：賈，讀曰價；下同。</span>各爲其市平。民賣五穀、布帛、絲綿之物不售者，均官考檢厥實，用其本賈取之；物貴過平一錢，則以平賈賣與民；賤減平者，聽民自相與市。又民有乏絕欲賒貸者，錢府予之；<span class="jiazhu">予，讀曰與。</span>每月百錢收息三錢。</p>
<p class="em2 strong">又以《周官》稅民，凡田不耕爲不殖，出三夫之稅；城郭中宅不樹藝者爲不毛，<span class="jiazhu">師古曰：樹藝，謂種樹果木及菜蔬。</span>出三夫之布；民浮游無事，出夫布一疋；其不能出布者宂作，縣官衣食之。<span class="jiazhu">師古曰：宂，散也，音人勇翻。衣，音於旣翻。食，讀曰飤。</span>諸取金、銀、連、錫、鳥、獸、魚、鱉於山林、水澤<span class="jiazhu">孟康曰：連，錫之別名也。李奇曰：鉛錫。應劭曰：連，似銅。師古曰：孟、李二說皆非也。許愼曰：鏈，銅屬也；一曰：丱也。鏈，抽延翻，又陵延翻。</span>及畜牧者，<span class="jiazhu">畜，許六翻。</span>嬪婦桑蠶、織紝、紡績、補縫，<span class="jiazhu">師古曰：機縷曰紝，音人禁翻。</span>工匠、醫、巫、卜、祝及他方技，商販、賈人，皆各自占所爲於其所之，<span class="jiazhu">技，渠綺翻。賈，音古。占，之贍翻；下同。之，往也。</span>縣官除其本，計其利十分之，而以其一爲貢；敢不自占、自占不以實者，盡沒入所采取而作縣官一歲。</p>
<p class="em2 strong">羲和魯匡復奏請榷酒酤，<span class="jiazhu">復，扶又翻。榷，古岳翻。酤，音故。</span>莽從之。又禁民不得挾弩、鎧，犯者徙西海。</p>
<p class="em2 strong"><span class="yinwen">4</span>初，莽旣班四條於匈奴，<span class="jiazhu">四條見三十五卷平帝元始二年。</span>後護烏桓使者告烏桓民，毋得復與匈奴皮布稅。匈奴遣使者責稅，<span class="jiazhu">護烏桓使者，卽護烏桓校尉。范曄曰：烏桓自爲冒頓所破，常臣伏匈奴，歲輸牛馬羊皮；過時不具，輒沒其妻子。武帝遣霍去病擊破匈奴左地，因徙烏桓於上谷、漁陽、右北平、遼西、遼東五郡塞外；後置護烏桓校尉，秩二千石，擁節監領之。師古曰：故時常稅，是以求之。</span>收烏桓酋豪，縛，倒懸之。酋豪兄弟怒，共殺匈奴使。<span class="jiazhu">酋，慈由翻。</span>單于聞之，發左賢王兵入烏桓，攻擊之，頗殺人民，敺婦女弱小且千人去，置左地，<span class="jiazhu">敺，讀曰驅。</span>告烏桓曰：<span class="yinhao">「持馬畜皮布來贖之！」</span>烏桓持財畜往贖，匈奴受，留不遣。<span class="jiazhu">師古曰：受其財畜而留人不遣。</span></p>
<p class="em2 strong">及五威將<span class="jiaozhusup">【章：十二行本「將」下有「帥」字；乙十一行本同；孔本同；退齋校同。】</span>王駿等六人至匈奴，<span class="jiazhu">六人，一將、五帥也。</span>重遺單于金帛，<span class="jiazhu">遺，于季翻；下同。</span>諭曉以受命代漢狀，因易單于故印。故印文曰<span class="yinhao">「匈奴單于璽」</span>；莽更曰<span class="yinhao">「新匈奴單于章」</span>。<span class="jiazhu">師古曰：新者，莽自係其國號。更，工衡翻。</span>將率旣至，<span class="jiazhu">率，讀與帥同，所類翻。</span>授單于印紱，<span class="jiazhu">紱，音弗。</span>詔令上故印綬。<span class="jiazhu">上，時掌翻；下同。綬，音受。</span>單于再拜，受詔。譯前，欲解取故印紱，<span class="jiazhu">譯，通中國之語於匈奴者也。</span>單于舉掖授之。左姑夕侯蘇從旁謂單于曰：<span class="jiazhu">蘇者，姑夕侯之名。</span><span class="yinhao">「未見新印文，宜且勿與。」</span>單于止，不肯與。請使者坐穹廬，單于欲前爲壽。<span class="jiazhu">奉酒爲使者壽。</span>五威將曰：<span class="yinhao">「故印紱當以時上。」</span>單于曰：<span class="yinhao">「諾。」</span>復舉掖授譯，<span class="jiazhu">復，扶又翻；下同。</span>蘇復曰：<span class="yinhao">「未見印文，且勿與。」</span>單于曰：<span class="yinhao">「印文何由變更！」</span><span class="jiazhu">更，工衡翻。</span>遂解故印紱奉上將帥，受著新紱，<span class="jiazhu">著，陟略翻。</span>不解視印。飲食至夜，乃罷。右帥陳饒謂諸將帥曰：<span class="yinhao">「曏者姑夕侯疑印文，幾令單于不與人。<span class="jiazhu">幾，居希翻。</span>如令視印，見其變改，必求故印，此非辭說所能距也。旣得而復失之，辱命莫大焉！不如椎破故印以絕禍根。」</span>將帥猶與，莫有應者。<span class="jiazhu">師古曰：與，讀曰豫。</span>饒，燕士，果悍，<span class="jiazhu">師古曰：果，決也。悍，勇也。悍，音胡幹翻；又下罕翻。</span>卽引斧椎壞之。<span class="jiazhu">壞，音怪；下同。</span>明日，單于果遣右骨都侯當白將帥曰：<span class="yinhao">「漢單于印言『璽』不言『章』，又無『漢』字；諸王已下乃有『漢』，言『章』。<span class="jiazhu">言諸王已下印文有<span class="yinhao">「漢」</span>字，最下文言<span class="yinhao">「章」</span>字。</span>今去『璽』加『新』，<span class="jiazhu">言去<span class="yinhao">「璽」</span>字爲<span class="yinhao">「章」</span>字，又加<span class="yinhao">「新」</span>字也。去，羌呂翻。</span>與臣下無別。<span class="jiazhu">言無所別異也。別，彼列翻。</span>願得故印。」</span>將帥示以故印，謂曰：<span class="yinhao">「新室順天制作，故印隨將帥所自爲破壞。單于宜承天命，奉新室之制！」</span>當還白，單于知已無可奈何，又多得賂遺，卽遣弟右賢王輿奉馬牛隨將帥入謝，因上書求故印。將帥還<span class="jiaozhusup">【章：十二行本「還」下有「到」字；乙十一行本同；孔本同；張校同。】</span>左犂汙王咸所居地，見烏桓民多，以問咸；咸具言狀。<span class="jiazhu">具言前所以略烏桓民之狀。</span>將帥曰：<span class="yinhao">「前封四條，不得受烏桓降者。亟還之！」</span><span class="jiazhu">降，戶江翻。</span>咸曰：<span class="yinhao">「請密與單于相聞，得語，歸之。」</span><span class="jiazhu">謂得單于遣歸之語，然後歸之也。</span>單于使咸報曰：<span class="yinhao">「當從塞內還之邪，從塞外還之邪？將帥不敢顓決，以聞。」</span>詔報：<span class="yinhao">「從塞外還之。」</span>莽悉封五威將爲子，帥爲男；獨陳饒以破璽之功，封威德子。<span class="jiazhu">饒，帥也，以功爲子。</span></p>
<p class="em2 strong">單于始用夏侯藩求地，有拒漢語，<span class="jiazhu">見三十二卷成帝綏和元年。</span>後以求稅烏桓不得，因寇掠其人民，釁由是生，重以印文改易，故怨恨；<span class="jiazhu">重，直用翻。</span>乃遣右大且渠蒲呼盧訾等十餘人<span class="jiazhu">且，子余翻。訾，子斯翻。</span>將兵衆萬騎，以護送烏桓爲名，勒兵朔方塞下，<span class="jiazhu">師古曰：陽云護送烏桓人，實來爲寇。</span>朔方太守以聞。莽以廣新公甄豐爲右伯，<span class="jiazhu">莽以符命分陝，立二伯，豐爲右伯，平晏爲左伯。</span>當出西域。車師後王須置離聞之，憚於供給煩費，謀亡入匈奴；都護但欽召置離，斬之。<span class="jiazhu">但姓，欽名。</span>置離兄輔國侯狐蘭支將置離衆二千餘人，亡降匈奴；<span class="jiazhu">車師國有輔國侯，猶相也；擊胡侯，猶將也。將，卽亮翻。降，戶江翻。</span>單于受之，遣兵與狐蘭支共入寇，擊車師，殺後城長，<span class="jiazhu">後城，卽車師後王城也。長，知兩翻。</span>傷都護司馬，及狐蘭兵復還入匈奴。<span class="jiazhu">匈奴兵旣殺傷漢吏，復與狐蘭支兵還入匈奴也。</span></p>
<p class="em2 strong">時戊己校尉刁護病，<span class="jiazhu">《姓譜》：刁，齊大夫豎刁之後。余按豎刁，寺人，安得有後。《史記·貨殖傳》有刁間。校，戶校翻。</span>史陳良、終帶、司馬丞韓玄、右曲候任商<span class="jiazhu">史，校尉之史也。司馬丞，司馬之丞也。右曲候，軍分左右部，部下有曲，曲有候。</span>相與謀曰：<span class="yinhao">「西域諸國頗背叛，<span class="jiazhu">背，蒲妹翻。</span>匈奴大<span class="jiaozhusup">【章：十二行本「大」上有「欲」字；乙十一行本同；孔本同。】</span>侵，要死，可殺校尉，帥人衆降匈奴。」</span><span class="jiazhu">如淳曰：言匈奴來侵，會當死耳，可降匈奴也。師古曰：要，音一妙翻。言要之必死也。帥，讀曰率。</span>遂殺護及其子男、昆弟，盡脅略戊己校尉吏士男女二千餘人入匈奴。單于號良、帶曰烏賁都尉。<span class="jiazhu">師古曰：賁，音奔。《考異》曰：《匈奴傳》云<span class="yinhao">「烏桓都將軍」</span>，《西域傳》云<span class="yinhao">「烏賁都尉」</span>，今從之。</span></p>
<p class="em2 strong"><span class="yinwen">5</span>冬，十一月，立國將軍孫建奏：<span class="yinhao">「九月，辛巳，陳良、終帶自稱廢漢大將軍，亡入匈奴。<span class="jiazhu">廢漢，言漢氏已廢滅也。孫建之言云爾。</span>又今月癸酉，不知何一男子遮臣建車前，自稱『漢氏劉子輿，成帝下妻子也。<span class="jiazhu">師古曰：下妻，猶言小妻。</span>劉氏當復，趣空宮！』<span class="jiazhu">師古曰：復，音扶福翻。趣，讀曰促。</span>收繫男子，卽常安姓武字仲。<span class="jiazhu">莽改長安曰常安。</span>皆逆天違命，大逆無道。漢氏宗廟不當在常安城中，及諸劉當與漢俱廢。陛下至仁，久未定，前故安衆侯劉崇等更聚衆謀反，<span class="jiazhu">劉崇事見上卷居攝元年。更反，謂崇敗後劉信、劉快又起兵。師古曰：更，音工衡翻。</span>令狂狡之虜復依託亡漢，<span class="jiazhu">復，扶又翻。</span>至犯夷滅連未止者，此聖恩不蚤絕其萌芽故也。臣請漢氏諸廟在京師者皆罷；諸劉爲吏者皆<span class="jiaozhusup">【章：十二行本「皆」下有「罷」字；乙十一行本同；孔本同；張校同；退齋校同。】</span>待除於家。」</span><span class="jiazhu">師古曰：罷黜其職，各使退歸，而言在家待遷除。</span>莽曰：<span class="yinhao">「可。嘉新公、國師以符命爲予四輔，明德侯劉龔、率禮侯劉嘉等<span class="jiazhu">《考異》曰：《燕王旦傳》：<span class="yinhao">「廣陽王嘉封扶美侯」</span>，《莽傳》云<span class="yinhao">「率禮侯劉嘉」</span>，未知其改封或別一人也。今從《莽傳》。余按率禮侯劉嘉，安衆侯劉崇之族父也，事見上卷居攝元年。</span>凡三十二人，皆知天命，或獻天符，或貢昌言，或捕告反虜，厥功茂焉。諸劉與三十二人同宗共祖者，勿罷，賜姓曰王。」</span>唯國師公以女配莽子，故不賜姓。<span class="jiazhu">國師公秀女愔，配莽之子臨。</span></p>
<p class="em2 strong"><span class="yinwen">6</span>定安公太后自劉氏之廢，常稱疾不朝會。<span class="jiazhu">朝，直遙翻。</span>時年未二十，莽敬憚傷哀，欲嫁之，乃更號曰黃皇室主，<span class="jiazhu">師古曰：莽自謂土德，故云黃皇室主，若漢之稱公主。余謂室主，若言未嫁在室者也。更，工衡翻；下同。</span>欲絕之於漢；令孫建世子盛飾，將醫往問疾。后大怒，鞭笞其傍侍御，因發病，不肯起。莽遂不復強也。<span class="jiazhu">漢孝平王后、周天元楊后，猶有婦人內夫家、外父母家之意。然夷考二后本末，天元楊后不逮孝平后也。復，扶又翻。強，其兩翻。</span></p>
<p class="em2 strong"><span class="yinwen">7</span>十二月，雷。</p>
<p class="em2 strong"><span class="yinwen">8</span>莽恃府庫之富，欲立威匈奴，乃更名匈奴單于曰<span class="yinhao">「降奴服于」</span>，<span class="jiazhu">降，戶江翻。</span>下詔遣立國將軍孫建等率十二將分道並出：五威將軍苗訢、<span class="jiazhu">《姓譜》引《風俗通》曰：楚大夫伯棼之後，賁皇奔晉，食采於苗，因而氏焉。訢，音欣。</span>虎賁將軍王況出五原；厭難將軍陳欽、震狄將軍王巡出雲中；<span class="jiazhu">師古曰：厭，音一涉翻。難，乃旦翻。</span>振武將軍王嘉、平狄將軍王萌出代郡；相威將軍李棽、鎭遠將軍李翁出西河；<span class="jiazhu">相，息亮翻。師古曰：棽，音所林翻。</span>誅貉將軍楊俊、討濊將軍嚴尤出漁陽；<span class="jiazhu">貉，音陌，莫百翻。濊，音穢。</span>奮武將軍王駿、定胡將軍王晏出張掖；及偏裨以下百八十人，募天下囚徒、丁男、甲卒三十萬人，轉輸衣裘、兵器、糧食，自負海江、淮至北邊，使者馳傳督趣，以軍興法從事。<span class="jiazhu">言事誅斬也。傳，知戀翻。趣，讀曰促。</span>先至者屯邊郡，須畢具乃同時出；窮追匈奴，內之丁令。<span class="jiazhu">師古曰：逐之，遣入丁零也。令，音零。</span>分其國土人民以爲十五，立呼韓邪子孫十五人皆爲單于。</p>
<p class="em2 strong"><span class="yinwen">9</span>莽以錢幣訖不行，復下書曰：<span class="yinhao">「寶貨皆重則小用不給，皆輕則僦載煩費；<span class="jiazhu">復，扶又翻；下同。師古曰：僦，送也，一曰：賃也，音子就翻。</span>輕重大小各有差品，則用便而民樂。」</span><span class="jiazhu">樂，音洛。</span>於是更作金、銀、龜、貝、錢、布之品，名曰寶貨。<span class="jiazhu">更，工衡翻。</span>錢貨六品，<span class="jiazhu">小錢徑六分，重一銖，名曰小錢直一；次七分，三銖，曰幺錢一十；次八分，五銖，曰幼錢二十；次九分，七銖，曰中錢三十；次一寸，九銖，曰壯錢四十；因前大錢五十，爲六品。師古曰：幺，音一遙翻。</span>金貨一品，<span class="jiazhu">黃金一斤，直錢萬，是爲一品。</span>銀貨二品，<span class="jiazhu">朱提銀重八兩，爲一流，直一千五百八十；他銀一流，直千：是爲二品。師古曰：朱，音殊。提，音上支翻。</span>龜貨四品，<span class="jiazhu">元龜，岠冉長尺二寸，直二千六百一十；公龜九寸，直五百；侯龜七寸以上，直三百；子龜五寸以上，直百：是爲四品。孟康曰：冉，龜甲緣也。岠，至也。度背兩邊緣，尺二寸也。元者，大也。</span>貝貨五品，<span class="jiazhu">大貝，四寸八分以上，二枚爲一朋，直二百一十六；壯貝，三寸六分以上，一朋直五十；幺貝，二寸四分以上，一朋直三十；小貝，寸二分以上，一朋直十；不盈寸二分漏度，不得爲朋，率枚直錢三，是爲五品。貝，紫貝也。</span>布貨十品，<span class="jiazhu">大布、次布、弟布、壯布、中布、差布、厚布、幼布、幺布、小布。小布長寸五分，重十五銖，文曰小布一百。自小布以上各相長一分，相重一銖，文各爲其布名，直各加一百。上至大布，長二寸四分，重一兩，而直千錢矣。師古曰：布亦錢耳；謂之布者，言其分布流行也。</span>凡寶貨五物、六名、二十八品。鑄作錢布，皆用銅，殽以連、錫。百姓潰亂，<span class="jiazhu"><span class="yinhao">「潰」</span>，《漢書》作<span class="yinhao">「憒」</span>。<span class="jiaozhusup">【章：十二行本正作「憒」；孔本同。】</span></span>其貨不行。莽知民愁，乃但行小錢直一與大錢五十，二品並行；龜、貝、布屬且寢。盜鑄錢者不可禁，乃重其法，一家鑄錢，五家坐之，沒入爲奴婢。吏民出入持錢，以副符傳，不持者廚傳勿舍，關津苛留。<span class="jiazhu">師古曰：舊法，行者持符傳，卽不稽留。今更令持錢，與符相副，乃得過也。廚，行道飲食處。傳，置驛之舍也。苛，問也。傳，音張戀翻。苛，音何。</span>公卿皆持以入宮殿門，欲以重而行之。是時百姓便安漢五銖錢，以莽錢大小兩行，難知，又數變改，不信，<span class="jiazhu">數，所角翻。</span>皆私以五銖錢市買；訛言大錢當罷，莫肯挾。莽患之，復下書：<span class="yinhao">「諸挾五銖錢、言大錢當罷者，比非井田制，投四裔！」</span>及坐賣買田宅、奴婢、鑄錢，自諸侯、卿大夫至于庶民，抵罪者不可勝數。<span class="jiazhu">勝，音升。</span>於是農商失業，食貨俱廢，民人至涕泣於市道。</p>
<p class="em2 strong"><span class="yinwen">10</span>莽之謀篡也，吏民爭爲符命，皆得封侯。其不爲者相戲曰：<span class="yinhao">「獨無天帝除書乎？」</span>司命陳崇白莽曰：<span class="yinhao">「此開姦臣作福之路而亂天命，宜絕其原。」</span>莽亦厭之，遂使尙書大夫趙並驗治，<span class="jiazhu">莽分九卿，每一卿置三大夫。尙書大夫，蓋屬共工也。治，直之翻。</span>非五威將帥所班，皆下獄。<span class="jiazhu">下，遐稼翻。</span></p>
<p class="em2 strong">初，甄豐、劉秀、王舜爲莽腹心，唱導在位，褒揚功德；安漢、宰衡之號及封莽母、兩子、兄子，<span class="jiazhu">事並見上卷。</span>皆豐等所共謀，而豐、舜、秀亦受其賜，並富貴矣，非復欲令莽居攝也。<span class="jiazhu">復，扶又翻；下同。</span>居攝之萌，出於泉陵侯劉慶、前煇光謝囂、<span class="jiazhu">事見上卷元始五年。周申伯邑於謝，其後子孫以謝爲氏。</span>長安令田終術。<span class="jiazhu">事不見於史。</span>莽羽翼已成，意欲稱攝，豐等承順其意；莽輒復封舜、秀、豐等子孫以報之。豐等爵位已盛，心意旣滿，又實畏漢宗室、天下豪桀；而疏遠欲進者並作符命，莽遂據以卽眞，<span class="jiazhu">謂哀章等也。疏，與疎同。</span>舜、秀內懼而已。豐素剛強，莽覺其不說，故託符命文，徙豐爲更始將軍，<span class="jiazhu">說，讀曰悅。更，工衡翻。</span>與賣餠兒王盛同列；豐父子默默。時子尋爲侍中、京兆大尹、茂德侯，卽作符命：新室當分陝，立二伯，以豐爲右伯，太傅平晏爲左伯，如周、召故事。<span class="jiazhu">師古曰：自陝以東，周公主之；自陝以西，召公主之。陝，卽今陝州，是其地也。伯，長也。陝，音式冉翻。召，讀曰邵。</span>莽卽從之，拜豐爲右伯。當述職西出，未行，尋復作符命，言故漢氏平帝后黃皇室主爲尋之妻。莽以詐立，心疑大臣怨謗，欲震威以懼下，因是發怒曰：<span class="yinhao">「黃皇室主天下母，此何謂也！」</span>收捕尋。尋亡，豐自殺。尋隨方士入華山，<span class="jiazhu">華山，在華陰縣南。華，戶化翻。</span>歲餘，捕得，辭連國師公秀子<span class="jiaozhusup">【章：十二行本「子」下有「侍中」二字；乙十一行本同；孔本同。】</span>隆威侯棻、<span class="jiazhu">師古曰：棻，亦分字也；音扶云翻。</span>棻弟右曹·長水校尉·伐虜侯泳、大司空邑弟左關將軍·掌威侯奇<span class="jiazhu">莽置左關將軍，主函谷。</span>及秀門人侍中、騎都尉丁隆等，牽引公卿黨、親、列侯以下，死者數百人。乃流棻于幽州，放尋于三危，殛隆于羽山，<span class="jiazhu">師古曰：放舜之罰共工等也。</span>皆驛車<span class="jiaozhusup">【章：十二行本「車」下有「載」字；乙十一行本同；孔本同。】</span>傳致其屍<span class="jiaozhusup">【章：十二行本作「其屍傳致」；乙十一行本同；孔本同。】</span>云。<span class="jiazhu">傳，知戀翻。</span></p>
<p class="em2 strong"><span class="yinwen">11</span>是歲，莽始興神仙事，以方士蘇樂言，起八風臺，臺成萬金；<span class="jiazhu">師古曰：費直萬金也。</span>又種五粱禾於殿中，<span class="jiazhu">師古曰：五色禾也。谷永所云耕耘五德者也。晉灼曰：翼氏《風角》：五德，東方甲，南方丙，西方庚，北方壬，中央戊。種五色禾於此地而耕耘也。氾勝之曰：粱，是秫粟。</span>先以寶玉漬種，<span class="jiazhu">煮鶴髓、瑇瑁、犀、玉二十餘物，取汁以漬種。種，章勇翻。</span>計粟斛成一金。</p>
<p class="strong"><span class="section" id="title-5"><span data-head-description="王莽中" data-head-level="h4" data-head-title="始建國三年">三年</span></span><span class="biaozhusup" data-rel="">（辛未、一一年）</span></p>
<p class="em2 strong"><span class="yinwen">1</span>遣田禾將軍趙並發戍卒屯田五原、北假，以助軍糧。</p>
<p class="em2 strong"><span class="yinwen">2</span>莽遣中郎將藺苞、副校尉戴級將兵萬騎，多齎珍寶至雲中塞下，招誘呼韓邪<span class="jiaozhusup">【章：十二行本「邪」下有「單于」二字；乙十一行本同；孔本同。】</span>諸子，欲以次拜爲十五單于。苞、級使譯出塞，誘呼左<span class="jiaozhusup">【章：十二行本「左」作「右」；乙十一行本同；孔本同；退齋校同。】</span>犂汙王咸、咸子登、助三人至。<span class="jiazhu">誘，音酉。</span>至則脅拜咸爲孝單于，助爲順單于，皆厚加賞賜；傳送助、登長安。<span class="jiazhu">傳，張戀翻。</span>莽封苞爲宣威公，拜爲虎牙將軍；封級爲揚威公，拜爲虎賁將軍。單于聞之，怒曰：<span class="yinhao">「先單于受漢宣帝恩，不可負也。<span class="jiazhu">先單于，謂呼韓邪單于。</span>今天子非宣帝子孫，何以得立！」</span>遣左骨都侯、右伊秩訾王呼盧訾及左賢王樂將兵入雲中益壽塞，大殺吏民。<span class="jiazhu">訾，子斯翻。</span>是後，單于歷告左右部都尉、<span class="jiazhu">卽左右大都尉也。</span>諸邊王<span class="jiazhu">諸王庭近漢邊者。</span>入塞寇盜，大輩萬餘，中輩數千，少者數百，殺鴈門、朔方太守、都尉，略吏民畜產，不可勝數，<span class="jiazhu">勝，音升。</span>緣邊虛耗。</p>
<p class="em2 strong">是時諸將在邊，以大衆未集，未敢出擊匈奴。討濊將軍嚴尤諫曰：<span class="jiazhu">濊，音穢。</span><span class="yinhao">「臣聞匈奴爲害，所從來久矣，未聞上世有必征之者也。後世三家周、秦、漢征之，然皆未有得上策者也。周得中策，漢得下策，秦無策焉。當周宣王時，獫狁內侵，至于涇陽；<span class="jiazhu">《地理志》，安定郡有涇陽縣。賢曰：涇陽故城，在今原州平涼縣南。</span>命將征之，盡境而還。其視戎狄之侵，譬猶蟁蝱，敺之而已，<span class="jiazhu">蟁，古蚊字。蝱，音盲。敺，與驅同。</span>故天下稱明，是爲中策。漢武帝選將練兵，約齎輕糧，<span class="jiazhu">師古曰：約，少也。少齎衣裝。</span>深入遠戍，雖有克獲之功，胡輒報之。兵連禍結三十餘年，中國罷耗，匈奴亦創艾，<span class="jiazhu">師古曰：罷，讀曰疲；耗，損也。創，音初向翻。艾，讀曰乂。</span>而天下稱武，是爲下策。秦始皇不忍小恥而輕民力，築長城之固，延袤萬里，<span class="jiazhu">師古曰：袤，長也，音茂。</span>轉輸之行，起於負海；疆境旣完，中國內竭，以喪社稷，是爲無策。<span class="jiazhu">喪，息浪翻。</span>今天下遭陽九之厄，比年饑饉，<span class="jiazhu">比，毗至翻。</span>西北邊尤甚。發三十萬衆，具三百日糧，東援海、代，<span class="jiazhu">師古曰：援，音爰，引也。余謂<span class="yinhao">「代」</span>，當作<span class="yinhao">「岱」</span>，岱山也。</span>南取江、淮，然後乃備。計其道里，一年尙未集合，兵先至者聚居暴露，師老械弊，勢不可用，此一難也。邊旣空虛，不能奉軍糧，內調郡國，不相及屬，此二難也。<span class="jiazhu">師古曰：調，發也，音徒釣翻。屬，音之欲翻。</span>計一人三百日食，用糒十八斛，<span class="jiazhu">糒，音備，乾飯也。</span>非牛力不能勝；<span class="jiazhu">勝，音升。</span>牛又自當齎食，加二十斛，重矣；胡地沙鹵，多乏水草，以往事揆之，軍出未滿百日，牛必物故且盡，餘糧尙多，人不能負，此三難也。胡地秋冬甚寒，春夏甚風，多齎釜鍑、薪炭，重不可勝，<span class="jiazhu">師古曰：鍑，釜之大口者也，音富。勝，音升。</span>食糒飲水，以歷四時，<span class="jiazhu">糒，音備。</span>師有疾疫之憂，是故前世伐胡不過百日，非不欲久，勢力不能，此四難也。輜重自隨，則輕銳者少，不得疾行，虜徐遁逃，勢不能及。幸而逢虜，又累輜重；<span class="jiazhu">謂幸而逢虜，得與之戰，又爲輜重所累也。重，直用翻。累，力瑞翻。</span>如遇險阻，銜尾相隨，<span class="jiazhu">師古曰：銜，馬銜也。尾，馬尾也。言前後單行，不得並驅。</span>虜要遮前後，危殆不測，此五難也。<span class="jiazhu">要，讀曰邀。</span>大用民力，功不可必立，臣伏憂之！今旣發兵，宜縱先至者，令臣尤等深入霆擊，且以創艾胡虜。」</span><span class="jiazhu">師古曰：請率見到之兵且以擊虜。艾，音乂。</span>莽不聽尤言，轉兵穀如故，天下騷動。</p>
<p class="em2 strong">咸旣受莽孝單于之號，馳出塞歸庭，具以見脅狀白單于；單于更以爲於栗置支侯，匈奴賤官也。<span class="jiazhu">《漢書》，<span class="yinhao">「栗」</span>作<span class="yinhao">「粟」</span>。</span>後助病死，莽以登代助爲順單于。</p>
<p class="em2 strong">吏士屯邊者所在放縱，而內郡愁於徵發，民棄城郭，始流亡爲盜賊，幷州、平州尤甚。<span class="jiazhu">幷州部太原、上黨、上郡、西河、朔方、五原、雲中、定襄、鴈門等郡。余按此時未有平州；漢末公孫度自號平州牧，魏始分幽州置平州。<span class="yinhao">「平」</span>字誤也。</span>莽令七公、六卿號皆兼稱將軍，<span class="jiazhu">七公，四輔及三公也。六卿，羲和、作士、秩宗、典樂、共工、予虞。</span>遣著武將軍逯並等鎭名都，中郎將、繡衣執法各五十五人，分鎭緣邊大郡。督大姦猾擅弄兵者。皆乘便爲姦於外，撓亂州郡，<span class="jiazhu">師古曰：撓，音火高翻；其字從手，下同。</span>貨賂爲市，侵漁百姓。莽下書切責之曰：<span class="yinhao">「自今以來，敢犯此者，輒捕繫，以名聞！」</span>然猶放縱自若。北邊自宣帝以來，數世不見煙火之警，<span class="jiazhu">謂匈奴款塞之後也。</span>人民熾盛，牛馬布野；及莽撓亂匈奴，與之搆難，<span class="jiazhu">難，乃旦翻。</span>邊民死亡係獲，數年之間，北邊虛空，野有暴骨矣。<span class="jiazhu">暴，步卜翻。</span></p>
<p class="em2 strong"><span class="yinwen">3</span>太師王舜自莽篡位後，病悸寖劇，死。<span class="jiazhu">師古曰：心動曰悸。寖，漸也。悸，音葵季翻。</span></p>
<p class="em2 strong"><span class="yinwen">4</span>莽爲太子置師、友各四人，秩以大夫。以故大司徒馬宮等爲師疑、傅丞、阿輔、保拂，是爲四師；<span class="jiazhu">馬宮爲師疑，宗伯鳳爲傅丞，袁聖爲阿輔，王嘉爲保拂也。師古曰：拂，讀曰弼。</span>故尙書令唐林等爲胥附、奔走、先後、禦侮，是爲四友。<span class="jiazhu">唐林爲胥附，李充爲奔走，趙襄爲先後，廉丹爲禦侮。走，讀曰奏。先，悉薦翻。後，胡茂翻。</span>又置師友、侍中、諫議、《六經》祭酒各一人，凡九祭酒，秩皆上卿。<span class="jiazhu">師友、侍中、諫議三祭酒，幷《六經》六祭酒，爲九祭酒。</span></p>
<p class="em2 strong">遣使者奉璽書、印綬、安車、駟馬迎龔勝，卽拜爲師友祭酒。<span class="jiazhu">師古曰：就家迎之，因拜官。璽，斯氏翻。</span>使者與郡太守、縣長吏、三老、官屬、行義、諸生千人以上入勝里致詔。<span class="jiazhu">龔勝，楚人，史逸其所居縣。《百官表》：縣令、丞、尉爲長吏。師古曰：行義，謂鄕邑有行義之人。諸生，學徒也。行，下孟翻。</span>使者欲令勝起迎，久立門外。勝稱病篤，爲牀室中戶西、南牖下，<span class="jiazhu">師古曰：牖，窗也。於戶之西，室之南牖下也。</span>東首加朝服拖紳。<span class="jiazhu">師古曰：拖，引也。臥著朝衣，故云加。引大帶於體也。《論語》稱孔子疾，君視之，東首加朝服拖紳，故放之也。首，守又翻。拖，音吐賀翻。</span>使者付璽書，奉印綬，內安車、駟馬，進謂勝曰：<span class="yinhao">「聖朝未嘗忘君，制作未定，待君爲政；思聞所欲施行，以安海內。」</span>勝對曰：<span class="yinhao">「素愚，加以年老被病，命在朝夕，隨使君上道，<span class="jiazhu">師古曰：示若尊敬使者，故謂之使君。被，皮義翻。</span>必死道路，無益萬分！」</span>使者要說，<span class="jiazhu">師古曰：要，音一遙翻。說，音式芮翻。</span>至以印綬就加勝身；勝輒推不受。<span class="jiazhu">推，吐雷翻。</span>使者上言：<span class="yinhao">「方盛夏暑熱，勝病少氣，<span class="jiazhu">少，詩沼翻。</span>可須秋涼乃發。」</span><span class="jiazhu">師古曰：須，待也。</span>有詔許之。使者五日壹與太守俱問起居，爲勝兩子及門人高暉等言：<span class="jiazhu">爲，于僞翻。</span><span class="yinhao">「朝廷虛心待君以茅土之封，雖疾病，宜移動至傳舍，<span class="jiazhu">傳，知戀翻。</span>示有行意；必爲子孫遺大業。」</span><span class="jiazhu">大業，謂封邑也。</span>暉等白使者語，勝自知不見聽，卽謂暉等：<span class="yinhao">「吾受漢家厚恩，無以報；今年老矣，旦暮入地，誼豈以一身事二姓，下見故主哉！」</span>勝因敕以棺斂喪事：<span class="jiazhu">敕，誡也。師古曰：棺，音工喚翻。斂，音力贍翻。</span><span class="yinhao">「衣周於身，棺周於衣。勿隨俗動吾冢、種柏、作祠堂！」</span><span class="jiazhu">師古曰：若葬多設器備，則恐被掘，故云動吾冢也。亦不得種柏及作祠堂，皆不隨俗。貢父曰：勝意謂一葬之後，更不隨俗動冢土，種柏、作祠堂。</span>語畢，遂不復開口飲食。<span class="jiazhu">復，扶又翻。</span>積十四日死。死時，七十九矣。</p>
<p class="em2 strong">是時清名之士，又有琅邪紀逡、齊薛方、太原郇越、郇相、<span class="jiazhu">師古曰：逡，音千旬翻。郇，音荀，又音胡頑翻。今郇、荀二姓並有之，俱稱周武王之後也。</span>沛唐林、唐尊，皆以明經飭行顯名於世。<span class="jiazhu">師古曰：飭，謹也。行，下孟翻。</span>紀逡、兩唐皆仕莽，封侯，貴重，歷公卿位。唐林數上疏諫正，有忠直節。唐尊衣敝、履空，<span class="jiazhu">師古曰：衣，音於旣翻。著敝衣，躡空履也。空，穿也。</span>被虛僞名。<span class="jiazhu">師古曰：被，音皮義翻。</span>郇相爲莽太子四友，病死，莽太子遣使裞以衣衾，<span class="jiazhu">師古曰：贈喪衣服曰裞；音式芮翻；其字從衣。</span>其子攀棺不聽，曰：<span class="yinhao">「死父遺言：『師友之送，勿有所受！』今於皇太子得託友官，故不受也。」</span>京師稱之。莽以安車迎薛方，方因使者辭謝曰：<span class="yinhao">「堯、舜在上，下有巢、由。<span class="jiazhu">巢父、許由也。</span>今明主方隆唐、虞之德，小臣欲守箕山之節。」</span><span class="jiazhu">張晏曰：許由隱於箕山，在陽城，有許由祠。</span>使者以聞。莽說其言，<span class="jiazhu">說，讀曰悅。</span>不強致。<span class="jiazhu">強，其兩翻。</span></p>
<p class="em2 strong">初，隃麋郭欽爲南郡太守，<span class="jiazhu">師古曰：隃麋，扶風之縣也。隃，音踰。</span>杜陵蔣詡爲兗州刺史，<span class="jiazhu">《姓譜》：周公之子封於蔣，後以爲氏。</span>亦以廉直爲名。莽居攝，欽、詡皆以病免官，歸鄕里，臥不出戶，卒於家。哀、平之際，沛國陳咸以律令爲尙書。<span class="jiazhu">中興之後，沛方爲國。此由范《史》以後來所見書之也。陳咸，後漢陳寵之曾祖也。</span>莽輔政，多改漢制，咸心非之；及何武、鮑宣死，<span class="jiazhu">事見上卷平帝元始三年。</span>咸歎曰：<span class="yinhao">「《易》稱『見幾而作，不俟終日。』<span class="jiazhu">《易·下繫》之辭也。幾，居希翻。</span>吾可以逝矣！」</span>卽乞骸骨去職。及莽篡位，召咸爲掌寇大夫；<span class="jiazhu">掌寇大夫，當屬作士。</span>咸謝病不肯應。時三子參、欽、豐皆在位，咸悉令解官歸鄕里，閉門不出入，猶用漢家祖臘。人問其故，咸曰：<span class="yinhao">「我先人豈知王氏臘乎！」</span>悉收斂其家律令、書文，壁藏之。<span class="jiazhu">按三十二卷成帝綏和元年，陳咸以淳于長事，廢歸故郡，以憂死。咸，沛郡相人也。此書沛國陳咸，本之《後漢書·陳寵傳》。光武始改沛郡爲沛國，二陳咸雖同居沛，各是一人。</span>又，齊栗融、北海禽慶、蘇章、<span class="jiazhu">禽，姓也。墨子弟子有禽滑釐，又有碎首禽息。</span>山陽曹竟，皆儒生，去官，不仕於莽。</p>
<p class="margin2">班固贊曰：春秋列國卿大夫及至漢興將相名臣，耽<span class="jiaozhusup">【章：十二行本「耽」上有「懷祿」二字；乙十一行本同；孔本同；張校同；退齋校同。】</span>寵以失其世者多矣，<span class="jiazhu">師古曰：言不能去。</span>是故清節之士，於是爲貴；然大率多能自治而不能治人。<span class="jiazhu">治，直之翻。</span>王、貢之材，優於龔、鮑。守死善道，勝實蹈焉。<span class="jiazhu">師古曰：《論語》孔子曰：守死善道。今龔勝不受莽官，蹈斯迹也。</span>貞而不諒，薛方近之。<span class="jiazhu">師古曰：《論語》孔子曰：君子貞而不諒。謂君子之人，正其道耳，言不必信也。薛方引避亂朝，詭引巢、許爲諭，近此義。近，其靳翻。</span>郭欽、蔣詡，好遯不汙，絕紀、唐矣。<span class="jiazhu">師古曰：欽、詡不仕於莽，遯逃濁亂，不汙其節；殊於紀逡及兩唐。好，呼到翻。《通鑑》書龔勝之死，遂及一時人士，又書班固之論，其爲監也，不亦昭乎！</span></p>
<p class="em2 strong"><span class="yinwen">5</span>是歲，瀕河郡蝗生。</p>
<p class="em2 strong"><span class="yinwen">6</span>河決魏郡，泛清河以東數郡。先是，莽恐河決爲元城冢墓害；<span class="jiazhu">莽曾祖賀以下冢墓在魏郡元城。先，悉薦翻。</span>及決東去，元城不憂水，故遂不堤塞。<span class="jiazhu">塞，悉則翻。</span></p>
<p class="strong"><span class="section" id="title-6"><span data-head-description="王莽中" data-head-level="h4" data-head-title="始建國四年">四年</span></span><span class="biaozhusup" data-rel="">（壬申、一二年）</span></p>
<p class="em2 strong"><span class="yinwen">1</span>春，二月，赦天下。</p>
<p class="em2 strong"><span class="yinwen">2</span>厭難將軍陳欽、震狄將軍王巡上言：<span class="yinhao">「捕得虜生口驗問，言虜犯邊者皆孝單于咸子角所爲。」</span>莽乃會諸夷，斬咸子登於長安市。</p>
<p class="em2 strong"><span class="yinwen">3</span>大司馬甄邯死。<span class="jiazhu">甄，之人翻。邯，戶甘翻。</span></p>
<p class="em2 strong"><span class="yinwen">4</span>莽至明堂，下書：<span class="yinhao">「以洛陽爲東都，常安爲西都。邦畿連體，各有采、任。<span class="jiazhu">男食邑於畿內曰采；女食邑於畿內曰任。師古曰：采，采服也。任，男服也。</span>州從《禹貢》爲九；爵從周氏爲五。<span class="jiazhu">《禹貢》冀、兗、青、徐、揚、豫、荊、雍、梁，凡九州。周爵公、侯、伯、子、男，凡五等。</span>諸侯之員千有八百，<span class="jiazhu">八州，州二百一十國，幷畿內凡千七百七十三國。言千八百國，舉成數也。</span>附城之數亦如之，以俟有功。諸公一同，<span class="jiazhu">地方百里曰同。</span>有衆萬戶；其餘以是爲差。今已受封者，公侯以下凡七百九十六人，附城千五百五<span class="jiaozhusup">【章：十二行本「五」作「一」；乙十一行本同；孔本同。】</span>十一人；以圖簿未定，未授國邑，且令受奉都內，<span class="jiazhu">奉，讀曰俸。都內，積錢之府，屬大司農。</span>月錢數千。」</span>諸侯皆困乏，至有傭作者。</p>
<p class="em2 strong"><span class="yinwen">5</span>莽性躁擾，不能無爲，<span class="jiazhu">躁，則到翻。</span>每有所興造，動欲慕古，不度時宜，<span class="jiazhu">度，徒洛翻。</span>制度又不定；吏緣爲姦，天下謷謷，陷刑者衆。<span class="jiazhu">師古曰：謷謷，衆口愁聲，音敖。</span>莽知民愁怨，乃下詔：<span class="yinhao">「諸食王田，皆得賣之，勿拘以法。犯私買賣庶人者，且一切勿治。」</span><span class="jiazhu">治，直之翻。</span>然他政誖亂，刑罰深刻，賦斂重數，猶如故焉。<span class="jiazhu">誖，蒲內翻。數，所角翻。</span></p>
<p class="em2 strong"><span class="yinwen">6</span>初，五威將帥出西南夷，改句町王爲侯，王邯怨怒不附。<span class="jiazhu">師古曰：邯，句町王之名也，音下甘翻。</span>莽諷牂柯大尹周歆詐殺邯。<span class="jiazhu">牂柯，音臧哥。《考異》曰：《西南夷傳》作<span class="yinhao">「周欽」</span>。《莽傳》作<span class="yinhao">「周歆」</span>，今從之。</span>邯弟承起兵殺歆，州郡擊之，不能服。莽又發高句驪兵擊匈奴；高句驪不欲行，郡強迫，皆亡出塞，因犯法爲寇。<span class="jiazhu">強，其兩翻。</span>遼西大尹田譚追擊之，爲所殺。州郡歸咎於高句驪侯騶，嚴尤奏言：<span class="yinhao">「貉人犯法，不從騶起；<span class="jiazhu">貉，與貊同，莫百翻。《後漢書》，句驪，一名貊耳。</span>正有他心，宜令州郡且尉安之。<span class="jiazhu">師古曰：假令騶有惡心，亦當且慰安。</span>今猥被以大罪，<span class="jiazhu">師古曰：猥，多也，厚也。被，加也，音皮義翻。余謂猥，積也，曲也。</span>恐其遂畔，夫餘之屬必有和者。<span class="jiazhu">和，胡臥翻。</span>匈奴未克，夫餘、濊貉復起，此大憂也。」</span><span class="jiazhu">《後漢書》：濊與句驪同種，言語法俗大抵相類，各有部界。復，扶又翻。</span>莽不尉安，濊貉遂反；詔尤擊之。尤誘高句驪侯騶至而斬焉，傳首長安。<span class="jiazhu">騶，側尤翻。</span>莽大說，更<span class="jiaozhusup">【章：十二行本「更」上有「下書」二字；乙十一行本同；孔本同；退齋校同。】</span>名高句驪爲下句驪。<span class="jiazhu">說，讀曰悅。更，工衡翻；下同。</span>於是貉人愈犯邊，東、北與西南夷皆亂。<span class="jiazhu">東，濊貊；北，匈奴也。</span>莽志方盛，以爲四夷不足吞滅，專念稽古之事，復下書：<span class="yinhao">「以此年二月東巡狩，具禮儀調度。」</span><span class="jiazhu">復，扶又翻。調，徒弔翻。</span>旣而以文母太后體不安，且止待後。</p>
<p class="em2 strong"><span class="yinwen">7</span>初，莽爲安漢公時，欲諂太皇太后以斬郅支功，奏尊元帝廟爲高宗；<span class="jiazhu">事見上卷元始四年。</span>太后晏駕後，當以禮配食云。及莽改號太后爲新室文母，絕之於漢，不令得體元帝，墮壞孝元廟。<span class="jiazhu">師古曰：夫婦一體也。墮，毀也，音火規翻。壞，音怪。</span>更爲文母太后起廟；獨置孝元廟故殿以爲文母篹食堂，<span class="jiazhu">置，捨也，留也。孟康曰：篹，音撰。晉灼曰：篹，具也。</span>旣成，名曰長壽宮；以太后在，故未謂之廟，莽置酒長壽宮，請太后。旣至，見孝元廟廢徹塗地，太后驚泣曰：<span class="yinhao">「此漢家宗廟，皆有神靈，與何治而壞之！<span class="jiazhu">師古曰：與，讀曰預。言此何罪於汝，無所干預，何爲毀壞之！壞，音怪。</span>且使鬼神無知，又何用廟爲！如令有知，我乃人之妃妾，豈宜辱帝之堂以陳饋食哉！」</span><span class="jiazhu">《釋名》：吳人謂祭爲饋。</span>私謂左右曰：<span class="yinhao">「此人慢神多矣，能久得祐乎！」</span><span class="jiazhu">祐，福也。神，助也。</span>飲酒不樂而罷。<span class="jiazhu">樂，音洛。</span>自莽篡位後，知太后怨恨，求所以媚太后者無不爲，然愈不說。<span class="jiazhu">說，讀曰悅。</span>莽更漢家黑貂著黃貂；<span class="jiazhu">孟康曰：侍中所著貂也，莽改漢制服黃。更，音工衡翻。著，音陟略翻。</span>又改漢正朔、伏臘曰。太后令其官屬黑貂；至漢家正、臘日，獨與其左右相對飲食。</p>
<p class="strong"><span class="section" id="title-7"><span data-head-description="王莽中" data-head-level="h4" data-head-title="始建國五年">五年</span></span><span class="biaozhusup" data-rel="">（癸酉、一三年）</span></p>
<p class="em2 strong"><span class="yinwen">1</span>春，二月，文母皇太后崩，年八十四；葬渭陵，與元帝合，而溝絕之。<span class="jiazhu">如淳曰：葬於司馬門內，作溝絕之。</span>新室世世獻祭其廟；元帝配食，坐於牀下。莽爲太后服喪三年。<span class="jiazhu">爲，于僞翻。</span></p>
<p class="em2 strong"><span class="yinwen">2</span>烏孫大、小昆彌遣使貢獻。莽以烏孫國人多親附小昆彌，見匈奴諸邊並侵，意欲得烏孫心，乃遣使者引小昆彌使坐大昆彌使上。<span class="jiazhu">使，疏吏翻；下同。</span>師友祭酒滿昌劾奏使者曰：<span class="yinhao">「夷狄以中國有禮誼，故詘而服從。<span class="jiazhu">劾，戶槩翻。詘，與屈同。</span>大昆彌，君也。今序臣使於君使之上，非所以有夷狄也。奉使大不敬！」</span>莽怒，免昌官。<span class="jiazhu">師友祭酒，龔勝不肯就而滿昌爲之。鳳皇翔于千仞，烏鳶彈射不去，非虛言也。</span></p>
<p class="em2 strong"><span class="yinwen">3</span>西域諸國以莽積失恩信，焉耆先叛，<span class="jiazhu">焉耆國，治員渠城，去長安七千三百里。</span>殺都護但欽；西域遂瓦解。</p>
<p class="em2 strong"><span class="yinwen">4</span>十一月，彗星出；二十餘日，不見。<span class="jiazhu">彗，祥歲翻，旋芮翻，又徐醉翻。見，賢遍翻。</span></p>
<p class="em2 strong"><span class="yinwen">5</span>是歲，以<span class="jiaozhusup">【章：十二行本「以」下有「犯」字；乙十一行本同；孔本同。】</span>挾銅炭者多，除其法。</p>
<p class="em2 strong"><span class="yinwen">6</span>匈奴烏珠留單于死，用事大臣右骨都侯須卜當，<span class="jiazhu">《史記正義》：匈奴須卜氏，掌獄訟。</span>卽王昭君女伊墨居次云之壻也。云常欲與中國和親，又素與伊<span class="jiaozhusup">【章：十二行本「伊」作「於」；乙十一行本同；退齋校同。】</span>栗置支侯咸厚善，<span class="jiazhu">云於咸，咸季父也。</span>見咸前後爲莽所拜，故遂立咸爲烏累若鞮單于。<span class="jiazhu">師古曰：累，音力追翻。</span>烏累單于咸立，以弟輿爲右<span class="jiaozhusup">【章：十二行本「右」作「左」；乙十一行本同。】</span>谷蠡王。<span class="jiazhu">谷，音鹿。蠡，鹿奚翻。</span>烏珠留單于子蘇屠胡本爲左賢王，後更謂之護于，<span class="jiazhu">烏珠留單于以左賢王數死，不詳，更易命左賢王爲護于。</span>欲傳以國。咸怨烏珠留單于貶己號，乃貶護于爲左屠耆王。</p>
<p class="strong"><span class="section" id="title-8"><span data-head-description="王莽中" data-head-level="h4" data-head-title="天鳳元年">天鳳元年</span></span><span class="biaozhusup" data-rel="">（甲戌、一四年）</span></p>
<p class="em2 strong"><span class="yinwen">1</span>春，正月，赦天下。</p>
<p class="em2 strong"><span class="yinwen">2</span>莽下詔：<span class="yinhao">「將以是歲四仲月徧行巡狩之禮，太官齎糒、乾肉，內者行張坐臥；<span class="jiazhu">乾，音干。內者令，時屬共工。《續漢志》：內者令，掌布張諸衣物。師古曰：張坐臥者，謂帷帳茵席也。</span>所過毋得有所給。<span class="jiazhu">師古曰：言自齎食及帷帳，以行在路所經過，不須供費也。</span>俟畢北巡狩之禮，卽于土中居洛陽之都。」</span>羣公奏言：<span class="yinhao">「皇帝至孝，新遭文母之喪，顏色未復，飲食損少；今一歲四巡，道路萬里，春秋尊，非糒、乾肉之所能堪。<span class="jiazhu">糒，音備。乾，音干。</span>且無巡狩，須闋大服，以安聖體。」</span><span class="jiazhu">師古曰：闋，盡也；音口決翻。</span>莽從之，要期以天鳳七年巡狩；厥明年，卽土之中，遣太傅平晏、大司空王邑之洛陽營相宅兆，<span class="jiazhu">相，息亮翻。宅，居也。壇域、塋界皆曰兆。</span>圖起宗廟、社稷、郊兆云。</p>
<p class="em2 strong"><span class="yinwen">3</span>三月，壬申晦，日有食之。大赦天下。以災異策大司馬逯並就侯氏朝位，<span class="jiazhu">免官，以侯爵就朝位。朝，直遙翻。</span>太傅平晏勿領尙書事。以利苗男訢爲大司馬。<span class="jiazhu">如淳曰：利苗，邑名。訢，音欣。</span>莽卽眞，尤備大臣，抑奪下權，朝臣有言其過失者，輒拔擢。孔仁、趙博、費興等以敢擊大臣，故見信任，<span class="jiazhu">洪氏《隸釋》曰：余家所收姓氏文字粗備；以諸書參攷，頗多牴牾不合。《姓苑》云：費氏，禹後，音父位翻。李利涉《編古命氏》云：費氏出自魯桓公少子季友，受邑於費。《元和姓纂》：費氏，亦音祕。《姓林》云：費氏，音蜚；夏禹之後。余嘗攷之，此字有兩姓，音讀不同，源流亦異。有一音蜚，嬴姓，出於伯益之後，《史記》所載費昌、費中、楚費無極、漢費將軍、費直、費長房、費禕之徒，是其後也。其一音祕，姬姓，出於魯季友，《姓苑》所載琅邪費氏，是其後也。然則《姓苑》、《姓林》、《姓纂》皆云夏禹之後，《姓纂》又云亦音祕，及謂琅邪費氏爲直之後，皆其差誤；而《編古命氏》以費將軍、費禕之徒出於魯季友，亦非也。師古曰：費，音扶味翻。</span>擇名官而居之。國將哀章頗不清，莽爲選置和叔，<span class="jiazhu">師古曰：特爲置此官。余謂莽以國將主冬，故置和叔之官。將，卽亮翻；下同。</span>敕曰：<span class="yinhao">「非但保國將閨門，當保親屬在西州者。」</span><span class="jiazhu">章，梓潼人，其親屬在西州。</span>諸公皆輕賤，而章尤甚。<span class="jiazhu">言十一公皆爲莽所輕賤，而章尤甚也。</span></p>
<p class="em2 strong"><span class="yinwen">4</span>夏，四月，隕霜殺草木，海瀕尤甚。<span class="jiazhu">師古曰：邊海之地也。</span>六月，黃霧四塞。<span class="jiazhu">塞，悉則翻。</span>秋，七月，大風拔樹，飛北闕直城門屋瓦。<span class="jiazhu">直城門，長安城西出南頭第二門。</span>雨雹，殺牛羊。<span class="jiazhu">雨，于具翻。</span></p>
<p class="em2 strong"><span class="yinwen">5</span>莽以《周官》、《王制》之文，置卒正、連率、大尹，職如太守；<span class="jiazhu">《王制》：三十國爲卒，卒有正。十國有連，連有率。率，所類翻。守，式又翻。</span>又置州牧、部監二十五人。分長安城旁六鄕，置帥各一人。分三輔爲六尉郡；<span class="jiazhu">師古曰：《三輔黃圖》云：渭城、安陵以西，北至栒邑、義渠十縣，屬京尉大夫府，居故長安寺；高陵以北十縣，屬師尉大夫府，居故廷尉府；新豐以東，至湖十縣，屬翊尉大夫府，居城東；霸陵、杜陵，東至藍田，西至武功、郁夷十縣，屬光尉大夫府，居城南；茂陵、槐里，至汧十縣，屬扶尉大夫府，居城西；長陵、池陽以北，至雲陽、祋祤十縣，屬烈尉大夫府，居城北。帥，所類翻。</span>河內、河東、弘農、河南、潁川、南陽爲六隊郡。<span class="jiazhu">師古曰：隊，音遂。仲馮曰：河南，當爲滎陽，莽所分爲六隊之一也。下文自有河南大尹更爲保忠信卿。河東兆隊，河內後隊，弘農右隊，滎陽祈隊，潁川左隊，南陽前隊。</span>更名河南大尹曰保忠信卿。<span class="jiazhu">更，工衡翻；下同。</span>益河南屬縣滿三十，置六郊州長各一人，人主五縣。及他官名悉改。大郡至分爲五，合百二十有五郡。九州之內，縣二千二百有三。又倣古六服爲惟城、惟寧、惟翰、惟屛、惟垣、惟藩，各以其方爲稱，<span class="jiazhu">公作甸服，是爲惟城；諸在侯服，是爲惟寧；在采、任諸侯，是爲惟翰；在賓服，是爲惟屛；在揆文敎、奮武衞，是爲惟垣；在九州之外，是爲惟藩。屛，必郢翻。稱，尺證翻。</span>總爲萬國焉。其後，歲復變更，一郡至五易名，而還復其故。吏民不能紀，每下詔書，輒繫其故名云。<span class="jiazhu">按《莽傳》：詔曰：<span class="yinhao">「祈隊，故滎陽，」</span>是也。</span></p>
<p class="em2 strong"><span class="yinwen">6</span>匈奴右骨都侯須卜當、伊墨居次云勸單于和親，遣人之西虎猛制虜塞下，<span class="jiazhu">《漢書》作<span class="yinhao">「西河虎猛制虜塞下。」</span>師古曰：虎猛，縣名。制虜塞，在其界。此逸<span class="yinhao">「河」</span>字。之，往也。</span>告塞吏云：<span class="yinhao">「欲見和親侯。」</span>和親侯者，王昭君兄子歙也。<span class="jiazhu">師古曰：歙，音翕。</span>中部都尉以聞，<span class="jiazhu">漢邊郡置五部都尉，分治屬縣。</span>莽遣歙、歙弟騎都尉、展德侯颯使匈奴，<span class="jiazhu">師古曰：颯，音立。</span>賀單于初立，賜黃金、衣被、繒帛；紿言侍子登在，因購求陳良、終帶等。單于盡收陳良等二十七人，皆械檻付使者，遣廚唯姑夕王富等四十人送歙、颯。莽作焚如之刑，燒殺陳良等。<span class="jiazhu">應劭曰：《易》有焚如、死如、棄如之言，莽依此作刑名也。如淳曰：焚如、死如、棄如者，謂不孝子也。不畜於父母，不容於朋友，故燒殺棄之。莽依此作刑名也。</span></p>
<p class="em2 strong"><span class="yinwen">7</span>緣邊大饑，人相食。諫大夫如普行邊兵還，言<span class="yinhao">「軍士久屯寒苦，邊郡無以相贍。今單于新和，宜因是罷兵。」</span>校尉韓威進曰：<span class="yinhao">「以新室之威而吞胡虜，無異口中蚤蝨。臣願得勇敢之士五千人，不齎斗糧，飢食虜肉，渴飲其血，可以橫行！」</span>莽壯其言，以威爲將軍。然采普言，徵還諸將在邊者，免陳欽等十八人，又罷四關鎭都尉諸屯兵。<span class="jiazhu">莽置四關，各有鎭都尉，領屯兵。</span></p>
<p class="em2 strong">單于貪莽賂遺，<span class="jiazhu">遺，于季翻。</span>故外不失漢故事，然內利寇掠；又使還，知子登前死，怨恨，<span class="jiazhu">使，疏吏翻。還，從宣翻；又如字。</span>寇虜從左地入不絕。<span class="jiazhu">師古曰：入爲寇而虜掠。</span>使者問單于，輒曰：<span class="yinhao">「烏桓與匈奴無狀黠民共爲寇入塞，譬如中國有盜賊耳！<span class="jiazhu">黠，下八翻。</span>咸初立持國，威信尙淺，盡力禁止，不敢有二心！」</span>莽復發軍屯。<span class="jiazhu">復，扶又翻；下同。</span></p>
<p class="em2 strong"><span class="yinwen">8</span>益州蠻夷愁擾，盡反，復殺益州大尹程降。<span class="jiaozhusup">【章：十二行本「降」作「隆」；乙十一行本同；孔本同。】</span><span class="jiazhu">武帝開滇國爲益州郡，屬益州；莽屬梁州。</span>莽遣平蠻將軍馮茂發巴、蜀、犍爲吏士，賦斂取足於民，以擊之。<span class="jiazhu">犍，居言翻。斂，力贍翻。</span></p>
<p class="em2 strong"><span class="yinwen">9</span>莽復申下金、銀、龜、貝之貨，頗增減其賈直，<span class="jiazhu">賈，讀曰價。</span>而罷大、小錢，改作貨布、貨泉二品並行。<span class="jiazhu">貨布，長三寸五分，廣一寸；首長八分有奇，廣八分；其圜好，徑二分半；足枝長八分，閒廣二分；其文右曰<span class="yinhao">「貨」</span>，左曰<span class="yinhao">「布」</span>，重二十五銖，直貨泉二十五。貨泉，徑一寸，重五銖；文右曰<span class="yinhao">「貨」</span>，左曰<span class="yinhao">「泉」</span>；文直一。孔穎達曰：案《食貨志》，今世謂之<span class="yinhao">「笇錢」</span>，是也；邊猶爲貨泉之字。大泉，卽今四文錢也，四邊並有文也。貨布之形，今世難識；世人耕地猶有得者，古時一箇準二十五錢也。余按古所謂泉布者，其藏曰泉，其行曰布，取名於水泉，其流行無不徧；無不徧則布之義也。王莽以爲貨二品，非古義。《考異》曰：《食貨志》，改作貨布在天鳳元年。《莽傳》在地皇元年，蓋以大錢盡之年；至地皇元年乃絕不行耳，非其年始作貨布也。</span>又以大錢行久，罷之恐民挾不止，乃令民且獨行大錢；盡六年，毋得復挾大錢矣。每一易錢，民用破業而大陷刑。</p>
</div></body></html>