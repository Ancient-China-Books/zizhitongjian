<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二十三·漢紀十五·孝昭皇帝上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀十五">漢紀十五</span></span></h1>
<p><span class="jiazhu">起旃蒙協洽<span class="biaozhusup" data-rel="">（乙未）</span>，盡柔兆敦牂<span class="biaozhusup" data-rel="">（丙午）</span>，凡十二年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="孝昭皇帝上">孝昭皇帝上</span></span></h5>
<p class=""><span class="jiazhu">諱弗陵，武帝少子也。張晏曰：後以二名難諱，但名弗。荀悅曰：諱<span class="yinhao">「弗」</span>之字曰<span class="yinhao">「不」</span>。應劭曰：《禮·諡法》：聖聞周達曰昭。</span></p>
<p class="strong"><span class="section" id="title-3"><span data-head-description="漢昭帝始元" data-head-level="h4" data-head-title="始元元年">始元元年</span></span><span class="biaozhusup" data-rel="">（乙未、前八六年）</span></p>
<p class="em2 strong"><span class="yinwen">1</span>夏，益州夷二十四邑、三萬餘人皆反。遣水衡都尉呂破<span class="jiaozhusup">【張：「破」作「辟」。】</span>胡募吏民及發犍爲、蜀郡奔命往擊，大破之。<span class="jiazhu">犍爲、蜀郡，皆屬益州。犍爲郡，唐瀘、戎、嘉、眉、榮、資、簡州地。蜀郡，唐成都府、彭、蜀、邛、雅、翼、茂州之地。應劭曰：舊時郡國皆有材官、騎士以赴急難；今夷反，常兵不足以討之，故權發精勇，聞命奔走，故謂之奔命。李奇曰：平居發二十以上至五十爲甲卒；今者五十以上、六十以下爲奔命。奔命，言急也。師古曰：應說是。余據《左傳》：子重、子反一歲七奔命。奔命者，救急之師，固不拘五十以上、六十以下也。犍，居言翻。</span></p>
<p class="em2 strong"><span class="yinwen">2</span>秋，七月，赦天下。</p>
<p class="em2 strong"><span class="yinwen">3</span>大雨，至于十月，渭橋絕。</p>
<p class="em2 strong"><span class="yinwen">4</span>武帝初崩，<span class="jiaozhusup">【章：甲十五行本作「初，武帝崩」；乙十一行本同；孔本同；退齋校同。】</span>賜諸侯王璽書。<span class="jiazhu">《左傳》：襄公在楚，季武子使公冶問璽書，追而與之，蓋君臣通用也；秦、漢以來，惟至尊以爲信。</span>燕王旦得書不肯哭，曰：<span class="yinhao">「璽書封小，<span class="jiazhu">張晏曰：文小則封小。</span>京師疑有變。」</span>遣幸臣壽西長、孫縱之、王孺等之長安，<span class="jiazhu">蘇林曰：壽西，姓；長，名。師古曰：之，往也。</span>以問禮儀爲名，陰刺候朝廷事。<span class="jiazhu">刺，七亦翻，探也。</span>及有詔褒賜旦錢三十萬，益封萬三千戶，旦怒曰：<span class="yinhao">「我當爲帝，何賜也！」</span>遂與宗室中山哀王子長、齊孝王孫澤等結謀，<span class="jiazhu">中山哀王昌，靖王勝子。齊孝王將閭，悼惠王肥子。</span>詐言以武帝時受詔，得職吏事，脩武備，備非常。<span class="jiazhu">如淳曰：諸侯不得治民、與職事，是以詐言受詔，得知職事，發兵爲備也。</span>郎中成軫謂旦曰：<span class="yinhao">「大王失職，獨可起而索，<span class="jiazhu">《姓譜》：成姓本自周文王，成伯之後，周有成肅公；又楚有令尹成得臣。師古曰：失職，謂當爲漢嗣而不被用也。索，求也，音山客翻。</span>不可坐而得也。大王壹起，國中雖女子皆奮臂隨大王。」</span>旦卽與澤謀，爲姦書，言：<span class="yinhao">「少帝非武帝子，大臣所共立；天下宜共伐之！」</span>使人傳行郡國以搖動百姓。澤謀歸發兵臨菑，<span class="jiazhu">臨淄，齊郡太守、青州刺史治所。</span>殺青州刺史雋不疑。<span class="jiazhu">雋，辭兗翻。</span>旦招來郡國姦人，賦斂銅鐵作甲兵，數閱其車騎、材官卒，發民大獵以講士馬，須期日。<span class="jiazhu">師古曰：講，習也。須，待也。余謂澤歸臨菑謀舉兵，故旦閱兵以待期。數，所角翻；下同。</span>郎中韓義等數諫旦，旦殺義等凡十五人。會缾侯成知澤等謀，<span class="jiazhu">成，菑川靖王之子。班《志》，缾，侯國，屬琅琊郡。缾，步丁翻。</span>以告雋不疑。八月，不疑收捕澤等以聞。天子遣大鴻臚丞治，<span class="jiazhu">《續漢志》：大鴻臚丞，秩千石。臚，陵如翻。</span>連引燕王。有詔，以燕王至親，勿治；而澤等皆伏誅。遷雋不疑爲京兆尹。<span class="jiazhu">《百官表》：武帝太初元年，改右內史爲京兆尹。張晏曰：地絕高曰京。《左傳》曰：莫之與京。十億曰兆。尹，正也。師古曰：京，大也；兆者，衆數；言大衆所在，故云京兆也。酈道元曰：尹，正也，所以董正京畿、率先百郡也。孔穎達曰：《釋詁》文曰：萬億曰兆。如依算法，億之數有大小二法：其小數以十爲等，十萬爲億，十億爲兆也；其大數以萬億爲等，萬至萬，是萬之爲億；又從億而數至萬億曰兆，億億曰秭。兆，在億、秭之間。</span></p>
<p class="em2 strong">不疑爲京兆尹，吏民敬其威信。每行縣、錄囚徒還，<span class="jiazhu">師古曰：省錄之，知其情狀有冤滯與否也。今云慮囚，本<span class="yinhao">「錄」</span>聲之去者耳，音力具翻。而近俗不曉其意，訛其文遂爲思慮之慮，失其源也甚矣。行，下孟翻。</span>其母輒問不疑：<span class="yinhao">「有所平反？活幾何人？」</span>卽不疑多有所平反，<span class="jiazhu">毛晃曰：平反，理正幽枉也。反，音幡。</span>母喜笑異於他時；或無所出，母怒，爲不食。<span class="jiazhu">爲，于僞翻。</span>故不疑爲吏，嚴而不殘。</p>
<p class="em2 strong"><span class="yinwen">5</span>九月，丙子，秺敬侯金日磾薨。<span class="jiazhu">秺，音妬。磾，丁奚翻。</span>初，武帝病，有遺詔，封金日磾爲秺侯，上官桀爲安陽侯，<span class="jiazhu">《恩澤侯表》，安陽侯食邑於河內之蕩陰。《水經註》：陝縣有安陽城，武帝封上官桀爲侯國。</span>霍光爲博陸侯；<span class="jiazhu">文穎曰：博，大；陸，平；取其嘉名，無此縣也；食邑於北海、河間、東郡。師古曰：蓋亦卽鄕聚之名以爲國號，非必縣也。博陸初封，食北海、河間；後益封，食東郡。</span>皆以前捕反者馬何羅等功封。<span class="jiazhu">捕馬何羅事見上卷武帝後元元年。</span>日磾以帝少，不受封，<span class="jiazhu">少，詩沼翻。</span>光等亦不敢受。及日磾病困，光白封，日磾臥受印綬；一日薨。日磾兩子賞、建俱侍中，與帝略同年，共臥起。賞爲奉車，建駙馬都尉。及賞嗣侯，佩兩綬，上謂霍將軍曰：<span class="yinhao">「金氏兄弟兩人，不可使俱兩綬邪？」</span>對曰：<span class="yinhao">「賞自嗣父爲侯耳。」</span>上笑曰：<span class="yinhao">「侯不在我與將軍乎？」</span>對曰：<span class="yinhao">「先帝之約，有功乃得封侯。」</span>遂止。</p>
<p class="em2 strong"><span class="yinwen">6</span>閏月，遣故廷尉王平等五人持節行郡國，舉賢良，問民疾苦、冤、失職者。<span class="jiazhu">行，下孟翻。</span></p>
<p class="em2 strong"><span class="yinwen">7</span>冬，無冰。</p>
<p class="strong"><span class="section" id="title-4"><span data-head-description="漢昭帝始元" data-head-level="h4" data-head-title="始元二年">二年</span></span><span class="biaozhusup" data-rel="">（丙申、前八五年）</span></p>
<p class="em2 strong"><span class="yinwen">1</span>春，正月，封大將軍光爲博陸侯，<span class="jiazhu">按師古《註》，光初封，食邑北海、河間。</span>左將軍桀爲安陽侯。<span class="jiazhu">桀食邑蕩陰。</span></p>
<p class="em2 strong"><span class="yinwen">2</span>或說霍光曰：<span class="yinhao">「將軍不見諸呂之事乎？處伊尹、周公之位，<span class="jiazhu">說，式芮翻。處，昌呂翻。</span>攝政擅權，而背宗室，不與共職，是以天下不信，卒至於滅亡。<span class="jiazhu">背，蒲妹翻。卒，子恤翻。</span>今將軍當盛位，帝春秋富，宜納宗室，又多與大臣共事，<span class="jiazhu">服虔曰：共議事也。師古曰：每事皆與參共知之。</span>反諸呂道。如是，則可以免患。」</span><span class="jiazhu">師古曰：言諸呂專權而滅亡，今納宗室，是反其道，乃可免患也。</span>光然之，乃擇宗室可用者，遂拜楚元王孫辟疆及宗室劉長樂皆爲光祿大夫，辟疆守長樂衞尉。<span class="jiazhu">漢長樂、建章、甘泉各有衞尉以掌其宮衞，然不常置。樂，音洛。</span></p>
<p class="em2 strong"><span class="yinwen">3</span>三月，遣使者振貸貧民無種、食者。<span class="jiazhu">師古曰：種者，五穀之種也。食者，所以爲糧食也。種，之勇翻。</span></p>
<p class="em2 strong"><span class="yinwen">4</span>秋，八月，詔曰：<span class="yinhao">「往年災害多，今年蠶、麥傷，所振貸種、食勿收責，毋令民出今年田租！」</span></p>
<p class="em2 strong"><span class="yinwen">5</span>初，武帝征伐匈奴，深入窮追，二十餘年，匈奴馬畜孕重墮殰，罷極，苦之，<span class="jiazhu">師古曰：孕重，懷任者也。墮，落也。殰，敗也。罷極，困也。苦之，心厭苦也。罷，讀曰疲。殰，音讀。鄭玄曰：內敗曰殰。陸云：謂懷任不成也。</span>常有欲和親意，未能得。狐鹿孤單于有異母弟爲左大都尉，賢，國人鄕之。<span class="jiazhu">鄕，讀曰嚮，謂悉皆附之。</span>母閼氏恐單于不立子而立左大都尉也，<span class="jiazhu">閼氏，音煙支。</span>乃私使殺之。左大都尉同母兄怨，遂不肯復會單于庭。<span class="jiazhu">復，扶又翻。</span>是歲，單于病且死，謂諸貴人：<span class="yinhao">「我子少，不能治國，立弟右谷蠡王。」</span><span class="jiazhu">少，詩沼翻。治，直之翻。谷蠡，音鹿黎。</span>及單于死，衞律等與顓渠閼氏謀，<span class="jiazhu">顓渠閼氏，單于之正室也，位大閼氏上。</span>匿其喪，矯單于令，更立子左谷蠡王爲壺衍鞮單于。<span class="jiazhu">更，工衡翻。</span>左賢王、右谷蠡王怨望，率其衆欲南歸漢，恐不能自致，卽脅盧屠王，欲與西降烏孫。<span class="jiazhu">降，戶江翻。</span>盧屠王告之單于，使人驗問，右谷蠡王不服，反以其罪罪盧屠王，國人皆冤之。於是二王去居其所，不復肯會龍城，<span class="jiazhu">匈奴諸王長少，歲正月會單于庭；五月，大會龍城，祭其先天地鬼神。今二王自居其本處，不復會祭龍城也。復，扶又翻。</span>匈奴始衰。</p>
<p class="strong"><span class="section" id="title-5"><span data-head-description="漢昭帝始元" data-head-level="h4" data-head-title="始元三年">三年</span></span><span class="biaozhusup" data-rel="">（丁酉、前八四年）</span></p>
<p class="em2 strong"><span class="yinwen">1</span>春，二月，有星孛于西北。<span class="jiazhu">孛，蒲內翻。</span></p>
<p class="em2 strong"><span class="yinwen">2</span>冬，十一月，壬辰朔，日有食之。</p>
<p class="em2 strong"><span class="yinwen">3</span>初，霍光與上官桀相親善。光每休沐出，<span class="jiazhu">漢制，中朝官五日一下里舍休沐，三署諸郎亦然。</span>桀常代光入決事。光女爲桀子安妻，生女，年甫五歲，<span class="jiazhu">甫，始也。</span>安欲因光內之宮中；光以爲尙幼，不聽。蓋長公主私近子客河間丁外人，<span class="jiazhu">《地理志》，蓋縣屬泰山郡。師古曰：食邑於鄂，爲蓋侯所尙，故曰蓋長公主。長公主儀比諸王，帝姊妹乃稱之。蓋侯王充，武帝舅王信之子，襲爵。蓋，如字，又古盍翻。子客，子賓客也。丁，姓；外人，其名。長，知兩翻；下同。近，其靳翻。</span>安素與外人善，說外人曰：<span class="jiazhu">說，式芮翻。</span><span class="yinhao">「安子容貌端正，誠因長主時得入爲后，以臣父子在朝而有椒房之重，<span class="jiazhu">師古曰：椒房殿在未央宮中，皇后所居；以椒泥塗壁，取其溫而芳。朝，直遙翻。</span>成之在於足下。漢家故事，常以列侯尙主，足下何憂不封侯乎！」</span>外人喜，言於長主。長主以爲然，詔召安女爲倢伃，<span class="jiazhu">倢伃，音接予。</span>安爲騎都尉。<span class="jiazhu">爲安父子與霍光爭權謀亂張本。</span></p>
<p class="strong"><span class="section" id="title-6"><span data-head-description="漢昭帝始元" data-head-level="h4" data-head-title="始元四年">四年</span></span><span class="biaozhusup" data-rel="">（戊戌、前八三年）</span></p>
<p class="em2 strong"><span class="yinwen">1</span>春，三月，甲寅，立皇后上官氏，赦天下。</p>
<p class="em2 strong"><span class="yinwen">2</span>西南夷姑繒、葉榆復反，<span class="jiazhu">姑繒、葉榆，皆西南夷別種，其所居地在益州郡界。葉榆，澤名，武帝開爲縣。繒，慈陵翻。葉，式涉翻。</span>遣水衡都尉呂辟胡將益州兵擊之。<span class="jiazhu">此益州刺史所部兵也。宋白曰：漢武帝元鼎中，分雍州之南置益州。《釋名》曰：益，阨也，所在之地險阨也。應劭《地理風俗記》曰：疆理益廣，故曰益州。班《志》，漢中、廣漢、蜀郡、越巂、益州、牂柯、巴郡皆屬益州。師古曰：辟，音壁。</span>辟胡不進，蠻夷遂殺益州太守，<span class="jiazhu">武帝元封二年，開滇王國，置益州郡，治滇池縣。守，式又翻。</span>乘勝與辟胡戰，士戰及溺死者四千餘人。冬，遣大鴻臚田廣明擊之。<span class="jiazhu">臚，陵如翻。</span></p>
<p class="em2 strong"><span class="yinwen">3</span>廷尉李种坐故縱死罪<span class="jiazhu">种，音沖。</span>棄市。</p>
<p class="em2 strong"><span class="yinwen">4</span>是歲，上官安爲車騎將軍。<span class="jiazhu">《考異》曰：《昭紀》作<span class="yinhao">「驃騎」</span>，今從《百官表》、《外戚傳》。</span></p>
<p class="strong"><span class="section" id="title-7"><span data-head-description="漢昭帝始元" data-head-level="h4" data-head-title="始元五年">五年</span></span><span class="biaozhusup" data-rel="">（己亥、前八二年）</span></p>
<p class="em2 strong"><span class="yinwen">1</span>春，正月，追尊帝外祖趙父爲順成侯。<span class="jiazhu">順成侯趙父，鉤弋夫人之父也。父時已死，追封爲順成侯，置食邑三百戶於扶風。</span>順成侯有姊君姁，<span class="jiazhu">師古曰：姁，音況羽翻。</span>賜錢二百萬、奴婢、第宅以充實焉。諸昆弟各以親疏受賞賜，<span class="jiazhu">孔穎達曰：五服之內，大功已上服粗者爲親，小功已下服精者爲疏。疏，與疎同。</span>無在位者。</p>
<p class="em2 strong"><span class="yinwen">2</span>有男子乘黃犢車詣北闕，<span class="jiazhu">未央宮北闕，蕭何築也。師古曰：未央宮雖南向，而上書、奏事、謁見者皆詣北闕，公車司馬在焉。</span>自謂衞太子；公車以聞。<span class="jiazhu">班《表》：公車屬衞尉，天下上事皆總領之。師古曰：公車主受章奏。</span>詔使公、卿、將軍、中二千石雜識視。<span class="jiazhu">師古曰：雜，共也。有素識之者，令視知其是非也。</span>長安中吏民聚觀者數萬人。右將軍勒兵闕下以備非常。丞相、御史、中二千石至者並莫敢發言。京兆尹不疑後到，叱從吏收縛。<span class="jiazhu">從，才用翻。</span>或曰：<span class="yinhao">「是非未可知，且安之！」</span><span class="jiazhu">安，猶徐也。</span>不疑曰：<span class="yinhao">「諸君何患於衞太子！昔蒯聵違命出奔，輒距而不納，《春秋》是之。<span class="jiazhu">師古曰：蒯聵，衞靈公太子；輒，蒯聵子也。蒯聵得罪於靈公而出奔晉。及靈公卒，使輒嗣位。晉趙鞅納蒯聵於戚，欲求入衞。齊國夏、衞石曼姑帥師圍戚。《公羊傳》曰：曼姑受命於靈公而立輒，曼姑之義固可以距蒯聵也。輒之義可以立乎？曰：可。柰何？不以父命辭王父命也。蒯，苦怪翻。聵，五怪翻。</span>衞太子得罪先帝，亡不卽死，<span class="jiazhu">卽，就也。</span>今來自詣，此罪人也！」</span>遂送詔獄。天子與大將軍霍光聞而嘉之曰：<span class="yinhao">「公卿大臣當用有經術、明於大誼者。」</span>繇是不疑名聲重於朝廷，在位者皆自以不及也。廷尉驗治何人，<span class="jiazhu">凡不知姓名及所從來，皆曰何人。</span>竟得姦詐，本夏陽人，姓成，名方遂，居湖，以卜筮爲事。有故太子舍人嘗從方遂卜，謂曰：<span class="yinhao">「子狀貌甚似衞太子。」</span>方遂心利其言，冀得以富貴。坐誣罔不道，要斬。<span class="jiazhu">要，與腰同。《考異》曰：《昭紀》云<span class="yinhao">「張延年」</span>；《雋不疑傳》云<span class="yinhao">「成方遂」</span>，又云<span class="yinhao">「一姓張，名延年」</span>。今從《不疑傳》。</span></p>
<p class="em2 strong"><span class="yinwen">3</span>夏，六月，封上官安爲桑樂侯。<span class="jiazhu">《恩澤侯表》：桑樂侯食邑於千乘。樂，來各翻。</span>安日以驕淫，受賜殿中，對賓客言：<span class="yinhao">「與我壻飲，大樂！」</span><span class="jiazhu">樂，音洛。</span>見其服飾，使人歸，欲自燒物。子病死，仰而罵天。其頑悖如此。<span class="jiazhu">悖，蒲內翻。</span></p>
<p class="em2 strong"><span class="yinwen">4</span>罷儋耳、眞番郡。<span class="jiazhu">武帝元鼎六年置儋耳郡，元封三年置眞番郡；今皆罷之。儋，都甘翻。</span></p>
<p class="em2 strong"><span class="yinwen">5</span>秋，大鴻臚廣明、軍正王平擊益州，斬首、捕虜三萬餘人，獲畜產五萬餘頭。</p>
<p class="em2 strong"><span class="yinwen">6</span>諫大夫杜延年見國家承武帝奢侈、師旅之後，數爲大將軍光言：<span class="yinhao">「年歲比不登，<span class="jiazhu">數，所角翻。爲，于僞翻。比，毗至翻。</span>流民未盡還，宜脩孝文時政，示以儉約、寬和，順天心，說民意，<span class="jiazhu">說，讀曰悅。</span>年歲宜應。」</span>光納其言。延年，故御史大夫周之子也。</p>
<p class="strong"><span class="section" id="title-8"><span data-head-description="漢昭帝始元" data-head-level="h4" data-head-title="始元六年">六年</span></span><span class="biaozhusup" data-rel="">（庚子、前八一年）</span></p>
<p class="em2 strong"><span class="yinwen">1</span>春，二月，詔有司問郡國所舉賢良、文學，民所疾苦、敎化之要，皆對：<span class="yinhao">「願罷鹽、鐵、酒榷、均輸官，<span class="jiazhu">鹽鐵事始見十九卷武帝元狩四年，均輸事始見二十卷元鼎三年，酒榷事始見上卷天漢三年。榷，古岳翻。</span>毋與天下爭利，示以儉節，然後敎化可興。」</span>桑弘羊難，以爲：<span class="yinhao">「此國家大業，所以制四夷，安邊足用之本，不可廢也。」</span><span class="jiazhu">難，乃旦翻。</span>於是鹽鐵之議起焉。<span class="jiazhu">師古曰：議罷鹽鐵之官，百姓皆得䰞鹽、鑄錢，因總論政治得失也。據班《史·藝文志》，有《鹽鐵論》十篇，今行於世。</span></p>
<p class="em2 strong"><span class="yinwen">2</span>初，蘇武旣徙北海上，<span class="jiazhu">事見二十一卷天漢元年。</span>稟食不至，<span class="jiazhu">稟，給也。</span>掘野鼠、去草實而食之。<span class="jiazhu">蘇林曰：掘野鼠所去草實而食之。張晏曰：取鼠及草實，幷而食之。師古曰：蘇說是，去，謂藏之也。貢父曰：今北方野鼠甚多，皆可食也。武掘野鼠，得卽食之，其草實乃頗去藏耳。去，丘呂翻。</span>杖漢節牧羊，臥起操持，節旄盡落。<span class="jiazhu">操，千高翻。</span>武在漢，與李陵俱爲侍中；陵降匈奴，不敢求武。久之，<span class="jiazhu">降匈奴事見二十一卷天漢二年。降，戶江翻；下同。</span>單于使陵至海上，爲武置酒設樂，<span class="jiazhu">爲，于僞翻；下同。</span>因謂武曰：<span class="yinhao">「單于聞陵與子卿素厚，<span class="jiazhu">子卿，蘇武字。</span>故使來說足下，虛心欲相待。終不得歸漢，空自苦；亡人之地，<span class="jiazhu">說，式芮翻。亡，古無字通。</span>信義安所見乎！<span class="jiazhu">見，賢遍翻。</span>足下兄弟二人，前皆坐事自殺；來時，太夫人已不幸；<span class="jiazhu">不幸，謂死也。</span>子卿婦年少，<span class="jiazhu">少，詩照翻。</span>聞已更嫁矣；獨有女弟二人、兩女、一男，今復十餘年，<span class="jiazhu">更，工衡翻。復，扶又翻；下同。</span>存亡不可知。人生如朝露，<span class="jiazhu">師古曰：朝露見日則晞乾，人命短促亦如之。</span>何久自苦如此！陵始降時，忽忽如狂，自痛負漢，加以老母繫保宮。<span class="jiazhu">班《表》，少府屬官有居室，武帝太初元年，更名保宮。</span>子卿不欲降，何以過陵！且陛下春秋高，法令無常，大臣無罪夷滅者數十家。安危不可知，子卿尙復誰爲乎！」</span>武曰：<span class="yinhao">「武父子無功德，皆爲陛下所成就，位列將，爵通侯，兄弟親近，<span class="jiazhu">皆爲，如字。將，卽亮翻。近，其靳翻。</span>常願肝腦塗地。今得殺身自效，雖斧鉞、湯鑊，誠甘樂之！<span class="jiazhu">師古曰：鼎大而無足曰鑊。樂，音洛。</span>臣事君，猶子事父也；子爲父死，無所恨。願勿復再言！」</span>陵與武飲數日，復曰：<span class="yinhao">「子卿壹聽陵言！」</span>武曰：<span class="yinhao">「自分已死久矣，<span class="jiazhu">分，扶問翻。</span>王必欲降武，<span class="jiazhu">匈奴封李陵爲右校王，故稱之。</span>請畢今日之驩，効死於前！」</span>陵見其至誠，喟然嘆曰：<span class="yinhao">「嗟乎，義士！陵與衞律之罪上通於天！」</span>因泣下霑衿，與武決去。<span class="jiazhu">師古曰：決，別也。</span>賜武牛羊數十頭。</p>
<p class="em2 strong">後陵復至北海上，語武以武帝崩。武南鄕號哭歐血，旦夕臨，數月。<span class="jiazhu">語，牛倨翻。鄕，讀曰嚮。號，戶高翻。臨，哭也，力禁翻。</span>及壺衍鞮單于立，母閼氏不正，<span class="jiazhu">閼氏，音煙支。</span>國內乖離，常恐漢兵襲之，於是衞律爲單于謀，與漢和親。漢使至，求蘇武等，匈奴詭言武死。後漢使復至匈奴，常惠私見漢使，敎使者謂單于，<span class="jiazhu">謂告語也。</span>言：<span class="yinhao">「天子射上林中，得鴈，足有係帛書，言武等在某澤中。」</span>使者大喜，如惠語以讓單于。單于視左右而驚，謝漢使曰：<span class="yinhao">「武等實在。」</span>乃歸武及馬宏等。馬宏者，前副光祿大夫王忠使西國，<span class="jiazhu">西國，謂西域諸國。使，疏吏翻。</span>爲匈奴所遮；忠戰死，馬宏生得，亦不肯降。故匈奴歸此二人，欲以通善意。於是李陵置酒賀武曰：<span class="yinhao">「今足下還歸，<span class="jiazhu">還，音旋，又如字。</span>揚名於匈奴，功顯於漢室，雖古竹帛所載，丹青所畫，何以過子卿！陵雖駑怯，令漢貰陵罪，<span class="jiazhu">駑，音奴。貰，寬也。貰，時夜翻。</span>全其老母，使得奮大辱之積志，庶幾乎曹柯之盟，<span class="jiazhu">李奇曰：言欲劫單于如曹劌劫齊桓公柯盟之時。幾，居衣翻。</span>此陵宿昔之所不忘也。收族陵家，爲世大戮，<span class="jiazhu">事見上卷天漢三年。</span>陵尙復何顧乎！已矣，令子卿知吾心耳！」</span>陵泣下數行，<span class="jiazhu">行，戶剛翻。</span>因與武決。</p>
<p class="em2 strong">單于召會武官屬，前已降及物故，凡隨武還者九人。旣至京師，詔武奉一太牢謁武帝園廟，<span class="jiazhu">程大昌《演繁露》曰：牛、羊、豕具爲太牢；有羊、豕而無牛則爲少牢。今人獨以太牢名牛，失之矣。</span>拜爲典屬國，秩中二千石，<span class="jiazhu">班《表》：典屬國本秦官，掌歸義蠻夷；漢因之。今以命武，以武久在匈奴中，習外夷事，故使爲是官。其後省併大鴻臚。</span>賜錢二百萬，公田二頃，宅一區。武留匈奴凡十九歲，始以強壯出，及還，須髮盡白。<span class="jiazhu">須，與鬚同。</span>霍光、上官桀與李陵素善，遣陵故人隴西任立政等三人俱至匈奴招之。陵曰：<span class="yinhao">「歸易耳，<span class="jiazhu">易，以豉翻。</span>丈夫不能再辱！」</span>遂死於匈奴。<span class="jiazhu">陵意謂降匈奴已辱矣，今若歸漢，漢將使刀筆吏簿責其喪師降匈奴之罪，是爲再辱也，故遂不歸。</span></p>
<p class="em2 strong"><span class="yinwen">3</span>夏，旱。</p>
<p class="em2 strong"><span class="yinwen">4</span>秋，七月，罷榷酤官，從賢良、文學之議也。<span class="jiazhu">酤，古護翻。</span>武帝之末，海內虛耗，戶口減半。霍光知時務之要，輕傜薄賦，與民休息。至是匈奴和親，百姓充實，稍復文、景之業焉。</p>
<p class="em2 strong"><span class="yinwen">5</span>詔以鉤町侯毋波<span class="jiazhu">鉤町，西南夷種，武帝開爲縣，屬牂柯郡。雖置官吏，而仍以其君長爲鉤町侯，使主其種類。鉤，音劬。町，音梃。<span class="yinhao">「毋波」</span>，《漢書》作<span class="yinhao">「亡波」</span>。亡，古無字也。</span>率其邑君長、人民擊反者有功，<span class="jiazhu">長，知兩翻。</span>立以爲鉤町王。賜田廣明爵關內侯。</p>
<p class="strong"><span class="section" id="title-9"><span data-head-description="漢昭帝元鳳" data-head-level="h4" data-head-title="元鳳元年">元鳳元年</span></span><span class="biaozhusup" data-rel="">（辛丑、前八○年）</span><span class="jiazhu">應劭曰：三年中，鳳凰比下東海、海西、樂鄕，故以冠元。</span></p>
<p class="em2 strong"><span class="yinwen">1</span>春，武都氐人反，<span class="jiazhu">武都郡屬涼州。氐人，卽白馬氐也。魚豢《魏略》曰：其人分竄山谷，或號青氐，或號白氐。氐，丁奚翻。</span>遣執金吾馬適建、龍頟侯韓增、大鴻臚田廣明將三輔、太常徒，皆免刑，擊之。<span class="jiazhu">師古曰：姓馬適，名建也。據班《書·功臣表》，弓高侯韓頹當之孫說以擊匈奴功封龍頟侯，坐酎金失侯；復以破東越功封按道侯；後爲衞太子所殺。子興嗣侯，坐巫蠱誅。後元元年，復以增嗣龍頟侯。增，興弟也。班《志》，龍頟，侯國，屬平原郡。頟，音洛；作額者非。崔浩曰：今有龍頟村。蘇林曰：是時太常，主諸陵縣治民也。余謂此刑徒，輸作三輔及太常者也。</span></p>
<p class="em2 strong"><span class="yinwen">2</span>夏，六月，赦天下。</p>
<p class="em2 strong"><span class="yinwen">3</span>秋，七月，乙亥晦，日有食之，旣。</p>
<p class="em2 strong"><span class="yinwen">4</span>八月，改元。</p>
<p class="em2 strong"><span class="yinwen">5</span>上官桀父子旣尊，盛德長公主，欲爲丁外人求封侯，霍光不許。又爲外人求光祿大夫，欲令得召見，又不許。長主大以是怨光，而桀、安數爲外人求官爵弗能得，亦慚。<span class="jiazhu">長，知兩翻。爲，于僞翻。數，所角翻。</span>又桀妻父所幸充國爲太醫監，<span class="jiazhu">充國，史失其姓。太醫監屬少府。</span>闌入殿中，<span class="jiazhu">闌，妄也。漢制：諸入宮殿門皆著籍；無籍而妄入，謂之闌入。</span>下獄當死；冬月且盡，<span class="jiazhu">漢論死囚不過冬月。下，遐嫁翻。</span>蓋主爲充國入馬二十匹贖罪，乃得減死論。於是桀、安父子深怨光而重德蓋主。自先帝時，桀已爲九卿，位在光右，<span class="jiazhu">武帝時，桀爲太僕，位九卿，秩中二千石；光爲奉車都尉、光祿大夫，秩比二千石；是桀之位在光右也。右，上也。</span>及父子並爲將軍，<span class="jiazhu">桀爲左將軍，安爲車騎將軍。</span>皇后親安女，光乃其外祖，而顧專制朝事，<span class="jiazhu">師古曰：顧，猶反也。朝，直遙翻。</span>由是與光爭權。燕王旦自以帝兄不得立，常懷怨望。及御史大夫桑弘羊建造酒榷、鹽、鐵，爲國興利，伐其功，<span class="jiazhu">伐，矜也。榷，古岳翻。爲，于僞翻；下同。</span>欲爲子弟得官，亦怨恨光。於是蓋主、桀、安、弘羊皆與旦通謀。</p>
<p class="em2 strong">旦遣孫縱之等前後十餘輩，多齎金寶、走馬賂遺蓋主、桀、弘羊等。<span class="jiazhu">師古曰：走馬，馬之善走者也。遺，于季翻。</span>桀等又詐令人爲燕王上書，言：<span class="yinhao">「光出都肄郎、羽林，<span class="jiazhu">孟康曰：都，試也。肄，習也。張晏曰：都肄郎及羽林也。師古曰：都，大也，大會試之。漢《光祿勳令》，諸當試者不會都所，免之。都肄，謂總閱試習武備也。肄，羊至翻。</span>道上稱䟆，<span class="jiazhu">天子出稱䟆，以清道止行人。䟆，與蹕同。</span>太官先置。」</span><span class="jiazhu">師古曰：供飲食之具。太官屬少府，主膳食。凡車駕所幸，太官先往其處供置。</span>又引<span class="yinhao">「蘇武使匈奴二十年不降，乃爲典屬國；<span class="jiazhu">實十九年而言二十者，欲久其事以見冤屈，故言多也。使，疏吏翻。降，戶江翻。</span>大將軍長史敞無功，受搜粟都尉；又擅調益莫府校尉。<span class="jiazhu">師古曰：調，選也。莫府，大將軍府也。調，音徒釣翻。</span>光專權自恣，疑有非常。臣旦願歸符璽，入宿衞，察姦臣變。」</span><span class="jiazhu">璽，斯氏翻。</span>候司光出沐日奏之。桀欲從中下其事，<span class="jiazhu">伺光出沐不在禁中，桀欲自從禁中下其事也。司，讀曰伺。師古曰：下，謂下有司也。下，音胡稼翻；下同。</span>弘羊當與諸大臣共執退光。<span class="jiazhu">當者，以之自任也。</span>書奏，帝不肯下。明旦，光聞之，止畫中室不入。<span class="jiazhu">如淳曰：近臣所計畫之室。或曰：雕畫之室。師古曰：雕畫是也。</span>上問：<span class="yinhao">「大將軍安在？」</span>左將軍桀對曰：<span class="yinhao">「以燕王告其罪，故不敢入。」</span>有詔：<span class="yinhao">「召大將軍。」</span>光入，免冠、頓首謝。上曰：<span class="yinhao">「將軍冠！<span class="jiazhu">師古曰：令復著冠也。</span>朕知是書詐也，將軍無罪。」</span>光曰：<span class="yinhao">「陛下何以知之？」</span>上曰：<span class="yinhao">「將軍之廣明都郎，近耳；<span class="jiazhu">師古曰：之，往也。廣明，亭名。余據廣明亭在長安城東東都門外。《水經註》：京兆奉明縣廣成鄕有廣明苑，史皇孫及王夫人葬於郭北，宣帝移於苑北以爲悼園，在東都門外。</span>調校尉以來，未能十日，燕王何以得知之！且將軍爲非，不須校尉。」</span><span class="jiazhu">文穎曰：帝云<span class="yinhao">「將軍欲反，不由一校尉」</span>。</span>是時帝年十四，尙書、左右皆驚。<span class="jiazhu">班《表》：少府屬官有尙書等十二官令、丞，又有中書謁者等七官令、丞。《續漢志》：尙書令千石。本《註》曰：承秦所置；武帝用宦者，更爲中書謁者令。成帝用士人，復故，掌凡選署及奏下尙書曹文書衆事。余據《表》，則尙書、中書爲兩官；據《續志》，則合爲一官。此時旣有尙書，則與中書謁者爲兩官明矣。沈約曰：秦世少府遣吏四人，在殿中主發書，故謂之尙書；尙，猶主也。漢初有尙冠、尙衣、尙席、尙浴、尙食、尙書，故謂之六尙。秦時尙書有令，有僕射，有丞；至漢，並隸少府。武帝使左右曹、諸吏分平尙書事。昭帝卽位，霍光領尙書。約又曰：漢武遊後庭，始使宦者典尙書事，謂之中書謁者，置令、僕射。成帝改中書謁者令爲中謁者令，罷謁者。東京省中謁者令；而有中宮謁者令，非其職也。沈約亦以尙書、中書爲兩官明矣。</span>而上書者果亡，捕之甚急。桀等懼，白上：<span class="yinhao">「小事不足遂。」</span><span class="jiazhu">師古曰：遂，猶竟也，言不須窮竟也。</span>上不聽。後桀黨與有譖光者，上輒怒曰：<span class="yinhao">「大將軍忠臣，先帝所屬以輔朕身，敢有毀者坐之！」</span>自是桀等不敢復言。<span class="jiazhu">屬，之欲翻。復，扶又翻。</span></p>
<p class="margin2">李德裕論曰：人君之德，莫大於至明，明以照姦，則百邪不能蔽矣，漢昭帝是也。周成王有慚德矣；高祖、文、景俱不如也。成王聞管、蔡流言，遂使周公狼跋而東。漢高聞陳平去魏背楚，欲捨腹心臣。<span class="jiazhu">背，蒲妹翻。</span>漢文惑季布使酒難近，罷歸股肱郡；疑賈生擅權紛亂，復疏賢士。景帝信誅晁錯兵解，遂戮三公。<span class="jiazhu">武王崩，周公相成王，管叔、蔡叔流言於國曰：<span class="yinhao">「公將不利於孺子。」</span>周公於是東征。成王未知周公之志，公乃爲《鴟鴞》之詩；周大夫亦爲賦《狼跋》之詩曰：<span class="yinhao">「狼跋其胡，載疐其尾。」</span>毛氏《註》云：跋，躐也。疐，跲也。老狼有胡，進則躐其胡，退則跲其尾，進退有難，然而不失其猛。《疏》曰：李巡曰：跋前行曰躐，跲却頓曰疐也。《說文》云：跋，蹎，丁千翻。跲，躓，竹二翻。躓，卽疐也。然則跋與疐皆是顚倒之類。以跋爲躐者，謂跋其胡而倒耳。老狼有胡，謂頷垂胡。進則躐其胡，謂躐胡而前倒也；退則跲其尾，謂卻頓而倒於尾上也。高祖疑陳平事見九卷二年，文帝罷季布事見十四卷前四年，疏賈生事同上，景帝誅晁錯事見十六卷前三年。</span>所謂<span class="yinhao">「執狐疑之心，來讒賊之口」</span>。<span class="jiazhu">劉向之言。</span>使昭帝得伊、呂之佐，則成、康不足侔矣。</p>
<p class="em2 strong"><span class="yinwen">6</span>桀等謀令長公主置酒請光，伏兵格殺之，因廢帝，迎立燕王爲天子。旦置驛書往來相報，許立桀爲王，外連郡國豪桀以千數。旦以語相平，<span class="jiazhu">平爲燕相，史失其姓。語，牛倨翻。</span>平曰：<span class="yinhao">「大王前與劉澤結謀，事未成而發覺者，以劉澤素夸，好侵陵也。<span class="jiazhu">好，呼到翻。</span>平聞左將軍素輕易，車騎將軍少而驕，<span class="jiazhu">易，以豉翻。少，詩照翻。</span>臣恐其如劉澤時不能成，又恐旣成反大王也。」</span>旦曰：<span class="yinhao">「前日一男子詣闕，自謂故太子，長安中民趣鄕之，<span class="jiazhu">趣，七喻翻。鄕，讀曰嚮。</span>正讙不可止。<span class="jiazhu">師古曰：人衆旣多故讙譁。讙，況爰翻。</span>大將軍恐，出兵陳之，以自備耳。我，帝長子，<span class="jiazhu">帝，謂武帝。長，知兩翻。</span>天下所信，何憂見反！」</span>後謂羣臣：<span class="yinhao">「蓋主報言，獨患大將軍與右將軍王莽。<span class="jiazhu">張晏曰：王莽，天水人也，字稚叔。</span>今右將軍物故，丞相病，幸事必成，徵不久。」</span>令羣臣皆裝。<span class="jiazhu">令皆治行裝也。</span></p>
<p class="em2 strong">安又謀誘燕王至而誅之，<span class="jiazhu">誘，音酉。</span>因廢帝而立桀。或曰：<span class="yinhao">「當如皇后何？」</span>安曰：<span class="yinhao">「逐麋之狗，當顧菟邪！<span class="jiazhu">師古曰：言所求者大，不顧小也。麋，鹿之大者。菟，讀曰兔，吐故翻。</span>且用皇后爲尊，一旦人主意有所移，雖欲爲家人亦不可得。<span class="jiazhu">家人，謂凡庶匹夫也。</span>此百世之一時也！」</span>會蓋主舍人父稻田使者燕倉知其謀，<span class="jiazhu">如淳曰：特爲諸稻田置使者，假與民收其稅入也。燕，音煙。《姓譜》：召公封於燕，其後爲秦所滅，子孫以爲氏。</span>以告大司農楊敞。敞素謹，畏事，不敢言，乃移病臥，<span class="jiazhu">師古曰：移病，謂移書言病。一曰：以病而移居。余謂前說是。</span>以告諫大夫杜延年；延年以聞。九月，詔丞相部中二千石逐捕孫縱之及桀、安、弘羊、外人等，幷宗族悉誅之；蓋主自殺。燕王旦聞之，召相平曰：<span class="yinhao">「事敗，遂發兵乎？」</span><span class="jiazhu">相，息亮翻。</span>平曰：<span class="yinhao">「左將軍已死，百姓皆知之，不可發也！」</span>王憂懣，<span class="jiazhu">師古曰：懣，音滿，又音悶，煩也。</span>置酒與羣臣、妃妾別。會天子以璽書讓旦，<span class="jiazhu">璽，斯氏翻。</span>旦以綬自絞死，后、夫人隨旦自殺者二十餘人。天子加恩，赦王太子建爲庶人，賜旦諡曰剌王。<span class="jiazhu">剌，來達翻。《諡法》：暴戾無親曰剌。</span>皇后以年少，不與謀，<span class="jiazhu">與，讀曰豫。</span>亦霍光外孫，故得不廢。</p>
<p class="em2 strong"><span class="yinwen">7</span>庚午，右扶風王訢爲御史大夫。<span class="jiazhu">訢，與欣同。</span></p>
<p class="em2 strong"><span class="yinwen">8</span>冬，十月，封杜延年爲建平侯，<span class="jiazhu">班《表》，建平侯食邑於濟陽。</span>燕倉爲宜城侯，<span class="jiazhu">宜城侯食邑於濟陰。</span>故丞相徵事任宮捕得桀，爲弋陽侯，<span class="jiazhu">文穎曰：徵事，丞相官屬，位差尊掾屬也。如淳曰：時宮以徵事待詔丞相府，故曰丞相徵事。張晏曰：《漢儀注》：徵事比六百石，皆故吏二千石不以贓罪免者爲徵事，絳衣奉朝賀正月。師古曰：張說是。班《志》，弋陽，侯國，屬汝南郡。任，音壬。</span>丞相少史王山壽誘安入府，爲商利侯。<span class="jiazhu">如淳曰：《漢儀注》：武帝置丞相少史，秩四百石。班《表》：商利侯食邑於臨淮之徐。少，詩照翻。</span>久之，文學濟陰魏相對策，<span class="jiazhu">濟陰郡屬兗州，唐爲曹州。濟，子禮翻。</span>以爲：<span class="yinhao">「日者燕王爲無道，韓義出身強諫，爲王所殺。義無比干之親而蹈比干之節，<span class="jiazhu">比干，紂之賢臣，諫紂而死。</span>宜顯賞其子以示天下，明爲人臣之義。」</span>乃擢義子延壽爲諫大夫。</p>
<p class="em2 strong"><span class="yinwen">9</span>大將軍光以朝無舊臣，<span class="jiazhu">朝無，直遙翻。</span>光祿勳張安世自先帝時爲尙書令，<span class="jiazhu">班《表》，少府屬官有尙書令。《續漢志》：尙書令，承秦所置，掌凡選署及奏下尙書曹文書衆事，秩千石。</span>志行純篤，<span class="jiazhu">行，下孟翻。</span>乃白用安世爲右將軍兼光祿勳以自副焉。安世，故御史大夫湯之子也。光又以杜延年有忠節，<span class="jiazhu">以其發燕、蓋、上官之謀也。</span>擢爲太僕、右曹、給事中。<span class="jiazhu">太僕，正卿；右曹、給事中，加官也。晉灼曰：《漢儀注》：諸吏、給事中日上朝謁，平尙書奏事，分爲左、右曹。班《表》：給事中掌顧問應對，位中常侍下。蓋得出入禁中。</span>光持刑罰嚴，延年常輔之以寬。吏民上書言便宜，輒下延年平處復奏。<span class="jiazhu">下，遐嫁翻。先平處其可否，復奏言之。處，昌呂翻。</span>可<span class="jiaozhusup">【章：甲十五行本「可」上有「言」字；乙十行本同；孔本同。】</span>官試者，至爲縣令；或丞相、御史除用，滿歲，以狀聞；或抵其罪法。<span class="jiazhu">師古曰：抵，至也。言事之人有姦妄者，則致之於罪法。</span></p>
<p class="em2 strong"><span class="yinwen">10</span>是歲，匈奴發左、右部二萬騎爲四隊，並入邊爲寇。漢兵追之，斬首、獲虜九千人，生得甌脫王；漢無所失亡。匈奴見甌脫王在漢，恐，以爲道擊之，<span class="jiazhu">道，讀曰導。</span>卽西北遠去，不敢南逐水草；發人民屯甌脫。</p>
<p class="strong"><span class="section" id="title-10"><span data-head-description="漢昭帝元鳳" data-head-level="h4" data-head-title="元鳳二年">二年</span></span><span class="biaozhusup" data-rel="">（壬寅、前七九年）</span></p>
<p class="em2 strong"><span class="yinwen">1</span>夏，四月，上自建章宮徙未央宮。</p>
<p class="em2 strong"><span class="yinwen">2</span>六月，赦天下。</p>
<p class="em2 strong"><span class="yinwen">3</span>是歲，匈奴復遣九千騎屯受降城以備漢，<span class="jiazhu">復，扶又翻。</span>北橋余吾水，令可度，以備奔走；<span class="jiazhu">師古曰：於余吾水上作橋，擬有迫急，奔走避漢，從此橋度也。</span>欲求和親，而恐漢不聽，故不肯先言，常使左右風漢使者。<span class="jiazhu">風，讀曰諷。</span>然其侵盜益希，遇漢使愈厚，欲以漸致和親。漢亦羈縻之。</p>
<p class="strong"><span class="section" id="title-11"><span data-head-description="漢昭帝元鳳" data-head-level="h4" data-head-title="元鳳三年">三年</span></span><span class="biaozhusup" data-rel="">（癸卯、前七八年）</span></p>
<p class="em2 strong"><span class="yinwen">1</span>春，正月，泰山有大石自起立；上林有柳樹枯僵自起生，<span class="jiazhu">僵，居良翻，仆也。</span>有蟲食其葉成文，曰<span class="yinhao">「公孫病已立」</span>。<span class="jiazhu">此爲宣帝興於民間之符。</span>符節令魯國眭弘上書，<span class="jiazhu">班《表》：符節令屬少府，秩六百石。《續漢志》曰：爲符節臺率，主符節事。漢改秦薛郡爲魯國，屬豫州；唐兗州地。師古曰：眭，息隨翻。今河、朔猶有此姓。</span>言：<span class="yinhao">「大石自立，僵柳復起，<span class="jiazhu">復，扶又翻；下同。</span>當有匹庶爲天子者。枯樹復生，故廢之家公孫氏當復興乎？漢家承堯之後，<span class="jiazhu">班《贊》曰：《春秋》晉史蔡墨有言：<span class="yinhao">「陶唐旣衰，其後有劉累，學擾龍，事孔甲，范氏其後也。」</span>而范宣子亦曰：<span class="yinhao">「祖自虞以上爲陶唐氏，在夏爲御龍氏，在商爲豕韋氏，在周爲唐杜氏，晉主夏盟爲范氏。」</span>范氏爲晉士師，魯文公世奔秦，後歸于晉；其處者爲劉氏。劉向云：戰國時劉氏自秦獲于魏；秦滅魏，遷大梁，都于豐。故周巿說雍齒曰：<span class="yinhao">「豐，故梁徙也。」</span>是以頌高祖云：<span class="yinhao">「漢帝本系，出自唐帝；降及于周，在秦作劉；涉魏而東，遂爲豐公。」</span>豐公蓋太上皇父。及高祖卽位，置祠祀官，則有秦、晉、梁、荊之巫，世祠天地，綴之以祀，豈不信哉！由是言之，漢承堯運，協于火德，得天統矣。</span>有傳國之運，當求賢人禪帝位，退自封百里，以順天命。」</span>弘坐設妖言惑衆伏誅。</p>
<p class="em2 strong"><span class="yinwen">2</span>匈奴單于使犂汙王窺邊，<span class="jiazhu">據王莽時使譯出塞誘呼右犂汙王咸，則犂汙王所居地蓋近塞下也。</span>言酒泉、張掖兵益弱，出兵試擊，冀可復得其地。時漢先得降者，聞其計，天子詔邊警備。後無幾，<span class="jiazhu">幾，居豈翻。</span>右賢王、犂汙王四千騎分三隊，入日勒、屋蘭、番和。<span class="jiazhu">班《志》，三縣皆屬張掖郡。賢曰：日勒故城在今甘州删丹縣東南。師古曰：番，音盤。</span>張掖太守、屬國都尉<span class="jiazhu">《續漢志》，張掖屬國都尉治居延縣。守，式又翻。</span>發兵擊，大破之，得脫者數百人。屬國義渠王射殺犂汙王，<span class="jiazhu">義渠王，屬國義渠胡之君長。射，而亦翻。</span>賜黃金二百斤，馬二百匹，因封爲犂汙王。自是後，匈奴不敢入張掖。</p>
<p class="em2 strong"><span class="yinwen">3</span>燕、蓋之亂，<span class="jiazhu">燕王、蓋主也。燕，於賢翻。蓋，古盍翻。</span>桑弘羊子遷亡，過父故吏侯史吳；<span class="jiazhu">侯史，姓也。吳，其名也。晉武帝時有侯史光。過，古禾翻。</span>後遷捕得，伏法。會赦，侯史吳自出繫獄。廷尉王平、<span class="jiaozhusup">【章：甲十五行本「平」下有「與」字；乙十一行本同；孔本同。】</span>少府徐仁雜治反事，皆以爲<span class="yinhao">「桑遷坐父謀反而侯史吳臧之，<span class="jiazhu">治，直之翻；下同。臧，讀曰藏。</span>非匿反者，乃匿爲隨者也」</span>，<span class="jiazhu">言桑遷但隨坐耳，非自反也。</span>卽以赦令除吳罪。後侍御史治實，<span class="jiazhu">師古曰：重覈治其事也。</span>以<span class="yinhao">「桑遷通經術，知父謀反而不諫爭，<span class="jiazhu">爭，與諍同。</span>與反者身無異。侯史吳故三百石吏，首匿遷，<span class="jiazhu">師古曰：首匿者，言身爲謀首而藏匿人也。</span>不與庶人匿隨從者等，吳不得赦。」</span>奏請覆治，<span class="jiazhu">此深文傅致吳之罪。從，才用翻。</span>劾廷尉、少府縱反者。<span class="jiazhu">劾，戶槪翻。師古曰：縱，放也。</span>少府徐仁，卽丞相車千秋女壻也，<span class="jiazhu">車千秋，卽田千秋。漢以其年老，得乘小車入殿中，因呼爲車丞相。</span>故千秋數爲侯史吳言；<span class="jiazhu">數，所角翻。</span>恐大將軍光不聽，千秋卽召中二千石、博士會公車門，<span class="jiazhu">公車門，卽未央宮北闕門也。</span>議問吳法。<span class="jiazhu">師古曰：於法律之中，吳當得何罪。</span>議者知大將軍指，皆執吳爲不道。明日，千秋封上衆議。<span class="jiazhu">上，時掌翻。</span>光於是以千秋擅召中二千石以下，外內異言，<span class="jiazhu">張晏曰：外則去疾欲盡，內則爲其壻也。師古曰：非也；外內，謂內朝及外朝也。</span>遂下廷尉平、少府仁獄。<span class="jiazhu">下，遐嫁翻。</span>朝廷皆恐丞相坐之。太僕杜延年奏記光曰：<span class="yinhao">「吏縱罪人，有常法。今更詆吳爲不道，<span class="jiazhu">師古曰：詆，誣也。</span>恐於法深。又，丞相素無所守持而爲好言於下，盡其素行也。<span class="jiazhu">師古曰：言非故有所執持，但其素行好與在下人言議耳。</span>至擅召中二千石，甚無狀。<span class="jiazhu">師古曰：無善狀也。</span>延年愚以爲丞相久故及先帝用事，<span class="jiazhu">言在位已久，是爲故舊，又嘗及相先帝而任事也。</span>非有大故，不可棄也。間者民頗言獄深，吏爲峻詆；今丞相所議，又獄事也，如是以及丞相；恐不合衆心，羣下讙譁，<span class="jiazhu">讙，許爰翻。</span>庶人私議，流言四布。延年竊重將軍失此名於天下也。」</span><span class="jiazhu">師古曰：重，猶難也，以此爲重事也。</span>光以廷尉、少府弄法輕重，卒下之獄。<span class="jiazhu">卒，子恤翻。</span>夏，四月，仁自殺，平與左馮翊賈勝胡皆要斬。<span class="jiazhu">內史，周官；秦因之；景帝二年，分置左內史；武帝更名左馮翊。要，與腰同。</span>而不以及丞相，終與相竟。<span class="jiazhu">師古曰：謂終丞相之身無貶黜也。余謂言與千秋共事終其身。</span>延年論議持平，合和朝廷，皆此類也。</p>
<p class="em2 strong"><span class="yinwen">4</span>冬，遼東烏桓反。初，冒頓破東胡，東胡餘衆散保烏桓及鮮卑山爲二族，<span class="jiazhu">遼東郡屬幽州，唐嘗置安東都護府於其地。東胡破見十一卷高祖六年。《後漢書》：烏桓之地在丁零西南、烏孫東北。武帝遣霍去病擊破匈奴左地，因徙烏桓於上谷、漁陽、右北平、遼東、遼西五郡塞外，爲漢偵察匈奴動靜。其大人歲一朝見。於是始置護烏桓校尉，秩比二千石。鮮卑先遠竄於遼東塞外，與烏桓相接，未嘗通中國；至後漢稍徙遼西塞外，始爲中國患。</span>世役屬匈奴。武帝擊破匈奴左地，因徙烏桓於上谷、漁陽、右北平、遼東塞外，<span class="jiazhu">上谷、漁陽、北平皆屬幽州。上谷，唐嬀州。漁陽，唐檀、薊州。北平，唐平州之地。</span>爲漢偵察匈奴動靜。<span class="jiazhu">爲，于僞翻。偵，丑鄭翻，又丑貞翻：候也。</span>置護烏桓校尉監領之，<span class="jiazhu">監，古銜翻。</span>使不得與匈奴交通。至是，部衆漸強，遂反。</p>
<p class="em2 strong">先是，匈奴三千餘騎入五原，<span class="jiazhu">五原郡屬幷州。先，悉薦翻。</span>殺略數千人；後數萬騎南旁塞獵，<span class="jiazhu">旁，步浪翻。</span>行攻塞外亭障，略取吏民去。是時漢邊郡烽火候望精明，匈奴爲邊寇者少利，希復犯塞。<span class="jiazhu">少，詩照翻。復，扶又翻；下同。</span>漢復得匈奴降者，言烏桓嘗發先單于冢，匈奴怨之，方發二萬騎擊烏桓。霍光欲發兵邀擊之，<span class="jiazhu">師古曰：邀迎而擊之。</span>以問護軍都尉趙充國，<span class="jiazhu">護軍都尉，秦官；武帝以屬大司馬，此時蓋屬大將軍也。</span>充國以爲：<span class="yinhao">「烏桓間數犯塞，<span class="jiazhu">師古曰：間，卽中間也。猶言比日也。數，所角翻。</span>今匈奴擊之，於漢便。又匈奴希寇盜，北邊幸無事，蠻夷自相攻擊而發兵要之，<span class="jiazhu">要，與邀同。</span>招寇生事，非計也！」</span>光更問中郎將范明友，明友言可擊，於是拜明友爲度遼將軍，<span class="jiazhu">度遼將軍，蓋使之度遼水以伐烏桓。至後漢，遂以爲將軍之號以護匈奴。</span>將二萬騎出遼東。匈奴聞漢兵至，引去。初，光誡明友：<span class="yinhao">「兵不空出，卽後匈奴，遂擊烏桓。」</span><span class="jiazhu">師古曰：後匈奴者，言兵遲後，邀匈奴不及。後，戶遘翻。</span>烏桓時新中匈奴兵，<span class="jiazhu">師古曰：爲匈奴所中傷。中，竹仲翻。</span>明友旣後匈奴，因乘烏桓敝，擊之，斬首六千餘級，獲三王首。匈奴由是恐，不能復出兵。</p>
<p class="strong"><span class="section" id="title-12"><span data-head-description="漢昭帝元鳳" data-head-level="h4" data-head-title="元鳳四年">四年</span></span><span class="biaozhusup" data-rel="">（甲辰、前七七年）</span></p>
<p class="em2 strong"><span class="yinwen">1</span>春，正月，丁亥，帝加元服。<span class="jiazhu">如淳曰：元服，謂初冠加上服也。師古曰：如氏以爲衣服之服，非也。元，首也。冠者，首之所著，故曰元服。《汲黯序傳》云：上正元服。是知謂冠爲元服。余按《續漢志》有加元服之禮。</span></p>
<p class="em2 strong"><span class="yinwen">2</span>甲戌，富民定侯田千秋薨。<span class="jiazhu">《諡法》：安民大慮曰定。</span>時政事壹決大將軍光；千秋居丞相位，謹厚自守而已。</p>
<p class="em2 strong"><span class="yinwen">3</span>夏，五月，丁丑，孝文廟正殿火。<span class="jiazhu">人火曰火。</span>上及羣臣皆素服，發中二千石將五校作治，<span class="jiazhu">將作大匠屬官有左、右、前、後、中五校令，掌五校士。校，戶敎翻。</span>六日，成。太常及廟令丞、郎、吏，皆劾大不敬；<span class="jiazhu">劾，戶槪翻。</span>會赦，太常轑陽侯德免爲庶人。<span class="jiazhu">班《表》，轑陽侯食邑清河。文穎曰：轑陽在魏郡清淵。轑，音料，又音聊。</span></p>
<p class="em2 strong"><span class="yinwen">4</span>六月，赦天下。</p>
<p class="em2 strong"><span class="yinwen">5</span>初，杅冞遣太子賴丹爲質於龜茲；<span class="jiazhu">龜茲國治延城，去長安七千四百八十里。杅，音烏。冞，與彌同。質，音致；下同。龜，音丘。茲，音慈。賢曰：今龜音丘勾翻，茲音沮惟翻，蓋急言之也。</span>貳師擊大宛還，<span class="jiazhu">事見二十一卷武帝太初元年。宛，於元翻。</span>將賴丹入至京師。霍光用桑弘羊前議，以賴丹爲校尉，將軍田輪臺。<span class="jiazhu">弘羊議田輪臺，見二十二卷征和元年。</span>龜茲貴人姑翼謂其王曰：<span class="yinhao">「賴丹本臣屬吾國，今佩漢印綬來，迫吾國而田，必爲害。」</span>王卽殺賴丹而上書謝漢。</p>
<p class="em2 strong">樓蘭王死，匈奴先聞之，遣其質子安歸歸，得立爲王。<span class="jiazhu">《考異》曰：《西域傳》作<span class="yinhao">「常歸」</span>，今從《昭紀》及《傅介子傳》。</span>漢遣使詔新王令入朝，王辭不至。樓蘭國最在東垂，<span class="jiazhu">西域之東垂也。</span>近漢，當白龍堆，<span class="jiazhu">孟康曰：白龍堆，形如土龍身，無頭有尾，高大者三四丈，埤者長丈餘，皆東北向而相似也。近，其靳翻；下同。</span>乏水草，常主發導，負水擔糧，送迎漢使；<span class="jiazhu">擔，都甘翻。</span>又數爲吏卒所寇，懲艾，不便與漢通。<span class="jiazhu">師古曰：艾，讀曰乂。數，所角翻。</span>後復爲匈奴反間，<span class="jiazhu">間，古莧翻。</span>數遮殺漢使。其弟尉屠耆降漢，具言狀。駿馬監北地傅介子使大宛，<span class="jiazhu">班《表》，太僕屬官有駿馬監。北地郡屬涼州刺史。《姓譜》：傅說出傅巖，因以爲氏。</span>詔因令責樓蘭、龜茲。介子至樓蘭、龜茲，責其王，皆謝服。介子從大宛還，到龜茲，會匈奴使從烏孫，在龜茲，介子因率其吏士共誅斬匈奴使者。還，奏事，詔拜介子爲中郎，遷平樂監。<span class="jiazhu">平樂監，監平樂觀。樂，音洛。</span></p>
<p class="em2 strong">介子謂大將軍霍光曰：<span class="yinhao">「樓蘭、龜茲數反覆，而不誅，無所懲艾。介子過龜茲時，其王近就人，易得也；願往刺之以威示諸國！」</span><span class="jiazhu">易，以豉翻。刺，七亦翻；下同。</span>大將軍曰：<span class="yinhao">「龜茲道遠，且驗之於樓蘭。」</span>於是白遣之。介子與士卒俱齎金幣，揚言以賜外國爲名，至樓蘭。樓蘭王意不親介子，介子陽引去，至其西界，使譯謂曰：<span class="jiazhu">班《表》，大鴻臚有譯官令，典屬國有九譯令，皆掌譯。此譯，則樓蘭國之譯人。</span><span class="yinhao">「漢使者持黃金、錦繡行賜諸國。王不來受，我去之西國矣。」</span>卽出金、幣以示譯。譯還報王，王貪漢物，來見使者。介子與坐飲，陳物示之，飲酒皆醉。介子謂王曰：<span class="yinhao">「天子使我私報王。」</span><span class="jiazhu">師古曰：謂密有所論。</span>王起，隨介子入帳中屛語，<span class="jiazhu">屛人而獨共語也。屛，必郢翻。</span>壯士二人從後刺之，<span class="jiazhu">刺，七亦翻。</span>刃交匈，立死；<span class="jiazhu">匈，與胸同。</span>其貴臣、<span class="jiaozhusup">【章：甲十五行本「臣」作「人」；乙十一行本同；孔本同。】</span>左右皆散走。介子告諭以王負漢罪，<span class="yinhao">「天子遣我誅王，當更立王弟尉屠耆在漢者。<span class="jiazhu">更，工衡翻。</span>漢兵方至，毋敢動，自令滅國矣！」</span>介子遂斬王安歸首，馳傳詣闕，縣首北闕下。<span class="jiazhu">傳，張戀翻。縣，古懸字通。</span></p>
<p class="em2 strong">乃立尉屠耆爲王，更名其國爲鄯善，爲刻印章；賜以宮女爲夫人，備車騎、輜重。<span class="jiazhu">更，工衡翻。鄯，上扇翻。爲刻，于僞翻。重，直用翻。</span>丞相率百官送至橫門外，祖而遣之。<span class="jiazhu">《三輔黃圖》：橫門，長安城北出西頭第一門。孟康曰：橫，音光。祖，祖道也。</span>王自請天子曰：<span class="yinhao">「身在漢久，今歸單弱，而前王有子在，恐爲所殺。國中有伊循城，其地肥美，願漢遣一將屯田積穀，令臣得依其威重。」</span>於是漢遣司馬一人、吏士四十人田伊循以塡撫之。<span class="jiazhu">塡，讀曰鎭。</span></p>
<p class="em2 strong">秋，七月，乙巳，封范明友爲平陵侯，<span class="jiazhu">賞破烏桓之功也。班《表》，平陵侯食邑於南陽之武當。</span>傅介子爲義陽侯。<span class="jiazhu">班《表》，義陽侯食邑於南陽之平氏。</span></p>
<p class="margin2">臣光曰：王者之於戎狄，叛則討之，服則舍之。<span class="jiazhu">舍，讀曰捨。</span>今樓蘭王旣服其罪，又從而誅之，後有叛者，不可得而懷矣。必以爲有罪而討之，則宜陳師鞠旅，<span class="jiazhu">《毛詩註》曰：鞠，告也。將戰之日，陳其師旅，誓告之也。</span>明致其罰。今乃遣使者誘以金幣而殺之，後有奉使諸國者，復可信乎！<span class="jiazhu">復，扶又翻。</span>且以大漢之強而爲盜賊之謀於蠻夷，不亦可羞哉！論者或美介子以爲奇功，過矣！</p>
<p class="strong"><span class="section" id="title-13"><span data-head-description="漢昭帝元鳳" data-head-level="h4" data-head-title="元鳳五年">五年</span></span><span class="biaozhusup" data-rel="">（乙巳、前七六年）</span></p>
<p class="em2 strong"><span class="yinwen">1</span>夏，大旱。</p>
<p class="em2 strong"><span class="yinwen">2</span>秋，罷象郡，分屬鬱林、牂柯。<span class="jiazhu">班《志》：鬱林，故秦桂林郡。</span></p>
<p class="em2 strong"><span class="yinwen">3</span>冬，十一月，大雷。</p>
<p class="em2 strong"><span class="yinwen">4</span>十二月，庚戌，宜春敬侯王訢薨。<span class="jiazhu">《恩澤侯表》，宜春侯食邑於汝南。訢，音欣。</span></p>
<p class="strong"><span class="section" id="title-14"><span data-head-description="漢昭帝元鳳" data-head-level="h4" data-head-title="元鳳六年">六年</span></span><span class="biaozhusup" data-rel="">（丙午、前七五年）</span></p>
<p class="em2 strong"><span class="yinwen">1</span>春，正月，募郡國徒築遼東、玄菟城。<span class="jiazhu">菟，音塗。</span></p>
<p class="em2 strong"><span class="yinwen">2</span>夏，赦天下。</p>
<p class="em2 strong"><span class="yinwen">3</span>烏桓復犯塞，<span class="jiazhu">復，扶又翻。</span>遣度遼將軍范明友擊之。</p>
<p class="em2 strong"><span class="yinwen">4</span>冬，十一月，乙丑，以楊敞爲丞相，少府河內蔡義爲御史大夫。<span class="jiazhu">河內郡時屬司隸；唐懷、孟、衞州地。</span></p>
</div></body></html>