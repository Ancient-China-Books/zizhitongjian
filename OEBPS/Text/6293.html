<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百四十九・梁紀五・高祖武皇帝五</title><meta content="width=device-width" initial-scale="1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="梁紀五">梁紀五</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">起屠維大淵獻<span class="biaozhusup" data-rel="">（己亥）</span>，盡昭陽單閼<span class="biaozhusup" data-rel="">（癸卯）</span>，凡五年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高祖武皇帝五">高祖武皇帝五</span></span></h5>
<div class="yt" id="y519"><p class="strong" id="p1"><a class="gg-link" href="#p1" onclick="return changeColor(this);"></a><span class="section" id="title-3"><span data-head-description="高祖武皇帝五" data-head-level="h4" data-head-title="天監十八年">天監十八年</span></span><span class="biaozhusup" data-rel="">（己亥、五一九年）</span></p></div>
<p class="em2 strong" id="p2"><a class="gg-link" href="#p2" onclick="return changeColor(this);"></a><span class="yinwen">1</span>春，正月，甲申，以尙書左僕射袁昂爲尙令，<span class="jiaozhusup">【章：十二行本「令」上有「書」字；乙十一行本同；孔本同；退齋校同。】</span>右僕射王暕爲左僕射，<span class="jiazhu">暕，古限翻。</span>太子詹事徐勉爲右僕射。</p>
<p class="em2 strong" id="p3"><a class="gg-link" href="#p3" onclick="return changeColor(this);"></a><span class="yinwen">2</span>丁亥，魏主下詔，稱<span class="yinhao">「太后臨朝踐極，歲將半紀，<span class="jiazhu">胡后臨朝見上卷十四年。</span>宜稱『詔』以令宇內。」</span></p>
<p class="em2 strong" id="p4"><a class="gg-link" href="#p4" onclick="return changeColor(this);"></a><span class="yinwen">3</span>辛卯，上祀南郊。</p>
<p class="em2 strong" id="p5"><a class="gg-link" href="#p5" onclick="return changeColor(this);"></a><span class="yinwen">4</span>魏征西將軍<span class="jiaozhusup">【章：十二行本「軍」下有「平陸文侯」四字；乙十一行本同；孔本同；張校同；退齋校同。】</span>張彝之子仲瑀上封事，求銓削選格，<span class="jiazhu">瑀，音禹。上，時掌翻。銓，量也。選，須絹翻；下入選、應選同。</span>排抑武人，不使豫清品。於是喧謗盈路，立榜大巷，克期會集，屠害其家；彝父子晏然，不以爲意。<span class="jiazhu">方羽林、虎賁立榜克期之初，魏朝旣不爲之嚴加禁遏，縱彝父子欲以爲意，柰之何哉！</span>二月，庚午，羽林、虎賁近千人，<span class="jiazhu">賁，音奔。近，其靳翻。</span>相帥至尙書省詬罵，<span class="jiazhu">帥，讀曰率。詬，戶遘翻，又古侯翻。</span>求瑀兄左民郎中始均不獲，<span class="jiazhu">尙書左民郎，晉武帝置。</span>以瓦石擊省門；上下懾懼，莫敢禁討。<span class="jiaozhusup">【張：「討」作「訶」。】</span><span class="jiazhu">懾，之涉翻。</span>遂持火掠道中薪蒿，以杖石爲兵器，直造其第，曳彝堂下，捶辱極意，<span class="jiaozhusup">【章：十二行本「意」下有「唱呼動地」四字；乙十一行本同；孔本同；張校同；退齋校同。】</span>焚其第舍。始均踰垣走，復還拜賊，<span class="jiazhu">造，七到翻。捶，止橤翻。復，扶又翻；下不復、誰復同。</span>請其父命，賊就毆擊，生投之火中。仲瑀重傷走免，彝僅有餘息，<span class="jiazhu">言氣息奄奄，僅未絕耳。</span>再宿而死。遠近震駭。胡太后收掩羽林、虎賁凶強者八人斬之，其餘不復窮治。<span class="jiazhu">治，直之翻。</span>乙亥，大赦以安之，因令武官得依資入選。識者知魏之將亂矣。</p>
<p class="em2 strong" id="p6"><a class="gg-link" href="#p6" onclick="return changeColor(this);"></a>時官員旣少，<span class="jiazhu">少，詩沼翻。</span>應選者多，吏部尙書李韶銓注不行，大致怨嗟；更以殿中尙書崔亮爲吏部尙書。亮奏爲格制，不問士之賢愚，專以停解月日爲斷，<span class="jiazhu">斷，丁亂翻。</span>沈滯者皆稱其能。<span class="jiazhu">沈，持林翻。</span>亮甥司空諮議劉景安與亮書曰：<span class="yinhao">「殷、周以鄕塾貢士，<span class="jiazhu"><span class="shu-ming">王制</span>：命鄕論秀士，升之司徒，曰選士；司徒論秀士而升之學，曰俊士。</span>兩漢由州郡薦才，<span class="jiazhu">謂賢良、文學、孝廉之舉也。事見<span class="shu-ming">漢紀</span>。</span>魏、晉因循，又置中正，<span class="jiazhu">事見六十九卷魏文帝黃初元年。</span>雖未盡美，應什收六七。而朝廷貢才，止求其文，不取其理，察孝廉唯論章句，不及治道，<span class="jiazhu">治，直吏翻。</span>立中正不考才行，空辯氏姓，取士之途不博，沙汰之理未精。舅屬當銓衡，宜改張易調，<span class="jiazhu">行，下孟翻。屬，之欲翻。董仲舒曰：譬如琴瑟不調，必改而更張之。不調，謂不和也。易調之調，徒釣翻，音調也。</span>如何反爲停年格以限之，天下士子誰復脩厲名行哉！」</span><span class="jiazhu">行，下孟翻。</span>亮復書曰：<span class="yinhao">「汝所言乃有深致。吾昨爲此格，有由而然。古今不同，時宜須異。昔子產鑄刑書以救弊，叔向譏之以正法，<span class="jiazhu">復，扶又翻。<span class="shu-ming">左傳</span>昭六年，鄭人鑄刑書，叔向詒子產書曰：<span class="yinhao">「先王議事以制，不爲刑辟。閑之以義，糾之以政，行之以禮，守之以信，制爲祿位以勸其從，嚴斷刑罰以威其淫。懼其未也，故誨之以忠，聳之以行，敎之以務，使之以和，臨之以敬，涖之以強，斷之以剛，猶求聖哲之士，明察之官，忠信之長，慈惠之師，民於是可任使也，而不生禍亂。民知有辟，則不忌其上，並有爭心，以徵於書，而徼幸以成之，弗可爲矣。亂獄滋豐，賄賂並行，終子之世，鄭其敗乎！」</span>復書曰：<span class="yinhao">「僑不才，不能及子孫，吾以救世也。」</span></span>何異汝以古禮難權宜哉！」</span><span class="jiazhu">難，乃旦翻。</span>洛陽令代人薛琡<span class="jiazhu"><span class="shu-ming">魏書·官氏志</span>：西方叱干氏後改爲薛氏。琡，之六翻，又音俶。</span>上書言：<span class="yinhao">「黎元之命，繫於長吏，若以選曹唯取年勞，不簡能否，義均行鴈，次若貫魚，<span class="jiazhu">行鴈、貫魚，皆以諭資次先後以序而進也。上，時掌翻。長，知兩翻。選，須絹翻。行，音戶剛翻。</span>執簿呼名，一吏足矣，數人而用，何謂銓衡！」</span>書奏，不報。後因請見，復奏<span class="yinhao">「乞令王公貴臣薦賢以補郡縣」</span>，<span class="jiazhu">見，賢遍翻。復，扶又翻。</span>詔公卿議之，事亦寢。其後甄琛等繼亮爲吏部尙書，<span class="jiazhu">甄，之人翻。琛，丑林翻。</span>利其便己，踵而行之，魏之選舉失人，自亮始也。</p>
<p class="em2 strong" id="p7"><a class="gg-link" href="#p7" onclick="return changeColor(this);"></a>初，燕燕郡太守高湖奔魏，<span class="jiazhu">事見一百一十一卷晉安帝隆安三年。燕，因肩翻。</span>其子謐爲侍御史，<span class="jiazhu"><span class="shu-ming">考異</span>曰：李百藥<span class="shu-ming">北齊書</span>作<span class="yinhao">「諡」</span>。<span class="shu-ming">北史</span>作<span class="yinhao">「謐」</span>，今從之。</span>坐法徙懷朔鎭，世居北邊，遂習鮮卑之俗。謐孫歡，沈深有大志，<span class="jiazhu">沈，持林翻。</span>家貧，執役在平城，富人婁氏女見而奇之，遂嫁焉。始有馬，得給鎭爲函使，<span class="jiazhu">凡書表皆函封，函使者，使奉函詣京師也。使，疏吏翻。</span>至洛陽，見張彝之死，還家，傾貲以結客。或問其故，歡曰：<span class="yinhao">「宿衞相帥焚大臣之第，<span class="jiazhu">帥，讀曰率。<span class="shu-ming">考異</span>曰：<span class="shu-ming">北齊書</span>云<span class="yinhao">「領軍張彝」</span>。按彝未嘗爲領軍，故但云大臣。</span>朝廷懼其亂而不問，爲政如此，事可知矣，財物豈可常守邪！」</span>歡與懷朔省事雲中司馬子如、<span class="jiazhu">省事，鎭吏也。省，悉景翻。</span>秀容劉貴、<span class="jiazhu">魏太宗永興二年，置秀容郡及秀容縣；世祖眞君七年置肆州，秀容郡屬焉。</span>中山賈顯智、戶曹史咸陽孫騰、外兵史懷朔侯景、<span class="jiazhu">史，亦吏職也。</span>獄掾善無尉景、<span class="jiazhu">善無縣，前漢屬鴈門郡，後漢屬定襄郡。拓跋氏置善無郡，屬恆州。李延壽曰：秦、漢置尉候官，景之先有居此職者，因氏焉。</span>廣寧蔡儁、<span class="jiazhu">廣寧郡，魏收<span class="shu-ming">志</span>屬朔州，隋幷入朔州善陽縣。</span>特相友善，並以任俠雄於鄕里。<span class="jiazhu">高歡事始此。</span></p>
<p class="em2 strong" id="p8"><a class="gg-link" href="#p8" onclick="return changeColor(this);"></a><span class="yinwen">5</span>夏，四月，丁巳，大赦。</p>
<p class="em2 strong" id="p9"><a class="gg-link" href="#p9" onclick="return changeColor(this);"></a><span class="yinwen">6</span>五月，戊戌，魏以任城王澄爲司徒，京兆王繼爲司空。</p>
<p class="em2 strong" id="p10"><a class="gg-link" href="#p10" onclick="return changeColor(this);"></a><span class="yinwen">7</span>魏累世強盛，東夷、西域貢獻不絕，又立互市以致南貨，至是府庫盈溢。胡太后嘗幸絹藏，<span class="jiazhu">藏，徂浪翻。</span>命王公嬪主從行者百餘人各自負絹，稱力取之，<span class="jiazhu">稱，尺證翻。</span>少者不減百餘匹。<span class="jiazhu">少，詩沼翻；下同。</span>尙書令·儀同三司李崇、章武王融，負絹過重，顚仆於地，崇傷腰，融損足，太后奪其絹，使空出，時人笑之。融，太洛之子也。<span class="jiazhu">章武王太洛見一百三十二卷宋明帝泰始四年。</span>侍中崔光止取兩匹，太后怪其少，對曰：<span class="yinhao">「臣兩手唯堪兩匹。」</span>衆皆愧之。</p>
<p class="em2 strong" id="p11"><a class="gg-link" href="#p11" onclick="return changeColor(this);"></a>時魏宗室權倖之臣，競爲豪侈，高陽王雍，富貴冠一國，宮室園圃，侔於禁苑，僮僕六千，伎女五百，出則儀衞塞道路，<span class="jiazhu">冠，古玩翻。塞，悉則翻。</span>歸則歌吹連日夜，一食直錢數萬。李崇富埒於雍而性儉嗇，嘗謂人曰：<span class="yinhao">「高陽一食，敵我千日。」</span><span class="jiazhu">埒，力輟翻。</span></p>
<p class="em2 strong" id="p12"><a class="gg-link" href="#p12" onclick="return changeColor(this);"></a>河間王琛，每欲與雍爭富，駿馬十餘匹，皆以銀爲槽，窗戶之上，玉鳳銜鈴，金龍吐旆。嘗會諸王宴飲，酒器有水精鋒，<span class="jiazhu"><span class="shu-ming">後漢書</span>：大秦國出水精，以爲宮室柱及食器。一本<span class="yinhao">「鋒」</span>作<span class="yinhao">「鍾」</span>。</span>馬腦椀，<span class="jiazhu"><span class="shu-ming">本草衍義</span>曰：馬腦，非石非玉，自是一類，有紅、白、黑色三種，亦有紋如纏絲者，生西國玉石間。</span>赤玉巵，<span class="jiazhu">王逸<span class="shu-ming">論</span>或問玉符，曰：<span class="yinhao">「赤如雞冠，黃如蒸栗，白如脂肪，黑如點漆，玉之符也。」</span></span>制作精巧，皆中國所無。又陳女樂、名馬及諸奇寶，復引諸王歷觀府庫，金錢、繒布，不可勝計，<span class="jiazhu">復，扶又翻。勝，音升。</span>顧謂章武王融曰：<span class="yinhao">「不恨我不見石崇，恨石崇不見我。」</span><span class="jiazhu">石崇事見八十一卷晉武帝太康三年。</span>融素以富自負，歸而惋歎三<span class="jiaozhusup">【章：十二行本「三」上有「臥疾」二字；乙十一行本同；孔本同；張校同；退齋校同。】</span>日。<span class="jiazhu">惋，烏貫翻。</span>京兆王繼聞而省之，<span class="jiazhu">省，悉景翻。</span>謂曰：<span class="yinhao">「卿之貨財計不減於彼，何爲愧羨乃爾？」</span>融曰：<span class="yinhao">「始謂富於我者獨高陽耳，不意復有河間！」</span>繼曰：<span class="yinhao">「卿似袁術在淮南，不知世間復有劉備耳。」</span>融乃笑而起。<span class="jiazhu">物盛而衰，固其理也。史言魏君臣驕侈，乃其衰亂之漸。復，扶又翻；下無復、司復同。</span></p>
<p class="em2 strong" id="p13"><a class="gg-link" href="#p13" onclick="return changeColor(this);"></a>太后好佛，營建諸寺，無復窮已，令諸州各建五級浮圖，民力疲弊。諸王、貴人、宦官、羽林各建寺於洛陽，相高以壯麗。太后數設齋會，施僧物動以萬計，<span class="jiazhu">好，呼到翻。數，所角翻。施，式豉翻。</span>賞賜左右無節，所費不貲，而未嘗施惠及民。府庫漸虛，乃減削百官祿力。<span class="jiazhu">祿，在官所受之祿。力，在官所用白直也。</span>任城王澄上表，以爲<span class="yinhao">「蕭衍常蓄窺覦之志，<span class="jiazhu">覦，音俞。</span>宜及國家強盛，將士旅力，早圖混壹之功。比年以來，<span class="jiazhu">比，毗至翻。</span>公私貧困，宜節省浮費以周急務。」</span>太后雖不能用，常優禮之。</p>
<p class="em2 strong" id="p14"><a class="gg-link" href="#p14" onclick="return changeColor(this);"></a>魏自永平以來，<span class="jiazhu">天監七年，魏改元永平。</span>營明堂、辟雍，役者多不過千人，有司復借以脩寺及供他役，十餘年竟不能成。起部郎源子恭上書，以爲<span class="yinhao">「廢經國之務，資不急之費，宜徹減諸役，早圖就功，使祖宗有嚴配之期，<span class="jiazhu"><span class="shu-ming">孝經</span>，孔子曰：<span class="yinhao">「孝莫大於嚴父，嚴父莫大於配天，昔者周公郊祀后稷以配天，宗祀文王於明堂以配上帝。」</span></span>蒼生有禮樂之富。」</span>詔從之，然亦不能成也。</p>
<p class="em2 strong" id="p15"><a class="gg-link" href="#p15" onclick="return changeColor(this);"></a><span class="yinwen">8</span>魏人陳仲儒請依京房立準以調八音。有司詰仲儒：<span class="yinhao">「京房律準，今雖有其器，曉之者鮮，<span class="jiazhu">詰，去吉翻。鮮，息淺翻。</span>仲儒所受何師，出何典籍？」</span>仲儒對言：<span class="yinhao">「性頗愛琴，又嘗讀司馬彪<span class="shu-ming">續漢書</span>，見京房準術，成數昞然。<span class="jiazhu">司馬彪<span class="shu-ming">志</span>曰：京房六十律相生之法，以上生下，皆三生二；以下生上，皆三生四；陽下生陰，陰上生陽，終於中呂，而十二律畢矣。中呂上生執始，執始下生去滅，上下相生，終於南事，而六十律畢矣。夫十二律之變至於六十，猶八卦之變至於六十四也。宓犧作<span class="shu-ming">易</span>，紀陽氣之初以爲律法，建日冬至之聲，以黃鍾爲宮，太簇爲商，姑洗爲角，林鍾爲徵，南呂爲羽，應鍾爲變宮，蕤賓爲變徵：此聲氣之元，五音之正也。故各終一日，其餘以次運行。當日者各自爲宮，而商、徵以類從焉。<span class="shu-ming">禮運</span>曰：<span class="yinhao">「五聲、六律、十二管還相爲宮，」</span>此之謂也。以六十律分朞之日，黃鍾自冬至始，及冬至而復，陰陽、寒燠、風雨之占生焉。於以檢攝羣音，考其高下，苟非草木之聲則無所不合。<span class="shu-ming">虞書</span>曰：<span class="yinhao">「律和聲」</span>，此之謂也。房又曰：<span class="yinhao">「竹聲不可以度調，故作準以定數。準之狀如瑟，長丈而十三弦，隱間九尺以應黃鍾之律九寸，中央一弦下有畫分寸以爲六十律清濁之節。」</span>房言律詳於劉歆所奏，其術施行於史官，候部用之。<span class="shu-ming">律術</span>曰：<span class="yinhao">「陽以圓爲形，其性動；陰以方爲節，其性靜。動者數三，靜者數二，以陽生陰倍之，以陰生陽四之，皆三而一。陽生陰曰下生，陰生陽曰上生，上生不得過黃鍾之清濁，下生不得及黃鍾之數實，皆參天兩地、圓蓋方覆、六耦承奇之道也。黃鍾，律呂之首，而生十一律者也。其相生也，皆三分而損益之，是故十二律之得十七萬七千一百四十七，是爲黃鍾之實。又以二乘而三約之，是爲下生林鍾之實；又以四乘而三約之，是爲上生太簇之實。推此上下以定六十律之實，以九三之數萬九千六百八十三爲法，律爲寸，於準爲尺，不盈者十之所得爲分，又不盈十之所得爲小分，以其餘正其強弱。以黃鍾十七萬七千一百四十七，下生林鍾；黃鍾爲宮，太蔟商，林鍾徵；一日律九寸，準九尺。色育十七萬六千七百七十六，下生謙待；未知商，謙待徵；六日律八寸九分小分八微強，準八尺九寸萬五千九百七十三。執始十七萬四千七百六十二，下生去滅；執始爲宮，時息商，去滅徵；六日律八寸八分小分七大強，準八尺八寸萬五千五百一十六。丙盛十七萬二千四百一十，下生安度；丙盛爲宮，屈齊商，安度徵；六日律八寸七分小分六微弱，準八尺七寸萬一千六百七十九。分動十七萬八十九，下生歸嘉；分動爲宮，隨期商，歸嘉徵；六日律八寸六分小分四強，準八尺六寸八千一百五十二。質末十六萬七千八百，下生否與；質末爲宮，形晉商，否與徵；六日律八寸五分小分二微強，準八尺五寸四千九百四十五。大呂十六萬五千八百八十八，下生夷則；大呂爲宮，夾鍾商，夷則徵；八日律八寸四分小分三弱，準八尺四寸五千五百八。分否十六萬三千六百五十四，下生解形；分否爲宮，開時商，解形徵；八日律八寸三分小分一強，準八尺三寸二千八百五十一。凌陰十六萬一千四百五十二，下生去南；凌陰爲宮，族嘉商，去南徵；八日律八寸二分小分一弱，準八尺二寸五百一十四。少出十五萬九千二百八十，下生分積；少出爲宮，爭南商，分積徵；六日律八寸小分九強，準八尺萬八千一百六十。太簇十五萬七千四百六十四，下生南呂；太簇爲宮，姑洗商，南呂徵；一日律八寸，準八尺。未知十五萬七千一百三十四，下生白呂；未知爲宮，南授商，白呂徵；六日律七寸九分小分八強，準七尺九寸萬六千三百八十三。時息十五萬五千三百四十四，下生結躬；時息爲宮，變虞商，結躬徵；六日律七寸八分小分九少強，準七尺八寸萬八千一百六十六。屈齊十五萬三千二百五十三，下生歸期；屈齊爲宮，路時商，歸期徵；六日律七寸七分小分九弱，準七尺七寸萬六千九百三十九。隨期十五萬一千一百九十，下生未卯；隨期爲宮，形始商，未卯徵；六日律七寸六分小分八強，準七尺六寸萬五千九百九十二。形晉十四萬九千一百五十五，下生夷汗；形晉爲宮，依行商，夷汗徵；六日律七寸五分小分八弱，準七尺五寸萬五千三百二十五。夾鍾十四萬七千四百五十六，下生無射；夾鍾爲宮，中呂商，無射徵；六日律七寸四分小分九強，準七尺四寸萬八千一十八。開時十四萬五千四百七十，下生閉掩；開時爲宮，中呂商，閉掩徵；八日律七寸三分小分九微弱，準七尺三寸萬七千八百四十一。族嘉十四萬三千五百一十三，下生鄰齊；族嘉爲宮，內負商，鄰齊徵；八日律七寸二分小分九微強，準七尺二寸萬七千九百五十四。爭南十四萬一千五百八十二，下生期保；爭南爲宮，物應商，期保徵；八日律七寸一分小分九強，準七尺一寸萬八千三百二十七。姑洗十三萬九千九百六十八，下生應鍾；姑洗爲宮，蕤賓商，應鍾徵；一日律七寸一分小分一微強，準七尺一寸二千一百八十七。南授十三萬九千六百七十，下生分烏；南授爲宮，南事商，分烏徵；六日律七寸小分九大強，準七尺萬八千九百三十。變虞十三萬八千八十四，下生遲內；變虞爲宮，盛變商，遲內徵；六日律七寸小分一半強，準七尺三千三十。路時十三萬六千二百二十五，下生未育；路時爲宮，離宮商，未育徵；六日律六寸九分小分二微強，準六尺九寸四千一百二十三。形始十三萬四千三百九十二，下生遲時；形始爲宮，制時商，遲時徵；五日律六寸八分小分三弱，準六尺八寸五千四百七十六。依行十三萬二千五百八十二，上生色育；依行爲宮，謙待商，色育徵；七日律六寸七分小分三大強，準六尺七寸七千五十九。中呂十三萬一千七十二，上生執始；中呂爲宮，去滅商，執始徵；八日律六寸六分小分六弱，準六尺六寸萬一千六百四十二。南中十二萬九千三百八，上生丙盛；南中爲宮，安度商，丙盛徵；七日律六寸五分小分七微弱，準六尺五寸萬三百八十五。內負十二萬七千五百六十七，上生分動；內負爲宮，歸嘉商，分動徵；八日律六寸四分小分八強，準六尺四寸萬五千四百五十。物應十二萬五千八百五十，上生質末；物應爲宮，否與商，質末徵；七日律六寸三分小分九強，準六尺三寸萬八千四百八十。蕤賓十二萬四千四百一十六，上生大呂；蕤賓爲宮，夷則商，大呂徵；一日律六寸三分小分二微強，準六尺三寸四千一百三十一。南事十二萬四千一百五十四，下生南事；窮無商徵不爲宮；七日律六寸三分小分一弱，準六尺三寸一千五百三十一。盛變十二萬二千七百四十一，上生分否；盛變爲宮，解形商，分否徵；七日律六寸二分小分三大強，準六尺二寸七千六十四。離宮十二萬一千八百一十九，上生凌陰；離宮爲宮，去南商，凌陰徵；七日律六寸一分小分五微強，準六尺一寸萬二百二十七。制時十一萬九千四百六十，上生少出；制時爲宮，分積商，少出徵；八日律六寸小分七弱，準六尺萬三千六百二十。林鍾十一萬八千九十八，上生太蔟；林鍾爲宮，南呂商，太蔟徵；一日律六寸，準六尺。謙待十一萬七千八百五十一，上生未知；謙待爲宮，白呂商，未知徵；五日律五寸九分小分九弱，準五尺九寸萬七千二百一十三。去滅十一萬六千五百八，上生時息；去滅爲宮，結躬商，時息徵；七日律五寸九分小分二弱，準五尺九寸三千七百八十三。安度十一萬四千九百四十，上生屈齊；安度爲宮，歸期商，屈齊徵；六日律五寸八分小分四弱，準五尺八寸七千七百八十六。歸嘉十一萬三千三百九十三，上生隨期；歸嘉爲宮，未卯商，隨期徵；六日律五寸七分小分六微強，準五尺七寸萬一千九百九十九。否與十一萬一千八百六十七，上生形晉；否與爲宮，夷汗商，形晉徵；五日律五寸六分小分八強，準五尺六寸萬六千四百二十二。夷則十一萬五百九十二，上生夾鍾；夷則爲宮，無射商，夾鍾徵；八日律五寸六分小分二弱，準五尺六寸三千六百七十二。解形十一萬九千一百三，上生開時；解形爲宮，閉掩商，開時徵；八日律五寸五分小分四強，準五尺五寸八千四百六十五。去南十萬七千六百三十五，上生族嘉；去南爲宮，鄰齊商，族嘉徵；八日律五寸四分小分六大強，準五尺四寸萬三千四百六十八。分積十萬六千一百八十八，上生爭南；分積爲宮，期保商，爭南徵；五日律五寸三分小分九半強，準五尺三寸萬八千六百八十一。南呂八萬四千九百七十六，上生姑洗；南呂爲宮，應鍾商，姑洗徵；一日律五寸三分小分三強，準五尺五寸六千五百六十一。白呂十萬四千七百五十六，上生南授；白呂爲宮，分烏商，南授徵；五日律五寸三分小分二強，準五尺三寸四千三百七十一。結躬十萬三千五百六十三，上生變虞；結躬爲宮，遲內商，變虞徵；六日律五寸二分小分六少強，準五尺二寸萬二千一百一十四。歸期十萬二千一百六十九，上生路時；歸期爲宮，未育商，路時徵；六日律五寸一分小分九微強，準五尺一寸萬七千八百五十七。未卯十萬七百九十四，上生形始；未卯爲宮，遲時商，形始徵；六日律五寸一分小分二微強，準五尺一寸四千八十七。夷汗九萬九千四百三十七，上生依行；夷汗爲宮，色育商，依行徵；七日律五寸小分五強，準五尺萬二百二十。無射九萬八千三百四，上生中呂；無射爲宮，執始商，中呂徵；八日律四寸九分小分九強，準四尺九寸萬八千五百七十三。閉掩九萬六千九百八十，上生南中；閉掩爲宮，丙盛商，南中徵；八日律四寸九分小分三弱，準四尺九寸五千三百三十三。鄰齊九萬五千六百七十五，上生內負；鄰齊爲宮，分動商，內負徵；七日律四寸八分小分六微強，準四尺八寸萬一千九百六十六。期保九萬四千三百八十八，上生物應；期保爲宮，質末商，物應徵；八日律四寸七分小分九微弱，準四尺七寸萬八千七百七十九。應鍾九萬三千三百一十二，上生蕤賓；應鍾爲宮，大呂商，蕤賓徵；一日律四寸七分小分四微強，準四尺七寸八千十九。分烏九萬三千一百一十七，上生南事；分烏窮次無徵不爲宮；七日律四寸七分小分三微強，準四尺七寸六千五十九。遲內九萬二千九十六，上生盛變；遲內爲宮，分否商，盛變徵；八日律四寸六分小分八弱，準四尺六寸萬五千一百四十二。未育九萬八百一十七，上生離宮；未育爲宮，凌陰商，離宮徵；八日律四寸六分小分一少強，準四尺六寸二千七百五十二。遲時八萬九千五百九十五，上生制時；遲時爲宮，少出商，制時徵；六日律四寸五分小分五強，準四尺五寸萬二百一十五。截管爲律，吹以考聲，列以物氣，道之本也。術家以其聲微而體難知，其分數不明，故作準以代之。準之聲明暢易達，分寸又粗；然弦以緩急清濁，非管無以正也。均其中弦，令與黃鍾相得，按畫以求諸律，無不如數而應者矣。音聲精微，綜之者解。」</span><span class="shu-ming">晉書·樂志</span>：宮，中也，中和之道無往而不理。商，強也，謂金性堅強。角，觸也，象諸陽觸物而生。徵，止也，言物盛則止。羽，舒也，陽氣將復，萬物孳育而舒生。宋白曰：合宮通音謂之宮，其音雄雄洪洪然。開口吐聲謂之商，其音鏘鏘倉倉然。張牙湧脣謂之角，其音喔喔礭礭然。齒合脣開謂之徵，其音倚倚<span class="zuzi">{疒@戲}</span><span class="zuzi">{疒@戲}</span>然。齒開脣聚謂之羽，其音詡酗于吁然。</span>遂竭愚思，<span class="jiazhu">思，相吏翻。</span>鑽硏甚久，頗有所得。夫準者所以代律，取其分數，調校樂器。竊尋調聲之體，宮、商宜濁，徵、羽宜清。<span class="jiazhu">徵，陟里翻；下同。</span>若依公孫崇，止以十二律聲，而云還相爲宮，<span class="jiazhu">還，音旋。</span>清濁悉足。唯黃鍾管最長，故以黃鍾爲宮，則往往相順。若均之八音，猶須錯采衆音，配成其美。若以應鍾爲宮，蕤賓爲徵，則徵濁而宮清，雖有其韻，不成音曲。若以中呂爲宮，則十二律中全無所取。今依京房書，中呂爲宮，乃以去滅爲商，執始爲徵，然後方韻。而崇乃以中呂爲宮，猶用林鍾爲徵，何由可諧！<span class="jiazhu">中呂，陸德明曰：中，音仲，又如字。</span>但音聲精徵，史傳簡略，舊志準十三絃，隱間九尺，不言須柱以不。<span class="jiazhu">不，讀曰否。今<span class="shu-ming">刑統疏議</span>多用<span class="yinhao">「以否」</span>二字，蓋當時常用疑辭也。</span>又，一寸之內有萬九千六百八十三分，微細難明。仲儒私曾考驗，準當施柱，但前卻柱中，以約準分，則相生之韻已自應合。其中絃粗細，<span class="jiazhu">粗，讀曰麤。</span>須與琴宮相類，施軫以調聲，令與黃鍾相合。中絃下依數畫六十律清濁之節，其餘十二絃須施柱如箏，卽於中絃按盡一周之聲，度著十二絃上。<span class="jiazhu">著，直略翻。</span>然後依相生之法，以次運行，取十二律之商、徵。商、徵旣定，又依琴五調調聲之法以均樂器，<span class="jiazhu">五調之調，徒釣翻。調聲之調如字。</span>然後錯采衆聲以文飾之，若事有乖此，聲則不和。且燧人不師資而習火，<span class="jiazhu">古者未有火化，燧人氏始鑽燧出火，敎民熟食。</span>延壽不束脩以變律，<span class="jiazhu">延壽，卽京房之師焦延壽也。言無所師承而變十二律爲六十律也。孔子曰：自行束脩以上，吾未嘗無誨焉。朱元晦<span class="shu-ming">註</span>曰：脩，脯也，十脡爲束。古者相見必執贄以爲禮，束脩其至薄者也。</span>故云知之者欲敎而無從，心達者體知而無師，有一毫所得，皆關心抱，豈必要經師受然後爲奇哉！」</span>尙書蕭寶寅奏仲儒學不師受，輕欲制作，不敢<span class="jiaozhusup">【章：十二行本「敢」作「合」；乙十一行本同；孔本同。】</span>依許；事遂寢。</p>
<p class="em2 strong" id="p16"><a class="gg-link" href="#p16" onclick="return changeColor(this);"></a><span class="yinwen">9</span>魏中尉東平王匡以論議數爲任城王澄所奪，憤恚，復治其故棺，<span class="jiazhu">匡造棺見一百四十七卷七年。數，所角翻。恚，於避翻。復，扶又翻。治，直之翻。</span>欲奏攻澄。澄因奏匡罪狀三十餘條，廷尉處以死刑。<span class="jiazhu">處，昌呂翻。</span>秋，八月，己未，詔免死，削除官爵，以車騎將軍侯剛代領中尉。<span class="jiazhu">騎，奇寄翻。</span>三公郎中辛雄奏理匡，<span class="jiazhu">曹魏置尙書三公郎。</span>以爲<span class="yinhao">「歷奉三朝，骨鯁之迹，朝野具知，<span class="jiazhu">朝，直遙翻。</span>故高祖賜名曰匡。先帝旣已容之於前，陛下亦宜寬之於後，若終貶黜，恐杜忠臣之口。」</span>未幾，復除匡平州刺史。<span class="jiazhu">幾，居豈翻。復，扶又翻。</span>雄，琛之族孫也。<span class="jiazhu">辛琛見一百四十七卷天監六年。琛，丑林翻。</span></p>
<p class="em2 strong" id="p17"><a class="gg-link" href="#p17" onclick="return changeColor(this);"></a><span class="yinwen">10</span>九月，庚寅朔，<span class="jiaozhusup">【章：十二行本無「朔」字；乙十一行本同；孔本同；張校同，云從無註本。】</span>胡太后遊嵩高；癸巳，還宮。</p>
<p class="em2 strong" id="p18"><a class="gg-link" href="#p18" onclick="return changeColor(this);"></a>太后從容謂兼中書舍人楊昱曰：<span class="yinhao">「親姻在外，不稱人心，<span class="jiazhu">從，千容翻。稱，尺證翻。</span>卿有聞，愼勿諱隱！」</span>昱奏揚州刺史李崇五車載貨，相州<span class="jiaozhusup">【章：十二行本「相」作「恆」；乙十一行本同；孔本同。】</span>刺史楊鈞造銀食器<span class="jiaozhusup">【章：十二行本「器」下有「十具並」三字；孔本同；張校云，脫「十具」二字。】</span>餉領軍元义。<span class="jiazhu">相，息亮翻。</span>太后召义夫妻，泣而責之。<span class="jiazhu">泣而責之，愛誨之意也。</span>义由是怨昱。昱叔父舒妻，武昌王和之妹也。和卽义之從祖。<span class="jiazhu">從，才用翻。</span>舒卒，元氏頻請別居，昱父椿泣責不聽，元氏恨之。會瀛州民劉宣明謀反，事覺，逃亡。义使和及元氏誣告昱藏匿宣明，且云：<span class="yinhao">「昱父定州刺史椿，叔父華州刺史津，並送甲仗三百具，謀爲不逞。」</span><span class="jiazhu">華，戶化翻。</span>义復構成之。遣御仗五百人夜圍昱宅，收之，一無所獲。太后問其狀，昱具對爲元氏所怨。太后解昱縛，處和及元氏死刑，<span class="jiazhu">復，扶又翻。處，昌呂翻。</span>旣而义營救之，和直免官，元氏竟不坐。<span class="jiazhu">史言靈后昵庇元义以自遺患。</span></p>
<p class="em2 strong" id="p19"><a class="gg-link" href="#p19" onclick="return changeColor(this);"></a><span class="yinwen">11</span>冬，十二月，癸丑，魏任城文宣王澄卒。<span class="jiazhu">任，音壬。卒，子恤翻。</span></p>
<p class="em2 strong" id="p20"><a class="gg-link" href="#p20" onclick="return changeColor(this);"></a><span class="yinwen">12</span>庚申，魏大赦。</p>
<p class="em2 strong" id="p21"><a class="gg-link" href="#p21" onclick="return changeColor(this);"></a><span class="yinwen">13</span>是歲，高句麗王雲卒，世子安立。<span class="jiazhu">句，如字；又音駒。麗，力知翻。</span></p>
<p class="em2 strong" id="p22"><a class="gg-link" href="#p22" onclick="return changeColor(this);"></a><span class="yinwen">14</span>魏以郎選不精，大加沙汰，<span class="jiazhu">以水淘去沙石，謂之沙汰，故以諭去不肖。</span>唯朱元旭、辛雄、羊深、源子恭及范陽祖瑩等八人以才用見留，餘皆罷遣。深，祉之子也。<span class="jiazhu">正始之初，羊祉鎭梁、益。</span></p>
<div class="yt" id="y520"><p class="strong" id="p23"><a class="gg-link" href="#p23" onclick="return changeColor(this);"></a><span class="section" id="title-4"><span data-head-description="高祖武皇帝五" data-head-level="h4" data-head-title="普通元年">普通元年</span></span><span class="biaozhusup" data-rel="">（庚子、五二〇年）</span></p></div>
<p class="em2 strong" id="p24"><a class="gg-link" href="#p24" onclick="return changeColor(this);"></a><span class="yinwen">1</span>春，正月，乙亥朔，改元大赦。</p>
<p class="em2 strong" id="p25"><a class="gg-link" href="#p25" onclick="return changeColor(this);"></a><span class="yinwen">2</span>丙子，日有食之。</p>
<p class="em2 strong" id="p26"><a class="gg-link" href="#p26" onclick="return changeColor(this);"></a><span class="yinwen">3</span>己卯，以臨川王宏爲太尉、揚州刺史，金紫光祿大夫王份爲尙書左僕射。份，奐之弟也。<span class="jiazhu">份，彼陳翻。王奐死於齊武帝永明十一年。</span></p>
<p class="em2 strong" id="p27"><a class="gg-link" href="#p27" onclick="return changeColor(this);"></a><span class="yinwen">4</span>左軍將軍豫寧威伯馮道根卒。<span class="jiazhu"><span class="shu-ming">五代志</span>：豫章郡建昌縣舊有豫寧縣。宋白曰：漢建安中，分建昌立西安縣，晉太康元年，改爲豫寧縣。</span>是日上春，祠二廟，<span class="jiazhu">帝立太廟，祀太祖文皇帝以上爲六親廟，皆同一堂，共庭而別室。又有小廟，太祖太夫人廟也，非嫡，故別立廟。皇帝每祭太廟訖，乃詣小廟，亦以一太牢，如太廟禮。有二廟令，掌廟事。</span>旣出宮，有司以聞。問中書舍人朱异曰：<span class="yinhao">「吉凶同日，今可行乎？」</span>對曰：<span class="yinhao">「昔衞獻公聞柳莊死，不釋祭服而往。<span class="jiazhu"><span class="shu-ming">記·檀弓</span>曰：衞太史柳莊寢疾，公曰：<span class="yinhao">「若疾革，雖當祭必告。」</span>公再拜稽首，請於尸曰：<span class="yinhao">「有臣柳莊也者，非寡人之臣，社稷之臣也。聞之死，請往。」</span>不釋服而往，遂以襚之。</span>道根雖未爲社稷之臣，亦有勞王室，臨之，禮也。」</span>上卽幸其宅，哭之甚慟。</p>
<p class="em2 strong" id="p28"><a class="gg-link" href="#p28" onclick="return changeColor(this);"></a><span class="yinwen">5</span>高句麗世子安遣使入貢。二月，癸丑，以安爲寧東將軍、高句麗王，<span class="jiazhu">句，音駒。麗，力知翻。使，疏吏翻。</span>遣使者江法盛授安衣冠劍佩。魏光州兵就海中執之，送洛陽。<span class="jiazhu">魏皇興四年，分青州置光州，領東萊、長廣、東牟郡，治掖。</span></p>
<p class="em2 strong" id="p29"><a class="gg-link" href="#p29" onclick="return changeColor(this);"></a><span class="yinwen">6</span>魏太傅、侍中、清河文獻王懌，美風儀，胡太后逼而幸之。然素有才能，輔政多所匡益，好文學，<span class="jiazhu">好，呼到翻。</span>禮敬士人，時望甚重。侍中、領軍將軍元义在門下，兼總禁兵，恃寵驕恣，志欲無極，懌每裁之以法，义由是怨之。衞將軍、儀同三司劉騰，權傾內外，吏部希騰意，奏用騰弟爲郡，人資乖越，<span class="jiazhu">人非其才爲乖，資非其次爲越。</span>懌抑而不奏，騰亦怨之。龍驤府長史宋維，弁之子也，<span class="jiazhu">宋弁見用於魏孝文帝。驤，思將翻。長，之兩翻。</span>懌薦爲通直郎，<span class="jiazhu">通直郎，卽通直散騎侍郎，隋後遂爲寄祿官。</span>浮薄無行。<span class="jiazhu">行，下孟翻。</span>义許維以富貴，使告司染都尉韓文殊父子謀作亂立懌。<span class="jiazhu"><span class="shu-ming">周官</span>有梁人，漢有平準令，主練染作采色。後魏置司染都尉，後齊太府寺屬官有司染署令、丞。陸德明：染，而豔翻；劉而險翻。</span>懌坐禁止，按驗，無反狀，得釋，維當反坐；<span class="jiazhu">反坐，誣告失實者以其所告之罪坐之。</span>义言於太后曰：<span class="yinhao">「今誅維，後有眞反者，人莫敢告。」</span>乃黜維爲昌平郡守。<span class="jiazhu">昌平縣，漢屬上谷郡，後魏置昌平郡，屬燕州，隋復廢郡爲縣，屬幽州。</span></p>
<p class="em2 strong" id="p30"><a class="gg-link" href="#p30" onclick="return changeColor(this);"></a>义恐懌終爲己害，乃與劉騰密謀，使主食中黃門胡定自列<span class="jiazhu">主食，主御食者也。列，陳也。</span>云：<span class="yinhao">「懌貨定使毒魏主，若己得爲帝，許定以富貴。」</span>帝時年十一，信之。秋，七月，丙子，太后在嘉福殿，未御前殿，义奉帝御顯陽殿，騰閉永巷門，太后不得出。懌入，遇义於含章殿後，义厲聲不聽懌入，懌曰：<span class="yinhao">「汝欲反邪！」</span>义曰：<span class="yinhao">「义不反，正欲縛反者耳！」</span>命宗士及直齋執懌衣袂，將入含章東省，<span class="jiazhu">魏置宗師，宗士其屬也。直齋，直殿內齋閤者也，屬直閤。將，引也，送也。</span>使人防守之。騰稱詔集公卿議，論懌大逆；衆咸畏义，無敢異者，唯僕射新泰文貞公游肇抗言以爲不可，<span class="jiazhu"><span class="shu-ming">五代志</span>新泰縣屬琅邪郡。</span>終不下署。<span class="jiazhu">不下筆署名也。</span></p>
<p class="em2 strong" id="p31"><a class="gg-link" href="#p31" onclick="return changeColor(this);"></a>义、騰持公卿議入，俄而得可，<span class="jiazhu">魏主可其奏也。</span>夜中殺懌。於是詐爲太后詔，自稱有疾，還政於帝。幽太后於北宮宣光殿，宮門晝夜長閉，內外斷絕，騰自執管鑰，帝亦不得省見，<span class="jiazhu">省，悉景翻。見，賢遍翻。</span>裁聽傳食而已。太后服膳俱廢，不免飢寒，乃歎曰：<span class="yinhao">「養虎得噬，我之謂矣。」</span>又使中常侍<span class="jiaozhusup">【章：十二行本「侍」下有「酒泉」二字；乙十一行本同；孔本同。】</span>賈粲侍帝書，密令防察動止。义遂與太師高陽王雍等同輔政，帝謂义爲姨父。义與騰表裏擅權，义爲外禦，騰爲內防，常直禁省，共裁刑賞，政無巨細，決於二人，威振內外，百僚重跡。<span class="jiazhu">重，直龍翻。言懼之甚，不敢妄舉足而行，步步踏陳迹也。</span></p>
<p class="em2 strong" id="p32"><a class="gg-link" href="#p32" onclick="return changeColor(this);"></a>朝野聞懌死，莫不喪氣，<span class="jiazhu">喪，息浪翻。</span>胡夷爲之剺面者數百人。<span class="jiazhu">爲，于僞翻。剺，里之翻。胡夷臨喪，剺面而哭哀甚。</span>游肇憤邑而卒。</p>
<p class="em2 strong" id="p33"><a class="gg-link" href="#p33" onclick="return changeColor(this);"></a><span class="yinwen">7</span>己卯，江、淮、海並溢。</p>
<p class="em2 strong" id="p34"><a class="gg-link" href="#p34" onclick="return changeColor(this);"></a><span class="yinwen">8</span>辛卯，魏主加元服，大赦，改元正光。</p>
<p class="em2 strong" id="p35"><a class="gg-link" href="#p35" onclick="return changeColor(this);"></a><span class="yinwen">9</span>魏相州刺史中山文莊王熙，英之子也，<span class="jiazhu">元英事魏孝文、宣武，數將兵有功。相，息亮翻。</span>與弟給事黃門侍郎略、司徒祭酒纂，<span class="jiazhu">自曹魏以來，公府有東、西閤祭酒。</span>皆爲清河王懌所厚，聞懌死，起兵於鄴，上表欲誅元义、劉騰，纂亡奔鄴。後十日，長史柳元章等帥城人鼓譟而入，<span class="jiazhu">帥，讀曰率；下同。</span>殺其左右，執熙、纂幷諸子置於高樓。八月，甲寅，元义遣尙書左丞盧同就斬熙於鄴街，幷其子弟。</p>
<p class="em2 strong" id="p36"><a class="gg-link" href="#p36" onclick="return changeColor(this);"></a>熙好文學，有風義，<span class="jiazhu">好，呼到翻。</span>名士多與之遊，將死，與故知書曰：<span class="yinhao">「吾與弟俱蒙皇太后知遇，兄據大州，弟則入侍，殷勤言色，恩同慈母。今皇太后見廢北宮，太傅清河王橫受屠酷，<span class="jiazhu">橫，戶孟翻。</span>主上幼年，獨在前殿。君親如此，無以自安，故帥兵民欲建大義於天下。但智力淺短，旋見囚執，<span class="jiazhu">旋，反也。</span>上慚朝廷，下愧相知。本以名義干心，不得不爾，流腸碎首，復何言哉！凡百君子，各敬爾儀，爲國爲身，善勗名節！」</span><span class="jiazhu">復，扶又翻。爲，于僞翻；下爲知、力爲同。</span>聞者憐之。熙首至洛陽，親故莫敢視，前驍騎將軍刁整獨收其尸而藏之。<span class="jiazhu">驍，堯翻翻。騎，奇寄翻。</span>整，雍之孫也。<span class="jiazhu">刁雍去晉入魏，著功淮、汝之間。</span>盧同希义意，窮治熙黨與，<span class="jiazhu">治，直之翻。</span>鎖濟陰內史楊昱赴鄴，<span class="jiazhu">濟陰郡，漢、晉屬兗州，魏屬西兗州。濟，子禮翻。</span>考訊百日，乃得還任。义以同爲黃門侍郎。</p>
<p class="em2 strong" id="p37"><a class="gg-link" href="#p37" onclick="return changeColor(this);"></a>元略亡抵故人河內司馬始賓，始賓與略縛荻茷夜渡孟津，詣屯留栗法光家，<span class="jiazhu">屯留縣自漢、晉以來屬上黨郡。<span class="shu-ming">姓譜</span>：栗姓，栗陸氏之後。漢長安富室有栗氏。師古曰：屯，音純。</span>轉依西河太守刁雙，匿之經年。時購略甚急，略懼，求送出境，雙曰：<span class="yinhao">「會有一死，所難遇者爲知己死耳，願不以爲慮。」</span>略固求南奔，雙乃使從子昌送略渡江，<span class="jiazhu">從，才用翻。</span>遂來奔，上封略爲中山王。<span class="jiazhu">爲略後還魏張本。</span>雙，雍之族孫也。义誣刁整送略，幷其子弟收繫之，御史王基等力爲辯雪，乃得免。</p>
<p class="em2 strong" id="p38"><a class="gg-link" href="#p38" onclick="return changeColor(this);"></a><span class="yinwen">10</span>甲子，侍中、車騎將軍永昌嚴侯韋叡卒。<span class="jiazhu"><span class="shu-ming">五代志</span>：零陵郡零陵縣舊分置永昌縣。<span class="shu-ming">諡法</span>：服敵公莊曰嚴；威而不猛曰嚴。騎，奇寄翻。</span>時上方崇釋氏，士民無不從風而靡，獨叡自以位居大臣，不欲與俗俯仰，所行略如平日。<span class="jiazhu">史言韋叡於事佛之朝，矯之以正，幾於以道事君者。</span></p>
<p class="em2 strong" id="p39"><a class="gg-link" href="#p39" onclick="return changeColor(this);"></a><span class="yinwen">11</span>九月，戊戌，魏以高陽王雍爲丞相，總攝內外，與元义同決庶務。</p>
<p class="em2 strong" id="p40"><a class="gg-link" href="#p40" onclick="return changeColor(this);"></a><span class="yinwen">12</span>初，柔然佗汗可汗納伏名敦之妻候呂陵氏，生伏跋可汗及阿那瓌等六子。<span class="jiazhu">可，從刊入聲。汗，音寒。瓌，古回翻。</span>伏跋旣立，忽亡其幼子祖惠，求募不能得。有巫地萬言祖惠今在天上，我能呼之，乃於大澤中施帳幄，祀天神，祖惠忽在帳中，自云恆在天上。<span class="jiazhu">恆，戶登翻。</span>伏跋大喜，號地萬爲聖女，納爲可賀敦。<span class="jiazhu">柔然之主曰可汗，其正室曰可賀敦。</span>地萬旣挾左道，復有恣色，伏跋敬而愛之，信用其言，干亂國政。如是積歲，祖惠浸長，語其母曰：<span class="yinhao">「我常在地萬家，未嘗上天，上天者地萬敎我也。」</span><span class="jiazhu">長，知兩翻。語，牛倨翻。上，時掌翻。</span>其母具以狀告伏跋，伏跋曰：<span class="yinhao">「地萬能前知未然，勿爲讒也。」</span>旣而地萬懼，譖祖惠於伏跋而殺之。候呂陵氏遣其大臣具列等絞殺地萬；伏跋怒，欲誅具列等。會阿至羅入寇，<span class="jiazhu">阿至羅，虜之別種，居北河之東，世附於魏。一曰：阿至羅，高車種。</span>伏跋擊之，兵敗而還。<span class="jiazhu">還，從宣翻，又如字。</span>候呂陵氏與大臣共殺伏跋，立其弟阿那瓌爲可汗。阿那瓌立十日，其族兄示發帥衆數萬擊之，<span class="jiazhu">帥，讀曰率。</span>阿那瓌戰敗，與其弟乙居伐輕騎奔魏。<span class="jiazhu">騎，奇寄翻。</span>示發殺候呂陵氏及阿那瓌二弟。<span class="jiazhu">史言柔然亂。</span></p>
<p class="em2 strong" id="p41"><a class="gg-link" href="#p41" onclick="return changeColor(this);"></a><span class="yinwen">13</span>魏清河王懌死，汝南王悅了無恨元义之意，以桑落酒候之，<span class="jiazhu"><span class="shu-ming">水經註</span>：河東郡多徙民，民有姓劉名墮者，宿擅工釀，採挹河流，醞成芳酎，懸食同枯枝之年，排於桑落之辰，故酒得其名。香醑之色，清白若滫漿焉，別調氛氳，不與他同，蘭薰麝越，自成馨逸，方土之貢，最爲佳酌。自王公庶友牽拂相招，每云索郎，索郎返語爲桑落也。更爲籍徵之雋句，中書之英談。</span>盡其私佞。义大喜，冬十月，乙卯，以悅爲侍中、太尉。悅就懌子亶求懌服玩，不時稱旨，<span class="jiazhu">旣遷延不以時納，所納者又不稱悅意也。稱，尺證翻。</span>杖亶百下，幾死。<span class="jiazhu">幾，居依翻。</span></p>
<p class="em2 strong" id="p42"><a class="gg-link" href="#p42" onclick="return changeColor(this);"></a><span class="yinwen">14</span>柔然可汗阿那瓌將至魏，魏主使司空京兆王繼、侍中崔光等相次迎之，賜勞甚厚。魏主引見阿那瓌於顯陽殿，<span class="jiazhu">勞，力到翻。見，賢遍翻。</span>因置宴，置阿那瓌位於親王之下。宴將罷，阿那瓌執啓立於座後，詔引至御座前，阿那瓌再拜言曰：<span class="yinhao">「臣以家難，<span class="jiazhu">難，乃旦翻。</span>輕來詣闕，本國臣民，皆已逃散。陛下恩隆天地，乞兵送還本國，誅翦叛逆，收集亡散，臣當統帥遺民，奉事陛下。<span class="jiazhu">帥，讀曰率。</span>言不能盡，別有啓陳。」</span>仍以啓授中書舍人常景以聞。景，爽之孫也。<span class="jiazhu">常爽見一百二十三卷宋文帝元嘉六年。</span></p>
<p class="em2 strong" id="p43"><a class="gg-link" href="#p43" onclick="return changeColor(this);"></a>十一月，己亥，魏立阿那瓌爲朔方公、蠕蠕王，賜以衣服、軺車，<span class="jiazhu">蠕，人兗翻。軺，音遙。</span>祿恤儀衞，一如親王。時魏方強盛，於洛水橋南御道東作四館，道西立四里：有自江南來降者處之金陵館，三年之後賜宅於歸正里；自北夷降者處燕然館，賜宅於歸德里；自東夷降者處扶桑館，賜宅於慕化里；自西夷降者處崦嵫館，賜宅於慕義里。<span class="jiazhu">四館皆因四方之地爲名：金陵在江南，燕然在漠北，扶桑在東，日所出，崦嵫在西，日所入。<span class="shu-ming">山海經</span>曰：大荒之中，暘谷上有扶桑，日所出也。灰野之山有樹，青葉赤華，名曰若木，日所入也；生崐崙西，鳥鼠山西南，曰崦嵫。<span class="shu-ming">淮南子</span>曰：經細柳西方之地，崦嵫日所入也。<span class="shu-ming">十洲記</span>曰：扶桑在碧海中，長數千丈，一千餘圍，兩榦同根，更相依倚，是以名扶桑。降，戶江翻。處，昌呂翻；下同。燕，因肩翻。崦，依廉翻，又依檢翻。嵫，音茲。</span>及阿那瓌入朝，以燕然館處之。阿那瓌屢求返國，朝議異同不決，<span class="jiazhu">朝，直遙翻。</span>阿那瓌以金百斤賂元义，遂聽北歸。十二月，壬子，魏敕懷朔都督簡銳騎二千護送阿那瓌達境首，<span class="jiazhu">境首，猶言界首也。騎，奇寄翻。</span>觀機招納。若彼迎候，宜賜繒帛車馬禮餞而返；<span class="jiazhu">繒，慈陵翻。</span>如不容受，聽還闕庭。其行裝資遣，付尙書量給。<span class="jiazhu">量，音良。</span></p>
<p class="em2 strong" id="p44"><a class="gg-link" href="#p44" onclick="return changeColor(this);"></a><span class="yinwen">15</span>辛酉，魏以京兆王繼爲司徒。</p>
<p class="em2 strong" id="p45"><a class="gg-link" href="#p45" onclick="return changeColor(this);"></a><span class="yinwen">16</span>魏遣使者劉善明來聘，始復通好。<span class="jiazhu">自齊明帝建元二年盧昶北歸之後，魏不復遣使南聘，至是復通。復，扶又翻。</span></p>
<div class="yt" id="y521"><p class="strong" id="p46"><a class="gg-link" href="#p46" onclick="return changeColor(this);"></a><span class="section" id="title-5"><span data-head-description="高祖武皇帝五" data-head-level="h4" data-head-title="普通二年">二年</span></span><span class="biaozhusup" data-rel="">（辛丑、五二一年）</span></p></div>
<p class="em2 strong" id="p47"><a class="gg-link" href="#p47" onclick="return changeColor(this);"></a><span class="yinwen">1</span>春，正月，辛巳，上祀南郊。</p>
<p class="em2 strong" id="p48"><a class="gg-link" href="#p48" onclick="return changeColor(this);"></a><span class="yinwen">2</span>置孤獨園於建康，以收養窮民。<span class="jiazhu">古者鰥寡孤獨廢疾者有養。帝非能法古也，祖釋氏須達多長者之爲耳。</span></p>
<p class="em2 strong" id="p49"><a class="gg-link" href="#p49" onclick="return changeColor(this);"></a><span class="yinwen">3</span>戊子，大赦。</p>
<p class="em2 strong" id="p50"><a class="gg-link" href="#p50" onclick="return changeColor(this);"></a><span class="yinwen">4</span>魏南秦州氐反。</p>
<p class="em2 strong" id="p51"><a class="gg-link" href="#p51" onclick="return changeColor(this);"></a><span class="yinwen">5</span>魏發近郡兵萬五千人，<span class="jiazhu">近郡，近輔諸郡也。</span>使懷朔鎭將楊鈞將之，<span class="jiazhu">將，息亮翻；下同。</span>送柔然可汗阿那瓌返國。尙書左丞張普惠上疏，以爲：<span class="yinhao">「蠕蠕久爲邊患，今茲天降喪亂，<span class="jiazhu">喪，息浪翻。</span>荼毒其心，蓋欲使之知有道之可樂，革面稽首以奉大魏也。<span class="jiazhu">樂，音洛。稽，音啓。</span>陛下宜安民恭己以悅服其心。阿那瓌束身歸命，撫之可也；乃更先自勞擾，興師郊甸之內，投諸荒裔之外，救累世之勍敵，資天亡之醜虜，臣愚未見其可也。<span class="jiazhu">勍，渠京翻。</span>此乃邊將貪竊一時之功，不思兵爲凶器，王者不得已而用之。<span class="jiazhu">用<span class="shu-ming">老子</span>語意。</span>況今旱暵方甚，聖慈降膳，<span class="jiazhu">暵，呼旱翻。</span>乃以萬五千人使楊鈞爲將，欲定蠕蠕，干時而動，其可濟乎！脫有顚覆之變，楊鈞之肉，其足食乎！<span class="jiazhu">用<span class="shu-ming">左傳</span>楚孫叔敖斥伍參語意。</span>宰輔專好小名，<span class="jiazhu">好，呼到翻。</span>不圖安危大計，此微臣所以寒心者也。且阿那瓌之不還，負何信義，臣賤不及議，<span class="jiazhu">漢自議郎以上皆得預朝廷大議，尙書二丞，於當時位不爲卑，而以爲賤不及議，蓋自曹魏以後，朝廷大議止及八坐以上。</span>文書所過，<span class="jiazhu">文書皆過尙書二丞之手。</span>不敢不陳。」</span><span class="jiaozhusup">【章：十二行本「陳」下有「弗聽」二字；乙十一行本同；孔本同；張校同。】</span>阿那瓌辭於西堂，詔賜以軍器、衣被、雜采、糧畜，事事優厚，<span class="jiazhu">采，與綵同。畜，許救翻。</span>命侍中崔光等勞遣於外郭。<span class="jiazhu">勞，力到翻。</span></p>
<p class="em2 strong" id="p52"><a class="gg-link" href="#p52" onclick="return changeColor(this);"></a>阿那瓌之南奔也，其從父兄婆羅門帥衆數萬入討示發，破之，<span class="jiazhu">從，才用翻。帥，讀曰率。</span>示發奔地豆干，<span class="jiazhu"><span class="shu-ming">魏書</span>曰：地豆干國在室韋西千餘里。</span>地豆干殺之，國人推婆羅門爲彌偶可社句可汗。<span class="jiazhu">魏收曰：魏言安靜也。</span>楊鈞表稱：<span class="yinhao">「柔然已立君長，<span class="jiazhu">長，知兩翻。</span>恐未肯以殺兄之人郊迎其弟。輕往虛返，徒損國威。自非廣加兵衆，無以送其入北。」</span>二月，魏人使舊嘗奉使柔然者牒云具仁<span class="jiazhu">牒云，姓；具仁，名。<span class="shu-ming">魏書·官氏志</span>，內入諸姓有牒云氏。奉使，疏吏翻。</span>往諭婆羅門，使迎阿那瓌。</p>
<p class="em2 strong" id="p53"><a class="gg-link" href="#p53" onclick="return changeColor(this);"></a><span class="yinwen">6</span>辛丑，上祀明堂。</p>
<p class="em2 strong" id="p54"><a class="gg-link" href="#p54" onclick="return changeColor(this);"></a><span class="yinwen">7</span>庚戌，魏使假撫軍將軍邴虯討南秦叛氐。<span class="jiazhu"><span class="shu-ming">姓譜</span>：邴卽丙姓。</span></p>
<p class="em2 strong" id="p55"><a class="gg-link" href="#p55" onclick="return changeColor(this);"></a><span class="yinwen">8</span>魏元义、劉騰之幽胡太后也，右衞將軍奚康生預其謀，义以康生爲撫軍大將軍、河南尹，仍使之領左右。<span class="jiazhu">領仗身左右。</span>康生子難當娶侍中、左衞將軍侯剛女，剛子，义之妹夫也，义以康生通姻，深相委託，三人率多俱宿禁中，時或迭出，以難當爲千牛備身。<span class="jiazhu">御左右有千牛刀，謂之防身刀。千牛刀者，利刃也，取庖丁解數千牛而芒刃不頓爲義。千牛備身，執千牛刀以侍左右者也。</span>康生性粗武，言氣高下，义稍憚之，見于顏色，<span class="jiazhu">見，賢遍翻。</span>康生亦微懼不安。</p>
<p class="em2 strong" id="p56"><a class="gg-link" href="#p56" onclick="return changeColor(this);"></a>甲午，魏主朝太后于西林園，文武侍坐，酒酣迭舞，<span class="jiazhu">朝，直遙翻。坐，徂臥翻。</span>康生乃爲力士儛，<span class="jiazhu">蓋爲勇士進退坐作之氣勢而舞也。儛，與舞同。</span>及折旋之際，每顧視太后，舉手、蹈足、瞋目、頷首，爲執殺之勢，<span class="jiazhu">折，之舌翻。瞋，七人翻。</span>太后解其意而不敢言。<span class="jiazhu">解，戶買翻。</span>日暮，太后欲攜帝宿宣光殿，侯剛曰：<span class="yinhao">「至尊已朝訖，嬪御在南，<span class="jiazhu">宣光殿在洛陽北宮，元叉等幽胡太后於此，魏主與嬪御居南宮，故侯剛云然。嬪，毗賓翻。</span>何必留宿！」</span>康生曰：<span class="yinhao">「至尊陛下之兒，隨陛下將東西，更復訪誰！」</span><span class="jiazhu">復，扶又翻。</span>羣臣莫敢應。太后自起援帝臂，<span class="jiazhu">援，于元翻，引也。</span>下堂而去。康生大呼，唱萬歲。<span class="jiazhu">呼，火故翻。</span>帝前入閤，左右競相排，閤不得閉。康生奪難當千牛刀，斫直後元思輔，<span class="jiazhu">直後，官名，直閤之屬也。</span>乃得定。帝旣升宣光殿，左右侍臣俱立西階下。康生乘酒勢將出處分，<span class="jiazhu">處，昌呂翻。分，扶問翻。</span>爲义所執，鎖於門下。<span class="jiazhu">以此知一夫之勇終受制於人也。</span>光祿勳賈粲紿太后曰：<span class="yinhao">「侍官懷恐不安，<span class="jiazhu">言其心懷恐懼也。紿，徒亥翻。</span>陛下宜親安慰。」</span>太后信之，適下殿，粲卽扶帝出東序，前御顯陽殿，閉太后於宣光殿。至晚，义不出，令侍中、黃門、僕射、尙書等十餘人就康生所訊其事，處康生斬刑，難當絞刑。<span class="jiazhu">處，昌呂翻。</span>义與剛並在內，矯詔決之：康生如奏，難當恕死從流。難當哭辭父，康生慷慨不悲，曰：<span class="yinhao">「我不反死，汝何哭也？」</span>時已昏闇，有驅康生赴市，斬之；尙食典御奚混與康生同執刀入內，亦坐絞。<span class="jiazhu">尙食典御，唐爲尙食奉御。進御必辨時禁，先嘗之。</span>難當以侯剛壻，得留百餘日，竟流安州；<span class="jiazhu">魏顯祖皇興二年，置安州，治方城，領密雲、廣陽、安樂郡。</span>久之，义使行臺盧同就殺之。<span class="jiazhu">魏太祖旣得中山，將北還，慮中原有變，乃於鄴、中山置行臺，後因之。</span>以劉騰爲司空。八坐、九卿常旦造騰宅，<span class="jiazhu">坐，徂臥翻。造，七到翻。</span>參其顏色，然後赴省府，亦有終日不得見者。<span class="jiazhu"><span class="yinhao">「得」</span>或作<span class="yinhao">「能」</span>，非也。</span><span class="jiaozhusup">【章：十二行本正作「能」；乙十一行本同；孔本同；張校同。】</span>公私屬請，<span class="jiazhu">屬，之欲翻。</span>唯視貨多少，舟車之利，山澤之饒，所在榷固，刻剝六鎭，交通互市，歲入利息以巨萬萬計，<span class="jiazhu">巨萬，萬萬也；巨萬萬計者，萬萬萬也。少，詩沼翻。榷，古岳翻。</span>逼奪鄰舍以廣其居，遠近苦之。</p>
<p class="em2 strong" id="p57"><a class="gg-link" href="#p57" onclick="return changeColor(this);"></a>京兆王繼自以父子權位太盛，固請以司徒讓車騎大將軍、儀同三光崔光，<span class="jiazhu">騎，奇寄翻。</span>夏，四月，庚子，以繼爲太保，侍中如故，繼固辭，不許。壬寅，以崔光爲司徒，侍中、祭酒、著作如故。</p>
<p class="em2 strong" id="p58"><a class="gg-link" href="#p58" onclick="return changeColor(this);"></a><span class="yinwen">9</span>魏牒云具仁至柔然，婆羅門殊驕慢，無遜避心，責具仁禮敬；具仁不屈，婆羅門乃遣大臣丘升頭等將兵二千隨具仁迎阿那瓌。五月，具仁還鎭，<span class="jiazhu">還懷朔鎭也。將，息浪翻；下同。</span>具道其狀，阿那瓌懼，不敢進，上表請還洛陽。</p>
<p class="em2 strong" id="p59"><a class="gg-link" href="#p59" onclick="return changeColor(this);"></a><span class="yinwen">10</span>辛巳，魏南荊州刺史恆叔興據所部來降。<span class="jiazhu">魏置南荊州，見一百四十七卷天監十一年。降，戶江翻；下同。<span class="shu-ming">考異</span>曰：<span class="shu-ming">梁帝紀</span>，<span class="yinhao">「七月叔興帥衆降」</span>，蓋記奏到之日，今從<span class="shu-ming">魏帝紀</span>。</span></p>
<p class="em2 strong" id="p60"><a class="gg-link" href="#p60" onclick="return changeColor(this);"></a>六月，丁卯，義州刺史文僧明、<span class="jiazhu">此義州當置於齊安郡木蘭縣界。蕭子顯<span class="shu-ming">齊志</span>，木蘭縣屬寧蠻左郡，唐省木蘭縣入黃岡縣。以下文裴邃復義州觀之，恐義州與邊城皆置於安豐界。</span>邊城太守田守德<span class="jiazhu">沈約<span class="shu-ming">志</span>，宋文帝元嘉十五年，以豫部蠻民立邊城左郡。酈道元曰：安豐縣故城，今邊城郡治也。此時梁境未得至安豐；<span class="shu-ming">五代志</span>，黃岡縣界舊有邊城郡，此正田守德所居之地。</span>擁所部降魏，皆蠻酋也。<span class="jiazhu">酋，慈由翻。</span>魏以僧明爲西豫州刺史，守德爲義州刺史。</p>
<p class="em2 strong" id="p61"><a class="gg-link" href="#p61" onclick="return changeColor(this);"></a><span class="yinwen">11</span>癸卯，琬琰殿火，延燒後宮三千間。</p>
<p class="em2 strong" id="p62"><a class="gg-link" href="#p62" onclick="return changeColor(this);"></a><span class="yinwen">12</span>秋，七月，丁酉，以大匠卿裴邃爲信武將軍，假節，督衆軍討義州，破魏義州刺史封壽於檀公峴，<span class="jiazhu"><span class="shu-ming">水經註</span>：決水出廬江雩婁縣大別山；<span class="shu-ming">註</span>云：俗謂之檀公峴，蓋大別之異名也。又北過安豐縣東，安豐故城，今邊城郡治也。此魏邊城郡。峴，戶典翻。</span>遂圍其城；壽請降，復取義州。<span class="jiazhu">復，扶又翻；下聞復同。</span>魏以尙書左丞張普惠爲行臺，將兵救之，不及。<span class="jiazhu"><span class="shu-ming">考異</span>曰：<span class="shu-ming">普惠傳</span>云<span class="yinhao">「棄城走」</span>，今從<span class="shu-ming">裴邃傳</span>。</span></p>
<p class="em2 strong" id="p63"><a class="gg-link" href="#p63" onclick="return changeColor(this);"></a>以裴邃爲豫州刺史，鎭合肥。邃欲襲壽陽，陰結壽陽民李瓜花等爲內應。邃已勒兵爲期日，恐魏覺之，先移<span class="jiaozhusup">【章：十二行本「移」下有「魏」字；乙十一行本同；孔本同；退齋校同。】</span>揚州云：<span class="yinhao">「魏始於馬頭置戍，如聞復欲脩白捺故城，<span class="jiazhu">馬頭置戍，蓋卽沈約<span class="shu-ming">志</span>所謂馬頭太守治所而置之。白捺當在馬頭東北或東南。捺，奴葛翻。</span>若爾，便相侵逼，此亦須營歐陽，設交境之備。今板卒已集，<span class="jiazhu">板榦所以築城。卒，士卒也。</span>唯聽信還。」</span>揚州刺史長孫稚謀於僚佐，皆曰：<span class="yinhao">「此無脩白捺之意，宜以實報之。」</span>錄事參軍楊侃曰：<span class="yinhao">「白捺小城，本非形勝；邃好狡數，<span class="jiazhu">好，呼到翻。</span>今集兵遣移，恐有他意。」</span>稚大寤曰：<span class="yinhao">「錄事可亟作移報之。」</span>侃報移曰：<span class="yinhao">「彼之纂兵，<span class="jiazhu">纂，集也。</span>想別有意，何爲妄構白捺！『他人有心，予忖度之，』<span class="jiazhu"><span class="shu-ming">詩·巧言</span>之辭。度，徒洛翻。</span>勿謂秦無人也。」</span><span class="jiazhu"><span class="shu-ming">左傳</span>秦大夫繞朝之言。</span>邃得移，以爲魏人已覺，卽散其兵。瓜花等以失期，遂相告發，伏誅者十餘家。稚，觀之子；<span class="jiazhu">長孫觀，道生之孫，見一百三十三卷宋鬱林王元徽元年。</span>侃，播之子。<span class="jiazhu">楊播見一百四十卷齊明帝建武二年。</span></p>
<p class="em2 strong" id="p64"><a class="gg-link" href="#p64" onclick="return changeColor(this);"></a><span class="yinwen">13</span>初，高車王彌俄突死，<span class="jiazhu">事見上卷天監十五年。</span>其衆悉歸嚈噠；後數年，嚈噠遣彌俄突弟伊匐帥餘衆還國。伊匐擊柔然可汗婆羅門，大破之，婆羅門帥十部落詣涼州，請降於魏。柔然餘衆數萬相帥迎阿那瓌，阿那瓌表稱：<span class="yinhao">「本國大亂，姓姓別居，迭相抄掠。當今北人鵠望待拯，<span class="jiazhu">言鵠立而望魏拯救也。嚈，益涉翻。噠，當割翻，又宅軋翻。帥，讀曰率。降，戶江翻。抄，楚交翻。</span>乞依前恩，給臣精兵一萬，送臣磧北，撫定荒民。」</span><span class="jiazhu">磧，七迹翻。</span>詔付中書門下博議，涼州刺史袁翻以爲：<span class="yinhao">「自國家都洛以來，蠕蠕、高車迭相吞噬，始則蠕蠕授首，<span class="jiazhu">謂佗汗也，事見一百四十七卷天監七年。</span>旣而高車被擒。<span class="jiazhu">謂彌俄突也。</span>今高車自奮於衰微之中，克雪讎恥，誠由種類繁多，<span class="jiazhu">種，章勇翻。</span>終不能相滅。自二虜交鬬，邊境無塵，數十年矣，此中國之利也。今蠕蠕兩主相繼歸誠，<span class="jiazhu">兩主，謂阿那瓌、婆羅門。</span>雖戎狄禽獸，終無純固之節，然存亡繼絕，帝王本務。若棄而不受，則虧我大德；若納而撫養，則損我資儲；或全徙內地，則非直其情不願，亦恐終爲後患，劉、石是也。<span class="jiazhu">謂漢徙胡羯於內地，至於晉世，卒階劉、石之亂。</span>且蠕蠕尙存，則高車猶有內顧之憂，未暇窺窬上國；若其全滅，則高車跋扈之勢，豈易可知！<span class="jiazhu">易，以豉翻。</span>今蠕蠕雖亂而部落猶衆，處處棋布，以望舊主，高車雖強，未能盡服也。愚謂蠕蠕二主並宜存之，居阿那瓌於東，處婆羅門於西，分其降民，各有攸屬。阿那瓌所居非所經見，不敢臆度；婆羅門請脩西海故城以處之。<span class="jiazhu">處，昌呂翻。度，徒洛翻。</span>西海在酒泉之北，去高車所居金山千餘里，<span class="jiazhu">此西海非王莽所置西海郡之西海，但言在酒泉之北，則別有西海故城也。按<span class="shu-ming">北史·蠕蠕傳</span>，西海郡，卽漢、晉舊鄣。袁翻又曰：直張掖西北千二百里。又按<span class="shu-ming">晉志</span>，漢獻帝興平二年，武威太守張雅請置西海郡於居延，蓋此卽漢、晉舊鄣也。金山形如兜鍪，其後突厥居金山之陽，卽此山。</span>實北虜往來之衝要，土地沃衍，大宜耕稼。宜遣一良將，配以兵仗，監護婆羅門，<span class="jiazhu">將，卽亮翻。監，工銜翻。</span>因令屯田，以省轉輸之勞。其北則臨大磧，野獸所聚，<span class="jiazhu">磧，七迹翻。</span>使蠕蠕射獵，彼此相資，足以自固。外以輔蠕蠕之微弱，內亦防高車之畔援，<span class="jiazhu"><span class="shu-ming">韓詩</span>云：畔援，武強也。鄭玄云：跋扈也。</span>此安邊保塞之長計也。若婆羅門能收離聚散，復興其國者，<span class="jiazhu">復興，扶又翻。</span>漸令北轉，徙度流沙，則是我之外藩，高車勍敵，<span class="jiazhu">勍，渠京翻。</span>西北之虞可以無慮。如其姦回反覆，不過爲逋逃之寇，於我何損哉？」</span>朝議是之。<span class="jiazhu">朝，直遙翻。</span></p>
<p class="em2 strong" id="p65"><a class="gg-link" href="#p65" onclick="return changeColor(this);"></a>九月，柔然可汗俟匿伐詣懷朔鎭請兵，且迎阿那瓌。俟匿伐，阿那瓌之兄也。冬，十月，錄尙書事高陽王雍等奏：<span class="yinhao">「懷朔鎭北吐若奚泉，原野平沃，請置阿那瓌於吐若奚泉，<span class="jiazhu">吐若奚泉在懷朔鎭北無結山下。</span>婆羅門於故西海郡，令各帥部落，收集離散。阿那瓌所居旣在境外，宜少優遣，<span class="jiazhu">少，詩沼翻。</span>婆羅門不得比之。其婆羅門未降以前蠕蠕歸化者，悉令州鎭部送懷朔鎭以付阿那瓌。」</span>詔從之。<span class="jiazhu">爲阿那瓌、婆羅門皆叛去張本。</span></p>
<p class="em2 strong" id="p66"><a class="gg-link" href="#p66" onclick="return changeColor(this);"></a><span class="yinwen">14</span>十一月，癸丑，魏侍中、車騎大將軍侯剛加儀同三司。<span class="jiazhu">騎，奇寄翻。</span></p>
<p class="em2 strong" id="p67"><a class="gg-link" href="#p67" onclick="return changeColor(this);"></a><span class="yinwen">15</span>魏以東益、南秦氐皆反，庚辰，以秦州刺史河間王琛爲行臺以討之。琛恃劉騰之勢，<span class="jiazhu">琛求爲劉騰養子，見上卷天監十七年。琛，丑林翻。</span>貪暴無所畏忌，大爲氐所敗。<span class="jiazhu">敗，補邁翻。</span>中尉彈奏，<span class="jiazhu">彈，徒丹翻。</span>會赦，除名，尋復王爵。</p>
<p class="em2 strong" id="p68"><a class="gg-link" href="#p68" onclick="return changeColor(this);"></a><span class="yinwen">16</span>魏以安西將軍元洪超兼尙書行臺，詣敦煌安置柔然婆羅門。<span class="jiazhu">敦，徒門翻。</span></p>
<div class="yt" id="y522"><p class="strong" id="p69"><a class="gg-link" href="#p69" onclick="return changeColor(this);"></a><span class="section" id="title-6"><span data-head-description="高祖武皇帝五" data-head-level="h4" data-head-title="普通三年">三年</span></span><span class="biaozhusup" data-rel="">（壬寅、五二二年）</span></p></div>
<p class="em2 strong" id="p70"><a class="gg-link" href="#p70" onclick="return changeColor(this);"></a><span class="yinwen">1</span>春，正月，庚子，以尙書令袁昂爲中書監，吳郡太守王暕爲尙書左僕射。<span class="jiazhu">暕，古限翻。</span></p>
<p class="em2 strong" id="p71"><a class="gg-link" href="#p71" onclick="return changeColor(this);"></a><span class="yinwen">2</span>辛亥，魏主耕籍田。</p>
<p class="em2 strong" id="p72"><a class="gg-link" href="#p72" onclick="return changeColor(this);"></a><span class="yinwen">3</span>魏宋雲與惠生自洛陽西行四千里，至赤嶺，乃出魏境，<span class="jiazhu">赤嶺在唐鄯州鄯城縣西二百餘里。</span>又西行，再朞，至乾羅國而還。二月，達洛陽，得佛經一百七十部。<span class="jiazhu">魏遣宋雲求佛經事，始上卷天監十七年。</span></p>
<p class="em2 strong" id="p73"><a class="gg-link" href="#p73" onclick="return changeColor(this);"></a><span class="yinwen">4</span>高車王伊匐遣使入貢于魏。<span class="jiazhu">匐，蒲北翻。使，疏吏翻。</span>夏，四月，庚辰，魏以伊匐爲鎭西將軍、西海郡公、高車王。久之，伊匐與柔然戰敗，其弟越居殺伊匐自立。</p>
<p class="em2 strong" id="p74"><a class="gg-link" href="#p74" onclick="return changeColor(this);"></a><span class="yinwen">5</span>五月，壬辰朔，日有食之，旣。</p>
<p class="em2 strong" id="p75"><a class="gg-link" href="#p75" onclick="return changeColor(this);"></a><span class="yinwen">6</span>癸巳，大赦。</p>
<p class="em2 strong" id="p76"><a class="gg-link" href="#p76" onclick="return changeColor(this);"></a><span class="yinwen">7</span>冬，十一月，甲午，領軍將軍始興忠武王憺卒。<span class="jiazhu">憺，徒敢翻，又徒濫翻。</span></p>
<p class="em2 strong" id="p77"><a class="gg-link" href="#p77" onclick="return changeColor(this);"></a><span class="yinwen">8</span>乙巳，魏主祀圜丘。</p>
<p class="em2 strong" id="p78"><a class="gg-link" href="#p78" onclick="return changeColor(this);"></a><span class="yinwen">9</span>初，魏世祖<span class="jiaozhusup">【章：十二行本「祖」作「宗」；乙十一行本同；孔本同。】</span>以<span class="shu-ming">玄始曆</span>浸疏，<span class="jiazhu">宋文帝元嘉二十九年魏行<span class="shu-ming">玄始曆</span>。</span>命更造新曆。<span class="jiazhu">更，工衡翻。</span>至是，著作郎崔光表取盪寇將軍張龍祥<span class="jiaozhusup">【嚴：「龍」改「農」。】</span>等九家所上曆，候驗得失，合爲一曆，以壬子爲元，應魏之水德，<span class="jiazhu">壬癸，水也。水旺於子，故以壬子爲元。上，時掌翻。</span>命曰<span class="shu-ming">正光曆</span>。丙午，初行<span class="shu-ming">正光曆</span>，大赦。<span class="jiazhu"><span class="shu-ming">考異</span>曰：<span class="shu-ming">後魏·律曆志</span>云：<span class="yinhao">「曆成，會孝明帝加元服，改元正光，因命曰<span class="shu-ming">正光曆</span>。」</span>按<span class="shu-ming">帝紀</span>，<span class="yinhao">「正光元年七月辛卯加元服，三年十一月丙午行<span class="shu-ming">正光曆</span>」</span>，今從之。</span></p>
<p class="em2 strong" id="p79"><a class="gg-link" href="#p79" onclick="return changeColor(this);"></a><span class="yinwen">10</span>十二月，乙酉，魏以車騎大將軍、尙書右僕射元欽爲儀同三司，<span class="jiazhu">騎，奇寄翻。</span>太保京兆王繼爲太傅，司徒崔光爲太保。</p>
<p class="em2 strong" id="p80"><a class="gg-link" href="#p80" onclick="return changeColor(this);"></a><span class="yinwen">11</span>初，太子統之未生也，上養臨川王宏之子正德爲子。正德少粗險，<span class="jiazhu">少，詩照翻。</span>上卽位，正德意望東宮。及太子統生，正德還本，賜爵西豐侯。<span class="jiazhu">沈約<span class="shu-ming">宋志</span>臨川郡有西豐縣。</span>正德怏怏不滿意，常蓄異謀。<span class="jiazhu">怏，於兩翻。</span>是歲，正德自黃門侍郎爲輕車將軍，頃之，亡奔魏，自稱廢太子避禍而來。魏尙書左僕射蕭寶寅上表曰：<span class="yinhao">「豈有伯爲天子，父作揚州，<span class="jiazhu">元年臨川王宏爲揚州刺史。</span>棄彼密親，遠投他國！不如殺之。」</span>由是魏人待之甚薄，正德乃殺一小兒，稱爲己子，遠營葬地；魏人不疑，明年，復自魏逃歸，<span class="jiazhu">復，扶又翻。<span class="shu-ming">考異</span>曰：<span class="shu-ming">梁書·正德傳</span>：<span class="yinhao">「普通六年爲輕車將軍，頃之奔魏。七年自魏逃歸。」</span><span class="shu-ming">魏書·蕭衍傳</span>：<span class="yinhao">「正光二年弟子正德來奔。」</span><span class="shu-ming">南史·正德傳</span>：<span class="yinhao">「普通三年爲輕車將軍，頃之奔魏，又自魏逃歸。六年，隨豫章王北侵，輒棄軍走。」</span><span class="shu-ming">北史·蕭寶寅傳</span>，正光四年表論考課，後乃云表論正德，後乃云莫折大提反。按大提反在正光五年。唯<span class="shu-ming">南北史</span>年月前後相近，今從之。</span>上泣而誨之，復其封爵。<span class="jiazhu">爲後正德納侯景張本。</span></p>
<p class="em2 strong" id="p81"><a class="gg-link" href="#p81" onclick="return changeColor(this);"></a><span class="yinwen">12</span>柔然阿那瓌求粟爲種，<span class="jiazhu">種，章勇翻。</span>魏與之萬石。</p>
<p class="em2 strong" id="p82"><a class="gg-link" href="#p82" onclick="return changeColor(this);"></a>婆羅門帥部落叛魏，亡歸嚈噠。魏以平西府長史代人費穆兼尙書右丞西北道行臺，將兵討之，<span class="jiazhu">魏收<span class="shu-ming">官氏志</span>：西方費連氏，後改爲費氏。</span>柔然遁去。穆謂諸將曰：<span class="yinhao">「戎狄之性，見敵卽走，乘虛復出，若不使之破膽，終恐疲於奔命。」</span><span class="jiazhu"><span class="shu-ming">左傳</span>，巫臣遺子重、子反書曰：<span class="yinhao">「吾必使汝疲於奔命以死。」</span>奔命者，赴急之兵也。復，扶又翻。</span>乃簡練精騎，伏於山谷，以步兵之羸者爲外營，<span class="jiazhu">騎，奇寄翻。羸，倫爲翻。</span>柔然果至，奮擊，大破之。婆羅門爲涼州軍所擒，送洛陽。</p>
<div class="yt" id="y523"><p class="strong" id="p83"><a class="gg-link" href="#p83" onclick="return changeColor(this);"></a><span class="section" id="title-7"><span data-head-description="高祖武皇帝五" data-head-level="h4" data-head-title="普通四年">四年</span></span><span class="biaozhusup" data-rel="">（癸卯、五二三年）</span></p></div>
<p class="em2 strong" id="p84"><a class="gg-link" href="#p84" onclick="return changeColor(this);"></a><span class="yinwen">1</span>春，正月，辛卯，上祀南郊，大赦。丙午，祀明堂。二月，乙亥，耕藉田。</p>
<p class="em2 strong" id="p85"><a class="gg-link" href="#p85" onclick="return changeColor(this);"></a><span class="yinwen">2</span>柔然大饑，阿那瓌帥其衆入魏境，表求賑給。<span class="jiazhu">帥，讀曰率。賑，之忍翻。</span>己亥，魏以尙書左丞元孚爲行臺尙書，持節撫諭柔然。孚，譚之孫也。<span class="jiazhu">魏孝昌元年，元譚爲幽州都督，後此三年。按<span class="shu-ming">魏書</span>，譚，太武之子。蓋魏宗室多有同名者。</span>將行，表陳便宜，以爲：<span class="yinhao">「蠕蠕久來強大，昔在代京，常爲重備。今天祚大魏，使彼自亂亡，稽首請服。<span class="jiazhu">蠕，人兗翻。稽，音啓。</span>朝廷鳩其散亡，禮送令返，宜因此時善思遠策。昔漢宣之世，呼韓款塞，漢遣董忠、韓昌領邊郡士馬送出朔方，因留衞助。<span class="jiazhu">事見二十七卷漢宣帝甘露三年。</span>又，光武時亦使中郎將段彬置安集掾史，隨單于所在，參察動靜。<span class="jiazhu">事見四十四卷漢光帝建武二十六年。掾，俞絹翻。單，音蟬。</span>今宜略依舊事，借其閒地，聽其田牧，粗置官屬，示相慰撫。<span class="jiazhu">粗，坐五翻。</span>嚴戒邊兵，因令防察，使親不至矯詐，疏不容反叛，最策之得者也。」</span>魏人不從。</p>
<p class="em2 strong" id="p86"><a class="gg-link" href="#p86" onclick="return changeColor(this);"></a>柔然俟匿伐入朝于魏。<span class="jiazhu">朝，直遙翻。</span></p>
<p class="em2 strong" id="p87"><a class="gg-link" href="#p87" onclick="return changeColor(this);"></a><span class="yinwen">3</span>三月，魏司空劉騰卒。宦官爲騰義息重服者四十餘人，衰絰送葬者以百數，朝貴送葬者塞路滿野。<span class="jiazhu">衰，倉回翻。塞，悉則翻。</span></p>
<p class="em2 strong" id="p88"><a class="gg-link" href="#p88" onclick="return changeColor(this);"></a><span class="yinwen">4</span>夏，四月，魏元孚持白虎幡勞阿那瓌於柔玄、懷荒二鎭之間。<span class="jiazhu">懷荒鎭在柔玄鎭之東，禦夷鎭之西。勞，力到翻。</span>阿那瓌衆號三十萬，陰有異志，遂拘留孚，載以轀車。<span class="jiazhu">應劭註<span class="shu-ming">漢書</span>曰：轒轀，匈奴車。師古曰：轀，於云翻。</span>每集其衆，坐孚東廂，稱爲行臺，甚加禮敬。引兵而南，所過剽掠，<span class="jiazhu">剽，匹妙翻。</span>至平城，乃聽孚還。有司奏孚辱命，抵罪。甲申，魏遣尙書令李崇、左僕射元纂帥騎十萬擊柔然。<span class="jiazhu">帥，讀曰率。騎，奇寄翻。</span>阿那瓌聞之，驅良民二千、公私馬牛羊數十萬北遁，崇追之三千餘里，不及而還。<span class="jiazhu">還，從宣翻，又如字。</span></p>
<p class="em2 strong" id="p89"><a class="gg-link" href="#p89" onclick="return changeColor(this);"></a>纂使鎧曹參軍于謹帥騎二千追柔然，至郁對原，前後十七戰，屢破之。<span class="jiazhu">鎧，可亥翻。</span>謹，忠之從曾孫也，<span class="jiazhu">于忠以保護胡太后，恃功專恣。從，才用翻。</span>性深沈，有識量，涉獵經史。少時，屛居田里，不求仕進，<span class="jiazhu">沈，持林翻。少，詩照翻。屛，必郢翻。</span>或勸之仕，謹曰：<span class="yinhao">「州郡之職，昔人所鄙；<span class="jiazhu">後漢梁竦曰：州郡之職，徒勞人耳。</span>台鼎之位，須待時來。」</span>纂聞其名而辟之。後帥輕騎出塞覘候，屬鐵勒數千騎奄至，<span class="jiazhu">覘，丑廉翻，又丑豔翻。屬，之欲翻。高車部，或曰敕勒，訛爲鐵勒。</span>謹以衆寡不敵，退必不免，乃散其衆騎，使匿叢薄之間，又遣人升山指麾，若部分軍衆者。<span class="jiazhu">分，扶問翻。</span>鐵勒望見，雖疑有伏兵，自恃其衆，進軍逼謹。謹以常乘駿馬，一紫一騧，<span class="jiazhu">騧，古花翻。</span>鐵勒所識，乃使二人各乘一馬突陣而出，鐵勒以爲謹也，爭逐之；謹帥餘軍擊其追騎，鐵勒遂走，謹因得入塞。</p>
<p class="em2 strong" id="p90"><a class="gg-link" href="#p90" onclick="return changeColor(this);"></a>李崇長史鉅鹿魏蘭根說崇曰：<span class="yinhao">「昔緣邊初置諸鎭，地廣人稀，或徵發中原強宗子弟，或國之肺腑，寄以爪牙。中年以來，有司號爲『府戶』，役同廝養，<span class="jiazhu">說，式芮翻。廝，音斯。養，余亮翻。</span>官婚班齒，致失清流，而本來族類，各居榮顯，顧瞻彼此，理當憤怨。宜改鎭立州，分置郡縣，凡是府戶，悉免爲民，入仕次敍，一準其舊，文武兼用，威恩並施。此計若行，國家庶無北顧之慮矣。」</span>崇爲之奏聞，事寢，不報。<span class="jiazhu">爲後改鎭爲州無及於事張本。爲，于僞翻。</span></p>
<p class="em2 strong" id="p91"><a class="gg-link" href="#p91" onclick="return changeColor(this);"></a><span class="yinwen">5</span>初，元叉旣幽胡太后，常入直於魏主所居殿側，曲盡佞媚，帝由是寵信之。义出入禁中，恆令勇士持兵以自先後。<span class="jiazhu">恆，戶登翻。先，悉薦翻。後，胡茂翻。</span>時出休於千秋門外，施木欄楯，<span class="jiazhu">欄，檻也。楯，食尹翻。</span>使腹心防守以備竊發，士民求見者，遙對之而已。其始執政之時，矯情自飾，以謙勤接物，時事得失，頗以關懷。旣得志，遂自驕慢，嗜酒好色，貪吝寶賄，與奪任情，紀綱壞亂。父京兆王繼尤貪縱，與其妻子各受賂遺，請屬有司，<span class="jiazhu">好，呼到翻。遺，于季翻。屬，之欲翻。</span>莫敢違者。乃至郡縣小吏亦不得公選，牧、守、令、長率皆貪汚之人。<span class="jiazhu">守，式又翻。令，郎定翻。長，知兩翻。</span>由是百姓困窮，人人思亂。</p>
<p class="em2 strong" id="p92"><a class="gg-link" href="#p92" onclick="return changeColor(this);"></a>武衞將軍于景，忠之弟也，謀廢叉，叉黜爲懷荒鎭將。<span class="jiazhu">將，卽亮翻。宋白曰：後魏懷荒、禦夷二鎭皆在蔚州界。</span>及柔然入寇，鎭民請糧，景不肯給，鎭民不勝忿，遂反，執景，殺之。未幾，沃野鎭民破六韓拔陵聚衆反，殺鎭將，改元眞王，<span class="jiazhu">勝，音升。幾，居豈翻。魏收曰：破六韓，單于之苗裔也。初，呼廚泉入朝于漢，爲魏武所留，遣其叔父右賢王去卑監本國戶。魏氏方興，率部南轉，去卑遣弟右谷蠡王潘六奚帥軍北禦，軍敗，奚及五子俱沒於魏，其子孫遂以潘六奚爲氏，後人訛誤以爲破六韓，又曰破洛汗。<span class="shu-ming">考異</span>曰：<span class="shu-ming">魏帝紀</span>：<span class="yinhao">「正光五年破落汗拔陵反，詔臨淮王彧討之，五月，彧敗，削官。」</span>按令狐德棻<span class="shu-ming">周書·賀拔勝傳</span>：<span class="yinhao">「衞可孤圍懷朔經年，勝乃告急於彧。」</span>然則拔陵反當在四年。蓋<span class="shu-ming">帝紀</span>因詔彧討拔陵而言之，非拔陵於時始反也。<span class="shu-ming">周書</span>作<span class="yinhao">「破六韓」</span>，今從之。</span>諸鎭華、夷之民往往響應，拔陵引兵南侵，遣別帥衞可孤圍武川鎭，<span class="jiazhu"><span class="shu-ming">考異</span>曰：<span class="shu-ming">北史</span><span class="yinhao">「孤」</span>作<span class="yinhao">「瓌」</span>，今從<span class="shu-ming">周書</span>。</span>又攻懷朔鎭。尖山賀拔度拔及其三子允、勝、岳皆有材勇，<span class="jiazhu">魏收<span class="shu-ming">志</span>，尖山縣屬神武郡。薛居正<span class="shu-ming">五代史·周密傳</span>，神武川屬應州。令狐德棻曰：賀拔之先，與魏氏同出陰山。<span class="shu-ming">魏書·官氏志</span>，內入諸姓有賀拔氏。</span>懷朔鎭將楊鈞擢度拔爲統軍，三子爲軍主以拒之。</p>
<p class="em2 strong" id="p93"><a class="gg-link" href="#p93" onclick="return changeColor(this);"></a><span class="yinwen">6</span>魏景明之初，世宗命宦者白整爲高祖及文昭高后鑿二佛龕於龍門山，<span class="jiazhu">龕，口含翻。此龍門山卽伊闕山也。爲，于僞翻；下復爲同。</span>皆高百尺。<span class="jiazhu">高，居報翻。</span>永平中，劉騰復爲世宗鑿一龕，<span class="jiazhu">復，扶又翻。</span>至是二十四年，凡用十八萬二千餘工而未成。</p>
<p class="em2 strong" id="p94"><a class="gg-link" href="#p94" onclick="return changeColor(this);"></a><span class="yinwen">7</span>秋，七月，辛亥，魏詔：<span class="yinhao">「見在朝官，依令七十合解者，<span class="jiazhu">見，賢遍翻。七十而致事，合解所任。</span>可給本官半祿，以終其身。」</span></p>
<p class="em2 strong" id="p95"><a class="gg-link" href="#p95" onclick="return changeColor(this);"></a><span class="yinwen">8</span>九月，魏詔侍中、太尉汝南王悅入居門下，與丞相高陽王雍參決尙書奏事。</p>
<p class="em2 strong" id="p96"><a class="gg-link" href="#p96" onclick="return changeColor(this);"></a><span class="yinwen">9</span>冬，十月，庚午，以中書監、中衞將軍袁昂爲尙書令，卽本號開府儀同三司。<span class="jiazhu">本號，中衞將軍號。</span></p>
<p class="em2 strong" id="p97"><a class="gg-link" href="#p97" onclick="return changeColor(this);"></a><span class="yinwen">10</span>魏平恩文宣公崔光疾篤，魏主親撫視之，拜其子勵爲齊州刺史，爲之撤樂，罷遊眺。丁酉，光卒，帝臨，哭之慟，爲減常膳。<span class="jiazhu">以光擁立之功也。爲，于僞翻。</span></p>
<p class="em2 strong" id="p98"><a class="gg-link" href="#p98" onclick="return changeColor(this);"></a>光寬和樂善，<span class="jiazhu">樂，音洛。</span>終日怡怡，未嘗忿恚。<span class="jiazhu">恚，於避翻。</span>于忠、元义用事，以光舊德，皆尊敬之，事多咨決，而不能救裴、郭、清河之死，<span class="jiazhu">裴、郭死見上卷天監十四年。清河王懌死見上元年。</span>時人比之張禹、胡廣。</p>
<p class="em2 strong" id="p99"><a class="gg-link" href="#p99" onclick="return changeColor(this);"></a>光且死，薦都官尙書賈思伯爲侍講。帝從思伯受<span class="shu-ming">春秋</span>，思伯雖貴，傾身下士。<span class="jiazhu">下，遐稼翻。</span>或問思伯曰：<span class="yinhao">「公何以能不驕？」</span>思伯曰：<span class="yinhao">「衰至便驕，何常之有！」</span>當時以爲雅談。</p>
<p class="em2 strong" id="p100"><a class="gg-link" href="#p100" onclick="return changeColor(this);"></a><span class="yinwen">11</span>十一月，癸未朔，日有食之。</p>
<p class="em2 strong" id="p101"><a class="gg-link" href="#p101" onclick="return changeColor(this);"></a><span class="yinwen">12</span>甲辰，尙書左僕射王暕卒。<span class="jiazhu">暕，古限翻。</span></p>
<p class="em2 strong" id="p102"><a class="gg-link" href="#p102" onclick="return changeColor(this);"></a><span class="yinwen">13</span>梁初唯揚、荊、郢、江、湘、梁、益七州用錢，交、廣用金銀，餘州雜以穀帛交易。上乃鑄五銖錢，肉好周郭皆備。<span class="jiazhu">韋昭曰：肉，錢形也。好，孔也。杜佑曰：內郭爲肉，外郭爲好。孟康曰：周郭，周帀爲郭也。肉，疾僦翻。好，呼到翻。</span>別鑄無肉郭者，謂之<span class="yinhao">「女錢」</span>。民間私用女<span class="jiaozhusup">【章：十二行本「女」作「古」；乙十一行本同；孔本同。】</span>錢交易，禁之不能止，乃議盡罷銅錢。十二月，戊午，始鑄鐵錢。</p>
<p class="em2 strong" id="p103"><a class="gg-link" href="#p103" onclick="return changeColor(this);"></a><span class="yinwen">14</span>魏以汝南王悅爲太保。</p>
</div></body></html>