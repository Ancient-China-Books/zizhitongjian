<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百四十五·唐紀六十一·文宗元聖昭獻孝皇帝中</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀六十一">唐紀六十一</span></span></h1>
<p><span class="jiazhu">起閼逢攝提格<span class="biaozhusup" data-rel="">（甲寅）</span>，盡強圉大荒落<span class="biaozhusup" data-rel="">（丁巳）</span>，凡四年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="文宗元聖昭獻孝皇帝中">文宗元聖昭獻孝皇帝中</span></span></h5>
<p class="strong"><span class="section" id="title-3"><span data-head-description="文宗元聖昭獻孝皇帝中" data-head-level="h4" data-head-title="太和八年">太和八年</span></span><span class="biaozhusup" data-rel="">（甲寅、八三四年）</span></p>
<p class="em2 strong"><span class="yinwen">1</span>春，正月，上疾小廖；丁巳，御太和殿<span class="jiazhu">按閣本《大明宮圖》，入左銀臺門稍北卽太和殿，又西卽清思殿。</span>見近臣，然神識耗減，不能復故。</p>
<p class="em2 strong"><span class="yinwen">2</span>二月，壬午朔，日有食之。</p>
<p class="em2 strong"><span class="yinwen">3</span>夏，六月，丙戌，莒王紓薨。<span class="jiazhu">紓，順宗子。紓，山於翻。</span></p>
<p class="em2 strong"><span class="yinwen">4</span>上以久旱，詔求致雨之方。司門員外郎李中敏上表，以爲：<span class="yinhao">「仍歲大旱，非聖德不至，直以宋申錫之冤濫，<span class="jiazhu">宋申錫事見上卷五年。</span>鄭注之姦邪。今致雨之方，莫若斬注而雪申錫。」</span>表留中；中敏謝病歸東都。<span class="jiazhu">《考異》曰：《新》、《舊·中敏傳》皆云六年夏上此疏。今據《開成紀事》、《太和摧兇記》，皆云八年六月。又，中敏疏言申錫臨終。按申錫去年七月卒，若六年則申錫尙在。今從《開成紀事》。</span></p>
<p class="em2 strong"><span class="yinwen">5</span>郯王經薨。<span class="jiazhu">經亦順宗子。</span></p>
<p class="em2 strong"><span class="yinwen">6</span>初，李仲言流象州，<span class="jiazhu">事見二百四十三卷敬宗寶曆元年。</span>遇赦，還東都。會留守李逢吉思復入相，<span class="jiazhu">復，扶又翻。</span>仲言自言與鄭注善，逢吉使仲言厚賂之。注引仲言見王守澄，守澄薦於上，云仲言善《易》；上召見之。時仲言有母服，難入禁中，乃使衣民服，<span class="jiazhu">衣，於旣翻。</span>號王山人。仲言儀狀秀偉，倜儻尙氣，<span class="jiazhu">倜，他歷翻；倜儻，不羈也；史炤曰：卓異貌。</span>頗工文辭，有口辯，多權數。上見之，大悅，以爲奇士，待遇日隆。<span class="jiazhu">《考異》曰：《舊傳》：<span class="yinhao">「李訓初名仲言，居洛中。李逢吉爲留守，思入相。訓揣知其意，卽以奇計動之，自言與鄭注善。逢吉遺訓金帛珍寶數百萬，令持入長安以賂注。」</span>又曰：<span class="yinhao">「初，注搆宋申錫事，帝深惡之，欲令京兆尹杖殺。至是，以藥稍效，始善遇之。」</span>《獻替記》曰：<span class="yinhao">「先是，上惡鄭注極甚，嘗謂樞密使曰：『卿知有善和端公，無歎京兆尹懦弱，不能斃於枯木！』」</span>《開成紀事》曰：<span class="yinhao">「訓除名，流象州，會恩歸于東洛。投謁諸處困乏，逢吉叱之不顧。會鄭注賓副上黨，路經東都，于道投之，廣以古今義烈披述衷款。注本兇邪，趨而附之，自此豁然相然諾，情契稠疊。及注徵赴闕，訓隨而到京，別第安置。注因陳奏，言訓文學優盛無比，上納之。太和八年三月，以布衣在翰林，注之援也。」</span>《甘露記》曰：<span class="yinhao">「訓爲人長大美貌，口辯無前，常以英雄自任。會鄭注介上黨，出洛陽。訓慨然太息曰：『當世操權力者齷齪苛細，無足與言。吾聞鄭注爲人好義而求奇士，且通於內官，易爲因緣。』乃往說之。注見訓大驚，如舊相識，遂結爲死交。及注赴闕，請訓行京師，爲卜居供給，日夕往來，乘間奏於上。」</span>按《實錄》，去年九月李款彈鄭注，云<span class="yinhao">「前邠州行軍司馬」</span>，今年九月庚申，王守澄宣召鄭注對於浴堂門。《獻替記》：<span class="yinhao">「八年春暮，上對宰臣歎天下無名醫，便及鄭注精於服食。或欲置於伎術，或欲令爲神策判官，注皆不願此職。守澄遂托從諫奏爲行軍司馬。」</span>又云：<span class="yinhao">「去歲春夏李仲言猶喪母，已潛入城，稱王山人，兩度對於含元殿。今年八月十三日，欲與諫官。至九月三日，鄭注自絳州至，便於宣徽對。」</span>然則訓自去年已因注謁守澄，得見上。注今年暮春後方從昭義辟。然則訓舊與注善，去春已入長安見上，非注赴昭義時始定交，亦非去年十一月徵注於潞州，又非訓隨注到京也。今從《實錄》、《獻替記》。</span></p>
<p class="em2 strong">仲言旣除服，秋，八月，辛卯，上欲以仲言爲諫官，置之翰林。李德裕曰：<span class="yinhao">「仲言曏所爲，計陛下必盡知之，豈宜置之近侍？」</span><span class="jiazhu">兩省官，皆近侍也。</span>上曰：<span class="yinhao">「然豈不容其改過？」</span>對曰：<span class="yinhao">「臣聞惟顏回能不貳過。彼聖賢之過，但思慮不至，或失中道耳。至於仲言之惡，著於心本，安能悛改邪！」</span><span class="jiazhu">著，直略翻。悛，丑緣翻。心本，猶言心根也。</span>上曰：<span class="yinhao">「李逢吉薦之，朕不欲食言。」</span>對曰：<span class="yinhao">「逢吉身爲宰相，乃薦姦邪以誤國，亦罪人也。」</span>上曰：<span class="yinhao">「然則別除一官。」</span>對曰：<span class="yinhao">「亦不可。」</span>上顧王涯，涯對曰：<span class="yinhao">「可。」</span>德裕揮手止之，上回顧適見，色殊不懌而罷。始，涯聞上欲用仲言，草諫疏極憤激；旣而見上意堅，且畏其黨盛，遂中變。</p>
<p class="em2 strong">尋以仲言爲四門助敎，<span class="jiazhu">四門助敎，從八品。</span>給事中鄭肅、韓佽封還敕書。<span class="jiazhu">佽，七四翻。</span>德裕將出中書，謂涯曰：<span class="yinhao">「且喜給事中封敕！」</span>涯卽召肅、佽謂曰：<span class="yinhao">「李公適留語，令二閣老不用封敕。」</span><span class="jiazhu">留語，謂將出之時所留下言語也。兩省官相呼曰閣老。</span>二人卽行下，<span class="jiazhu">書讀而行下之也。下，戶稼翻。</span>明日，以白德裕，德裕驚曰：<span class="yinhao">「德裕不欲封還，當面聞，何必使人傳言！且有司封駮，<span class="jiazhu">駮，北角翻。</span>豈復稟宰相意邪！」</span><span class="jiazhu">復，扶又翻。</span>二人悵恨而去。</p>
<p class="em2 strong">九月，辛亥，徵昭義節度副使鄭注至京師。<span class="jiazhu">去年鄭注出佐昭義軍，事見上卷。</span>王守澄、李仲言、鄭注皆惡李德裕，以山南西道節度使李宗閔與德裕不相悅，引宗閔以敵之。壬戌，詔徵宗閔於興元。<span class="jiazhu">惡，烏路翻。李宗閔出帥興元，見上卷元年。興元府至京師一千二百二十三里。</span></p>
<p class="em2 strong"><span class="yinwen">7</span>冬，十月，辛巳，幽州軍亂，逐節度使楊志誠及監軍李懷仵，<span class="jiazhu">仵，疑古翻。</span>推兵馬使史元忠主留務。</p>
<p class="em2 strong"><span class="yinwen">8</span>庚寅，以李宗閔爲中書侍郎、同平章事。甲午，以中書侍郎、同平章事李德裕同平章事，充山南西道節度使。是日，以李仲言爲翰林侍講學士。給事中高銖、鄭肅、韓佽、諫議大夫郭承嘏、中書舍人權璩等爭之，不能得。承嘏，晞之孫；<span class="jiazhu">晞，郭子儀之子。</span>璩，德輿之子也。<span class="jiazhu">權德輿，元和初爲相。璩，求於翻。</span></p>
<p class="em2 strong"><span class="yinwen">9</span>乙巳，貢院奏進士復試詩賦，從之。<span class="jiazhu">唐尙書省在朱雀門北正街之東，自占一坊，六部附麗其旁。省前一坊別有禮部南院，卽貢院也。罷詩賦見上卷上年。李德裕罷相，故復之。</span></p>
<p class="em2 strong"><span class="yinwen">10</span>李德裕見上自陳，請留京師。丙午，以德裕爲兵部尙書。</p>
<p class="em2 strong"><span class="yinwen">11</span>楊志誠過太原，李載義自毆擊，欲殺之，<span class="jiazhu">楊志誠逐載義見上卷五年。毆，烏口翻。</span>幕僚諫救得免，殺其妻子及從行將卒；朝廷以載義有功，不問。<span class="jiazhu">李載義有平滄景之功。將，卽亮翻。</span>載義母兄<span class="jiaozhusup">【張：「兄」作「死」。】</span>葬幽州，志誠發取其財。載義奏乞取志誠心以祭母，不許。</p>
<p class="em2 strong"><span class="yinwen">12</span>十一月，成德節度使王庭湊薨，軍中奉其子都知兵馬使元逵知留後。元逵改父所爲，事朝廷禮甚謹。</p>
<p class="em2 strong"><span class="yinwen">13</span>史元忠獻楊志誠所造袞衣及諸僭物。丁卯，流志誠於嶺南，道殺之。</p>
<p class="em2 strong"><span class="yinwen">14</span>李宗閔言李德裕制命已行，不宜自便。<span class="jiazhu">以德裕自請留京師也。</span>乙亥，復以德裕爲鎭海節度使，不復兼平章事。<span class="jiazhu">復，扶又翻。</span>時德裕、宗閔各有朋黨，互相擠援。<span class="jiazhu">非其黨則相擠，同黨則相援。擠，子西翻，又子細翻。援，于元翻，又于眷翻。</span>上患之，每歎曰：<span class="yinhao">「去河北賊易，去朝廷朋黨難！」</span><span class="jiazhu">去，羌呂翻；下同。</span></p>
<p class="margin2">臣光曰：夫君子小人之不相容，猶冰炭之不可同器而處也。故君子得位則斥小人，小人得勢則排君子，此自然之理也。然君子進賢退不肖，其處心也公，其指事也實；小人譽其所好，毀其所惡，<span class="jiazhu">處，昌呂翻。譽，音余。好，呼到翻。惡，烏路翻。</span>其處心也私，其指事也誣。公且實者謂之正直，私且誣者謂之朋黨，在人主所以辨之耳。是以明主在上，度德而敍位，量能而授官；<span class="jiazhu">荀卿子之言。度，徒洛翻。量，音良。</span>有功者賞，有罪者刑；奸不能惑，佞不能移。夫如是，則朋黨何自而生哉！彼昏主則不然。明不能燭，強不能斷；<span class="jiazhu">斷，丁亂翻。</span>邪正並進，毀譽交至；取捨不在於己，威福潛移於人。於是讒慝得志而朋黨之議興矣。</p>
<p class="margin2">夫木腐而蠹生，醯酸而蜹集，<span class="jiazhu">蜹，而銳翻。</span>故朝廷有朋黨，則人主當自咎而不當以咎羣臣也。文宗苟患羣臣之朋黨，何不察其所毀譽者爲實，爲誣，<span class="jiazhu">譽，音余。</span>所進退者爲賢，爲不肖，其心爲公，爲私，其人爲君子，爲小人！苟實也，賢也，公也，君子也，匪徒用其言，又當進之；誣也，不肖也，私也，小人也，匪徒棄其言，又當刑之。如是，雖驅之使爲朋黨，孰敢哉！釋是不爲，乃怨羣臣之難治，<span class="jiazhu">治，直之翻。</span>是猶不種不芸而怨田之蕪也。朝中之黨且不能去，況河北賊乎！<span class="jiazhu">溫公此論爲熙、豐發也。</span></p>
<p class="em2 strong"><span class="yinwen">15</span>丙子，李仲言請改名訓。</p>
<p class="em2 strong"><span class="yinwen">16</span>幽州奏莫州軍亂，刺史張元汎不知所在。</p>
<p class="em2 strong"><span class="yinwen">17</span>十二月，己卯，以昭義節度副使鄭注爲太僕卿。郭承嘏累上疏言其不可，上不聽。於是注詐上表固辭，上遣中使再以告身賜之，不受。<span class="jiazhu">史極言鄭注之姦狀。</span></p>
<p class="em2 strong"><span class="yinwen">18</span>癸未，以史元忠爲盧龍留後。<span class="jiazhu">《考異》曰：《實錄》：十一月，鎭州奏幽州留後史元忠爲瀛莫三軍逐出，不知所在。後不言元忠復歸幽州，而至此有新命，蓋因莫州軍亂，鎭州承傳聞之誤而奏之耳。</span></p>
<p class="em2 strong"><span class="yinwen">19</span>初，宋申錫與御史中丞宇文鼎受密詔誅鄭注，使京兆尹王璠掩捕之。璠密以堂帖示王守澄，<span class="jiazhu">帖由政事堂出，故謂之堂帖。璠，孚袁翻。</span>注由是得免，深德璠。璠又與李訓善，於是訓、注共薦之，自浙西觀察使徵爲尙書左丞。<span class="jiazhu">王璠之險躁自可以得禍，史言其預甘露之難亦有所自來。</span></p>
<p class="strong"><span class="section" id="title-4"><span data-head-description="文宗元聖昭獻孝皇帝中" data-head-level="h4" data-head-title="太和九年">九年</span></span><span class="biaozhusup" data-rel="">（乙卯、八三五年）</span></p>
<p class="em2 strong"><span class="yinwen">1</span>春，正月，乙卯，以王元逵爲成德節度使。</p>
<p class="em2 strong"><span class="yinwen">2</span>巢公湊薨，追贈齊王。<span class="jiazhu">漳王湊貶巢公，事見上卷五年。</span></p>
<p class="em2 strong"><span class="yinwen">3</span>鄭注上言秦地有災，宜興役以禳之。辛卯，發左、右神策千五百人浚曲江及昆明池。<span class="jiazhu">《雍錄》：唐曲江本秦隑州，至漢爲樂遊苑，基地最高，四望寬敞。隋營京城，宇文愷以其地在京城東南隅，地高不便，故闕此地不爲居人坊巷，而鑿爲池以厭勝之。又會黃渠水自城外南來，故隋世遂從城外包之，入城爲芙蓉池，且爲芙蓉園也。漢武帝時，池周回六里餘，唐周七里，占地三十頃，又加展拓矣。其地在城東南昇道坊龍華寺之南。昆明池，漢武帝所鑿，在長安西南，周回四十里。《三輔故事》曰：池周三百二十頃。《長安志》曰：今爲民田。夫旣可以爲民田，則非有水之地矣。然則漢於何取水也？《長安志》引《水經》曰：交水西至石碣，武帝穿昆明池所造。有石闥堰，在縣西南三十二里。則昆明之周三百餘頃者，用此堰之水也。昆明基高，故其下流尙可壅激以爲都城之用。於是並城疏別三派，城內外皆賴之。此池仍在。《括地志》曰：豐、鎬二水皆已堰入昆明池，無復流派。《括地志》作於太宗之世，則唐初仍自壅堰不廢，至文宗而猶嘗加濬也。然則《圖經》之作當在文宗後，故竭而爲田也。</span></p>
<p class="em2 strong"><span class="yinwen">4</span>三月，冀王絿薨。<span class="jiazhu">絿，順宗子。</span></p>
<p class="em2 strong"><span class="yinwen">5</span>丙辰，以史元忠爲盧龍節度使。</p>
<p class="em2 strong"><span class="yinwen">6</span>初，李德裕爲浙西觀察使，漳王傅母杜仲陽坐宋申錫事放歸金陵，詔德裕存處之。會德裕已離浙西，<span class="jiazhu">傅母，女師也。處，昌呂翻。離，力智翻。</span>牒留後李蟾使如詔旨。<span class="jiazhu">德裕自浙西徵見上卷三年，鎭蜀見四年，宋申錫事見五年。繫年差殊，當考。</span>至是，左丞王璠、戶部侍郎李漢奏德裕厚賂仲陽，陰結漳王，圖爲不軌。上怒甚，召宰相及璠、漢、鄭注等面質之。璠、漢等極口誣之，路隋曰：<span class="yinhao">「德裕不至有此。果如所言，臣亦應得罪！」</span>言者稍息。夏，四月，以德裕爲賓客分司。</p>
<p class="em2 strong"><span class="yinwen">7</span>癸巳，以鄭注守太僕卿，兼御史大夫，注始受之，仍舉倉部員外郎李款自代曰：<span class="yinhao">「加臣之罪，雖於理而無辜；在款之誠，乃事君而盡節。」</span><span class="jiazhu">款奏注見上卷上年。《考異》：《甘露記》曰：<span class="yinhao">「時論或云款外沽直名而陰事注。」</span>按款彈注之文皆訐其隱慝，豈有於人如此而能陰與之合乎！此皆當時庸人見注舉款自代，遂有此疑耳。今不取。</span>時人皆哂之。<span class="jiazhu">笑不壞顏爲哂。</span></p>
<p class="em2 strong"><span class="yinwen">8</span>丙申，以門下侍郎、同平章事路隋<span class="jiaozhusup">【章：十二行本「隋」下有「同平章事」四字；乙十一行本同；孔本同；張校同。】</span>充鎭海節度使，趣之赴鎭，<span class="jiazhu">趣，讀曰促。</span>不得面辭；坐救李德裕故也。<span class="jiazhu">《考異》曰：《舊·隋傳》曰：<span class="yinhao">「德裕貶袁州長史，隋不署奏狀，始爲鄭注所忌，出鎭浙西。」</span>按《實錄》，隋出鎭在德裕貶前四日。今不取。</span></p>
<p class="em2 strong"><span class="yinwen">9</span>初，京兆尹河南賈餗，<span class="jiazhu">餗，蘇谷翻。</span>性褊躁輕率，與李德裕有隙，而善於李宗閔、鄭注。上巳，賜百官宴於曲江，<span class="jiazhu">古者上巳，正用三月之上巳日；自魏以後但用三月三日，不復用巳。唐貞元間置三令節，使百官選勝行樂，三月三日其一也。</span>故事，尹於外門下馬，揖御史。餗恃其貴勢，乘馬直入，殿中侍御史楊儉、蘇特與之爭，餗罵曰：<span class="yinhao">「黃面兒敢爾！」</span>坐罰俸。餗恥之，求出，詔以爲浙西觀察使；尙未行，戊戌，以餗爲中書侍郎、同平章事。</p>
<p class="em2 strong"><span class="yinwen">10</span>庚子，制以曏日上初得疾，<span class="jiazhu">謂七年冬也。</span>王涯呼李德裕奔問起居，德裕竟不至；又在西蜀徵逋懸錢三十萬緡，百姓愁困；貶德裕袁州長史。</p>
<p class="em2 strong"><span class="yinwen">11</span>初，宋申錫獲罪，<span class="jiazhu">事見上卷五年。</span>宦官益橫；<span class="jiazhu">橫，戶孟翻。</span>上外雖包容，內不能堪。李訓、鄭注旣得幸，揣知上意，訓因進講，數以微言動上。<span class="jiazhu">揣，初委翻。數，所角翻。</span>上見其才辨，意訓可與謀大事；且以訓、注皆因王守澄以進，冀宦官不之疑，遂密以誠告之。訓、注遂以誅宦官爲己任，<span class="jiazhu">《考異》曰：《舊傳》以爲上出《易義》以示羣臣之時，已與訓有誅宦官之謀。按《補國史》云：<span class="yinhao">「許康佐進《新註春秋列國經傳》六十卷，上問閽弒吳子餘祭事，康佐託以《春秋》義奧，臣窮究未精，不敢容易解陳。後上以問李仲言，仲言乃精爲上言之。上曰：『朕左右刑臣多矣，餘祭之禍安得不慮？』仲言曰：『陛下留意於未萌，臣願遵聖謀。』」</span>《實錄》，<span class="yinhao">「今年四月癸亥，許康佐進《纂集左氏傳》三十卷。五月，乙巳朔，以《御集左氏列國經傳》三十卷宣付史館。」</span>然則上與訓謀誅宦官必在此際矣。然文宗與訓語時，宦官必盈左右，恐亦未敢班班顯言，如《補國史》所云也。</span>二人相挾，朝夕計議，所言於上無不從，聲勢炟赫。<span class="jiazhu">炟，當割翻。一作<span class="yinhao">「烜」</span>，況遠翻。</span><span class="jiaozhusup">【章：乙十一行本正作「烜」；孔本同；張校同。】</span>注多在禁中，或時休沐，賓客塡門，賂遺山積。<span class="jiazhu">遺，唯季翻。</span>外人但知訓、注倚宦官擅作威福，不知其與上有密謀也。</p>
<p class="em2 strong">上之立也，右領軍將軍興寧仇士良有功；<span class="jiazhu">興寧，漢龍川縣地，江左置興寧縣，唐屬循州。</span>王守澄抑之，由是有隙。訓、注爲上謀，<span class="jiazhu">爲，于僞翻。</span>進擢士良以分守澄之權。五月，乙丑，以士良爲左神策中尉，<span class="jiazhu">出韋元素，以士良代之。</span>守澄不悅。</p>
<p class="em2 strong"><span class="yinwen">12</span>戊辰，以左丞王璠爲戶部尙書，判度支。</p>
<p class="em2 strong"><span class="yinwen">13</span>京城訛言鄭注爲上合金丹，<span class="jiazhu">合，音閤。</span>須小兒心肝，民間驚懼，上聞而惡之。<span class="jiazhu">惡，烏路翻；下同。</span>鄭注素惡京兆尹楊虞卿，與李訓共構之，云此語出於虞卿家人。上怒，六月，下虞卿御史獄。<span class="jiazhu">下，戶稼翻。</span>注求爲兩省官，中書侍郎、同平章事李宗閔不許，注毀之於上。會宗閔救楊虞卿，上怒，叱出之；壬寅，貶明州刺史。<span class="jiazhu">明州，後漢鄮縣地，唐開元二十六年置明州，京師東南四千三百里。</span></p>
<p class="em2 strong"><span class="yinwen">14</span>左神策中尉韋元素、樞密使楊承和、王踐言居中用事，與王守澄爭權不叶，李訓、鄭注因之出承和於西川，元素於淮南，踐言於河東，皆爲監軍。</p>
<p class="em2 strong"><span class="yinwen">15</span>秋，七月，甲辰朔，貶楊虞卿虔州司馬。<span class="jiazhu">虔州，漢贛縣，晉置南康郡，隋爲虔州，京師東南四千一十七里。</span></p>
<p class="em2 strong"><span class="yinwen">16</span>庚戌，作紫雲樓於曲江。<span class="jiazhu">紫雲樓在曲江之南，洊經喪亂，頹圮不修，今再作之。</span></p>
<p class="em2 strong"><span class="yinwen">17</span>辛亥，以御史大夫李固言爲門下侍郎、同平章事。</p>
<p class="em2 strong">李訓、鄭注爲上畫太平之策，<span class="jiazhu">爲，于僞翻。</span>以爲當先除宦官，次復河、湟，次清河北，開陳方略，如指諸掌。上以爲信然，寵任日隆。</p>
<p class="em2 strong">初，李宗閔爲吏部侍郎，因駙馬都尉沈𥫃結女學士宋若憲、知樞密楊承和得爲相。<span class="jiazhu">𥫃，宜奇翻。宋若憲姊妹皆善屬文，德宗召入宮，不以妾侍命之，呼學士。</span>及貶明州，鄭注發其事，壬子，再貶處州長史。<span class="jiazhu">代宗大曆十四年，改括州爲處州，京師東南四千二百七十八里。</span></p>
<p class="em2 strong">著作郎、分司舒元輿與李訓善，訓用事，召爲右司郎中，兼侍御史知雜，鞫楊虞卿獄；<span class="jiazhu">唐制，侍御史六人，以久次者一人知雜事，謂之知雜。</span>癸丑，擢爲御史中丞。元輿，元褒之兄也。<span class="jiazhu">舒元褒，見上卷五年。</span></p>
<p class="em2 strong">貶吏部侍郎李漢爲汾州刺史，刑部侍郎蕭澣爲遂州刺史，<span class="jiazhu">汾州，漢文帝封代王，都中都，卽其地，去京師一千二百六里。遂州，本漢德陽縣之舊壘，東晉置遂寧郡，後周置遂州，去京師二千三百二十九里。</span>皆坐李宗閔之黨。</p>
<p class="em2 strong">是時李訓、鄭注連逐三相，<span class="jiazhu">三相，李德裕、路隋、李宗閔。</span>威震天下，於是平生絲恩髮怨無不報者。</p>
<p class="em2 strong"><span class="yinwen">18</span>李訓奏僧尼猥多，耗蠹公私。丁巳，詔所在試僧尼誦經不中格者，皆勒歸俗；<span class="jiazhu">中，竹仲翻。</span>禁置寺及私度人。</p>
<p class="em2 strong"><span class="yinwen">19</span>時人皆言鄭注朝夕且爲相，侍御史李甘揚言於朝曰：<span class="yinhao">「白麻出，我必壞之於庭！」</span><span class="jiazhu">壞，音怪。</span>癸亥，貶甘封州司馬。<span class="jiazhu">《考異》曰：《舊傳》曰：<span class="yinhao">「鄭注入翰林侍講，舒元輿旣作相，注亦求入中書。甘昌言於朝云云，貶封州。」</span>按是時元輿未作相，《舊傳》誤也。</span>然李訓亦忌注，不欲使爲相，事竟寢。</p>
<p class="em2 strong"><span class="yinwen">20</span>甲子，以國子博士李訓爲兵部郎中、知制誥，依前侍講學士。</p>
<p class="em2 strong"><span class="yinwen">21</span>貶左金吾大將軍沈𥫃爲邵州刺史。八月，丙子，又貶李宗閔潮州司戶。賜宋若憲死。</p>
<p class="em2 strong"><span class="yinwen">22</span>丁丑，以太僕卿鄭注爲工部尙書，充翰林侍講學士。注好服鹿裘，以隱淪自處，<span class="jiazhu">處，昌呂翻。</span>上以師友待之。注之初得幸，上嘗問翰林學士、戶部侍郎李珏曰：<span class="yinhao">「卿知有鄭注乎？亦嘗與之言乎？」</span>對曰：<span class="yinhao">「臣豈特知其姓名，兼深知其爲人。其人奸邪，陛下寵之，恐無益聖德。臣忝在近密，安敢與此人交通！」</span>戊寅，貶珏江州刺史。再貶沈𥫃柳州司戶。<span class="jiazhu">江州，京師東南二千九百四十八里。</span></p>
<p class="em2 strong"><span class="yinwen">23</span>丙申，詔以楊承和庇護宋申錫，韋元素、王踐言與李宗閔、李德裕中外連結，受其賂遺。<span class="jiazhu">遺，唯季翻。</span>承和可驩州安置，元素可象州安置，踐言可恩州安置，令所在錮送。<span class="jiazhu">錮送者，枷錮而防送之。象州至京師四千九百八十九里，恩州至京師六千五百里。</span>楊虞卿、李漢、蕭澣爲朋黨之首，貶虞卿虔州司戶，漢汾州司馬，澣遂州司馬。尋遣使追賜承和、元素、踐言死。<span class="jiazhu">韋元素卒如李弘楚之言。</span>時崔潭峻已卒，亦剖棺鞭尸。</p>
<p class="em2 strong">己亥，以前廬州刺史羅立言爲司農少卿。立言贓吏，以賂結鄭注而得之。</p>
<p class="em2 strong">鄭注之入翰林也，中書舍人高元裕草制，言以醫藥奉君親，注銜之；奏元裕嘗出郊送李宗閔，壬寅，貶元裕閬州刺史。<span class="jiazhu">閬州，古巴子國，秦爲閬中縣，西魏爲隆州，唐先天中避諱改閬州，至京師一千九百一十五里。</span>元裕，士廉之六世孫也。<span class="jiazhu">高士廉，長孫無忌之舅，事高祖、太宗。</span></p>
<p class="em2 strong">時注與李訓所惡朝士，皆指目爲二李之黨，<span class="jiazhu">惡，烏路翻。二李，謂德裕、宗閔。</span>貶逐無虛日，班列殆空，廷中匈匈，上亦知之。訓、注恐爲人所搖，九月，癸卯朔，勸上下詔：<span class="yinhao">「應與德裕、宗閔親舊及門生故吏，今日以前貶黜之外，餘皆不問。」</span>人情稍安。</p>
<p class="em2 strong"><span class="yinwen">24</span>鹽鐵使王涯奏改江淮、嶺南茶法，增其稅。<span class="jiazhu">德宗貞元九年，初稅茶，於出茶州縣及茶山外商人要路，委所由定三等時估，每十稅一。長慶元年，鹽鐵使王播奏茶稅一百增之五十。今又改法而增其稅愈重矣。</span></p>
<p class="em2 strong"><span class="yinwen">25</span>庚申，以鳳翔節度使李聽爲忠武節度使，代杜悰。</p>
<p class="em2 strong"><span class="yinwen">26</span>憲宗之崩也，人皆言宦官陳弘志所爲。<span class="jiazhu">見二百四十一卷元和十五年。</span>時弘志爲山南東道監軍，李訓爲上謀召之，至青泥驛，<span class="jiazhu">訓爲，于僞翻。青泥驛在嶢關南。</span>癸亥，封杖殺之。<span class="jiazhu">《考異》曰：《舊傳》曰：<span class="yinhao">「李訓旣秉權衡，卽謀誅內豎。陳弘慶自元和末負弒逆之名，遣人封杖決殺。」</span>按此時李訓未爲相。今從《實錄》。</span></p>
<p class="em2 strong"><span class="yinwen">27</span>鄭注求爲鳳翔節度使，門下侍郎、同平章事李固言不可。丁卯，以固言爲山南西道節度使，<span class="jiazhu">《考異》曰：宋敏求《宣宗實錄》曰：<span class="yinhao">「固言性狷急，無重望。時訓、注用事，雖相之，中實惡與宗閔爲黨，乃出爲興元節度。」</span>按固言鍛鍊楊虞卿獄，宗閔由是罷相而固言代之，豈得爲宗閔黨也！今從《開成紀事》。</span>注爲鳳翔節度使。<span class="jiazhu">《考異》曰：《開成紀事》：<span class="yinhao">「注引舒元輿、李訓俱擢相庭。注自詣宰臣李固言求鳳翔節度使，固言剛勁不許，惟王涯、賈餗贊從其事。」</span>九月二十五日，《紀事》誤，今從《實錄》。</span>李訓雖因注得進，及勢位俱盛，心頗忌注。謀欲中外協勢以誅宦官，故出注於鳳翔。其實俟旣誅宦官，幷圖注也。</p>
<p class="em2 strong">注欲取名家才望之士爲參佐，請禮部員外郎韋溫爲副使，<span class="jiazhu">節度副使也。</span>溫不可。或曰：<span class="yinhao">「拒之必爲患。」</span>溫曰：<span class="yinhao">「擇禍莫若輕。拒之止於遠貶，從之有不測之禍。」</span>卒辭之。<span class="jiazhu">卒，子恤翻。</span></p>
<p class="em2 strong"><span class="yinwen">28</span>戊辰，以右神策中尉、行右衞上將軍、知內侍省事王守澄爲左、右神策觀軍容使，兼十二衞統軍。<span class="jiazhu">唐因隋制，置十六衞，以十二衞統諸府之兵，曰左、右衞，曰左、右驍騎衞，曰左、右武衞，曰左、右威衞，曰左、右領軍衞，曰左、右候衞。至開元間，府兵之法寖壞，乃募彍騎十二萬，分隸十二衞，每衞萬人。其後洊更喪亂，十二衞之軍無復承平之舊。</span>李訓、鄭注爲上謀，以虛名尊守澄，實奪之權也。<span class="jiazhu">爲，于僞翻；下同。</span></p>
<p class="em2 strong"><span class="yinwen">29</span>己巳，以御史中丞兼刑部侍郎舒元輿爲刑部侍郎，兵部郎中知制誥、充翰林侍講學士李訓爲禮部侍郎，並同平章事。仍命訓三二日一入翰林講《易》。元輿爲中丞，凡訓、注所惡者，則爲之彈擊，<span class="jiazhu">惡，烏路翻。</span>由是得爲相。又上懲李宗閔、李德裕多朋黨，以賈餗及元輿皆孤寒新進，<span class="jiazhu">餗少孤，客江、淮間。元輿地寒，不與士齒。</span>故擢爲相，庶其無黨耳。</p>
<p class="em2 strong">訓起流人，期年致位宰相，<span class="jiazhu">期，讀曰朞。</span>天子傾意任之。訓或在中書，或在翰林，天下事皆決於訓。王涯輩承順其風指，惟恐不逮；自中尉、樞密、禁衞諸將，見訓皆震慴，迎拜叩首。<span class="jiazhu">慴，之涉翻。</span></p>
<p class="em2 strong">壬申，以刑部郎中兼御史知雜李孝本權知御史中丞。孝本，宗室之子，依訓、注得進。</p>
<p class="em2 strong"><span class="yinwen">30</span>李聽自恃勳舊，不禮於鄭注。注代聽鎭鳳翔，先遣牙將丹駿至軍中慰勞，<span class="jiazhu">丹，姓；駿，名。《姓譜》：丹姓，丹朱之後。勞，力到翻。</span>誣奏聽在鎭貪虐。冬，十月，乙亥，以聽爲太子太保、分司，復以杜悰爲忠武節度使。</p>
<p class="em2 strong">鄭注每自負經濟之略，上問以富人之術，注無以對，乃請榷茶。於是以王涯兼榷茶使，<span class="jiazhu">搉，古岳翻。</span>涯知不可而不敢違，人甚苦之。</p>
<p class="em2 strong"><span class="yinwen">31</span>鄭注欲收僧尼之譽，固請罷沙汰，從之。<span class="jiazhu">是年七月，李訓乞沙汰僧尼。</span></p>
<p class="em2 strong"><span class="yinwen">32</span>李訓、鄭注密言於上，請除王守澄。辛巳，遣中使李好古就第賜酖，殺之，<span class="jiazhu">好，呼到翻。</span>贈揚州大都督。訓、注本因守澄進，<span class="jiazhu">注事見二百二十三卷穆宗長慶三年，訓事見上八年。</span>卒謀而殺之，<span class="jiazhu">卒，子恤翻。</span>人皆快守澄之受佞而疾訓、注之陰狡，於是元和之逆黨略盡矣。</p>
<p class="em2 strong">乙酉，鄭注赴鎮。</p>
<p class="em2 strong"><span class="yinwen">33</span>庚子，以東都留守、司徒兼侍中裴度兼中書令，餘如故。李訓所獎拔，率皆狂險之士，然亦時取天下重望以順人心，如裴度、令狐楚、鄭覃皆累朝耆俊，久爲當路所軋，<span class="jiazhu">朝，直遙翻。軋，乙轄翻。</span>置之散地，<span class="jiazhu">散，悉但翻。</span>訓皆引居崇秩。由是士大夫亦有望其眞能致太平者，不惟天子惑之也。然識者見其橫甚，<span class="jiazhu">橫，戶孟翻。</span>知將敗矣。</p>
<p class="em2 strong"><span class="yinwen">34</span>十一月，丙午，以大理卿郭行餘爲邠寧節度使。癸丑，以河東節度使、同平章事李載義兼侍中。丁巳，以戶部尙書、判度支王璠爲河東節度使。戊午，以京兆尹李石爲戶部侍郎、判度支；以京兆少尹羅立言權知府事。石，神符之五世孫也。<span class="jiazhu">襄邑王神符，淮安王神通之弟。</span>己未，以太府卿韓約爲左金吾衞大將軍。</p>
<p class="em2 strong">始，鄭注與李訓謀，至鎭，選壯士數百，皆持白棓，懷其斧，以爲親兵。<span class="jiazhu">棓，蒲項翻。白棓，猶言白梃也。</span>是月，戊辰，王守澄葬於滻水，<span class="jiazhu">《雍錄》：滻水源出藍田縣境之西，稍北行至白鹿原西，卽趨京城。王守澄蓋葬於白鹿原西南。</span>注奏請入護葬事，因以親兵自隨。仍奏令內臣中尉以下盡集滻水送葬，注因闔門，令親兵斧之，使無遺類。約旣定，訓與其黨謀：<span class="yinhao">「如此事成，則注專有其功，不若使行餘、璠以赴鎭爲名，多募壯士爲部曲，幷用金吾、臺府吏卒，先期誅宦者者，<span class="jiazhu">先，悉薦翻。</span>已而幷注去之。」</span><span class="jiazhu">去，羌呂翻。</span>行餘、璠、立言、約及中丞李孝本，皆訓素所厚也，故列置要地，獨與是數人及舒元輿謀之，他人皆莫之知也。</p>
<p class="em2 strong">壬戌，上御紫宸殿。百官班定，韓約不報平安，<span class="jiazhu">唐制，凡朝，皇帝旣升御座，金吾將軍奏：<span class="yinhao">「左右廂內外平安。」</span></span>奏稱：<span class="yinhao">「左金吾聽事後石榴夜有甘露，臣遞門奏訖。」</span><span class="jiazhu">言夜中聞奏，禁門已扃，於隔門遞入以奏也。</span>因蹈舞再拜，宰相亦帥百官稱賀。<span class="jiazhu">帥，讀曰率；下同。</span>訓、元輿勸上親往觀之，以承天貺，上許之。百官退，班於含元殿。<span class="jiazhu">紫宸，內殿也；含元，前殿也。上欲往觀甘露，故百官自紫宸退而出，立班於含元殿，以左、右金吾仗在含元殿前左右也。</span>日加辰，上乘軟輿出紫宸門，<span class="jiazhu">軟輿，蓋以裀褥積而爲之，下施棢，令人舉之。</span>升含元殿。先命宰相及兩省官詣左仗視之，良久而還。<span class="jiazhu">還，音旋，又如字。</span>訓奏：<span class="yinhao">「臣與衆人驗之，殆非眞甘露，未可遽宣布，<span class="jiazhu">《考異》曰：按訓與韓約共謀，詐爲甘露，而自言恐非眞瑞者，蓋欲使宦官盡往金吾覆視，因伏兵誅之耳。故二十二日令狐楚所草制書亦云<span class="yinhao">「兇渠仍請其覆視」</span>。今從《實錄》。</span>恐天下稱賀。」</span>上曰：<span class="yinhao">「豈有是邪！」</span>顧左、右中尉仇士良、魚志弘帥諸宦者往視之。<span class="jiazhu">帥，讀曰率。</span>宦者旣去，訓遽召郭行餘、王璠曰：<span class="yinhao">「來受敕旨！」</span>璠股栗不敢前，獨行餘拜殿下。時二人部曲數百，皆執兵立丹鳳門外，訓已先使人召之，令入受敕。獨東兵入，<span class="jiazhu">河東兵也，<span class="yinhao">「東」</span>上逸<span class="yinhao">「河」</span>字。</span><span class="jiaozhusup">【章：孔本正有「河」字。】</span>邠寧兵竟不至。</p>
<p class="em2 strong">仇士良等至左仗視甘露，韓約變色流汗，士良怪之曰：<span class="yinhao">「將軍何爲如是？」</span>俄風吹幕起，見執兵者甚衆，又聞兵仗聲。士良等驚駭走出，門者欲閉之，士良叱之，關不得上。<span class="jiazhu">關，門牡也。上，時掌翻；下來上同。</span>士良等奔詣上告變。訓見之，遽呼金吾衞士曰：<span class="yinhao">「來上殿衞乘輿者，人賞錢百緡！」</span>宦者曰：<span class="yinhao">「事急矣，請陛下還宮！」</span>卽舉軟輿，迎上扶升輿，決殿後罘罳，疾趨北出。<span class="jiazhu">唐宮殿中罘罳，以絲爲之，狀如網，以捍燕雀，非如漢宮闕之罘罳也。今諸宦者能決之而出，則可知矣。程大昌曰：罘罳者，鏤木爲之，其中疏通，可以透明。或爲方空，或爲連鎖，其狀扶疏，故曰罘罳，讀如浮思，猶曰䯱髵也。因其形似而想其本狀，自可見矣。罘罳之名旣立，於是隨其所施而附著以爲之名，其在宮闕則爲闕上罘罳，臣朝於君，至闕下復思所奏是也。在陵垣則爲陵上罘罳，王莽斫去陵上罘罳，而曰使人無復思漢者是也。卻而求之上古，則《禮記》疏屛亦其物也。疏者，刻爲雲氣而中空玲瓏也。又有網戶，刻爲連文，遞爲綴屬，其形如網也。宋玉曰<span class="yinhao">「網戶朱綴刻方連」</span>是也。旣曰刻，則是雕木爲之，其狀如網耳。後人因此遂有直織絲網而張之簷窗以護禽雀者。文宗甘露之變，出殿北門，裂斷罘罳而去，是眞網也。此又沿放《楚辭》而施網焉者也。元微之爲承旨時詩曰：<span class="yinhao">「蘂珠深處少人知，網索西臨太液池，浴殿曉聞天語後，步廊騎馬笑相隨。」</span>自註云：<span class="yinhao">「網索在太液池上，學士候對歇於此。」</span>予按網索，乃是無壁或有窗處，以索掛網，遮護飛雀，故云網索，猶掛鈴之索爲鈴索也。宋元獻《喜子京召還爲學士詩》曰：<span class="yinhao">「網索軒窗邃，鑾坡羽衞重。」</span>用微之句也。若並今世俗語求之，則門屛鏤明格子是也。其制與青瑣同類，顧所施之地不同而名亦隨異耳。</span>訓攀輿呼曰：<span class="jiazhu">呼，火故翻。</span><span class="yinhao">「臣奏事未竟，陛下不可入宮！」</span>金吾兵已登殿；羅立言帥京兆邏卒三百餘自東來，<span class="jiazhu">邏，郎佐翻。</span>李孝本帥御史臺從人二百餘自西來，<span class="jiazhu">從，才用翻。</span>皆登殿縱擊，宦官流血呼冤，死傷者十餘人。乘輿迤邐入宣政門，<span class="jiazhu">迤，移爾翻。邐，力爾翻。宣政門，宣政殿門也。</span>訓攀輿呼益急，上叱之，宦者郗志榮奮拳毆其胸，偃於地。<span class="jiazhu">郗，丑之翻。毆，烏口翻。偃者，偃仰而仆也。</span>乘輿旣入，門隨闔，宦者皆呼萬歲，百官駭愕散出。訓知事不濟，脫從吏綠衫衣之，<span class="jiazhu">衣，於旣翻。</span>走馬而出，揚言於道曰：<span class="yinhao">「我何罪而竄謫！」</span>人不之疑。王涯、賈餗、舒元輿還中書，相謂曰：<span class="yinhao">「上且開延英，召吾屬議之。」</span>兩省官詣宰相請其故，皆曰：<span class="yinhao">「不知何事，諸公各自便！」</span>士良等知上豫其謀，怨憤，出不遜語，上慙懼不復言。</p>
<p class="em2 strong">士良等命左、右神策副使劉泰倫、魏仲卿等各帥禁兵五百人，露刃出閤門討賊。<span class="jiazhu">復，扶又翻。帥，讀曰率。</span>王涯等將會食，<span class="jiazhu">諸宰相每日會食於政事堂。</span>吏白：<span class="yinhao">「有兵自內出，逢人輒殺！」</span>涯等狼狽步走，兩省及金吾吏卒千餘人塡門爭出；門尋闔，其不得出者六百餘人皆死。士良等分兵閉宮門，索諸司，捕賊黨。<span class="jiazhu">索，下客翻；下同。</span>諸司吏卒及民酤販在中者皆死，死者又千餘人，橫尸流血，狼藉塗地，諸司印及圖籍、帷幕、器皿俱盡。又遣騎各千餘出城追亡者，又遣兵大索城中。舒元輿易服單騎出安化門，<span class="jiazhu">安化門，長安南面西頭第一門。</span>禁兵追擒之。王涯徒步至永昌里茶肆，禁兵擒入左軍。涯時年七十餘，被以桎梏，掠治不勝苦，<span class="jiazhu">被，皮義翻。桎，職日翻。梏，古沃翻。掠，音亮。治，直之翻。勝，音升。</span>自誣服，稱與李訓謀行大逆，尊立鄭注。王璠歸長興里私第，<span class="jiaozhusup">【章：十二行本「里」作「坊」；乙十一行本同；孔本同。】</span>閉門，以其兵自防。<span class="jiazhu">河東節度之兵也。</span>神策將至門，呼曰：<span class="yinhao">「王涯等謀反，欲起尙書爲相，魚護軍令致意！」</span><span class="jiazhu">魚弘志時爲右神策護軍中尉。將，卽亮翻。</span>璠喜，出見之。將趨賀再三，<span class="jiazhu">將，卽亮翻。</span>璠知見紿，涕泣而行；至左軍，見王涯曰：<span class="yinhao">「二十兄自反，胡爲見引？」</span>涯曰：<span class="yinhao">「五弟昔爲京兆尹，不漏言於王守澄，<span class="jiazhu">王涯第二十，王璠第五。漏言事見上卷五年。</span>豈有今日邪！」</span>璠俛首不言。又收羅立言於太平里，及涯等親屬奴婢，皆入兩軍繫之。戶部員外郎李元皋，訓之再從弟也，訓實與之無恩，亦執而殺之。故嶺南節度使胡証，家鉅富，<span class="jiazhu">証，音正。</span>禁兵利其財，託以搜賈餗入其家，執其子溵，殺之。<span class="jiazhu">溵，音殷。</span>又入左常侍羅讓、詹事渾鐬、翰林學士黎埴等家，<span class="jiazhu">左常侍，左散騎常侍也。鐬，火外翻。</span>掠其貲財，掃地無遺。鐬，瑊之子也。坊市惡少年因之報私仇，殺人，剽掠百貨，<span class="jiazhu">剽，匹妙翻。</span>互相攻劫，塵埃蔽天。</p>
<p class="em2 strong">癸亥，百官入朝，<span class="jiazhu">朝，直遙翻。</span>日出，始開建福門，<span class="jiazhu">建福門在大明宮丹鳳門之右。</span>惟聽以從者一人自隨，<span class="jiazhu">從，才用翻。</span>禁兵露刃夾道。至宣政門，尙未開。時無宰相御史知班，百官無復班列。<span class="jiazhu">《新書·儀衞志》曰：朝日，殿上設黼扆、躡席、熏爐、香案，御史大夫領屬官至殿西廡，從官朱衣傳呼，促百官就列。文武班于兩觀，監察御史二人立于東西朝堂甎道以涖之。平明，傳點畢，內門開，監察御史領百官入。夾階監門校尉二人執門籍，曰唱籍，旣視籍，曰<span class="yinhao">「在」</span>，入畢而止。次門亦如之。序班于通乾、觀象門南，武班居文班之次。入宣政門，文班自東門而入，武班自西門而入，至閤門亦如之。夾階校尉十人同唱，入畢而止。宰相、兩省官對班于香案前，百官班于殿庭，左右巡使二人分涖于鼓鍾樓下。先一品班，次二品班，次三品班，次四品班，次五品班；每班尙書省官爲首。武班供奉者立于橫街之北，次千牛中郎將，次千牛將軍，次過狀中郎將一人，次接狀中郎將一人，次押柱中郎將一人，次排階中郎將一人，次押散手仗中郎將一人，次左右金吾衞大將軍。凡殿中省監、少監、尙衣、尙舍、尙輦、奉御分左右，隨繖扇而立。東宮官居上臺之次，王府官又次之。唯三太、三少、賓客、庶子、王傅隨本品。侍中奏外辦，皇帝步出西序門，索扇，扇合；皇帝升御座，扇開，左右留扇各三。左右金吾將軍一人奏<span class="yinhao">「左右廂內外平安。」</span>通事舍人贊，宰相、兩省官再拜升殿。朝罷，皇帝步入東序門。觀此，可以知甘露之亂，蕩無朝儀矣。</span>上御紫宸殿，問：<span class="yinhao">「宰相何爲不來？」</span>仇士良曰：<span class="yinhao">「王涯等謀反繫獄。」</span>因以涯手狀呈上，召左僕射令狐楚、右僕射鄭覃等升殿示之。上悲憤不自勝，<span class="jiazhu">勝，音升。</span>謂楚等曰：<span class="yinhao">「是涯手書乎？」</span>對曰：<span class="yinhao">「是也！」</span><span class="yinhao">「誠如此，罪不容誅！」</span>因命楚、覃留宿中書，參決機務。使楚草制宣告中外。楚敍王涯、賈餗反事浮汎，<span class="jiazhu">其敍事浮汎，蓋以王涯等非實反也。</span>仇士良等不悅，由是不得爲相。</p>
<p class="em2 strong">時坊市剽掠者猶未止，命左、右神策將楊鎭、靳遂良等各將五百人分屯通衢，<span class="jiazhu">靳，居焮翻。</span>擊鼓以警之，斬十餘人，然後定。</p>
<p class="em2 strong">甲子，以右僕射鄭覃同平章事。</p>
<p class="em2 strong">賈餗變服潛民間經宿，自知無所逃，素服乘驢詣興安門，自言：<span class="yinhao">「我宰相賈餗也，爲奸人所汚，<span class="jiazhu">興安門，大明宮南面西來第一門。汚，烏故翻。</span>可送我詣兩軍！」</span>門者執送西軍。<span class="jiazhu">西軍，右神策軍也，在大明宮西西內苑中。</span>李孝本改衣綠，<span class="jiazhu">衣，於旣翻。</span>猶服金帶，以帽障面，單騎奔鳳翔，<span class="jiazhu">欲依鄭注也。</span>至咸陽西，追擒之。</p>
<p class="em2 strong">甲子，以右僕射鄭覃同平章事。</p>
<p class="em2 strong">李訓素與終南僧宗密善，往投之。宗密欲剃其髮而匿之，其徒不可。訓出山，<span class="jiazhu">剃，他計翻。山卽謂終南山。</span>將奔鳳翔，爲盩厔鎭遏使宋楚所擒，<span class="jiazhu">盩厔，音舟窒。</span>械送京師。至昆明池，訓恐至軍中更受酷辱，謂送者曰：<span class="yinhao">「得我則富貴矣！聞禁兵所在搜捕，汝必爲所奪，不若取我首送之！」</span>送者從之，斬其首以來。</p>
<p class="em2 strong">乙丑，以戶部侍郎、判度支李石同平章事，仍判度支。前河東節度使李載義復舊任。<span class="jiazhu">王璠得罪，故載義復舊任。</span></p>
<p class="em2 strong">左神策出兵三百人，以李訓首引王涯、王璠、羅立言、郭行餘，右神策出兵三百人，擁賈餗、舒元輿、李孝本獻于廟社，徇于兩市。<span class="jiazhu">唐太廟在朱雀街東第一街之東北來第二坊。太社在街西第一街之西北來第二坊。兩市，長安城中東市、西市也。</span>命百官臨視，腰斬于獨柳之下，梟其首於興安門外。親屬無問親疏皆死，孩穉無遺，<span class="jiazhu">穉，直利翻。</span>妻女不死者沒爲官婢。百姓觀者怨王涯榷茶，或詬詈，或投瓦礫擊之。<span class="jiazhu">詬，許候翻，又古候翻。詈，力智翻。礫，郎狄翻。</span></p>
<p class="margin2">臣光曰：論者皆謂涯、餗有文學名聲，初不知訓、注之謀，橫罹覆族之禍。<span class="jiaozhusup">【章：十二行本「禍」下有「憤歎其冤」四字；乙十一行本同；孔本同；退齋校同；張校同，云無註本亦無。】</span><span class="jiazhu">橫，戶孟翻。</span>臣獨以爲不然。夫顚危不扶，焉用彼相！<span class="jiazhu">《論語》載孔子之言。焉，於虔翻。</span>涯、餗安高位，飽重祿；訓、注小人，窮奸究險，<span class="jiazhu">究，極也。</span>力取將相。涯、餗與之比肩，不以爲恥；國家危殆，不以爲憂。偷合苟容，日復一日，<span class="jiazhu">復，扶又翻。</span>自謂得保身之良策，莫我如也。若使人人如此而無禍，則奸臣孰不願之哉！一旦禍生不虞，足折刑剭，<span class="jiazhu">《易》曰：鼎折足，覆公餗，其刑剭，凶。剭，音屋。剭者，誅殺不於市。周制，誅大臣適甸師謂之剭。折，而設翻。</span>蓋天誅之也，士良安能族之哉！</p>
<p class="em2 strong"><span class="yinwen">35</span>王涯有再從弟沐，<span class="jiazhu">從，才用翻。</span>家於江南，老且貧。聞涯爲相，跨驢詣之，欲求一簿、尉。留長安二歲餘，始得一見，涯待之殊落莫。<span class="jiazhu">落，冷落也。莫，薄也。落莫，唐人常語。</span>久之，沐因嬖奴以道所欲，<span class="jiazhu">嬖，卑義翻，又博計翻。</span>涯許以微官，自是旦夕造涯之門以俟命；<span class="jiazhu">造，七到翻。</span>及涯家被收，<span class="jiazhu">被，皮義翻。</span>沐適在其第，與涯俱腰斬。</p>
<p class="em2 strong">舒元輿有族子守謙，愿而敏，元輿愛之，從元輿者十年，一旦忽以非罪怒之，日加譴責，奴婢輩亦薄之。守謙不自安，求歸江南，元輿亦不留，守謙悲歎而去。夕，至昭應，聞元輿收族，守謙獨免。<span class="jiazhu">王沐之幷命，躁之禍也。舒守謙之幸免，愿之餘福也。禍福之應，天豈爽哉！</span></p>
<p class="em2 strong">是日，以令狐楚爲鹽鐵轉運使，左散騎常侍張仲方權知京兆尹。<span class="jiazhu">《考異》曰：《實錄》，乙丑，閤門使馬元贄已宣授仲方京兆尹，至此又言者，蓋當時止是口宣，至此乃降敕耳。</span>時數日之間，殺生除拜，皆決於兩中尉，<span class="jiazhu">《考異》曰：皮光業《見聞錄》曰：<span class="yinhao">「崔愼由以元和元年登第，至開成，已入翰林。因寓直之夕，二更以來，有中使宣召，引入數重門。至一處，堂宇華煥，簾幕俱垂。見左右二廣燃蠟而坐，謂愼由曰：『上不豫來已數日，兼自登極後聖政多虧。今奉太后中旨，命學士草廢立令。』愼由大驚曰：『某有中外親族數千口，列在搢紳，長行、兄弟、甥姪僅三百人，一旦聞此覆族之言，寧死不敢承命！況聖上高明之德，覆于八荒，豈可輕議！』二廣默然無以爲對。良久，啓後戶，引愼由至一小殿。見文宗坐於殿上，二廣徑登階而疏文宗過惡，上唯俛首。又曰：『不爲此拗木枕措大，不合更在此坐矣！』街談以好拗爲『拗木枕』。仍戒愼由曰：『事泄卽是此措大也！』於是二廣自執炬，送愼由出邃殿門，復令中使送至本院。愼由尋以疾出翰林，遂金縢其事付胤，故胤切於勦絕北司者由此也。誅北司後，胤方彰其事。」</span>《新傳》曰：<span class="yinhao">「愼由記其事，藏箱枕間。將沒，以授其子胤，故胤惡中官，終討除之。」</span>按《舊傳》，崔愼由大中初始入朝爲右拾遺、員外郎、知制誥，文宗時未爲翰林學士。蓋崔胤欲重宦官之罪而誣之，《新傳》承皮《錄》之誤也。</span>上不豫知。</p>
<p class="em2 strong">初，王守澄惡宦者田全操、劉行深、周元稹、薛士幹、似先義逸、劉英誗等，<span class="jiazhu">惡，烏路翻。似先，姓；義逸，名。誗，直嚴翻。</span>李訓、鄭注因之遣分詣鹽州、靈武、涇原、夏州、振武、鳳翔巡邊，<span class="jiazhu">夏，戶雅翻。</span>命翰林學士顧師邕爲詔書賜六道，使殺之。會訓敗，六道得詔，皆廢不行。<span class="jiazhu">六道卽謂鹽、靈、夏、涇原、振武、鳳翔也。</span>丙寅，以師邕爲矯詔，下御史獄。<span class="jiazhu">下，遐稼翻。</span></p>
<p class="em2 strong">先是，鄭注將親兵五百，已發鳳翔，至扶風。<span class="jiazhu">宋白曰：扶風縣本漢美陽縣地，今京兆府武功縣北美陽故城是也。隋開皇十六年，於今岐陽縣置岐山縣，武德三年分岐山縣於圍川城，置圍川縣，貞觀八年改扶風縣。《九域志》：鳳翔府東至扶風八十里。先，悉薦翻。</span>扶風令韓遼知其謀，不供具，攜印及吏卒奔武功。注知訓已敗，復還鳳翔。仇士良等使人齎密敕授鳳翔監軍張仲清令取注，仲清惶惑，不知所爲。押牙李叔和說仲清曰：<span class="yinhao">「叔和爲公以好召注，<span class="jiazhu">說，式芮翻。爲，于僞翻。好，如字。以好召之，言示之以無惡意也。</span>屛其從兵，於坐取之，<span class="jiazhu">屛，必郢翻，又卑正翻。從，才用翻。坐，徂臥翻。</span>事立定矣！」</span>仲清從之，伏甲以待注。注恃其兵衞，遂詣仲清。叔和稍引其從兵，享之於外，注獨與數人入。旣啜茶，<span class="jiazhu">啜，樞悅翻，飲也。</span>叔和抽刀斬注，因閉外門，悉誅其親兵。乃出密敕，宣示將士，遂滅注家，幷殺副使錢可復、節度判官盧簡能、觀察判官蕭傑、掌書記盧弘茂等及其枝黨，死者千餘人。可復，徽之子；<span class="jiazhu">錢徽見二百四十一卷穆宗長慶元年。</span>簡能，綸之子；<span class="jiazhu">盧綸與吉中孚、韓翃、錢起、司空曙、苗發、崔峒、耿緯、夏侯審、李端皆以詩齊名，號大曆十才子。</span>傑，俛之弟也。<span class="jiazhu">蕭俛事憲、穆，位至宰相。史言錢可復等皆名家子，以託身非人併命。</span>朝廷未知注死，丁卯，詔削奪注官爵，令鄰道按兵觀變。以左神策大將軍陳君奕爲鳳翔節度使。戊辰夜，張仲清遣李叔和等以注首入獻，<span class="jiazhu">《考異》曰：據《實錄》，甲子已傳注首，而《開成紀事》二十六日方下詔削官爵，云鄭注初誅，京師尙未知。李潛用《乙卯記》亦云丁卯張仲清誘注而殺之，與《開成紀事》同。但《開成紀事·注傳》云二十六日奏朝覲，恐誤。《乙卯記》，注庚申入覲，十九日也。至扶風，聞訓敗，乃還。似近之。《實錄》恐太在前。《新本紀》云戊辰張仲清殺注。今不書日以傳疑。</span>梟於興安門，人情稍安，京師諸軍始各還營。</p>
<p class="em2 strong">詔將士討賊有功及娖隊者，官爵賜賚各有差。<span class="jiazhu">娖，則角翻。</span>右神策軍獲韓約於崇義坊，己巳，斬之。仇士良等各進階遷官有差。自是天下事皆決於北司，宰相行文書而已。宦官氣益盛，迫脅天子，下視宰相，陵暴朝士如草芥。每延英議事，士良等動引訓、注折宰相。<span class="jiazhu">折，之舌翻。</span>鄭覃、李石曰：<span class="yinhao">「訓、注誠爲亂首，但不知訓、注始因何人得進？」</span>宦者稍屈，搢紳賴之。</p>
<p class="em2 strong">時中書惟有空垣破屋，百物皆闕。江西、湖南獻衣糧百二十分，充宰相召募從人。<span class="jiazhu">分，扶問翻。從，才用翻；下導從同。</span>辛未，李石上言：<span class="yinhao">「宰相若忠正無邪，神靈所祐，縱遇盜賊，亦不能傷。若內懷姦罔，雖兵衞甚設，鬼得而誅之。臣願竭赤心以報國，止循故事，以金吾卒導從足矣；<span class="jiazhu">從，才用翻。</span>其兩道所獻衣糧，並乞停寢。」</span>從之。</p>
<p class="em2 strong">十二月，壬申朔，顧師邕流儋州，至商山，賜死。<span class="jiazhu">儋，都甘翻。儋州，漢儋耳郡，至京師七千四百四十二里。商山卽商嶺也，所謂<span class="yinhao">「繞霤七盤」</span>是也。貞元七年，刺史李西華患此路之險，自藍田至內鄕開新道七百餘里，迴山取塗，人不病涉，謂之偏路，行旅便之。</span></p>
<p class="em2 strong"><span class="yinwen">36</span>榷茶使令狐楚奏罷榷茶，從之。<span class="jiazhu">王涯誅，乃罷榷茶。</span></p>
<p class="em2 strong"><span class="yinwen">37</span>度支奏籍鄭注家貲，得絹百餘萬匹，他物稱是。<span class="jiazhu">稱，尺證翻。</span></p>
<p class="em2 strong">庚辰，上問宰相：<span class="yinhao">「坊市安未？」</span>李石對曰：<span class="yinhao">「漸安。然比日寒冽特甚，<span class="jiazhu">比，毗至翻。</span>蓋刑殺太過所致。」</span>鄭覃曰：<span class="yinhao">「罪人周親前已皆死，<span class="jiazhu">周親，孔安國曰：周，至也。</span>其餘殆不足問。」</span>時宦官深怨李訓等，凡與之有瓜葛親，<span class="jiazhu">瓜葛有所附麗。言非至親，或羣從中表相附麗以敍親好，若瓜葛然。</span>或蹔蒙獎引者，誅貶不已，故二相言之。</p>
<p class="em2 strong">李訓、鄭注旣誅，召六道巡邊使。田全操追忿訓、注之謀，在道揚言：<span class="yinhao">「我入城，凡儒服者，無貴賤當盡殺之！」</span>癸未，全操等乘驛疾驅入金光門，<span class="jiazhu">金光門，長安城西面北來第二門。</span>京城訛言有寇至，士民驚譟縱橫走，<span class="jiazhu">縱，子容翻。</span>塵埃四起。兩省諸司官聞之，皆奔散，有不及束帶韈而乘馬者。<span class="jiazhu">韈，勿發翻。</span></p>
<p class="em2 strong">鄭覃、李石在中書，顧吏卒稍稍逃去。覃謂石曰：<span class="yinhao">「耳目頗異，宜且出避之！」</span>石曰：<span class="yinhao">「宰相位尊望重，人心所屬，<span class="jiazhu">屬，之欲翻。</span>不可輕也！今事虛實未可知，堅坐鎭之，庶幾可定。若宰相亦走，則中外亂矣。且果有禍亂，避亦不免！」</span>覃然之。石坐視文案，沛然自若。</p>
<p class="em2 strong">敕使相繼傳呼：<span class="yinhao">「閉皇城諸司門！」</span><span class="jiazhu">《六典》：唐都城三重：外一重名京城，內一重名皇城，又內一重名宮城，亦名子城。</span>左金吾大將軍陳君賞帥其衆立望仙門下，<span class="jiazhu">大明宮城南面五門，望仙門在丹鳳門之左。帥，讀曰率。</span>謂敕使曰：<span class="yinhao">「賊至，閉門未晚，請徐觀其變，不宜示弱！」</span>至晡後乃定。是日，坊市惡少年皆衣緋皁，<span class="jiazhu">衣，於旣翻。皁，在早翻。</span>持弓刀北望，見皇城門閉，卽欲剽掠，非石與君賞鎭之，京城幾再亂矣。<span class="jiazhu">剽，匹妙翻。幾，居衣翻。</span>時兩省官應入直者，皆與其家人辭訣。</p>
<p class="em2 strong"><span class="yinwen">38</span>甲申，敕罷脩曲江亭館。<span class="jiazhu">以鄭注之言而脩之，注誅乃罷。</span></p>
<p class="em2 strong"><span class="yinwen">39</span>丁亥，詔：<span class="yinhao">「逆人親黨，自非前已就戮及指名收捕者，餘一切不問。諸司官<span class="jiaozhusup">【章：十二行本「官」下有「吏」字；乙十一行本同；孔本同；張校同。】</span>雖爲所脅從，涉於詿誤，<span class="jiazhu">詿，古賣翻，又戶卦翻。</span>皆赦之。他人無得相告言及相恐愒。見亡匿者，勿復追捕，<span class="jiazhu">愒，許葛翻。見，賢遍翻。復，扶又翻。</span>三日內各聽自歸本司。」</span></p>
<p class="em2 strong">時禁軍暴橫，<span class="jiazhu">橫，戶孟翻。</span>京兆尹張仲方不敢詰，宰相以其不勝任，<span class="jiazhu">勝，音升。</span>出爲華州刺史，<span class="jiazhu">華，戶化翻。</span>以司農卿薛元賞代之。元賞常詣李石第，聞石方坐聽事與一人爭辯甚喧，元賞使覘之，<span class="jiazhu">覘，丑廉翻。</span>云有神策軍將訴事。元賞趨入，責石曰：<span class="yinhao">「相公輔佐天子，紀綱四海。今近不能制一軍將，使無禮如此，何以鎭服四夷！」</span>卽趨出上馬，命左右擒軍將，俟於下馬橋，<span class="jiazhu">閣本《大明宮圖》：下馬橋在建福門北。</span>元賞至，則已解衣跽之矣。<span class="jiazhu">跽，其几翻。</span>其黨訴於仇士良，士良遣宦者召之曰：<span class="yinhao">「中尉屈大尹。」</span>元賞曰：<span class="yinhao">「屬有公事，<span class="jiazhu">屬，之欲翻。</span>行當繼至。」</span>遂杖殺之。<span class="jiazhu">《考異》曰：《開成紀事》以祕書少監王會爲京兆尹。按薛元賞已爲京兆尹，《紀事》誤。</span>乃白服見士良，<span class="jiazhu">白服，卽待罪之素服。</span>士良曰：<span class="yinhao">「癡書生何敢杖殺禁軍大將！」</span>元賞曰：<span class="yinhao">「中尉大臣也，宰相亦大臣也，宰相之人若無禮於中尉，如之何？中尉之人無禮於宰相，庸可恕乎！中尉與國同體，當爲國惜法，<span class="jiazhu">爲，于僞翻。</span>元賞已囚服而來，惟中尉死生之！」</span>士良知軍將已死，無可如何，乃呼酒與元賞歡飲而罷。</p>
<p class="em2 strong">初，武元衡之死，詔出內庫弓矢、陌刀給金吾仗，使衞從宰相，<span class="jiazhu">事見二百三十九卷憲宗元和十年。從，才用翻。</span>至建福門而退。至是，悉罷之。</p>
<p class="strong"><span class="section" id="title-5"><span data-head-description="文宗元聖昭獻孝皇帝中" data-head-level="h4" data-head-title="開成元年">開成元年</span></span><span class="biaozhusup" data-rel="">（丙辰、八三六年）</span></p>
<p class="em2 strong"><span class="yinwen">1</span>春，正月，辛丑朔，上御宣政殿，赦天下，改元。仇士良請以神策使衞殿門，諫議大夫馮定言其不可，<span class="jiazhu">南牙十六衞之兵，至此雖名存實亡，然以北軍衞南牙，則外朝亦將聽命於北司，旣紊太宗之紀綱，又增宦官之勢焰，故馮定言其不可。</span>乃止。定，宿之弟也。<span class="jiazhu">馮宿，穆宗長慶初知制誥。</span></p>
<p class="em2 strong"><span class="yinwen">2</span>二月，癸未，上與宰相語，患四方表奏華而不典，李石對曰：<span class="yinhao">「古人因事爲文，今人以文害事。」</span></p>
<p class="em2 strong"><span class="yinwen">3</span>昭義節度使劉從諫上表請王涯等罪名，且言：<span class="yinhao">「涯等儒生，荷國榮寵，<span class="jiazhu">荷，下可翻。</span>咸欲保身全族，安肯構逆！訓等實欲討除內臣，兩中尉自爲救死之謀，遂致相殺；誣以反逆，誠恐非辜。設若宰相實有異圖，當委之有司，正其刑典，豈有內臣擅領甲兵，恣行剽劫，延及士庶，橫被殺傷！<span class="jiazhu">剽，匹妙翻。橫，戶孟翻。</span>流血千門，<span class="jiazhu">漢武帝起建章宮，度爲千門萬戶，後世遂謂宮門爲千門。</span>僵尸萬計，搜羅枝蔓，中外恫疑。<span class="jiazhu">恫，音通，痛也，又敕動翻。</span>臣欲身詣闕庭，面陳臧否，恐幷陷孥戮，<span class="jiazhu">否，音鄙。孥，音奴，子也。孥戮，戮及子也。</span>事亦無成。謹當脩飾封疆，訓練士卒，內爲陛下心腹，外爲陛下藩垣。如奸臣難制，誓以死清君側！」</span>丙申，加從諫檢校司徒。</p>
<p class="em2 strong"><span class="yinwen">4</span>天德軍奏吐谷渾三千帳詣豐州降。</p>
<p class="em2 strong"><span class="yinwen">5</span>三月，壬寅，以袁州長史李德裕爲滁州刺史。<span class="jiazhu">袁州，漢宜春縣地，隋置袁州，京師東南三千五百八十里。滁州，二千五百六十四里。</span></p>
<p class="em2 strong"><span class="yinwen">6</span>左僕射令狐楚從容奏：<span class="yinhao">「王涯等旣伏辜，<span class="jiazhu">從，千容翻。</span>其家夷滅，遺骸棄捐。請官爲收瘞，以順陽和之氣。」</span><span class="jiazhu">爲，于僞翻。瘞，於計翻。《月令》：孟春掩骼埋胔，以死氣逆生也。</span>上慘然久之，命京兆收葬涯等十一人於城西，各賜一<span class="jiaozhusup">【章：十二行本「一」上有「衣」字；乙十一行本同；孔本同；退齋校同。】</span>襲。<span class="jiazhu">《考異》曰：《開成紀事》云：<span class="yinhao">「京兆尹薛元賞於城西張村葬涯等七人。」</span>今從《新傳》。</span>仇士良潛使人發之，棄骨於渭水。</p>
<p class="em2 strong"><span class="yinwen">7</span>丁未，皇城留守郭皎<span class="jiazhu">按舊制，車駕行幸，則京城置留守。今天子在上京而皇城置留守，當考。觀下奏，則知置皇城留守，宦官之意也。</span>奏：<span class="yinhao">「諸司儀仗有鋒刃者，請皆輸軍器使，<span class="jiazhu">軍器使卽軍器庫使，內諸司使之一也。</span>遇立仗別給儀刀！」</span>從之。<span class="jiazhu">儀刀以木爲之，以銀裝之，具刀之儀而已。</span></p>
<p class="em2 strong"><span class="yinwen">8</span>劉從諫復遣牙將焦楚長上表讓官，<span class="jiazhu">讓檢校司徒。復，扶又翻。</span>稱：<span class="yinhao">「臣之所陳，繫國大體。可聽則涯等宜蒙湔洗，<span class="jiazhu">湔，則前翻。</span>不可聽則賞典不宜妄加！安有死冤不申而生者荷祿！」</span><span class="jiazhu">荷，下可翻。</span>因暴揚仇士良等罪惡。辛酉，上召見楚長，慰諭遣之。時士良等恣橫，<span class="jiazhu">橫，戶孟翻。</span>朝臣日憂破家。及從諫表至，士良等憚之。由是鄭覃、李石粗能秉政，<span class="jiazhu">粗，坐伍翻。</span>天子倚之亦差以自強。</p>
<p class="em2 strong"><span class="yinwen">9</span>夏，四月，乙卯，以潮州司戶李宗閔爲衡州司馬。凡李訓指爲李德裕、宗閔黨者，稍收復之。</p>
<p class="em2 strong"><span class="yinwen">10</span>淄王協薨。<span class="jiazhu">協，憲宗子。</span></p>
<p class="em2 strong"><span class="yinwen">11</span>甲午，以山南西道節度使李固言爲門下侍郎、同平章事，以左僕射令狐楚代之。</p>
<p class="em2 strong"><span class="yinwen">12</span>戊戌，上與宰相從容論詩之工拙，<span class="jiazhu">從，千容翻。</span>鄭覃曰：<span class="yinhao">「詩之工者，無若三百篇，皆國人作之以刺美時政，王者采之以觀風俗耳，不聞王者爲詩也。後代辭人之詩，華而不實，無補於事。陳後主、隋煬帝皆工於詩，不免亡國，陛下何取焉！」</span><span class="jiazhu">史言鄭覃能守經學以輔其君。</span>覃篤於經術，上甚重之。</p>
<p class="em2 strong"><span class="yinwen">13</span>己酉，上御紫宸殿，宰相因奏事拜謝，外間因訛言：<span class="yinhao">「天子欲令宰相掌禁兵，已拜恩矣。」</span>由是中外復有猜阻，<span class="jiazhu">復，扶又翻。</span>人情忷忷，士民不敢解衣寢者數日。乙丑，李石奏請召仇士良等面釋其疑。上爲召士良等出，<span class="jiazhu">爲，于僞翻。</span>上及石等共諭釋之，使毋疑懼，然後事解。</p>
<p class="em2 strong"><span class="yinwen">14</span>閏月，乙酉，以太子太保、分司李聽爲河中節度使。上嘗歎曰：<span class="yinhao">「付之兵不疑，置之散地不怨，<span class="jiazhu">散，蘇旱翻。</span>惟聽爲可以然。」</span></p>
<p class="em2 strong"><span class="yinwen">15</span>乙未，李固言薦崔球爲起居舍人，鄭覃再三以爲不可，上曰：<span class="yinhao">「公事勿相違！」</span>覃曰：<span class="yinhao">「若宰相盡同，則事必有欺陛下者矣！」</span></p>
<p class="em2 strong"><span class="yinwen">16</span>李孝本二女配沒右軍，<span class="jiazhu">右軍，右神策軍。</span>上取之入宮。秋，七月，右拾遺魏謩上疏，以爲：<span class="yinhao">「陛下不邇聲色，屢出宮女以配鰥夫。竊聞數月以來，敎坊選試以百數，莊宅收市猶未已；<span class="jiazhu">唐內諸司有敎坊使、莊宅使，皆宦者爲之。</span>又召李孝本女入宮，不避宗姓，大興物論，臣竊惜之。昔漢光武一顧列女屛風，宋弘猶正色抗言，光武卽撤之。<span class="jiazhu">光武時，宋弘爲大司空，嘗讌見，御座新屛風圖畫列女，帝數顧視之。弘正容言曰：<span class="yinhao">「未見好德如好色者！」</span>帝卽爲撤之，笑謂弘曰：<span class="yinhao">「聞義則服，可乎？」</span>對曰：<span class="yinhao">「陛下進德，臣不勝其喜！」</span></span>陛下豈可不思宋弘之言，欲居光武之下乎！」</span>上卽出孝本女。<span class="jiazhu">《考異》曰：《實錄》上云<span class="yinhao">「取孝本女二人入內」</span>，下魏謩疏云<span class="yinhao">「取孝本次女一人入內」</span>。所以如此不同者，蓋孝本二女皆籍沒布右軍，先取長女入內，謩不之知；又取次女，謩乃知之上疏故也。</span>擢謩爲補闕，曰：<span class="yinhao">「朕選市女子，以賜諸王耳。憐孝本女<span class="jiaozhusup">【章：十二行本「女」下有「宗枝」二字；乙十一行本同；孔本同；張校同。】</span>髫齓孤露，<span class="jiazhu">髫，于聊翻，小兒垂髮也。齓，初覲翻，小兒毀齒也。</span>故收養宮中。謩於疑似之間皆能盡言，可謂愛我，不忝厥祖矣！」</span>命中書優爲制辭以賞之。謩，徵之五世孫也。<span class="jiazhu">魏徵以直事太宗。</span></p>
<p class="em2 strong"><span class="yinwen">17</span>鄜坊節度使蕭洪詐稱太后弟，<span class="jiazhu">事始二百四十三卷大和二年。</span>事覺；八月，甲辰，流驩州，於道賜死。趙縝、呂璋等皆流嶺南。<span class="jiazhu">縝，止忍翻。</span></p>
<p class="em2 strong">初，李訓知洪之詐，洪懼，辟訓兄仲京置幕府。先是，自神策軍出爲節度使者，軍中皆資其行裝，至鎭，三倍償之。有自左軍出鎭鄜坊<span class="jiazhu">左軍，左神策軍。</span>未償而死者，軍中徵之於洪，洪恃訓之勢，不與；又徵於死者之子，洪敎其子遮宰相自言，訓判絕之。仇士良由是恨洪。</p>
<p class="em2 strong">太后有異母弟在閩中，孱弱不能自達。<span class="jiazhu">孱，鉏山翻。</span>有閩人蕭本從之得其內外族諱，因士良進達於上，且發洪之詐，洪由是得罪。上以本爲眞太后弟，戊申，擢爲右贊善大夫。</p>
<p class="em2 strong"><span class="yinwen">18</span>九月，丁丑，李石爲上言宋申錫忠直，<span class="jiazhu">爲，于僞翻。</span>爲讒人所誣，竄死遐荒，未蒙昭雪，上俛首久之，旣而流涕泫然<span class="jiazhu">俛，美辨翻，俯也。泫，胡犬翻。</span>曰：<span class="yinhao">「茲事朕久知其誤，奸人逼我，以社稷大計，兄弟幾不能保，<span class="jiazhu">謂漳王湊也。幾，居衣翻。</span>況申錫，僅全腰領耳。非獨內臣，外廷亦有助之者。皆由朕之不明，曏使遇漢昭帝，必無此冤矣！」</span><span class="jiazhu">謂漢昭帝知燕、蓋、上官之詐也。</span>鄭覃、李固言亦共言其冤，上深痛恨，有慙色。庚辰，詔悉復申錫官爵，以其子愼微爲成固尉。<span class="jiazhu">成固縣屬興元府。</span></p>
<p class="em2 strong"><span class="yinwen">19</span>李石用金部員外郎韓益判度支桉，<span class="jiazhu">桉，與案同，文案也。句斷。</span>益坐贓三千餘緡，繫獄；石曰：<span class="yinhao">「臣始以益頗曉錢穀，故用之，不知其貪乃如是！」</span>上曰：<span class="yinhao">「宰相但知人則用，有過則懲，如此則人易得。<span class="jiazhu">易，以豉翻。</span>卿所用人不掩其惡，可謂至公。從前宰相用人好曲蔽其過，不欲人彈劾，此大病也！」</span>冬，十一月，丁巳，貶益梧州司戶。<span class="jiazhu">梧州，因蒼梧郡而名，至京師五千五百里。好，呼到翻。劾，戶槪翻，又戶得翻。</span></p>
<p class="em2 strong"><span class="yinwen">20</span>上自甘露之變，意忽忽不樂，兩軍毬鞠之會什減六七，<span class="jiazhu">樂，音洛。史炤曰：鞠以皮爲之，今通謂之毬。</span>雖宴享音伎雜遝盈庭，<span class="jiazhu">遝，達合翻。</span>未嘗解顏；閒居或徘徊眺望，<span class="jiazhu">眺，他弔翻。</span>或獨語歎息。壬午，上於延英謂宰相曰：<span class="yinhao">「朕每與卿等論天下事，則不免愁。」</span>對曰：<span class="yinhao">「爲理者不可以速成。」</span><span class="jiazhu">爲理，猶言爲治也。</span>上曰：<span class="yinhao">「朕每讀書，恥爲凡主。」</span>李石曰：<span class="yinhao">「方今內外之臣，其間小人尙多疑阻，願陛下更以寬御之，彼有公清奉法如劉弘逸、薛季稜者，陛下亦宜褒賞以勸爲善。」</span>甲申，上復謂宰相曰：<span class="jiazhu">復，扶又翻。</span><span class="yinhao">「我與卿等論天下事，有勢未得行者，退但飲醇酒求醉耳！」</span>對曰：<span class="yinhao">「此皆臣等之罪也。」</span></p>
<p class="em2 strong"><span class="yinwen">21</span>有司以左藏積弊日久，<span class="jiazhu">藏，徂浪翻。</span>請行檢勘，且言官典罪在赦前者，請宥之，上許之。旣而果得繒帛妄稱漬汚者，<span class="jiazhu">漬，疾智翻。汚，烏故翻。</span>敕赦之，給事中狄兼謩封還敕書曰：<span class="yinhao">「官典犯贓，理不可赦！」</span>上諭之曰：<span class="yinhao">「有司請檢之初，朕旣許之矣。與其失信，寧失罪人。卿能奉職，朕甚嘉之！」</span></p>
<p class="em2 strong"><span class="yinwen">22</span>十二月，庚戌，以華州刺史盧鈞爲嶺南節度使。李石言於上曰：<span class="yinhao">「盧鈞除嶺南，朝士皆相賀。以爲嶺南富饒之地，近歲皆厚賂北司而得之；今北司不撓朝權，<span class="jiazhu">撓，奴巧翻，又奴敎翻。</span>陛下亦宜有以褒之。庶幾內外奉法，此致理之本也。」</span>上從之。鈞至鎭，以清惠著名。</p>
<p class="em2 strong"><span class="yinwen">23</span>己未，淑王縱薨。<span class="jiazhu">縱，順宗子。</span></p>
<p class="strong"><span class="section" id="title-6"><span data-head-description="文宗元聖昭獻孝皇帝中" data-head-level="h4" data-head-title="開成二年">二年</span></span><span class="biaozhusup" data-rel="">（丁巳、八三七年）</span></p>
<p class="em2 strong"><span class="yinwen">1</span>春，二月，己未，上謂宰相：<span class="yinhao">「薦人勿問親疏。朕聞竇易直爲相，<span class="jiazhu">竇易直爲相於長慶、寶曆。</span>未嘗用親故。若親故果才，避嫌而棄之，是亦不爲至公也。」</span></p>
<p class="em2 strong"><span class="yinwen">2</span>均王緯薨。<span class="jiazhu">緯，順宗子。</span></p>
<p class="em2 strong"><span class="yinwen">3</span>三月，有彗星出於張，<span class="jiazhu">彗，祥歲翻，又旋芮翻，又徐醉翻。</span>長八丈餘。<span class="jiazhu">長，直亮翻。</span>任申，詔撤樂減膳，以一日之膳分充十日。</p>
<p class="em2 strong"><span class="yinwen">4</span>夏，四月，甲辰，上對中書舍人、翰林學士兼侍書柳公權於便殿，<span class="jiazhu">柳公權先除翰林侍書學士，今以翰林學士兼侍書。</span>上舉衫袖示之曰：<span class="yinhao">「此衣已三澣矣！」</span><span class="jiazhu">澣，戶管翻。</span>衆皆美上之儉德；公權獨無言，上問其故，對曰：<span class="yinhao">「陛下貴爲天子，富有四海，當進賢退不肖，納諫諍，明賞罰，乃可以致雍熙。服澣濯之衣，乃末節耳。」</span>上曰：<span class="yinhao">「朕知舍人不應復爲諫議，<span class="jiazhu">杜佑《通典》曰：中書舍人，文士之極任，朝廷之盛選，諸官莫得比。</span>以卿有諍臣風采，須屈卿爲之。」</span>乙巳，以公權爲諫議大夫，餘如故。</p>
<p class="em2 strong"><span class="yinwen">5</span>戊戌，以翰林學士、工部侍郎陳夷行同平章事。</p>
<p class="em2 strong"><span class="yinwen">6</span>六月，河陽軍亂，節度使李泳奔懷州；軍士焚府署，殺泳二子，大掠數日方止。泳，長安市人，寓籍禁軍，以賂得方鎭，所至恃所交結，貪殘不法，其下不堪命，故作亂。丁未，貶泳澧州長史。<span class="jiazhu">澧州，京師東南一千八百九十三里。澧，音禮。</span>戊申，以左金吾將軍李執方爲河陽節度使。</p>
<p class="em2 strong"><span class="yinwen">7</span>秋，七月，癸亥，振武奏党項三百餘帳剽掠逃去。<span class="jiazhu">剽，匹妙翻；下同。</span></p>
<p class="em2 strong"><span class="yinwen">8</span>給事中韋溫爲太子侍讀，晨詣東宮，日中乃得見，溫諫曰：<span class="yinhao">「太子當雞鳴而起，問安視膳，<span class="jiazhu">《記》：文王之爲世子，雞初鳴而衣服，至於寢門外，問內豎之御者曰：<span class="yinhao">「今日安否何如？」</span>內豎曰：<span class="yinhao">「安。」</span>文王乃喜。其有不安節，則內豎以告文王，文王色憂，行不能正履。至於復初，然後亦復初。食上必在視寒暖之節。史炤曰：熟食曰饔，具食曰膳。膳之爲言善也。</span>不宜專事宴安！」</span>太子不能用其言，<span class="jiazhu">爲太子不令終張本。</span>溫乃辭侍讀；辛未，罷守本官。<span class="jiazhu">《考異》曰：《舊傳》曰：<span class="yinhao">「兼太子侍讀，每晨至少陽院，午見太子。溫云云，太子不能行其言。溫稱疾，上不悅，改太常少卿。未幾，拜給事中。」</span>按溫已爲給事中，乃兼太子侍讀。《舊傳》誤。今從《新傳》。</span></p>
<p class="em2 strong"><span class="yinwen">9</span>振武突厥百五十帳叛，剽掠營田；戊寅，節度使劉沔擊破之。</p>
<p class="em2 strong"><span class="yinwen">10</span>八月，庚戌，以昭儀王氏爲德妃，昭容楊氏爲賢妃。<span class="jiazhu">唐因隋制，有貴妃、淑妃、德妃、賢妃各一人，爲夫人，正一品。</span>立敬宗之子休復爲梁王，執中爲襄王，言楊爲𣏌王，成美爲陳王。癸丑，立皇子宗儉爲蔣王。<span class="jiazhu">蔣，古國名。《左傳》：凡、蔣、邢、茅、胙、祭。</span></p>
<p class="em2 strong"><span class="yinwen">11</span>河陽軍士旣逐李泳，日相扇，欲爲亂。九月，李執方索得首亂者七十餘人，<span class="jiazhu">索，山客翻。</span>悉斬之，餘黨分隸外鎭，然後定。</p>
<p class="em2 strong"><span class="yinwen">12</span>冬，十月，國子監《石經》成。<span class="jiazhu">劉昫曰：時上好文，鄭覃以宰臣判國子祭酒，依後漢蔡邕刊碑列於太學，創立石壁《九經》，諸儒校正訛謬。上又令翰林勒字官校字體，又乖師法。故《石經》立後數十年，名儒皆不窺之，以爲蕪累。</span></p>
<p class="em2 strong"><span class="yinwen">13</span>福建奏晉江百姓蕭弘稱太后族人，<span class="jiazhu">晉江，故晉安郡晉安縣地。吳置東安縣，晉改曰晉安，隋改曰南安，開元八年分南安置晉江縣，帶泉州。</span>詔御史臺按之。</p>
<p class="em2 strong"><span class="yinwen">14</span>戊申，以門下侍郎、同平章事李固言同平章事，充西川節度使。</p>
<p class="em2 strong"><span class="yinwen">15</span>甲寅，御史臺奏蕭弘詐妄；詔遞歸鄕里，<span class="jiazhu">令所過給食而遞歸也。</span>不之罪，冀得其眞。</p>
</div></body></html>