<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百三十九·唐紀五十五·憲宗昭文章武大聖至神孝皇帝中之上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀五十五">唐紀五十五</span></span></h1>
<p><span class="jiazhu">起玄黓執徐<span class="biaozhusup" data-rel="">（壬辰）</span>十月，盡柔兆涒灘<span class="biaozhusup" data-rel="">（丙申）</span>，凡四年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="憲宗昭文章武大聖至神孝皇帝中之上">憲宗昭文章武大聖至神孝皇帝中之上</span></span></h5>
<p class="strong" id="year_toc_1231"><span class="section" id="title-3"><span data-head-description="憲宗昭文章武大聖至神孝皇帝中之上" data-head-level="h4" data-head-title="元和七年">元和七年</span></span><span class="biaozhusup" data-rel="">（壬辰、八一二年）</span></p>
<p class="em2 strong"><span class="yinwen">1</span>冬，十月，乙未，魏博監軍以狀聞，<span class="jiazhu">以魏兵廢懷諫立田興之狀聞。</span>上亟召宰相，謂李絳曰：<span class="yinhao">「卿揣魏博若符契。」</span><span class="jiazhu">揣，初委翻。</span>李吉甫請遣中使宣慰以觀其變，李絳曰：<span class="yinhao">「不可。今田興奉其土地兵衆，坐待詔命，不乘此際推心撫納，結以大恩，必待敕使至彼，持將士表來爲請節鉞，然後與之，<span class="jiazhu">此大曆、貞元之弊也。爲，于僞翻；下亦爲、正爲、度爲、當爲同。</span>則是恩出於下，非出於上，將士爲重，朝廷爲輕，其感戴之心亦非今日之比也。機會一失，悔之無及！」</span>吉甫素與樞密使梁守謙相結，守謙亦爲之言於上曰：<span class="yinhao">「故事，皆遣中使宣勞，<span class="jiazhu">勞，力到翻。</span>今此鎭獨無，恐更不諭。」</span><span class="jiazhu">言恐其更不諭上意也。</span>上竟遣中使張忠順如魏博宣慰，欲俟其還而議之。癸卯，李絳復上言：<span class="jiazhu">復，扶又翻。</span><span class="yinhao">「朝廷恩威得失，在此一舉，時機可惜，柰何棄之！利害甚明，願聖心勿疑。計忠順之行，甫應過陝，<span class="jiazhu">甫，始也。陝，失冉翻。</span>乞明旦卽降白麻除興節度使，猶可及也。」</span>上且欲除留後，絳曰：<span class="yinhao">「興恭順如此，<span class="jiazhu">言興守朝廷法令，申版籍，請官吏，異乎河北諸鎭之爲也。</span>自非恩出不次，則無以使之感激殊常。」</span>上從之。甲辰，以興爲魏博節度使。忠順未還，制命已至魏州。興感恩流涕，士衆無不鼓舞。</p>
<p class="em2 strong"><span class="yinwen">2</span>庚戌，更名皇子寬曰惲，察曰悰，寰曰忻，寮曰悟，審曰恪。<span class="jiazhu">更，工衡翻。惲，於粉翻。</span></p>
<p class="em2 strong"><span class="yinwen">3</span>李絳又言：<span class="yinhao">「魏博五十餘年不霑皇化，<span class="jiazhu">魏博自田承嗣以來倔強拒命，至是四十九年。</span>一旦舉六州之地來歸，<span class="jiazhu">六州，魏、博、貝、衞、澶、相。</span>刳河朔之腹心，傾叛亂之巢穴，不有重賞過其所望，則無以慰士卒之心，使四鄰勸慕。請發內庫錢百五十萬緡以賜之。」</span>左右宦官以爲<span class="yinhao">「所與太多，後有此比，將何以給之？」</span>上以語絳，<span class="jiazhu">語，牛據翻。</span>絳曰：<span class="yinhao">「田興不貪專地之利，不顧四鄰之患，歸命聖朝，陛下柰何愛小費而遺大計，不以收一道人心！錢用盡更來，機事一失不可復追。<span class="jiazhu">復，扶又翻。</span>借使國家發十五萬兵以取六州，期年而克之，<span class="jiazhu">期，讀曰朞。</span>其費豈止百五十萬緡而已乎！」</span>上悅，曰：<span class="yinhao">「朕所以惡衣菲食，蓄聚貨財，正爲欲平定四方；<span class="jiazhu">爲，于僞翻；下同。</span>不然，徒貯之府庫何爲！」</span><span class="jiazhu">貯，丁呂翻。</span>十一月，辛酉，遣知制誥裴度至魏博宣慰，以錢百五十萬緡賞軍士，六州百姓給復一年。<span class="jiazhu">復，方目翻。復，除其賦役也。</span>軍士受賜，歡聲如雷。成德、兗鄆使者數輩見之，相顧失色，歎曰：<span class="yinhao">「倔強者果何益乎！」</span><span class="jiazhu">兗鄆，卽淄青、平盧軍也。鄆，音運。倔，其勿翻。強，其兩翻。</span></p>
<p class="em2 strong">度爲興陳君臣上下之義，興聽之，終夕不倦，待度禮極厚，請度徧至所部州縣，宣布朝命。<span class="jiazhu">朝，直遙翻。</span>奏乞除節度副使於朝廷，詔以戶部郎中河東胡証爲之。<span class="jiazhu">証，之盛翻。</span>興又奏所部缺官九十員，請有司注擬，行朝廷法令，輸賦稅。田承嗣以來室屋僭侈者，皆避不居。</p>
<p class="em2 strong">鄆、蔡、恆遣遊客間說百方，興終不聽。<span class="jiazhu">鄆，李師道；蔡，吳少陽；恆，王承宗也。恆，戶登翻。間，古莧翻。說，輸芮翻。</span>李師道使人謂宣武節度使韓弘曰：<span class="yinhao">「我世與田氏約相保援，今興非田氏族，又首變兩河事，<span class="jiazhu">言田興悉心奉朝廷，變兩河藩鎭故事。</span>亦公之所惡也！<span class="jiazhu">惡，烏路翻。</span>我將與成德合軍討之。」</span>弘曰：<span class="yinhao">「我不知利害，知奉詔行事耳。若兵北渡河，我則以兵東取曹州！」</span><span class="jiazhu">曹州，李師道巡屬也。</span>師道懼，不敢動。</p>
<p class="em2 strong">田興旣葬田季安，送田懷諫于京師。辛巳，以懷諫爲右監門衞將軍。</p>
<p class="em2 strong"><span class="yinwen">4</span>李絳奏振武、天德左右良田可萬頃，請擇能吏開置營田，可以省費足食，上從之。絳命度支使盧坦經度用度，<span class="jiazhu">度支、經度，皆徒洛翻。</span>四年之間，開田四千八百頃，收穀四千餘萬斛，<span class="jiazhu"><span class="yinhao">「千」</span>，當作<span class="yinhao">「十」</span>。</span>歲省度支錢二十餘萬緡，邊防賴之。</p>
<p class="em2 strong"><span class="yinwen">5</span>上嘗於延英謂宰相曰：<span class="yinhao">「卿輩當爲朕惜官，<span class="jiazhu">爲，于僞翻。</span>勿用之私親故。」</span>李吉甫、權德輿皆謝不敢。李絳曰：<span class="yinhao">「崔祐甫有言，『非親非故，不諳其才。』諳者尙不與官，不諳者何敢復與！但問其才器與官相稱否耳。<span class="jiazhu">諳，烏含翻。復，扶又翻。稱，尺證翻。</span>若避親故之嫌，使聖朝虧多士之美，此乃偷安之臣，非至公之道也。苟所用非其人，則朝廷自有典刑，誰敢逃之！」</span>上曰：<span class="yinhao">「誠如卿言。」</span></p>
<p class="em2 strong"><span class="yinwen">6</span>是歲，吐蕃寇涇州，及西門之外，<span class="jiazhu">先寇涇州界，進及涇州西門之外。</span>驅掠人畜而去。上患之，李絳上言：<span class="yinhao">「京西、京北皆有神策鎭兵，<span class="jiazhu">京西，鳳翔、秦、隴、原、涇、渭也。京北，邠、寧、丹、延、鄜、坊、慶、靈、鹽、夏、綏、銀、宥也。鎭兵註已見前。</span>始，置之欲以備禦吐蕃，使與節度使掎角相應也。今則鮮衣美食，坐耗縣官，每有寇至，節度使邀與俱進，則云申取中尉處分；<span class="jiazhu">唐神策鎭兵分屯于外，皆屬左、右神策中尉。處，昌呂翻。分，扶問翻。</span>比其得報，虜去遠矣。<span class="jiazhu">比，必利翻，及也。</span>縱有果銳之將，聞命奔赴，節度使無刑戮以制之，相視如平交，左右前卻，莫肯用命，何所益乎！請據所在之地士馬及衣糧、器械皆割隸當道節度使，使號令齊壹，如臂之使指，則軍威大振，虜不敢入寇矣。」</span>上曰：<span class="yinhao">「朕不知舊事如此，當亟行之。」</span>旣而神策軍驕恣日久，不樂隸節度使，<span class="jiazhu">樂，音洛。</span>竟爲宦者所沮而止。</p>
<p class="strong" id="year_toc_1232"><span class="section" id="title-4"><span data-head-description="憲宗昭文章武大聖至神孝皇帝中之上" data-head-level="h4" data-head-title="元和八年">八年</span></span><span class="biaozhusup" data-rel="">（癸巳、八一三年）</span></p>
<p class="em2 strong"><span class="yinwen">1</span>春，正月，癸亥，以博州刺史田融爲相州刺史。融，興之兄也。融、興幼孤；融長，養而敎之。<span class="jiazhu">兄弟皆幼失父母，而兄年差長，故長養其弟而敎之。長，知丈翻。</span>興嘗於軍中角射，<span class="jiazhu">角，競也。角射者，以中爲勝。</span>一軍莫及。融退而抶之<span class="jiazhu">抶，丑栗翻，打也。</span>曰：<span class="yinhao">「爾不自晦，禍將及矣！」</span>故興能自全於猜暴之時。<span class="jiazhu">猜暴之時，謂田委安時也。</span></p>
<p class="em2 strong"><span class="yinwen">2</span>勃海定王元瑜卒，弟言義權知國務。庚午，以言義爲勃海王。</p>
<p class="em2 strong"><span class="yinwen">3</span>李吉甫、李絳數爭論於上，前禮部尙書、同平章事權德輿居中無所可否；上鄙之。<span class="jiazhu">數，所角翻。</span>辛未，德輿罷守本官。</p>
<p class="em2 strong"><span class="yinwen">4</span>辛卯，賜魏博節度使田興名弘正。</p>
<p class="em2 strong"><span class="yinwen">5</span>司空、同平章事于頔久留長安，鬱鬱不得志。<span class="jiazhu">二年頔入朝，見二百三十二卷。</span>有梁正言者，自言與樞密使梁守謙同宗，能爲人屬請，<span class="jiazhu">爲，于僞翻；下同。屬，之欲翻。</span>頔使其子太常丞敏重賂正言，求出鎭。久之，正言詐漸露，敏索其賂不得，<span class="jiazhu">索，山客翻。</span>誘其奴，支解之，棄溷中。<span class="jiazhu">誘，音酉。溷，戶困翻，廁也。</span>事覺，頔帥其子殿中少監季友等素服詣建福門請罪，門者不內；<span class="jiazhu">帥，讀曰率。唐大明宮端門曰丹鳳門，其西曰建福門。內，卽納字也。</span>退，負南牆而立，遣人上表，閤門以無印引不受；<span class="jiazhu">唐制，凡四方章表，皆閤門受而進之。頔方請罪，旣無職印，又無內引，所以不受。</span>日暮方歸，明日，復至。<span class="jiazhu">復，扶又翻。</span>丁酉，頔左授恩王傅，仍絕朝謁；<span class="jiazhu">朝，直遙翻。</span>敏流雷州，<span class="jiazhu">《舊志》：雷州至京師六千五百一十二里。</span>季友等皆貶官，僮奴死者數人；敏至秦嶺而死。<span class="jiazhu">自藍田關南出度秦嶺。</span></p>
<p class="em2 strong">事連僧鑒虛。鑒虛自貞元以來，以財交權倖，受方鎭賂遺，<span class="jiazhu">遺，唯季翻。</span>厚自奉養，吏不敢詰。至是，權倖爭爲之言，上欲釋之，中丞薛存誠不可。上遣中使詣臺宣旨曰：<span class="yinhao">「朕欲面詰此僧，非釋之也。」</span>存誠對曰：<span class="yinhao">「陛下必欲面釋此僧，請先殺臣，然後取之，不然，臣期不奉詔。」</span>上嘉而從也。三月，丙辰，杖殺鑒虛，沒其所有之財。<span class="jiazhu">《考異》曰：《實錄》在二月。按《長曆》，二月乙酉朔，三月甲寅朔。丙辰，三月三日。甲子，武元衡入知政事，十一日也。《實錄》脫不書月耳。</span></p>
<p class="em2 strong"><span class="yinwen">6</span>甲子，徵前西川節度使、同平章事武元衡入知政事。<span class="jiazhu">元和二年，武元衡出鎭西川，至是召還。</span></p>
<p class="em2 strong"><span class="yinwen">7</span>夏，六月，大水。上以爲陰盈之象，辛丑，出宮人二百車。</p>
<p class="em2 strong"><span class="yinwen">8</span>秋，七月，<span class="jiaozhusup">【章：甲十一行本「月」下有「辛酉」二字；乙十一行本同；張校同；退齋校同。】</span>振武節度使李光進請脩受降城，兼理河防。<span class="jiazhu">理，治也。</span>時受降城爲河所毀，<span class="jiazhu">河毀受降城見上卷七年。</span>李吉甫請徙其徒於天德故城，<span class="jiazhu">天德故城在東受降城西二百里大同川。乾元後，徙天德軍於永濟栅。宋白《續通典》作<span class="yinhao">「永清栅」</span>。其城，則隋大同城之舊墟。</span>李絳及戶部侍郎盧坦以爲：<span class="yinhao">「受降城，張仁愿所築，<span class="jiazhu">事見二百九卷中宗景龍元年。</span>當磧口，據虜要衝，美水草，守邊之利地。今避河患，退二三里可矣，柰何捨萬代永安之策，徇一時省費之便乎！況天德故城僻處确瘠，<span class="jiazhu">處，昌呂翻。确，克角翻，磽确也。瘠，土薄也。</span>去河絕遠，烽候警急不相應接，虜忽唐突，勢無由知，是無故而蹙國二百里也。」</span>及城使周懷義奏利害，與絳、坦同。上卒用吉甫策，<span class="jiazhu">卒，子恤翻。</span>以受降城騎士隸天德軍。</p>
<p class="em2 strong">李絳言於上曰：<span class="yinhao">「邊軍徒有其數而無其實，虛費衣糧，將帥但緣私役使，<span class="jiazhu">緣私者，並緣公役之名而私使之。</span>聚貨財以結權倖而已，未嘗訓練以備不虞，此不可不於無事之時預留聖意也。」</span>時受降城兵籍舊四百人，及天德軍交兵，止有五十人，<span class="jiazhu">《考異》曰：《實錄》云：<span class="yinhao">「李光進請脩東受降城兼理河防。」</span>又云：<span class="yinhao">「以中受降城及所管騎士一千一百四十人隸于天德軍。」</span>《舊傳》：<span class="yinhao">「盧坦與李絳叶議，以爲西城張仁愿所築，不可廢。」</span>三者不同，莫知孰是。今但云受降城，所闕疑也。又《李司空論事》云：<span class="yinhao">「中城舊屬振武，有鎭兵四百人，其時割屬天德，交割惟有五十人。」</span>人數如此不同，或者一千一百四十人是三城都數耳。</span>器械止有一弓，自餘稱是。<span class="jiazhu">稱，尺證翻。</span>故絳言及之。上驚曰：<span class="yinhao">「邊兵乃如是其虛邪！卿曹當加按閱。」</span>會絳罷相而止。</p>
<p class="em2 strong"><span class="yinwen">9</span>乙巳，廢天威軍，<span class="jiazhu">元和初，幷左、右神威爲一軍，號天威軍。神威軍，本殿前射生軍也。</span>以其衆隸神策軍。</p>
<p class="em2 strong"><span class="yinwen">10</span>丁未，辰、潊賊帥張伯靖請降。<span class="jiazhu">辰、潊賊反，事始上卷六年。</span>辛亥，<span class="jiaozhusup">【章：甲十一行本「辛」上有「九月」二字；乙十一行本同；孔本同；張校同。】</span>以伯靖爲歸州司馬，委荊南軍前驅使。<span class="jiazhu">委，屬也，付也。</span></p>
<p class="em2 strong"><span class="yinwen">11</span>初，吐蕃欲作烏蘭橋，<span class="jiazhu">《新志》：會州烏蘭縣有烏蘭關，在縣西南。吐蕃於河上作橋。</span>先貯材於河側，<span class="jiazhu">貯，丁呂翻。</span>朔方常潛遣人投之於河，終不能成。虜知朔方、靈鹽節度使王佖貪，<span class="jiazhu">佖，支筆翻，又頻筆翻。</span>先厚賂之，然後倂力成橋，仍築月城守之。自是朔方禦寇不暇。</p>
<p class="em2 strong"><span class="yinwen">12</span>冬，十月，回鶻發兵度磧南，自柳谷西擊吐蕃。<span class="jiazhu">《新志》：西州交河縣北二百一十里，經柳谷渡。</span>壬寅，振武、天德軍奏回鶻數千騎至鸊鵜泉，<span class="jiazhu">鸊鵜泉在西受降城北三百里。鸊，扶歷翻。鵜，徒奚翻。</span>邊軍戒嚴。</p>
<p class="em2 strong"><span class="yinwen">13</span>振武節度使李進賢，不恤士卒；判官嚴澈，綬之子也，<span class="jiazhu">於時嚴綬尙在。綬，音受。</span>以刻覈得幸於進賢。進賢使牙將楊遵憲將五百騎趣東受降城以備回鶻，所給資裝多虛估；<span class="jiazhu">資裝不給本色，虛估其價，給以他物。趣，七喻翻。</span>至鳴沙，遵憲屋處<span class="jiazhu">處，昌呂翻。</span>而士卒暴露；衆發怒，夜，聚薪環其屋而焚之，<span class="jiazhu">環，音宦。</span>卷甲而還。<span class="jiazhu">還，從宣翻，又如字。</span>庚寅夜，焚門，攻進賢，進賢踰城走，軍士屠其家，幷殺嚴澈。進賢奔靜邊軍。<span class="jiazhu">靜邊軍在雲州西一百八十里。</span></p>
<p class="em2 strong"><span class="yinwen">14</span>羣臣累表請立德妃郭氏爲皇后。上以妃門宗強盛，<span class="jiazhu">妃，郭曖之女，子儀之孫女也。</span>恐正位之後，後宮莫得進，託以歲時禁忌，竟不許。</p>
<p class="em2 strong"><span class="yinwen">15</span>丁酉，振武監軍駱朝寬奏亂兵已定，請給將士衣。上怒，以夏綏節度使張煦爲振武節度使，<span class="jiazhu">煦，吁句翻。</span>將夏州兵二千赴鎭，仍命河東節度使王鍔以兵二千納之，聽以便宜從事。駱朝寬歸罪於其將蘇若方殺之。</p>
<p class="em2 strong"><span class="yinwen">16</span>發鄭滑、魏博卒鑿黎陽古河十四里，以紓滑州水患。<span class="jiazhu">大河故瀆逕黎陽山之東，後南徙，爲滑州患，故復鑿古河。</span></p>
<p class="em2 strong"><span class="yinwen">17</span>上問宰相：<span class="yinhao">「人言外間朋黨大盛，何也？」</span>李絳對曰：<span class="yinhao">「自古人君所甚惡者，莫若人臣爲朋黨，故小人譖君子必曰朋黨。何則？朋黨言之則可惡，<span class="jiazhu">惡，烏路翻。</span>尋之則無跡故也。東漢之末，凡天下賢人君子，宦官皆謂之黨人而禁錮之，遂以亡國。<span class="jiazhu">見《漢桓》、《靈》二《帝紀》。</span>此皆羣小欲害善人之言，願陛下深察之！夫君子固與君子合，豈可必使之與小人合，然後謂之非黨邪！」</span></p>
<p class="strong" id="year_toc_1233"><span class="section" id="title-5"><span data-head-description="憲宗昭文章武大聖至神孝皇帝中之上" data-head-level="h4" data-head-title="元和九年">九年</span></span><span class="biaozhusup" data-rel="">（甲午、八一四年）</span></p>
<p class="em2 strong"><span class="yinwen">1</span>春，正月，甲戌，王鍔遣兵五千會張煦於善羊栅。<span class="jiazhu"><span class="yinhao">「善羊」</span>，當作<span class="yinhao">「善陽」</span>。唐朔州治善陽縣，西北至單于府百二十里。栅蓋立於縣界。</span>乙亥，煦入單于都護府，<span class="jiazhu">振武節度使治單于都護府。</span>誅亂者蘇國珍等二百五十三人。二月，丁丑，貶李進賢爲通州刺史。甲午，駱朝寬坐縱亂者，杖之八十，奪色，配役定陵。<span class="jiazhu">奪色者，奪其品色也。</span></p>
<p class="em2 strong"><span class="yinwen">2</span>李絳屢以足疾辭位；癸卯，罷爲禮部尙書。</p>
<p class="em2 strong">初，上欲相絳，先出吐突承璀爲淮南監軍，<span class="jiazhu">見上卷六年。相，息亮翻；下同。</span>至是，上召還承璀，先罷絳相。甲辰，承璀至京師，復以爲弓箭庫使、<span class="jiazhu">觀李絳立朝本末，亦庶乎有大臣之節矣。</span>左神策中尉。<span class="jiazhu">承璀以喪師罷中尉爲弓箭庫使，今遂兼爲之，此憲宗之巧，蓋持兩端以觀朝議也。李絳旣罷，誰敢復以爲言乎！</span></p>
<p class="em2 strong"><span class="yinwen">3</span>李吉甫奏：<span class="yinhao">「國家舊置六胡州於靈、鹽之境，<span class="jiazhu">調露元年，於靈、夏南境以降突厥置魯州、麗州、含州、塞州、依州、契州，以唐人爲刺史，謂之六胡州。鹽州與靈、夏接境。</span>開元中廢之，更置宥州以領降戶；天寶中，宥州寄理於經略軍，<span class="jiazhu">長安四年，併六胡州爲匡、長二州。開元二十六年，以廢匡州，置懷恩縣，帶宥州，縣管內有榆多勒城。天寶中，王忠嗣奏置經略軍，在宥州故城東北三百里。宋白曰：宥州應接天德，南援夏州，治長澤縣，本漢三封縣地。</span>寶應以來，因循遂廢。今請復之，以備回鶻，撫党項。」</span>上從之。<span class="jiazhu">党，底朗翻。</span>夏，五月，庚申，復置宥州，理經略軍，取鄜城神策屯兵九千以實之。<span class="jiazhu">大歷六年，置肅戎軍於鄜州之鄜城。</span></p>
<p class="em2 strong">先是，回鶻屢請昏，<span class="jiazhu">先，悉薦翻。</span>朝廷以公主出降，其費甚廣，故未之許。禮部尙書李絳上言，以爲：<span class="yinhao">「回鶻凶強，不可無備；淮西窮蹙，事要經營。今江、淮大縣，歲所入賦有二十萬緡者，足以備降主之費，陛下何愛一縣之賦，不以羈縻勁虜！回鶻若得許昏，必喜而無猜，然後可以脩城塹，蓄甲兵，邊備旣完，得專意淮西，功必萬全。今旣未降公主而虛弱西城；<span class="jiazhu">西城，謂西受降城。</span>磧路無備，更脩天德以疑虜心。<span class="jiazhu">謂徙受降城於天德也。</span>萬一北邊有警，則淮西遺醜復延歲月之命矣！<span class="jiazhu">復，扶又翻。</span>儻虜騎南牧，國家非步兵三萬，騎五千，則不足以抗禦！借使一歲而勝之，其費豈特降主之比哉！」</span>上不聽。</p>
<p class="em2 strong"><span class="yinwen">4</span>乙丑，桂王綸薨。<span class="jiazhu">綸，上弟也。</span></p>
<p class="em2 strong"><span class="yinwen">5</span>六月，壬寅，以河中節度使張弘靖爲刑部尙書、同平章事。弘靖，延賞之子也。<span class="jiazhu">張延賞相德宗於貞元之間。</span></p>
<p class="em2 strong"><span class="yinwen">6</span>翰林學士獨孤郁，權德輿之壻也。上歎郁之才美曰：<span class="yinhao">「德輿得壻郁，我反不及邪！」</span>先是尙主皆取貴戚勳臣之家，<span class="jiazhu">先，悉薦翻。</span>上始命宰相選公卿、大夫子弟文雅可居清貫者；<span class="jiazhu">史炤曰：貫，事也。清貫，猶言清職也。</span>諸家多不願，惟杜佑孫司議郎悰不辭。<span class="jiazhu">悰，藏宗翻。</span>秋，七月，戊辰，以悰爲殿中少監、駙馬都尉，尙岐陽公主。公主，上長女，郭妃所生也。八月，癸巳，成昏。公主有賢行，<span class="jiazhu">行，下孟翻。</span>杜氏大族，尊行不翅數十人，<span class="jiazhu">尊行之行，下浪翻。不翅，與不啻同。</span>公主卑委怡順，一同家人禮度，二十年間，人未嘗以絲髮間指爲貴驕。始至，則與悰謀曰：<span class="yinhao">「上所賜奴婢，卒不肯窮屈，<span class="jiazhu">卒，子恤翻，終也。</span>奏請納之，悉自市寒賤可制指者。」</span><span class="jiazhu">制指，謂可制御而指使者也。</span>自是閨門落然不聞人聲。</p>
<p class="em2 strong"><span class="yinwen">7</span>閏月，丙辰，彰義節度使吳少陽薨。<span class="jiazhu">《考異》曰：《實錄》，少陽卒在閏月己丑下，壬辰上，而幷元濟焚舞陽言之。《統紀》、《舊紀》，少陽卒皆在九月。按《舊傳》曰：<span class="yinhao">「少陽卒，凡四十日，不爲輟朝。」</span>《唐紀》：<span class="yinhao">「張弘靖請爲少陽廢朝贈官。」</span>而《實錄》：<span class="yinhao">「辛丑，贈少陽右僕射。」</span>然則己丑至辛丑，才十二日耳。豈容四十日不輟朝乎！今從《新紀》。</span>少陽在蔡州，陰聚亡命，牧養馬騾，時抄掠壽州茶山以實其軍。<span class="jiazhu">壽州有茶山。抄，楚交翻。</span>其子攝蔡州刺史元濟，匿喪，以病聞，自領軍務。</p>
<p class="em2 strong">上自平蜀，<span class="jiazhu">元和初平蜀。</span>卽欲取淮西。淮南節度使李吉甫上言：<span class="yinhao">「少陽軍中上下攜離，請徙理壽州以經營之。」</span><span class="jiazhu">淮南節度使治揚州，欲徙治壽州以經略淮西。</span>會朝廷方討王承宗，<span class="jiazhu">事見上卷四年、五年。</span>未暇也。及吉甫入相，田弘正以魏博歸附。<span class="jiazhu">事見七年。</span>吉甫以爲汝州扞蔽東都，河陽宿兵，本以制魏博，今弘正歸順，則河陽爲內鎭，不應屯重兵以示猜阻。辛酉，以河陽節度使烏重胤爲汝州刺史，充河陽、懷、汝節度使，徙理汝州。己巳，弘正檢校右僕射，賜其軍錢二十萬緡，弘正曰：<span class="yinhao">「吾未若移河陽軍之爲喜也。」</span><span class="jiazhu">喜者，喜朝廷之不猜防魏博。</span></p>
<p class="em2 strong">九月，庚辰，以洺州刺史李光顏爲陳州刺史，充忠武都知兵馬使；<span class="jiazhu">《九域志》：陳州西南至蔡州一百九十里。</span>以泗州刺史令狐通爲壽州防禦使。通，彰之子也。<span class="jiazhu">肅宗時，令狐彰背史思明歸順。</span>丙戌，以山南東道節度使袁滋爲荊南節度使，以荊南節使嚴綬爲山南東道節度使。</p>
<p class="em2 strong">吳少陽判官蘇兆、楊元卿、大將侯惟清皆勸少陽入朝；元濟惡之，<span class="jiazhu">惡，烏路翻。</span>殺兆，囚惟清。元卿先奏事在長安，具以淮西虛實及取元濟之策告李吉甫，請討之。時元濟猶匿喪，元卿勸吉甫，凡蔡使入奏者，所在止之。少陽死近四十日，不爲輟朝，但易環蔡諸鎭將帥，<span class="jiazhu">近，其靳翻。爲，于僞翻；下同。朝，直遙翻。環，音宦。</span>益兵爲備。元濟殺元卿妻及四男以圬射堋。<span class="jiazhu">圬，哀乎翻，墁也。堋，補鄧翻，射埻也。</span>淮西宿將董重質，吳少誠之壻也，元濟以爲謀主。</p>
<p class="em2 strong"><span class="yinwen">8</span>戊戌，加河東節度使王鍔同平章事。</p>
<p class="em2 strong"><span class="yinwen">9</span>李吉甫言於上曰：<span class="yinhao">「淮西非如河北，四無黨援，國家常宿數十萬兵以備之，勞費不可支也。失今不取，後難圖矣。」</span>上將討之，張弘靖請先爲少陽輟朝、贈官，遣使弔贈，待其有不順之迹，然後加兵，上從之，遣工部員外郎李君何弔祭。<span class="jiazhu">唐工部郎，掌城池土木之工役程式。</span>元濟不迎敕使，發兵四出，屠舞陽，<span class="jiazhu">舞陽，漢縣，唐屬許州。《九域志》：在州西南一百八十里。</span>焚葉，<span class="jiazhu">葉，式涉翻。</span>掠魯山、襄城，關東震駭。君何不得入而還。<span class="jiazhu">還，從宣翻，又如字。</span></p>
<p class="em2 strong"><span class="yinwen">10</span>冬，十月，丙午，中書侍郎、同平章事趙公李吉甫薨。</p>
<p class="em2 strong"><span class="yinwen">11</span>壬戌，以忠武節度副使李光顏爲節度使。甲子，以嚴綬爲申、光、蔡招撫使，督諸道兵招討吳元濟；<span class="jiazhu">綬，音受。</span>乙丑，命內常侍知省事崔潭峻監其軍。<span class="jiazhu">《考異》曰：《實錄》作<span class="yinhao">「談峻」</span>。今從《舊傳》。</span>戊辰，以尙書左丞呂元膺爲東都留守。</p>
<p class="em2 strong"><span class="yinwen">12</span>党項寇振武。</p>
<p class="em2 strong"><span class="yinwen">13</span>十二月，戊辰，以尙書右丞韋貫之同平章事。</p>
<p class="strong" id="year_toc_1234"><span class="section" id="title-6"><span data-head-description="憲宗昭文章武大聖至神孝皇帝中之上" data-head-level="h4" data-head-title="元和十年">十年</span></span><span class="biaozhusup" data-rel="">（乙未、八一五年）</span></p>
<p class="em2 strong"><span class="yinwen">1</span>春，正月，乙酉，加韓弘守司徒。弘鎭宣武，十餘年不入朝，頗以兵力自負，朝廷亦不以忠純待之。王鍔加<span class="jiaozhusup">【章：甲十一行本「加」下有同字；乙十一行本同；孔本同；張校同。】</span>平章事，弘恥班在其下，與武元衡書，頗露不平之意。朝廷方倚其形勢以制吳元濟，故遷官使居鍔上以寵慰之。</p>
<p class="em2 strong"><span class="yinwen">2</span>吳元濟縱兵侵掠，及於東畿。<span class="jiazhu">東都畿也。</span>己亥，制削元濟官爵，命宣武等十六道進軍討之。嚴綬擊淮西兵，小勝，不設備，淮西兵夜還襲之；二月，甲辰，綬敗于磁丘，<span class="jiazhu"><span class="yinhao">「磁丘」</span>，當作<span class="yinhao">「慈丘」</span>，縣屬唐州，隋分比陽縣置，取縣界慈丘山爲名，在州東北。</span>卻五十餘里，馳入唐州而守之。<span class="jiazhu">《九域志》：唐州東至蔡州三百五十里。</span>壽州團練使令狐通爲淮西兵所敗，<span class="jiazhu">敗，補邁翻。</span>走保州城，境上諸栅盡爲淮西所屠。癸丑，以左金吾大將軍李文通代之，貶通昭州司戶。</p>
<p class="em2 strong">詔鄂岳觀察使柳公綽以兵五千授安州刺史李聽，使討吳元濟，公綽曰：<span class="yinhao">「朝廷以吾書生不知兵邪！」</span>卽奏請自行，許之。公綽至安州，李聽屬櫜鞬迎之。<span class="jiazhu">屬，之欲翻。櫜，姑勞翻。鞬，居言翻。</span>公綽以鄂岳都知兵馬使、先鋒行營兵馬都虞候二牒授之，選卒六千以屬聽，戒其部校曰：<span class="jiazhu">校，戶敎翻。</span><span class="yinhao">「行營之事，一決都將。」</span><span class="jiazhu">都諸部之軍者，謂之都將。</span>聽感恩畏威，如出麾下。公綽號令整肅，區處軍事，<span class="jiazhu">處，昌呂翻。</span>諸將無不服。士卒在行營者，其家疾病死喪，厚給之，妻淫泆者，沈之於江，<span class="jiazhu">泆，弋質翻。沈，持林翻。</span>士卒皆喜曰：<span class="yinhao">「中丞爲我治家，<span class="jiazhu">爲，于僞翻。治，直之翻。</span>我何得不前死！」</span>故每戰皆捷。公綽所乘馬，踶殺圉人，<span class="jiazhu">踶，特計翻。圉人，掌養馬者。</span>公綽命殺馬以祭之，或曰：<span class="yinhao">「圉人自不備耳，此良馬，可惜！」</span>公綽曰：<span class="yinhao">「材良性駑，何足惜也！」</span>竟殺之。<span class="jiazhu">駑，音奴。</span></p>
<p class="em2 strong"><span class="yinwen">3</span>河東將劉輔殺豐州刺史燕重旰，王鍔誅之，及其黨。<span class="jiazhu">燕，於賢翻。旰，古案翻。</span></p>
<p class="em2 strong"><span class="yinwen">4</span>王叔文之黨坐謫官者，凡十年不量移，<span class="jiazhu">永貞元年，貶王叔文之黨，事見二百三十六卷。量，音良。</span>執政有憐其才欲漸進之者，悉召至京師；諫官爭言其不可，上與武元衡亦惡之，<span class="jiazhu">惡，烏路翻。</span>三月，乙<span class="jiaozhusup">【嚴：「乙」改「己」。】</span>酉，皆以爲遠州刺史，官雖進而地益遠。永州司馬柳宗元爲柳州刺史，朗州司馬劉禹錫爲播州刺史。<span class="jiazhu">永州，古零陵郡，隋置永州，以永水爲名，京師南三千二百七十四里。柳州，漢潭中縣地，隋置馬平縣，唐初置昆州，貞觀改柳州，至京師水陸相乘五千四百七十里。朗州，古武陵郡，梁置武州，隋爲朗州，京師東南二千一百五十九里。播州，卽漢夜郎、且蘭二國西南隅之地，漢置牂柯郡，唐置播州，京師南四千四百五十里。</span>宗元曰：<span class="yinhao">「播非人所居，而夢得親在堂，<span class="jiazhu">劉禹錫，字夢得。</span>萬無母子俱往理。」</span>欲請於朝，願以柳易播。會中丞裴度亦爲禹錫言曰：<span class="jiazhu">爲，于僞翻。</span><span class="yinhao">「禹錫誠有罪，然母老，與其子爲死別，良可傷！」</span>上曰：<span class="yinhao">「爲人子尤當自謹，勿貽親憂，此則禹錫重可責也。」</span><span class="jiazhu">重，直用翻。</span>度曰：<span class="yinhao">「陛下方侍太后，恐禹錫在所宜矜。」</span>上良久，乃曰：<span class="yinhao">「朕所言，以責爲人子者耳；然不欲傷其親心。」</span>退，謂左右曰：<span class="yinhao">「裴度愛我終切。」</span>明日，禹錫改連州刺史。<span class="jiazhu">連州，漢桂陽陽山地，唐置連州，以郡南有黃連嶺爲名，京師南三千六百六十五里。《考異》曰：《舊·禹錫傳》：<span class="yinhao">「元和十年，自武陵召還，宰相復欲置之郎署。時禹錫作《遊玄都觀詠》、《看花》、《君子詩》，語涉譏刺，執政不悅，復出爲播州刺史。」</span>《禹錫集》載其詩曰：<span class="yinhao">「玄都觀裏桃千樹，盡是劉郎去後栽。」</span>按當時叔文之黨，一切除遠州刺史，不止禹錫一人，豈緣此詩！蓋以此得播州惡處耳。《實錄》曰：<span class="yinhao">「中丞裴度奏：『其母老，必與此子爲死別，臣恐傷陛下孝理之風。』憲宗曰：『爲子尤須愼，恐貽親之憂。禹錫更合重於他人，卿豈可以此論之！』度無以對，良久，帝改容而言曰：『朕所言，是責人子之事，然終不欲傷其所親之心。』明日，改授禹錫連州。」</span>趙元拱《唐諫諍集》：<span class="yinhao">「斐度曰：『陛下方侍太后，以孝理天下，至如禹錫，誠合哀矜。』憲宗乃從之。明日，制授禹錫連州。旣而語左右：『斐度終愛我切。』」</span>趙璘《因話錄》曰：<span class="yinhao">「憲宗初徵柳宗元、劉禹錫至京城，俄而柳爲柳州刺史，劉爲播州刺史。柳以劉須侍親，播州最爲惡處，請以柳州換。上不許。宰相對曰：『禹錫有老親。』上曰：『但要與郡，豈繫母在！』裴晉公進曰：『陛下方侍太后，不合發此言。』上有愧色。劉遂改爲連州。」</span>按《柳宗元墓誌》，將拜疏而未上耳，非已上而不許也。禹錫除播州時，斐度未爲相。今從《實錄》及《諫諍集》。</span></p>
<p class="em2 strong">宗元善爲文，嘗作《梓人傳》，<span class="jiazhu">傳，直戀翻。</span>以爲：<span class="yinhao">「梓人不執斧斤刀鋸之技，專以尋引、規矩、繩墨度羣木之材，<span class="jiazhu">技，渠綺翻。引，羊晉翻。度，徒洛翻。</span>視棟宇之制，相高深、圓方、短長之宜，指麾衆工，各趨其事，不勝任者退之。<span class="jiazhu">相，息亮翻。趨，七喻翻。勝，音升。</span>大夏旣成，<span class="jiazhu">夏，與廈同，胡雅翻。</span><span class="jiaozhusup">【章：甲十一行本正作「廈」；乙十一行本同；孔本同。】</span>則獨名其功，受祿三倍。亦猶相天下者，立綱紀、整法度，擇天下之士使稱其職，<span class="jiazhu">稱，尺證翻。</span>居天下之人使安其業，能者進之，不能者退之，萬國旣理，而談者獨稱伊、傅、周、召，<span class="jiazhu">召，讀曰邵。</span>其百執事之勤勞不得紀焉。或者不知體要，衒能矜名，<span class="jiazhu">衒，熒絹翻。</span>親小勞，侵衆官，听听於府庭，<span class="jiazhu">听，魚隱翻，又魚巾翻。</span>而遺其大者遠者，是不知相道者也。」</span></p>
<p class="em2 strong">又作《種樹郭橐駞傳》曰：<span class="yinhao">「橐駞之所種，無不生且茂者。或問之，對曰：『橐駞非能使木壽且孳也。<span class="jiazhu">孳，津之翻，生也。</span>凡木之性，其根欲舒，其土欲故，旣植之，勿動勿慮，去不復顧。其蒔也若子，<span class="jiazhu">蒔，音侍，更種也。</span>其置也若棄，則其天全而性得矣。他植者則不然，根拳而土易，愛之太恩，憂之太勤，旦視而暮撫，已去而復顧，甚者爪其膚以驗其生枯，<span class="jiazhu">爪，側絞翻。</span>搖其本以觀其疏密，而木之性日以離矣。雖曰愛之，其實害之；雖曰憂之，其實讎之。故不我若也！爲政亦然。吾居鄕見長人者，<span class="jiazhu">長，知兩翻。</span>好煩其令，<span class="jiazhu">好，呼到翻。</span>若甚憐焉而卒以視之。<span class="jiazhu">卒，子恤翻。</span>旦暮吏來，聚民而令之，促其耕穫，督其蠶織，吾小人輟饔飧以勞吏之不暇，<span class="jiazhu">饔，於容翻。飧，蘇昆翻。饔飧，熟食也。勞，力到翻。</span>又何以蕃吾生而安吾性邪！<span class="jiazhu">蕃，音煩。</span>凡病且怠，職此故也。』」</span><span class="jiazhu">杜預曰：職，主也。</span>此其文之有理者也。<span class="jiazhu">《梓人傳》以諭相，《種樹傳》以諭守令，故溫公取之，以其有資於治道也。</span></p>
<p class="em2 strong"><span class="yinwen">5</span>庚子，李光顏奏破淮西兵於臨潁。</p>
<p class="em2 strong"><span class="yinwen">6</span>田弘正遣其子布將兵三千助嚴綬討吳元濟。</p>
<p class="em2 strong"><span class="yinwen">7</span>甲辰，李光顏又奏破淮西兵於南頓。<span class="jiazhu">南頓，漢縣，屬汝南郡，唐屬陳州。</span></p>
<p class="em2 strong"><span class="yinwen">8</span>吳元濟遣使求救於恆、鄆；王承宗、李師道數上表請赦元濟，上不從。<span class="jiazhu">恆，戶登翻。鄆，音運。數，所角翻。</span>是時發諸道兵討元濟而不及淄青，師道使大將將二千人趣壽春，<span class="jiazhu">趣，七喻翻。</span>聲言助官軍討元濟，實欲爲元濟之援也。</p>
<p class="em2 strong">師道素養刺客奸人數十人，厚資給之，其人說師道曰：<span class="jiazhu">說，輸芮翻。</span><span class="yinhao">「用兵所急，莫先糧儲。今河陰院積江、淮租賦，請潛往焚之。募東都惡少年數百，劫都市，焚宮闕，則朝廷未暇討蔡，先自救腹心。此亦救蔡一奇也。」</span>師道從之。自是所在盜賊竊發。辛亥暮，盜數十人攻河陰轉運院，殺傷十餘人，燒錢帛三十餘萬緡匹，穀三萬餘斛，於是人情恇懼。<span class="jiazhu">恇，去王翻，怯也。</span>羣臣多請罷兵，上不許。</p>
<p class="em2 strong"><span class="yinwen">9</span>諸軍討淮西久未有功，五月，上遣中丞裴度詣行營宣慰，察用兵形勢。度還，<span class="jiazhu">還，音旋，又如字。</span>言淮西必可取之狀，且曰：<span class="yinhao">「觀諸將，惟李光顏勇而知義，必能立功。」</span>上悅。<span class="jiazhu">言有必克之勢，故悅。</span></p>
<p class="em2 strong">考功郎中、知制誥韓愈上言，以爲：<span class="yinhao">「淮西三小州，<span class="jiazhu">三小州，申、光、蔡。</span>殘弊困劇之餘，而當天下之全力，其破敗可立而待。<span class="jiazhu">此以大小強弱之勢言也。</span>然所未可知者，在陛下斷與不斷耳。」</span><span class="jiazhu">斷，丁亂翻。此以大曆、貞元以來積習言也。</span>因條陳用兵利害，以爲：<span class="yinhao">「今諸道發兵各二三千人，勢力單弱，羈旅異鄕，與賊不相諳委，望風懾懼。<span class="jiazhu">諳，烏含翻。懾，之涉翻。</span>將帥以其客兵，待之旣薄，使之又苦；或分割隊伍，兵將相失，心孤意怯，難以有功。<span class="jiazhu">將，卽亮翻；下同。</span>又其本軍各須資遣，道路遼遠，勞費倍多。聞陳、許、安、唐、汝、壽等州與賊連接處，村落百姓悉有兵器，習於戰鬬，識賊深淺，比來未有處分，<span class="jiazhu">比，毗至翻，近也。處，昌呂翻。分，扶問翻。</span>猶願自備衣糧，保護鄕里。若令召募，立可成軍。賊平之後，易使歸農。<span class="jiazhu">易，以豉翻。</span>乞悉罷諸道軍，募土人以代之。」</span>又言：<span class="yinhao">「蔡州士卒皆國家百姓，若勢力窮不能爲惡者，不須過有殺戮。」</span></p>
<p class="em2 strong"><span class="yinwen">10</span>丙申，李光顏奏敗淮西兵於時曲。<span class="jiazhu">時曲在陳州殷水縣西南。敗，補邁翻。</span>淮西兵晨壓其壘而陳，<span class="jiazhu">陳，讀曰陣，下同。</span>光顏不得出，乃自毀其栅之左右，出騎以擊之。光顏自將數騎衝其陳，出入數四，賊皆識之，矢集其身如蝟毛；其子攬轡止之，<span class="jiazhu">攬，以手擥取也。</span>光顏舉刃叱去。於是人爭致死，淮西兵大潰，殺數千人。上以裴度爲知人。</p>
<p class="em2 strong"><span class="yinwen">11</span>上自李吉甫薨，悉以用兵事委武元衡。李師道所養客說李師道曰：<span class="yinhao">「天子所以銳意誅蔡者，元衡贊之也，請密往刺之。<span class="jiazhu">說，輸芮翻；下同。刺，七亦翻。</span>元衡死，則他相不敢主其謀，爭勸天子罷兵矣。」</span>師道以爲然，卽資給遣之。</p>
<p class="em2 strong">王承宗遣牙將尹少卿奏事，爲吳元濟遊說。<span class="jiazhu">爲吳，于爲翻。</span>少卿至中書，辭指不遜，元衡叱出之；承宗又上書詆毀元衡。</p>
<p class="em2 strong">六月，癸卯，天未明，元衡入朝，出所居靖安坊東門；有賊自暗中突出射之，從者皆散走，<span class="jiazhu">射，而亦翻。從，才用翻。</span>賊執元衡馬行十餘步而殺之，取其顱骨而去。<span class="jiazhu">顱，龍都翻，首骨也。</span>又入通化坊擊裴度，傷其首，墜溝中，度氈帽厚，得不死；傔人王義自後抱賊大呼，賊斷義臂而去。<span class="jiazhu">傔，苦念翻。傔，從也。呼，火故翻。斷，音短。</span>京城大駭，於是詔宰相出入，加金吾騎士張弦露刃以衞之，所過坊門呵索甚嚴。<span class="jiazhu">呵，叱也。索，搜也。索，山客翻；下大索同。</span>朝士未曉不敢出門。上或御殿久之，班猶未齊。</p>
<p class="em2 strong">賊遺紙於金吾及府、縣，<span class="jiazhu">遺，棄也。左、右金吾掌邏捕姦非。府、縣，京兆府及兩赤縣。</span>曰：<span class="yinhao">「毋急捕我，我先殺汝。」</span>故捕賊者不敢甚急。兵部侍郎許孟容見上言：<span class="yinhao">「自古未有宰相橫尸路隅而盜不獲者，此朝廷之辱也！」</span>因涕泣。又詣中書揮涕言：<span class="yinhao">「請奏起裴中丞爲相，大索賊黨，窮其姦源。」</span>戊申，詔中外所在搜捕，獲賊者賞錢萬緡，官五品；敢庇匿者，舉族誅之。於是京城大索，公卿家有複壁、重橑者皆索之。<span class="jiazhu">複壁，夾壁也。重橑，大屋覆小屋，上下施椽，其間皆可容物。橑，魯皓翻，椽也，史炤憐蕭切。</span></p>
<p class="em2 strong">成德軍進奏院有恆州卒張晏等數人，行止無狀，<span class="jiazhu">無狀者，無善狀也。恆，戶登翻。</span>衆多疑之。庚戌，神策將軍王士則等告王承宗遣晏等殺元衡。吏捕得晏等八人，命京兆尹裴武、監察御史陳中師鞫之。癸亥，詔以王承宗前後三表出示百僚，議其罪。</p>
<p class="em2 strong">裴度病瘡，臥二旬，詔以衞兵宿其第，中使問訊不絕。或請罷度官以安恆、鄆之心，上怒曰：<span class="yinhao">「若罷度官，是奸謀得成，朝廷無復綱紀。吾用度一人，足破二賊。」</span><span class="jiazhu">史言憲宗明斷，故能成功。</span>甲子，上召度入對。乙丑，以度爲中書侍郎、同平章事。度上言：<span class="yinhao">「淮西，腹心之疾，不得不除；具朝廷業已討之，兩河蕃鎭跋扈者，將視此爲高下，不可中止。」</span>上以爲然，悉以用兵事委度，討賊甚急。初，德宗多猜忌，朝士有相過從者，<span class="jiazhu">過，古禾翻。</span>金吾皆伺察以聞，<span class="jiazhu">伺，相吏翻。</span>宰相不敢私第見客。度奏：<span class="yinhao">「今寇盜未平，宰相宜招延四方賢才與參謀議，」</span>始請於私第見客，許之。</p>
<p class="em2 strong">陳中師按張晏等，具服殺武元衡；張弘靖疑其不實，屢言於上，上不聽。戊辰，斬晏等五人，殺其黨十四人，李師道客竟潛匿亡去。<span class="jiazhu">《考異》曰：《舊·張弘靖傳》曰：<span class="yinhao">「初，盜殺元衡，京師索賊未得。時王承宗邸中有鎭卒張晏輩數人，行止無狀，人多意之。詔錄付御史臺御史陳中師按之，皆附致其罪，如京中所說。弘靖疑其不直，驟於上前言之；憲宗不聽。及田弘正入鄆，按簿書，亦有殺元衡者，但事曖昧，互有所說，卒未得其實。」</span>按《舊·呂元膺傳》：<span class="yinhao">「獲李師道將訾嘉珍、門察，皆稱害武元衡者。」</span>然則元衡之死，必師道所爲也。但以元衡叱尹少卿，及承宗上表詆元衡，故時人皆指承宗耳。今從薛圖存《河南記》。</span></p>
<p class="em2 strong"><span class="yinwen">12</span>秋，七月，庚午朔，靈武節度使李光進薨。光進與弟光顏友善，光顏先娶，其母委以家事。母卒，光進後娶，光顏使其妻奉管籥，籍財物，歸于其姒。<span class="jiazhu">毛晃曰：杜預云：兄弟之妻相謂曰姒。蓋妯娌相呼，以身年長少爲名，年長曰姒，少曰娣，不以夫之長幼也。今俗呼兄之妻曰姒，弟之妻曰娣。姒，音詳里翻。</span>光進反之曰：<span class="yinhao">「新婦逮事先姑，先姑命主家事，不可易也。」</span>因相持而泣。</p>
<p class="em2 strong"><span class="yinwen">13</span>甲戌，詔數王承宗罪惡，<span class="jiazhu">數，所具翻。</span>絕其朝貢，曰：<span class="yinhao">「冀其翻然改過，束身自歸。攻討之期，更俟後命。」</span></p>
<p class="em2 strong"><span class="yinwen">14</span>八月，己亥朔，日有食之。</p>
<p class="em2 strong"><span class="yinwen">15</span>李師道置留後院於東都，本道人雜沓往來，吏不敢結。<span class="jiazhu">本道人，謂兗、鄆、淄、青人也。</span>時淮西兵犯東畿，防禦兵悉屯伊闕；師道潛內兵於院中，至數十百人，謀焚宮闕，縱兵殺掠，己烹牛饗士，明日，將發。其小卒詣留守呂元膺告變，元膺亟追伊闕兵圍之；賊衆突出，防禦兵踵其後，不敢迫，<span class="jiazhu">呂元膺以東都防禦使爲留守，其所統兵曰防禦兵。</span>賊出長夏門，望山而遁。<span class="jiazhu">《唐六典》：東都城南面三門，中曰定鼎，左曰長夏，右曰厚載。東面三門，中曰建春，南曰永通，北曰上東。北面二門，東曰安喜，西曰徽安。西連禁苑，苑西四門，南迎秋，次遊義，次籠煙，北靈溪。《考異》曰：《河南記》曰：<span class="yinhao">「賊帥訾嘉珍果於東都留後院潛召募一百餘人，兼造置兵仗，部署已定。會門子健兒有小過，被笞責之，遂使兄弟一人告河南府。當時飭兩縣驅丁壯，悉持弓矢刀棒，圍興道坊院數重。賊黨迫蹙，遞相蹂，四面矢下如雨，俄然殄滅，因縱火焚其院宇，悉爲煨燼。」</span>今從《實錄》。</span>是時都城震駭，留守兵寡弱；元膺坐皇城門，<span class="jiazhu">《唐六典》：東都皇城在都城西北隅，南面三門，中曰端門，左曰左掖門，右曰右掖門。東面一門，曰賓耀。西面二門，南曰麗景，北曰宣耀。元膺蓋坐於左掖門下。</span>指使部分，<span class="jiazhu">分，扶問翻。</span>意氣自若，都人賴以安。</p>
<p class="em2 strong">東都西南接鄧、虢，<span class="jiazhu">《九域志》：河南府，西南抵虢州界三百二十五里。稍南，抵鄧州界六百里。</span>皆高山深林，民不耕種，專以射獵爲生，人皆趫勇，<span class="jiazhu">趫，丘妖翻，捷也。</span>謂之山棚。元膺設重購以捕賊。數日，有山棚鬻鹿，賊遇而奪之，山棚走召其儕類，<span class="jiazhu">儕，士皆翻。</span>且引官軍共圍之谷中，盡獲之。按驗，得其魁，及中岳寺僧圓淨；故嘗爲史思明將，勇悍過人，爲師道謀，多買田於伊闕、陸渾之間，以舍山棚而衣食之。<span class="jiazhu">爲師，于僞翻。舍，始夜翻。</span>有訾嘉珍、門察者，<span class="jiazhu">訾，卽移翻，姓也。門，亦姓也。</span>潛部分以屬圓淨，圓淨以師道錢千萬，陽爲治佛光寺，<span class="jiazhu">分，扶問翻。治，直之翻；下同。</span>結黨定謀，約令嘉珍等竊發城中，圓淨舉火於山中，集二縣山棚入城助之。<span class="jiazhu">二縣，陸渾、伊闕也。</span>圓淨時年八十餘，捕者旣得之，奮鎚擊其脛，不能折。<span class="jiazhu">鎚，直追翻。脛，戶定翻，腳脛。《釋名》曰：脛，莖也，直而長，似物莖。折，而設翻。</span>圓淨罵曰：<span class="yinhao">「鼠子，折人脛且不能，敢稱健兒！」</span>乃自置其脛，敎使折之。臨刑，歎曰：<span class="yinhao">「誤我事，不得使洛城流血！」</span>黨與死者凡數千人。留守、防禦將二人<span class="jiazhu">留守兵之將及防禦兵之將也。</span>及驛卒八人皆受其職名，<span class="jiazhu">職名，李師道私所署衙前管軍職名，給帖者也。</span>爲之耳目。</p>
<p class="em2 strong">元膺鞫訾嘉珍、門察，始知殺武元衡者乃師道也，元膺密以聞；以檻車送二人詣京師。上業已討王承宗，不復窮治。<span class="jiazhu">復，扶又翻。</span>元膺上言：<span class="yinhao">「近日藩鎭跋扈不臣，有可容貸者。至於師道謀屠都城，燒宮闕，悖逆尤甚，不可不誅。」</span><span class="jiazhu">悖，蒲內翻，又蒲沒翻。</span>上以爲然；而方討吳元濟，絕王承宗，故未暇治師道也。<span class="jiazhu">史說得憲宗心事出。</span></p>
<p class="em2 strong"><span class="yinwen">16</span>乙丑，李光顏敗於時曲。</p>
<p class="em2 strong"><span class="yinwen">17</span>初，上以嚴綬在河東，所遣裨將多立功，<span class="jiazhu">謂李光顏等也。</span>故使鎭襄陽，<span class="jiazhu">襄陽，山南東道節度治所。</span>且督諸軍討吳元濟。綬無他材能，到軍之日，傾府庫，賚士卒，累年之積，一朝而盡；又厚賂宦官以結聲援，擁八州之衆萬餘人屯境上，<span class="jiazhu">八州，襄、鄧、唐、隨、均、房、郢、復。</span>閉壁經年，無尺寸功。裴度屢言其軍無政。</p>
<p class="em2 strong">九月，癸酉，以韓弘爲淮西諸軍都統。弘樂於自擅，<span class="jiazhu">樂，音洛。</span>欲倚賊自重，不願淮西速平。<span class="jiazhu">《考異》曰：《舊傳》曰：<span class="yinhao">「弘鎭汴州，當兩河賊之衝要，朝廷慮其異志，欲以兵柄授之，而令李光顏、烏重胤實當旗鼓，乃授弘淮西諸軍行營都統。弘雖居統帥，常不欲諸軍立功，陰爲逗撓之計，每聞獻捷，輒數日不怡，其危國邀功如是。」</span>按弘承宣武積亂之後，鎭定一方，居強寇之間，威望甚著。若有異志，與諸鎭連衡跋扈，如反掌耳。然觀其始末，未嘗失臣節。朝廷若疑其有異志而更用爲都統，則光顏、重胤更受其節制，非所以防之也。且數日不怡，有何狀可尋？恐毀之過其實耳。今從其可信者。</span>李光顏在諸將中戰最力，弘欲結其歡心，舉大梁城索得一美婦人，<span class="jiazhu">宣武節度治大梁。索，山客翻。</span>敎之歌舞絲竹，飾以珠玉金翠，直數百萬錢，遣使遺之。<span class="jiazhu">遺，唯季翻。</span>使者先致書。光顏大<span class="jiaozhusup">【章：甲十一行本「大」上有「乃」字；乙十一行本同；張校同。】</span>饗將士，使者進妓，容色絕世，一座盡驚。光顏謂使者曰：<span class="yinhao">「相公愍光顏羈旅，賜以美妓，荷德誠深。<span class="jiazhu">妓，渠綺翻。荷，下可翻。</span>然戰士數萬，皆棄家遠來，冒犯白刃，光顏何忍獨以聲色自娛悅乎！」</span>因流涕，座者皆泣；<span class="jiazhu"><span class="yinhao">「座」</span>，恐當作<span class="yinhao">「坐」</span>爲文從字順。</span>卽於席上厚以繒帛贈使者，幷妓返之，曰：<span class="yinhao">「爲光顏多謝相公，<span class="jiazhu">繒，慈陵翻。爲，于僞翻。</span>光顏以身許國，誓不與逆賊同戴日月，死無貳矣！」</span></p>
<p class="em2 strong"><span class="yinwen">18</span>冬，十月，庚子，始分山南東道爲兩節度，以戶部侍郎李遜爲襄、復、郢、均、房節度使；以右羽林大將軍高霞寓爲唐、隨、鄧節度使。朝議以唐與蔡接，故使霞寓專事攻戰，而遜調五州之賦以餉之。<span class="jiazhu">調，徒弔翻。</span></p>
<p class="em2 strong"><span class="yinwen">19</span>辛丑，刑部侍郎權德輿奏：<span class="yinhao">「自開元二十五年脩《格式律令事類》後，<span class="jiazhu">《唐六典》敍文法之名，《格》二十四篇，《式》三十三篇，《律》十二篇，《令》二十七篇。《會要》曰：開元二十五年删緝成《律》十二卷，《律疏》三十卷，《式》二十卷，《開元新格》十卷。又撰《格式律令事類》四十卷，以類相從，便於省覽。</span>至今《長行敕》，近删定爲三十卷，請施行。」</span>從之。<span class="jiazhu">《會要》：開元十九年，裴光庭等奏令有司删撰《格後長行敕》六卷，今又删定二十五年以後《長行敕》爲三十卷。</span></p>
<p class="em2 strong"><span class="yinwen">20</span>上雖絕王承宗朝貢，未有詔討之。魏博節度使田弘正屯兵於其境，承宗屢敗之；<span class="jiazhu">敗，補邁翻；下同。</span>弘正忿，表請擊之，上不許。表十上，<span class="jiazhu">上，時掌翻。</span>乃聽至貝州。丙午，弘正軍于貝州。</p>
<p class="em2 strong"><span class="yinwen">22</span>庚戌，東都奏盜焚柏崖倉。<span class="jiazhu">宋白曰：河清縣有柏崖城。杜佑曰：柏崖城，侯景所築，在河清縣西。</span></p>
<p class="em2 strong"><span class="yinwen">22</span>十一月，壽州刺史李文通奏敗淮西兵。</p>
<p class="em2 strong">壬申，韓弘請命衆軍合攻淮西；從之。</p>
<p class="em2 strong">李光顏、烏重胤敗淮西兵於小溵水，拔其城。</p>
<p class="em2 strong">乙亥，以嚴綬爲太子少保。<span class="jiazhu">以討淮西無功也。</span></p>
<p class="em2 strong">盜焚襄州佛寺軍儲。盡徙京城積草於四郊以備火。</p>
<p class="em2 strong">丁丑，李文通敗淮西兵於固始。<span class="jiazhu">固始，前漢汝南郡之寖縣，春秋之寖丘，後漢更名固始，唐屬光州。《九域志》：在州東北一百四十五里。</span></p>
<p class="em2 strong">戊寅，盜焚獻陵寢宮、永巷。</p>
<p class="em2 strong"><span class="yinwen">23</span>詔發振武兵二千，會義武軍以討王承宗。</p>
<p class="em2 strong"><span class="yinwen">24</span>己丑，吐蕃款隴州塞，請互市，許之。</p>
<p class="em2 strong"><span class="yinwen">25</span>初，吳少陽聞信州人吳武名，邀以爲賓友，武陵不答。及元濟反，武陵以書諭之曰：<span class="yinhao">「足下勿謂部曲不我欺，人情與足下一也。足下反天子，人亦欲反足下。易地而論，則其情可知矣。」</span></p>
<p class="em2 strong"><span class="yinwen">26</span>丁酉，武寧節度使李愿奏敗李師道之衆。時師道數遣兵攻徐州，<span class="jiazhu">數，所角翻。</span>敗蕭、沛數縣，<span class="jiazhu">敗，補邁翻。蕭、沛皆漢縣，唐屬徐州。《九域志》：蕭在州西五十里。沛在州西北一百四十里。</span>愿悉以步騎委都押牙溫人王智興，擊破之。十二月，甲辰，智興又破師道之衆，斬首二千餘級，逐北至平陰而還。<span class="jiazhu">平陰，古肥子國，漢肥城縣之地。隋開皇十四年置榆山縣，大業初改曰平陰，取界內平陰古城爲名，時屬鄆州。《九域志》：在州東北一百二十里。還，從宣翻，又如字。</span>愿，晟之子也。</p>
<p class="em2 strong"><span class="yinwen">27</span>東都防禦使呂元膺請募山棚以衞宮城，從之。</p>
<p class="em2 strong"><span class="yinwen">28</span>乙丑，河東節度使王鍔薨。</p>
<p class="em2 strong"><span class="yinwen">29</span>王承宗縱兵四掠，幽、滄、定三鎭皆苦之，爭上表請討承宗。上欲許之，中書侍郎、同平章事張弘靖以爲<span class="yinhao">「兩役並興，<span class="jiazhu">兩役，謂旣討淮西，又討恆冀也。</span>恐國力所不支，請倂力平淮西，乃征恆冀。」</span><span class="jiazhu">恆，戶登翻。</span>上不爲之止，<span class="jiazhu">爲，于僞翻。</span>弘靖乃求罷。</p>
<p class="strong" id="year_toc_1235"><span class="section" id="title-7"><span data-head-description="憲宗昭文章武大聖至神孝皇帝中之上" data-head-level="h4" data-head-title="元和十一年">十一年</span></span><span class="biaozhusup" data-rel="">（丙申、八一六年）</span></p>
<p class="em2 strong"><span class="yinwen">1</span>春，正月，己巳，以弘靖同平章事，充河東節度使。<span class="jiaozhusup">【據章鈺《資治通鑑校宋記》補。】</span></p>
<p class="em2 strong"><span class="yinwen">2</span>幽州節度使劉總奏敗成德兵，拔武強，斬首千餘級。<span class="jiazhu">敗，補邁翻。</span></p>
<p class="em2 strong"><span class="yinwen">3</span>庚辰，翰林學士、中書舍人錢徽，駕部郎中、知制誥蕭俛，各解職，守本官。時羣臣請罷兵者衆，上患之，故黜徽、俛以警其餘。徽，吳人也。</p>
<p class="em2 strong"><span class="yinwen">4</span>癸未，制削王承宗官爵，命河東、幽州、義武、橫海、魏博、昭義六道進討。韋貫之屢請先取吳元濟、後討承宗，曰：<span class="yinhao">「陛下不見建中之事乎？始於討魏及齊，而蔡、燕、趙皆應，卒致朱泚之亂，<span class="jiazhu">事見二百二十六卷，止二百二十八卷。卒，子恤翻。</span>由德宗不能忍數年之憤邑，欲太平之功速成故也。」</span>上不聽。<span class="jiazhu">佳兵者不祥之器。張弘靖、韋貫之之言蓋未可厚非。</span></p>
<p class="em2 strong"><span class="yinwen">5</span>甲申，盜斷建陵門戟四十七枝。</p>
<p class="em2 strong"><span class="yinwen">6</span>二月，西川奏吐蕃贊普卒，新贊普可黎可足立。</p>
<p class="em2 strong"><span class="yinwen">7</span>乙巳，以中書舍人李逢吉爲門下侍郎、同平章事。逢吉，玄道之曾孫也。<span class="jiazhu">李玄道事太宗，爲文學館學士。</span></p>
<p class="em2 strong"><span class="yinwen">8</span>乙卯，昭義節度使郗士美奏破成德兵，<span class="jiazhu">郗，丑之翻。</span>斬首千餘級。</p>
<p class="em2 strong"><span class="yinwen">9</span>南詔勸龍晟淫虐不道，上下怨疾，弄棟節度王嵯巓弒之，立其弟勸利。勸利德嵯巓，賜姓蒙氏，謂之<span class="yinhao">「大容」</span>。容，蠻言兄也。<span class="jiazhu">南詔置弄棟節度於唐姚州之地。程大昌曰：南詔有六節度，曰弄棟、永昌、銀生、劍川、拓東、麗水。南詔王姓蒙氏。嵯，昨何翻。巓，音顚。</span></p>
<p class="em2 strong"><span class="yinwen">10</span>己未，劉總破成德兵，斬首千餘級。</p>
<p class="em2 strong"><span class="yinwen">11</span>荊南節度使袁滋父祖墓在朗山，<span class="jiazhu">袁茲，陳袁憲之後。陳亡，憲入中國，後居蔡州朗山縣。宋白曰：朗山，漢安昌縣，漢末改朗山，以界內朗山爲名。劉昫曰：朗山，漢安昌縣，隋改朗山。杜佑曰：朗山，漢朗陵縣，宋避聖祖諱，改朗山爲確山。</span>請入朝，欲勸上罷兵。行至鄧州，聞蕭俛、錢徽貶官；及見上，更以必克勸之，<span class="jiazhu">更，工衡翻。</span>僅得還鎭。</p>
<p class="em2 strong"><span class="yinwen">12</span>辛酉，魏博奏敗成德兵，拔其固城；乙丑，又奏拔其鵶城。<span class="jiazhu">固城、鵶城，當在冀州南宮縣界。</span></p>
<p class="em2 strong"><span class="yinwen">13</span>三月，庚午，太后崩。<span class="jiazhu">太后王氏，上之母也。</span>辛未，敕以國哀，諸司公事權取中書門下處分，<span class="jiazhu">只令宰相參決百司公事。處，昌呂翻。分，扶問翻。</span>不置攝冢宰。<span class="jiazhu">唐中世以來，天子崩，置攝冢宰，倣古者百官總己以聽于冢宰之制，然非能盡行古道也。</span></p>
<p class="em2 strong"><span class="yinwen">14</span>壽州團練使李文通奏敗淮西兵於固始，拔𨫼山。<span class="jiazhu">𨫼，五高翻，又五到翻。</span>己卯，唐鄧節度使高霞寓奏敗淮西兵於朗山，斬首千餘級，焚二栅。</p>
<p class="em2 strong"><span class="yinwen">15</span>幽州節度使劉總圍樂壽。</p>
<p class="em2 strong"><span class="yinwen">16</span>夏，四月，庚子，李光顏、烏重胤奏敗淮西兵於陵雲栅，<span class="jiazhu">陵雲栅在溵水西南，郾城東北，蔡人立栅於此，以陵雲爲名。</span>斬首三千級。</p>
<p class="em2 strong"><span class="yinwen">17</span>辛亥，司農卿皇甫鎛以兼中丞權判度支。鎛始以聚斂得幸。<span class="jiazhu">鎛，補各翻。斂，力贍翻。</span></p>
<p class="em2 strong"><span class="yinwen">18</span>乙卯，劉總奏破成德兵於深州，斬首二千五百級。乙丑，義武節度使渾鎬奏破成德兵於九門，殺千餘人。鎬，瑊之子也。<span class="jiazhu">渾瑊事肅、代、德有大功。</span></p>
<p class="em2 strong"><span class="yinwen">19</span>宥州軍亂，逐刺史駱怡；夏州節度使田進討平之。</p>
<p class="em2 strong"><span class="yinwen">20</span>五月，壬申，李光顏、烏重胤奏敗淮西兵於陵雲栅，斬首二千餘級。</p>
<p class="em2 strong"><span class="yinwen">21</span>六月，甲辰，高霞寓大敗於鐵城，僅以身免。<span class="jiazhu">據《舊書》：霞寓自蕭陂進至文城栅，遇伏而敗。意鐵城卽文城栅，以其堅不可破，故謂之鐵城耳。宋白曰：鐵城在新興栅東北。新興栅在吳房縣西南，文城東北。</span>時諸將討淮西者，勝則虛張殺獲，敗則匿之；至是，大敗不可掩，始上聞，<span class="jiazhu">上，時掌翻。</span>中外駭愕。宰相入見，<span class="jiazhu">見，賢遍翻。</span>將勸上罷兵，上曰：<span class="yinhao">「勝負兵家之常，今但當論用兵方略，察將帥之不勝任者易之，<span class="jiazhu">不勝，音升。</span>兵食不足者助之耳。豈得以一將失利，遽議罷兵邪！」</span>於是獨用裴度之言，他人言罷兵者亦稍息矣。己酉，霞寓退保唐州。</p>
<p class="em2 strong">上責高霞寓之敗，霞寓稱李遜應接不至。<span class="jiazhu">李遜主餉，霞寓軍因得以罪歸之。</span>秋，七月，<span class="jiaozhusup">【章：甲十一行本「月」下有「丁丑」二字；乙十一行本同；孔本同；張校同。】</span>貶霞寓爲歸州刺史，<span class="jiazhu">歸州，古之秭歸，吳立建平郡，唐置歸州，京師南二千二百六十八里。</span>遜亦左遷恩王傅。<span class="jiazhu">恩王連，代宗之子。</span>以河南尹鄭權爲山南東道節度使。以荊南節度使袁滋爲彰義節度、申·光·蔡·唐·隨·鄧觀察使，以唐州爲理所。</p>
<p class="em2 strong">壬午，宣武軍奏破郾城之衆二萬，殺二千餘人，捕虜千餘人。</p>
<p class="em2 strong"><span class="yinwen">22</span>田弘正奏破成德兵於南宮，殺二千餘人。</p>
<p class="em2 strong"><span class="yinwen">23</span>中書侍郎、同平章事韋貫之，性高簡，好甄別流品，<span class="jiazhu">好，呼到翻。甄，稽延翻，察也。別，彼列翻。</span>又數請罷用兵；<span class="jiazhu">數，所角翻。</span>左補闕張宿毀之於上，云其朋黨，八月，壬寅，貫之罷爲吏部侍郎。</p>
<p class="em2 strong"><span class="yinwen">24</span>諸軍討王承宗者互相觀望，獨昭義節度使郗士美引精兵壓其境；己未，士美奏大破承宗之衆於柏鄕，殺千餘人，降者亦如之，爲三壘以環柏鄕。<span class="jiazhu">柏鄕，漢縣，屬鉅鹿郡，故城在今縣西南十七里，今治在彭水之陽，隋所置也，屬趙州。宋白曰：趙州柏鄕縣，春秋時晉鄗邑地。漢置鄗縣，光武改曰高邑；北齊天保六年移高邑縣於漢房子縣東界，今高邑縣是也。隋開皇十六年，於漢縣故城南十八里置柏鄕縣，遙取漢柏鄕之名。宋省柏鄕爲鎭，屬高邑。環，音宦。</span></p>
<p class="em2 strong"><span class="yinwen">25</span>庚申，葬莊憲皇后于豐陵。<span class="jiazhu">從順宗也。</span></p>
<p class="em2 strong"><span class="yinwen">26</span>九月，乙亥，右拾遺獨孤朗坐請罷兵，貶興元府倉曹。朗，及之子也。<span class="jiazhu">獨孤及事代宗，爲文長於論議。</span></p>
<p class="em2 strong"><span class="yinwen">27</span>饒州大水，漂失四千七百戶。</p>
<p class="em2 strong"><span class="yinwen">28</span>丙子，以韋貫之爲沛南觀察使，猶坐前事也。<span class="jiazhu">前事，謂請罷用兵也。</span>辛巳，以吏部侍郎韋顗、考功員外郎韋處厚等皆爲遠州刺史，張宿讒之，以爲貫之之黨也。顗，見素之孫；<span class="jiazhu">韋見素，天寶末爲相。</span>處厚，敻之九世孫也。<span class="jiazhu">韋敻，後周韋孝寬之兄。敻，翾正翻。</span></p>
<p class="em2 strong"><span class="yinwen">29</span>乙酉，李光顏、烏重胤奏拔吳元濟陵雲栅。丁亥，光顏又奏拔石、越二栅；壽州奏敗殷城之衆，拔六栅。<span class="jiazhu">殷城，漢期思縣，屬汝南郡，宋置苞信縣，隋改曰殷城，唐屬光州。按《九域志》，固始縣有殷城鎭。</span></p>
<p class="em2 strong"><span class="yinwen">30</span>冬，十一月，壬戌朔，容管奏黃洞蠻爲寇。乙丑，邕管奏擊黃洞蠻，卻之，復賓、蠻等州。<span class="jiazhu"><span class="yinhao">「賓蠻」</span>當作<span class="yinhao">「賓巒」</span>。武德四年，以故秦桂林郡地置淳州，永貞元年，更名巒州。</span></p>
<p class="em2 strong"><span class="yinwen">31</span>丙寅，加幽州節度使劉總同平章事。</p>
<p class="em2 strong"><span class="yinwen">32</span>李師道聞拔陵雲栅而懼，詐請輸款；上以力未能討，加師道檢校司空。</p>
<p class="em2 strong"><span class="yinwen">33</span>王鍔家二奴告鍔子稷改父遺表，匿所獻家財，<span class="jiazhu">去年王鍔薨。</span>上命鞫於內仗，<span class="jiazhu">《新書·儀衞志》：凡朝會之杖，三衞蕃上，分爲五仗，號衙內五衞：一曰供奉杖，以左右衞爲之；二曰親仗，以親衞爲之；三曰勳仗，以勳衞爲之；四曰翊仗，以翊衞爲之；五曰散手仗，以親、勳、翊衞爲之。皆帶刀捉仗，列坐東西廊下。每月以四十六人立內廊閤外，號曰內仗，以左·右金吾將軍、當上中郎將一人押之。</span>遣中使詣東都檢括鍔家財。裴度諫曰：<span class="yinhao">「王鍔旣沒，其所獻之財已爲不少。今又因奴告檢括其家，臣恐諸將帥聞之，各以身後爲憂。」</span>上遽止使者。己巳，以二奴付京兆，杖殺之。</p>
<p class="em2 strong"><span class="yinwen">34</span>庚午，以給事中柳公綽爲京兆尹。公綽初赴府，<span class="jiazhu">赴京兆府，初治事也。</span>有神策小將躍馬橫衝前導，公綽駐馬，杖殺之。明日，入對延英，上色甚怒，詰其專殺之狀，對曰：<span class="yinhao">「陛下不以臣無似，<span class="jiazhu">無似，猶言不肖也。</span>使待罪京兆。京兆爲輦轂師表，今視事之初，而小將敢爾唐突，此乃輕陛下詔命，非獨慢臣也。臣知杖無禮之人，不知其爲神策軍將也。」</span>上曰：<span class="yinhao">「何不奏？」</span>對曰：<span class="yinhao">「臣職當杖之，不當奏。」</span>上曰：<span class="yinhao">「誰當奏者？」</span>對曰：<span class="yinhao">「本軍當奏；若死於街衢，金吾街使當奏；<span class="jiazhu">金吾左右街使各一人，掌分察六街徼巡。凡城內坊角有武候鋪，衞士、彍騎分守，大城門百人，大鋪三十人，小城門二十人，小鋪五人。日暮，鼓八百聲而門閉。乙夜，街使以騎卒巡行叫呼，武官暗探。五更二點，鼓自內發，諸街鼓承振，坊市門皆啓，鼓三千檛而止。</span>在坊內，左右巡使當奏。」</span><span class="jiazhu">程大昌《雍錄》曰：長安四郭之內，縱橫皆十坊，大率當爲百坊，亦有一面不啻十坊者，故《六典》曰一百一十坊也。坊皆有垣、有門，隨晝夜鼓聲以行啓閉。巡使掌左右街百坊之內謹啓閉徼巡者也。宋白曰：廣德二年九月，命御史中丞兼戶部侍郎王延昌充左巡使，御史中丞源休充右巡使。辛亥，源休充都左、右巡使。元和八年，薛存誠奏：<span class="yinhao">「得兩巡御史狀，以承平舊例，兩街本屬臺司，其所由，每月衙集，動靜申報。如所報差繆，舉勘悉在臺中。」</span>又按唐監察御史十員，裏行五員，掌內外糾察，分爲左右巡，糾察違失，以承天朱雀街爲界，每月一代，將晦，卽巡刑部、大理、東西徒坊、金吾及縣獄。</span>上無以罪之，退，謂左右曰：<span class="yinhao">「汝曹須作意此人，<span class="jiazhu">言須爲此人作意，務自謹敕。</span>朕亦畏之。」</span><span class="jiazhu">《考異》曰：《柳氏敍訓》曰：<span class="yinhao">「公穆宗朝爲大京兆，有禁軍校冒騶卒唱，駐馬斃之。明日，延英對上云云。朝退，上顧左右曰：『爾輩大須作意，如此神采，我亦怕他。』」</span>《因話錄》曰：<span class="yinhao">「憲宗正色詰公專殺之狀，公曰：『京兆尹在取則之地，臣初受陛下獎擢，軍中偏裨，躍馬衝過，此乃輕陛下法，不獨試臣。臣杖無禮之人，不打神策軍將。』」</span>按公綽，憲宗、穆宗朝俱嘗爲京兆尹。此事恐非穆宗所能爲，《敍訓》之誤也。今從《因話錄》。</span></p>
<p class="em2 strong"><span class="yinwen">35</span>討淮西諸軍近九萬，<span class="jiazhu">近，其靳翻。</span>上怒諸將久無功，辛巳，命知樞密梁守謙宣慰，因留監其軍，授以空名告身五百通及金帛，以勸死事。庚寅，先加李光顏等檢校官，而詔書切責，示以無功必罰。</p>
<p class="em2 strong"><span class="yinwen">36</span>辛卯，李文通奏敗淮西兵於固始，斬首千餘級。</p>
<p class="em2 strong"><span class="yinwen">37</span>十二月，壬寅，程執恭奏敗成德兵於長河，<span class="jiazhu">長河，漢信都廣川縣地。隋於廣川縣東八十里置長河縣，元和四年移就白橋，於永濟河西岸置縣；十年又置於河東小胡城，屬德州。</span>斬首千餘級。</p>
<p class="em2 strong"><span class="yinwen">38</span>義武節度使渾鎬與王承宗戰屢勝，遂引全師壓其境，距州三十里而軍。<span class="jiazhu">恆，戶登翻。</span>承宗懼，潛遣兵入鎬境，焚掠城邑，人心始內顧而搖。會中使督其戰，鎬引兵進薄恆州，<span class="jiazhu">薄，伯各翻。</span>與承宗戰，大敗，奔還定州。<span class="jiazhu">《九域志》：恆州至定州一百三十五里。</span>丙午，詔以易州刺史陳楚爲義武節度使，軍中聞之，掠鎬及家人衣，至於倮露。<span class="jiazhu">倮，郎果翻。</span>陳楚馳入定州，<span class="jiazhu">易州南至定州百四十里。</span>鎭遏亂者，斂軍中衣以歸鎬，<span class="jiazhu">斂軍中所掠鎬家之衣也。</span>以兵衞送還朝。<span class="jiazhu">朝，直遙翻。</span>楚，定州人，張茂昭之甥也。<span class="jiazhu">史言河朔之人習於叛亂，知奉其帥之親黨而已。</span></p>
<p class="em2 strong"><span class="yinwen">39</span>丁未，以翰林學士王涯爲中書侍郎、同平章事。</p>
<p class="em2 strong"><span class="yinwen">40</span>袁滋至唐州，去斥候，<span class="jiazhu">去，羌呂翻。</span>止其兵不使犯吳元濟境，<span class="jiazhu">袁滋所謂<span class="yinhao">「開門揖盜」</span>者也。</span>元濟圍其新興栅，<span class="jiazhu">新興栅，當在唐州東北界，新立之以備蔡人。</span>滋卑辭以請之，元濟由是不復以滋爲意。<span class="jiazhu">復，扶又翻。</span>朝廷知之，甲寅，以太子詹事李愬爲唐、隨、鄧節度使。愬，聽之兄也。<span class="jiazhu">愬、聽皆李晟之子。</span></p>
<p class="em2 strong"><span class="yinwen">41</span>初置淮、潁水運使。楊子院米自淮陰泝淮入潁，至項城入溵，<span class="jiazhu">據《舊史》，時運米泝淮至壽州四十里，入潁口，又泝流至潁州沈丘界，五百里至于項城，又泝流五百里入溵河，又三百里輸于郾城，得米五十萬石，茭五百萬束，省汴運之費七萬六千緡。項城，漢項縣，屬汝南郡，唐屬陳州。《九域志》：在州東南七十里。據《水經註》，溵水，汝水之別流。潁水至古南頓縣，與溵水合。唐之溵水縣，漢汝陽縣地也。</span>輸于郾城，以饋討淮西諸軍，省汴運之費七萬餘緡。<span class="jiazhu">郾，音偃。</span></p>
<p class="em2 strong"><span class="yinwen">42</span>己未，容管奏黃洞蠻屠巖州。<span class="jiazhu">容管統容、辨、白、牢、欽、巖、禺、湯、瀼、古等州。</span></p>
</div></body></html>