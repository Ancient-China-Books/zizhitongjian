<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百三十七・唐紀五十三・憲宗昭文章武大聖至神孝皇帝上之上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀五十三">唐紀五十三</span></span></h1>
<p id="online_toc_0"><span class="jiazhu">起柔兆閹茂<span class="biaozhusup" data-rel="">（丙戌）</span>，盡屠維赤奮若<span class="biaozhusup" data-rel="">（己丑）</span>六月，凡三年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="憲宗昭文章武大聖至神孝皇帝上之上">憲宗昭文章武大聖至神孝皇帝上之上</span></span></h5>
<p class="" id="online_toc_1"><span class="jiazhu">諱淳，改爲純，順宗長子。<span class="shu-ming">通鑑</span>書唐諸帝諡號，自玄宗已下，皆以葬陵諡册爲正。帝本諡曰聖神章武孝皇帝，大中三年平河湟，始追崇諡號曰昭文章武大聖至神孝皇帝。中、睿之後，唯順、憲、宣有尊崇諡號，故因而書之。</span></p>
<div class="yeartoc" id="year_toc_806"><p class="strong" id="online_toc_2"><span class="section" id="title-3"><span data-head-description="憲宗昭文章武大聖至神孝皇帝上之上" data-head-level="h4" data-head-title="元和元年">元和元年</span></span><span class="biaozhusup" data-rel="">（丙戌、八〇六年）</span></p></div>
<p class="em2 strong" id="online_toc_3"><span class="yinwen">1</span>春，正月，丙寅朔，上帥羣臣詣興慶宮上上皇尊號。<span class="jiazhu">從百官之請也。帥，讀曰率。上，時掌翻。</span></p>
<p class="em2 strong" id="online_toc_4"><span class="yinwen">2</span>丁卯，赦天下，改元。</p>
<p class="em2 strong" id="online_toc_5"><span class="yinwen">3</span>辛未，以鄂岳觀察使韓皋爲奉義節度使。<span class="jiazhu">德宗貞元十九年名安黃軍曰奉義。</span>癸酉，以奉義留後伊宥爲安州刺史兼安州留後。宥，愼之子也。壬午，加成德節度使王士眞同平章事。</p>
<p class="em2 strong" id="online_toc_6"><span class="yinwen">4</span>甲申，上皇崩于興慶宮。<span class="jiazhu">年四十六。</span></p>
<p class="em2 strong" id="online_toc_7"><span class="yinwen">5</span>劉闢旣得旌節，<span class="jiazhu">去年以闢知西川節度，見上卷。</span>志益驕，求兼領三川，上不許。闢遂發兵圍東川節度使李康於梓州，<span class="jiazhu">東川節度使，領梓、劍、綿、普、陵、榮、遂、合、渝、瀘等州，治梓州。梓州，漢郪縣地，劉禪置東廣漢郡。梁武陵王紀置新州，隋爲梓州。<span class="shu-ming">舊志</span>：梓州至京師二千九十里。宋白曰：梓州，取梓潼江爲名。</span>欲以同幕盧文若爲東川節度使。推官莆田林蘊力諫闢舉兵，<span class="jiazhu">武德五年，分南安置莆田縣，時屬泉州。<span class="shu-ming">風俗通</span>曰：林姓，林放之後。孫愐曰：周平王次子林開之後。魯有林放、林雍，齊有林元。</span>闢怒，械繫於獄，引出，將斬之，陰戒行刑者使不殺，但數礪刃於其頸，<span class="jiazhu">數，所角翻。</span>欲使屈服而赦之。蘊叱之曰：<span class="yinhao">「豎子，當斬卽斬，我頸豈汝砥石邪！」</span>闢顧左右曰：<span class="yinhao">「眞忠烈之士也！」</span>乃黜爲唐昌尉。<span class="jiazhu">儀鳳元年，分九隴、導江、郫，置唐昌縣，屬彭州。<span class="shu-ming">九域志</span>：在州西二十八里。</span></p>
<p class="em2 strong" id="online_toc_8">上欲討闢而重於用兵，<span class="jiazhu">謂以用兵爲重事，不敢輕試也。</span>公卿議者亦以爲蜀險固難取，杜黃裳獨曰：<span class="yinhao">「闢狂戇書生，<span class="jiazhu">戇，竹巷翻。</span>取之如拾芥耳！臣知神策軍使高崇文勇略可用，願陛下專以軍事委之，勿置監軍，闢必可擒。」</span>上從之。翰林學士李吉甫亦勸上討蜀，上由是器之。<span class="jiazhu">器，所以適用；器之者，知其可用。</span>戊子，命左神策行營節度使高崇文將步騎五千爲前軍，<span class="jiazhu"><span class="shu-ming">考異</span>曰：<span class="shu-ming">實錄</span>云<span class="yinhao">「爲左軍」</span>。按有左必有右，而云李元奕爲次軍，則崇文必前軍也。</span>神策京西行營兵馬使李元奕將步騎二千爲次軍，與山南西道節度使嚴礪同討闢。時宿將名位素重者甚衆，皆自謂當征蜀之選；及詔用崇文，皆大驚。<span class="jiazhu">高崇文雖不足以望韓信，而亦能動時人之驚者，所居之地然也。</span></p>
<p class="em2 strong" id="online_toc_9">上與杜黃裳論及藩鎭，黃裳曰：<span class="yinhao">「德宗自經憂患，務爲姑息，不生除節帥；<span class="jiazhu">帥，所類翻。</span>有物故者，先遣中使察軍情所與則授之。中使或私受大將賂，歸而譽之，<span class="jiazhu">譽，音余。</span>卽降旄鉞，未嘗有出朝廷之意者。陛下必欲振舉綱紀，宜稍以法度裁制藩鎭，則天下可得而理也。」</span>上深以爲然，於是始用兵討蜀，以至威行兩河，皆黃裳啓之也。<span class="jiazhu">史言杜黃裳開憲宗削平藩鎭之略，其功不在裴度下。</span></p>
<p class="em2 strong" id="online_toc_10">高崇文屯長武城，練卒五千，常如寇至，卯時受詔，辰時卽行，器械糗糧，<span class="jiazhu">糗，去久翻。熬米麥爲糗。</span>一無所闕。甲午，崇文出斜谷，<span class="jiazhu">斜，昌遮翻。谷，音浴，又如字。</span>李元奕出駱谷，同趣梓州。崇文軍至興元，軍士有食於逆旅，折人匕筯者，崇文斬之以徇。<span class="jiazhu">折，而設翻。</span></p>
<p class="em2 strong" id="online_toc_11">劉闢陷梓州，執李康。二月，嚴礪拔劍州，斬其刺史文德昭。<span class="jiazhu">嚴礪先拔劍州，故高崇文因以鼓行入蜀，礪之功爲不可揜矣。宋白曰：劍州，漢廣漢之梓潼縣。<span class="shu-ming">華陽國志</span>云：諸葛亮相蜀，鑿石架空，爲飛閣以通蜀、漢。晉以其地入梓潼郡，梁爲安州。西魏伐蜀，先下安州，因克成都，改安州爲始州，唐先天二年改爲劍州。<span class="shu-ming">舊志</span>：劍州至京師一千六百六十二里。</span></p>
<p class="em2 strong" id="online_toc_12"><span class="yinwen">6</span>奚王誨落可入朝。丁酉，以誨落可爲饒樂郡王，遣歸。<span class="jiazhu">樂，音洛。</span></p>
<p class="em2 strong" id="online_toc_13"><span class="yinwen">7</span>癸丑，加魏博節度使田季安同平章事。</p>
<p class="em2 strong" id="online_toc_14"><span class="yinwen">8</span>戊午，上與宰相論<span class="yinhao">「自古帝王，或勤勞庶政，或端拱無爲，互有得失，何爲而可？」</span>杜黃裳對曰：<span class="yinhao">「王者上承天地宗廟，下撫百姓四夷，夙夜憂勤，固不可自暇自逸。然上下有分，<span class="jiazhu">分，扶問翻。</span>紀綱有敍；苟愼選天下賢材而委任之，有功則賞，有罪則刑，選用以公，賞刑以信，則誰不盡力，何求不獲哉！明主勞於求人而逸於任人，此虞舜所以能無爲而治者也。<span class="jiazhu">孔子曰：<span class="yinhao">「無爲而治者，其舜也歟！」</span>治，直夷翻。</span>至於<span class="jiaozhusup">【章：十二行本「於」下有「簿書」二字；乙十一行本同；孔本同；退齋校同。】</span>獄市煩細之事，各有司存，非人主所宜親也。昔秦始皇以衡石程書，<span class="jiazhu"><span class="shu-ming">史記</span>盧生曰：<span class="yinhao">「始皇天性剛戾，天下之事無小大皆決於主上，至以衡石程書，日夜有程，不中程者不得休息。」</span></span>魏明帝自按行尙書事，<span class="jiazhu">見七十二卷太和六年。行，下孟翻。</span>隋文帝衞士傳餐，<span class="jiazhu">事見一百九十三卷太宗貞觀四年。</span>皆無補於當時，取譏於後來，其耳目形神非不勤且勞也，所務非其道也。夫人主患不推誠，人臣患不竭忠。苟上疑其下，下欺其上，將以求理，<span class="jiazhu">理，治也。</span>不亦難乎！」</span>上深然其言。</p>
<p class="em2 strong" id="online_toc_15"><span class="yinwen">9</span>三月，丙寅，以神策行營、京西<span class="jiaozhusup">【章：十二行本作「京西行營」；乙十一行本同；孔本同。】</span>節度使范希朝爲右金吾大將軍。</p>
<p class="em2 strong" id="online_toc_16"><span class="yinwen">10</span>高崇文引兵自閬州趣梓州，<span class="jiazhu"><span class="shu-ming">九域志</span>：閬州，西南至梓州三百餘里。趣，七喻翻。</span>劉闢將邢泚引兵遁去，崇文入屯梓州。闢歸李康於崇文以求自雪，崇文以康敗軍失守，斬之。<span class="jiazhu"><span class="shu-ming">考異</span>曰：劉崇遠<span class="shu-ming">金華子雜編</span>曰：<span class="yinhao">「高駢在淮海、周寶在浙西爲節度使，相與有隙。駢忽遣使悔敍離絕，願復和好，請境會於金山。寶謂其使者曰：『我非李康，更要作家門功勳，欺誑朝廷邪！』」</span><span class="shu-ming">註</span>云：<span class="yinhao">「元和中，李康鎭東川，傳有異志。駢祖崇文鎭西川，乃僞設鄰好，康不防備，來會於境，爲崇文所斬。」</span><span class="shu-ming">補國史</span>曰：<span class="yinhao">「劉闢舉兵下東蜀，連帥李康棄城奔走。崇文下劍閣日，長子日暉不當矢石，欲戮之以勵衆。師次綿州，斬李康。疏康擅離征鎭，不爲拒敵。」</span><span class="shu-ming">註</span>云：<span class="yinhao">「當時議論云，康任懷州刺史日，杖殺武陟尉，卽崇文判官宋君平之父，乘此事爲之復讎。」</span>按<span class="shu-ming">金華子</span>言，固不知李康爲劉闢所圍事，而云崇文誘誅之。<span class="shu-ming">補國史</span>又不知被擒事，而云棄城走。此皆得於傳聞，不可爲據。今從<span class="shu-ming">舊傳</span>。</span>丙子，嚴礪奏克梓州。丁丑，制削奪劉闢官爵。</p>
<p class="em2 strong" id="online_toc_17"><span class="yinwen">11</span>初，韓全義入朝，以其甥楊惠琳知夏綏留後。<span class="jiazhu">朝，直遙翻。夏，戶雅翻。</span>杜黃裳以全義出征無功，驕蹇不遜，直令致仕；<span class="jiazhu">事見上卷永貞元年。</span>以右驍衞將軍李演爲夏綏節度使。惠琳勒兵拒之，表稱<span class="yinhao">「將士逼臣爲節度使。」</span>河東節度使嚴綬表請討之，詔河東、天德軍合擊惠琳，綬遣牙將阿跌光進及弟光顏將兵赴之。<span class="jiazhu">阿，烏葛翻。跌，徒結翻。</span>光進本出河曲步落稽，兄弟在河東軍，皆以勇敢聞。<span class="jiazhu"><span class="shu-ming">考異</span>曰：<span class="shu-ming">舊·李光進傳</span>曰：<span class="yinhao">「肅宗自靈武觀兵，光進從郭子儀破賊收兩京。上元初，郭子儀爲朔方節度，用光進爲都知兵馬使，尋遷渭北節度使。大曆四年，葬母於京城南原，將相致祭者凡四十四幄。」</span>此乃李光弼弟光進事也，而劉昫置之此<span class="shu-ming">傳</span>下，乃云<span class="yinhao">「元和四年范希朝救易定，表光進爲馬步都虞候。」</span>其疏謬如此。</span>辛巳，夏州兵馬使張承金斬惠琳，傳首京師。</p>
<p class="em2 strong" id="online_toc_18"><span class="yinwen">12</span>東川帶節度使韋丹至漢中，表言<span class="yinhao">「高崇文客軍遠鬬，無所資，若與梓州，綴其士心，必能有功。」</span>夏，四月，丁酉，以崇文爲東川節度副使、知節度事。<span class="jiazhu"><span class="shu-ming">考異</span>曰：<span class="shu-ming">實錄</span>於此云爲東川節度使，至十月除西川時，則云東川節度副使知節度事，蓋此時誤也。</span></p>
<p class="em2 strong" id="online_toc_19"><span class="yinwen">13</span>潘孟陽所至，專事遊晏［宴］，從僕二百人，多納賄賂；<span class="jiazhu">從，才用翻。</span>上聞之，甲辰，以孟陽爲大理卿，罷其度支、鹽鐵轉運副使。<span class="jiazhu">潘孟陽出使見上卷上年。</span></p>
<p class="em2 strong" id="online_toc_20"><span class="yinwen">14</span>丙午，策試制舉之士，<span class="jiazhu">歐陽修曰：唐選舉之制，天子自詔曰制舉，所以待非常之才焉。</span>於是校書郎元稹、<span class="jiazhu">稹，止忍翻。</span>監察御史獨孤郁、校書郎下邽白居易、前進士蕭俛、沈傳師出焉。郁，及之子；<span class="jiazhu">獨孤及見二百二十三卷代宗永泰元年。</span>俛，華之孫；<span class="jiazhu">蕭華見二百二卷肅宗上元二年。</span>傳師，旣濟之子也。<span class="jiazhu">沈旣濟見二百二十三卷代宗大曆十四年。</span></p>
<p class="em2 strong" id="online_toc_21"><span class="yinwen">15</span>杜佑請解財賦之職，仍舉兵部侍郎、度支使、鹽鐵轉運副使李巽自代。丁未，加佑司徒，罷其鹽鐵轉運使，以巽爲度支、鹽鐵轉運使。自劉晏之後，居財賦之職者，莫能繼之。巽掌使一年，<span class="jiazhu">掌使，言掌使職也。使，疏吏翻。</span>征課所入，類晏之多，明年過之，又一年加一百八十萬緡。<span class="jiazhu">然則李巽勝劉晏乎！曰：不如也。晏猶有遺利在民，巽則盡取之也。</span></p>
<p class="em2 strong" id="online_toc_22"><span class="yinwen">16</span>戊申，加隴右經略使、秦州刺史劉澭保義軍節度使。<span class="jiazhu">鳳翔普潤縣，先置隴右軍，今改名保義軍。澭，於容翻，又於用翻。</span></p>
<p class="em2 strong" id="online_toc_23"><span class="yinwen">17</span>辛酉，以元稹爲左<span class="jiaozhusup">【章：十二行本「左」作「右」；乙十一行本同；孔本同。】</span>拾遺，<span class="jiaozhusup">【章：十二行本「遺」下有「獨孤郁爲左拾遺」七字；乙十一行本同；孔本同；張校同；退齋校同。】</span>白居易爲盩厔尉、集賢校理，蕭俛爲右拾遺，<span class="jiazhu">集賢校理，開元八年置。俛，音免。</span>沈傳師爲校書郎。</p>
<p class="em2 strong" id="online_toc_24">稹上疏論諫職，<span class="jiazhu"><span class="shu-ming">考異</span>曰：稹<span class="shu-ming">自敍</span>及<span class="shu-ming">新傳</span>，先上<span class="shu-ming">敎本書</span>，<span class="shu-ming">論諫職</span>在後。今從<span class="shu-ming">舊傳</span>。</span>以爲：<span class="yinhao">「昔太宗以王珪、魏徵爲諫官，宴遊寢食未嘗不在左右，又命三品以上入議大政，必遣諫官一人隨之，以參得失，<span class="jiazhu">見一百九十二卷太宗貞觀元年。</span>故天下大理。<span class="jiazhu">大理，猶言大治也。</span>今之諫官，大不得豫召見，次不得參時政，排行就列，朝謁而已。<span class="jiazhu">行，戶剛翻。</span>近年以來，正牙不奏事，<span class="jiazhu">德宗貞元十八年，罷正牙奏事，事見上卷。</span>庶官罷巡對，<span class="jiazhu">巡對，猶今云轉對。貞元十七年，令常參官每日引見二人，訪以政事，謂之巡對。至元和元年，武元衡奏曰：<span class="yinhao">「正衙已有待制官兩員，貞元七年又有次對；難議兩置。」</span>詔：<span class="yinhao">「今後每坐日兩人待制正衙，退後於延英候對；中書、門下、御史臺官依故事，並不待制。」</span>則是自正衙待制以外，凡德宗所置次對皆罷矣。宋白曰：貞元七年，令常參官日二人引見，謂之巡對。二十一年，御史中丞李鄘奏：<span class="yinhao">「準貞元七年敕，常參官並令依次對者。伏以朝夕承命，已有待制官兩員，足備顧問。今更置次對，恐煩聖聽。」</span>敕<span class="yinhao">「宜停」</span>。</span>諫官能舉職者，獨誥命有不便則上封事耳。君臣之際，諷諭於未形，籌畫於至密，尙不能回至尊之盛意，況於旣行之誥令，已命之除授，而欲以咫尺之書收絲綸之詔，誠亦難矣。<span class="jiazhu"><span class="shu-ming">記</span>曰：王言如絲，其出如綸。王言如綸，其出如綍。</span>願陛下時於延英召對，使盡所懷，豈可寘於其位而屛棄疏賤之哉！」</span><span class="jiazhu">屛，必郢翻，又卑正翻。</span></p>
<p class="em2 strong" id="online_toc_25">頃之，復上疏，<span class="jiazhu">復，扶又翻。</span>以爲：<span class="yinhao">「理亂之始，必有萌象。開直言，廣視聽，理之萌也。甘諂諛，蔽近習，亂之象也。自古人君卽位之初，必有敢言之士，人君苟受而賞之，則君子樂行其道，<span class="jiaozhusup">【章：十二行本「道」下有「競爲忠讜」四字；乙十一行本同；退齋校同。】</span>小人亦貪得其利，不爲回邪矣。<span class="jiazhu">元稹此二語，蓋自道出心事也。樂，音洛。</span>如是，則上下之志通，幽遠之情達，欲無理得乎！<span class="jiazhu">理，治也；與亂對言。</span>苟拒而罪之，則君子卷懷括囊以保其身，<span class="jiazhu">孔子曰：邦無道，則可卷而懷之。<span class="shu-ming">易·坤</span>之六四曰：括囊，無咎無譽。<span class="shu-ming">文言</span>曰：天地閉，賢人隱。<span class="shu-ming">易</span>曰：括囊，無咎無譽，蓋言謹也。括，結也，<span class="shu-ming">方言</span>云，閉也。</span>小人阿意迎合以竊其位矣。如是，則十步之事，皆可欺也，欲無亂得乎！昔太宗初卽政，孫伏伽以小事諫，太宗喜，厚賞之。<span class="jiazhu">見一百九十五卷貞觀十二年。</span>故當是時，言事者惟患不深切，未嘗以觸忌諱爲憂也。太宗豈好逆意而惡從欲哉？<span class="jiazhu">好，呼到翻。惡，烏路翻。</span>誠以順適之快小，而危亡之禍大故也。陛下踐阼，今以周歲，<span class="jiazhu">以，當作已。</span><span class="jiaozhusup">【章：乙十一行本正作「已」；孔本同。】</span>未聞有受伏伽之賞者。臣等備位諫列，曠日彌年，不得召見，每就列位，屛氣鞠躬，不敢仰視，又安暇議得失，獻可否哉！供奉官尙爾，況疏遠之臣乎！<span class="jiazhu">兩省官，自遺、補以上，皆供奉官也。屛，卑郢翻。</span>此蓋羣下因循之罪也。」</span>因條奏請次對百官、復正牙奏事、禁非時貢獻等十事。</p>
<p class="em2 strong" id="online_toc_26">稹又以貞元中王伾、王叔文以伎術得幸東宮，永貞之際幾亂天下，<span class="jiazhu">伎，渠綺翻。幾，居希翻。</span>上書勸上早擇脩正之士使輔導諸子，以爲：<span class="yinhao">「太宗自爲藩王，與文學清脩之士十八人居。<span class="jiazhu">事見一百八十九卷高祖武德四年。</span>後代太子、諸王，雖有僚屬，日益疏賤，至於師傅之官，非眊聵廢疾不任事者，<span class="jiazhu">眊，莫報翻，目昏也。聵，五怪翻，耳聾也。任，音壬。</span>則休戎罷帥不知書者爲之。<span class="jiazhu">帥，所類翻。</span>其友諭贊議之徒，尤爲宂散之甚，<span class="jiazhu">按唐制，王府有諮議參軍、有友，有文學。元稹所謂友諭贊議者，蓋謂友以諭敎，諮議則贊議也。宂散之官，今謂之閒慢差遣。宂，而隴翻。散，蘇旱翻。</span>搢紳皆恥由之。就使時得僻老儒生，越月踰時，僅獲一見，又何暇傅之德義，納之法度哉！夫以匹士愛其子，猶知求明哲之師而敎之，況萬乘之嗣，繫四海之命乎！」</span><span class="jiazhu">乘，繩證翻。</span>上頗嘉納其言，時召見之。</p>
<p class="em2 strong" id="online_toc_27"><span class="yinwen">18</span>壬戌，邵王約薨。<span class="jiazhu">約，上弟也。</span></p>
<p class="em2 strong" id="online_toc_28"><span class="yinwen">19</span>五月，丙子，以橫海留後程執恭爲節度使。</p>
<p class="em2 strong" id="online_toc_29"><span class="yinwen">20</span>庚辰，尙書左丞、同平章事鄭餘慶罷爲太子賓客。</p>
<p class="em2 strong" id="online_toc_30"><span class="yinwen">21</span>辛卯，尊太上皇后爲皇太后。</p>
<p class="em2 strong" id="online_toc_31"><span class="yinwen">22</span>劉闢城鹿頭關，連八栅，屯兵萬餘人以拒高崇文。六月，丁酉，崇文擊敗之。<span class="jiazhu">敗，補邁翻。</span>闢置栅於關東萬勝堆。戊戌，崇文遣驍將范陽高霞寓攻奪之，下瞰關城；<span class="jiazhu">瞰，古濫翻。</span>凡八戰皆捷。</p>
<p class="em2 strong" id="online_toc_32"><span class="yinwen">23</span>加盧龍節度使劉濟兼侍中。己亥，加平盧節度使李師古兼侍中。</p>
<p class="em2 strong" id="online_toc_33"><span class="yinwen">24</span>庚子，高崇文破劉闢於德陽；<span class="jiazhu">武德三年，分雒縣置德陽縣，屬漢州。<span class="shu-ming">九域志</span>：在州東北八十五里。</span>癸卯，又破之於漢州；嚴礪遣其將嚴秦破闢衆萬餘人於綿州石碑谷。<span class="jiazhu"><span class="shu-ming">九域志</span>：漢州綿竹縣有石碑鎭。意<span class="yinhao">「州」</span>字蓋<span class="yinhao">「竹」</span>字之誤也。</span></p>
<p class="em2 strong" id="online_toc_34"><span class="yinwen">25</span>初，李師古有異母弟曰師道，常疏斥在外，不免貧窶。<span class="jiazhu">窶，其矩翻。</span>師古私謂所親曰：<span class="yinhao">「吾非不友於師道也，吾年十五擁節旄，自恨不知稼穡之艱難。況師道復減吾數歲，<span class="jiazhu">復，扶又翻。</span>吾欲使之知衣食之所自來，且以州縣之務付之，計諸公必不察也。」</span>及師古疾篤，師道時知密州事，好畫及觱篥。<span class="jiazhu">好，呼到翻。畫，戶卦翻。觱，壁吉翻。篥，力質翻。胡人吹葭管，謂之觱篥。<span class="shu-ming">樂府雜錄</span>：觱篥，葭管也，卷蘆爲頭，截竹爲管，出於胡地。制法角音，九孔漏聲，五音。唐編入鹵簿，名爲笳管；用之雅樂，以爲雅管；六竅之制，則爲鳳管。旋宮轉器，以應律者也。杜佑曰：觱篥，一名悲篥，出於胡中，其聲悲。東夷有以卷桃皮爲之者。亦出南蠻。又<span class="shu-ming">樂府雜錄</span>曰：觱篥，本龜茲樂。</span>師古謂判官高沐、李公度曰：<span class="yinhao">「迨吾之未亂也，<span class="jiazhu">迨，及也。疾病則亂。</span>欲有問於子。我死，子欲奉誰爲帥乎？」</span>二人相顧未對。師古曰：<span class="yinhao">「豈非師道乎？人情誰肯薄骨肉而厚他人，顧置帥不善，則非徒敗軍政也，<span class="jiazhu">帥，所類翻；下同。敗，蒲邁翻。</span>且覆吾族。師道爲公侯子孫，不務訓兵理人，專習小人賤事以爲己能，果堪爲帥乎？幸諸公審圖之！」</span>閏月，壬戌朔，師古薨。沐、公度祕不發喪，潛逆師道于密州，奉以爲節度副使。</p>
<p class="em2 strong" id="online_toc_35"><span class="yinwen">26</span>秋，七月，癸丑，高崇文破劉闢之衆萬人於玄武。<span class="jiazhu">劉昫曰：玄武，漢氐道地，晉改曰玄武。<span class="shu-ming">五代史志</span>：玄武，舊曰伍城，後周置玄武郡；隋開皇初，廢郡改縣，曰玄武，唐屬梓州。<span class="shu-ming">九域志</span>：在州西九十里。</span>甲午，詔：<span class="yinhao">「凡西川繼援之兵，悉取崇文處分。」</span><span class="jiazhu">處，昌呂翻。分，扶問翻。</span></p>
<p class="em2 strong" id="online_toc_36"><span class="yinwen">27</span>壬寅，葬至德大聖大安孝皇帝于豐陵，<span class="jiazhu">豐陵在京兆富平縣東三十里甕金山。</span>廟號順宗。</p>
<p class="em2 strong" id="online_toc_37"><span class="yinwen">28</span>八月，壬戌，以妃郭氏爲貴妃。</p>
<p class="em2 strong" id="online_toc_38"><span class="yinwen">29</span>丁卯，立皇子寧爲鄧王，寬爲澧王，宥爲遂王，察爲深王，寰爲洋王，寮爲絳王，審爲建王。<span class="jiazhu">此皆以當時州名爲封國之名。</span></p>
<p class="em2 strong" id="online_toc_39"><span class="yinwen">30</span>李師道總軍務，久之，朝命未至。師道謀於將佐，或請出兵掠四境；高沐固止之，請輸兩稅，申官吏，行鹽法，<span class="jiazhu">以表謹事朝廷，不襲朝廷［師古］所爲也。</span>遣使相繼奉表詣京師。杜黃裳請乘其未定而分之；上以劉闢未平，己巳，以師道爲平盧留後、知鄆州事。</p>
<p class="em2 strong" id="online_toc_40"><span class="yinwen">31</span>堂後主書滑渙久在中書，<span class="jiazhu">堂後主書，卽今之堂後官也。滑，戶八翻，姓也。</span>與知樞密劉光琦相結，宰相議事有與光琦異者，令渙達意，常得所欲，杜佑、鄭絪等皆低意善視之。鄭餘慶與諸相議事，渙從旁指陳是非，餘慶怒叱之；未幾，罷相。四方賂遺無虛日，<span class="jiazhu">幾，居豈翻。遺，唯季翻。</span>中書舍人李吉甫言其專恣，請去之。<span class="jiazhu">去，羌呂翻。</span>上命宰相闔中書四門搜掩，<span class="jiazhu">闔，轄臘翻。</span>盡得其姦狀，九月，辛丑，貶渙雷州司戶，<span class="jiazhu">宋白曰：雷州，漢合浦郡之徐聞縣地，梁分置合州，大同末以合肥爲合州，以此爲南合州，唐改雷州。</span>尋賜死；籍沒，家財凡數千萬。</p>
<p class="em2 strong" id="online_toc_41"><span class="yinwen">32</span>壬寅，高崇文又敗劉闢之衆於鹿頭關；<span class="jiazhu">敗，補邁翻。</span>嚴秦敗劉闢之衆於神泉。<span class="jiazhu">神泉，漢涪城地，晉置西園縣。隋改爲神泉縣，以縣西有泉能愈疾也；唐屬綿州。<span class="shu-ming">九域志</span>：在州西北八十五里。</span>河東將阿跌光顏將兵會高崇文於行營，愆期一日，<span class="jiazhu">愆，過也；愆期，過期也。</span>懼誅，欲深入自贖，軍于鹿頭之西，斷其糧道，<span class="jiazhu">斷，音短。</span>城中憂懼。於是闢綿江栅將李文悅、<span class="jiazhu">綿水在綿州雒縣東三十里，源出綿竹縣紫巖山。</span>鹿頭守將仇良輔皆以城降於崇文；獲闢壻蘇彊，士卒降者萬計。崇文遂長驅直指成都，所向崩潰，軍不留行；辛亥，克成都。劉闢、盧文若帥數十騎西奔吐蕃，<span class="jiazhu">帥，讀曰率。</span>崇文使高霞寓等追之，及於羊灌田；<span class="jiazhu">彭州有羊灌田守捉。</span>闢赴江不死，擒之。文若先殺妻子，乃繫石自沈。<span class="jiazhu">沈，持林翻。</span>崇文入成都，屯於通衢，休息士卒，市肆不驚，珍貨山積，秋豪不犯，檻劉闢送京師。斬闢大將邢泚、館驛巡官沈衍，<span class="jiazhu"><span class="shu-ming">考異</span>曰：林恩<span class="shu-ming">補國史</span>曰：<span class="yinhao">「衍與段文昌，闢逼令判案，禮同上介，亦接諸公候謁。崇文目段公曰：『公必爲將相，未敢奉薦。』揖起。沈衍令梟首摽於驛門。二人誅賞之異，未曉其意何如也。」</span></span>餘無所問。軍府事無巨細，命一遵韋南康故事，<span class="jiazhu">韋皋封南康郡王。</span>從容指撝，一境皆平。<span class="jiazhu">從，千容翻。撝，許爲翻。</span></p>
<p class="em2 strong" id="online_toc_42">初，韋皋以西山運糧使崔從知邛州事，劉闢反，從以書諫闢；闢發兵攻之，從嬰城固守；闢敗，乃得免。從，融之曾孫也。<span class="jiazhu">崔融事武后，以文華著。</span></p>
<p class="em2 strong" id="online_toc_43">韋皋參佐房式、韋乾度、獨孤密、符載、郗士美、段文昌等素服麻屨，銜土請罪；崇文皆釋而禮之，草表薦式等，厚贐而遣之。<span class="jiazhu">以貨財送行曰贐。</span>目段文昌曰：<span class="yinhao">「君必爲將相，未敢奉薦。」</span>載，廬山人；<span class="jiazhu">廬山在江州尋陽，未嘗置縣。恐誤。</span>式，琯之從子；<span class="jiazhu">房琯相肅宗。</span>文昌，志玄之玄孫也。<span class="jiazhu">段志玄，唐初開國功臣。</span></p>
<p class="em2 strong" id="online_toc_44">闢有二妾，皆殊色，監軍請獻之，崇文曰：<span class="yinhao">「天子命我討平凶豎，當以撫百姓爲先，遽獻婦人以求媚，豈天子之意邪！崇文義不爲此。」</span>乃以配將吏之無妻者。<span class="jiazhu">史言高崇文受命專征，有可稱者。</span></p>
<p class="em2 strong" id="online_toc_45">杜黃裳建議征蜀及指受高崇文方略，<span class="jiazhu"><span class="yinhao">「受」</span>，當作<span class="yinhao">「授」</span>。</span>皆懸合事宜。崇文素憚劉澭，<span class="jiazhu">時京西諸鎭諸將，劉澭持軍號爲嚴整，故崇文憚之。</span>黃裳使謂之曰：<span class="yinhao">「若無功，當以劉澭相代。」</span>故能得其死力。及蜀平，宰相入賀，上目黃裳曰：<span class="yinhao">「卿之功也！」</span></p>
<p class="em2 strong" id="online_toc_46"><span class="yinwen">33</span>辛巳，詔徵少室山人李渤爲左拾遺；<span class="jiazhu">少室山在河南登封縣。少，詩沼翻。</span>渤辭疾不至，然朝政有得失，渤輒附奏陳論。<span class="jiazhu">朝，直遙翻。</span></p>
<p class="em2 strong" id="online_toc_47"><span class="yinwen">34</span>冬，十月，甲子，易定節度使張茂昭入朝。</p>
<p class="em2 strong" id="online_toc_48"><span class="yinwen">35</span>制割資、簡、陵、榮、昌、瀘六州隸東川。<span class="jiazhu">資州，漢資中縣地，隋置資陽郡，唐爲資州。乾元二年，分資、瀘、普、合四州之境置昌州。</span>房式等未至京師，皆除省寺官。<span class="jiazhu">史言憲宗急於收拾人才以安反側。</span>丙寅，以高崇文爲西川節度使。戊辰，以嚴礪爲東川節度使。</p>
<p class="em2 strong" id="online_toc_49">庚午，以將作監柳晟爲山南西道節度使。晟至漢中，府兵討劉闢還，未至城，<span class="jiazhu">府兵，漢中之兵也。唐以漢中爲興元府，故謂之府兵，非唐初所謂府兵也。</span>詔復遣戍梓州；軍士怨怒，脅監軍，謀作亂。晟聞之，疾驅入城，慰勞之，<span class="jiazhu">復，扶又翻；下可復同。勞，力到翻。</span>旣而問曰：<span class="yinhao">「汝曹何以得成功？」</span>對曰：<span class="yinhao">「誅反者劉闢耳。」</span>晟曰：<span class="yinhao">「闢以不受詔命，故汝曹得以立功，豈可復使他人誅汝以爲功邪？」</span>衆皆拜謝，請詣戍所如詔書。軍府由是獲安。</p>
<p class="em2 strong" id="online_toc_50"><span class="yinwen">36</span>壬申，<span class="jiaozhusup">【章：十二行本「申」作「午」；乙十一行本同；孔本同；張校云缺「任午」二字。】</span>以平盧留後李師道爲節度使。</p>
<p class="em2 strong" id="online_toc_51"><span class="yinwen">37</span>戊子，劉闢至長安，幷族黨誅之。</p>
<p class="em2 strong" id="online_toc_52"><span class="yinwen">38</span>武寧節度使張愔有疾，上表請代。十一月，戊申，徵愔爲工部尙書，以東都留守王紹代之，<span class="jiazhu">王紹本名純，避上名改焉。</span>復以濠、泗二州隸武寧軍。<span class="jiazhu">分濠、泗二州見二百三十五卷德宗貞元十六年。</span>徐人喜得二州，故不爲亂。</p>
<p class="em2 strong" id="online_toc_53"><span class="yinwen">39</span>丙辰，以內常侍吐突承璀爲左神策中尉。<span class="jiazhu">璀，七罪翻。</span>承璀事上於東宮，以幹敏得幸。<span class="jiazhu">爲承璀喪師其甚幾於亂國張本。</span></p>
<p class="em2 strong" id="online_toc_54"><span class="yinwen">40</span>是歲，回鶻入貢，始以摩尼偕來，於中國置寺處之。<span class="jiazhu">回鶻之摩尼，猶中國之僧也；其敎與天竺又異。按<span class="shu-ming">唐書會要</span>十九卷：回鶻可汗王令明敎僧進法入唐。大曆三年六月二十九日，敕賜回鶻摩尼，爲之置寺，賜額爲大雲光明。六年正月，敕賜荊、洪、越等州各置大雲光明寺一所。<span class="shu-ming">唐史補</span>卷：蕃人常與摩尼僧議政，京城爲之立寺。其法，日晚乃食，飲水茹葷而不食乳酪。其大摩尼，數年一度來往本國，小者年轉。<span class="shu-ming">唐史·回鶻列傳</span>：元和初，再朝獻，始以摩尼至，日晏乃食。可汗常與共國也。處，昌呂翻。</span>其法日晏乃食，食葷而不食湩酪。<span class="jiazhu">葷，許云翻，辛臭菜也。湩，多貢翻，乳汁也。</span>回鶻信奉之，可汗或與議國事。</p>
<div class="yeartoc" id="year_toc_807"><p class="strong" id="online_toc_55"><span class="section" id="title-4"><span data-head-description="憲宗昭文章武大聖至神孝皇帝上之上" data-head-level="h4" data-head-title="元和二年">二年</span></span><span class="biaozhusup" data-rel="">（丁亥、八○七年）</span></p></div>
<p class="em2 strong" id="online_toc_56"><span class="yinwen">1</span>春，正月，辛卯，上祀圜丘；赦天下。</p>
<p class="em2 strong" id="online_toc_57"><span class="yinwen">2</span>上以杜佑高年重德，禮重之，常呼司徒而不名。佑以老疾，請致仕；詔令佑每月入朝不過再三，因至中書議大政；他日聽歸樊川。<span class="jiazhu">杜佑治亭觀於樊川，與賓客置酒爲樂。</span></p>
<p class="em2 strong" id="online_toc_58"><span class="yinwen">3</span>門下侍郎、同平章事杜黃裳，有經濟大略而不脩小節，故不得久在相位。乙巳，以黃裳同平章事，充河中、晉、絳、慈、隰節度使。己酉，以戶部侍郎武元衡爲門下侍郎，翰林學士李吉甫爲中書侍郎，並同平章事。吉甫聞之感泣，謂中書舍人裴垍曰：<span class="yinhao">「吉甫流落江、淮踰十五年，<span class="jiazhu">德宗貞元七年，竇參貶，陸贄相，疑吉甫黨於參，貶明州長史。至是爲相，凡十六年。垍，其冀翻。</span>一旦蒙恩至此。思所以報德，惟在進賢，而朝廷後進，罕所接識，君有精鑒，願悉爲我言之。」</span><span class="jiazhu">爲，于僞翻。</span>垍取筆疏三十餘人；數月之間，選用略盡。當時翕然稱吉甫爲得人。</p>
<p class="em2 strong" id="online_toc_59"><span class="yinwen">4</span>二月，癸酉，邕州奏破黃賊，獲其酋長黃承慶。<span class="jiazhu">黃賊，西原洞蠻也。酋，慈由翻。長，知兩翻。</span></p>
<p class="em2 strong" id="online_toc_60"><span class="yinwen">5</span>夏，四月，甲子，以右金吾大將軍范希朝爲朔方、靈、鹽節度使，以右神策、鹽州、定遠兵隸焉，<span class="jiazhu">定遠軍，本屬靈州。靈、鹽接境，相距三百里，定遠軍在黃河北岸，蓋分戍鹽州也。又按宋白<span class="shu-ming">續通典</span>：左神策，京西北八鎭，普潤鎭、崇信城、定平鎭、□□□、歸化城、定遠城、永安城、郃陽縣也。右神策五鎭，奉天鎭、麟遊鎭、良原鎭、慶州鎭、懷遠城也。今曰右神策，豈懷遠兵歟？鹽州前此得專奏事朝廷，今復屬朔方。</span>以革舊弊，任邊將也。<span class="jiazhu">范希朝自宿衞出帥，故言以革任邊將之弊。</span></p>
<p class="em2 strong" id="online_toc_61"><span class="yinwen">6</span>秋，八月，劉濟、王士眞、張茂昭爭私隙，迭相表請加罪。戊寅，以給事中房式爲幽州、成德、義武宣慰使，和解之。<span class="jiazhu">宋白曰：乾元元年，戶部尙書李峘除都統淮南、江東、江西節度觀察宣慰處置使。宣慰之名始此。</span></p>
<p class="em2 strong" id="online_toc_62"><span class="yinwen">7</span>九月，乙酉，密王綢薨。<span class="jiazhu">綢，上弟也。</span></p>
<p class="em2 strong" id="online_toc_63"><span class="yinwen">8</span>夏、蜀旣平，<span class="jiazhu">夏，楊惠琳。蜀，劉闢。</span>藩鎭惕息，<span class="jiazhu">言惕惕危懼，苟延氣息也。</span>多求入朝。鎭海節度使李錡亦不自安，求入朝；上許之，遣中使至京口慰撫，且勞其將士。<span class="jiazhu">勞，力到翻。</span>錡雖署判官王澹爲留後，實無行意，屢遷行期，澹與敕使數勸諭之；<span class="jiazhu">數，所角翻。</span>錡不悅，上表稱疾，請至歲暮入朝。上以問宰相，武元衡曰：<span class="yinhao">「陛下初卽政，錡求朝得朝，求止得止，可否在錡，將何以令四海！」</span>上以爲然，下詔徵之。錡詐窮，遂謀反。</p>
<p class="em2 strong" id="online_toc_64">王澹旣掌留務，<span class="jiazhu">掌留務者，掌留後事務。</span>於軍府頗有制置，錡益不平，密諭親兵使殺之。會頒冬服，<span class="jiazhu">唐養兵之制，有春衣、冬衣。</span>錡嚴兵坐幄中，澹與敕使入謁，有軍士數百譟於庭曰：<span class="yinhao">「王澹何人，擅主軍務！」</span>曳下，臠食之；大將趙琦出慰止，又臠食之；注刃於敕使之頸，詬詈，將殺之；<span class="jiazhu">詬，許候翻；又苦候翻。</span>錡陽驚，救之。</p>
<p class="em2 strong" id="online_toc_65">冬，十月，己未，詔徵錡爲左僕射，以御史大夫李元素爲鎭海節度使。庚申，錡表言軍變，殺留後、大將。先是錡選腹心五人爲所部五州鎭將，<span class="jiazhu">先，悉薦翻。</span>姚志安處蘇州，李深處常州，趙惟忠處湖州，丘自昌處杭州，高肅處睦州，<span class="jiazhu">處，昌呂翻；下處置同。</span>各有兵數千，伺察刺史動靜。<span class="jiazhu">伺，相吏翻。</span>至是，錡各使殺其刺史，遣牙將庾伯良將兵三千治石頭。<span class="jiaozhusup">【章：十二行本「頭」下有「城」字；乙十一行本同；退齋校同。】</span><span class="jiazhu">治，直之翻，脩治也。</span>常州刺史顏防用客李雲計，矯制稱招討副使，斬李深，傳檄蘇、杭、湖、睦，請同進討。湖州刺史辛祕潛募鄕閭子弟數百，夜襲趙惟忠營，斬之。蘇州刺史李素爲姚志安所敗，<span class="jiazhu">敗，補邁翻。</span>生致於錡，具桎梏釘於船舷，<span class="jiazhu">釘，丁定翻。舷，胡田翻。船邊曰舷。</span>未及京口，會錡敗，得免。</p>
<p class="em2 strong" id="online_toc_66">乙丑，制削李錡官爵及屬籍。<span class="jiazhu">李錡，宗室也，故著於屬籍。</span>以淮南節度使王鍔統諸道兵爲招討處置使；徵宣武、義寧、武昌兵<span class="jiazhu">此時無義寧軍；<span class="shu-ming">新書</span>作<span class="yinhao">「武寧」</span>，當從之。鍔，五各翻。</span>幷淮南、宣歙兵俱出宣州，<span class="jiazhu">淮南兵與宣歙兵會于宣州界，乘上流之勢以臨京口。是時，宣州之地北盡當塗，至江滸。</span>江西兵出信州，浙東兵出杭州，以討之。</p>
<p class="em2 strong" id="online_toc_67"><span class="yinwen">9</span>高崇文在蜀期年，一旦謂監軍曰：<span class="yinhao">「崇文，河朔一卒，<span class="jiazhu">高崇文本幽州人。</span>幸有功，致位至此。西川乃宰相回翔之地，崇文叨居日久，豈敢自安！」</span>屢上表稱<span class="yinhao">「蜀中安逸，無所陳力，願效死邊陲。」</span><span class="jiazhu"><span class="shu-ming">考異</span>曰：<span class="shu-ming">舊·崇文傳</span>曰：<span class="yinhao">「崇文不通文字，厭大府案牘諮稟之煩，且以優富之地，無所陳力，乞居塞上以扞邊戍，懇疏累上。」</span><span class="shu-ming">舊·武元衡傳</span>曰：<span class="yinhao">「崇文理軍有法，而不知州縣之政，上難其代者。」</span>今從<span class="shu-ming">補國史</span>，參以<span class="shu-ming">舊傳</span>。</span>上擇可以代崇文者而難其人。丁卯，以門下侍郎、同平章事武元衡同平章事，充西川節度使。<span class="jiazhu"><span class="shu-ming">考異</span>曰：孫光憲<span class="shu-ming">北夢瑣言</span>曰：<span class="yinhao">「李德裕太尉未出學院，盛有詞藻，而不樂應舉。吉甫相，俾親表勉之。掌武曰：『好驢馬不入行。』由是以品子叙官也。吉甫相，以武相元衡同列，事多不叶，每退公，詞色不懌。掌武啓白曰：『此出之何難！』乃請修狄梁公廟。於是武相漸求出鎭。其智計已聞於早成矣。」</span>今從<span class="shu-ming">實錄</span>及<span class="shu-ming">舊傳</span>。</span></p>
<p class="em2 strong" id="online_toc_68"><span class="yinwen">10</span>李錡以宣州富饒，欲先取之，遣兵馬使張子良、李奉仙、田少卿將兵三千襲之。三人知錡必敗，與牙將裴行立同謀討之。行文，錡之甥也，故悉知錡之密謀。三將營於城外，將發，召士卒諭之曰：<span class="yinhao">「僕射反逆，官軍四集，常、湖二將繼死，其勢已蹙。今乃欲使吾輩遠取宣城，<span class="jiazhu">宣州宣城郡。</span>吾輩何爲隨之族滅！豈若去逆效順，轉禍爲福乎！」</span>衆悅，許諾，卽夜，還趨城。<span class="jiazhu">趨，七喻翻；下兵趨、趨山同。</span>行立舉火鼓譟，應之於內，引兵趨牙門。錡聞子良等舉兵，怒，聞行立應之，撫膺曰：<span class="yinhao">「吾何望矣！」</span>跣走，匿樓下。親將李鈞引挽強三百趨山亭，欲戰；行立伏兵邀斬之。錡舉家皆哭，左右執錡，裹之以幕，縋於城下，<span class="jiazhu">縋，馳僞翻。</span>械送京師。挽強、蕃落爭自殺，尸相枕藉。<span class="jiazhu">錡養挽強、蕃落事見上卷德宗貞元十七年。枕，職任翻。藉，慈夜翻。</span>癸酉，本軍以聞。<span class="jiazhu">本軍，爲浙西軍。</span>乙亥，羣臣賀於紫宸殿。<span class="jiazhu">紫宸殿在宣政殿北。</span>上愀然曰：<span class="jiazhu">愀，七小翻。</span><span class="yinhao">「朕之不德，致宇內數有干紀者，<span class="jiazhu">數，所角翻。</span>朕之愧也，何賀之爲！」</span></p>
<p class="em2 strong" id="online_toc_69">宰相議誅錡大功以上親，<span class="jiazhu">大功，謂從父兄、弟、姊、妹；以上，則朞親也。</span>兵部郎中蔣乂曰：<span class="yinhao">「錡大功親，皆淮安靖王之後也。<span class="jiazhu">淮安王神通諡曰靖。</span>淮安有佐命之功，陪陵、享廟，<span class="jiazhu">神通起兵以應義師，以功陪葬獻陵，配享高祖廟廷。</span>豈可以末孫爲惡而累之乎！」</span><span class="jiazhu">累，力瑞翻。</span>又欲誅其兄弟，又曰：<span class="yinhao">「錡兄弟，故都統國貞之子也，國貞死王事，<span class="jiazhu">事見二百二十二卷肅宗寶應元年。</span>豈可使之不祀乎！」</span>宰相以爲然。辛巳，錡從父弟宋州刺史銛等皆貶官流放。<span class="jiazhu">銛，思廉翻。</span></p>
<p class="em2 strong" id="online_toc_70">十一月，甲申朔，錡至長安，上御興安門，<span class="jiazhu">唐大明宮南面五門，興安門西來第一門也。</span>面詰之。對曰：<span class="yinhao">「臣初不反，張子良等敎臣耳。」</span>上曰：<span class="yinhao">「卿爲元帥，子良等謀反，何不斬之，然後入朝？」</span>錡無以對。乃幷其子師回腰斬之。<span class="jiazhu"><span class="shu-ming">考異</span>曰：<span class="shu-ming">實錄</span>：<span class="yinhao">「誅錡後數日，上遣中使齎黃衣二襲，命有司收其尸幷男，以庶人禮葬焉。」</span><span class="shu-ming">國史補</span>曰：<span class="yinhao">「李錡之擒也，得侍婢一人隨之。錡夜則裂襟自書筦榷之功，言爲張子良所賣。敎侍婢曰：『結之於帶。吾若從容奏對，必當爲宰相、楊益節度；不得從容，當受極刑矣。我死，汝必入內，上必問汝，當以此進之。』及錡伏法，京城大霧三日不解，或聞鬼哭。憲宗又得帛書，頗疑其冤，內出黃衣二襲賜錡及子，敕京兆收葬。」</span>按李錡驕逆，何冤之有！今從<span class="shu-ming">實錄</span>。</span></p>
<p class="em2 strong" id="online_toc_71">有司請毀錡祖考冢廟，中丞盧坦上言：<span class="yinhao">「李錡父子受誅，罪已塞矣。<span class="jiazhu">塞，悉則翻。</span>昔漢誅霍禹，不罪霍光；<span class="jiazhu">誅霍禹見二十五卷漢宣帝地節四年。</span>先朝誅房遺愛，不及房玄齡。<span class="jiazhu">誅房遺愛見一百九十九卷高宗永徽四年。</span><span class="shu-ming">康誥</span>曰：『父子兄弟，罪不相及。』<span class="jiazhu"><span class="shu-ming">左傳</span>晉胥臣引<span class="shu-ming">康誥</span>之辭。今<span class="shu-ming">尙書·康誥</span>無有此語。</span>況以錡爲不善而罪及五代祖乎！」</span>乃不毀。</p>
<p class="em2 strong" id="online_toc_72">有司籍錡家財輸京師。翰林學士裴垍、李絳上言，以爲：<span class="yinhao">「李錡僭侈，割剝六州之人以富其家，或枉殺其身而取其財。<span class="jiazhu">六州，潤、睦、常、蘇、湖、杭也。</span>陛下閔百姓無告，故討而誅之，今輦金帛以輸上京，恐遠近失望。願以逆人資財賜浙西百姓，代今年租賦。」</span>上嘉歎久之，卽從其言。</p>
<p class="em2 strong" id="online_toc_73"><span class="yinwen">11</span>昭義節度使盧從史，內與王士眞、劉濟潛通，而外獻策請圖山東，<span class="jiazhu">時魏博、恆冀在太行山之東。</span>擅引兵東出。上召令還，<span class="jiaozhusup">【章：十二行本「還」下有「上黨」二字；乙十一行本同；孔本同；張校同；退齋校同。】</span>從史託言就食邢、洺，不時奉詔；久之，乃還。<span class="jiazhu"><span class="shu-ming">考異</span>曰：蔣階<span class="shu-ming">李司空論事</span>曰：<span class="yinhao">「絳奏：『從史比來事就彰露頗多，意不自安，務欲生事，所以曲陳利害，頻獻計謀，冀許用兵以求姑息。今請親領士馬，欲往邢、洺，假以就糧，實爲動衆。去就之際，情狀可知。』」</span><span class="shu-ming">舊·從史傳</span>曰：<span class="yinhao">「前年丁父憂，朝旨未議起復。屬王士眞卒，從史竊獻誅承宗計以希上意，用是起授，委其成功。及詔下討賊，兵出，逗留不進，陰與承宗通謀，令軍士潛懷賊號。」</span>按三年九月戊戌，李吉甫罷相，出鎭揚州。四年二月丁卯，鄭絪罷相。三月乙酉，王士眞卒，承宗始襲位。四月壬辰，從史起復。若以從史山東就糧卽請討承宗之時，則於時吉甫、絪皆已罷相，何得有譖絪之事！又貶從史制辭云：<span class="yinhao">「況頃年上請就食山東，及遣旋師，不時恭命，致動其衆，覬生其心。賴劉濟抗忠正之辭，使邪豎絕遲迴之計。加以徧毀鄰境，密疏事情，反覆百端，高下在手。」</span>若是討承宗時朝廷不違其請，何嘗使之旋師！蓋李、鄭未罷之前，從史嘗毀鄰道，乞加征討，因擅引兵出山東。朝廷命旋師，託以就食邢、洺，不時奉詔，但不知事在何年月日，所欲攻討者何人，劉濟有何辭而從史肯旋，今因李絳論李錡家財事幷言之。<span class="shu-ming">新書</span>云<span class="yinhao">「從史與承宗連和，有詔歸潞」</span>，誤也。</span></p>
<p class="em2 strong" id="online_toc_74">他日，上召李絳對於浴堂，<span class="jiazhu">唐禁中有浴堂殿，德宗以來常居之。沈括曰：浴堂殿在翰林院北，翰林院別設北扉，以便於應召。按<span class="shu-ming">舊書·裴延齡傳</span>：德宗謂延齡曰：<span class="yinhao">「朕所居浴堂院殿一栿，以年多之故，似有損蠹，欲換之未能。」</span>以此知德宗常居浴堂殿也。程大昌曰：沈氏謂學士院北扉爲在浴堂之南，便於應召，此誤也。學士院在紫宸、蓬萊殿之西。浴堂殿自在紫宸之東，不在學士院南也。唐學士多對浴堂殿。李絳之極論中官，柳公權之濡紙繼燭，皆其地也。然自<span class="shu-ming">六典</span>以及呂<span class="shu-ming">圖</span>皆無此一殿。石林葉氏曰：學士院北扉者，浴堂之南，便於應召，此恐未審也。學士院之北爲翰林院，翰林院之北爲少陽院。設或浴堂在此，亦爲寢殿、三殿之所間隔，不容有北門可以與之相屬也。館本<span class="shu-ming">唐圖</span>則有浴堂殿，而殿之位置乃在綾綺殿南也。綾綺者，<span class="shu-ming">長安志</span>曰，在蓬萊殿東也。而夫學士院者，自在蓬來正西也。東西旣已相絕，中間多有別殿，無由有門可以相爲南北也。<span class="shu-ming">長安志</span>嘗記浴堂門、浴堂殿、浴堂院矣，且曰文宗嘗於此殿召對鄭注，而於浴堂殿對學士焉。又別有浴堂院，亦同一處，可以知其必在大明矣，而不著其正在何地。故予意館<span class="shu-ming">圖</span>所記在綾綺殿南者，是也。而元稹<span class="shu-ming">承旨廳記</span>又有可證者，其說曰：乘輿奉郊廟，則承旨得乘廐馬，自浴殿由內朝以從。若外賓進見於麟德，則止直禁中以俟。夫內朝也者，紫宸殿也。唐之郊廟皆在都城之南，人主有事郊廟，若非自丹鳳門出，必由承天門出，決不向後迂出西銀臺門也。則浴堂之可趨內朝也，內朝之必趨丹鳳門也，其理固已可必矣；又謂殿在蓬萊殿東，卽與紫宸殿相屬，又可必矣。然則館<span class="shu-ming">圖</span>位置，其與元稹所記殆相發揮，大可信也。至于外賓客見于麟德，則麟德並學士院東，則不待班從而可居院以待也。合二語以想事宜，則浴堂也必在紫宸殿東，而不在其西也。</span>語之曰：<span class="yinhao">「事有極異者，朕比不欲言之。<span class="jiazhu">語，牛倨翻。比，毗至翻。</span>朕與鄭絪議敕從史歸上黨，續徵入朝。絪乃泄之於從史，使稱上黨乏糧，就食山東。爲人臣負朕乃爾，將何以處之？」</span><span class="jiazhu">處，昌呂翻。</span>對曰：<span class="yinhao">「審如此，滅族有餘矣！然絪、從史必不自言，陛下誰從得之？」</span>上曰：<span class="yinhao">「吉甫密奏。」</span>絳曰：<span class="yinhao">「臣竊聞搢紳之論，稱絪爲佳士，恐必不然。或者同列欲專朝政，<span class="jiazhu">朝，直遙翻。</span>疾寵忌前，願陛下更熟察之，勿使人謂陛下信饞也！」</span>上良久曰：<span class="yinhao">「誠然，絪必不至此。非卿言，朕幾誤處分。」</span><span class="jiazhu">幾，居希翻。處，昌呂翻。分，扶問翻。</span></p>
<p class="em2 strong" id="online_toc_75">上又嘗從容問絳曰：<span class="jiazhu">從，千容翻。</span><span class="yinhao">「諫官多謗訕朝政，皆無事實，朕欲謫其尤者一二人以儆其餘，何如？」</span>對曰：<span class="yinhao">「此殆非陛下之意，必有邪臣欲壅蔽陛下之聰明者。人臣死生，繫人主喜怒，敢發口諫者有幾！就有諫者，皆晝度夜思，朝删暮減，比得上達，什無二三。<span class="jiazhu">度，徒洛翻。比，必利翻，及也。</span>故人主孜孜求諫，猶懼不至，況罪之乎！如此，杜天下之口，非社稷之福也。」</span>上善其言而止。</p>
<p class="em2 strong" id="online_toc_76"><span class="yinwen">12</span>羣臣請上尊號曰睿聖文武皇帝；丙申，許之。</p>
<p class="em2 strong" id="online_toc_77"><span class="yinwen">13</span>盩厔尉、集賢校理白居易作樂府及詩百餘篇，規諷時事，流聞禁中；上見而悅之，召入翰林爲學士。</p>
<p class="em2 strong" id="online_toc_78"><span class="yinwen">14</span>十二月，丙辰，上謂宰相曰：<span class="yinhao">「太宗以神聖之資，羣臣進諫者猶往復數四，況朕寡昧，自今事有違，卿當十論，無但一二而已。」</span></p>
<p class="em2 strong" id="online_toc_79"><span class="yinwen">15</span>丙寅，以高崇文同平章事，充邠寧節度、京西諸軍都統。<span class="jiazhu"><span class="shu-ming">新志</span>曰：天寶末，置天下兵馬元帥，都統朔方、河東、河北、平盧節度使。都統之名始於此。</span></p>
<p class="em2 strong" id="online_toc_80"><span class="yinwen">16</span>山南東道節度使于頔憚上英威，爲子季友求尙主；<span class="jiazhu">爲，于僞翻。</span>上以皇女普寧公主妻之。<span class="jiazhu">普寧郡□主。容州普寧郡。妻，七細翻。</span>翰林學士李絳諫曰：<span class="yinhao">「頔，虜族；<span class="jiazhu">頔，于謹之裔孫。謹之先于栗磾，本姓勿忸于氏，從拓跋氏起於代北，故絳云然。</span>季友，庶孼，不足以辱帝女，宜更擇高門美才。」</span><span class="jiazhu">更，工衡翻。</span>上曰：<span class="yinhao">「此非卿所知。」</span>己卯，公主適季友，恩禮甚盛；頔出望外，大喜。頃之，上使人諷之入朝謝恩，頔遂奉詔。<span class="jiazhu"><span class="shu-ming">考異</span>曰：<span class="shu-ming">實錄</span>不見頔入朝月日，今因尙主終言之。</span></p>
<p class="em2 strong" id="online_toc_81"><span class="yinwen">17</span>是歲，李吉甫撰<span class="shu-ming">元和國計簿</span>上之，<span class="jiazhu">上，時掌翻。</span>總計天下方鎭四十八，州府二百九十五，縣千四百五十三。其鳳翔、鄜坊、邠寧、振武、涇原、銀夏、靈鹽、河東、易定、魏博、鎭冀、范陽、滄景、淮西、淄青等十五道七十一州不申戶口外，<span class="jiazhu">鳳翔、鄜坊、邠寧、振武、涇原、銀夏、靈鹽、河東皆被邊，易定、魏博、鎭冀、范陽、滄景、淮西、淄青皆藩鎭世襲，故並不申戶口，納賦稅。夏，戶雅翻。</span>每歲賦稅倚辦止於浙江東·西、宣歙、淮南、江西、鄂岳、福建、湖南八道四十九州，一百四十四萬戶，比天寶稅戶四分減三。<span class="jiazhu">宋白曰：<span class="shu-ming">國計簿</span>比較數：天寶州郡三百一十五，元和見管總二百九十五，比較天寶應供稅州郡計少九十七；天寶戶總八百三十八萬五千二百二十三，元和見在戶總二百四十四萬二百五十四，比較天寶數稅戶通計少百九十四萬四千六百九十九；天寶租稅、庸、調每年計錢、粟、絹、布、絲、綿約五千二百三十餘萬端、匹、屯、貫、石，元和兩稅、榷酒、斛㪷、鹽利、茶利總三千五百一十五萬一千二百二十八貫、石，比較天寶所入賦稅計少一千七百一十四萬八千七百七十貫、石。歙，書涉翻。</span>天下兵仰給縣官者八十三萬餘人，<span class="jiazhu">仰，牛向翻。</span>比天寶三分增一，大率二戶資一兵。其水旱所傷，非時調發，不在此數。<span class="jiazhu">水旱所傷，則量減賦稅。非時調發，則出於常賦之外。調，徒釣翻。</span></p>
<div class="yeartoc" id="year_toc_808"><p class="strong" id="online_toc_82"><span class="section" id="title-5"><span data-head-description="憲宗昭文章武大聖至神孝皇帝上之上" data-head-level="h4" data-head-title="元和三年">三年</span></span><span class="biaozhusup" data-rel="">（戊子、八○八年）</span></p></div>
<p class="em2 strong" id="online_toc_83"><span class="yinwen">1</span>春，正月，癸巳，羣臣上尊號曰睿聖文武皇帝；赦天下。<span class="yinhao">「自今長吏詣闕，無得進奉。」</span>知樞密劉光琦<span class="jiazhu">代宗永泰中，置內樞密使，以宦者爲之，初不置司局，但有屋三楹，貯文書而已。其職掌惟受表奏，於內中進呈。若人主有所處分，則宣付中書門下施行。後僖、昭時，楊復恭、西門季玄欲奪宰相權，乃於堂狀後帖黃，指揮公事。</span>奏分遣諸使齎赦詣諸道，意欲分其饋遺，<span class="jiazhu">使，疏吏翻；下同。遺，唯季翻。</span>翰林學士裴垍、李絳奏<span class="yinhao">「敕使所至煩擾，不若但附急遞。」</span><span class="jiazhu">急遞，古之傳遽，馳驛兼程而行。</span>上從之。光琦稱舊例，上曰：<span class="yinhao">「例是則從之，苟爲非是，柰何不改！」</span></p>
<p class="em2 strong" id="online_toc_84"><span class="yinwen">2</span>臨涇鎭將郝玼<span class="jiazhu">玼，音此，又且禮翻。</span>以臨涇地險要，水草美，吐蕃將入寇，必屯其地，言於涇原節度使段祐，<span class="jiazhu"><span class="shu-ming">考異</span>曰：<span class="shu-ming">舊傳</span>作<span class="yinhao">「段佐」</span>，<span class="shu-ming">新傳</span>作<span class="yinhao">「佑」</span>，今從<span class="shu-ming">實錄</span>。</span>奏而城之，自是涇原獲安。<span class="jiazhu">安、史亂後，原州沒于吐蕃，是後遂以臨涇爲理所。</span></p>
<p class="em2 strong" id="online_toc_85"><span class="yinwen">3</span>二月，戊寅，咸安大長公主薨于回鶻。<span class="jiazhu">蓬州咸安郡。德宗貞元四年，咸安公主下嫁回鶻，見二百三十三卷。長，知亮翻。</span>三月，回鶻騰里可汗卒。</p>
<p class="em2 strong" id="online_toc_86"><span class="yinwen">4</span>癸巳，郇王總薨。<span class="jiazhu">總，上弟也。</span></p>
<p class="em2 strong" id="online_toc_87"><span class="yinwen">5</span>辛亥，御史中丞盧坦奏彈前山南西道節度使柳晟、前浙東觀察使閻濟美違赦進奉。<span class="jiazhu">彈，唐干翻。彈其違是年正月癸巳之赦也。<span class="shu-ming">考異</span>曰：<span class="shu-ming">舊·晟傳</span>曰：<span class="yinhao">「罷鎭入朝，以違詔進奉爲御史元稹所劾；詔宥之。」</span>今從<span class="shu-ming">實錄</span>。<span class="shu-ming">舊·濟美傳</span>：<span class="yinhao">「自福建觀察使復爲浙西觀察使。」</span><span class="shu-ming">新傳</span>曰：<span class="yinhao">「自福建觀察使徙浙西。」</span>罷浙西也，方在道見詔而貢獻無所還，故帝爲言之。今據<span class="shu-ming">實錄</span>云：<span class="yinhao">「離越州後，方見赦文。」</span>則是浙東。<span class="shu-ming">新</span>、<span class="shu-ming">舊傳</span>誤也。</span>上召坦褒慰之，曰：<span class="yinhao">「朕已釋其罪，不可失信。」</span>坦曰：<span class="yinhao">「赦令宣布海內，陛下之大信也。晟等不畏陛下法，柰何存小信棄大信乎！」</span>上乃命歸所進於有司。</p>
<p class="em2 strong" id="online_toc_88"><span class="yinwen">6</span>夏，四月，上策試賢良方正直言極諫舉人，伊闕尉牛僧孺、陸渾尉皇甫湜、<span class="jiazhu">陸渾縣，春秋陸渾戎所居也。東魏置伊川郡，領南陸渾縣，隋開皇初廢，改縣曰伏流，大業初改曰陸渾，唐屬洛州。</span>前進士李宗閔皆指陳時政之失，無所避；<span class="jiazhu">李宗閔擢進士，調華州參軍，故曰前進士。</span>吏部侍郎楊於陵、<span class="jiazhu">於，音烏。</span>吏部員外郎韋貫之爲考策官，貫之署爲上第。上亦嘉之，詔<span class="jiaozhusup">【章：十二行本「詔」上有「乙丑」二字；乙十一行本同；孔本同；退齋校同；張校同，云無註本亦無。】</span>中書優與處分。<span class="jiazhu">處，昌呂翻。分，扶問翻。</span>李吉甫惡其言直，<span class="jiazhu">惡，烏路翻。</span>泣訴於上，且言<span class="yinhao">「翰林學士裴垍、王涯覆策。<span class="jiazhu">審考爲覆。</span>湜，涯之甥也，涯不先言；垍無所異同。」</span>上不得已，罷垍、涯學士，垍爲戶部侍郎，涯爲都官員外郎，貫之爲果州刺史。後數日，貫之再貶巴州刺史，涯貶虢州司馬。<span class="jiazhu"><span class="shu-ming">舊志</span>：果州，至京師二千五百二十八里；巴州，二千三百六十里；虢州，四百二十里。</span>乙亥，以楊於陵爲嶺南節度使，亦坐考策無異同也。僧孺等久之不調，<span class="jiazhu">調，徒釣翻。</span>各從辟於藩府。僧孺，弘之七世孫；<span class="jiazhu">牛弘相隋。</span>宗閔，元懿之玄孫；<span class="jiazhu">鄭王元懿，高祖之子。</span>貫之，福嗣之六世孫；<span class="jiazhu">韋福嗣見一百八十二卷隋煬帝大業九年。韋貫之本名淳，避上名改焉。</span>湜，睦州新安人也。<span class="jiazhu">新安，漢歙縣地。江左置新安郡，隋廢郡爲縣，大業初改爲雉山，唐文明元年復爲新安，開元二十年改爲還淳，永貞元年避上名改爲清溪。此云新安，史依舊縣名。</span></p>
<p class="em2 strong" id="online_toc_89"><span class="yinwen">7</span>丁丑，罷五月朔宣政殿朝賀。<span class="jiazhu">唐制，元正、冬至於正牙受朝賀。至貞元七年，敕每年五月一日御宣政殿與文武百寮相見，京官九品以上，外官因朝奏在京者，並宜就列。本以五月一日陰生，臣子道長，君父道衰，非善月也，因創是日相見之儀。</span></p>
<p class="em2 strong" id="online_toc_90"><span class="yinwen">8</span>以荊南節度使裴均爲右僕射。均素附宦官得貴顯，爲僕射，自矜大。嘗入朝，踰位而立；中丞盧坦揖而退之，均不從。坦曰：<span class="yinhao">「昔姚南仲爲僕射，位在此。」</span>均曰：<span class="yinhao">「南仲何人？」</span>坦曰：<span class="yinhao">「是守正不交權倖者。」</span>坦尋改右庶子。<span class="jiazhu">裴均惡之也。</span></p>
<p class="em2 strong" id="online_toc_91"><span class="yinwen">9</span>五月，翰林學士、左拾遺白居易上疏，以爲：<span class="yinhao">「牛僧孺等直言時事，恩獎登科，而更遭斥逐，並出爲關外官，<span class="jiazhu">牛僧孺等從辟於藩府，故以爲關外官。</span>楊於陵等以考策敢收直言，裴垍等以覆策不退直言，皆坐譴謫。盧坦以數舉職事黜庶子。<span class="jiazhu">數，所角翻。</span>此數人皆今之人望，天下視其進退以卜時之否臧者也。<span class="jiazhu">否，音鄙。</span>一旦無罪悉疏棄之，上下杜口，衆心洶洶，陛下亦知之乎？且陛下旣下詔徵之直言，索之極諫，<span class="jiazhu">索，山客翻。</span>僧孺等所對如此，縱未能推而行之，又何忍罪而斥之乎！昔德宗初卽位，亦徵直言極諫之士，策問天旱，穆質對云：『兩漢故事，三公當免；卜式著議，弘羊可烹。』德宗深嘉之，自畿尉擢爲左補闕。<span class="jiazhu">京兆府除兩赤縣外，餘爲畿縣。唐制，凡置都，其郭下縣爲赤縣，餘縣亦爲畿縣。</span>今僧孺等所言未過於穆質，而遽斥之，臣恐非嗣祖宗之道也！」</span>質，寧之子也。<span class="jiazhu">穆寧與顏眞卿同討安祿山。</span></p>
<p class="em2 strong" id="online_toc_92"><span class="yinwen">10</span>丙午，册回鶻新可汗爲愛登里囉汨密施合毗伽保義可汗。</p>
<p class="em2 strong" id="online_toc_93"><span class="yinwen">11</span>西原蠻酋長黃少卿請降；六月，癸亥，以爲歸順州刺史。<span class="jiazhu">黃少卿反見二百三十四卷德宗貞元十年。</span></p>
<p class="em2 strong" id="online_toc_94"><span class="yinwen">12</span>沙陀勁勇冠諸胡，吐蕃置之甘州，<span class="jiazhu">沙陀降吐蕃見二百三十三卷貞元六年。冠，古玩翻。</span>每戰，以爲前鋒。回鶻攻吐蕃，取涼州；吐蕃疑沙陀貳於回鶻，欲遷之河外。沙陀懼，酋長朱邪盡忠與其子執宜謀復自歸於唐，<span class="jiazhu">復，扶又翻。</span>遂帥部落三萬，循烏德鞬山而東。<span class="jiazhu">帥，讀曰率；下同。烏德鞬山在回鶻牙帳之西，甘州東北。史炤曰：<span class="shu-ming">唐曆</span>云卽鬱督軍山，虜語兩音也。鞬，居言翻。</span>行三日，吐蕃追兵大至，自洮水轉戰至石門，<span class="jiazhu"><span class="shu-ming">水經註</span>：洮水至枹罕入河。枹罕，唐爲河州。石門水在高平縣西八十里，唐於此置石門關，在原州平高縣界。</span>凡數百合；盡忠死，士衆死者太半。執宜帥其餘衆猶近萬人，騎三千，詣靈州降。<span class="jiazhu">近，其靳翻。<span class="shu-ming">考異</span>曰：趙鳳<span class="shu-ming">後唐懿組紀年錄</span>曰：<span class="yinhao">「懿祖諱執宜，烈考諱盡忠，自曾祖入覲，復典兵於磧北。德宗貞元五年，回紇葛祿部及白眼突厥叛回紇忠貞可汗，附于吐蕃，因爲鄕導，驅吐蕃之衆三十萬寇我北庭。烈考謂忠貞可汗曰：『吐蕃前年屠陷靈、鹽，聞唐天子欲與贊普和親，可汗數世有功，尙主，恩若驕兒，若贊普有寵於唐，則可汗必無前日之寵矣。』忠貞曰：『若之何？』烈考曰：『唐將楊襲古固守北庭，無路歸朝，今吐蕃、突厥併兵攻之，儻無援助，陷亡必矣。北庭旣沒，次及于吾，可汗得無慮乎！』忠貞懼，乃命其將頡干迦斯與烈考將兵援北庭。貞元六年，與吐蕃戰于磧口，頡干迦斯不利而退。烈考牙於城下以援襲古，吐蕃攻圍經年，諸部繼沒。十二月，北庭之衆劫烈考降於吐蕃，由是舉族七千帳徙於甘州，臣事贊普。貞元十三年，回紇奉誠可汗收復涼州，大敗吐蕃之衆，或有間烈考於贊普者云：『沙陀本回紇部人，今聞回紇強，必爲內應。』贊普將遷烈考之牙於河外。時懿祖年已及冠，白烈考曰：『吾家世爲唐臣，不幸陷虜，爲他效命，反見猜嫌，不如乘其不意，復歸本朝。』烈考然之。貞元十七年，自烏德鞬山率其部三萬東奔。居三日，吐蕃追兵大至，自洮河轉戰至石門關，委曲三千里，凡數百戰，烈考戰沒，懿祖挾護靈輿，收合餘衆，至於靈州，猶有馬三千騎，勝兵一萬。時范希朝爲河西、靈鹽節度使，聞懿祖至，自帥師蕃界，應接而歸，以事奏聞。德宗遣中使賜詔慰勞，賞錫數十萬，因於鹽州置陰山府，以懿祖爲都督，授特進、驍衞將軍同正。憲宗卽位，詔懿祖入覲。元和元年七月，帝自振武至長安，授特進、金吾衞將軍，留宿衞。時范希朝亦徵爲金吾上將軍。二年，吐蕃誘我党項部，寇犯河西，天子復命希朝爲靈鹽節度，命懿祖將兵佐之。賊平，戍西受降城。」</span>據<span class="shu-ming">德宗實錄</span>，貞元十七年無沙陀歸國事。<span class="shu-ming">范希朝傳</span>，德宗時爲振武節度使，元和二年乃爲朔方、靈鹽節度使，誘致沙陀。元和元年亦無沙陀朝見。<span class="shu-ming">紀年錄</span>恐誤。今從<span class="shu-ming">實錄</span>、<span class="shu-ming">舊傳</span>、<span class="shu-ming">新書</span>。</span>靈鹽節度使范希朝聞之，自帥衆迎於塞上，置之鹽州，爲市牛羊，廣其畜牧，善撫之。<span class="jiazhu">爲，于僞翻。</span>詔置陰山府，以執宜爲兵馬使。未幾，盡忠弟葛勒阿波又帥衆七百詣希朝降；<span class="jiazhu">幾，居豈翻。</span>詔以爲陰山府都督。自是，靈鹽每有征討，用之所向皆捷，靈鹽軍益強。<span class="jiazhu">爲沙陀強盛得中夏張本。</span></p>
<p class="em2 strong" id="online_toc_95"><span class="yinwen">13</span>秋，七月，辛巳朔，日有食之。</p>
<p class="em2 strong" id="online_toc_96"><span class="yinwen">14</span>以右庶子盧坦爲宣歙觀察使。蘇彊之誅也，<span class="jiazhu">蘇彊，劉闢之壻也，元年，以逆黨誅。</span>兄弘在晉州幕府，自免歸，人莫敢辟。坦奏：<span class="yinhao">「弘有才行，不可以其弟故廢之，請辟爲判官。」</span>上曰：<span class="yinhao">「曏使蘇彊不死，果有才行，猶可用也，<span class="jiazhu">行，下孟翻。</span>況其兄乎！」</span>坦到官，值旱饑，穀價日增，或請抑其價。坦曰：<span class="yinhao">「宣、歙土狹穀少，所仰四方之來者；若價賤，則商船不復來，益困矣。」</span>旣而米斗二百，商旅輻湊。<span class="jiaozhusup">【章：十二行本「湊」下有「民賴以生」四字；乙十一行本同；退齋校同；孔本同；張校同。】</span><span class="jiazhu">後人用此策以救荒者，盧坦發之也。仰，牛向翻。復，扶又翻。</span></p>
<p class="em2 strong" id="online_toc_97"><span class="yinwen">15</span>九月，庚寅，以于頔爲司空，同平章事如故；加右僕射裴均同平章事，爲山南東道節度使。</p>
<p class="em2 strong" id="online_toc_98">淮南節度使王鍔入朝。鍔家巨富，厚進奉及賂宦官，求平章事。翰林學士白居易以<span class="jiaozhusup">【章：十二行本「以」上有「上言」二字；乙十一行本同；孔本同；張校同；退齋校同。】</span>爲：<span class="yinhao">「宰相人臣極位，非清望大功不應授。昨除裴均，外議已紛然，<span class="jiazhu">裴均，亦要結宦官者也。</span>今又除鍔，則如鍔之輩皆生冀望。若盡與之，則典章大壞，又不感恩；不與；則厚薄有殊，或生怨望。倖門一啓，無可柰何。且鍔在鎭五年，<span class="jiazhu">德宗貞元十九年，鍔爲淮南帥。</span>百計誅求，貨財旣足，自入進奉。若除宰相，四方藩鎭皆謂鍔以進奉得之，競爲刻剝，則百姓何以堪之！」</span>事遂寢。<span class="jiazhu"><span class="shu-ming">考異</span>：按<span class="shu-ming">舊·李藩</span>、<span class="shu-ming">權德輿傳</span>、<span class="shu-ming">白居易集</span>、<span class="shu-ming">李絳論事集</span>，皆有諫加王鍔平章事事。觀其辭意，各是一時。居易所論者，云<span class="yinhao">「淮南百姓，日夜無憀，」</span>又云<span class="yinhao">「鍔歸鎭與在朝，望並不除宰相」</span>，則是自淮南入朝未除河中時也。權、李同在中書受密旨，云<span class="yinhao">「可兼宰相」</span>，則初除河中時也。<span class="shu-ming">李司空論事</span>云<span class="yinhao">「至太原一二年間，財力贍足」</span>，則是除太原以後六年十一月李絳作相前也。今附居易<span class="shu-ming">疏</span>於初除太原之時。又<span class="shu-ming">舊·鍔傳</span>云在淮南四年，元和二年入朝。按<span class="shu-ming">實錄</span>，鍔以貞元十九年鎭淮南。居易<span class="shu-ming">狀</span>云<span class="yinhao">「五年誅求」</span>，又云<span class="yinhao">「昨日裴均除平章事」</span>，故置此。</span></p>
<p class="em2 strong" id="online_toc_99"><span class="yinwen">16</span>壬辰，加宣武節度使韓弘同平章事。</p>
<p class="em2 strong" id="online_toc_100"><span class="yinwen">17</span>丙申，以戶部侍郎裴垍爲中書侍郎、同平章事。上雖以李吉甫故罷垍學士，<span class="jiazhu">是年四月，罷垍學士。</span>然寵信彌厚，故未幾復擢爲相。</p>
<p class="em2 strong" id="online_toc_101">初，德宗不任宰相，天下細務皆自決之，由是裴延齡輩得用事。上在藩邸，心固非之；及卽位，選擢宰相，推心委之，嘗謂垍等曰：<span class="yinhao">「以太宗、玄宗之明，猶藉輔佐以成其理，<span class="jiazhu">謂藉房、杜、姚、宋以成貞觀、開元之治也。理，治也。</span>況如朕不及先聖萬倍者乎！」</span>垍亦竭誠輔佐。上嘗問垍：<span class="yinhao">「爲理之要何先？」</span>對曰：<span class="yinhao">「先正其心。」</span>舊制，民輸稅有三：一曰上供；二曰送使；三曰留州。建中初定兩稅，貨重錢輕；是後貨輕錢重，民所出已倍其初，其留州、送使者，所在又降省估，就實估以重斂於民。<span class="jiazhu">省估者，都省所立價也。斂，力贍翻。</span>及垍爲相，奏：<span class="yinhao">「天下留州、送使物，請一切用省估；其觀察使，先稅所理之州以自給，不足，然後許稅於所屬之州。」</span>由是江、淮之民稍蘇息。先是，執政多惡諫官言時政得失，<span class="jiazhu">先，悉薦翻。惡，烏路翻。</span>垍獨賞之。垍器局峻整，人不敢干以私。嘗有故人自遠詣之，垍資給優厚，從容款狎。其人乘間求京兆判司，<span class="jiazhu">從，千容翻。間，古莧翻。凡州府諸曹參軍，皆謂之判司。</span>垍曰：<span class="yinhao">「公不稱此官，<span class="jiazhu">稱，尺證翻。</span>不敢以故人之私傷朝廷至公。他日有盲宰相憐公者，不妨得之，垍則必不可。」</span></p>
<p class="em2 strong" id="online_toc_102"><span class="yinwen">18</span>戊戌，以中書侍郎、同平章事李吉甫同平章事，充淮南節度使。<span class="jiazhu"><span class="shu-ming">考異</span>曰：<span class="shu-ming">舊·吉甫傳</span>曰：<span class="yinhao">「初，裴均爲僕射，判度支，交結權倖，欲求宰相。先是制試直言極諫科，其中有譏刺時政，忤犯權倖者，因此均黨揚言皆執政敎指，冀以搖動吉甫，賴諫官李約、獨孤郁、李正辭、蕭俛密疏陳奏，帝意乃解。吉甫早歲知獎羊士諤，擢爲監察御史。又司封員外郎呂溫有詞藝，吉甫亦眷接之。竇羣初拜御史中丞，奏請士諤爲侍御史，溫爲郎中，知雜事。吉甫怒其不先關白，而所請又有超資者，持之數日不行，因而有隙。羣遂伺得日者陳克明出入吉甫家，密捕以聞。憲宗詰之，無姦狀。吉甫以裴垍久在翰林，憲宗親信，必當大用，遂密薦垍代己，因自圖出鎭。其年九月，拜淮南節度使，在揚州，每有朝廷得失，皆密疏論列。」</span>按牛僧孺等指陳時政之失，吉甫泣訴，故貶考覆官。裴均等雖欲爲讒，若云執政自敎指舉人詆時政之失，豈近人情邪！吉甫自以誣搆鄭絪，貶斥裴垍等，蓋憲宗察見其情而疏薄之，故出鎭淮南。及子德裕秉政，掩先人之惡，改定<span class="shu-ming">實錄</span>，故有此說耳。</span></p>
<p class="em2 strong" id="online_toc_103"><span class="yinwen">19</span>河中、晉絳節度使邠宣公杜黃裳薨。</p>
<p class="em2 strong" id="online_toc_104"><span class="yinwen">20</span>冬，十二月，庚戌，置行原州於臨涇，<span class="jiazhu">唐原州本治平高縣，廣德元年沒於吐蕃，涇原節度使馬璘表置行原州於靈臺之百里城，貞元十九年徙治平涼，至是，徙治臨涇。宋白曰：臨涇，本隋之湫谷縣。</span>以鎭將郝玼爲刺史。<span class="jiazhu">玼，音此，且禮翻。</span></p>
<p class="em2 strong" id="online_toc_105"><span class="yinwen">21</span>南詔王異牟尋卒，子尋閤勸立。</p>
<div class="yeartoc" id="year_toc_809"><p class="strong" id="online_toc_106"><span class="section" id="title-6"><span data-head-description="憲宗昭文章武大聖至神孝皇帝上之上" data-head-level="h4" data-head-title="元和四年">四年</span></span><span class="biaozhusup" data-rel="">（己丑、八〇九年）</span></p></div>
<p class="em2 strong" id="online_toc_107"><span class="yinwen">1</span>春，正月，戊子，簡王遘薨。<span class="jiazhu">遘，代宗子。</span></p>
<p class="em2 strong" id="online_toc_108"><span class="yinwen">2</span>渤海康王嵩璘卒，子元瑜立，改元永德。</p>
<p class="em2 strong" id="online_toc_109"><span class="yinwen">3</span>南方旱饑。庚寅，命左司郎中鄭敬德等爲江、淮、二浙、荊、湖、襄、鄂等道宣慰使，賑恤之。將行，上戒之曰：<span class="yinhao">「朕宮中用帛一匹，皆籍其數，惟賙救百姓，則不計費，卿輩宜識此意，勿效潘孟陽飲酒遊山而已。」</span><span class="jiazhu">事見元年。</span></p>
<p class="em2 strong" id="online_toc_110"><span class="yinwen">4</span>給事中李藩在門下，制敕有不可者，卽於黃紙後批之。<span class="jiazhu">批，匹迷翻。</span>吏請更連素紙，藩曰：<span class="yinhao">「如此，乃狀也，何名批敕！」</span>裴垍薦藩有宰相器。上以門下侍郎、同平章事鄭絪循默取容，二月，丁卯，罷絪爲太子賓客，擢藩爲門下侍郎、同平章事。藩知無不言，上甚重之。</p>
<p class="em2 strong" id="online_toc_111"><span class="yinwen">5</span>河東節度使嚴綬，在鎭九年，<span class="jiazhu">貞元十七年，嚴綬鎭河東，見上卷。</span>軍政補署一出監軍李輔光，綬拱手而已。裴垍具奏其狀，請以李鄘代之。三月，乙酉，以綬爲左僕射，以鳳翔節度使李鄘爲河東節度使。</p>
<p class="em2 strong" id="online_toc_112"><span class="yinwen">6</span>成德節度使王士眞薨，其子副大使承宗自爲留後。<span class="jiazhu">爲討王承宗張本。</span>河北三鎭，相承各置副大使，以嫡長爲之，父沒則代領軍務。<span class="jiazhu">長，知兩翻。</span></p>
<p class="em2 strong" id="online_toc_113"><span class="yinwen">7</span>上以久旱，欲降德音，翰林學士李絳、白居易上言，<span class="jiazhu"><span class="shu-ming">考異</span>曰：<span class="shu-ming">李司空論事</span>及<span class="shu-ming">居易集</span>皆有此奏，語雖小異，大指不殊，蓋同上奏耳。</span>以爲<span class="yinhao">「欲令實惠及人，無如減其租稅。」</span>又言<span class="yinhao">「宮人驅使之餘，其數猶廣，事宜省費，物貴徇情。」</span><span class="jiazhu">宂食宮中，歲費給賜，則非省費矣。內多怨女，則非徇情矣。</span>又請<span class="yinhao">「禁諸道橫斂以充進奉。」</span>又言<span class="yinhao">「嶺南、黔中、福建風俗，多掠良人賣爲奴婢，乞嚴禁止。」</span>閏月，己酉，制降天下繫囚，蠲租稅，出宮人，絕進奉，禁掠賣，皆如二人之請。己未，雨。絳表賀曰：<span class="yinhao">「乃知憂先於事，故能無憂；<span class="jiazhu">先，悉薦翻。</span>事至而憂，無救於事。」</span></p>
<p class="em2 strong" id="online_toc_114"><span class="yinwen">8</span>初，王叔文之黨旣貶，<span class="jiazhu">事始見上卷永貞元年。</span>有詔，雖遇赦無得量移。<span class="jiazhu">量，音良。</span>吏部尙書、鹽鐵轉運使李巽奏：<span class="yinhao">「郴州司馬程异，吏才明辨，請以爲楊子留後。」</span><span class="jiazhu">揚州揚子縣，自大曆以來，鹽鐵轉運使置巡院於此，故置留後。</span>上許之。巽精於督察，吏人居千里之外，戰栗如在巽前。异句檢簿籍，又精於巽，卒獲其用。<span class="jiazhu">句，音鉤。爲程异以理財進用張本。卒，子恤翻。</span></p>
<p class="em2 strong" id="online_toc_115"><span class="yinwen">9</span>魏徵玄孫稠貧甚，以故第質錢於人，平盧節度使李師道請以私財贖出之。上命白居易草詔，居易奏言：<span class="yinhao">「事關激勸，宜出朝廷。師道何人，敢掠斯美！望敕有司以官錢贖還後嗣。」</span>上從之，出內庫錢二千緡贖賜魏稠，仍禁質賣。<span class="jiazhu">程大昌曰：魏徵宅在丹鳳坊，直出南面永興坊內。<span class="shu-ming">會要</span>曰：元和四年，上嘉魏徵諫諍，詔訪其故居，則質賣已更數姓，析爲九家矣。上出內庫錢二百萬贖之，以還其家，禁其質賣。</span></p>
<p class="em2 strong" id="online_toc_116"><span class="yinwen">10</span>王承宗叔父士則以承宗擅自立，恐禍及宗，與幕客劉栖楚俱自歸京師；<span class="jiazhu"><span class="shu-ming">考異</span>曰：<span class="shu-ming">舊傳</span>：<span class="yinhao">「栖楚爲吏鎭州，王承宗甚奇之。」</span>今從<span class="shu-ming">實錄</span>。</span>詔以士則爲神策大將軍。</p>
<p class="em2 strong" id="online_toc_117"><span class="yinwen">11</span>翰林學士李絳等奏曰：<span class="yinhao">「陛下嗣膺大寶，四年于茲，而儲闈未立，典册不行，是開窺覦之端，乖重愼之義，非所以承宗廟、重社稷也。伏望抑撝謙之小節，行至公之大典。」</span>丁卯，制立長子鄧王寧爲太子。寧，紀美人之子也。</p>
<p class="em2 strong" id="online_toc_118"><span class="yinwen">12</span>辛未，靈鹽節度使范希朝奏以太原<span class="jiaozhusup">【章：十二行本「原」下有「防秋」二字；乙十一行本同。】</span>兵六百人衣糧給沙陀；許之。</p>
<p class="em2 strong" id="online_toc_119"><span class="yinwen">13</span>夏，四月，山南東道節度使裴均恃有中人之助，於德音後進銀器千五百餘兩。<span class="jiazhu">是年正月，赦天下，禁無得進奉。</span>翰林學士李絳、白居易等上言：<span class="yinhao">「均欲以此嘗陛下，願卻之。」</span>上遽命出銀器付度支。<span class="jiazhu">度，徒洛翻。</span>旣而有旨諭進奏院：<span class="yinhao">「自今諸道進奉，無得申御史臺；有訪問者，輒以名聞。」</span>白居易復以爲言，<span class="jiazhu"><span class="shu-ming">考異</span>曰：<span class="shu-ming">居易集·奏狀</span>曰：<span class="yinhao">「伏見六七日來，向外傳說，皆云有進止，令宣與諸道進奏院：『自今已後，應有進奉，並不用申報御史臺；如有人勘問，便錄名奏來者。』內外相傳，不無驚怪。臣伏料此事多是虛傳，且有此聞，不敢不奏，」</span>云云。又曰：<span class="yinhao">「若此果虛，卽望宣示中外，令知聖旨，使息虛聲。」</span>按禁止進奉，前後制敕非一，不止於昨閏三月德音也。去年三月，柳晟、閻濟美違赦進奉，已爲盧坦所彈。憲宗云<span class="yinhao">「濟美離越州，乃逢赦令，釋其罪。」</span>今裴均所進，假使在德音前，亦赦後矣，又云<span class="yinhao">「赦書未到前已在道捨其過。」</span>是則憲宗深惑於左右之言，外示不受獻，內實欲其來獻也。然則居易所聞，不爲虛矣；若其虛，必辯明也。<span class="shu-ming">實錄</span>及<span class="shu-ming">李司空論事</span>皆以此爲憲宗之美。今故直之。復，扶又翻。</span>上不聽。</p>
<p class="em2 strong" id="online_toc_120"><span class="yinwen">14</span>上欲革河北諸鎭世襲之弊，乘王士眞死，欲自朝廷除人；不從則興師討之。裴垍曰：<span class="yinhao">「李納跋扈不恭，<span class="jiazhu">李納之罪，以興元赦令，遂蒙含貸。</span>王武俊有功於國，<span class="jiazhu">謂與李抱眞破朱滔也。</span>陛下前許師道，<span class="jiazhu">言許李師道承襲。</span>今奪承宗，沮勸違理，彼必不服。」</span>由是議久不決。上以問諸學士，李絳等對曰：<span class="yinhao">「河北不遵聲敎，誰不憤歎，然今日取之，或恐未能。成德自武俊以來，父子相承四十餘年，<span class="jiazhu">自建中三年王武俊始有恆冀，至是二十八年。</span>人情貫習，不以爲非。<span class="jiazhu">貫，讀曰慣。猶言慣熟。</span>況承宗已總軍務，一旦易之，恐未必奉詔。又范陽、魏博、易定、淄青以地相傳，與成德同體，彼聞成德除人，必內不自安，陰相黨助，雖茂昭有請，亦恐非誠。<span class="jiaozhusup">【章：十二行本「誠」下有「所以然者」四字；乙十一行本同；孔本同；張校同；退齋校同。】</span><span class="jiazhu">張茂昭宿與王武俊有隙，故請代承宗。</span>今國家除人代承宗，彼鄰道勸成，進退有利。若所除之人得入，彼則自以爲功；若詔令有所不行，彼因潛相交結；在於國體，豈可遽休！須興師四面攻討，彼將帥則加官爵，士卒則給衣糧，按兵玩寇，坐觀勝負，而勞費之病盡歸國家矣。<span class="jiazhu">自大曆、貞元以來，用兵之弊正如此。</span>今江、淮水，公私困竭，軍旅之事，殆未可輕議也。」</span></p>
<p class="em2 strong" id="online_toc_121">左軍中尉吐突承璀<span class="jiazhu">璀，七罪翻。</span>欲希上意，奪裴垍權，自請將兵討之。<span class="jiaozhusup">【章：十二行本「之」下有「上疑未決」四字；乙十一行本同；孔本同；張校同；退齋校同。】</span>宗正少卿李拭奏稱：<span class="yinhao">「承宗不可不討。承璀親近信臣，宜委以禁兵，使統諸軍，誰敢不服！」</span>上以拭狀示諸學士曰：<span class="yinhao">「此姦臣也，知朕欲將承璀，故上此奏。卿曹記之，自今勿令得進用。」</span><span class="jiazhu">示諸學士者，蓋以此時凡入翰林者，卽日輔佐之選也。故使知其姓名，勿得擬用。然帝知李拭之迎逢，而卒將承璀，何邪！欲將，卽亮翻。上，時掌翻。</span></p>
<p class="em2 strong" id="online_toc_122">昭義節度使盧從史遭父喪，朝廷久未起復；從史懼，因承璀說上，<span class="jiazhu">說，式芮翻。</span>請發本軍討承宗。壬辰，起復從史左金吾大將軍，餘如故。</p>
<p class="em2 strong" id="online_toc_123"><span class="yinwen">15</span>初，平涼之盟，<span class="jiazhu">見二百三十二卷德宗貞元三年。</span>副元帥判官路泌、會盟判官鄭叔矩皆沒於吐蕃。其後吐蕃請和，泌子隨三詣闕號泣上表，乞從其請；<span class="jiazhu">路隨表請和蕃，情切於其親也。號，戶刀翻。</span>德宗以吐蕃多詐，不許。至是，吐蕃復請和，<span class="jiazhu">復，扶又翻。</span>隨又五上表，詣執政泣請，裴垍、李藩亦言於上，請許其和；上從之。五月，命祠部郎中徐復使吐蕃。</p>
<p class="em2 strong" id="online_toc_124"><span class="yinwen">16</span>六月，以靈鹽節度使范希朝爲河東節度使。朝議以沙陀在靈武，迫近吐蕃，<span class="jiazhu">朝，直遙翻。近，其靳翻。</span>慮其反復，又部落衆多，恐長穀價，<span class="jiazhu">長，知兩翻。</span>乃命悉從希朝詣河東。希朝選其驍騎千二百，號沙陀軍，置使以領之，而處其餘衆于定襄川。於是<span class="jiaozhusup">【章：十二行本「是」下有「朱邪」二字；乙十一行本同；孔本同；退齋校同。】</span>執宜始保神武川之黃花堆。<span class="jiazhu">神武川在漢代郡桑乾縣界，後魏置神武郡，後周廢郡爲神武縣，屬朔州。此時其地在馬邑善陽縣界。處，昌呂翻。</span></p>
<p class="em2 strong" id="online_toc_125"><span class="yinwen">17</span>左軍中尉吐突承璀領功德使，<span class="jiazhu">唐初，置寺觀監，天下僧、尼、道士、女官皆屬鴻臚寺。武后以僧尼屬祠部。開元十四年，以道士、女官屬宗正寺。天寶二載，以道士屬司封，崇玄館置大學士，以宰相爲之，領兩京玄元宮及道院。貞元四年，崇玄館罷大學士，置左右街大功德使、東都功德使，脩功德，使總僧尼之籍及功役。元和二年，以道士、女官屬左、右街功德使。</span>盛脩安國寺，<span class="jiazhu"><span class="shu-ming">唐會要</span>：安國寺在長樂坊，景雲元年捨龍潛舊宅爲寺，便以本封安國爲名。程大昌曰：長樂坊在朱雀街東第四街。</span>奏立聖德碑，高大一準<span class="shu-ming">華嶽碑</span>，<span class="jiazhu">玄宗立<span class="shu-ming">華嶽碑</span>於華嶽祠前，高五十餘尺。華，戶化翻。</span>先構碑樓，請敕學士撰文，且言<span class="yinhao">「臣已具錢萬緡，欲酬之。」</span>上命李絳爲之，絳上言：<span class="yinhao">「堯、舜、禹、湯，未嘗立碑自言聖德，惟秦始皇於巡遊所過，刻石高自稱述，未審陛下欲何所法！且敍脩寺之美，不過壯麗觀遊，豈所以光益聖德！」</span>上覽奏，承璀適在旁，上命曳倒碑樓。<span class="jiazhu">曳，讀作拽，音以列翻；史炤音以制切，非。</span>承璀言：<span class="yinhao">「碑樓甚大，不可曳，請徐毀撤。」</span>冀得延引，乘間再論，<span class="jiazhu">間，古莧翻。</span>上厲聲曰：<span class="yinhao">「多用牛曳之！」</span>承璀乃不敢言。凡用百牛曳之，乃倒。</p>
</div></body></html>