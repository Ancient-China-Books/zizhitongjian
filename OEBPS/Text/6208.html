<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第六十四・漢紀五十六・孝獻皇帝己</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀五十六">漢紀五十六</span></span></h1>
<p id="online_toc_0"><span class="jiazhu">起重光大荒落<span class="biaozhusup" data-rel="">（辛巳）</span>，盡旃蒙作噩<span class="biaozhusup" data-rel="">（乙酉）</span>，凡五年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="孝獻皇帝己">孝獻皇帝己</span></span></h5>
<div class="yeartoc" id="year_toc_201"><p class="strong" id="online_toc_1"><span class="section" id="title-3"><span data-head-description="孝獻皇帝己" data-head-level="h4" data-head-title="建安六年">建安六年</span></span><span class="biaozhusup" data-rel="">（辛巳、二○一年）</span></p></div>
<p class="em2 strong" id="online_toc_2"><span class="yinwen">1</span>春，三月，丁卯朔，日有食之。</p>
<p class="em2 strong" id="online_toc_3"><span class="yinwen">2</span>曹操就穀於安民。<span class="jiazhu">據<span class="shu-ming">水經</span>，東平壽張縣西界，有安民亭。亭在濟水東，亭北對安民山。洪氏<span class="shu-ming">隸釋</span>曰：濟水逕須句城西，水西有安民山。趙明誠<span class="shu-ming">金石錄</span>曰：按<span class="shu-ming">地里志</span>，須句城，卽今中都縣。</span>以袁紹新破，欲以其間擊劉表。<span class="jiazhu">間，古莧翻。</span>荀彧曰：<span class="yinhao">「紹旣新敗，其衆離心，宜乘其困，遂定之；而欲遠師江、漢，若紹收其餘燼，乘虛以出人後，則公事去矣。」</span>操乃止。夏，四月，操揚兵河上，擊袁紹倉亭軍，破之，<span class="jiazhu">紹蓋遣軍屯倉亭津。</span>秋，九月，操還許。</p>
<p class="em2 strong" id="online_toc_4"><span class="yinwen">3</span>操自擊劉備於汝南，備奔劉表，龔都等皆散。<span class="jiazhu">備合龔都事見上卷上年。</span>表聞備至，自出郊迎，以上賓禮待之，益其兵，使屯新野。<span class="jiazhu"><span class="shu-ming">水經註</span>，新野縣，在安衆縣東南。</span>備在荊州數年，嘗於表坐起廁，慨然流涕。表怪，問備，備曰：<span class="yinhao">「平常身不離鞍，<span class="jiazhu">坐，徂臥翻。離，力智翻。</span>髀肉皆消。今不復騎，髀裏肉生。日月如流，老將至矣，而功業不建，是以悲耳。」</span><span class="jiazhu">史言備志氣不衰，所以能成三分之業。復，扶又翻。</span></p>
<p class="em2 strong" id="online_toc_5"><span class="yinwen">4</span>曹操遣夏侯淵、張遼圍昌豨於東海，<span class="jiazhu">豨叛操事見上卷三年。豨，許豈翻，又音希。</span>數月，糧盡，議引軍還。遼謂淵曰：<span class="yinhao">「數日已來，每行諸圍，豨輒屬目視遼，<span class="jiazhu">行，下孟翻。屬，之欲翻。</span>又其射矢更稀；此必豨計猶豫，故不力戰。遼欲挑與語，<span class="jiazhu">射，而亦翻。挑，徒了翻。</span>儻可誘也。」</span><span class="jiazhu">儻，或然之辭。誘，音酉。</span>乃使謂豨曰：<span class="yinhao">「公有命，使遼傳之。」</span>豨果下與遼語。遼爲說操神武，方以德懷四方，先附者受大賞。<span class="jiazhu">爲，于僞翻。</span>豨乃許降。<span class="jiazhu">降，戶江翻。</span>遼遂單身上三公山，<span class="jiazhu">上，時掌翻。</span>入豨家，拜妻子。豨歡喜，隨遼詣操；操遣豨還。</p>
<p class="em2 strong" id="online_toc_6"><span class="yinwen">5</span>趙韙圍劉璋於成都。東州人恐見誅滅，相與力戰，韙遂敗退，追至江州，<span class="jiazhu">賢曰：江州縣，屬巴郡。今渝州巴縣。</span>殺之。<span class="jiazhu">趙韙隨劉焉入蜀，將以圖富貴，而卒以殺身。行險以徼幸，不如居易以俟命也。</span>龐羲懼，遣吏程祁宣旨於其父漢昌令畿，<span class="jiazhu">漢昌縣，屬巴郡；漢末分宕渠置。</span>索賨兵。<span class="jiazhu">索，山客翻。</span>畿曰：<span class="yinhao">「郡合部曲，本不爲亂，縱有讒諛，要在盡誠，若遂懷異志，不敢聞命。」</span>羲更使祁說之，畿曰：<span class="yinhao">「我受牧恩，當爲盡節，<span class="jiazhu">說，輸芮翻。爲，于僞翻；下爲之同。</span>汝爲郡吏，自宜效力。<span class="jiazhu">謂父子當各盡節於所事也。</span>不義之事，有死不爲。」</span>羲怒，使人謂畿曰：<span class="yinhao">「不從太守，禍將及家！」</span>畿曰：<span class="yinhao">「樂羊食子，非無父子之恩，大義然也。<span class="jiazhu">樂羊，註見四十三卷光武建武十二年。</span>今雖羹祁以賜畿，畿啜之矣。」</span>羲乃厚謝於璋。璋擢畿爲江陽太守。<span class="jiazhu">劉璋分犍爲江陽郡。宋白曰：瀘州之瀘川江安縣，本江陽地。</span></p>
<p class="em2 strong" id="online_toc_7">朝廷聞益州亂，以五官中郎將牛亶爲益州刺史；徵璋爲卿，不至。<span class="jiazhu">卿，九卿也。</span></p>
<p class="em2 strong" id="online_toc_8"><span class="yinwen">6</span>張魯以鬼道敎民，使病者自首其過，<span class="jiazhu">首，式救翻。</span>爲之請禱；實無益於治病，然小人昏愚，競共事之。犯法者，三原，然後乃行刑；<span class="jiazhu">治，直之翻。原，赦也。</span>不置長吏，皆以祭酒爲治。<span class="jiazhu">魯以鬼道敎民，其來學者，初名爲鬼卒，後號祭酒。祭酒各領部衆。長，知兩翻。治，直吏翻。</span>民、夷便樂之，<span class="jiazhu">樂，音洛。</span>流移寄在其地者，不敢不奉其道。後遂襲取巴郡。朝廷力不能征，遂就寵魯爲鎭民中郎將，領漢寧太守，<span class="jiazhu">袁山松<span class="shu-ming">書</span>曰：建安二十年，分漢中之安陽置漢寧郡。</span>通貢獻而已。</p>
<p class="em2 strong" id="online_toc_9">民有地中得玉印者，羣下欲尊魯爲漢寧王。功曹巴西閻圃諫曰：<span class="jiazhu">譙周<span class="shu-ming">巴記</span>曰：初平六年，趙韙分巴爲二郡，欲得巴舊名，以墊江爲治，安漢以下爲永寧郡。建安六年，劉璋分巴，以永寧爲巴東郡，墊江爲巴郡，閬中爲巴西郡。</span><span class="yinhao">「漢川之民，戶出十萬，財富土沃，四面險固；上匡天子，則爲桓、文，次及竇融，不失富貴。今承制署置，勢足斬斷，<span class="jiazhu">斷，丁亂翻。</span>不煩於王。願且不稱，勿爲禍先。」</span>魯從之。</p>
<div class="yeartoc" id="year_toc_202"><p class="strong" id="online_toc_10"><span class="section" id="title-4"><span data-head-description="孝獻皇帝己" data-head-level="h4" data-head-title="建安七年">七年</span></span><span class="biaozhusup" data-rel="">（壬申、二○二年）</span></p></div>
<p class="em2 strong" id="online_toc_11"><span class="yinwen">1</span>春，正月，曹操軍譙，<span class="jiazhu">譙縣，屬沛國，操之鄕里。</span>遂至浚儀，治睢陽渠。<span class="jiazhu">浚儀縣，屬陳留郡。睢水於此縣首受莨蕩渠水，東過睢陽縣，故謂之睢陽渠。睢，音雖。治，直之翻。</span>遣使以太牢祀橋玄。<span class="jiazhu">玄識操於微時，故祀之。</span>進軍官渡。</p>
<p class="em2 strong" id="online_toc_12"><span class="yinwen">2</span>袁紹自軍敗，慙憤，發病嘔血；夏，五月，薨。 </p>
<p class="em2 strong" id="online_toc_13">初，紹有三子，譚、熙、尙。紹後妻劉氏愛尙，數稱於紹，<span class="jiazhu">數，所角翻。</span>紹欲以爲後而未顯言之。乃以譚繼兄後，<span class="jiazhu">紹本司空逢之孽子，出後伯父成。成蓋先有子，死，而紹後之。紹欲廢譚立尙，故以譚繼兄後。</span>出爲青州刺史。沮授諫曰：<span class="jiazhu">沮，子余翻。</span><span class="yinhao">「世稱萬人逐兔，一人獲之，貪者悉止，分定故也。<span class="jiazhu"><span class="shu-ming">愼子</span>曰：兔走於街，百人逐之，貪心俱存，人莫之非者，以兔爲未定分也。積兔在市，過而不顧，非不欲兔也，分定之後，雖鄙不爭。分，扶問翻。</span>譚長子，當爲嗣，而斥使居外，禍其始此矣。」</span><span class="jiazhu">譚、尙之爭，沮授固知之矣。長，知兩翻；下同。</span>紹曰：<span class="yinhao">「吾欲令諸子各據一州，以視其能。」</span>於是以中子熙爲幽州刺史，<span class="jiazhu">中，讀曰仲。</span>外甥高幹爲幷州刺史。<span class="jiazhu">此皆前事，史因紹死而譚、尙爭，書之以先事。</span></p>
<p class="em2 strong" id="online_toc_14">逢紀、審配素爲譚所疾，<span class="jiazhu">逢，皮江翻。</span>辛評、郭圖皆附於譚，而與配、紀有隙。及紹薨，衆以譚長，欲立之。配等恐譚立而評等爲害，遂矯紹遺命，奉尙爲嗣。譚至，不得立，自稱車騎將軍，<span class="jiazhu">袁紹初起兵，自稱車騎將軍，故譚亦稱之。</span>屯黎陽。尙少與之兵，<span class="jiazhu">少，詩沼翻。</span>而使逢紀隨之。譚求益兵，審配等又議不與。譚怒，殺逢紀。秋，九月，曹操渡河攻譚。譚告急於尙，尙留審配守鄴，自將助譚，與操相拒。連戰，譚、尙數敗，退而固守。<span class="jiazhu">數，所角翻。</span></p>
<p class="em2 strong" id="online_toc_15">尙遣所置河東太守郭援，與高幹、匈奴南單于共攻河東，發使與關中諸將馬騰等連兵，<span class="jiazhu">使，疏吏翻。</span>騰等陰許之，援所經城邑皆下。河東郡吏賈逵守絳，<span class="jiazhu">絳縣，屬河東郡，春秋晉所都也。</span>援攻之急；城將潰，父老與援約，不害逵，乃降，<span class="jiazhu">降，戶江翻。</span>援許之。援欲使逵爲將，<span class="jiazhu">將，卽亮翻。</span>以兵劫之，逵不動。左右引逵使叩頭，逵叱之曰：<span class="yinhao">「安有國家長吏爲賊叩頭！」</span><span class="jiazhu">逵，郡吏，非長吏也。以守絳故，自謂縣長吏。爲，于僞翻。</span>援怒，將斬之，或伏其上以救之。絳吏民聞將殺逵，皆乘城呼曰：<span class="jiazhu">呼，火故翻。</span><span class="yinhao">「負約殺我賢君，寧俱死耳！」</span>乃囚於壺關，著土窖中，<span class="jiazhu">壺關縣，屬上黨郡。著，陟略翻。窖，居效翻；掘地以藏粟之所。</span>蓋以車輪。逵謂守者曰：<span class="yinhao">「此間無健兒邪，而使義士死此中乎？」</span>有祝公道者，適聞其言，乃夜往，盜引出逵，折械遣去，不語其姓名。<span class="jiazhu">語，牛倨翻。</span></p>
<p class="em2 strong" id="online_toc_16">曹操使司隸校尉鍾繇圍南單于於平陽，<span class="jiazhu">平陽縣，屬河東郡。時南單于呼廚泉居之。</span>未拔而救<span class="jiaozhusup">【章：甲十一行本「救」作「援」；乙十一行本同；孔本同；熊校同。】</span>至。繇使新豐令馮翊張旣說馬騰，<span class="jiazhu">新豐縣，屬京兆太守。說，輸芮翻。</span>爲言利害。<span class="jiazhu">爲，于僞翻。</span>騰疑未決。傅幹說騰曰：<span class="yinhao">「古人有言：『順德<span class="jiaozhusup">【章：甲十一行本「德」作「道」；乙十一行本同；孔本同；熊校同。】</span>者昌，逆德者亡。』<span class="jiazhu">新城三老董公之言。</span>曹公奉天子誅暴亂，法明政治，上下用命，可謂順道矣。<span class="jiazhu">治，直吏翻。</span>袁氏恃其強大，背棄王命，<span class="jiazhu">背，蒲妹翻。</span>驅胡虜以陵中國，可謂逆德矣。今將軍旣事有道，<span class="jiaozhusup">【章：甲十一行本「道」下有「不盡其力」四字；乙十一行本同；孔本同；張校同；退齋校同。】</span>陰懷兩端，<span class="jiazhu">謂旣附曹公，又與袁氏通也。</span>欲以坐觀成敗；吾恐成敗旣定，奉辭責罪，將軍先爲誅首矣！」</span>於是騰懼。幹因曰：<span class="yinhao">「智者轉禍爲福。今曹公與袁氏相持，而高幹、郭援合攻河東，曹公雖有萬全之計，不能禁河東之不危也。將軍誠能引兵討援，內外擊之，<span class="jiazhu">謂河東之兵，擊之於內，而馬騰之兵，擊之於外也。</span>其勢必舉。是將軍一舉，斷袁氏之臂，<span class="jiazhu">斷，丁管翻。</span>解一方之急，曹公必重德將軍，將軍功名無與比矣。」</span>騰乃遣子超將兵萬餘人與繇會。</p>
<p class="em2 strong" id="online_toc_17">初，諸將以郭援衆盛，欲釋平陽去。鍾繇曰：<span class="yinhao">「袁氏方強，援之來，關中陰與之通，所以未悉叛者，顧吾威名故耳。若棄而去，示之以弱，所在之民，誰非寇讎，縱吾欲歸，其得至乎！此爲未戰先自敗也。<span class="jiazhu">言若退師避援，則關中諸將必叛，雖欲歸司隸治所，亦不得而至也。</span>且援剛愎好勝，必易吾軍，<span class="jiazhu">易，輕也。愎，平逼翻。好，呼到翻。易，以豉翻。</span>若渡汾爲營，<span class="jiazhu"><span class="shu-ming">水經註</span>：汾水南過平陽縣東。</span>及其未濟擊之，可大克也。」</span>援至，果徑前渡汾，衆止之，不從。濟水未半，繇擊，大破之。戰罷，衆人皆言援死而不得其首。援，繇之甥也。晚後，馬超校尉南安龐德，於鞬中出一頭，<span class="jiazhu"><span class="shu-ming">秦川記</span>曰：靈帝中平五年，分漢陽置南安郡，領豲道、新興、中陶三縣。鞬，居言翻；盛弓矢器。</span>繇見之而哭。德謝繇，繇曰：<span class="yinhao">「援雖我甥，乃國賊也，卿何謝之有！」</span>南單于遂降。<span class="jiazhu">降，戶江翻。<span class="shu-ming">考異</span>曰：<span class="shu-ming">魏志·張旣傳</span>曰：<span class="yinhao">「高幹及單于皆降。」</span>非也。</span></p>
<p class="em2 strong" id="online_toc_18"><span class="yinwen">3</span>劉表使劉備北侵，至葉，<span class="jiazhu">葉縣，屬南陽郡。春秋楚葉公子高之邑也。葉，之涉翻。</span>曹操遣夏侯惇、于禁等拒之。備一旦燒屯去，惇等追之。裨將軍鉅鹿李典曰：<span class="jiazhu">裨將軍，在偏將軍之下。裨，頻彌翻。</span><span class="yinhao">「賊無故退，疑必有伏。南道窄狹，<span class="jiazhu">窄，側格翻。</span>草木深，不可追也。」</span>惇等不聽，使典留守而追之，果入伏裏，兵大敗。典往救之，備乃退。</p>
<p class="em2 strong" id="online_toc_19"><span class="yinwen">4</span>曹操下書責孫權任子，<span class="jiazhu">任，質任也。操蓋以此覘孫權，而觀其所以應之。</span>權召羣僚會議，張昭、秦松等猶豫不決。權引周瑜詣吳夫人前定議，<span class="jiazhu">吳夫人，權母也。</span>瑜曰：<span class="yinhao">「昔楚國初封，不滿百里之地。繼嗣賢能，廣土開境，遂據荊、揚，<span class="jiaozhusup">【章：甲十一行本「揚」下有「至於南海」四字；乙十一行本同；孔本同；退齋校同。】</span>傳業延祚，九百餘年。<span class="jiazhu">周成王封熊繹於楚以子男之田，國於丹陽，漢南郡枝江縣是也。其後浸強，至若敖、蚡冒封畛於汝，武王、文王奄有江、漢之間，莊王以後，與中國爭盟，威王破越至于南海，及秦而滅，凡九百餘年。</span>今將軍承父兄餘資，兼六郡之衆，<span class="jiazhu">父，謂孫堅；兄，謂孫策。六郡，會稽、吳、丹陽、豫章、廬陵、廬江也。</span>兵精糧多，將士用命，鑄山爲銅，煮海爲鹽，境內富饒，人不思亂，有何逼迫而欲送質？<span class="jiazhu">質，音致；下同。</span>質一入，不得不與曹氏相首尾，與相首尾，則命召不得不往，如此，便見制於人也。極不過一侯印，僕從十餘人，車數乘，馬數匹，豈與南面稱孤同哉！<span class="jiazhu">建安十三年，操自荊州東下約孫權會獵，時周瑜未至，魯肅說權，其意亦與此同。從，才用翻。乘，繩證翻。</span>不如勿遣，徐觀其變。若曹氏能率義以正天下，將軍事之未晚；若圖爲暴亂，彼自亡之不暇，焉能害人！」</span><span class="jiazhu">此數語，所謂相時而動也。然瑜之言不悖於大義，魯肅、呂蒙輩不能及也。焉，於虔翻。</span>吳夫人曰：<span class="yinhao">「公瑾議是也。公瑾與伯符同年，小一月耳，<span class="jiazhu">周瑜，字公瑾。孫策，字伯符。瑾，渠吝翻。</span>我視之如子也，汝其兄事之。」</span>遂不送質。</p>
<div class="yeartoc" id="year_toc_203"><p class="strong" id="online_toc_20"><span class="section" id="title-5"><span data-head-description="孝獻皇帝己" data-head-level="h4" data-head-title="建安八年">八年</span></span><span class="biaozhusup" data-rel="">（癸未、二○三年）</span></p></div>
<p class="em2 strong" id="online_toc_21"><span class="yinwen">1</span>春，二月，曹操攻黎陽，<span class="jiazhu"><span class="shu-ming">考異</span>曰：<span class="shu-ming">魏志·武紀</span>作三月。今從<span class="shu-ming">范書·袁紹傳</span>。又<span class="shu-ming">魏志·紹傳</span>云：<span class="yinhao">「譚、尙與太祖相拒黎陽，自二月至九月。」</span>當云自九月至二月。</span>與袁譚、袁尙戰於城下，譚、尙敗走，還鄴。夏，四月，操追至鄴，收其麥；<span class="jiazhu"><span class="shu-ming">考異</span>曰：范<span class="shu-ming">書·紹傳</span>曰：<span class="yinhao">「尙逆擊，破操軍。」</span>今從<span class="shu-ming">魏志·紹傳</span>。余謂此諸葛孔明所謂偪於黎陽時也，必有破操軍事，魏人諱而不書耳。</span>諸將欲乘勝遂攻之，郭嘉曰：<span class="yinhao">「袁紹愛此二子，莫適立也。<span class="jiazhu">適，丁歷翻，主也。</span>今權力相侔，各有黨與，<span class="jiazhu">謂辛評、郭圖等附譚，審配等附尙也。</span>急之則相保，緩之則爭心生。不如南向荊州<span class="jiazhu">荊州，劉表。</span>以待其變；變成而後擊之，可一舉定也。」</span>操曰：<span class="yinhao">「善！」</span>五月，操還許，留其將賈信屯黎陽。</p>
<p class="em2 strong" id="online_toc_22">譚謂尙曰：<span class="yinhao">「我鎧甲不精，故前爲曹操所敗。<span class="jiazhu">鎧，可亥翻。敗，補邁翻。</span>今操軍退，人懷歸志，及其未濟，出兵掩之，可令大潰，此策不可失也。」</span>尙疑之，旣不益兵，又不易甲。譚大怒，郭圖、辛評因謂譚曰：<span class="yinhao">「使先公出將軍爲兄後者，皆審配之謀也。」</span>譚遂引兵攻尙，戰於門外。<span class="jiazhu">鄴城門外也。</span>譚敗，引兵還南皮。<span class="jiazhu">南皮縣，屬勃海郡。賢曰：今滄州縣；章武有北皮亭，故此曰南皮。宋白曰：<span class="shu-ming">縣道記</span>云：景州之南皮，在郡東六十里。南皮縣北有迎河，河之北有故皮城，是後漢勃海郡所理，與郡理城南北非遠，中隔迎河故瀆。</span></p>
<p class="em2 strong" id="online_toc_23">別駕北海王脩，率吏民自青州往救譚。<span class="jiazhu">漢青州刺史治臨菑。</span>譚欲更還攻尙，脩曰：<span class="yinhao">「兄弟者，左右手也。譬人將鬬而斷其右手，<span class="jiazhu">斷，丁管翻。</span>曰『我必勝』，其可乎？夫棄兄弟而不親，天下其誰親之！彼讒人離間骨肉以求一朝之利，願塞耳勿聽也。<span class="jiazhu">間，古莧翻。塞，悉則翻。</span>若斬佞臣數人，復相親睦，以御四方，可橫行於天下。」</span>譚不從。譚將劉詢起兵漯陰以叛譚，<span class="jiazhu">漯陰縣，屬平原郡。應劭曰：漯水，出東武陽，東北入海。賢曰：縣在漯水之南，故城在今齊州臨邑縣西。師古曰：漯，音他答翻。</span>諸城皆應之。譚歎曰：<span class="yinhao">「今舉州皆叛，豈孤之不德邪！」</span>王脩曰：<span class="yinhao">「東萊太守管統，雖在海表，此人不反，必來。」</span>後十餘日，統果棄其妻子來赴譚，妻子爲賊所殺。譚更以統爲樂安太守。<span class="jiazhu">漢末，樂安國除爲郡。</span></p>
<p class="em2 strong" id="online_toc_24"><span class="yinwen">2</span>秋，八月，操擊劉表，軍于西平。<span class="jiazhu">西平縣，屬汝南郡。從郭嘉之謀也。</span></p>
<p class="em2 strong" id="online_toc_25"><span class="yinwen">3</span>袁尙自將攻袁譚，大破之，<span class="jiazhu">將，卽亮翻。</span>譚奔平原，嬰城固守。<span class="jiazhu"><span class="shu-ming">前書音義</span>曰：嬰，謂以城自繞也。</span>尙圍之急，譚遣辛評弟毗詣曹操請救。</p>
<p class="em2 strong" id="online_toc_26">劉表以書諫譚曰：<span class="yinhao">「君子違難不適讎國，<span class="jiazhu"><span class="shu-ming">左傳</span>公山不狃之言。難，乃旦翻。</span>交絕不出惡聲，<span class="jiazhu"><span class="shu-ming">史記</span>樂毅答燕惠王書之言。</span>況忘先人之讎，棄親戚之好，而爲萬世之戒，遺同盟之恥哉！<span class="jiazhu">表與袁紹同盟。好，呼到翻。遺，于季翻；下同。</span>若冀州有不弟之傲，<span class="jiazhu"><span class="shu-ming">左傳</span>曰：段不弟。<span class="shu-ming">書</span>曰：象傲。尙據冀州，故稱之。</span>仁君當降志辱身，以濟事爲務，事定之後，使天下平其曲直，不亦爲高義邪！」</span>又與尙書曰：<span class="yinhao">「金、木、水、火以剛柔相濟，然後克得其和，能爲民用。<span class="jiazhu">金能勝木，然執柯伐柯，非木無以成金斵削之利；水能勝火，然水在火上，非火無以成水烹飪之功。此類非一，可以槪推也。</span>青<span class="jiaozhusup">【章：甲十一行本「青」上有「今」字；乙十一行本同；孔本同；張校同。】</span>州天性峭急，<span class="jiazhu">峭，七笑翻。譚據青州，故稱之。</span>迷於曲直。仁君度數弘廣，綽然有餘，當以大包小，以優容劣，先除曹操以卒先公之恨，<span class="jiazhu">卒，子恤翻。</span>事定之後，乃議曲直之計，不亦善乎！若迷而不反，則胡夷將有譏誚之言，<span class="jiazhu">誚，才笑翻。</span>況我同盟，復能勠力爲君之役哉！此韓盧、東郭自困於前而遺田父之獲者也。」</span><span class="jiazhu">淳于髡說齊威王曰：韓盧者，天下之俊犬也；東郭狻者，天下之狡兔也。韓盧逐東郭狻，騰山者五，環山者三，兔極於前，犬疲於後，犬兔俱疲，各死其處，田父見而獲之，無勞苦而擅其功。今齊、魏相持，頓兵敝衆，恐秦、楚乘其後而有田父之功也。</span>譚、尙皆不從。</p>
<p class="em2 strong" id="online_toc_27">辛毗至西平見曹操，致譚意，羣下多以爲劉表強，宜先平之，譚、尙不足憂也。荀攸曰：<span class="yinhao">「天下方有事，而劉表坐保江、漢之間，其無四方之志可知矣。袁氏據四州之地，帶甲數十萬，紹以寬厚得衆心；使二子和睦以守其成業，則天下之難未息也。<span class="jiazhu">謂能爲曹操患也。難，乃旦翻。</span>今兄弟遘惡，<span class="jiazhu"><span class="yinhao">「遘」</span>，當作<span class="yinhao">「構」</span>。或曰：遘，遇也；謂以惡相遇也。</span>其勢不兩全，若有所幷則力專，力專則難圖也；<span class="jiazhu">謂譚、尙若幷於一，則能專力以禦操，其勢難圖。</span>及其亂而取之，天下定矣，此時不可失也。」</span>操從之。</p>
<p class="em2 strong" id="online_toc_28">後數日，操更欲先平荊州，使譚、尙自相敝，辛毗望操色，知有變，以語郭嘉。<span class="jiazhu">語，牛倨翻。</span>嘉白操，操謂毗曰：<span class="yinhao">「譚必可信，尙必可克不？」</span><span class="jiazhu">不，讀曰否。</span>毗對曰：<span class="yinhao">「明公無問信與詐也，直當論其勢耳。袁氏本兄弟相伐，非謂他人間其間，乃謂天下可定於己也。<span class="jiazhu">能間，工莧翻。言袁氏兄弟相攻，其初計不謂他人能乘其間，乃謂幷青、冀爲一，則可乘勢以定天下耳。</span>今一旦求救於明公，此可知也。<span class="jiazhu">言其勢窮。</span>顯甫見顯思困而不能取，<span class="jiazhu">譚，字顯思，尙，字顯甫。</span>此力竭也。兵革敗於外，謀臣誅於內，<span class="jiazhu">謂逢紀、田豐等死也。</span>兄弟讒䦧，<span class="jiazhu">䦧，馨激翻；鬬也，很也，戾也。</span>國分爲二，連年戰伐，介冑生蟣蝨，加以旱蝗，饑饉並臻；天災應於上，人事困於下，民無愚智，皆知土崩瓦解，此乃天亡尙之時也。今往攻鄴，尙不還救，卽不能自守；還救，卽譚踵其後。以明公之威，應困窮之敵，擊疲敝之寇，無異迅風之振秋葉矣。<span class="jiazhu">秋葉易隕，況遇迅風乎。</span>天以尙與明公，明公不取而伐荊州；荊州豐樂，<span class="jiazhu">樂，音洛。</span>國未有釁。仲虺有言，『取亂侮亡』。<span class="jiazhu">見<span class="shu-ming">尙書</span>。孔安國<span class="shu-ming">註</span>曰：亂則取之，有亡形則侮之。</span>方今二袁不務遠略而內相圖，可謂亂矣；居者無食，行者無糧，可謂亡矣。朝不謀夕，民命靡繼，而不緩之，欲待他年；他年或登，<span class="jiazhu">歲熟曰登。</span>又自知亡而改脩厥德，失所以用兵之要矣。今因其請救而撫之，利莫大焉。且四方之寇，莫大於河北，河北平，則六軍盛而天下震矣。」</span><span class="jiazhu">觀毗之言，非爲譚請救也，勸操以取河北也。</span>操曰：<span class="yinhao">「善！」</span>乃許譚平。</p>
<p class="em2 strong" id="online_toc_29">冬，十月，操至黎陽。尙聞操渡河，乃釋平原還鄴。尙將呂曠、高翔畔歸曹操，譚復陰刻將軍印以假曠、翔。操知譚詐，乃爲子整聘譚女以安之，而引軍還。<span class="jiazhu">操本有伐尙因而取譚之心，況復有誘曠、翔之事乎！聘其女爲子婦以安之，所謂將欲取之，必姑與之也。復，扶又翻；下同。爲，于僞翻。</span></p>
<p class="em2 strong" id="online_toc_30"><span class="yinwen">4</span>孫權西伐黃祖，破其舟軍，惟城未克，而山寇復動。<span class="jiazhu">丹陽、豫章、廬陵，皆有山越。</span>權還，過豫章，使征虜中郎將呂範平鄱陽、會稽，<span class="jiazhu"><span class="shu-ming">呂範傳</span>止云鄱陽，<span class="shu-ming">孫權傳</span>則有<span class="yinhao">「會稽」</span>二字，以地里攷之，<span class="yinhao">「會稽」</span>二字衍。</span>盪寇中郎將程普討樂安，<span class="jiazhu"><span class="shu-ming">晉志</span>及<span class="shu-ming">宋志</span>，鄱陽郡有樂安縣，吳立。建安十五年，孫權始分豫章立鄱陽郡。盪寇中郎將，權所置也。</span>建昌都尉太史慈領海昏，<span class="jiazhu">和帝永元十六年，分海昏立建昌縣，屬豫章郡。孫策分海昏、建昌六縣，以太史慈爲建昌都尉，治海昏。</span>以別部司馬黃蓋、韓當、周泰、呂蒙等守劇縣令長，<span class="jiazhu">劇，艱也，甚也，言其地當山越之要，最爲艱劇之甚者也。</span>討山越，悉平之。建安、漢興、南平民作亂，聚衆各萬餘人，<span class="jiazhu">建安，本冶縣地，會稽南部都尉治焉。建安中，分東侯官置建安縣，用漢年號也，今建寧府地。漢興縣，沈約曰：漢末立，吳更名吳興。南平縣亦漢末立，晉武平吳，改曰延平，今南劍州地。時皆屬南部都尉。</span>權使南部都尉會稽賀齊進討，皆平之，復立縣邑，料出兵萬人；拜齊平東校尉。<span class="jiazhu">會，工外翻。復，如字。料，音聊。校，戶敎翻。</span></p>
<div class="yeartoc" id="year_toc_204"><p class="strong" id="online_toc_31"><span class="section" id="title-6"><span data-head-description="孝獻皇帝己" data-head-level="h4" data-head-title="建安九年">九年</span></span><span class="biaozhusup" data-rel="">（甲申、二○四年）</span></p></div>
<p class="em2 strong" id="online_toc_32"><span class="yinwen">1</span>春，正月，曹操濟河，遏淇水入白溝以通糧道。<span class="jiazhu">袁尙在鄴，操將攻之，故通糧道。班<span class="shu-ming">志</span>曰：淇水至黎陽入河。曹操於水口下大枋木以成堰，遏淇水東入白溝。<span class="shu-ming">水經註</span>曰：淇水東過內黃縣南，爲白溝。</span></p>
<p class="em2 strong" id="online_toc_33">二月，袁尙復攻袁譚於平原，<span class="jiazhu">復，扶又翻。</span>留其將審配、蘇由守鄴。曹操進軍至洹水，<span class="jiazhu"><span class="shu-ming">水經</span>：洹水出上黨泫氏縣，東過隆慮縣北，又東北出山，逕鄴縣南。洹，于元翻，又音桓。</span>蘇由欲爲內應，謀泄，出奔操。操進至鄴，爲土山、地道以攻之。尙武安長尹楷屯毛城，以通上黨糧道。<span class="jiazhu">武安縣，屬魏郡，唐洛州地。長，知兩翻；下同。</span>夏，四月，操留曹洪攻鄴，自將擊楷，破之而還；又擊尙將沮鵠於邯鄲，拔之。<span class="jiazhu">裴松之曰：沮，音葅。河朔間，今猶有此姓。鵠，沮授子也。沮，子余翻。邯鄲，音寒丹。</span></p>
<p class="em2 strong" id="online_toc_34">易陽令韓範、涉長梁岐皆舉縣降。<span class="jiazhu">易陽縣，屬趙國。涉縣，蓋漢末分上黨之潞縣置。魏後置廣平郡，二縣皆屬焉。北齊廢涉縣入刈陵縣；隋、唐復置涉縣。宋白曰：涉縣，因縣南涉河爲名。磁州昭義縣理故涉城，永泰元年改名昭義。</span>徐晃言於操曰：<span class="yinhao">「二袁未破，諸城未下者傾耳而聽，宜旌賞二縣以示諸城。」</span>操從之，範、岐皆賜爵關內侯。黑山賊帥張燕遣使求助，操拜平北將軍。<span class="jiazhu"><span class="shu-ming">晉志</span>曰：四平止於喪亂時。以河北未平，授以此號。及晉以後，征、鎭、安、平，以次進號。帥，所類翻。</span></p>
<p class="em2 strong" id="online_toc_35">五月，操毀土山、地道，鑿塹圍城，周回四十里，<span class="jiazhu">土山、地道，急攻也；知非急攻可拔，故鑿塹圍城，絕其內外以久困之。塹，七艷翻。</span>初令淺，示若可越。配望見，笑之，不出爭利。操一夜濬之，廣深二丈，<span class="jiazhu">廣，古曠翻；深，悉禁翻；度之廣深也。後放此。</span>引漳水以灌之；<span class="jiazhu"><span class="shu-ming">水經註</span>：漳水過鄴縣西，魏武堨以圍鄴。</span>城中餓死者過半。</p>
<p class="em2 strong" id="online_toc_36">秋，七月，尙將兵萬餘人還救鄴；未到，欲令審配知外動止，先使主簿鉅鹿李孚入城。孚斫問事杖，繫著馬邊，<span class="jiazhu">問事，卒也，主行杖，猶伍伯之類。問事杖，問事所執杖也。著，直略翻。</span>自著平上幘，<span class="jiazhu">幘有顏、題，其頻卻摞施巾，連題卻覆之。平上幘者，其上平也。<span class="shu-ming">晉志</span>引<span class="shu-ming">漢註</span>曰：冠惠文者宜短耳，今平上幘也；冠進賢者宜長耳，今介幘也。文吏服介幘，武吏服平上幘。著，陟略翻。</span>將三騎，投暮詣鄴下；自稱都督，歷北圍，循表而東，<span class="jiazhu">表，圍城所立標表也。騎，奇寄翻。</span>步步呵責守圍將士，隨輕重行其罰。遂歷操營前，至南圍，當章門，<span class="jiazhu">鄴城有七門，正南曰章門，亦曰中陽門。</span>復責怒守圍者，收縛之。因開其圍，馳到城下，呼城上人，城上人以繩引，孚得入。<span class="jiazhu">不先經操營前，則守圍者必疑，不可得而收縛，圍亦不可開矣。孚之來也，其定計固指從章門入也。復，扶又翻；下同。</span>配等見孚，悲喜，鼓譟稱萬歲。守圍者以狀聞，操笑曰：<span class="yinhao">「此非徒得入也，方且復出。」</span><span class="jiazhu">操知其復出，非不欲嚴爲之防也，審孚所以得入之由，服其多智，有不可得而防者也。</span>孚知外圍益急，不可復冒，乃請配悉出城中老弱以省穀，夜，簡別數千人，皆使持白幡，從三門並出降。<span class="jiazhu">鄴城南面三門曰：鳳陽門、中陽門、廣陽門。簡別，彼列翻。降，戶江翻；下同。</span>孚復將三騎作降人服，隨輩夜出，突圍得去。</p>
<p class="em2 strong" id="online_toc_37">尙兵旣至，諸將皆以爲：<span class="yinhao">「此歸師，人自爲戰，不如避之。」</span><span class="jiazhu"><span class="shu-ming">兵法</span>曰：歸師勿遏。</span>操曰：<span class="yinhao">「尙從大道來，當避之；若循西山來者，此成禽耳。」</span><span class="jiazhu">從大道來則人懷救根本，不顧勝敗，有必死之志；循山而來，則其戰可前可卻，人有依險自全之心，無同力致命之意。操所以料尙者如此，<span class="shu-ming">兵法</span>所謂<span class="yinhao">「觀敵之動」</span>者也。</span>尙果循西山來，東至陽平亭，去鄴十七里，臨滏水爲營。<span class="jiazhu"><span class="shu-ming">郡國志</span>：鄴有滏水。左思<span class="shu-ming">魏都賦</span>曰：北臨漳、滏，則冬夏異沼。<span class="shu-ming">註</span>云：鄴北有滏水，水熱，故名滏口。</span>夜，舉火以示城中，城中亦舉火相應。配出兵城北，欲與尙對決圍。操逆擊之，敗還，尙亦破走，依曲漳爲營，<span class="jiazhu">賢曰：漳水之曲也。</span>操遂圍之。未合，尙懼，遣使求降；操不聽，圍之益急。尙夜遁，保祁山，<span class="jiazhu">陳壽<span class="shu-ming">魏武紀</span>作<span class="yinhao">「祁山」</span>，<span class="shu-ming">袁紹傳</span>作<span class="yinhao">「濫口」</span>，<span class="shu-ming">范史·袁紹傳</span>作<span class="yinhao">「藍口」</span>。賢<span class="shu-ming">註</span>曰：相州安陽縣界有藍嵯山，與鄴相近，蓋藍山之口。<span class="shu-ming">考異</span>曰：<span class="shu-ming">魏志·紹傳</span>云，<span class="yinhao">「還走濫口」</span>，范<span class="shu-ming">書</span>作<span class="yinhao">「藍口」</span>。今從<span class="shu-ming">魏武紀</span>。</span>操復進圍之；<span class="jiazhu">復，扶又翻。</span>尙將馬延、張顗等臨陳降，衆大潰，尙奔中山。盡收其輜重，<span class="jiazhu">陳，讀曰陣。重，直用翻。</span>得尙印綬、節鉞及衣物，以示城中，城中崩沮。<span class="jiazhu">沮，在呂翻。</span>審配令士卒曰：<span class="yinhao">「堅守死戰！操軍疲矣，幽州方至，<span class="jiazhu">幽州，謂袁熙也。</span>何憂無主！」</span><span class="jiazhu">配以此安衆心，可謂忠勇矣。</span>操出行圍，<span class="jiazhu">巡行長圍也。行，下更翻。</span>配伏弩射之，幾中。<span class="jiazhu">射，而亦翻。幾，居希翻。中，竹仲翻。</span></p>
<p class="em2 strong" id="online_toc_38">配兄子榮爲東門校尉，<span class="jiazhu">鄴城東門曰建春門。七門之名，蓋皆石氏所命也。</span>八月，戊寅，榮夜開門內操兵。<span class="jiazhu">內，讀曰納。</span>配拒戰城中，操兵生獲之。辛評家繫鄴獄，辛毗馳往，欲解之，已悉爲配所殺。操兵縛配詣帳下，毗逆以馬鞭擊其頭，罵之曰：<span class="yinhao">「奴，汝今日眞死矣！」</span>配顧曰：<span class="yinhao">「狗輩，正由汝曹，破我冀州，恨不得殺汝也；且汝今日能殺生我邪！」</span><span class="jiazhu">言殺生由曹操，不由辛毗。</span>有頃，操引見，謂配曰：<span class="yinhao">「曩日孤之行圍，何弩之多也！」</span>配曰：<span class="yinhao">「猶恨其少！」</span><span class="jiazhu">謂射操不中也。少，詩沼翻。</span>操曰：<span class="yinhao">「卿忠於袁氏，亦自不得不爾。」</span>意欲活之。配意氣壯烈，終無橈辭，<span class="jiazhu">橈，奴敎翻，曲也。</span>而辛毗等號哭不已，<span class="jiazhu">號，戶刀翻。</span>遂斬之。冀州人張子謙先降，素與配不善，笑謂配曰：<span class="yinhao">「正南，<span class="jiazhu">審配字正南。</span>卿竟何如我？」</span>配厲聲曰：<span class="yinhao">「汝爲降虜，審配爲忠臣，雖死，豈羨汝生邪！」</span>臨行刑，叱持兵者令北向，曰：<span class="yinhao">「我君在北也。」</span><span class="jiazhu">袁紹下士，能盡死以效節者，審配一人而已。我君在北，謂袁尙已北奔也。</span>操乃臨祀紹墓，哭之流涕；慰勞紹妻，還其家人寶物，賜雜繒絮，稟食之。<span class="jiazhu">勞，力到翻。繒，慈陵翻。食，讀曰飤。</span></p>
<p class="em2 strong" id="online_toc_39">初，袁紹與操共起兵，紹問操曰：<span class="yinhao">「若事不輯，則方面何所可據？」</span><span class="jiazhu">輯，猶集也，集，成也。觀紹此言，則起兵之時，固無勤王之心而有割據之志矣。</span>操曰：<span class="yinhao">「足下意以爲何如？」</span>紹曰：<span class="yinhao">「吾南據河，北阻燕、代，兼戎狄之衆，南向以爭天下，庶可以濟乎！」</span>操曰：<span class="yinhao">「吾任天下之智力，以道御之，無所不可。」</span></p>
<p class="em2 strong" id="online_toc_40">九月，詔以操領冀州牧；操讓還兗州。<span class="jiazhu">當時政自操出，領則眞領，而讓非眞讓也。</span></p>
<p class="em2 strong" id="online_toc_41">初，袁尙遣從事安平牽招至上黨督軍糧，<span class="jiazhu">牽，姓；招，名。</span>未還，尙走中山，招說高幹以幷州迎尙，幷力觀變，<span class="jiazhu">說，輸芮翻。</span>幹不從。招乃東詣曹操，操復以爲冀州從事；又辟崔琰爲別駕，操謂琰曰：<span class="yinhao">「昨按戶籍，可得三十萬衆，故爲大州也。」</span>琰對曰：<span class="yinhao">「今九州幅裂，二袁兄弟親尋干戈，<span class="jiazhu"><span class="shu-ming">左傳</span>，子產曰：昔高辛氏有二子，伯曰閼伯，季曰實沈，居于曠林，不相能也，日尋干戈以相征討。杜預<span class="shu-ming">註</span>曰：尋，用也。</span>冀方蒸庶，暴骨原野，未聞王師存問風俗，救其塗炭，而校計甲兵，唯此爲先，斯豈鄙州士女所望於明公哉！」</span>操改容謝之。<span class="jiazhu">此操之所以重崔琰而亦不能不害崔琰也。</span></p>
<p class="em2 strong" id="online_toc_42">許攸恃功驕嫚，<span class="jiazhu">烏巢之捷，計出於攸，故恃其功。</span>嘗於衆坐呼操小字曰：<span class="yinhao">「某甲，<span class="jiazhu">裴松之曰：操一名吉利，小字阿瞞。曰某甲者，史隱其辭。坐，徂臥翻。</span>卿非我，不得冀州也！」</span>操笑曰：<span class="yinhao">「汝言是也。」</span>然內不樂，<span class="jiazhu">樂，音洛。</span>後竟殺之。</p>
<p class="em2 strong" id="online_toc_43"><span class="yinwen">2</span>冬，十月，有星孛于東井。<span class="jiazhu"><span class="shu-ming">晉·天文志</span>：南方東井八星，天之南門，黃道所經，天之亭候，主水衡事，法令所取平也。孛，蒲內翻。</span></p>
<p class="em2 strong" id="online_toc_44"><span class="yinwen">3</span>高幹以幷州降，操復以幹爲幷州刺史。<span class="jiazhu">爲幹復叛張本。降，戶江翻。復，扶又翻。</span></p>
<p class="em2 strong" id="online_toc_45"><span class="yinwen">4</span>曹操之圍鄴也，袁譚復背之，<span class="jiazhu">復，扶又翻；下同。</span>略取甘陵、安平、勃海、河間。攻袁尙於中山，尙敗，走故安，<span class="jiazhu">故安縣，屬涿郡。賢曰：故城在今易州縣南。</span>從袁熙；譚悉收其衆，還屯龍湊。操與譚書，責以負約，與之絕婚，女還，然後進討。<span class="jiazhu">袁尙破走，操於是始討譚。</span>十二月，操軍其門，譚拔平原，走保南皮，臨清河而屯。<span class="jiazhu"><span class="shu-ming">水經</span>：清河過南皮縣西。</span>操入平原，略定諸縣。</p>
<p class="em2 strong" id="online_toc_46"><span class="yinwen">5</span>曹操表公孫度爲武威將軍，封永寧鄕侯。度曰：<span class="yinhao">「我王遼東，何永寧也！」</span><span class="jiazhu">王，于況翻。</span>藏印綬於武庫。<span class="jiazhu">遼東郡之武庫也。</span>是歲，度卒，子康嗣位，以永寧鄕侯封其弟恭。</p>
<p class="em2 strong" id="online_toc_47">操以牽招嘗爲袁氏領烏桓，<span class="jiazhu">牽，姓；招，名。袁紹先嘗辟招爲督軍從事，兼領烏桓突騎。</span>遣詣柳城，撫慰烏桓。值峭王嚴五千騎欲助袁譚，又，公孫康遣使韓忠假峭王單于印綬。峭王大會羣長，<span class="jiazhu">烏桓部落，各有君長。峭，七笑翻。使，疏吏翻。長，知兩翻。</span>忠亦在坐。<span class="jiazhu">坐，才臥翻；下同。</span>峭王問招：<span class="yinhao">「昔袁公言受天子之命，假我爲單于；今曹公復言當更白天子，假我眞單于；遼東復持印綬來。<span class="jiazhu">復，扶又翻。</span>如此，誰當爲正？」</span>招答曰：<span class="yinhao">「昔袁公承制，得有所拜假；中間違錯天子命，<span class="jiazhu">違，異也，背也。錯，乘也。</span>曹公代之，言當白天子，更假眞單于；<span class="jiaozhusup">【章：甲十一行本「于」下有「是也」二字；乙十一行本同。】</span>遼東下郡，何得擅稱拜假也！」</span>忠曰：<span class="yinhao">「我遼東在滄海之東，擁兵百餘萬，又有扶餘、濊貊之用，<span class="jiazhu">濊，音穢。貊，莫百翻。</span>當今之勢，強者爲右，曹操何得獨爲是也！」</span>招呵忠曰：<span class="yinhao">「曹公允恭明哲，<span class="jiazhu">孔安國<span class="shu-ming">尙書註</span>曰：允，信也。</span>翼戴天子，伐叛柔服，寧靜四海。汝君臣頑嚚，<span class="jiazhu">嚚，魚巾翻。<span class="shu-ming">左傳</span>曰：不道忠信之言爲嚚。</span>今恃險遠，背違王命，<span class="jiazhu">背，蒲妹翻。</span>欲擅拜假，侮弄神器；<span class="jiazhu">威福，帝王之神器。</span>方當屠戮，何敢慢易咎毀大人！」</span><span class="jiazhu">大人，謂曹公。易，以豉翻。</span>便捉忠頭頓築，拔刀欲斬之。峭王驚怖，<span class="jiazhu">怖，普布翻。</span>徒跣抱招，以救請忠，左右失色。招乃還坐，爲峭王等說成敗之效，禍福所歸；皆下席跪伏，敬受敕敎，<span class="jiazhu">敕，戒也。爲，于僞翻。</span>便辭遼東之使，罷所嚴騎。</p>
<p class="em2 strong" id="online_toc_48"><span class="yinwen">6</span>丹陽大都督嬀覽、郡丞戴員殺太守孫翊。將軍孫河屯京城，馳赴宛陵，<span class="jiazhu">京城，卽漢吳郡丹徒縣也。孫權自吳徙居之，命曰京城，亦曰京口。余謂此<span class="yinhao">「京」</span>，取<span class="shu-ming">爾雅</span><span class="yinhao">「丘絕高曰京」</span>之義。宛陵，丹陽郡治所。嬀覽、戴員，盛憲之黨也。嬀，俱爲翻；姓也。舜居嬀汭，其後因以爲氏。員，音云。</span>覽、員復殺之；<span class="jiazhu">復，扶又翻。</span>遣人迎揚州刺史劉馥，<span class="jiazhu">馥，曹操所用也。</span>令住歷陽，以丹陽應之。<span class="jiazhu">歷陽與丹陽隔江，使馥來屯，以爲聲援。</span></p>
<p class="em2 strong" id="online_toc_49">覽入居軍府中，欲逼取翊妻徐氏。徐氏紿之曰：<span class="yinhao">「乞須晦日，<span class="jiazhu">月終爲晦，陰之盡也。紿，蕩亥翻。</span>設祭除服，然後聽命。」</span>覽許之。徐氏潛使所親語翊親近舊將孫高、傅嬰等與共圖覽，<span class="jiazhu">語，牛倨翻。</span>高、嬰涕泣許諾，密呼翊時侍養者二十餘人與盟誓合謀。<span class="jiazhu">侍養，謂侍翊左右，而厚蒙給養者。</span>到晦日，設祭。徐氏哭泣盡哀，畢，乃除服，薰香沐浴，言笑懽悅。大小悽愴，<span class="jiazhu">悽，悲也，痛也。愴，傷也，音初亮翻。</span>怪其如此。覽密覘，無復疑意。<span class="jiazhu">覘，丑廉翻，又丑艷翻。復，扶又翻。</span>徐氏呼高、嬰置戶內，使人召覽入。徐氏出戶拜覽，適得一拜，徐大呼：<span class="yinhao">「二君可起！」</span><span class="jiazhu">呼，火故翻。</span>高、嬰俱出，共殺覽，餘人卽就外殺員。徐氏乃還縗絰，<span class="jiazhu">復著縗絰也。縗，倉回翻。</span>奉覽、員首以祭翊墓，舉軍震駭。</p>
<p class="em2 strong" id="online_toc_50">孫權聞亂，從椒丘還。<span class="jiazhu">椒丘，在豫章。</span>至丹陽，悉族誅覽、員餘黨，擢高、嬰爲牙門，<span class="jiazhu">牙門，將也。</span>其餘賞賜有差。</p>
<p class="em2 strong" id="online_toc_51">河子韶，年十七，收河餘衆屯京城。權引軍歸吳，夜至京城下營，試攻驚之；兵皆乘城，傳檄備警，讙聲動地，<span class="jiazhu">讙，許元翻。</span>頗射外人。權使曉喻，乃止。明日見韶，拜承烈校尉，統河部曲。<span class="jiazhu">史言孫權能用人以保江東。射，而亦翻。</span></p>
<div class="yeartoc" id="year_toc_205"><p class="strong" id="online_toc_52"><span class="section" id="title-7"><span data-head-description="孝獻皇帝己" data-head-level="h4" data-head-title="建安十年">十年</span></span><span class="biaozhusup" data-rel="">（乙酉、二○五年）</span></p></div>
<p class="em2 strong" id="online_toc_53"><span class="yinwen">1</span>春，正月，曹操攻南皮，袁譚出戰，士卒多死。操欲緩之，議郎曹純曰：<span class="yinhao">「今縣師深入，<span class="jiazhu">純，仁之弟也。縣，讀曰懸。</span>難以持久，若進不能克，退必喪威。」</span><span class="jiazhu">喪，息浪翻。</span>乃自執桴鼓以率攻者，<span class="jiazhu">捊，音膚。</span>遂克之。譚出走，追斬之。</p>
<p class="em2 strong" id="online_toc_54">李孚自稱冀州主簿，求見操曰：<span class="yinhao">「今城中強弱相陵，人心擾亂，以爲宜令新降爲內所識信者宣傳明敎。」</span><span class="jiazhu">降，戶江翻。</span>操卽使孚往入城，告諭吏民，使各安故業，不得相侵，城中乃安。<span class="jiazhu">李孚，小才也，挾才以求知，非懷才以待聘者也。</span>操於是斬郭圖等及其妻子。<span class="jiazhu">郭圖、審配各有黨附，交鬬譚、尙，使尋干戈，以貽曹氏之驅除。譚、尙旣敗，二人亦誅，禍福之報爲爽矣。</span></p>
<p class="em2 strong" id="online_toc_55">袁譚使王脩運糧於樂安，聞譚急，將所領兵往赴之，至高密，聞譚死，下馬號哭曰：<span class="yinhao">「無君焉歸！」</span><span class="jiazhu">號，戶刀翻。焉，於虔翻。</span>遂詣曹操，乞收葬譚尸，操許之，復使脩還樂安，督軍糧。譚所部諸城皆服，唯樂安太守管統不下。操命脩取統首，<span class="jiazhu">使還運糧，就取統首也。</span>脩以統亡國忠臣，解其縛，使詣操，操悅而赦之，辟脩爲司空掾。</p>
<p class="em2 strong" id="online_toc_56">郭嘉說操多辟青、冀、幽、幷名士以爲掾屬，使人心歸附，操從之。官渡之戰，袁紹使陳琳爲檄書，數操罪惡，連及家世，極其醜詆。及袁氏敗，琳歸操，操曰：<span class="yinhao">「卿昔爲本初移書，<span class="jiazhu">說，輸芮翻；下同。數，所具翻。爲，于僞翻；下同。</span>但可罪狀孤身，何乃上及父祖邪！」</span><span class="jiazhu">按<span class="shu-ming">文選</span>，琳爲紹檄豫州。蓋帝都許，許屬潁川郡，豫州部屬也，故<span class="shu-ming">選</span>專以檄豫州爲言。琳檄略曰：<span class="yinhao">「操祖父騰，與左悺、徐璜並作妖孽，饕餮放橫，傷化害人。父嵩，乞匄攜養，因臧買位，竊盜鼎司。操姦閹遺醜，僄狡鋒俠，好亂樂禍。」</span>又數其殘賢害善，專制朝政，發掘墳陵之罪。文多不載。</span>琳謝罪，操釋之，使與陳留阮瑀俱管記室。<span class="jiazhu">漢公府有記室令史，主上章表報書記。</span></p>
<p class="em2 strong" id="online_toc_57">先是漁陽王松據涿郡，<span class="jiazhu">先，悉薦翻。</span>郡人劉放說松以地歸操，操辟放參司空軍事。<span class="jiazhu">爲劉放因此管魏機密以亂魏張本。</span></p>
<p class="em2 strong" id="online_toc_58">袁熙爲其將焦觸、張南所攻，與尙俱奔遼西烏桓。<span class="jiazhu">遼西烏桓，其酋曰蹋頓。</span>觸自號幽州刺史，驅率諸郡太守令長，背袁向曹，<span class="jiazhu">長，知兩翻。背，蒲妹翻。</span>陳兵數萬，殺白馬而盟，令曰：<span class="yinhao">「敢違者斬！」</span>衆莫敢仰視，各以次歃。<span class="jiazhu">歃，色洽翻。</span>別駕代郡韓珩曰：<span class="jiazhu">珩，音行。</span><span class="yinhao">「吾受袁公父子厚恩，今其破亡，智不能救，勇不能死，於義闕矣；若乃北面曹氏，所不能爲也。」</span>一坐爲珩失色。<span class="jiazhu">坐，徂臥翻。</span>觸曰：<span class="yinhao">「夫舉大事，當立大義，事之濟否，不待一人，可卒珩志，以厲事君。」</span><span class="jiazhu">卒，子恤翻。</span>乃捨之。觸等遂降曹操，皆封爲列侯。<span class="jiazhu">降，戶江翻。</span></p>
<p class="em2 strong" id="online_toc_59"><span class="yinwen">2</span>夏，四月，黑山賊帥張燕率其衆十餘萬降，<span class="jiazhu">帥，所類翻。</span>封安國亭侯。</p>
<p class="em2 strong" id="online_toc_60"><span class="yinwen">3</span>故安趙犢、霍奴等殺幽州刺史及涿郡太守，三郡烏桓攻鮮于輔於獷平。<span class="jiazhu">三郡烏桓，遼西蹋頓、遼東蘇僕延、右北平烏延也。獷平縣，屬漁陽郡。服虔曰：獷，音鞏。師古曰：音九勇翻，又音鑛。</span>秋，八月，操討犢等，斬之；乃渡潞水救獷平，烏桓走出塞。</p>
<p class="em2 strong" id="online_toc_61"><span class="yinwen">4</span>冬，十月，高幹聞操討烏桓，復以幷州叛，<span class="jiazhu">復，扶又翻。</span>執上黨太守，舉兵守壺關口。<span class="jiazhu">賢曰：潞州上黨縣有壺山口，因其險而置關焉。<span class="shu-ming">二漢志</span>，壺關縣，屬上黨郡。</span>操遣其將樂進、李典擊之。河內張晟，衆萬餘人，寇崤、澠間，<span class="jiazhu">晟，成正翻。澠，彌兗翻。</span>弘農張琰起兵以應之。</p>
<p class="em2 strong" id="online_toc_62">河東太守王邑被徵，<span class="jiazhu">被，皮義翻。</span>郡掾衞固及中郎將范先等詣司隸校尉鍾繇，請留之。<span class="jiazhu">掾，俞絹翻。</span>繇不許。固等外以請邑爲名，而內實與高幹通謀。曹操謂荀彧曰：<span class="yinhao">「關西諸將，外服內貳，張晟寇亂殽、澠，南通劉表，固等因之，將爲深害。當今河東，天下之要地也，<span class="jiazhu">高幹據幷州，馬騰、韓遂等據關中，往來交通，皆由河東，故曰要地。</span>君爲我舉賢才以鎭之。」</span><span class="jiazhu">爲，于僞翻。</span>彧曰：<span class="yinhao">「西平太守京兆杜畿，<span class="jiazhu">漢末分金城置西平郡。</span>勇足以當難，<span class="jiazhu">難，乃旦翻；下同。</span>智足以應變。」</span>操乃以畿爲河東太守。鍾繇促王邑交符，<span class="jiazhu">交郡符也。</span>邑佩印綬，徑從河北詣許自歸。<span class="jiazhu">河北縣，屬河東郡。宋白曰：陝州平陸縣，本漢大陽縣也，後漢改爲河北縣。</span></p>
<p class="em2 strong" id="online_toc_63">衞固等使兵數千人絕陝津，<span class="jiazhu"><span class="shu-ming">水經註</span>：河水東過陝縣北，河北對茅城，謂之茅津，亦謂之陝津。陝，式冉翻。</span>杜畿至，數月不得渡，操遣夏侯惇討固等，未至，畿曰：<span class="yinhao">「河東有三萬戶，非皆欲爲亂也。今兵迫之急，欲爲善者無主，必懼而聽於固。固等勢專，<span class="jiaozhusup">【章：甲十一行本「專」下有「必以死戰」四字；乙十一行本同；孔本同；張校同。】</span>討之不勝，爲難未已；討之而勝，是殘一郡之民也。且固等未顯絕王命，外以請故君爲名，必不害新君，吾單車直往，出其不意，固爲人多計而無斷，<span class="jiazhu">斷，丁亂翻。</span>必僞受吾，吾得居郡一月，以計縻之，足矣。」</span>遂詭道從郖津渡。<span class="jiazhu"><span class="shu-ming">水經註</span>：河水東逕湖縣故城北，又東合柏谷水，又東右合門水。河水於此有郖津之名。郖，音竇。</span></p>
<p class="em2 strong" id="online_toc_64">范先欲殺畿以威衆，且觀畿去就，於門下斬殺主簿以下三十餘人，畿舉動自若。於是固曰：<span class="yinhao">「殺之無損，徒有惡名；且制之在我。」</span>遂奉之。畿謂固、先曰：<span class="yinhao">「衞、范，河東之望也，吾仰成而已。<span class="jiazhu">仰，牛向翻。</span>然君臣有定義，成敗同之，大事當共平議。」</span>以固爲都督，行丞事，領功曹；<span class="jiazhu">旣以爲都督，又令行郡丞事，又領功曹也。都督掌兵，丞貳太守，於郡事無所不關，功曹掌選署功勞，陽以郡權悉與之也。</span>將校吏兵三千餘人，皆范先督之。<span class="jiazhu">將，卽亮翻。校，戶敎翻。</span>固等喜，雖陽事畿，不以爲意。固欲大發兵，畿患之，說固曰：<span class="yinhao">「今大發兵，衆情必擾，不如徐以貲募兵。」</span>固以爲然，從之，得兵甚少。<span class="jiazhu">以貲募兵，則郡計不足以繼，故得兵甚少。</span>畿又喻固等曰：<span class="yinhao">「人情顧家，諸將掾史，可分遣休息，<span class="jiazhu">掾，于絹翻。</span>急緩召之不難。」</span>固等惡逆衆心，<span class="jiazhu">惡，烏路翻。</span>又從之。於是善人在外，陰爲己援；惡人分散，各還其家。</p>
<p class="em2 strong" id="online_toc_65">會白騎攻東垣，<span class="jiazhu">白騎，張白騎之衆相聚爲賊者也。垣縣，屬河東郡，<span class="yinhao">「東」</span>字衍。<span class="shu-ming">續漢志</span>，垣縣，<span class="shu-ming">註</span>云：山在東，狀如垣。蓋此時已有東垣之名。騎，奇寄翻。</span>高幹入濩澤。<span class="jiazhu">濩澤縣，屬河東郡。賢曰：今澤州縣。師古曰：濩，音烏號翻。</span>畿知諸縣附己，乃出，單將數十騎，赴堅壁而守之，<span class="jiazhu">將，卽亮翻。堅壁，壁壘之最堅者。</span>吏民多舉城助畿者，<span class="jiazhu">舉城，謂舉屬縣城也。</span>比數十日，<span class="jiazhu">比，必寐翻。</span>得四千餘人。固等與高幹、張晟共攻畿，不下，略諸縣，無所得。曹操使議郎張旣西徵關中諸將馬騰等，皆引兵會擊晟等，破之，斬固、琰等首，其餘黨與皆赦之。</p>
<p class="em2 strong" id="online_toc_66">於是杜畿治河東，務崇寬惠。<span class="jiazhu">治，直之翻。</span>民有辭訟，畿爲陳義理，遣歸諦思之，<span class="jiazhu">爲，于僞翻。諦，可計翻；審也。</span>父老皆自相責怒，不敢訟；勸耕桑，課畜牧，百姓家家豐實；然後興學校，<span class="jiazhu">校，戶敎翻。</span>舉孝弟，<span class="jiazhu">弟，讀曰悌。</span>修戎事，講武備，河東遂安。畿在河東十六年，常爲天下最。<span class="jiazhu">爲曹操因河東資實以平關中張本。杜畿之子爲杜恕，恕之子爲杜預。其守河東，觀其方略，固未易才也。余竊謂杜氏仕於魏、晉，累世貴盛，必有家傳，史因而書之，固有過其實者。</span></p>
<p class="em2 strong" id="online_toc_67"><span class="yinwen">5</span>祕書監、侍中荀悅<span class="jiazhu">桓帝延熹二年，置祕書監，秩六百石。</span>作<span class="shu-ming">申鑒</span>五篇，奏之。悅，爽之兄子也。時政在曹氏，天子恭己，<span class="jiazhu">言恭己南面而已，政事無所預也。孔子曰：無爲而治者，其舜也歟！夫何爲哉，恭己正南面而已。後世遂以政在強臣、己無所預爲恭己。舜之恭己，果如是哉！</span>悅志在獻替，<span class="jiazhu">獻可替否。</span>而謀無所用，故作是書。其大略曰：<span class="yinhao">「爲政之術，先屛四患，<span class="jiazhu">屛，必郢翻。</span>乃崇五政。僞亂俗，私壞法，放越軌，奢敗制：<span class="jiazhu">壞，音怪。敗，補邁翻。</span>四者不除，則政末由行矣，是謂四患。興農桑以養其生，審好惡以正其俗，<span class="jiazhu">好，呼到翻。惡，烏路翻。</span>宣文敎以章其化，立武備以秉其威，明賞罰以統其法，是謂五政。人不畏死，不可懼以罪；人不樂生，不可勸以善。故在上者，先豐民財以定其志，是謂養生。<span class="jiazhu">此說，萬世不可易也。樂，音洛。</span>善惡要乎功罪，毀譽効於準驗，<span class="jiazhu"><span class="shu-ming">書</span>云：無稽之言勿聽。</span>聽言責事，舉名察實，無或詐僞以蕩衆心。<span class="jiazhu">蕩，謂動之也。以詐僞動之，則人之心亦必動於詐僞，以應其上。</span>故俗無姦怪，民無淫風，是謂正俗。榮辱者，賞罰之精華也，故禮敎榮辱以加君子，化其情也；桎梏鞭撲以加小人，化其形也。<span class="jiazhu">桎，之日翻。梏，工沃翻。撲，普卜翻。</span>若敎化之廢，推中人而墜於小人之域，<span class="jiazhu">推，吐雷翻。</span>敎化之行，引中人而納於君子之塗，是謂章化。在上者必有武備以戒不虞，安居則寄之內政，<span class="jiazhu"><span class="shu-ming">國語</span>：管仲相齊桓公，作內政以寄軍令。</span>有事則用之軍旅，是謂秉威。賞罰，政之柄也。人主不妄賞，非愛其財也，賞妄行，則善不勸矣；不妄罰，非矜其人也，罰妄行，則惡不懲矣。賞不勸，謂之止善，罰不懲，謂之縱惡。在上者能不止下爲善，不縱下爲惡，則國法立矣。是謂統法。四患旣獨，<span class="jiaozhusup">【章：甲十一行本「獨」作「蠲」；乙十一行本同；熊校同。】</span>五政又立，行之以誠，守之以固，簡而不怠，疏而不失，垂拱揖讓，而海內平矣。」</span><span class="jiazhu">荀悅<span class="shu-ming">申鑒</span>，其立論精切，關於國家興亡之大致，過於彧、攸；至於揣摩天下之勢，應敵設變，以制一時之勝，悅未必能也。曹操姦雄，親信彧、攸，而悅乃在天子左右。悅非比於彧、攸，而操不之忌，蓋知悅但能持論，其才必不能辦也。嗚呼！東都之季，荀淑以名德稱，而彧、攸以智略濟，荀悅蓋得其祖父之彷彿耳！其才不足以用世，其言僅見於此書。後之有天下國家者，尙論其世，深味其言，則知悅之忠於漢室，而有補於天下國家也。蠲，吉玄翻。</span></p>
</div></body></html>