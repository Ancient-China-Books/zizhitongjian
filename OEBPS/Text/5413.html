<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第三十四·漢紀二十六·孝哀皇帝中</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀二十六">漢紀二十六</span></span></h1>
<p><span class="jiazhu">起柔兆執徐<span class="biaozhusup" data-rel="">（丙辰）</span>，盡著雍敦牂<span class="biaozhusup" data-rel="">（戊午）</span>，凡三年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="孝哀皇帝中">孝哀皇帝中</span></span></h5>
<div class="yeartoc" id="year_toc_383"><p class="strong"><span class="section" id="title-3"><span data-head-description="孝哀皇帝中" data-head-level="h4" data-head-title="建平二年">建平二年</span></span><span class="biaozhusup" data-rel="">（丙辰、前五年）</span></p></div>
<p class="em2 strong"><span class="yinwen">1</span>春，正月，有星孛于牽牛。<span class="jiazhu">《晉·天文志》：牽牛六星，天之關梁，主犧牲事。孛，蒲內翻。</span></p>
<p class="em2 strong"><span class="yinwen">2</span>丁、傅宗族驕奢，皆嫉傅喜之恭儉。又，傅太后欲求稱尊號，與成帝母齊尊；喜與孔光、師丹共執以爲不可。上重違大臣正議，<span class="jiazhu">師古曰：重，難也。</span>又內迫傅太后，依違者連歲。<span class="jiazhu">如淳曰：依違，不決事之言也。余謂上二語，卽依違之意。</span>傅太后大怒，上不得已，先免師丹以感動喜；<span class="jiazhu">師丹免見上卷上年。</span>喜終不順。朱博與孔鄕侯傅晏連結，共謀成尊號事，數燕見，<span class="jiazhu">數，所角翻。見，賢遍翻。</span>奏封事，毀短喜及孔光。<span class="jiazhu">毀短者，譖毀而言其短也。</span>丁丑，上遂策免喜，以侯就第。</p>
<p class="em2 strong">御史大夫官旣罷，<span class="jiazhu">成帝綏和元年，罷御史大夫，置大司空，事見三十二卷。</span>議者多以爲古今異制，漢自天子之號下至佐史，皆不同於古，<span class="jiazhu">漢官至斗食、佐史而止。言漢承秦號爲皇帝，下至百官稱號，皆不與古同。</span>而獨改三公，職事難分明，無益於治亂。<span class="jiazhu">治，直吏翻。</span>於是朱博奏言：<span class="yinhao">「故事：選郡國守相高第爲中二千石，<span class="jiazhu">守，式又翻。相，息亮翻。</span>選中二千石爲御史大夫，任職者爲丞相；<span class="jiazhu">言御史大夫能任其職，則進而爲相。</span>位次有序，所以尊聖德，重國相也。今中二千石未更御史大夫而爲丞相，<span class="jiazhu">師古曰：更，經也，音工衡翻。</span>權輕，非所以重國政也。臣愚以爲大司空官可罷，復置御史大夫，遵奉舊制。臣願盡力以御史大夫爲百僚率！」</span>上從之。夏，四月，戊午，更拜博爲御史大夫。又以丁太后兄陽安侯明爲大司馬、衞將軍，置官屬；大司馬冠號如故事。<span class="jiazhu">復綏和以前之制也。冠，古玩翻。</span></p>
<p class="em2 strong"><span class="yinwen">3</span>傅太后又自詔丞相、御史大夫曰：<span class="yinhao">「高武侯喜附下罔上，與故大司空丹同心背畔，放命圮族，<span class="jiazhu">應劭曰：謂放棄敎令，圮其族類。背，蒲妹翻。圮，皮美翻。</span>不宜奉朝請，<span class="jiazhu">朝，直遙翻。請，才性翻，又如字。</span>其遣就國！」</span></p>
<p class="em2 strong"><span class="yinwen">4</span>丞相孔光，自先帝時議繼嗣，有持異之隙，又重忤傅太后指：<span class="jiazhu">持異事見三十二卷成帝綏和元年。重忤傅太后指，謂不使居北宮，奏傅遷，持稱尊號之議也。師古曰：重，音直用翻。忤，五故翻。</span>由是傅氏在位者與朱博爲表裏，共毀譖光。<span class="jiazhu">表，外也。裏，內也。傅氏譖之於內，朱博毀之於外也。</span>乙亥，策免光爲庶人。<span class="jiazhu">師古曰：《漢舊儀》云：丞相有他過，使者奉策書，卽時步出府，乘棧車歸田里。</span>以御史大夫朱博爲丞相，封陽鄕侯；<span class="jiazhu">《恩澤侯表》：陽鄕侯，國於山陽湖陵。《考異》曰：《公卿表》：<span class="yinhao">「四月乙未，孔光免，朱博爲丞相。」</span>又曰：<span class="yinhao">「四月，戊午，博爲御史大夫；乙亥，遷。」</span>《五行志》：<span class="yinhao">「五月，乙亥朔，博爲丞相。」</span>荀《紀》：<span class="yinhao">「乙亥，孔光免。」</span>按《長曆》，是月丁巳朔，無乙未；十九日乙亥，非朔也。《表》、《志》皆有誤。</span>少府趙玄爲御史大夫。<span class="jiazhu">成帝綏和元年，趙玄自太子太傅左遷，今復進用，皆丁、傅之意也。</span>臨延登受策，<span class="jiazhu">師古曰：延入而登殿也。《漢舊儀》云：丞相、御史大夫初拜，皇帝延登親詔也。</span>有大聲如鍾鳴，殿中郎吏陛者皆聞焉。<span class="jiazhu">師古曰：陛者，謂執兵列於陛側。</span></p>
<p class="em2 strong">上以問黃門侍郎蜀郡揚雄<span class="jiazhu">《續漢志》：給事黃門侍郎，六百石，掌侍從左右，給事中，關通中外及諸王朝見於殿上，引王就坐。揚雄《解嘲》所謂<span class="yinhao">「官不過侍郎，擢纔給事黃門」</span>者也。揚雄自謂其先出自有周伯僑者，食采於晉之楊，因氏焉。不知伯僑，周何別也。</span>及李尋。尋對曰：<span class="yinhao">「此《洪範》所謂鼓妖者也。師法，以爲人君不聰，爲衆所惑，空名得進，則有聲無形，不知所從生。<span class="jiazhu">《洪範五行傳》曰：聽之不聰，是謂不謀，時則有鼓妖。君嚴猛而閉下，臣戰栗而塞耳，則妄聞之氣發於音聲，故有鼓妖。妖，於驕翻。</span>其《傳》曰：『歲、月、日之中，則正卿受之。』今以四月日加辰、巳有異，是爲中焉。<span class="jiazhu">以一歲三分之，則四月已爲歲之中。以一日三分之，則辰、巳已爲日之中。</span>正卿，謂執政大臣也。宜退丞相、御史，以應天變。然雖不退，不出期年，其人自蒙其咎。」</span><span class="jiazhu">師古曰：期年，十二月也。蒙，猶被也。期，音基。</span>揚雄亦以爲<span class="yinhao">「鼓妖，聽失之象也。朱博爲人強毅，多權謀，宜將不宜相，<span class="jiazhu">將，卽亮翻。相，息亮翻。</span>恐有凶惡亟疾之怒。」</span><span class="jiazhu">師古曰：亟，急也；音居力翻。</span>上不聽。</p>
<p class="em2 strong">朱博旣爲丞相，上遂用其議，下詔曰：<span class="yinhao">「定陶共皇之號，不宜復稱定陶；<span class="jiazhu">復，扶又翻。</span>尊共皇太后曰帝太太后，稱永信宮；共皇后曰帝太后，稱中安宮；爲共皇立寢廟於京師，<span class="jiazhu">爲，于僞翻。</span>比宣帝父悼皇考制度。」</span><span class="jiazhu">宣帝旣立八年，有司言：禮，父爲士，子爲天子，祭以天子。悼園宜稱皇考，立廟，因園爲寢，以時薦享焉。然悼園在廣明成鄕，長安東郭之外也。定陶共王葬定陶而立廟京師，則非因園爲寢矣。</span>於是四太后各置少府、太僕，秩皆中二千石。<span class="jiazhu">傅太后、丁太后、趙太后與太皇太后爲四太后。</span>傅太后旣尊後，尤驕，與太皇太后語，至謂之<span class="yinhao">「嫗」</span>。<span class="jiazhu">嫗，威遇翻。</span>時丁、傅以一二年間暴興尤盛，爲公卿列侯者甚衆；然帝不甚假以權勢，不如王氏在成帝世也。</p>
<p class="em2 strong"><span class="yinwen">5</span>丞相博、御史大夫玄奏言：<span class="yinhao">「前高昌侯宏，首建尊號之議，而爲關內侯師丹所劾奏，免爲庶人。<span class="jiazhu">事見上卷綏和二年。劾，戶槪翻。</span>時天下<span class="jiaozhusup">【嚴：「下」改「子」。】</span>衰粗，委政於丹，<span class="jiazhu">師古曰：言新有成帝之喪，斬衰粗服，故天子不親政事也。衰，音倉回翻。</span>丹不深惟褒廣尊號之義，<span class="jiazhu">惟，思也。</span>而妄稱說，抑貶尊號，虧損孝道，不忠莫大焉！陛下仁聖，昭然定尊號，宏以忠孝復封高昌侯；丹惡逆暴著，雖蒙赦令，不宜有爵邑，請免爲庶人。」</span>奏可。</p>
<p class="em2 strong">又奏：<span class="yinhao">「新都侯莽前爲大司馬，不廣尊尊之義，抑貶尊號，虧損孝道，<span class="jiazhu">事亦見上卷綏和二年。</span>當伏顯戮。幸蒙赦令，不宜有爵土，請免爲庶人。」</span>上曰：<span class="yinhao">「以莽與<span class="jiaozhusup">【章：乙十一行本「與」下有「太」字；孔本同。】</span>皇太后有屬，勿免，遣就國。」</span>及平阿侯仁臧匿趙昭儀親屬，皆遣就國。<span class="jiazhu">仁，譚之子也。臧，古藏字通。</span></p>
<p class="em2 strong">天下多冤王氏者！<span class="jiazhu">爲下元壽二年王莽復柄國張本。</span>諫大夫楊宣上封事言：<span class="yinhao">「孝成皇帝深惟宗廟之重，稱述陛下至德以承天序，<span class="jiazhu">天序，謂帝王正統相傳之次，天所命也。上，時掌翻。</span>聖策深遠，恩德至厚。惟念先帝之意，豈不欲以陛下自代，奉承東宮哉！<span class="jiazhu">師古曰：言供養太后。</span>太皇太后春秋七十，數更憂傷，<span class="jiazhu">謂先罹元帝之喪而又哭成帝也。數，所角翻。更，工衡翻。</span>敕令親屬引領以避丁、傅，<span class="jiazhu">師古曰：引領，自引道領而退也。</span>行道之人爲之隕涕。<span class="jiazhu">爲，于僞翻。</span>況於陛下！登高遠望，獨不慚於延陵乎！」</span><span class="jiazhu">言王氏斥逐而丁、傅貴寵，若登高而望成帝陵寢，寧不有慚於付託乎！</span>帝深感其言，復封成都侯商中子邑爲成都侯。<span class="jiazhu">綏和二年，商子況以罪奪侯；今以邑紹封。中，讀曰仲。</span></p>
<p class="em2 strong"><span class="yinwen">6</span>朱博又奏言：<span class="yinhao">「漢家故事，置部刺史，秩卑而賞厚，<span class="jiazhu">漢刺史秩六百石耳；居部九歲，舉爲守相，秩二千石；其有異材功效著者輒登擢。</span>咸勸功樂進。<span class="jiazhu">師古曰：勸功，自勸勉而立功也。樂，音洛。</span>前罷刺史，更置州牧，<span class="jiazhu">事見三十二卷成帝綏和元年。更，工衡翻。</span>秩眞二千石，位次九卿；九卿缺，以高第補；其中材則茍自守而已，恐功效陵夷，<span class="jiazhu">師古曰：陵夷，謂漸廢替。</span>姦軌不禁。臣請罷州牧，置刺史如故。」</span>上從之。</p>
<p class="em2 strong"><span class="yinwen">7</span>六月，庚申，帝太后丁氏崩，詔歸葬定陶共皇之園，<span class="jiazhu">從夫也，共皇葬於其國。賢曰：在今曹州濟陰縣北。共，讀曰恭。</span>發陳留、濟陰近郡國五萬人穿復土。<span class="jiazhu">近郡國，謂郡國之近定陶者。《前書音義》曰：穿復土，謂穿壙塡塞事也。言下棺訖，復以土爲墳，故曰復土。近，其靳翻。</span></p>
<p class="em2 strong"><span class="yinwen">8</span>初，成帝時，齊人甘忠可詐造《天官曆》、《包元太平經》十二卷，言漢家逢天地之大終，當更受命於天；以敎渤海夏賀良等。<span class="jiazhu">夏，戶雅翻。</span>中壘校尉劉向奏忠可假鬼神，罔上惑衆；<span class="jiazhu">忠可詐稱<span class="yinhao">「天帝使眞人赤精子下敎我」</span>，故向奏之。</span>下獄，治服；<span class="jiazhu">服其挾詐也。下，遐稼翻。</span>未斷，病死。<span class="jiazhu">斷，丁亂翻。</span>賀良等復私以相敎。<span class="jiazhu">復，扶又翻；下同。</span>上卽位，司隸校尉解光、騎都尉李尋白賀良等，皆待詔黃門。<span class="jiazhu">應劭曰：諸以材技徵召，未有正官，故曰待詔。董巴曰：黃門，禁門黃闥。</span>數召見，<span class="jiazhu">數，所角翻。見，賢遍翻。</span>陳說<span class="yinhao">「漢曆中衰，當更受命。成帝不應天命，故絕嗣。今陛下久疾，變異屢數，<span class="jiazhu">師古曰：數，音所角翻。</span>天所以譴告人也；宜急改元易號，乃得延年益壽，皇子生，災異息矣。得道不得行，<span class="jiazhu">師古曰：言知道而不能行。</span>咎殃且無不有，洪水將出，災火且起，滌盪民人。」</span>上久寢疾，<span class="jiazhu">班固曰：上卽位痿痹，末年浸劇。</span>冀其有益，遂從賀良等議，詔大赦天下，以建平二年爲太初元年，號曰<span class="yinhao">「陳聖劉太平皇帝」</span>，<span class="jiazhu">李斐曰：陳，道也；言得神道聖者劉也。如淳曰：陳，舜後。王莽，陳之後。謬語陳當立而不知。韋昭曰：敷陳聖劉之德也。師古曰：如、韋二說是也。余謂韋說不詭於正，如說則流於巫。顏以爲二說皆是，將安從乎！</span>漏刻以百二十爲度。<span class="jiazhu">師古曰：舊漏，晝夜共百刻，今增其二十。</span></p>
<p class="em2 strong"><span class="yinwen">9</span>秋，七月，以渭城西北原上永陵亭部爲初陵，勿徙郡國民。</p>
<p class="em2 strong"><span class="yinwen">10</span>上旣改號月餘，寢疾自若。夏賀良等復欲妄變政事，大臣爭以爲不可許。賀良等奏言：<span class="yinhao">「大臣皆不知天命，宜退丞相、御史，以解光、李尋輔政。」</span>上以其言無驗，八月，詔曰：<span class="yinhao">「待詔賀良等建言改元易號，增益漏刻，可以永安國家；朕信道不篤，過聽其言，<span class="jiazhu">師古曰：過，誤也。</span>冀爲百姓獲福，卒無嘉應。<span class="jiazhu">爲，于僞翻。卒，子恤翻。</span>夫過而不改，是謂過矣！<span class="jiazhu">《論語》載孔子之言。</span>六月甲子詔書，非赦令，皆蠲除之。<span class="jiazhu">如淳曰：悔前赦令不蒙其福，故收令還之。臣瓚曰：改元易號，大赦天下，以求延祚而不蒙福，哀帝悔之，故更下制書，諸非赦事皆除之。謂改制易號，今皆復故也。師古曰：如說非也，瓚說是矣。唯赦令不改，餘皆除之。</span>賀良等反道惑衆，姦態當窮竟。」</span>皆下獄，伏誅。<span class="jiazhu">下，遐稼翻。</span>尋及解光減死一等，徙敦煌郡。<span class="jiazhu">此漢法所謂減死徙邊也。減死者，罪至死而特爲末減也。減死罪一等，爲城旦、舂。</span></p>
<p class="em2 strong"><span class="yinwen">11</span>上以寢疾，盡復前世所嘗興諸神祠凡七百餘所，<span class="jiazhu">成帝建始初，匡衡、張譚奏罷諸神祠不應禮者，今盡復之。</span>一歲三萬七千祠云。<span class="jiazhu">神祠旣多，而有歲五祠者，有歲四祠者，故其數若是之多。</span></p>
<p class="em2 strong"><span class="yinwen">12</span>傅太后怨傅喜不已，使孔鄕侯<span class="jiaozhusup">【章：乙十一行本「侯」有「晏」字；孔本同；張校同。】</span>風丞相朱博令奏免喜侯。<span class="jiazhu">師古曰：風，讀曰諷。</span>博與御史大夫趙玄議之，玄言：<span class="yinhao">「事已前決，<span class="jiazhu">謂前已決遣就國，罪無重科也。</span>得無不宜？」</span><span class="jiazhu">師古曰：得無，猶言無乃也。</span>博曰：<span class="yinhao">「已許孔鄕侯矣。匹夫相要，尙相得死，<span class="jiazhu">要，一遙翻。得死，謂得其死力；一曰：得其相爲死也。</span>何況至尊！<span class="jiazhu">至尊，謂傅太后。</span>博唯有死耳！」</span><span class="jiazhu">大臣以道事君，而博以死奉私屬，貪權藉勢之心爲之也。</span>玄卽許可。博惡獨斥奏喜，<span class="jiazhu">惡，烏故翻。</span>以故大司空氾鄕侯何武前亦坐過免就國，<span class="jiazhu">事見上卷綏和二年。</span>事與喜相似，卽幷奏：<span class="yinhao">「喜、武前在位，皆無益於治，<span class="jiazhu">治，直吏翻。</span>雖已退免，爵土之封，非所當也；皆請免爲庶人。」</span>上知傅太后素怨喜，疑博、玄承指，卽召玄詣尙書問狀，玄辭服。<span class="jiazhu">丞相、御史同奏，而獨召問玄者，以博強毅多權詐，難遽得其情，而玄易以窮詰也。</span>有詔：<span class="yinhao">「左將軍彭宣與中朝者雜問」</span>，宣等奏劾<span class="yinhao">「博、玄、晏皆不道，不敬，<span class="jiazhu">劾，戶槪翻。</span>請召詣廷尉詔獄」</span>。上減玄死罪三等，削晏戶四分之一；<span class="jiazhu">減死罪三等，爲隸臣妾。晏封五千戶，削其千二百五十。</span>假謁者節召丞相詣廷尉，博自殺，國除。</p>
<p class="em2 strong"><span class="yinwen">13</span>九月，以光祿勳平當爲御史大夫；冬，十月，甲寅，遷爲丞相；以冬月故，且賜爵關內侯。<span class="jiazhu">如淳曰：《漢儀注》，御史大夫爲丞相，更春乃封，故先賜爵關內侯也。李奇曰：以冬月非封侯時，故且先賜爵關內侯也。師古曰：李說是也。</span>以京兆尹平陵王喜爲御史大夫。<span class="jiazhu">按《表》、《傳》，<span class="yinhao">「喜」</span>當作<span class="yinhao">「嘉」</span>，詳見下年。及審是。［衍］</span></p>
<p class="em2 strong"><span class="yinwen">14</span>上欲令丁、傅處爪牙官，<span class="jiazhu">處，昌呂翻。</span>是歲，策免左將軍淮陽彭宣，以關內侯歸家，而以光祿勳丁望代爲左將軍。<span class="jiazhu">上策宣曰：<span class="yinhao">「前有司數奏言：諸侯國人不得宿衞；將軍不宜典兵馬，處大位。朕惟將軍任漢將之重，而子又前娶淮陽王女，婚姻不絕，非國之制，其上左將軍印綬。」</span>余按彭宣以連姻藩國而免官，丁、傅以戚黨而見用，卒之奪劉氏者，非藩國，乃外戚也。丁、傅於國有大故之時，拱手授柄於王氏，而彭宣乃能辭三公位於王莽專權之初，任官惟賢材，烏得拘小嫌乎！</span></p>
<p class="em2 strong"><span class="yinwen">15</span>烏孫卑爰疐侵盜匈奴西界，單于遣兵擊之，殺數百人，略千餘人，敺牛畜去。卑爰疐恐，遣子趨逯爲質匈奴，<span class="jiazhu">疐，竹二翻。師古曰：敺，與驅同。逯，音錄。質，音致；下同。</span>單于受，以狀聞。漢遣使者責讓單于，告令還歸卑爰疐質子；<span class="jiazhu">責以匈奴、烏孫並爲漢臣，單于不當擅受卑爰疐質子。</span>單于受詔遣歸。</p>
<div class="yeartoc" id="year_toc_384"><p class="strong"><span class="section" id="title-4"><span data-head-description="孝哀皇帝中" data-head-level="h4" data-head-title="建平三年">三年</span></span><span class="biaozhusup" data-rel="">（丁卯、前四年）</span></p></div>
<p class="em2 strong"><span class="yinwen">1</span>春，正月，立廣德夷王弟廣漢爲廣平王。<span class="jiazhu">廣德夷王雲客，成帝鴻嘉二年封；又二年，薨，無後。今立廣漢以奉中山靖王嗣。《諡法》：安心好靜曰夷；克殺秉政曰夷。</span></p>
<p class="em2 strong"><span class="yinwen">2</span>帝太太后<span class="jiaozhusup">【章：乙十一行本「帝」上有「癸卯」二字；孔本同；退齋校同。】</span>所居桂宮正殿火。<span class="jiazhu">《考異》曰：《五行志》云：<span class="yinhao">「桂宮鴻寧殿災。」</span>荀《紀》云：<span class="yinhao">「桂宮正殿火。」</span>今從《哀紀》。</span></p>
<p class="em2 strong"><span class="yinwen">3</span>上使使者召丞相平當，欲封之；當病篤，不應。<span class="jiazhu">不應召也。</span>室家或謂當：<span class="yinhao">「不可強起受侯印爲子孫邪？」</span><span class="jiazhu">室家，當之妻子也。謂受侯印而死，得以封爵遺子孫也。強，其兩翻。爲，于僞翻；下同。</span>當曰：<span class="yinhao">「吾居大位，已負素餐責矣；起受侯印，還臥而死，死有餘罪。今不起者，所以爲子孫也！」</span>遂上書乞骸骨，上不許。三月，己酉，當薨。</p>
<p class="em2 strong"><span class="yinwen">4</span>有星孛于河鼓。<span class="jiazhu">《天文志》：河鼓，在牽牛北；大星，上將；左、右星，左、右將。孛，蒲內翻。</span></p>
<p class="em2 strong"><span class="yinwen">5</span>夏，四月，丁酉，王嘉爲丞相，河南太守王崇爲御史大夫。<span class="jiazhu">守，式又翻。</span>崇，京兆尹駿之子也。嘉以時政苛急，郡國守相數有變動，<span class="jiazhu">數，所角翻。</span>乃上疏曰：<span class="yinhao">「臣聞聖王之功在於得人，孔子曰：『材難，不其然與！』<span class="jiazhu">師古曰：《論語》載孔子之言也。材難，言有賢材者難得也。與，讀曰歟。余謂材難二語，古語也；孔子引之，謂其言之是也。</span>故『繼世立諸侯，象賢也。』<span class="jiazhu">《禮記·郊特牲》之文。師古曰：象其先父祖之賢耳，非必皆賢也。</span>雖不能盡賢，天子爲擇臣、立命卿以輔之。<span class="jiazhu">《記·王制》：大國三卿，皆命於天子；次國三卿，二卿命於天子，一卿命於其君；小國二卿，皆命於其君。春秋之時，如晉之六卿，以中軍帥爲正卿，亦其君先命之而後聞於天子耳。齊之高、國，魯之三桓，皆世卿也。漢之王國傅、相、中尉命於天子，猶古之命卿也。</span>居是國也，累世尊重，然後士民之衆附焉，是以敎化行而治功立。<span class="jiazhu">治，直吏翻。</span>今之郡守重於古諸侯，<span class="jiazhu">周初班爵五等，公、侯地方百里，伯七十里，子、男五十里。其後齊、晉、秦、楚，以兼幷而地始廣大耳。漢郡守方制千里，連城以十數，是重於古諸侯也。守，式又翻；下同。</span>往者致選賢材，<span class="jiazhu">致，極也。</span>賢材難得，拔擢可用者，或起於囚徒。昔魏尙坐事繫，文帝感馮唐之言，遣使持節赦其罪，拜爲雲中太守；匈奴忌之。<span class="jiazhu">事見十四卷文帝十四年。</span>武帝擢韓安國於徒中，拜爲梁內史；骨肉以安。<span class="jiazhu">按《韓安國傳》：安國坐法抵罪。會梁內史缺，漢使使者拜安國爲梁內史，起徒中爲二千石。此景帝時事也。<span class="yinhao">「武帝」</span>，當作<span class="yinhao">「景帝」</span>。師古曰：骨肉以安，言梁孝王免罪也。</span>張敞爲京兆尹，有罪當免，黠吏知而犯敞，<span class="jiazhu">黠，下八翻。</span>敞收殺之，其家自冤，<span class="jiazhu">自言其冤也。</span>使者覆獄，劾敞賊殺人，上逮捕不下，<span class="jiazhu">上奏請逮捕敞，而天子不下其奏也。上，時掌翻。下，遐嫁翻。</span>會免；亡命十數日，宣帝徵敞拜爲冀州刺史，卒獲其用。<span class="jiazhu">事見二十七卷宣帝甘露元年。卒，子恤翻。</span>前世非私此三人，貪其材器有益於公家也。孝文時，吏居官者或長子孫，<span class="jiaozhusup">【章：乙十一行本「孫」下有「以官爲氏」四字；孔本同；張校同；退齋校同。】</span><span class="jiazhu">長，知兩翻；下同。</span>倉氏、庫氏則倉庫吏之後也；其二千石長吏亦安官樂職，<span class="jiazhu">樂，音洛。</span>然後上下相望，莫有苟且之意。其後稍稍變易，公卿以下傳相促急，又數改更政事，<span class="jiazhu">傳，知戀翻。數，所角翻。更，工衡翻。</span>司隸、部刺史舉劾苛細，發揚陰私，<span class="jiazhu">司隸部三輔、三河、弘農，其餘部刺史分部諸郡國。劾，戶槪翻。</span>吏或居官數月而退，送故迎新，交錯道路。中材茍容求全，<span class="jiazhu">師古曰：不敢操持羣下也。</span>下材懷危內顧，<span class="jiazhu">師古曰：常恐獲罪，每爲私計也。</span>壹切營私者多。二千石益輕賤，吏民慢易之，或持其微過，增加成罪，言於司隸、刺史，或上書告之；衆庶知其易危，<span class="jiazhu">師古曰：言易可傾危。易，以豉翻。</span>小失意則有離畔之心。前山陽亡徒蘇令等縱橫，<span class="jiazhu">事見三十一卷成帝永始三年。師古曰：橫，音胡孟翻。</span>吏士臨難，<span class="jiazhu">難，乃旦翻。</span>莫肯伏節死義，以守、相威權素奪也。<span class="jiazhu">師古曰：守，郡守也；相，諸侯相也。素奪，謂不先假之威權也。</span>孝成皇帝悔之，下詔書，二千石不爲故縱，<span class="jiazhu">孟康曰：不以故縱爲罪，所以優之也。</span>遣使者賜金，尉厚其意，誠以爲國家有急，取辦於二千石；二千石尊重難危，乃能使下。孝宣皇帝愛其善治民之吏，有章劾事留中，會赦壹解。<span class="jiazhu">師古曰：不卽下治其事，恐爲擾重，故每留中；或經赦，令壹切皆解散也。余謂善治民之吏，宣帝愛其材，或有章劾，留中不下，會赦，則其事得釋。治，直之翻。劾，戶槪翻。</span>故事：尙書希下章，爲煩擾百姓，證驗繫治，或死獄中，章文必有『敢告之』字乃下。<span class="jiazhu">師古曰：所以丁寧告者之辭，絕其相誣也。余謂此乃防其誣告耳。下，遐稼翻。爲，于僞翻。</span>唯陛下留神於擇賢，記善忘過，容忍臣子，勿責以備。<span class="jiazhu">師古曰：不求備於一人也。余謂責備者，求全也。</span>二千石、部刺史、三輔縣令有材任職者，人情不能不有過差，宜可闊略，<span class="jiazhu">師古曰：當寬恕其小罪也。</span>令盡力者有所勸。此方今急務，國家之利也。前蘇令發，欲遣大夫使逐問狀，<span class="jiazhu">使之逐盜而問其狀也。</span>時見大夫無可使者，<span class="jiazhu">師古曰：謂見在大夫皆不堪爲使。見，賢遍翻。</span>召盩厔令尹逢，拜爲諫大夫遣之。<span class="jiazhu">盩厔，音舟窒。</span>今諸大夫有材能者甚少，宜豫畜養可成就者，則士赴難不愛其死；臨事倉卒乃求，非所以明朝廷也。」</span><span class="jiazhu">人材當聚於朝廷；事會之來，無可用者，倉猝求之，適所以明朝廷之無人耳。少，詩沼翻。畜，許六翻。難，乃旦翻。卒，讀曰猝。</span>嘉因薦儒者公孫光、滿昌<span class="jiazhu">《風俗通》：荊蠻有瞞氏，音舛變爲<span class="yinhao">「滿」</span>。《國語》：路、潞、泉、余、滿，皆赤狄，隗姓。</span>及能吏蕭咸、薛脩，皆故二千石有名稱者，天子納而用之。<span class="jiazhu">按嘉此疏，誠中當時之病。然爲相者在於朝夕納誨，隨事矯正，天下不能窺其際，而自臻於治平，不在著見於奏疏，以騰口說也。自宣帝之後，爲相者始加詳於奏疏，而考其治迹，愈不逮前，相業固不在乎此也。稱，尺證翻。</span></p>
<p class="em2 strong"><span class="yinwen">6</span>六月，立魯頃王子部鄕侯閔爲王。<span class="jiazhu">魯共王曾孫頃王封，傳國於其子文王睃；睃薨，無後；今立閔紹封。<span class="yinhao">「部鄕」</span>，據《紀》、《表》及《傳》當作<span class="yinhao">「郚鄕」</span>。師古曰：郚，音吾，又音魚。睃，音子緣翻。《地理志》，東海郡有郚鄕侯國。</span></p>
<p class="em2 strong"><span class="yinwen">7</span>上以寢疾未定，<span class="jiazhu">定，猶安也。</span>冬，十一月，壬子，令太皇太后下詔復甘泉泰畤、汾陰后土祠，罷南、北郊。<span class="jiazhu">成帝崩，皇太后詔罷甘泉，汾陰祠，復南、北郊。畤，音止。</span>上亦不能親至甘泉、河東，遣有司行事而禮祠焉。</p>
<p class="em2 strong"><span class="yinwen">8</span>無鹽危山土自起覆草，如馳道狀；<span class="jiazhu">無鹽縣，屬東平國。危山，山名。言土自起，覆草成路，如人力開掘，作馳道狀也。</span>又，瓠山石轉立。<span class="jiazhu">晉灼曰：《漢書》作<span class="yinhao">「報山」</span>。山脅石一枚，轉側起立，高九尺六寸，旁行一丈，廣四尺也。師古曰：報山，山名也。古作<span class="yinhao">「瓠」</span>字，爲其形似瓠耳。晉說是也。</span>東平王雲及后謁自之石所祭；治石象瓠山立石，束倍草，幷祠之。<span class="jiazhu">雲，元帝子東平王宇之子也。謁，后名也。蘇林曰：於宮中作山象。師古曰：倍草，黃倍草也。倍，音步賄翻。原父曰：<span class="yinhao">「立石」</span>屬上句。治，直之翻。</span>河內息夫躬、<span class="jiazhu">息夫，複姓。《姓譜》：嬀姓之國爲息氏，公子邊受爵爲大夫；又有息夫氏出焉。</span>長安孫寵相與謀共告之，曰：<span class="yinhao">「此取封侯之計也！」</span>乃與中郎右師譚<span class="jiazhu">張晏曰：右師，姓；譚，名。余謂右師，以官爲氏。</span>共因中常侍宋弘上變事，告焉。<span class="jiazhu">上，時掌翻。</span>是時上被疾，多所惡，事下有司，逮王后謁下獄驗治；服<span class="yinhao">「祠祭詛祝上，爲雲求爲天子，<span class="jiazhu">被，皮義翻。下，遐稼翻。詛，莊助翻。祝，職救翻。爲雲，于僞翻。</span>以爲石立，宣帝起之表也。」</span><span class="jiazhu">事見二十三卷昭帝元鳳三年。</span>有司請誅王，有詔，廢徙房陵。雲自殺，謁及舅伍宏及成帝舅安成共侯夫人放，皆棄市。<span class="jiazhu">安成共侯王崇，時已死矣，故稱帝舅及諡，以別下御史大夫王崇也。伍宏以醫伎得幸，出入禁門，蓋放薦之，故幷得禍。共，音恭。</span>事連御史大夫王崇，左遷大司農。擢寵爲南陽太守，譚潁川都尉，弘、躬皆光祿大夫、左曹、給事中。</p>
<div class="yeartoc" id="year_toc_385"><p class="strong"><span class="section" id="title-5"><span data-head-description="孝哀皇帝中" data-head-level="h4" data-head-title="建平四年">四年</span></span><span class="biaozhusup" data-rel="">（丁巳、前三年）</span></p></div>
<p class="em2 strong"><span class="yinwen">2</span>	春，正月，大旱。</p>
<p class="em2 strong"><span class="yinwen">2</span>關東民無故驚走，持稾或掫一枚，<span class="jiazhu">如淳曰：掫，麻幹也。師古曰：稾，禾稈也，音工老翻。掫，音鄒，又音側九翻。</span>轉相付與，曰<span class="yinhao">「行西王母籌」</span>，<span class="jiazhu">師古曰：西王母，元后壽考之象。行籌，又言執國家籌策，行於天下。</span>道中相過逢，多至千數；或被髮徒跣，或夜折關，或踰牆入，或乘車騎奔馳，以置驛傳行，<span class="jiazhu">被，皮義翻。折，而設翻。傳，知戀翻。</span>經郡國二十六至京師，不可禁止。民又聚會里巷阡陌，設博具，<span class="jiazhu">師古曰：博戲之具。</span>歌舞祠西王母，至秋乃止。<span class="jiazhu">《五行志》曰：此異乃王太后、莽之應也。</span></p>
<p class="em2 strong"><span class="yinwen">3</span>上欲封傅太后從父弟侍中、光祿大夫商，<span class="jiazhu">從，才用翻。</span>尙書僕射平陵鄭崇諫曰：<span class="yinhao">「孝成皇帝封親舅五侯，天爲赤黃，晝昏，日中有黑氣。<span class="jiazhu">事見三十卷成帝建始元年。爲，于僞翻。</span>孔鄕侯，皇后父，高武侯以三公封，尙有因緣。<span class="jiazhu">孔鄕侯，傅晏；高武侯，傅喜。言皇后父及三公封侯，尙有漢家舊比可因緣也。</span>今無故復欲封商，壞亂制度，<span class="jiazhu">復，扶又翻。壞，音怪。</span>逆天人之心，非傅氏之福也！臣願以身命當國咎！」</span>崇因持詔書案起。<span class="jiazhu">李奇曰：持當受詔書案起也。師古曰：李說非也。案者，卽寫詔之文。余按更始時，常侍奏事，韓夫人起，抵破書案。則案非文案之案也。李說是。</span>傅太后大怒曰：<span class="yinhao">「何有爲天子乃反爲一臣所顓制邪！」</span>二月，癸卯，上遂下詔封商爲汝昌侯。<span class="jiazhu">《恩澤侯表》，汝昌侯，國於東郡須昌之陽穀。《考異》曰：《哀紀》及《恩澤侯表》皆云<span class="yinhao">「商以今年二月封」</span>，而《孫寶傳》云：<span class="yinhao">「制詔丞相、大司空」</span>。按建平二年已罷大司空官，疑《傳》誤。</span></p>
<p class="em2 strong"><span class="yinwen">4</span>駙馬都尉、侍中雲陽董賢得幸於上，出則參乘，入御左右，<span class="jiazhu">乘，繩證翻；御，侍也。</span>賞賜累鉅萬，貴震朝廷。常與上臥起；嘗晝寢，偏藉上袖，<span class="jiazhu">師古曰：藉，謂身臥其上也。</span>上欲起，賢未覺，<span class="jiazhu">師古曰：覺，寐之寤也。覺，音工効翻。</span>不欲動賢，乃斷袖而起。<span class="jiazhu">斷，丁管翻。</span>又詔賢妻得通引籍殿中，止賢廬。<span class="jiazhu">師古曰：廬，謂殿中所宿止處。</span>又召賢女弟以爲昭儀，位次皇后。昭儀及賢與妻旦夕上下，並侍左右。<span class="jiazhu">上，時掌翻。</span>以賢父恭爲少府，賜爵關內侯。詔將作大匠爲賢起大第北闕下，重殿，洞門，<span class="jiazhu">師古曰：重殿，謂有前後殿；洞門，謂闕門相當也：皆僭天子之制度者也。爲，于僞翻。重，直龍翻。</span>土木之功，窮極技巧。<span class="jiazhu">技，渠綺翻。</span>賜武庫禁兵、上方珍寶。<span class="jiazhu">禁中謂之上方。</span>其選物上弟盡在董氏，<span class="jiazhu">選物，物之選其尤者。上弟，於衆物之中等第居上也。弟，與第同。</span>而乘輿所服乃其副也。<span class="jiazhu">乘，繩證翻。</span>及至東園祕器、珠襦、玉匣，<span class="jiaozhusup">【章：乙十一行本「匣」作「柙」。】</span><span class="jiazhu">師古曰：東園，署名，屬少府。《漢舊儀》云：東園祕器，作棺，梓素木，長三丈，崇廣四尺。珠襦，以珠爲襦，如鎧狀，連縫之，以黃金爲縷；腰以下，玉爲柙，長尺，廣二寸半，爲甲至足，亦縫以黃金縷。</span>豫以賜賢，無不備具。又令將作爲賢起冢塋義陵旁，<span class="jiazhu">義陵，帝壽陵也。塋，余傾翻，墓域。</span>內爲便房，剛柏題湊，<span class="jiazhu">服虔曰：便房，藏中便坐也。蘇林曰：以柏木黃心致累棺外，曰黃腸。木頭皆內向，故曰題湊。師古曰：便房，小曲室也。</span>外爲徼道，周垣數里，<span class="jiazhu">徼道，徼循之道。師古曰：徼，謂遮繞也，音工釣翻。垣，牆也。</span>門闕罘罳甚盛。<span class="jiazhu">罘，音浮。罳，音思。</span></p>
<p class="em2 strong">鄭崇以賢貴寵過度諫上，由是重得罪，<span class="jiazhu">師古曰：重，音直用翻。</span>數以職事見責；<span class="jiazhu">數，所角翻。</span>發疾頸癰，欲乞骸骨，不敢。尙書令趙昌佞讇，<span class="jiazhu">讇，古諂字。</span>素害崇；知見疏，因奏<span class="yinhao">「崇與宗族通，疑有姦，請治。」</span><span class="jiazhu">治，直之翻；下同。</span>上責崇曰：<span class="yinhao">「君門如市人，<span class="jiazhu">師古曰：言請求者多，交通賓客。</span>何以欲禁切主上？」</span>崇對曰：<span class="yinhao">「臣門如市，臣心如水。<span class="jiazhu">師古曰：言至清也。</span>願得考覆！」</span>上怒，下崇獄。<span class="jiazhu">下，遐稼翻。</span>司隸孫寶上書曰：<span class="jiazhu">成帝元延四年，省司隸校尉。綏和二年，上復置，但曰司隸，冠進賢冠，屬大司空。</span><span class="yinhao">「按尙書令昌奏僕射崇獄，覆治，榜掠將死，卒無一辭；<span class="jiazhu">師古曰：榜掠，謂笞擊而考問之也。榜，音彭。掠，音亮。卒，音子恤翻。</span>道路稱冤。疑昌與崇內有纖介，<span class="jiazhu">師古曰：言有細故宿嫌也。</span>浸潤相陷。自禁門樞機近臣，蒙受冤譖，虧損國家，爲謗不小。臣請治昌以解衆心。」</span>書奏，上下詔曰：<span class="yinhao">「司隸寶附下罔上，以春月作詆欺，遂其姦心，蓋國之賊也。免寶爲庶人。」</span>崇竟死獄中。</p>
<p class="em2 strong"><span class="yinwen">5</span>三月，諸<span class="jiaozhusup">【章：乙十一行本「諸」上有「丁卯」二字；孔本同。】</span>吏、散騎、光祿勳賈延爲御史大夫。<span class="jiazhu">延爲光祿勳而加諸吏、散騎也。《百官表》：諸吏得舉法；散騎，騎旁乘輿車。師古曰：騎而散從，無常職也。散，悉亶翻。</span></p>
<p class="em2 strong"><span class="yinwen">6</span>上欲侯董賢而未有緣，侍中傅嘉勸上定息夫躬、孫寵告東平本章，去宋弘，更言因董賢以聞，<span class="jiazhu">更定告章，刊去宋弘名而入董賢名。師古曰：定，謂改治其章也。去，羌呂翻。更，工衡翻。</span>欲以其功侯之，皆先賜爵關內侯。頃之，上欲封賢等而心憚王嘉，乃先使孔鄕侯晏持詔書示丞相、御史。於是嘉與御史大夫賈延上封事言：<span class="yinhao">「竊見董賢等三人始賜爵，衆庶匈匈，咸曰賢貴，其餘幷蒙恩；<span class="jiazhu">師古曰：言董賢以貴寵故妄得封，而躬、寵等遂蒙恩。</span>至今流言未解。陛下仁恩於賢等不已，宜暴賢等本奏語言，<span class="jiazhu">師古曰：暴，謂章露也。</span>延問公卿、大夫、博士、議郎，考合古今，明正其義，然後乃加爵土；不然，恐大失衆心，海內引領而議。<span class="jiazhu">引領，猶言引頸也。項背曰領。</span>暴評其事，必有言當封者，在陛下所從；天下雖不說，<span class="jiazhu">師古曰：說，讀曰悅。</span>咎有所分，不獨在陛下。前定陵侯淳于長初封，其事亦議，<span class="jiazhu">事見三十一卷成帝永始二年。</span>大司農谷永以長當封；衆人歸咎於永，先帝不獨蒙其譏。臣嘉、臣延，材駑不稱，<span class="jiazhu">稱，尺證翻。</span>死有餘責，知順指不迕，<span class="jiazhu">師古曰：迕，逆也，音五故翻。</span>可得容身須臾；所以不敢者，思報厚恩也。」</span>上不得已，且爲之止。<span class="jiazhu">爲，于僞翻；下同。</span></p>
<p class="em2 strong"><span class="yinwen">7</span>夏，六月，尊帝太太后爲皇太太后。<span class="jiazhu">傅太后也。</span></p>
<p class="em2 strong"><span class="yinwen">8</span>秋，八月，辛卯，上下詔切責公卿曰：<span class="yinhao">「昔楚有子玉得臣，晉文公爲之側席而坐；<span class="jiazhu">晉文公與楚戰，勝於城濮，文公猶有憂色，曰：<span class="yinhao">「得臣猶在，憂未歇也。」</span>《記》曰：有憂者側席而坐。</span>近事，汲黯折淮南之謀。<span class="jiazhu">事見十九卷武帝元狩元年。</span>今東平王雲等至有圖弒天子逆亂之謀者，是公卿股肱莫能悉心、務聰明以銷厭未萌故也。<span class="jiazhu">師古曰：悉，盡也。務聰明者，廣視聽也。厭，音一涉翻。</span>賴宗廟之靈，侍中、駙馬都尉賢等發覺以聞，咸伏厥辜。《書》不云乎：『用德章厥善。』<span class="jiazhu">師古曰：《尙書·盤庚》之辭也。</span>其封賢爲高安侯，<span class="jiazhu">《恩澤侯表》，高安侯，國於朱扶。而朱扶之地無所考。</span>南陽太守寵爲方陽侯，<span class="jiazhu">《恩澤侯表》，方陽侯，國於沛郡龍亢。</span>左曹、光祿大夫躬爲宜陵侯，<span class="jiazhu">《恩澤侯表》，宜陵侯，國於南陽杜衍。</span>賜右師譚爵關內侯。」</span>又封傅太后同母弟鄭惲子業爲陽信侯。<span class="jiazhu">《恩澤侯表》，陽信侯，國於南陽新野。惲，於粉翻。</span>息夫躬旣親近，數進見言事，<span class="jiazhu">近，其靳翻。數，所角翻。見，賢遍翻。</span>議論無所避，上疏歷詆公卿大臣。衆畏其口，見之仄目。</p>
<p class="em2 strong"><span class="yinwen">9</span>上使中黃門<span class="jiazhu">《續漢志》：中黃門比百石，掌給事禁中。</span>發武庫兵，前後十輩，送董賢及上乳母王阿舍。執金吾毋將隆奏言：<span class="yinhao">「武庫兵器，天下公用。國家武備，繕治造作，皆度大司農錢。<span class="jiazhu">毋將，複姓。治，直之翻。蘇林曰：用度皆出大司農。</span>大司農錢，自乘輿不以給共養；共養勞賜，一出少府。<span class="jiazhu">乘，繩證翻。師古曰：共，音居用翻。養，音弋尙翻。勞，郎到翻。</span>蓋不以本臧給末用，不以民力共浮費，<span class="jiazhu">臧，古藏字通，音徂浪翻。師古曰：共，讀曰供；下同。</span>別公私，示正路也。<span class="jiazhu">別，彼列翻。</span>古者諸侯、方伯得顓征伐，乃賜斧鉞，<span class="jiazhu">《禮記》曰：諸侯賜斧鉞，然後征。《王制》：八州八伯，謂之方伯，各統其州之國。</span>漢家邊吏職任距寇，亦賜武庫兵，皆任事然後蒙之。<span class="jiazhu">任，音壬。</span>《春秋》之誼，家不臧甲，<span class="jiazhu">《春秋公羊傳》載孔子墮三都之言。臧，與藏通；讀從平聲。</span>所以抑臣威，損私力也。今賢等便僻弄臣，<span class="jiazhu">便，頻連翻。</span>私恩微妾，而以天下公用給其私門，契國威器，共其家備，<span class="jiazhu">李奇曰：契，缺也。晉灼曰：契，取也。師古曰：李說是也；音詰結翻。</span>民力分於弄臣，武兵設於微妾，建立非宜，以廣驕僭，非所以示四方也。孔子曰：『奚取於三家之堂！』<span class="jiazhu">師古曰：《論語》云：三家者以《雍》徹。孔子曰：<span class="yinhao">「相維辟公，天子穆穆，奚取於三家之堂！」</span>言以《雍》徹食乃天子之禮，何爲在三家之堂也。三家，謂魯叔孫、仲孫、季孫也。余謂隆引孔子之言，以謂武庫兵器不當以共臣妾之家，猶歌《雍》不當在三家之堂也。</span>臣請收還武庫。」</span>上不說。<span class="jiazhu">說，讀曰悅。</span></p>
<p class="em2 strong">頃之，傅太后使謁者賤買執金吾官婢八人，隆奏言：<span class="yinhao">「買賤，請更平直。」</span><span class="jiazhu">《漢書》作<span class="yinhao">「賈賤」</span>。賈，讀曰價；下同。</span>上於是制詔丞相、御史：<span class="yinhao">「隆位九卿，旣無以匡朝廷之不逮，而反奏請與永信宮爭貴賤之賈，<span class="jiazhu">傅太后稱永信宮。</span>傷化失俗。以隆前有安國之言，左遷爲沛郡都尉。」</span>初，成帝末，隆爲諫大夫，嘗奏封事言：<span class="yinhao">「古者選諸侯入爲公卿，以褒功德，<span class="jiazhu">如衞武公、鄭武公、莊公是也。</span>宜徵定陶王使在國邸，以塡萬方。」</span><span class="jiazhu">師古曰：塡，讀曰鎭；音竹刃翻。</span>故上思其言而宥之。</p>
<p class="em2 strong"><span class="yinwen">10</span>諫大夫渤海鮑宣上書曰：<span class="jiazhu">《姓譜》：鮑，本自夏禹之裔，因封爲鮑氏。齊之鮑氏，世爲上卿。</span><span class="yinhao">「竊見孝成皇帝時，外親持權，人人牽引所私以充塞朝廷，<span class="jiazhu">塞，悉則翻。</span>妨賢人路，濁亂天下，奢泰亡度，<span class="jiazhu">亡，古無字通。</span>窮困百姓，是以日食且十，彗星四起。<span class="jiazhu">日食十，註已見三十二卷元延二年。建始元年，星孛于營室，元延元年，星孛于營室，元延元年，星孛于東井，後又晨出東方，十三日，又夕見西方，是四起也。彗，祥歲翻，延芮翻，又徐醉翻。</span>危亡之徵，陛下所親見也；今柰何反覆劇於前乎！<span class="jiazhu"><span class="yinhao">「覆」</span>，當作<span class="yinhao">「復」</span>；劇，增也，甚也。</span></span></p>
<p class="em2 strong"><span class="yinhao">今民有七亡：<span class="jiazhu">師古曰：亡，謂失其作業也。</span>陰陽不和，水旱爲災，一亡也；縣官重責更賦租稅，二亡也；<span class="jiazhu">師古曰：更，謂爲更卒也，音工衡翻。</span>貪吏並公，受取不已，三亡也；<span class="jiazhu">師古曰：並，依也，音步浪翻。</span>豪強大姓，蠶食亡厭，四亡也；<span class="jiazhu">亡厭，上古無字通；下音於鹽翻。</span>苛吏繇役，失農桑時，五亡也；<span class="jiazhu">繇，古傜字通。</span>部落鼓鳴，男女遮列，六亡也；<span class="jiazhu">師古曰：言聞桴鼓之聲，以爲有盜賊，皆當遮列而追捕。</span>盜賊劫略，取民財物，七亡也。七亡尙可，又有七死：酷吏毆殺，一死也；<span class="jiazhu">師古曰：毆，擊也，音一口翻。</span>治獄深刻，二死也；<span class="jiazhu">治，直之翻。</span>冤陷亡辜，三死也；<span class="jiazhu">亡，古無字通；下同。</span>盜賊橫發，四死也；<span class="jiazhu">師古曰：橫，音戶孟翻。</span>怨讎相殘，五死也；歲惡饑餓，六死也；時氣疾疫，七死也。<span class="jiazhu">天有六氣，陰、陽、風、雨、晦、明也。分爲四時，序爲五節，過則爲災而生疾疫，亦非時之氣所爲也。</span>民有七亡而無一得，欲望國安，誠難；民有七死而無一生，欲望刑措，誠難。此非公卿、守相貪殘成化之所致邪！</span></p>
<p class="em2 strong"><span class="yinhao">羣臣幸得居尊官，食重祿，豈有肯加惻隱於細民，助陛下流敎化者邪！<span class="jiazhu">師古曰：惻隱，皆痛也。</span>志但在營私家，稱賓客，爲姦利而已。<span class="jiazhu">師古曰：務稱賓客所求也。稱，尺證翻。</span>以苟容曲從爲賢，以拱默尸祿爲智，<span class="jiazhu">拱默，拱手而默然不言也。師古曰：尸，主也；不憂其職，但主食祿而已。</span>謂如臣宣等爲愚。陛下擢臣巖穴，誠冀有益豪毛，豈徒使臣美食大官、重高門之地哉！<span class="jiazhu">晉灼曰：高門，殿名也。師古曰：在未央宮中，余謂宣蓋言徒知養賢爲朝廷之重，而不計其有益於時與否。</span></span></p>
<p class="em2 strong"><span class="yinhao">天下，乃皇天之天下也。陛下上爲皇天子，下爲黎庶父母，爲天牧養元元，<span class="jiazhu">爲天之爲，于僞翻。</span>視之當如一，合《尸鳩》之詩。<span class="jiazhu">師古曰：《尸鳩》，《曹國風》之篇也。其《詩》曰：尸鳩在桑，其子七兮，淑人君子，其儀一兮。言尸鳩養其子七，平均如一，善人君子布德施惠亦當然也。毛氏曰：尸鳩，秸鞠也。尸鳩之養其子，朝從上下，暮從下上，平均如一。秸，音居八翻，又音吉。</span>今貧民菜食不厭，衣又穿空，<span class="jiazhu">師古曰：厭，飽足也。空，孔也。穿空，言破敝也。</span>父子、夫婦不能相保，誠可爲酸鼻。陛下不救，將安所歸命乎！奈何獨養外親與幸臣董贀，多賞賜，以大萬數，使奴從、賓客，漿酒藿肉，<span class="jiazhu">劉德曰：視酒如漿，視肉如藿也。師古曰：藿，豆葉也，貧人茹之。從，才用翻。</span>蒼頭廬兒，皆用致富，<span class="jiazhu">孟康曰：黎民、黔首，黔、黎，皆黑也；下民陰類，故以黑爲號。漢名奴爲蒼頭，非純黑，以別於良人也。諸給事殿中者所居爲廬，蒼頭侍從，因呼爲廬兒。臣瓚曰：《漢儀注》，官奴給書計，從侍中已下爲蒼頭青幘。</span>非天意也！</span></p>
<p class="em2 strong"><span class="yinhao">及汝昌侯傅商，亡功而封。<span class="jiazhu">古亡、無字通；下同。</span>夫官爵非陛下之官爵，乃天下之官爵也。陛下取非其官，官非其人，<span class="jiazhu">師古曰：此官不當加於此人，此人不當受此官也。</span>而望天說民服，豈不難哉！<span class="jiazhu">說，讀曰悅。</span>方陽侯孫寵，宜陵侯息夫躬，辯足以移衆，強可用獨立，姦人之雄，惑世尤劇者也，宜以時罷退；及外親幼童未通經術者，皆宜令休，就師傅。急徵故大司馬傅喜，使領外親；故大司空何武、師丹，故丞相孔光，故左將軍彭宣，經皆更博士，<span class="jiazhu">言經學有師法也。更，工衡翻。</span>位皆歷三公；龔勝爲司直，郡國皆愼選舉；<span class="jiazhu">司直，掌佐丞相舉不法。勝守正不阿，郡國懼爲所舉奏，故皆愼於選舉。</span>可大委任也。陛下前以小不忍退武等，<span class="jiazhu">師古曰：少有不快於心，不能忍也。</span>海內失望。陛下尙能容亡功德者甚衆，曾不能忍武等邪！治天下者，當用天下之心爲心，<span class="jiazhu">治，直之翻。</span>不得自專快意而已也。」</span>宣語雖刻切，上以宣名儒，優容之。</p>
<p class="em2 strong"><span class="yinwen">11</span>匈奴單于上書願朝五年。<span class="jiazhu">朝，直遙翻；下同。</span>時帝被疾，<span class="jiazhu">被，皮義翻。</span>或言：<span class="yinhao">「匈奴從上游來厭人；<span class="jiazhu">服虔曰：游，猶流也。河水從西北來，故曰上游也。師古曰：上游，亦總謂地形耳，不必係於河水也。厭，音一涉翻。厭，勝也。</span>自黃龍、竟寧時，單于朝中國，輒有大故。」</span><span class="jiazhu">師古曰：大故，謂國之大喪。</span>上由是難之，以問公卿，亦以爲虛費府帑，<span class="jiazhu">師古曰：府，物所聚也。帑，藏金帛之所也。帑，音他莽翻；又音奴。</span>可且勿許。單于使辭去，未發，<span class="jiazhu">已辭而未行也。使，疏吏翻。</span>黃門郎揚雄上書諫曰：<span class="yinhao">「臣聞《六經》之治，貴於未亂；兵家之勝，貴於未戰；<span class="jiazhu">《書·周官》曰：制治于未亂。《兵法》曰：戰不必勝，不苟接刃。師古曰：已亂而後治之，戰鬭而後獲勝，則不足貴。治，直吏翻。</span>二者皆微，<span class="jiazhu">師古曰：微，謂精妙也。</span>然而大事之本，不可不察也。今單于上書求朝，國家不許而辭之，臣愚以爲漢與匈奴從此隙矣。<span class="jiazhu">言嫌隙從此而開也。</span>匈奴本五帝所不能臣，三王所不能制，其不可使隙明甚。臣不敢遠稱，請引秦以來明之：</span></p>
<p class="em2 strong"><span class="yinhao">以秦始皇之強，蒙恬之威，然不敢窺西河，乃築長城以界之。<span class="jiazhu">蒙恬斥逐匈奴，以北河爲竟，漢朔方郡地是也。若西河，則漢武威、張掖、敦煌、酒泉地是也。秦不能取，築長城，起臨洮以界之。</span>會漢初興，以高祖之威靈，三十萬衆困於平城，<span class="jiazhu">事見十一卷高帝七年。</span>時奇譎之士、石畫之臣甚衆，<span class="jiazhu">鄧展曰：石，大也。師古曰：石，言堅固如石也。畫，計策也，音獲。</span>卒其所以脫者，世莫得而言也。<span class="jiazhu">師古曰：卒，終也。莫得而言，謂自免之計，其事醜惡，故不傳。卒，子恤翻。</span>又高后時，匈奴悖慢，大臣權書遺之，然後得解。<span class="jiazhu">事見十二卷惠帝三年。杜佑曰：以權道爲書，順辭以答。遺，于季翻。</span>及孝文時，匈奴侵暴北邊，候騎至雍、甘泉，京師大駭，發三將軍屯棘門、細柳、霸上以備之，數月乃罷。<span class="jiazhu">事見十五卷文帝後六年。雍，於用翻。</span>孝武卽位，設馬邑之權，欲誘匈奴，徒費財勞師，一虜不可得見，況單于之面乎！<span class="jiazhu">事見十七卷武帝元光二年。言欲見匈奴一人且不可得，況使單于面來獻見乎！</span>其後深惟社稷之計，規恢萬載之策，<span class="jiazhu">載，子亥翻。</span>乃大興師數十萬，使衞青、霍去病操兵，前後十餘年，於是浮西河，絕大幕，破窴顏，襲王庭，窮極其地，追奔逐北，封狼居胥山，禪於姑衍，以臨瀚海，虜名王、貴人以百數；自是之後，匈奴震怖，益求和親，然而未肯稱臣也。<span class="jiazhu">事並見《武帝紀》。操，千高翻。窴，音塡。怖，普布翻。</span></span></p>
<p class="em2 strong"><span class="yinhao">且夫前世豈樂傾無量之費，役無罪之人，快心狼望之北哉？<span class="jiazhu">師古曰：狼望，匈奴中地名。余謂邊人謂舉燧爲狼煙。狼望，謂狼煙候望之地。樂，音洛。</span>以爲不壹勞者不久逸，不暫費者不永寧，是以忍百萬之師以摧餓虎之喙，<span class="jiazhu">師古曰：喙，口也。摧百萬之師於獸口也。喙，許穢翻。余謂順文而爲說，其義自通。唐諱虎，故師古改曰獸。</span>運府庫之財塡盧山之壑而不悔也。<span class="jiazhu">師古曰：盧山，匈奴中山也。余按衞青薨，起冢象盧山。青唯絕幕至窴顏山耳，或者窴顏山卽盧山歟？孟康曰：盧山，單于南庭也。</span>至本始之初，匈奴有桀心，<span class="jiazhu">師古曰：桀，堅也；言其起立不順。</span>欲掠烏孫，侵公主，乃發五將之師十五萬騎以擊之，時鮮有所獲，徒奮揚威武，明漢兵若雷風耳！雖空行空反，尙誅兩將軍，<span class="jiazhu">事見二十四卷宣帝本始三年。鮮，息踐翻。兵若雷風，言師速而疾，風驅霆行，一過而不留也。</span>故北狄不服，中國未得高枕安寢也。<span class="jiazhu">枕，職任翻。</span>逮至元康、神爵之間，大化神明，鴻恩溥洽，而匈奴內亂，五單于爭立，日逐、呼韓邪攜國歸死，扶伏稱臣，<span class="jiazhu">事並見《宣帝紀》。歸死者，歸死命於漢也。扶伏，猶言匍匐也。師古曰：伏，音蒲北翻。</span>然尙羈縻之，計不顓制。<span class="jiazhu">師古曰：顓，與專同。專制，謂以爲臣妾也。</span>自此之後，欲朝者不距，<span class="jiazhu">朝，直遙翻。</span>不欲者不強。<span class="jiazhu">師古曰：強，音其兩翻。</span>何者？外國天性忿鷙，形容魁健，負力怙氣，難化以善，易肄以惡，<span class="jiazhu">師古曰：鷙，音竹二翻。鷙，狠也。魁，大也。負，恃也。余謂肄，習也，言易習於爲惡也。</span>其強難詘，<span class="jiazhu">詘，與屈同。</span>其和難得。故未服之時，勞師遠攻，傾國殫貨，伏尸流血，破堅拔敵，如彼之難也；旣服之後，慰薦撫循，交接賂遺，威儀俯仰，如此之備也。往時嘗屠大宛之城，<span class="jiazhu">事見二十一卷武帝太初三年。宛，於元翻。</span>蹈烏桓之壘，<span class="jiazhu">事見二十三卷昭帝元鳳三年。</span>探姑繒之壁，<span class="jiazhu">事見二十三卷昭帝始元四年。探，吐南翻。</span>藉蕩姐之場，<span class="jiazhu">劉德曰：蕩姐，羌屬。師古曰：藉，猶蹈也。姐，音紫。余據元帝永光三年，隴西羌彡姐反，豈是邪？</span>艾朝鮮之旃，<span class="jiazhu">事見二十一卷武帝元封三年。師古曰：艾，讀曰刈。刈，絕也。朝，音潮。</span>拔兩越之旗，<span class="jiazhu">見二十卷武帝元鼎六年。</span>近不過旬月之役，遠不離二時之勞，<span class="jiazhu">師古曰：離，歷也。三月爲一時。</span>固已犂其庭，<span class="jiazhu">師古曰：犂，耕也。</span>掃其閭，郡縣而置之，雲徹席卷，後無餘災。<span class="jiazhu">如雲之徹，如席之卷，天清地淨，無纖毫之塵翳也。</span>唯北狄爲不然，眞中國之堅敵也，三垂比之懸矣；<span class="jiazhu">師古曰：懸，絕也。</span>前世重之茲甚，<span class="jiazhu">師古曰：茲，益也。余謂茲，此也。茲甚，此爲甚也。</span>未易可輕也。<span class="jiazhu">易，以豉翻。</span></span></p>
<p class="em2 strong"><span class="yinhao">今單于歸義，懷款誠之心，欲離其庭，陳見于前，<span class="jiazhu">離，力智翻。</span>此乃上世之遺策，神靈之所想望，國家雖費，不得已者也。柰何距以來厭之辭，<span class="jiazhu">謂或言從上游來厭人也。</span>疏以無日之期，<span class="jiazhu">止其來朝，辭以他日，而無一定之期，則匈奴與漢疏。</span>消往昔之恩，開將來之隙！夫疑而隙之，使有恨心，負前言，緣往辭，歸怨於漢，<span class="jiazhu">師古曰：言單于因緣往昔和好之辭以怨漢也。余謂負，恃也。負前言者，恃前者有和好之言也。</span>因以自絕，終無北面之心，威之不可，諭之不能，焉得不爲大憂乎！<span class="jiazhu">焉，於虔翻。</span>夫明者視於無形，聰者聽於無聲，誠先於未然，<span class="jiazhu">先，悉薦翻。</span>卽兵革不用而憂患不生。不然，壹有隙之後，雖智者勞心於內，辯者轂擊於外，<span class="jiazhu">師古曰：轂擊，言使車交馳，其轂相擊也。轂，戶谷翻。</span>猶不若未然之時也。且往者圖西域，制車師，置城郭都護三十六國，<span class="jiazhu">事並見《武帝》、《宣帝紀》。</span>豈<span class="jiaozhusup">【章：乙十一行本「豈」上有「費歲以大萬計者」七字；孔本同；張校同；退齋校同。】</span>爲康居、烏孫能踰白龍堆而寇西邊哉？<span class="jiazhu">爲，于僞翻；下同。</span>乃以制匈奴也。夫百年勞之，一日失之，費十而愛一，<span class="jiazhu">謂向者不憚十分之費以制匈奴，今來朝之費十分之一耳，乃愛惜之。</span>臣竊爲國不安也。<span class="jiazhu">爲，于僞翻。</span>唯陛下少留意於未亂、未戰，<span class="jiazhu">少，詩沼翻。</span>以遏邊萌之禍！」</span><span class="jiazhu">萌，與氓同，謂邊民也。</span>書奏，天子寤焉，召還匈奴使者，更報單于書而許之。<span class="jiazhu">更，工衡翻，改也。</span>賜雄帛五十匹，黃金十斤。單于未發，會病，復遣使願朝明年；<span class="jiazhu">復，扶又翻。</span>上許之。</p>
<p class="em2 strong"><span class="yinwen">12</span>董賢貴幸日盛，丁、傅害其寵，孔鄕侯晏與息夫躬謀欲求居位輔政。會單于以病未朝，躬因是而上奏，<span class="jiazhu">上，時掌翻。</span>以爲：<span class="yinhao">「單于當以十一月入塞，後以病爲解，<span class="jiazhu">師古曰：自解說云病。</span>疑有他變。烏孫兩昆彌弱，卑爰疐強盛，東結單于，遣子往侍，<span class="jiazhu">事見上建平二年。疐，竹二翻。</span>恐其合勢以幷烏孫；烏孫幷，則匈奴盛而西域危矣。可令胡詐爲卑爰疐使者來上書，欲因天子威告單于歸臣侍子，因下其章，<span class="jiazhu">降，戶江翻。下，遐稼翻。</span>令匈奴客聞焉；則是所謂『上兵伐謀，<span class="jiazhu">匈奴客，謂匈奴使者也。服虔曰：謀者，舉兵伐解之也。師古曰：此說非也，言知敵有謀者則以事而應之，沮其所爲，不用兵革，所以爲貴耳。上兵伐謀，其次伐交，《孫武子》之言。</span>其次伐交』者也。」</span><span class="jiazhu">師古曰：知敵有外交連結相援者，則間而誤之，令其解散也。</span></p>
<p class="em2 strong">書奏，上引見躬，<span class="jiazhu">見，賢遍翻；下屢見之見同。</span>召公卿、將軍大議。左將軍公孫祿以爲：<span class="yinhao">「中國常以威信懷伏夷狄，躬欲逆詐，<span class="jiazhu">逆詐者，敵之詐謀未見，欲迎測其情也。</span>進不信之謀，不可許。且匈奴賴先帝之德，保塞稱藩；今單于以疾病不任奉朝賀，遣使自陳，不失臣子之禮。<span class="jiazhu">任，音壬。</span>臣祿自保沒身不見匈奴爲邊竟憂也！」</span><span class="jiazhu">竟，讀曰境。</span>躬掎祿曰：<span class="jiazhu">師古曰：掎，從後引之也。謂引躡其言也；音居綺翻。</span><span class="yinhao">「臣爲國家計，<span class="jiazhu">爲，于僞翻。</span>冀先謀將然，<span class="jiazhu">師古曰：謂彼欲有其事，則爲謀策以壞之。</span>豫圖未形，<span class="jiazhu">師古曰：圖，謀也。未有形兆而圖之。</span>爲萬世慮。而祿欲以其犬馬齒保目所見。臣與祿異議，未可同日語也！」</span>上曰：<span class="yinhao">「善！」</span>乃罷羣臣，獨與躬議。</p>
<p class="em2 strong">躬因建言：<span class="yinhao">「災異屢見，恐必有非常之變，可遣大將軍行邊兵，敕武備，<span class="jiazhu">師古曰：行，音下孟翻。敕，整也。</span>斬一郡守以立威，震四夷，<span class="jiazhu">守，手又翻。</span>因此厭應變異。」</span><span class="jiazhu">師古曰：厭，音一涉翻。</span>上然之，以問丞相嘉，對曰：<span class="yinhao">「臣聞動民以行不以言，<span class="jiazhu">行，下孟翻。</span>應天以實不以文，下民微細，猶不可詐，況於上天神明而可欺哉！天之見異，<span class="jiazhu">師古曰：見，謂顯示也。</span>所以敕戒人君，欲令覺悟反正，推誠行善，民心說而天意得矣！<span class="jiazhu">說，讀曰悅。</span>辯士見一端，或妄以意傅著星曆，<span class="jiazhu">師古曰：傅，讀曰附。著，音治略翻。</span>虛造匈奴、<span class="jiaozhusup">【章：乙十一行本「奴」下有「烏孫」二字；孔本同。】</span>西羌之難，<span class="jiazhu">難，乃旦翻。</span>謀動干戈，設爲權變，非應天之道也。守相有罪，<span class="jiazhu">相，息亮翻。</span>車馳詣闕，交臂就死，恐懼如此，而談說者欲動安之危，<span class="jiazhu">師古曰：之，往也。言搖動安全之計，往就危殆也。</span>辯口快耳，其實未可從。夫議政者，苦其讇諛、傾險、辯惠、深刻也。<span class="jiazhu">讇，古諂字。</span>昔秦繆公不從百里奚、蹇叔之言，以敗其師，其悔過自責，疾詿誤之臣，思黃髮之言，名垂於後世。<span class="jiazhu">秦穆公欲襲鄭，蹇叔、百里奚諫，不聽，遂出師；晉襄公要而敗諸殽。還歸，作《秦誓》以悔過，其辭曰：惟古之謀人，則曰未就予忌；惟今之謀人，姑將以爲親。雖則云然，尙猷詢茲黃髮，則罔所愆。又曰：惟截截善諞言，俾君子易辭，我皇多有之，昧昧我思之。敗，補邁翻。詿，戶卦翻。</span>願陛下觀覽古戒，反覆參考，無以先入之語爲主！」</span><span class="jiazhu">師古曰：謂躬爲此計先入於帝耳。</span>上不聽。<span class="jiazhu">爲董賢沮躬策、躬遂得罪張本。</span></p>
</div></body></html>