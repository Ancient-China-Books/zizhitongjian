<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百一十·晉紀三十二·安皇帝乙</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="晉紀三十二">晉紀三十二</span></span></h1>
<p><span class="jiazhu">著雍閹茂<span class="biaozhusup" data-rel="">（卽戊戌）</span>，一年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="安皇帝乙">安皇帝乙</span></span></h5>
<p class="strong" id="year_toc_785"><span class="section" id="title-3"><span data-head-description="安皇帝乙" data-head-level="h4" data-head-title="隆安二年">隆安二年</span></span><span class="biaozhusup" data-rel="">（戊戌、三九八年）</span></p>
<p class="em2 strong"><span class="yinwen">1</span>春，正月，燕范陽王德自鄴帥戶四萬南徙滑臺。<span class="jiazhu">帥，讀曰率；下同。</span>魏衞王儀入鄴，收其倉庫，追德至河，弗及。</p>
<p class="em2 strong">趙王麟上尊號於德，<span class="jiazhu">上，時掌翻。</span>德用兄垂故事，稱燕王，<span class="jiazhu">事見一百五卷孝武太元九年。</span>改永康三年爲元年，以統府行帝制，<span class="jiazhu">統府者，諸方鎭皆統於燕王府；行帝制者，稱制以行事。</span>置百官。以趙王麟爲司空、領尙書令，慕容法爲中軍將軍，慕輿拔爲尙書左僕射，丁通爲右僕射。麟復謀反，德殺之。<span class="jiazhu">慕容麟背父叛兄，姦詐反覆，天下其誰能容之！復，扶又翻。</span></p>
<p class="em2 strong"><span class="yinwen">2</span>庚子，魏王珪自中山南巡至高邑，得王永之子憲，喜曰：<span class="yinhao">「王景略之孫也。」</span>以爲本州中正，<span class="jiazhu">王猛，青州北海劇縣人。太康中，分劇屬東莞郡，晉東莞屬徐州。《晉書·載記》以北海劇縣書之，蓋猛自占漢郡縣也。然家于魏郡而隱於華陰，由是歸秦。其子永鎭幽州，從苻丕戰死於襄陵，故憲流寓高邑。今魏以爲本州中正，則未得青、徐，蓋使之銓敍東夏人士耳。</span>領選曹事，兼掌門下。<span class="jiazhu">選曹，吏部尙書之職；門下，侍中、常侍、給事黃門之職。選，須絹翻。</span>至鄴，置行臺，<span class="jiazhu">鄭樵曰：行臺自魏、晉有之，晉文王討諸葛誕，散騎常侍裴秀、尙書僕射陳泰以行臺從。東海王越帥衆屯許昌，以行臺自隨。後魏謂之尙書大行臺，別置官屬。</span>以龍驤將軍日南公和跋爲尙書，與左丞賈彝帥吏兵五千人鎭鄴。<span class="jiazhu">自漢光武委任尙書，事歸臺閣，謂尙書省曰尙書臺。晉惠帝西遷長安，置留臺於洛陽，主留事，於是有留臺之名。至拓跋氏置行臺，隨其所置，掌一道之事。《魏書·官氏志》：內入諸姓有素和氏，後改爲和氏。驤，思將翻。</span></p>
<p class="em2 strong">珪自鄴還中山，將北歸，發卒萬人治直道，<span class="jiazhu">治，直之翻。</span>自望都鑿恆嶺至代五百餘里。<span class="jiazhu">恆嶺，恆山之嶺也，在上曲陽西北，卽倒馬關路，《晉書·地道記》謂之鴻上關。沈括曰：北岳恆山，今謂之大茂山者是也。岳祠舊在山下，石晉之後，稍遷近裏，今其地謂之神棚。今祠乃在曲陽，祠北有望岳亭，新晴氣清，則望見大茂。飛狐路在大茂之西，自銀冶寨北出倒馬關，卻自石門子、令水鋪，入缾形、梅回兩寨之間，至代州。然沈括所謂代州，乃鴈門也。自此亦可至魏之代都，但恐非直道耳。《水經註》：祁夷水出平舒縣東，東北流逕蘭亭南，又東北逕石門關北，舊道出中山故關也。《魏土地記》：代城西九里有平舒城。此則古代城也。恆，戶登翻。</span>珪恐己旣去，山東有變，復置行臺於中山，<span class="jiazhu">復，扶又翻。</span>命衞王儀鎭之；以撫軍大將軍略陽公遵爲尙書左僕射，鎭勃海之合口。</p>
<p class="em2 strong">右將軍尹國督租于冀州，聞珪將北還，謀襲信都；安南將軍長孫嵩執國，斬之。<span class="jiazhu">長，知兩翻。</span></p>
<p class="em2 strong"><span class="yinwen">3</span>燕啓倫還至龍城，<span class="jiazhu">去年寶遣啓崙南觀形勢。<span class="yinhao">「倫」</span>，當作<span class="yinhao">「崙」</span>，音盧昆翻。</span>言中山已陷；燕主寶命罷兵。遼西王農言於寶曰：<span class="yinhao">「今遷都尙新，未可南征，宜因成師襲庫莫奚，取其牛馬以充軍資，更審虛實，俟明年而議之。」</span>寶從之。己未，北行。庚申，渡澆洛水，<span class="jiazhu">澆洛水，蓋卽饒樂水也。賢曰：水在今營州北。唐太宗時，奚內附，置饒樂都督府。</span>會南燕王德遣侍郎李延詣寶，言<span class="yinhao">「涉珪西上，<span class="jiazhu">西上，謂自中山取恆嶺而西歸雲、代也。上，時掌翻。</span>中國空虛。」</span>延追寶及之，寶大喜，卽日引還。</p>
<p class="em2 strong"><span class="yinwen">4</span>辛酉，魏王珪發中山，徙山東六州吏民雜夷十餘萬口以實代。<span class="jiazhu">此漢高帝徙關東豪傑以實關中之策也。</span>博陵、勃海、章武羣盜並起，<span class="jiazhu">漢時，章武城屬勃海平舒縣界；晉武帝泰始元年，置章武國，後爲郡；隋廢，屬瀛州，入平舒縣。</span>略陽公遵等討平之。</p>
<p class="em2 strong">廣川太守賀賴盧，性豪健，<span class="jiazhu">廣川縣，前漢屬信都國，後漢屬清河郡，晉屬勃海郡，後分爲廣川郡。守，式又翻。</span>恥居冀州刺史王輔之下，襲輔，殺之，驅勒守兵，掠陽平、頓丘諸郡，南渡河，奔南燕。南燕王德以賴盧爲幷州刺史，封廣甯王。</p>
<p class="em2 strong"><span class="yinwen">5</span>西秦王乾歸遣乞伏益州攻涼支陽、鸇武、允吾三城，克之；<span class="jiazhu">支陽、允吾，皆漢古縣，屬金城縣；鸇武城當在二縣之間。張寔分支陽屬廣武郡；允吾蓋仍爲金城郡治所。劉昫曰：唐蘭州廣武縣，漢枝陽縣；鄯州龍支縣，漢允吾縣。允吾，音鉛牙。</span>虜萬餘人而去。</p>
<p class="em2 strong"><span class="yinwen">6</span>燕主寶還龍城宮，詔諸軍就頓，<span class="jiazhu">頓者，軍行頓舍之地。</span>不聽罷散，文武將士皆以家屬隨駕。<span class="jiazhu">駕，謂車駕，猶漢人言乘輿也。</span>遼西王農、長樂王盛切諫，<span class="jiazhu">樂，音洛。</span>以爲兵疲力弱，魏新得志，未可與敵，宜且養兵觀釁。寶將從之，撫軍將軍慕輿騰曰：<span class="yinhao">「百姓可與樂成，難與圖始。<span class="jiazhu">用商鞅語意。樂，音洛。</span>今師衆已集，宜獨決聖心，乘機進取，不宜廣采異同以沮大計。」</span><span class="jiazhu">沮，在呂翻。</span>寶乃曰：<span class="yinhao">「吾計決矣，敢諫者斬！」</span>二月，乙亥，寶出就頓，留盛統後事。己卯，燕軍發龍城，慕輿騰爲前軍，司空農爲中軍，寶爲後軍，相去各一頓，<span class="jiazhu">觀下文連營百里，蓋三十里爲一頓。</span>連營百里。</p>
<p class="em2 strong">壬午，寶至乙連，長上段速骨、宋赤眉等因衆心之憚征役，遂作亂。<span class="jiazhu">凡衞兵皆更番迭上；長上者，不番代也。唐官制，懷化執戟長上，歸德執戟長上，皆武散階，九品。長上之官尙矣。上，時掌翻。</span>速骨等皆高陽王隆舊隊，共逼隆子高陽王崇爲主，殺樂浪威王宙、中牟熙公段誼及宗室諸王。<span class="jiazhu">樂浪，音洛琅。</span>河間王熙素與崇善，崇擁佑之，故獨得免。燕主寶將十餘騎奔司空農營，農將出迎，左右抱其腰，止之曰：<span class="yinhao">「宜小清澄，<span class="jiazhu">言衆方亂，如水之溷濁；宜少俟其定，如水之清澄，不可輕出也。</span>不可便出。」</span>農引刀將斫之，遂出見寶，又馳信追慕輿騰。癸未，寶、農引兵還趣大營，<span class="jiazhu">大營，謂寶營也。</span>討速骨等。農營兵亦厭征役，皆棄仗走，<span class="jiazhu">以佚道使民，雖勞不怨；以生道殺民，雖死不怨殺者；違是，鮮有不敗者也。</span>騰營亦潰。寶、農奔還龍城。長樂王盛聞亂，引兵出迎，寶、農僅而得免。</p>
<p class="em2 strong"><span class="yinwen">7</span>會稽王道子忌王、殷之逼，<span class="jiazhu">會，工外翻。</span>以譙王尙之及弟休之有才略，引爲腹心。尙之說道子曰：<span class="yinhao">「今方鎭強盛，宰相權輕，宜密樹腹心於外以自藩衞。」</span>道子從之，以其司馬王愉爲江州刺史，都督江州及豫州之四郡軍事，用爲形援，日夜與尙之謀議，以伺四方之隙。<span class="jiazhu">爲庾楷說王、殷復舉兵張本。說，輸芮翻。司，相吏翻。</span></p>
<p class="em2 strong"><span class="yinwen">8</span>魏王珪如繁畤宮，<span class="jiazhu">繁畤縣，屬鴈門郡，魏築宮於此。天平初，置繁畤郡，隋復爲縣，唐屬代州。畤，音止。</span>給新徙民田及牛。</p>
<p class="em2 strong">珪畋於白登山，<span class="jiazhu">酈道元曰：今平城東十七里有臺，卽白登臺，臺南對岡阜，卽白登山。</span>見熊將數子，<span class="jiazhu">師古曰：將，謂率領也，讀如字。</span>謂冠軍將軍于栗磾曰：<span class="jiazhu">冠，古玩翻。磾，丁奚翻。</span><span class="yinhao">「卿名勇健，能搏此乎？」</span>對曰：<span class="yinhao">「獸賤人貴，若搏而不勝，豈不虛斃一壯士乎！」</span>乃驅致珪前，盡射而獲之。<span class="jiazhu">射，而亦翻。</span>珪顧謝之。</p>
<p class="em2 strong">秀容川酋長爾朱羽健從珪攻晉陽、中山有功，拜散騎常侍，環其所居，割地三百里以封之。<span class="jiazhu">此北秀容也。爲爾朱榮亂魏張本。《爾朱榮傳》云：羽健之先，世爲部落酋帥，居爾朱川，因氏焉。珪初以南秀容川原衍沃，欲令居之。羽健曰：<span class="yinhao">「家世奉國，給侍左右。北秀容旣在剗內，差近京師，豈以沃塉更遷遠地！」</span>珪許之。則北秀容蓋近平城也。環，音宦。酋，慈由翻。長，知兩翻。散，悉亶翻。騎，奇寄翻；下同。</span></p>
<p class="em2 strong">柔然數侵魏邊，<span class="jiazhu">數，所角翻。</span>尙書中兵郎李先請擊之；珪從之，大破柔然而還。<span class="jiazhu">還，從宣翻，又如字。</span></p>
<p class="em2 strong"><span class="yinwen">9</span>楊軌以其司馬郭緯爲西平相，帥步騎二萬北赴郭黁。禿髮烏孤遣其弟騎將軍傉檀帥騎一萬助軌。<span class="jiazhu">緯，于季翻。相，息亮翻。帥，讀曰率。黁，奴昆翻。傉，奴沃翻。</span>軌至姑臧，營于城北。</p>
<p class="em2 strong"><span class="yinwen">10</span>燕尙書頓丘王蘭汗陰與段速骨等通謀，引兵營龍城之東；城中留守兵至少，<span class="jiazhu">汗，音寒。少，詩沼翻。</span>長樂王盛徙內近城之民，得丁夫萬餘，乘城以禦之。速骨等同謀纔百餘人，餘皆爲所驅脅，莫有鬬志。三月，甲午，速骨等將攻城，遼西桓烈王農恐不能守，且爲蘭汗所誘，夜，潛出赴之，冀以自全。<span class="jiazhu">農號爲有智略，乃欲投段速骨以自全，不知適以速死，殆天奪之鑒也。</span>明旦，速骨等攻城，城上拒戰甚力，速骨之衆死者以百數。速骨乃將農循城，<span class="jiazhu">將，如字，引也，挾也。</span>農素有忠節威名，城中之衆恃以爲強，忽見在城下，無不驚愕喪氣，<span class="jiazhu">喪，息浪翻。</span>遂皆逃潰。速骨入城，縱兵殺掠，死者狼籍。寶、盛與慕輿騰、餘崇、張眞、李旱、趙恩等輕騎南走。速骨幽農於殿內。長上阿交羅，速骨之謀主也，<span class="jiazhu">騎，奇寄翻。上，時掌翻。</span>以高陽王崇幼弱，更欲立農。崇親信鬷讓、出力犍等聞之，<span class="jiazhu">鬷，祖紅翻。《春秋左氏傳》有鬷蔑，晉有鬷戾。《姓譜》：鬷姓，古鬷夷氏之後。犍，居言翻。</span>丁酉，殺羅及農。<span class="jiazhu">使速骨果立農，亦必同死於蘭汗之手，蓋事勢已去，智無所施也。</span>速骨卽爲之誅讓等。<span class="jiazhu">爲，于僞翻。</span>農故吏左衞將軍宇文拔亡奔遼西。</p>
<p class="em2 strong">庚子，蘭汗襲擊速骨，幷其黨盡殺之。廢崇，奉太子策，承制大赦，遣使迎寶，及於薊城。<span class="jiazhu">使，疏吏翻。薊，音計。</span>寶欲還，長樂王盛等皆曰：<span class="yinhao">「汗之忠詐未可知，今單騎赴之，萬一汗有異志，悔之無及。不如南就范陽王，合衆以取冀州；若其不捷，收南方之衆，徐歸龍都，亦未晚也。」</span>寶從之。<span class="jiazhu">龍城，燕故都，故謂之龍都。慕容盛智慮逾其父遠矣。</span></p>
<p class="em2 strong"><span class="yinwen">11</span>離石胡帥呼延鐵、西河胡帥張崇等不樂徙代，<span class="jiazhu">帥，所類翻。樂，音洛。</span>聚衆叛魏，魏安遠將軍庾岳討平之。</p>
<p class="em2 strong"><span class="yinwen">12</span>魏王珪召衞王儀入輔，以略陽公遵代鎭中山。夏，四月，壬戌，以征虜將軍穆崇爲太尉，安南將軍長孫嵩爲司徒。</p>
<p class="em2 strong"><span class="yinwen">13</span>燕主寶從間道過鄴，<span class="jiazhu">間，古莧翻。</span>鄴人請留，寶不許。南至黎陽，伏於河西，<span class="jiazhu">河水自遮害亭屈而東北流，過黎陽縣南，河之西岸爲黎陽界，東岸爲滑臺界。</span>遣中黃門令趙思告北地王鍾曰：<span class="yinhao">「上以二月得丞相表，<span class="jiazhu">寶以德爲司徒，故稱之爲丞相。</span>卽時南征，至乙連，會長上作亂，失據來此。<span class="jiazhu">人主所據者，勢也，衆叛親離，大勢已去，失所據矣。</span>王亟白丞相奉迎！」</span>鍾，德之從弟也，首勸德稱尊號，聞而惡之，執思付獄，<span class="jiazhu">從，才用翻。惡，烏路翻。</span>以狀白南燕王德。德謂羣下曰：<span class="yinhao">「卿等以社稷大計，勸吾攝政；吾亦以嗣帝播越，<span class="jiazhu">播，逋也，遷也。越，遠也，走也。</span>民神乏主，故權順羣議以繫衆心。今天方悔禍，嗣帝得還，吾將具法駕奉迎，謝罪行闕，何如？」</span><span class="jiazhu">天子行幸所至有行宮，宮前闕門，謂之行闕。</span>黃門侍郎張華曰：<span class="yinhao">「今天下大亂，非雄才無以寧濟羣生。嗣帝闇懦，不能紹隆先統。陛下若蹈匹夫之節，捨天授之業，威權一去，身首不保，況社稷其得血食乎！」</span>慕輿護曰：<span class="yinhao">「嗣帝不達時宜，委棄國都，<span class="jiazhu">寶棄中山，見上卷上年。</span>自取敗亡，不堪多難，<span class="jiazhu">難，乃旦翻。</span>亦已明矣。昔蒯聵出奔，衞輒不納，《春秋》是之。<span class="jiazhu">蒯，苦怪翻。聵，五怪翻。</span>以子拒父猶可，況以父拒子乎！<span class="jiazhu">德於寶爲叔父。</span>今趙思之言，未明虛實，臣請爲陛下馳往詗之。」</span><span class="jiazhu">爲，于僞翻。詗，火迥翻，又翾正翻，候俟也，刺探也。</span>德流涕遣之。<span class="jiazhu">流涕遣護，將使之殺寶也。</span></p>
<p class="em2 strong">護帥壯士數百人<span class="jiazhu">帥，讀曰率；下同。</span>隨思而北，聲言迎衞，其實圖之。寶旣遣思詣鍾，於後得樵者，言德已稱制，懼而北走。護至，無所見，執思以還。<span class="jiazhu">還，從宣翻，又如字。</span>德以思練習典故，欲留而用之；思曰：<span class="yinhao">「犬馬猶知戀主，思雖刑臣，乞還就上。」</span><span class="jiazhu">宦者，謂之刑臣。上，謂寶也。</span>德固留之，思怒曰：<span class="yinhao">「周室東遷，晉、鄭是依。<span class="jiazhu">周平王東遷洛邑，晉文侯、鄭武寔定王室，故周桓公曰：<span class="yinhao">「我周之東遷，晉、鄭焉依。」</span></span>殿下親則叔父，位爲上公，不能帥先羣后以匡帝室，而幸本根之傾，爲趙王倫之事，<span class="jiazhu">事見八十九卷惠帝永寧元年。言趙王倫以宗室而篡晉，德所爲類之。倫於惠帝，叔祖也；德於寶，叔父也。帥，讀曰率。</span>思雖不能如申包胥之存楚，<span class="jiazhu">吳破楚入郢，申包胥乞師於秦，遂破吳師，楚昭王復國。</span>猶慕龔君賓不偷生於莽世也！」</span><span class="jiazhu">龔勝，字君賓，事見三十七卷王莽始建國三年。</span>德斬之。</p>
<p class="em2 strong">寶遣扶風忠公慕輿騰與長樂王盛收兵冀州，盛以騰素暴橫，爲民所怨，乃殺之，行至鉅鹿、長樂，說諸豪傑，<span class="jiazhu">橫，戶孟翻。樂，音洛。說，輸芮翻。</span>皆願起兵奉寶。寶以蘭汗祀燕宗廟，所爲似順，意欲還龍城，不肯留冀州，乃北行；至建安，<span class="jiazhu">建安城在令支之北，乙連之南。</span>抵民張曹家。曹素武健，請爲寶合衆；<span class="jiazhu">爲，于僞翻。</span>盛亦勸寶宜且駐留，察汗情狀。寶乃遣宂從僕射李旱先往見汗，<span class="jiazhu">宂，而隴翻。從，才用翻。</span>寶留頓石城。<span class="jiazhu">石城縣，前漢屬右北平郡，後漢、晉省縣，屬建德郡，隋、唐併入營州柳城縣界。宋白曰：石城縣取碣石立如城以名之。</span>會汗遣左將軍蘇超奉迎，陳汗忠款。寶以汗燕王垂之舅，盛之妃父也，謂必無他，不待旱返，遂行。盛流涕固諫，寶不聽，留盛在後，盛與將軍張眞下道避匿。</p>
<p class="em2 strong">丁亥，寶至索莫汗陘，<span class="jiazhu">索，昔各翻。汗，音寒。陘，音刑。</span>去龍城四十里，城中皆喜。汗惶佈，欲自出請罪，<span class="jiazhu">怖，普布翻。</span>兄弟共諫止之。汗乃遣弟加難帥五百騎出迎；又遣兄堤閉門止仗，禁人出入。城中皆知其將爲變，而無如之何。加難見寶於陘北，拜謁已，<span class="jiazhu">已者，拜謁之禮畢。</span>從寶俱進。潁陰烈公餘崇密言於寶曰：<span class="yinhao">「觀加難形色，禍變甚逼，宜留三思，柰何徑前！」</span>寶不從。行數里，加難先執崇，崇大呼駡曰：<span class="yinhao">「汝家幸緣肺附，<span class="jiazhu">呼，火故翻。師古曰：肺附，謂親戚也。舊解云：肺附，如肺腑之相附著。一說：肺，斫木札也。喻其輕薄附著大材也。</span>蒙國寵榮，覆宗不足以報。今乃敢謀篡逆，此天地所不容，計旦暮卽屠滅，但恨我不得手膾汝曹耳！」</span><span class="jiazhu">膾，細切肉也。</span>加難殺之。引寶入龍城外邸，弒之。<span class="jiazhu">年四十四。</span>汗諡寶曰靈帝；殺獻哀太子策及王公卿士百餘人；自稱大都督、大將軍、大單于、昌黎王，<span class="jiazhu">單，音蟬。</span>改元青龍；以堤爲太尉，加難爲車騎將軍，封河間王熙爲遼東公，如杞、宋故事。<span class="jiazhu">周武王封夏之後於杞，殷之後於宋。</span></p>
<p class="em2 strong">長樂王盛聞之，馳欲赴哀；張眞止之。盛曰：<span class="yinhao">「我今以窮歸汗，汗性愚淺，必念婚姻，不忍殺我，旬月之間，足以展吾情志。」</span>遂往見汗。汗妻乙氏及盛妃皆泣涕請盛於汗，盛妃復頓頭於諸兄弟。<span class="jiazhu">復，扶又翻。</span>汗惻然哀之，乃舍盛於宮中，以爲侍中、左光祿大夫，親待如舊。堤、加難屢請殺盛，汗不從。堤驕很荒淫，<span class="jiazhu">很，戶墾翻。</span>事汗多無禮，盛因而間之。<span class="jiazhu">間，古莧翻。</span>由是汗兄弟浸相嫌忌。<span class="jiazhu">爲盛誅汗張本。</span></p>
<p class="em2 strong"><span class="yinwen">14</span>涼太原公纂將兵擊楊軌，郭黁救之，纂敗還。</p>
<p class="em2 strong"><span class="yinwen">15</span>段業使沮渠蒙遜攻西郡，<span class="jiazhu">郡在武威西，據嶺之要，蒙遜得之，故晉昌、敦煌皆降。沮，子余翻。</span>執太守呂純以歸。純，光之弟子也。於是晉昌太守王德、敦煌太守趙郡孟敏皆以郡降業。<span class="jiazhu">敦，徒門翻。降，戶江翻。</span>業封蒙遜爲臨池侯，以德爲酒泉太守，敏爲沙州刺史。</p>
<p class="em2 strong"><span class="yinwen">16</span>六月，丙子，魏王珪命羣臣議國號。皆曰：<span class="yinhao">「周、秦以前，皆自諸侯升爲天子，因以其國爲天下號。漢氏以來，皆無尺土之資。我國家百世相承，開基代北，遂撫有方夏，<span class="jiazhu">據孔安國《尙書註》，方夏，謂四方中夏。夏，戶雅翻。</span>今宜以代爲號。」</span>黃門侍郎崔宏曰：<span class="yinhao">「昔商人不常厥居，故兩稱殷、商，<span class="jiazhu">契始封於商。皇甫謐曰：今上洛商是也。契孫相土居商丘。自契至于成湯，八遷，湯始居亳，從先王居。後仲丁遷於囂，河亶甲居相，祖乙居耿。《書》曰：盤庚五遷，將治亳殷，從先王居。謂從帝嚳所居，居亳也。</span>代雖舊邦，其命維新，登國之初，已更曰魏。<span class="jiazhu">事見一百六卷孝武太元十一年。更，工衡翻。</span>夫魏者，大名，神州之上國也，<span class="jiazhu">《左傳》，卜偃曰：<span class="yinhao">「魏，大名也。」</span>戰國之時，魏爲大國。中國謂之神州。</span>宜稱魏如故。」</span>珪從之。</p>
<p class="em2 strong"><span class="yinwen">17</span>楊軌自恃其衆，欲與涼王光決戰，郭黁每以天道抑止之。<span class="jiazhu">言天道未利也，郭黁善數，故如此。黁，奴昆翻。</span>涼常山公弘鎭張掖，段業使沮渠男成及王德攻之；光使太原公纂將兵迎之。<span class="jiazhu">將，卽亮翻。</span>楊軌曰：<span class="yinhao">「呂弘精兵一萬，若與光合，則姑臧益強，不可取矣。」</span>乃與禿髮利鹿孤共邀擊纂，纂與戰，大破之；軌奔王乞基。<span class="jiazhu">王乞基，田胡也。</span>黁性褊急殘忍，不爲士民所附，<span class="jiazhu">褊，補典翻。</span>聞軌敗走，降西秦；<span class="jiazhu">降，戶江翻。</span>西秦王乾歸以爲建忠將軍、散騎常侍。<span class="jiazhu">散，悉亶翻。騎，奇寄翻。</span></p>
<p class="em2 strong">弘引兵棄張掖東走，段業徙治張掖，<span class="jiazhu">治，直之翻。</span>將追擊弘。沮渠蒙遜諫曰：<span class="yinhao">「歸師勿遏，窮寇勿追，<span class="jiazhu">孫子之言。</span>此兵家之戒也。」</span>業不從，大敗而還，<span class="jiazhu">還，從宣翻。</span>賴蒙遜以免。業城西安，以其將臧莫孩爲太守。<span class="jiazhu">業置西安郡於張掖東境。孩，河開翻。</span>蒙遜曰：<span class="yinhao">「莫孩勇而無謀，知進不知退；此乃爲之築冢，非築城也！」</span><span class="jiazhu">爲，于僞翻。冢，知隴翻。</span>業不從，莫孩尋爲呂纂所破。</p>
<p class="em2 strong"><span class="yinwen">18</span>燕太原王奇，楷之子，蘭汗之外孫也，汗亦不殺，以爲征南將軍。得入見長樂王盛，盛潛使奇逃出起兵。奇起兵於建安，衆至數千，汗遣蘭堤討之。盛謂汗曰：<span class="yinhao">「善駒小兒，未能辦此，<span class="jiazhu">善駒，奇小字也。</span>豈非有假託其名欲爲內應者乎！太尉素驕，難信，不宜委以大衆。」</span><span class="jiazhu">汗以堤爲太尉，故稱之。</span>汗然之，罷堤兵，<span class="jiazhu">蘇軾有言：<span class="yinhao">「木必先蠹，然後蟲生之；人必先疑，然後讒入之。」</span>蘭汗凶逆，兄弟自相嫌忌，故慕容盛得間之以奮其智，報君父之讎。</span>更遣撫軍將軍仇尼慕將兵討奇。<span class="jiazhu">更，工衡翻。</span></p>
<p class="em2 strong">於是龍城自夏不雨至于秋七月，汗日詣燕諸廟及寶神座頓首禱請，委罪於蘭加難。<span class="jiazhu">言弒寶者加難之罪。</span>堤及加難聞之怒，且懼誅，乙巳，相與率所部襲仇尼慕軍，敗之。<span class="jiazhu">敗，補邁翻。</span>汗大懼，遣太子穆將兵討之。<span class="jiazhu">將，卽亮翻。</span>穆謂汗曰：<span class="yinhao">「慕容盛我之仇讎，必與奇相表裏，此乃腹心之疾，不可養也，宜先除之。」</span>汗欲殺盛，先引見，察之。盛妃知之，密以告盛，盛稱疾不出，<span class="jiazhu">蘭妃之爲，異於雍姞。雖曰婦人內夫家而外父母家，若蘭妃者，處夫妻父子之變，得其一而失其一者也。</span>汗亦止不殺。</p>
<p class="em2 strong">李旱、衞雙、劉忠、張豪、張眞，皆盛所厚也，而穆引以爲腹心，旱、雙得出入至盛所，潛與盛結謀。丁未，穆擊堤、加難等，破之。庚戌，饗將士，汗、穆皆醉，盛夜如廁，因踰垣入于東宮，與旱等共殺穆。時軍未解嚴，皆聚在穆舍，聞盛得出，呼躍爭先，攻汗，斬之。汗子魯公和、陳公揚分屯令支、白狼，<span class="jiazhu">令，音鈴，又郎定翻。支，音祁。</span>盛遣旱、眞襲誅之。堤、加難亡匿，捕得，斬之。於是內外帖然，士女相慶。宇文拔率壯士數百來赴，<span class="jiazhu">宇文拔自遼西來也。</span>盛拜拔爲大宗正。</p>
<p class="em2 strong">辛亥，告于太廟，令曰：<span class="yinhao">「賴五祖之休，<span class="jiazhu">五祖，謂慕容涉歸、廆、皝、儁、垂，凡五廟。</span>文武之力，宗廟社稷幽而復顯。不獨孤眇眇之身免不同天之責，<span class="jiazhu">《禮記》曰：父之讎不與共戴天。</span>凡在臣民皆得明目當世。」</span>因大赦，改元建平。盛謙不敢稱尊號，以長樂王攝行統制。<span class="jiazhu">盛，字道運，寶之庶長子也。樂，音洛。</span>諸王皆降稱公，以東陽公根爲尙書左僕射，衞倫、陽璆、魯恭、王滕<span class="jiaozhusup">【章：十二行本「滕」作「騰」；乙十一行本同。】</span>爲尙書，<span class="jiazhu">璆，渠尤翻。</span>悅眞爲侍中，陽哲爲中書監，張通爲中領軍，自餘文武各復舊位。改諡寶曰惠閔皇帝，廟號烈宗。</p>
<p class="em2 strong">初，太原王奇舉兵建安，南、北之人翕然從之。<span class="jiazhu">南人，謂自中原來者；北人，則鮮卑也。</span>蘭汗遣其兄子全討奇，奇擊滅之，匹馬不返，進屯乙連。盛旣誅汗，命奇罷兵。奇用丁零嚴生、烏桓王龍之謀，遂不受命，甲寅，勒兵三萬餘人進至橫溝，去龍城十里。盛出擊，大破之，執奇而還，斬其黨與百餘人，賜奇死，桓王之嗣遂絕。<span class="jiazhu">慕容恪封太原王，諡曰桓。楚莊王滅若敖氏而赦箴尹克黃，曰：<span class="yinhao">「子文無後，何以勸善！」</span>以慕容恪之輔成燕業，而可使之絕祀乎！</span>羣臣固請上尊號，<span class="jiazhu">上，時掌翻。</span>盛弗許。</p>
<p class="em2 strong"><span class="yinwen">19</span>魏王珪遷都平城，始營宮室，建宗廟，立社稷。宗廟歲五祭，用分、至及臘。<span class="jiazhu">魏都平城，置代尹及司州於平城。杜佑曰：後魏都平城，今雲中郡治。雲中縣是今馬邑郡；北平城卽今郡，隋爲雲內縣恆安鎭。此所謂宗廟，卽代都之東廟也。</span></p>
<p class="em2 strong"><span class="yinwen">20</span>桓玄求爲廣州，會稽王道子忌玄，<span class="jiazhu">會，工外翻。</span>不欲使居荊州，因其所欲，以玄爲督交·廣二州軍事、廣州刺史；玄受命而不行。豫州刺史庾楷以道子割其四郡使王愉督之，上疏言：<span class="yinhao">「江州內地，<span class="jiazhu">江州治尋陽，在江南，故云內地。</span>而西府北帶寇戎，<span class="jiazhu">晉以京口爲北府，歷陽爲西府。豫州治歷陽，在江西，故云北帶寇戎。</span>不應使愉分督。」</span>朝廷不許。楷怒，遣其子鴻說王恭曰：<span class="yinhao">「尙之兄弟<span class="jiazhu">謂譙王尙之及弟休之也。說，輸芮翻；下同。</span>復秉機權，<span class="jiazhu">復，扶又翻；下同。</span>過於國寶；欲假朝威削弱方鎭，<span class="jiazhu">朝，直遙翻。</span>懲艾前事，爲禍不測，<span class="jiazhu">艾，倪祭翻。</span>今及其謀議未成，宜早圖之。」</span>恭以爲然，以告殷仲堪、桓玄。仲堪、玄許之，推恭爲盟主，刻期同趣京師。<span class="jiazhu">趣，七喻翻。</span></p>
<p class="em2 strong">時內外疑阻，津邏嚴急，<span class="jiazhu">邏，郎佐翻，巡也。津邏者，凡江津之要皆置邏卒。</span>仲堪以斜絹爲書，內箭簳中，<span class="jiazhu">簳，古旱翻。《字林》曰：箭笴也。</span>合鏑漆之，<span class="jiazhu">鏑，箭鏃也。</span>因庾楷以送恭。恭發書，絹文角戾，不復能辨仲堪手書，<span class="jiazhu">戾，曲也，乖也。斜絹無邊幅，經緯不相持，故斜角乖曲。</span>疑楷詐爲之，且謂仲堪去年已違期不赴，<span class="jiazhu">事見上卷。</span>今必不動，乃先期舉兵。<span class="jiazhu">先，悉薦翻。</span>司馬劉牢之諫曰：<span class="yinhao">「將軍，國之元舅；會稽王，天子叔父也。會稽王又當國秉政，曏爲將軍戮其所愛王國寶、王緒，又送王廞書，<span class="jiazhu">事見上卷。爲，于僞翻。</span>其深伏將軍已多矣。頃所授任，雖未允愜，亦非大失。割庾楷四郡以配王愉，於將軍何損！晉陽之甲，豈可數興乎！」</span><span class="jiazhu">數，所角翻。</span>恭不從，上表請討王愉、司馬尙之兄弟。</p>
<p class="em2 strong">道子使人說楷曰：<span class="yinhao">「昔我與卿，恩如骨肉，<span class="jiazhu">楷先黨於王國寶，道子亦親之。</span>帳中之飲，結帶之言，可謂親矣。<span class="jiazhu">此必太元二十一年庾楷赴難時事。</span>卿今棄舊交，結新援，忘王恭疇昔陵侮之恥乎！<span class="jiazhu">王恭以元舅之親，風神簡貴，志氣方嚴，視庾楷蔑如也，故道子以爲陵侮楷。</span>若欲委體而臣之，使恭得志，必以卿爲反覆之人，安肯深相親信！首身且不可保，況富貴乎！」</span>楷怒曰：<span class="yinhao">「王恭昔赴山陵，相王憂懼無計，我知事急，尋勒兵而至，恭不敢發。<span class="jiazhu">事見一百八卷孝武太元二十一年。</span>去年之事，我亦俟命而動。我事相王，無相負者。相王不能拒恭，反殺國寶及緒，自爾已來，<span class="jiazhu">自爾以來，猶今言自那時以來也。又爾，言如此也。</span>誰敢復爲相王盡力者！<span class="jiazhu">復，扶又翻。爲，于僞翻。</span>庾楷實不能以百口助人屠滅。」</span>時楷已應恭檄，正徵士馬。信返，朝廷憂懼，內外戒嚴。</p>
<p class="em2 strong">會稽世子元顯言於道子曰：<span class="yinhao">「前不討王恭，故有今日之難。今若復從其欲，<span class="jiazhu">難，乃旦翻。復，扶又翻。</span>則太宰之禍至矣。」</span><span class="jiazhu">道子時爲太宰。</span>道子不知所爲，悉以事委元顯，日飲醇酒而已。元顯聰警，頗涉文義，志氣果銳，以安危爲己任。附會之者，謂元顯神武，有明帝之風。</p>
<p class="em2 strong">殷仲堪聞恭舉兵，自以去歲後期，乃勒兵趣發。<span class="jiazhu">趣，讀曰促。</span>仲堪素不習爲將，<span class="jiazhu">將，息亮翻。</span>悉以軍事委南郡相楊佺期兄弟，<span class="jiazhu">相，息亮翻。</span>使佺期帥舟師五千爲前鋒，桓玄次之，仲堪帥兵二萬，相繼而下。<span class="jiazhu">帥，讀曰率。</span>佺期自以其先漢太尉震至父亮，九世皆以才德著名，矜其門地，謂江左莫及。有以比王珣者，佺期猶恚恨。而時流以其晚過江，婚宦失類；<span class="jiazhu">佺期曾祖準，晉太常。自震至準七世，有名德。祖林，少有才望，值亂沒胡。父亮，少仕僞朝，後歸晉，比王、謝諸家爲晚。亮及佺期皆以武力爲官，又與傖荒爲婚，故云失類。時流，猶言時輩也。恚，於避翻。</span>佺期及兄廣、弟思平、從弟孜敬皆粗獷，<span class="jiazhu">從，才用翻。獷，古猛翻。獷獷，不可附。</span>每排抑之。佺期常慷慨切齒，欲因事際以逞其志，故亦贊成仲堪之謀。</p>
<p class="em2 strong">八月，佺期、玄奄至湓口，<span class="jiazhu">湓口，湓浦口也，晉人於此築城置戍。今其地在江州德化縣西一里。湓，蒲奔翻。</span>王愉無備，惶遽奔臨川，<span class="jiazhu">吳孫亮太平二年，分豫章東部都尉立臨川郡，隋、唐爲撫州。</span>玄遣偏軍追獲之。</p>
<p class="em2 strong"><span class="yinwen">21</span>燕以河間公熙爲侍中、車<span class="jiaozhusup">【嚴：「車」改「驃」。】</span>騎大將軍、中領軍、司隸校尉，城陽西元爲衞將軍。元，寶之子也。又以劉忠爲左將軍，張豪爲後將軍，並賜姓慕容氏。李旱爲中常侍、輔國將軍，衞雙爲前將軍，張順爲鎭西將軍，昌黎尹張眞爲右將軍；<span class="jiazhu">燕都龍城，以昌黎太守爲昌黎尹。</span>皆封公。</p>
<p class="em2 strong"><span class="yinwen">22</span>乙亥，燕步兵校尉馬勒<span class="jiaozhusup">【章：十二行本「勒」作「勤」；乙十一行本同。】</span>等謀反，伏誅；事連驃騎將軍高陽公崇、崇弟東平公澄，皆賜死。<span class="jiazhu">驃，匹妙翻。騎，奇寄翻。</span></p>
<p class="em2 strong"><span class="yinwen">23</span>寧朔將軍鄧啓方、南陽太守閭丘羨將兵二萬擊南燕，<span class="jiazhu">燕自慕容寶之敗，北歸龍城，慕容德稱號於滑臺，故稱南燕以別之。</span>與南燕中軍將軍法、撫軍將軍和戰於管城，<span class="jiazhu">魏收《志》，滎陽郡京縣有管城，故管城邑也。杜預曰：在京縣東北。</span>啓方等兵敗，單騎走免。</p>
<p class="em2 strong"><span class="yinwen">24</span>魏王珪命有司正封畿，<span class="jiazhu">宋白曰：魏道武都平城，東至上谷軍都關，西至河，南至中山隘門塞，北至五原，地方千里，以爲甸服。</span>標道里，平權衡，審度量；遣使循行郡國，<span class="jiazhu">使，疏吏翻。行，下孟翻。</span>舉奏守宰不法者，親考察黜陟之。</p>
<p class="em2 strong"><span class="yinwen">25</span>九月，辛卯，加會稽王道子黃鉞，以世子元顯爲征討都督；遣衞將軍王珣、右將軍謝琰將兵討王恭，譙王尙之將兵討庾楷。</p>
<p class="em2 strong"><span class="yinwen">26</span>乙未，燕以東陽公根爲尙書令，張通爲左僕射，衞倫爲右僕射；慕容豪爲幽州刺史，鎭肥如。</p>
<p class="em2 strong"><span class="yinwen">27</span>己亥，譙王尙之大破庾楷於牛渚，楷單騎奔桓玄。<span class="jiazhu">爲後玄殺楷張本。</span>會稽王道子以尙之爲豫州刺史，弟恢之爲驃騎司馬、丹楊尹，允之爲吳國內史，休之爲襄城太守，<span class="jiazhu">元帝渡江，以丹楊春穀縣置襄城郡。</span>各擁兵馬以爲己援。乙巳，桓玄大破官軍於白石。<span class="jiazhu">白石在巢縣界。《水經註》：栅江水導源巢湖東，左會清溪水，謂之清溪口。栅水又東，左會白石山水，水發白石山西，逕李鵲城南，西南注栅水。</span>玄與楊佺期進至橫江；尙之退走，恢之所領水軍皆沒。丙午，道子屯中堂，元顯守石頭；己酉，王珣守北郊，謝琰屯宣陽門以備之。<span class="jiazhu">宣陽門，建康城南面西頭第一門。</span></p>
<p class="em2 strong">王恭素以才地陵物，旣殺王國寶，自謂威無不行；仗劉牢之爲爪牙而但以部曲將遇之，<span class="jiazhu">將，卽亮翻。</span>牢之負其才，深懷恥恨。元顯知之，遣廬江太守高素說牢之，<span class="jiazhu">高素亦北府將，故使說之。說，式芮翻；下可說同。</span>使叛恭，許事成卽以恭位號授之；又以道子書遺牢之，爲陳禍福。<span class="jiazhu">遺，于季翻。爲，于僞翻。</span>牢之謂其子敬宣曰：<span class="yinhao">「王恭昔受先帝大恩，今爲帝舅，不能翼戴王室，數舉兵向京師，<span class="jiazhu">數，所角翻。</span>吾不能審恭之志，事捷之日，必能爲天子相王之下乎？<span class="jiazhu">相王，謂道子也。</span>吾欲奉國威靈，以順討逆，何如？」</span>敬宣曰：<span class="yinhao">「朝廷雖無成、康之美，亦無幽、厲之惡；而恭恃其兵威，暴蔑王室。<span class="jiazhu">蔑之者，視之若無也。</span>大人親非骨肉，義非君臣，雖共事少時，意好不協，<span class="jiazhu">少時，言不多時也。少，詩紹翻。好，呼到翻。</span>今日討之，於情義何有！」</span>恭參軍何澹之知其謀，以告恭。<span class="jiazhu">澹，徒覽翻。</span></p>
<p class="em2 strong">恭以澹之素與牢之有隙，不信。乃置酒請牢之，於衆中拜之爲兄，精兵堅甲，悉以配之，<span class="jiazhu">王恭素以部曲將遇牢之，及聞何澹之言，則拜之爲兄，此豈能得其死力邪？適足以速其背己耳。</span>使帥帳下督顏延爲前鋒。<span class="jiazhu">帥，讀曰率。</span>牢之至竹里，斬延以降；<span class="jiazhu">降，戶江翻。</span>遣敬宣及其壻東莞太守高雅之還襲恭。<span class="jiazhu">東莞，漢舊縣；武帝泰始元年，分琅邪立東莞郡；南渡後，又置南東莞郡於晉陵界。莞，音官。</span>恭方出城曜兵，敬宣縱騎橫擊之，<span class="jiazhu">騎，奇寄翻；下同。</span>恭兵皆潰。恭將入城，雅之已閉城門。恭單騎奔曲阿，素不習馬，髀中生瘡。曲阿人殷確，恭故吏也，以船載恭，將奔桓玄，至長塘湖，<span class="jiazhu">長塘湖在晉陵延陵縣。杜佑曰：在潤州金壇縣。《風土記》：陽羨縣有洮湖，別名長塘湖。洮，余招翻。單鍔曰：長塘湖在義興西。</span>爲人所告，獲之，送京師，斬於倪塘。<span class="jiazhu">倪塘在建康東北方山埭南，倪氏築塘，因以爲名。</span>恭臨刑，猶理須鬢，神色自若，<span class="jiazhu">須，與鬚同。</span>謂監刑者曰：<span class="yinhao">「我闇於信人，所以至此；<span class="jiazhu">自悔悉以軍事委劉牢之也。監，工銜翻。</span>原其本心，豈不忠於社稷邪！但令百世之下知有王恭耳。」</span>幷其子弟黨與皆死。以劉牢之爲都督兗、青、冀、幷、徐、揚州晉陵諸軍事以代恭。</p>
<p class="em2 strong">俄而楊佺期、桓玄至石頭，殷仲堪至蕪湖。元顯自竹里馳還京師，遣丹楊尹王愷等發京邑士民數萬人據石頭以拒之。佺期、玄等上表理王恭，求誅劉牢之。牢之帥北府之衆馳赴京師，軍于新亭，<span class="jiazhu">帥，讀曰率。</span>佺期、玄見之失色，回軍蔡洲。<span class="jiazhu">蔡洲，在今建康府上元縣西二十五里。</span>朝廷未知西軍虛實，仲堪等擁衆數萬，充斥郊畿，內外憂逼。<span class="jiazhu">言內憂而外逼也。</span></p>
<p class="em2 strong">左衞將軍桓脩，沖之子也，言於道子曰：<span class="yinhao">「西軍可說而解也，<span class="jiazhu">說，輸芮翻。</span>脩知其情矣。殷、桓之下，專恃王恭，恭旣破滅，西軍沮恐。<span class="jiazhu">沮恐，言氣沮而心恐也。沮，在呂翻。</span>今若以重利啗玄及佺期，<span class="jiazhu">啗，徒覽翻，餌也。</span>二人必內喜；玄能制仲堪，佺期可使倒戈，取仲堪矣。」</span>道子納之，以玄爲江州刺史；召郗恢爲尙書，以佺期代恢爲都督梁·雍·秦三州諸軍事、雍州刺史。以脩爲荊州刺史，權領左衞文武之鎭，<span class="jiazhu">左衞文武，左衞將軍府之僚屬及部曲也。之，往也。郗，丑之翻。雍，於用翻。</span>又令劉牢之以千人送之。黜仲堪爲廣州刺史，遣仲堪叔父太常茂宣詔，敕仲堪回軍。</p>
<p class="em2 strong"><span class="yinwen">28</span>張驤子超收合三千餘家據南皮，自號烏桓王，抄掠諸郡。<span class="jiazhu">張驤，烏桓種也；奉燕見一百五卷孝武帝太元九年；歸魏見上卷元年。驤，思將翻。抄，楚交翻。</span>魏王珪命庾岳討之。</p>
<p class="em2 strong"><span class="yinwen">29</span>楊軌屯廉川，收集夷、夏，衆至萬餘。<span class="jiazhu">夏，戶雅翻。</span>王乞基謂軌曰：<span class="yinhao">「禿髮氏才高而兵盛，且乞基之主也，不如歸之。」</span>軌乃遣使降於西平王烏孤。<span class="jiazhu">降，戶江翻。</span>軌尋爲羌酋梁飢所敗，<span class="jiazhu">酋，慈由翻。敗，補邁翻。</span>西奔𠏡海，<span class="jiazhu">闞駰曰：金城臨羌縣西有卑和羌海。酈道元曰：古西零之地也。𠏡，音憐。</span>襲乙弗鮮卑而據其地。烏孤謂羣臣曰：<span class="yinhao">「楊軌、王乞基歸誠於我，卿等不速救，使爲羌人所覆，孤甚愧之。」</span>平西將軍渾屯曰：<span class="jiazhu">渾，古有是姓。《左傳》鄭有渾罕，衞有渾良夫。吐谷渾氏後改爲渾姓。渾，戶昆翻。</span><span class="yinhao">「梁飢無經遠大略，可一戰擒也。」</span></p>
<p class="em2 strong">飢進攻西平，西平人田玄明執太守郭倖而代之，以拒飢，遣子爲質於烏孤。<span class="jiazhu">質，音致。</span>烏孤欲救之，羣臣憚飢兵強，多以爲疑。左司馬趙振曰：<span class="yinhao">「楊軌新敗，呂氏方強，洪池以北，未可冀也，<span class="jiazhu">洪池，嶺名，在涼州姑臧之南。唐涼州有洪池府。</span>嶺南五郡，庶幾可取。<span class="jiazhu">嶺南，謂洪池嶺南也。五郡，謂廣武、西平、樂都、澆河、湟河也。幾，居希翻。</span>大王若無開拓之志，振不敢言；若欲經營四方，此機不可失也。使羌得西平，華、夷震動，非我之利也。」</span>烏孤喜曰：<span class="yinhao">「吾亦欲乘時立功，安能坐守窮谷乎！」</span><span class="jiazhu">廉川在塞外，故謂之窮谷。</span>乃謂羣臣曰：<span class="yinhao">「梁飢若得西平，保據山河，不可復制。<span class="jiazhu">西平據湟河之要，有大、小榆谷之饒，故云然。復，扶又翻；下同。</span>飢雖驍猛，<span class="jiazhu">驍，堅堯翻。</span>軍令不整，易破也。」</span><span class="jiazhu">易，以豉翻。</span>遂進擊飢，大破之。飢退屯龍支堡。<span class="jiazhu">唐鄯州有龍支縣。劉昫曰：龍支，漢允吾縣地。此時當爲西平界。</span>烏孤進攻，拔之，飢單騎奔澆河，<span class="jiazhu">澆河，吐谷渾之地，呂光開以爲郡，隋、唐之廓州卽其地也。澆，堅堯翻。水洄洑曰澆。此郡蓋置於洮河洄曲處。杜佑曰：澆河城在廓州達化縣賀蘭山。劉昫曰：廓州，隋澆河郡，治廣威縣，卽後漢燒當羌之地，前涼置湟河郡，後魏置石城郡，廢帝因縣內化隆谷置化隆縣，後周置廓州，唐天寶元年，改爲廣威縣，管下有達化縣。吐渾澆河城，在縣西百二十里。杜佑曰：澆河城，吐谷渾阿豺所築。</span>俘斬數萬。以田玄明爲西平內史。樂都太守田瑤、<span class="jiazhu">樂都，註已見二十六卷漢宣帝神爵元年。《五代志》：西平郡湟水縣，後周置樂都郡。觀此，則呂氏已置郡矣。杜佑曰：湟水一名樂都水，唐鄯州治。樂，音洛。</span>湟河太守張裯、<span class="jiazhu">裯，除留翻。湟河郡蓋置於此地。</span>澆河太守王稚皆以郡降，<span class="jiazhu">降，戶江翻。</span>嶺南羌、胡數萬落皆附於烏孤。</p>
<p class="em2 strong"><span class="yinwen">30</span>西秦王乾歸遣秦州牧益州、武衞將軍慕兀、<span class="jiazhu"><span class="yinhao">「慕兀」</span>，《晉書·載記》作<span class="yinhao">「慕容兀」</span>。慕兀蓋亦乞伏氏，《載記》誤也。</span>冠軍將軍翟瑥帥騎二萬伐吐谷渾。<span class="jiazhu">冠，古玩翻。瑥，音溫。</span></p>
<p class="em2 strong"><span class="yinwen">31</span>冬，十月，癸酉，燕羣臣復上尊號，<span class="jiazhu">復，扶又翻。上，時掌翻。</span>丙子，長樂王盛始卽皇帝位，<span class="jiazhu">樂，音洛。</span>大赦，尊皇后段氏曰皇太后，太妃丁氏曰獻莊皇后。初，蘭汗之當國也，盛從燕主寶出亡，蘭妃奉事丁后愈謹。及汗誅，盛以妃當從坐，欲殺之；丁后以妃有保全之功，固爭之，得免，然終不爲后。</p>
<p class="em2 strong"><span class="yinwen">32</span>大赦。</p>
<p class="em2 strong"><span class="yinwen">33</span>殷仲堪得詔書，大怒，<span class="jiazhu">得黜廣州之詔書也。</span>趣桓玄、楊佺期進軍。<span class="jiazhu">趣，讀曰促。</span>玄等喜於朝命，<span class="jiazhu">朝，直遙翻；下同。</span>欲受之，猶豫未決。仲堪聞之，遽自蕪湖南歸，遣使告諭蔡洲軍士曰：<span class="yinhao">「汝輩不各自散歸，吾至江陵，盡誅汝餘口。」</span><span class="jiazhu">使，疏吏翻。餘口，謂蔡洲之軍所餘家口留在江陵者。</span>佺期部將劉系帥二千人先歸。<span class="jiazhu">帥，讀曰率。</span>玄等大懼，狼狽西還，<span class="jiazhu">還，從宣翻，又如字。</span>追仲堪至尋陽，及之。仲堪旣失職，倚玄等爲援，玄等亦資仲堪兵，雖內相疑阻，勢不得不合。乃以子弟交質，<span class="jiazhu">質，音致。</span>壬午，盟于尋陽；俱不受朝命，連名上疏申理王恭，求誅劉牢之及譙王尙之，幷訴仲堪無罪，獨被降黜。<span class="jiazhu">被，皮義翻。</span>朝廷深憚之，內外騷然。乃復罷桓脩，<span class="jiazhu">復，扶又翻。</span>以荊州還仲堪，優詔慰諭，以求和解，仲堪等乃受詔。御史中丞江績劾奏桓脩專爲身計，疑誤朝廷，<span class="jiazhu">謂分江、雍以授桓玄、楊佺期，自取荊州也。劾，戶槪翻，又戶得翻。</span>詔免脩官。</p>
<p class="em2 strong">初，桓玄在荊州，所爲豪縱，仲堪親黨皆勸仲堪殺之，仲堪不聽。及在尋陽，資其聲地，<span class="jiazhu">聲，謂威聲；地，謂門地。</span>推玄爲盟主，玄愈自矜倨。楊佺期爲人驕悍，<span class="jiazhu">悍，侯旰翻，又下罕翻。</span>玄每以寒士裁之，佺期甚恨，密說仲堪以玄終爲患，請於壇所襲之。<span class="jiazhu">說，輸芮翻。</span>仲堪忌佺期兄弟勇健，恐旣殺玄，不可復制，<span class="jiazhu">復，扶又翻。</span>苦禁之。於是各還所鎭。玄亦知佺期之謀，陰有取佺期之志，<span class="jiazhu">爲後玄殺殷、楊張本。</span>乃屯於夏口，引始安太守濟陰卞範之爲長史以爲謀主。<span class="jiazhu">吳孫晧甘露元年，分零陵南部都尉立始安郡，屬廣州；晉成帝度屬荊州；隋、唐爲桂州之地。夏，戶雅翻。濟，子禮翻。</span>是時，詔書獨不赦庾楷，玄以楷爲武昌太守。</p>
<p class="em2 strong">初，郗恢爲朝廷拒西軍，<span class="jiazhu">爲，于僞翻。</span>玄未得江州，欲奪恢雍州，<span class="jiazhu">雍，於用翻。</span>以恢爲廣州。恢聞之，懼，詢於衆，衆皆曰：<span class="yinhao">「楊佺期來者，誰不戮力；若桓玄來，恐難與爲敵。」</span><span class="jiazhu">桓氏世居西楚，故衆畏之。</span>旣而聞佺期代己，乃與閭丘羨謀阻兵拒之。<span class="jiazhu">閭丘羨時爲南陽太守，雍之部屬也。</span>佺期聞之，聲言玄來入沔，<span class="jiazhu">沔，彌兗翻。</span>以佺期爲前驅。恢衆信之，望風皆潰，恢請降。<span class="jiazhu">降，戶江翻。</span>佺期入府，斬閭丘羨，放恢還都，至楊口，殷仲堪陰使人殺之，及其四子，託言羣蠻所殺。</p>
<p class="em2 strong"><span class="yinwen">34</span>西秦乞伏益州與吐谷渾王視羆戰於度周川，<span class="jiazhu">度周川，在臨洮塞外龍涸之西。吐，從暾入聲。谷，音浴。</span>視羆大敗，走保白蘭山，遣子宕豈爲質於西秦以請和，<span class="jiazhu">宕，徒浪翻。質，音致。</span>西秦王乾歸以宗女妻之。<span class="jiazhu">妻，子細翻。</span></p>
<p class="em2 strong"><span class="yinwen">35</span>涼建武將軍李鸞以興城降於禿髮烏孤。<span class="jiazhu">興城在允吾縣西南龍支堡之東。</span></p>
<p class="em2 strong"><span class="yinwen">36</span>十一月，以琅邪王德文爲衞將軍、開府儀同三司，征虜將軍元顯爲中領軍，領軍將軍王雅爲尙書左僕射。</p>
<p class="em2 strong"><span class="yinwen">37</span>辛亥，魏王珪命尙書吏部郎鄧淵立官制，協音律，儀曹郎清河董謐制禮儀，三公郎王德定律令，<span class="jiazhu">吏部、儀曹、三公郎，皆曹魏所置。</span>太史令鼂崇考天象，<span class="jiazhu">鼂，直遙翻。</span>吏部尙書崔宏總而裁之，以爲永式。淵，羌之孫也。<span class="jiazhu">鄧羌，苻秦之名將。</span></p>
<p class="em2 strong"><span class="yinwen">38</span>楊軌、王乞基帥戶數千自歸於西平王烏孤。<span class="jiazhu">帥，讀曰率；下同。</span></p>
<p class="em2 strong"><span class="yinwen">39</span>十二月，己丑，魏王珪卽皇帝位，大赦，改元天興。命朝野皆束髮加帽。<span class="jiazhu">朝，直遙翻；下同。《說文》曰：帽，小兒蠻夷蒙頭衣。《晉書·輿服志》曰：帽，猶冠也，義取於蒙覆其首；其本纚也。古者冠無幘，冠下有纚，以繒爲之。後世施幘於冠，因復裁纚爲帽，自乘輿宴居下至庶人無爵者皆服之。江左時，野人已著帽，人士亦往往而然，但其頂圓耳，後乃高其屋云。纚，所爾翻。</span>追尊遠祖毛以下二十七人皆爲皇帝；<span class="jiazhu">魏諡毛爲成皇帝。五世至推寅，南遷大澤，方千餘里，諡宣皇帝。七世至鄰始南出，居匈奴故地，諡獻皇帝。獻帝之子曰詰汾，諡聖武皇帝。</span>諡六世祖力微曰神元皇帝，廟號始祖；祖什翼犍曰昭成皇帝，廟號高祖；父寔曰獻明皇帝。<span class="jiazhu">諡力微曰神元皇帝，子沙漠汗曰文皇帝，沙漠汗之子弗政曰思皇帝。弗政卒，力微之子祿官立，諡曰昭皇帝，分國爲三部，猗㐌、猗盧，沙漠汗之二子，與祿官分統三部。猗㐌西略，服屬諸國，諡曰桓皇帝。猗盧自祿官之卒，合三部爲一，又助晉國以益強，諡穆皇帝。猗盧死，祿官之子鬱律繼之，諡平文皇帝。鬱律弒，猗㐌之子賀傉立，諡惠皇帝。賀傉卒，弟紇那立，諡煬皇帝。翳魏者，鬱律之子，國人逐紇那而立之，諡烈皇帝。</span>魏之舊俗，孟夏祀天及東廟，<span class="jiazhu">宗廟在東，蓋亦左祖之義。</span>季夏帥衆卻霜於陰山，孟秋祀天於西郊。至是，始依倣古制，定郊廟朝饗禮樂，然惟孟夏祀天親行，<span class="jiazhu">杜佑曰：魏道武天賜二年，祀天于西郊，爲方壇，東爲二陛，土陛無等，周垣四門，各依方色爲名。置木主七於壇上，牲用白犢、黃駒、白羊各一。祭之日，帝御大駕至郊所，立青門內，近南，西面；內朝臣皆位於壇北，外朝臣及大人、方客咸位於青門外，后率六宮自黑門入，列於青門內，近北，並西面。廩犧令掌牲，陳於壇前。女巫執鼓，立於壇東，西面。帝七族子弟七子執酒在巫南，西面北上。女巫升壇搖鼓，帝拜，后肅拜，內外百官拜祀訖，乃殺牲七；執酒七人，西向，以酒洒天、神主，復拜。如此者三，禮畢而退。自是歲一祭。</span>其餘多有司攝事。又用崔宏議，自謂黃帝之後，<span class="jiazhu">魏收曰：魏之先出自黃帝，黃帝子曰昌意。昌意之子受封北國，有大鮮卑山，因以爲號。其後世爲君長，統幽都之北，廣漠之野。黃帝以土德王，北俗謂土爲<span class="yinhao">「托」</span>，謂后爲<span class="yinhao">「跋」</span>，故以托跋爲氏。</span>以土德王。徙六州二十二郡守宰、豪傑二千家于代都，東至代郡，<span class="jiazhu">魏都平城，以平城爲代都，依漢建國之名也。漢平城縣本屬鴈門郡，而代郡治桑乾，後漢徙高柳，晉徙平舒。魏收《地形志》之上谷郡，晉之代郡也，唐爲蔚州之地。魏之代都，唐爲雲州雲中縣之地。</span>西及善無，南極陰館，<span class="jiazhu">善無縣，漢屬鴈郡，後漢屬定襄郡，元魏天平二年置善無郡。班《志》，陰館縣屬鴈門郡，本熡煩鄕，景帝後三年置。陰館縣有累頭山，治水所出。《五代史志》，代州鴈門縣有纍頭山。則漢之陰館縣已併入鴈門縣矣。</span>北盡參合，皆爲畿內，其外四方、四維置八部師<span class="jiaozhusup">【張：「師」作「帥」。】</span>以監之。<span class="jiazhu">《魏書》作<span class="yinhao">「八部帥」</span>。八部帥勸課農耕，量校收入，以爲殿最。監，工銜翻。</span></p>
<p class="em2 strong"><span class="yinwen">40</span>己亥，燕幽州刺史慕容豪、尙書左僕射張通、昌黎尹張順坐謀反誅。</p>
<p class="em2 strong"><span class="yinwen">41</span>初，琅邪人孫泰學妖術於錢唐杜子恭，<span class="jiazhu">妖，於驕翻。</span>士民多奉之。王珣惡之，<span class="jiazhu">惡，烏路翻。</span>流泰於廣州。王雅薦泰於孝武帝，云知養性之方，召還，累官至新安太守。泰知晉祚將終，因王恭之亂，以討恭爲名，收合兵衆，聚貨鉅億，<span class="jiazhu">億億爲鉅億。</span>三吳之人多從之；識者皆憂其爲亂，以中領軍元顯與之善，無敢言者。會稽內史謝輶發其謀，<span class="jiazhu">輶，夷周翻，又音酉。</span>己酉，會稽王道子使元顯誘而斬之，<span class="jiazhu">會，工外翻。誘，音酉。</span>幷其六子；兄子恩逃入海，愚民猶以泰蟬蛻不死，<span class="jiazhu">蟬解殼曰蛻。神仙家有尸解之說，言尸解登仙，如蟬之蛻殼也。蛻，輸芮翻，又吐外翻。</span>就海中資給恩。恩乃聚合亡命百餘人，以謀復讎。<span class="jiazhu">爲後孫恩反張本。</span></p>
<p class="em2 strong"><span class="yinwen">42</span>西平王禿髮烏孤更稱武威王。<span class="jiazhu">更，工衡翻。</span></p>
<p class="em2 strong"><span class="yinwen">43</span>是歲，楊盛遣使附魏，魏以盛爲仇池王。<span class="jiazhu">使，疏吏翻。</span></p>
</div></body></html>