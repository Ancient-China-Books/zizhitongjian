<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百三十三·宋紀十五·太宗明皇帝下·太宗明皇帝下</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="宋紀十五">宋紀十五</span></span></h1>
<p><span class="jiazhu">起重光大淵獻<span class="biaozhusup" data-rel="（辛亥）"></span>，盡旃蒙單閼<span class="biaozhusup" data-rel="（乙卯）"></span>，凡五年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="太宗明皇帝下">太宗明皇帝下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="泰始七年">泰始七年</span></span><span class="biaozhusup" data-rel="（辛亥、西元四七一年）"></span></p>
<p class="em2 strong"><span class="yinwen">1</span>春，二月，戊戌，分交、廣置越州，治臨漳。<span class="jiazhu">劉昫曰：廉州治合浦縣，秦象郡地，吳改爲珠官郡，宋分置臨漳郡及越州，領郡三，治於此。又據沈約《志》：越州領百梁、龍蘇、永寧、永昌、富昌、南流、臨漳、合浦、宋壽九郡。蕭子顯曰：臨漳郡本合浦郡之北界也。按沈約《宋志》作<span class="yinhao">「臨障」</span>，宋白《續通典》作<span class="yinhao">「臨瘴」</span>，以臨界內瘴江爲名。瘴江，一名合浦江。</span></p>
<p class="em2 strong"><span class="yinwen">2</span>初，上爲諸王，寬和有令譽，獨爲世祖所親。卽位之初，義嘉之黨多蒙全宥，<span class="jiazhu">晉安王子勛改元義嘉。</span>隨才引用，有如舊臣。及晚年，更猜忌忍虐，好鬼神，<span class="jiazhu">好，呼到翻。</span>多忌諱，言語、文書，有禍敗、凶喪及疑似之言應回避者數百千品，有犯必加罪戮。改<span class="yinhao">「騧」</span>字爲<span class="yinhao">「𩢍」</span>，<span class="jiazhu">騧，古花翻。</span>以其似禍字故也。左右忤意，往往有刳斮者。<span class="jiazhu">忤，五故翻。斮，側略翻，斬也。</span></p>
<p class="em2 strong">時淮、泗用兵，府藏空竭，內外百官，並斷俸祿。<span class="jiazhu">藏，徂浪翻。斷，丁管翻。《考異》曰：《宋·本紀》云<span class="yinhao">「日給料祿俸」</span>。今從《南史》。自失青、徐之後，宋、魏交兵於淮、泗之間。</span>而奢費過度，每所造器用，必爲正御、副御、次副各三十枚。嬖倖用事，貨賂公行。<span class="jiazhu">嬖，卑義翻，又博計翻；後同。</span></p>
<p class="em2 strong">上素無子，密取諸王姬有孕者內宮中，生男則殺其母，<span class="jiazhu">孕，以證翻。《考異》曰：《宋書》云<span class="yinhao">「閉其母於幽房」</span>，今從《宋略》。</span>使寵姬子之。</p>
<p class="em2 strong">至是寢疾，以太子幼弱，深忌諸弟。南徐州刺史晉平剌王休祐，前鎭江陵，貪虐無度，<span class="jiazhu">休祐鎭江陵事始上百三十一卷二年。剌，來葛翻。</span>上不使之鎭，留之建康，遣上佐行府州事。<span class="jiazhu">上佐，謂長史、司馬也。</span>休祐性剛狠，前後忤上非一，<span class="jiazhu">狠，戶墾翻。忤，五故翻。</span>上積不能平；且慮將來難制，欲方便除之。<span class="jiazhu">施方略，乘便利而殺之也。</span>甲寅，休祐從上於巖山射雉，<span class="jiazhu">據《休祐傳》，巖山在建康城南。又據《宋紀》，巖山在秣陵縣界，世祖景寧陵在焉。射，而亦翻。</span>左右從者並在仗後。<span class="jiazhu">從，才用翻。</span>日欲闇，上遣左右壽寂之等數人，逼休祐令墜馬，因共毆，拉殺之，傳呼<span class="yinhao">「驃騎落馬！」</span><span class="jiazhu">毆，烏口翻。拉，盧合翻。驃，匹妙翻。騎，奇寄翻。</span>上陽驚，遣御醫絡驛就視，<span class="jiazhu">絡驛，猶絡繹也。</span>比其左右至，休祐已絕，<span class="jiazhu">比，必寐，及也。絕，氣絕也。</span>去車輪，輿還第。<span class="jiazhu">去，羌呂翻；下悉去同。</span>追贈司空，葬之如禮。</p>
<p class="em2 strong">建康民間訛言，荊州刺史巴陵王休若有至貴之相，上以此言報之，休若憂懼。戊午，以休若代休祐爲南徐州刺史。休若腹心將佐，皆謂休若還朝，必不免禍，中兵參軍京兆王敬先說休若曰：<span class="jiazhu">相，息亮翻。將，卽亮翻。朝，直遙翻；下同。說，輸芮翻。</span><span class="yinhao">「今主上彌留，<span class="jiazhu">《書·顧命》曰：疾大漸，惟幾；病日臻，旣彌留。呂祖謙曰：疾大進而瀕於死，病日加則愈留。夏撰曰：重疾謂之病，言重病日至而又久留於體，曾不減去，將必死也。</span>政成省閤，羣豎恟恟，欲悉去宗支以便其私。<span class="jiazhu">恟，許拱翻。去，起呂翻。</span>殿下聲著海內，受詔入朝，必往而不返。荊州帶甲十餘萬，地方數千里，上可以匡天子，除姦臣，下可以保境土，全一身；孰與賜劍邸第，使臣妾飲泣而不敢葬乎！」</span><span class="jiazhu">呂向曰：泣，淚也；淚入口曰飲。</span>休若素謹畏，僞許之。敬先出，使人執之，以白於上而誅上。</p>
<p class="em2 strong"><span class="yinwen">3</span>三月，辛酉，魏假員外散騎常侍邢祐來聘。<span class="jiazhu">散，悉亶翻。騎，奇寄翻。</span></p>
<p class="em2 strong"><span class="yinwen">4</span>魏主使殿中尙書胡莫寒簡西部敕勒爲殿中武士。<span class="jiazhu">《魏書·官氏志》：拓跋鄰以兄爲紇骨氏，後改爲胡氏。自魏世祖破柔然，高車、敕勒皆降，其部落附塞下而居，自武周塞外之西謂之西部，以東謂之東部，依漠南而居者謂之北部。</span>莫寒大納貨賂，衆怒，殺莫寒及高平假鎭將奚陵。<span class="jiazhu">假鎭將者，未得爲眞。將，卽亮翻；下同。</span>夏，四月，諸部敕勒皆叛。魏主使汝陰王<span class="renming">天賜</span>將兵討之，以給事中羅雲爲前鋒；敕勒詐降，襲雲，殺之，<span class="jiazhu">降，戶江翻。</span>天賜僅以身免。</p>
<p class="em2 strong"><span class="yinwen">5</span>晉平剌王旣死，<span class="jiazhu">剌，來達翻。</span>建安王休仁益不自安。上與嬖臣楊運長等爲身後之計，運長等亦慮上晏駕後，休仁秉政，己輩不得專權，彌贊成之。上疾嘗暴甚，內外莫不屬意於休仁，<span class="jiazhu">屬，之欲翻。</span>主書以下皆往東府訪休仁所親信，豫自結納；其或在直不得出者，皆恐懼。上聞，愈惡之。<span class="jiazhu">惡，烏路翻。</span>五月，戊午，召休仁入見，<span class="jiazhu">見，賢遍翻。</span>旣而謂曰：<span class="yinhao">「今夕停尙書下省宿，明可早來。」</span>其夜，遣人齎藥賜死。休仁罵曰：<span class="yinhao">「上得天下，誰之力邪！<span class="jiazhu">事見一百三十一卷元年、二年。</span>孝武以誅鉏兄弟，子孫滅絕。<span class="jiazhu">孝武誅鉏兄弟，謂殺南平王鑠、竟陵王誕、海陵王休茂也；子孫滅絕於泰始之世，事並見前。</span>今復爲爾，<span class="jiazhu">復，扶又翻；下已復同。</span>宋祚其能久乎！」</span>上慮有變，力疾乘輿出端門，休仁死，乃入。下詔稱：<span class="yinhao">「休仁規結禁兵，謀爲亂逆，朕未忍明法，申詔詰厲。<span class="jiazhu">詰，起吉翻。</span>休仁慙恩懼罪，遽自引決。可宥其二子，降爲始安縣王，聽其子白融襲封。」</span></p>
<p class="em2 strong">上慮人情不悅，乃與諸大臣及方鎭詔，稱：<span class="yinhao">「休仁與休祐深相親結，語休祐云：『汝但作佞，此法自足安身；我從來頗得此力。』休祐之隕，本欲爲民除患，而休仁從此日生嬈懼。<span class="jiazhu">語，牛倨翻。爲，于僞翻。嬈，《集韻》，爾紹翻，擾也。</span>吾每呼令入省，便入辭楊太妃。<span class="jiazhu">楊太妃，休仁所生母也。</span>吾春中多與之射雉，<span class="jiazhu">射，而亦翻。</span>陰雨不出，休仁輒語左右云：『我已復得今一日。』休仁旣經南討，<span class="jiazhu">謂南拒尋陽之兵故也。</span>與宿衞將帥經習狎共事。<span class="jiazhu">將，卽亮翻。帥，所類翻。</span>吾前者積日失適，<span class="jiazhu">失適，謂體中不安和也。</span>休仁出入殿省，無不和顏，厚相撫勞。如其意趣，人莫能測。事不獲已，反覆思惟，不得不有近日處分。恐當不必卽解，<span class="jiazhu">勞，力到翻。處，昌呂翻。分，扶問翻。解，戶買翻，曉也。</span>故相報知。」</span></p>
<p class="em2 strong">上與休仁素厚，雖殺之，每謂人曰：<span class="yinhao">「我與建安年時相鄰，<span class="jiazhu">謂年齒不相遠也。</span>少便款狎。景和、泰始之間，勳誠實重；事計交切，不得不除，痛念之至，不能自已。」</span>因流涕不自勝。<span class="jiazhu">少，詩照翻。勝，音升。史言帝殘害骨肉，不能自揜其天性之傷。</span></p>
<p class="em2 strong">初，上在藩，與褚淵以風素相善；<span class="jiazhu">風素相善者，以其風標雅素而與之善也。蕭子顯《齊書》<span class="yinhao">「風」</span>作<span class="yinhao">「夙」</span>。</span>及卽位，深相委仗。上寢疾，淵爲吳郡太守，<span class="jiazhu">蕭子顯《齊書·淵傳》云，爲吳興太守。按吳郡，近畿大郡也，吳興，次郡也，淵以大尙書出守，當得大郡；吳郡爲是。</span>急召之。旣至，入見，<span class="jiazhu">見，賢遍翻。</span>上流涕曰：<span class="yinhao">「吾近危篤，<span class="jiazhu">近，其靳翻。</span>故召卿，欲使著黃𧟌耳。」</span>黃𧟌者，乳母服也。<span class="jiazhu">著，則略翻。𧟌，力賀翻，女人上衣也。言託孤於淵。</span>上與淵謀誅建安王休仁，淵以爲不可，上怒曰：<span class="yinhao">「卿癡人！不足與計事！」</span>淵懼而從命。復以淵爲吏部尙書。<span class="jiazhu">泰始之初，淵爲吏部尙書；今去郡還朝，復爲之。復，扶又翻。</span>庚午，以尙書右僕射袁粲爲尙書令，褚淵爲左僕射。</p>
<p class="em2 strong"><span class="yinwen">6</span>上惡太子屯騎校尉壽寂之勇健；會有司奏寂之擅殺邏尉，徙越州，<span class="jiazhu">惡，烏路翻。邏，郎左翻。徙合浦也。</span>於道殺之。</p>
<p class="em2 strong"><span class="yinwen">7</span>丙戌，追廢晉平王休祐爲庶人。</p>
<p class="em2 strong"><span class="yinwen">8</span>巴陵王休若至京口，聞建安王死，益懼。上以休若和厚，能諧緝物情，恐將來傾奪幼主，欲遣使殺之，慮不奉詔；欲徵入朝，又恐猜駭。<span class="jiazhu">使，疏吏翻。朝，直遙翻。</span>六月，丁酉，以江州刺史桂陽王休範爲南徐州刺史，以休若爲江州刺史。手書殷勤，召休若使赴七月七日宴。</p>
<p class="em2 strong"><span class="yinwen">9</span>丁未，魏主如河西。</p>
<p class="em2 strong"><span class="yinwen">10</span>秋，七月，巴陵哀王休若至建康；乙丑，賜死於第，贈侍中、司空。復以桂陽王休範爲江州刺史。<span class="jiazhu">復，扶又翻。</span>時上諸弟俱盡，唯休範以人才凡劣，不爲上所忌，故得全。<span class="jiazhu">爲後休範稱兵張本。</span></p>
<p class="margin2">沈約論曰：聖人立法垂制，所以必稱先王，蓋由遺訓餘風，足以貽之來世也。太祖經國之義雖弘，隆家之道不足。彭城王照不窺古，徒見昆弟之義，未識君臣之禮，冀以家情行之國道，主猜而猶犯，恩薄而未悟，致以呵訓之微行，遂成滅親之大禍。<span class="jiazhu">謂文帝殺彭城王義康也。沈約言義康之罪，文帝當呵而訓之，不當遂殺之也。行，下孟翻。</span>開端樹隙，垂之後人。太宗因易隙之情，據已行之典，翦落洪枝，<span class="jiazhu">謂據文帝已行之典而翦除兄弟也。洪，大也；枝，兄弟也。嫡統爲本，支庶爲枝。易，弋豉翻。</span>不待顧慮。旣而本根無庇，幼主孤立，神器以勢弱傾移，靈命隨樂推回改，<span class="jiazhu">樂，音洛。</span>斯蓋履霜有漸，堅冰自至，所由來遠矣。</p>
<p class="margin2">裴子野論曰：夫噬虎之獸，知愛己子；搏貍之鳥，非護異巢。太宗保字螟蛉，剿拉同氣，旣迷在原之天屬，未識父子之自然。<span class="jiazhu">《詩》曰：螟蛉之子，蜾臝負之。敎誨爾子，式穀似之。故世俗謂抱養者爲螟蛉。又曰：脊令在原，兄弟急難。剿，子小翻，絕也。拉，盧合翻。</span>宋德告終，非天廢也。夫危亡之君，未嘗不先棄本枝，嫗煦旁孼；<span class="jiazhu">鄭康成曰：體曰嫗，氣曰煦。陸德明曰：嫗，於具翻；徐於甫翻。煦，許具翻；徐況甫翻。孼，魚列翻。《說文》：庶子爲孼。旁孼，旁枝之庶子也。</span>推誠嬖狎，<span class="jiazhu">嬖，卑義翻，又博計翻。</span>疾惡父兄。<span class="jiazhu">惡，烏路翻。</span>前乘覆車，後來幷轡。借使叔仲有國，猶不失配天；而他人入室，將七廟絕祀；曾是莫懷，甘心揃落。<span class="jiazhu">揃，子踐翻。</span>晉武背文明之託，而覆中州者賈后；<span class="jiazhu">事見《晉武帝紀》。背，蒲妹翻。</span>太祖棄初寧之誓，而登合殿者元凶。<span class="jiazhu">事見《文帝紀》。</span>禍福無門，奚其豫擇！友于兄弟，不亦安乎！</p>
<p class="em2 strong"><span class="yinwen">11</span>丙寅，魏主至陰山。</p>
<p class="em2 strong"><span class="yinwen">12</span>初，吳喜之討會稽也，言於上曰：<span class="yinhao">「得尋陽王子房及諸賊帥，皆卽於東戮之。」</span><span class="jiazhu">會，工外翻。帥，所類翻。</span>旣而生送子房，釋顧琛等。<span class="jiazhu">事見一百三十一卷之二年。</span>上以其新立大功，不問，而心銜之。及克荊州，剽掠，臧以萬計。<span class="jiazhu">尋陽旣平，建安王休仁遣喜進克荊州。剽，匹妙翻。</span>壽寂之死，喜爲淮陵太守，督豫州諸軍事，<span class="jiazhu">淮陵，漢縣，屬臨淮郡，後屬下邳國；晉復屬臨淮，惠帝永寧元年，以爲淮陵國；宋爲郡，屬南徐州。宋白曰：泗州招信縣，本漢淮陵縣。</span>聞之，內懼，啓乞中散大夫，<span class="jiazhu">漢大夫掌論議。中散大夫，《後漢志》始有之，魏、晉以來，以爲宂散。散，悉亶翻。</span>上尤疑駭。或譖蕭道成在淮陰有貳心於魏，<span class="jiazhu">《考異》曰：《南齊書·太祖紀》云：<span class="yinhao">「帝常嫌太祖非人臣相，而民間流言蕭諱當爲天子，帝愈以爲疑。」</span>今從《宋略》。</span>上封銀壺酒，使喜自持賜道成。道成懼，欲逃，喜以情告道成，且先爲之飲，道成卽飲之。<span class="jiazhu">爲，于僞翻。《考異》曰：《南齊紀》云：<span class="yinhao">「太祖戎服出門迎，卽酌飲之。喜還，帝意乃解。」</span>《宋略》云：<span class="yinhao">「道成懼，弗肯飲，將出奔。喜語以情，以爲之酌。於是喜得罪，而道成被徵。」</span>蓋《南齊書》欲成太祖之美，故云爾。今從《宋略》。</span>喜還朝，保證道成。<span class="jiazhu">朝，直遙翻。</span>或密以啓上，上以喜多計數，素得人情，恐其不能事幼主；乃召喜入內殿，與共言謔其款，旣出，賜以名饌。<span class="jiazhu">謔，迄却翻。饌，雛戀翻，又雛皖翻。</span>尋賜死，然猶詔賻賜。<span class="jiazhu">賻，音附。</span></p>
<p class="em2 strong">又與劉勔等詔曰：<span class="yinhao">「吳喜輕狡萬端，苟取物情。昔大明中，黟、歙有亡命數千人，攻縣邑，殺官長，劉子尙遣三千精甲討之，再往失利。<span class="jiazhu">孝武第二子曰豫章王子尙，與景和同母也。黟，音伊。歙，音攝。長，知兩翻。</span>孝武以喜將數十人至縣，說誘羣賊，<span class="jiazhu">將，卽亮翻。說，輸芮翻。誘，音酉。</span>賊卽歸降。詭數幻惑，<span class="jiazhu">詭，過委翻。幻，戶辦翻。</span>乃能如此。及泰始初東討，止有三百人，直造三吳，<span class="jiazhu">造，七到翻。</span>凡再經薄戰，<span class="jiazhu">薄，伯各翻。</span>而自破岡以東，至海十郡，無不清蕩。<span class="jiazhu">十郡，謂晉陵、義興、吳郡、吳興、南東海、會稽、東陽、臨海、永嘉、新安等郡也。</span>百姓聞吳河東來，便望風自退，若非積取三吳人情，何以得弭伏如此！<span class="jiazhu">弭，緜婢翻。</span>尋喜心迹，豈可奉守文之主，遭國家可乘之會邪！譬如餌藥，當人羸冷，資散石以全身，<span class="jiazhu">散，如寒食散之類；石，謂丹石也。羸，倫爲翻。散，悉但翻。</span>及熱勢發動，去堅積以止患，非忘其功，勢不獲已耳。」</span><span class="jiazhu">用人如此，人不自保，其肯終爲之用乎！</span></p>
<p class="em2 strong"><span class="yinwen">13</span>戊寅，以淮陰爲北兗州，<span class="jiazhu">淮陰爲南兗州，事見上卷上年。</span>徵蕭道成入朝。<span class="jiazhu">朝，直遙翻；下同。</span>道成所親以朝廷方誅大臣，勸勿就徵，道成曰：<span class="yinhao">「諸卿殊不見事！主上自以太子稚弱，<span class="jiazhu">稚，持利翻。</span>翦除諸弟，何預他人！今唯應速發；淹留顧望，必將見疑。且骨肉相殘，自非靈長之祚，禍難將興，方與卿等戮力耳。」</span><span class="jiazhu">史言骨肉相殘，則姦雄生心因之而起，爲蕭氏取宋張本。難，乃旦翻。</span>旣至，拜散騎常侍、太子左衞率。<span class="jiazhu">散，悉但翻。騎，奇寄翻。率，所律翻。</span></p>
<p class="em2 strong"><span class="yinwen">14</span>八月，丁亥，魏主還平城。</p>
<p class="em2 strong"><span class="yinwen">15</span>戊子，以皇子躋繼江夏文獻王義恭。<span class="jiazhu">景和之初，義恭父子皆死，事見一百三十一卷。夏，戶雅翻。</span></p>
<p class="em2 strong"><span class="yinwen">16</span>庚寅，上疾有間，<span class="jiazhu">間，讀如字。</span>大赦。</p>
<p class="em2 strong"><span class="yinwen">17</span>戊戌，立皇子準爲安成王，實桂陽王休範之子也。</p>
<p class="em2 strong"><span class="yinwen">18</span>魏顯祖聰睿夙成，剛毅有斷；而好黃、老、浮屠之學，每引朝士及沙門共談玄理，雅薄富貴，常有遺世之心。以叔父中都大官京兆王子推沈雅仁厚，素有時譽，欲禪以帝位。<span class="jiazhu">中都大官，卽内都大官也。子推，景穆帝之子。斷，丁亂翻。好，呼到翻。沈，持林翻。</span>時太尉源賀督諸軍屯漠南，馳傳召之。<span class="jiazhu">傳，株戀翻。</span>旣至，會公卿大議，皆莫敢先言。任城王雲，子推之弟也，<span class="jiazhu">任，音壬。</span>對曰：<span class="yinhao">「陛下方隆太平，臨覆四海，<span class="jiazhu">覆，敷又翻。</span>豈得上違宗廟，下棄兆民。且父子相傳，其來久矣。陛下必欲委棄塵務，則皇太子宜承正統。夫天下者，祖宗之天下；陛下若更授旁支，恐非先聖之意，啓姦亂之心，斯乃禍福之原，不可不愼也。」</span>源賀曰：<span class="yinhao">「陛下今欲禪位皇叔，臣恐紊亂昭穆，後世必有逆祀之譏。<span class="jiazhu">《春秋》：魯莊公薨，子般弒，季友立閔公；閔公復弒，立僖公。閔公，弟也，僖公，兄也。及僖公薨，魯人以先大後小爲順，遂躋僖公於閔公之上。仲尼以臧文仲不知者三，縱逆祀其一也。言宗廟之祀，姪爲昭而叔爲穆，亂也，後世必以逆祀貽譏。更，工衡翻。紊，亡運翻。昭，時招翻。</span>願深思任城之言。」</span>東陽公丕等日：<span class="yinhao">「皇太子雖聖德早彰，然實沖幼。陛下富於春秋，始覽萬機，柰何欲隆獨善，不以天下爲心，其若宗廟何！其若億兆何！」</span>尙書陸馛曰：<span class="yinhao">「陛下若捨太子，更議諸王，臣請刎頸殿庭，不敢奉詔！」</span><span class="jiazhu">馛，蒲撥翻。刎，扶粉翻。</span>帝怒，變色；以問宦者選部尙書酒泉趙黑，黑曰：<span class="yinhao">「臣以死奉戴皇太子，不知其他！」</span>帝默然。<span class="jiazhu">陸馛之言則怒而變色，趙黑之言則默然心服者，以衆屬於正嫡也。但朝廷大議，作色於陸馛而默爾於宦官，臣庶何觀！魏之朝綱可想而見矣。選，須絹翻。</span>時太子宏生五年矣，帝以其幼，故欲傳位子推。中書令高允曰：<span class="yinhao">「臣不敢多言，願陛下上思宗廟託付之重，追念周公抱成王之事。」</span>帝乃曰：<span class="yinhao">「然則立太子，羣公輔之，有何不可！」</span><span class="jiazhu">高允之言婉而當，且發於衆言交進之後，故轉移上意，爲力差易。</span>又曰：<span class="yinhao">「陸馛，直臣也，必能保吾子。」</span>乃以馛爲太保，與源賀持節奉皇帝璽紱傳位於太子。<span class="jiazhu">璽，斯氏翻。《考異》曰：《後魏·天象志》云：<span class="yinhao">「上迫於太后，傳位太子。」</span>按馮太后若迫顯祖傳位，當奪其大政，安得猶總萬機！今從《帝紀》。</span>丙午，高祖卽皇帝位，<span class="jiazhu">諱宏，顯祖獻文皇帝之長子也。</span>大赦，改元延興。</p>
<p class="em2 strong">高祖幼有至性，前年，顯祖病癰，高祖親吮。<span class="jiazhu">吮，徂兗翻。</span>及受禪，悲泣不自勝。<span class="jiazhu">勝，音升。</span>顯祖問其故，對曰：<span class="yinhao">「代親之感，內切於心。」</span></p>
<p class="em2 strong">丁未，顯祖下詔曰：<span class="yinhao">「朕希心玄古，志存澹泊，爰命儲宮踐升大位，<span class="jiazhu">澹，徒覽翻。踐，慈衍翻。</span>朕得優遊恭己，栖心浩然。」</span></p>
<p class="em2 strong">羣臣奏曰：<span class="yinhao">「昔漢高祖稱皇帝，尊其父爲太上皇，明不統天下也。<span class="jiazhu">見十一卷漢高帝六年。</span>今皇帝幼沖，萬機大政，猶宜陛下總之。謹上尊號曰太上皇帝。」</span><span class="jiazhu">太上皇帝之號始此。上，時掌翻。</span>顯祖從之。</p>
<p class="em2 strong">己酉，上皇徙居崇光宮，采椽不斲，<span class="jiazhu">徐廣曰：采，一名櫟，一作柞。《索隱》曰：采，木名，卽今之櫟木也。余謂采椽者，蓋自山采來椽，因而用之，不施斧斤，示樸也。椽，重緣翻。</span>土階而已；國之大事咸以聞。崇光宮在北苑中，又建鹿野浮圖於苑中之西山，<span class="jiazhu">釋子相傳，以爲尸迦國波羅柰城東北十里許有鹿野苑，本辟支佛住此，常有野鹿，故以名苑。今倣西國而建浮圖也。又據《魏書》，道武帝天興二年，破高車，以其衆起鹿野苑於南臺陰，北距長城，東苞白登，屬之西山，廣輪數百里，蓋因代都鹿苑之舊名，附合西國鹿野之事而建此浮圖也。</span>與禪僧居之。<span class="jiazhu">禪，時連翻。</span></p>
<p class="em2 strong"><span class="yinwen">19</span>冬，十月，魏沃野、統萬二鎭敕勒叛，<span class="jiazhu">沃野，卽漢朔方郡沃野縣也；統萬，卽赫連故都，魏以爲鎭，置鎭將。陸恭之《風土記》：朔方故城，後魏改爲沃野鎭，去統萬八百餘里。</span>遣太尉源賀帥衆討之；降二千餘落，<span class="jiazhu">帥，讀曰率。降，戶江翻。</span>追擊餘黨至枹罕、金城，大破之，<span class="jiazhu">枹，音膚。</span>斬首八千餘級，虜男女萬餘口，雜畜三萬餘頭。詔賀都督三道諸軍，屯于漠南。</p>
<p class="em2 strong">先是，魏每歲秋、冬發軍，三道並出以備柔然，春中乃還。<span class="jiazhu">還，從宣翻，又如字；下同。</span>賀以爲<span class="yinhao">「往來疲勞，不可支久；請募諸州鎭武健者三萬餘人，築三城以處之，<span class="jiazhu">先，悉薦翻。處，昌呂翻。</span>使冬則講武，春則耕種。」</span><span class="jiazhu">此卽古屯田之說也。</span>不從。</p>
<p class="em2 strong"><span class="yinwen">20</span>庚寅，魏以南安王楨爲都督涼州及西戎諸軍事，領護西域校尉，鎭涼州。<span class="jiazhu">校，戶敎翻。</span></p>
<p class="em2 strong"><span class="yinwen">21</span>上命北琅邪、蘭陵二郡太守垣崇祖經略淮北，<span class="jiazhu">守，式又翻。</span>崇祖自郁洲將數百人入魏境七百里，據蒙山。<span class="jiazhu">此指言舊琅邪蘭陵郡也，本屬徐州。彭城旣沒，崇祖率部曲據郁洲，使領二郡太守，未能有其地也。魏收《志》：蒙山在東安郡新泰縣東南。《水經註》：朐山縣東北海中有大洲，謂之郁洲，《山海經》所謂郁山在海中者是也。杜佑曰：鬱洲在海州東海縣，亦曰郁洲。</span>十一月，魏東兗州刺史于洛侯擊之，崇祖引還。</p>
<p class="em2 strong"><span class="yinwen">22</span>上以故第爲湘宮寺，<span class="jiazhu">始封湘東王，故以故第爲湘宮寺。</span>備極壯麗；欲造十級浮圖而不能，乃分爲二。新安太守巢尙之罷郡入見，<span class="jiazhu">見，賢遍翻。</span>上謂曰：<span class="yinhao">「卿至湘宮寺未？此是我大功德，用錢不少。」</span><span class="jiazhu">少，詩沼翻。</span>通直散騎侍郎會稽虞愿侍側，<span class="jiazhu">散騎侍郎，曹魏初與散騎常侍同置，至晉武帝置員外散騎侍郎，及元帝太興元年，使員外二人與散騎侍郎同員直，故謂之通直散騎侍郎，後增爲四人。散，悉亶翻。騎，奇寄翻。會，工外翻。</span>曰：<span class="yinhao">「此皆百姓賣兒貼婦錢所爲，<span class="jiazhu">貼婦，謂夫先有婦，苦於上之征求而不能贍，縱之外求淫夫，貼以贍之。又，帖，亦賣也；《通典》：北齊武平以後，聽人帖賣園田。</span>佛若有知，當慈悲嗟愍；罪高浮圖，何功德之有！」</span>侍坐者失色；<span class="jiazhu">坐，徂臥翻。</span>上怒，使人驅下殿。愿徐去，無異容。</p>
<p class="em2 strong">上好圍棋，<span class="jiazhu">好，呼到翻；下同。</span>棋甚拙，與第一品彭城丞王抗圍棋，<span class="jiazhu">當時圍棋之品，王抗爲第一。</span>抗每假借之，曰<span class="yinhao">「皇帝飛棋，臣抗不能斷。」</span><span class="jiazhu">圍棋之勢，聯屬不斷，然後可以勝人；若爲人斷之，則爲所勝。斷，如字。</span>上終不悟，好之愈篤。愿又曰：<span class="yinhao">「堯以此敎丹朱，<span class="jiazhu">《博物志》：堯造圍棋以敎子丹朱；或云舜以子商均愚，故作圍棋以敎之。其法非智者不能也。胡旦曰：以棋爲易，則聰明者而或不能；以爲難，則愚下小人往往精絕。</span>非人主所宜好也。」</span>上雖怒甚，以愿王國舊臣，<span class="jiazhu">上爲湘東王，愿爲國常侍。</span>每優容之。</p>
<p class="em2 strong"><span class="yinwen">23</span>王景文常以盛滿爲憂，屢辭位任，上不許，然中心以景文外戚貴盛，張永累經軍旅，疑其將來難信，乃自爲謠言曰：<span class="yinhao">「一士不可親，弓長射殺人。」</span><span class="jiazhu">射，而亦翻。</span>景文彌懼，自表解揚州，情甚切至。詔報曰：<span class="yinhao">「人居貴要，但問心若爲耳。<span class="jiazhu">言但問其存心如何耳。</span>大明之世，巢、徐、二戴，位不過執戟，權亢人主。<span class="jiazhu">巢，謂巢尙之；徐，謂徐爰；二戴，謂法興、明寶。亢，口浪翻，高也。</span>今袁粲作僕射領選，<span class="jiazhu">選，須絹翻。</span>而人往往不知有粲，粲遷爲令，居之不疑；人情向粲，淡然亦復不改常日。以此居貴位要任，當有致憂競不？<span class="jiazhu">袁粲之簡淡雅素，自足以鎭雅俗；而明帝謂其可以託孤，則眞違才易務矣。然粲才雖不足，以死繼之，無愧於爲臣之大節；其視褚淵，相去豈不遠哉！復，扶又翻。<span class="yinhao">「競」</span>，當作<span class="yinhao">「兢」</span>。不，讀曰否。</span>夫貴高有危殆之懼，卑賤有塡壑之憂，有心於避禍，不如無心於任運，存亡之要，巨細一揆耳。」</span></p>
<p class="strong"><span class="section" id="title-4"><span data-head-description="" data-head-level="h4" data-head-title="泰豫元年">泰豫元年</span></span><span class="biaozhusup" data-rel="（壬子、西元四七二年）"></span></p>
<p class="em2 strong"><span class="yinwen">1</span>春，正月，甲寅朔，上以疾久不平，改元。戊午，皇太子會四方朝賀者於東宮，幷受貢計。<span class="jiazhu">朝，直遙翻。</span></p>
<p class="em2 strong"><span class="yinwen">2</span>大陽蠻酋桓誕擁沔水以北、滍·葉以南八萬餘落降於魏，<span class="jiazhu">此卽五水蠻也。宋置大陽戍於蘄陽縣西。此縣卽漢江夏郡蘄春縣也。沔水以北，滍、葉以南，皆羣蠻所居。誕擁以降魏，而誕實大陽蠻酋也。酋，慈由翻。沔，彌兗翻。滍，直里翻。葉，式涉翻。降，戶江翻。</span>自云桓玄之子，亡匿蠻中，以智略爲羣蠻所宗。魏以誕為征南將軍、東荊州刺史、襄陽王，<span class="jiazhu">東荊州治比陽縣。</span>聽自選郡縣吏；使起部郎京兆韋珍與誕安集新民，區置諸事，皆得其所。<span class="jiazhu">據《晉志》：武帝置起部郎。杜佑《通典》曰：晉、宋有起部而不常置。起部，工部也，取《虞書》<span class="yinhao">「百工起哉」</span>爲義。自是之後，諸蠻皆倚魏以侵擾南國。</span></p>
<p class="em2 strong"><span class="yinwen">3</span>二月，柔然侵魏，上皇遣將擊之；<span class="jiazhu">將，卽亮翻；下同。</span>柔然走。東部敕勒叛奔柔然，上皇自將追之，至石磧，<span class="jiazhu">磧，七迹翻。石磧，卽石漠。</span>不及而還。</p>
<p class="em2 strong"><span class="yinwen">4</span>上疾篤，慮晏駕之後，皇后臨朝，江安懿侯王景文以元舅之勢，必爲宰相，<span class="jiazhu">景文，皇后兄也。朝，直遙翻。相，息亮翻。</span>門族強盛，或有異圖。己未，遣使齎藥賜景文死，<span class="jiazhu">使，疏吏翻。</span>手敕曰：<span class="yinhao">「與卿周旋，欲全卿門戶，故有此處分。」</span><span class="jiazhu">處，昌呂翻。分，扶問翻。</span>敕至，景文正與客棋，叩函看已，<span class="jiazhu">已，畢也。</span>復置局下，神色不變，方與客思行爭劫。<span class="jiazhu">棋有行，有劫。行者，欲擊東而聲出於西也；劫者，先有彼我兩急之勢，彼欲出此，則我劫彼以制之也。行，下孟翻。</span>局竟，斂子內匳畢，<span class="jiazhu">子，棋子也。弈戲旣畢，則斂而納諸匳中。匳，力鹽翻。</span>徐曰：<span class="yinhao">「奉敕見賜以死。」</span>方以敕示客。<span class="jiazhu">句斷。</span>中直兵焦度、趙智略憤怒，<span class="jiazhu">中直兵，典親兵將官也。洪适曰：宋有中直兵、外兵、騎兵參軍。</span>曰：<span class="yinhao">「大丈夫安能坐受死！州中文武數百，足以一奮。」</span><span class="jiazhu">王景文時爲揚州刺史。</span>景文曰：<span class="yinhao">「知卿至心；若見念者，爲我百口計。」</span>乃作墨啓答敕致謝，飲藥而卒。<span class="jiazhu">《考異》曰：《南史》云：<span class="yinhao">「帝使謂景文曰：『朕不謂卿有罪，然吾不能獨死，請子先之。』」</span>若使者有此語，則坐客不容不知，更終棋局。又曰：<span class="yinhao">「景文酌酒謂客曰：『此酒不可相勸。』自仰而飲之。」</span>按焦度勸拒命，必不對坐客言之；何得死時猶在坐也！今從《宋書》。</span>贈開府儀同三司。</p>
<p class="em2 strong">上夢有人告曰：<span class="yinhao">「豫章太守劉愔反。」</span>旣寤，遣人就郡殺之。<span class="jiazhu">愔，於含翻。</span></p>
<p class="em2 strong"><span class="yinwen">5</span>魏顯祖還平城。<span class="jiazhu">書顯祖，以別魏主。</span></p>
<p class="em2 strong"><span class="yinwen">6</span>庚午，魏主耕籍田。</p>
<p class="em2 strong"><span class="yinwen">7</span>夏，四月，以垣崇祖行徐州事，徙戍龍沮。<span class="jiazhu">魏收《地形志》：東彭城郡有龍沮縣，縣有卽丘城。《五代志》：琅邪郡治臨沂縣，舊曰卽丘。沮，子余翻。</span></p>
<p class="em2 strong"><span class="yinwen">8</span>己亥，上大漸，<span class="jiazhu">《書·顧命》云：疾大漸。呂祖謙《註》曰：疾大進而瀕於死也。</span>以江州刺史桂陽王休範爲司空，又以尙書右僕射褚淵爲護軍將軍，加中領軍劉勔右僕射，<span class="jiazhu">勔，彌兗翻。</span>詔淵、勔與尙書令袁粲、荊州刺史蔡興宗、郢州刺史沈攸之並受顧命。褚淵素與蕭道成善，引薦於上，詔又以道成爲右衞將軍，領衞尉，<span class="jiazhu">左、右衞，晉官；衞尉，漢官也。史言禁衞兵柄皆歸道成。</span>與袁粲等共掌機事。是夕，上殂。<span class="jiazhu">年三十四。</span>庚子，太子卽皇帝位，大赦。時蒼梧王方十歲，袁粲、褚淵秉政，承太宗奢侈之後，務弘節儉，欲救其弊；而阮佃夫、王道隆等用事，貨賂公行，不能禁也。<span class="jiazhu">佃，音田。</span></p>
<p class="em2 strong"><span class="yinwen">9</span>乙巳，以安成王準爲揚州刺史。</p>
<p class="em2 strong"><span class="yinwen">10</span>五月，戊寅，葬明皇帝于高寧陵，<span class="jiazhu">據《南史》，陵在臨沂縣莫府山。</span>廟號太宗。六月，乙巳，尊皇后曰皇太后，<span class="jiazhu">《考異》曰：《宋略·本紀》作<span class="yinhao">「癸未」</span>。令從《宋·本紀》。</span>立妃江氏爲皇后。</p>
<p class="em2 strong"><span class="yinwen">11</span>秋，七月，柔然部帥無盧眞將三萬騎寇魏敦煌，鎭將尉多侯擊走之。多侯，眷之子也。<span class="jiazhu">尉眷事魏太武，有平赫連之功。帥，所類翻。將，卽亮翻；下同。騎，奇寄翻。敦，徒門翻。尉，紆勿翻。</span>又寇晉昌，守將薛奴擊走之。<span class="jiazhu">《魏書·官氏志》：西方諸姓，叱干氏改爲薛氏。</span></p>
<p class="em2 strong"><span class="yinwen">12</span>戊午，魏主如陰山。</p>
<p class="em2 strong"><span class="yinwen">13</span>戊辰，尊帝母陳貴妃爲皇太妃，更以諸國太妃爲太姬。<span class="jiazhu">更，工衡翻。姬，音怡。</span></p>
<p class="em2 strong"><span class="yinwen">14</span>右軍將軍王道隆以蔡興宗強直，不欲使居上流，閏月，甲辰，以興宗爲中書監，更以沈攸之爲都督荊·襄等八州諸軍事、荊州刺史。興宗辭中書監不拜。王道隆每詣興宗，躡履到前，不敢就席，良久去，竟不呼坐。</p>
<p class="em2 strong">沈攸之自以材略過人，自至夏口以來，陰蓄異志；<span class="jiazhu">夏口，郢州也。攸之鎭郢州，見上卷五年。夏，戶雅翻。</span>及徙荊州，擇郢州士馬，器仗精者，多以自隨。到官，以討蠻爲名；大發兵力，招聚才勇，部勒嚴整，常如敵至。重賦斂以繕器甲，<span class="jiazhu">斂，力贍翻。</span>舊應供臺者皆割留之，養馬至二千餘匹，治戰艦近千艘，<span class="jiazhu">治，其靳翻。艘，蘇遭翻。</span>倉稟、府庫莫不充積。士子、商旅過荊州者，多爲所羈留，四方亡命，歸之者皆蔽匿擁護；所部或有逃亡，無遠近窮追，必得而止。舉錯專恣，不復承用符敕，<span class="jiazhu">錯，千故翻。復，扶又翻。</span>朝廷疑而憚之。<span class="jiazhu">爲後攸之稱兵張本。臺省所下者爲符，出命經中書、門下者爲敕。</span>爲政刻暴，或鞭撻士大夫；上佐以下，面加詈辱。<span class="jiazhu">詈，力智翻。</span>然吏事精明，人不敢欺，境內盜賊屛息，<span class="jiazhu">屛，必郢翻。</span>夜戶不閉。</p>
<p class="em2 strong">攸之賧罰羣蠻太甚，<span class="jiazhu">何承天《纂文》曰：賧，蠻夷贖罪貨也。音徒濫翻。</span>又禁五溪魚鹽，蠻怨叛。酉溪蠻王田頭擬死，<span class="jiazhu">《水經》：酉水導源巴郡臨江縣，東逕遷陵縣故城北，又東逕酉陽故縣南，又東逕沅陵縣北，又南注沅水。</span>弟婁侯篡立，其子田都走入獠中。<span class="jiazhu">獠，魯皓翻。</span>於是羣蠻大亂，掠抄至武陵城下。<span class="jiazhu">抄，楚交翻。</span>武陵內史蕭嶷遣隊主張英兒擊破之，誅婁侯，立田都，羣蠻乃定。嶷，賾之弟也。<span class="jiazhu">史言蕭道成二子皆有幹時之用。嶷，魚力翻。賾，士革翻。</span></p>
<p class="em2 strong"><span class="yinwen">15</span>八月，戊午，樂安宣穆公蔡興宗卒。</p>
<p class="em2 strong"><span class="yinwen">16</span>九月，辛巳，魏主還平城。</p>
<p class="em2 strong"><span class="yinwen">17</span>冬，十月，柔然侵魏，及五原，十一月，上皇自將討之。<span class="jiazhu">將，卽亮翻。</span>將度漠，柔然北走數千里，上皇乃還。<span class="jiazhu">還，從宣翻，又如字。</span></p>
<p class="em2 strong"><span class="yinwen">18</span>丁亥，魏封上皇之弟略爲廣川王。</p>
<p class="em2 strong"><span class="yinwen">19</span>己亥，以郢州刺史劉秉爲尙書左僕射。秉，道憐之孫也，和弱無幹能，以宗室清令，<span class="jiazhu">令，善也。</span>故袁、褚引之。<span class="jiazhu">史言袁、褚尙虛名而無實用，所以受制於姦雄也。</span></p>
<p class="em2 strong"><span class="yinwen">20</span>中書通事舍人阮佃夫<span class="jiazhu">晉初，初置中書舍人、通事各一人。江左令舍人通事，謂之中書通事舍人。佃，音田。</span>加給事中、輔國將軍，權任轉重。欲用其所親吳郡張澹爲武陵郡；袁粲等皆不同，佃夫稱敕施行，粲等不敢執。<span class="jiazhu">史言袁粲等橈於權倖，不能裁之以正。擔，徒覽翻。</span></p>
<p class="em2 strong"><span class="yinwen">21</span>魏有司奏諸祠祀合一千七十五所，歲用牲七萬五千五百。上皇惡其多殺，<span class="jiazhu">惡，烏路翻。</span>詔：<span class="yinhao">「自今非天地、宗廟、社稷，皆勿用牲，薦以酒脯而已。」</span></p>
<h5><span class="section" id="title-5"><span data-head-description="" data-head-level="h3" data-head-title="蒼梧王上">蒼梧王上</span></span></h5>
<p class=""><span class="jiazhu">諱昱，字德融，明帝長子也，小字慧震。</span></p>
<p class="strong"><span class="section" id="title-6"><span data-head-description="" data-head-level="h4" data-head-title="元徽元年">元徽元年</span></span><span class="biaozhusup" data-rel="（癸丑、西元四七三年）"></span></p>
<p class="em2 strong"><span class="yinwen">1</span>春，正月，戊寅朔，改元，大赦。</p>
<p class="em2 strong"><span class="yinwen">2</span>庚辰，魏員外散騎常侍崔演來聘。<span class="jiazhu">散，悉亶翻。騎，奇寄翻。</span></p>
<p class="em2 strong"><span class="yinwen">3</span>戊戌，魏上皇還，至雲中。<span class="jiazhu">還自討柔然。</span></p>
<p class="em2 strong"><span class="yinwen">4</span>癸丑，魏詔守令勸課農事，同部之內，貧富相通，家有兼牛，通借無者；若不從詔，一門終身不仕。</p>
<p class="em2 strong"><span class="yinwen">5</span>戊午，魏上皇至平城。<span class="jiazhu">自雲中至平城。</span></p>
<p class="em2 strong"><span class="yinwen">6</span>甲戌，魏詔：<span class="yinhao">「縣令能靜一縣劫盜者，兼治二縣，卽食其祿；能靜二縣者，兼治三縣，<span class="jiazhu">治，直之翻；下同。</span>三年遷爲郡守。<span class="jiazhu">守，式又翻。</span>二千石能靜二郡上至三郡亦如之，三年遷爲刺史。」</span></p>
<p class="em2 strong"><span class="yinwen">7</span>桂陽王休範，素凡訥，少知解，<span class="jiazhu">凡，庸常也；訥，言難也。少，詩沼翻。解，戶買翻。解，曉也。</span>不爲諸兄所齒遇，<span class="jiazhu">齒，列也；遇，待也；不以諸弟之列待之也。</span>物情亦不向之，故太宗之末得免於禍。及帝卽位，年在沖幼，素族秉政，近習用權。<span class="jiazhu">素族，謂袁、褚也。近習，謂阮佃夫、王道隆、楊運長也。</span>休範自謂尊親莫二，<span class="jiazhu">帝諸父皆誅死，唯休範在，故謂尊親莫二。</span>應入爲宰輔；旣不如志，怨憤頗甚。典籤新蔡許公輿爲之謀主，令休範折節下士，<span class="jiazhu">折，而設翻。下，戶嫁翻。</span>厚相資給，於是遠近赴之，歲中萬計；收養勇士，繕治器械。朝廷知其有異志，亦陰爲之備。會夏口闕鎭，<span class="jiazhu">夏，戶雅翻。</span>朝廷以其地居尋陽上流，欲使腹心居之。二月，乙亥，以晉熙王燮爲郢州刺史。燮始四歲，以黃門郎王奐爲長史，行府州事<span class="jiazhu">黃門郎，卽黃侍郎。</span>配以資力，使鎭夏口，<span class="jiazhu">夏，戶雅翻。</span>復恐其過尋陽爲休範所劫留，<span class="jiazhu">復，扶又翻。</span>使自太洑徑去。<span class="jiazhu">《南史·休範傳》作<span class="yinhao">「太子洑」</span>，此蓋卽劉胡自江外趣沔口之路。</span>休範聞之，大怒，密與許公輿謀襲建康；表治城隍，多解材皮而蓄之。奐，景文之兄子也。</p>
<p class="em2 strong"><span class="yinwen">8</span>吐谷渾王拾寅寇魏澆河，夏，四月，戊申，魏以司空長孫觀爲大都督，發兵討之。<span class="jiazhu">吐，從暾入聲。谷，音浴。澆，堅堯翻。長，知兩翻。</span></p>
<p class="em2 strong"><span class="yinwen">9</span>魏以孔子二十八世孫乘爲崇聖大夫，<span class="jiazhu">崇聖大夫，以尊崇先聖名官。</span>給十戶以供洒掃。<span class="jiazhu">洒，所賣翻；掃，素報翻；又並上聲。</span></p>
<p class="em2 strong"><span class="yinwen">10</span>秋，七月，魏詔：<span class="yinhao">「河南六州之民，<span class="jiazhu">河南六州，青、徐、兗、豫、齊、東徐也。</span>戶收絹一匹，綿一斤，租三十石。」</span></p>
<p class="em2 strong"><span class="yinwen">11</span>乙亥，魏主如陰山。</p>
<p class="em2 strong"><span class="yinwen">12</span>八月，庚申，魏上皇如河西。</p>
<p class="em2 strong">長孫觀入吐谷渾境，芻其秋稼。吐谷渾王拾寅窘急請降，<span class="jiazhu">窘，巨隕翻。降，戶江翻。</span>遣子斤入侍。自是歲脩職貢。</p>
<p class="em2 strong">九月，辛巳，上皇還平城。</p>
<p class="em2 strong"><span class="yinwen">13</span>遣使如魏。<span class="jiazhu">報聘也。使，疏吏翻。</span></p>
<p class="em2 strong"><span class="yinwen">14</span>冬，十月，癸酉，割南兗、豫州之境置徐州，治鍾離。<span class="jiazhu">鍾離，禹塗山氏之國，春秋鍾離子之國；漢爲縣，屬九江郡；晉屬淮南郡，晉安帝分立鍾離郡；宋立徐州於此。宋白曰：今鍾離縣東四十里有鍾離城。</span></p>
<p class="em2 strong"><span class="yinwen">15</span>魏上皇將入寇，詔：<span class="yinhao">「州郡之民十丁取一以充行，<span class="jiazhu">以充征行也。</span>戶收租五十石以備軍糧。」</span></p>
<p class="em2 strong"><span class="yinwen">16</span>魏武都氐反，攻仇池，詔長孫觀回師討之。</p>
<p class="em2 strong"><span class="yinwen">17</span>武都王楊僧嗣卒於葭蘆，從弟文度自立爲武興王，<span class="jiazhu">從，才用翻。</span>遣使降魏；魏以文度爲武興鎭將。<span class="jiazhu">將，卽亮翻；下同。</span></p>
<p class="em2 strong"><span class="yinwen">18</span>十一月，丁丑，尙書令袁粲以母憂去職。</p>
<p class="em2 strong"><span class="yinwen">19</span>癸巳，魏上皇南巡，至懷州。<span class="jiazhu">魏天安二年，以河內郡置懷州，因古地名以名州也。</span>枋頭鎭將代人薛虎子，先爲馮太后所黜，爲門士。<span class="jiazhu">魏有宰士、門士；宰士掌酒食，門士守門戶。枋，音方。先，悉薦翻。</span>時山東饑，盜賊競起，相州民孫誨等五百人稱虎子在鎭，境內清晏，乞還虎子。上皇復以虎子爲枋頭鎭將；<span class="jiazhu">相，息亮翻；下同。復，扶又翻，又如字。</span>卽日之官，數州盜賊皆息。<span class="jiazhu">數州，謂冀、相、懷等州。</span></p>
<p class="em2 strong"><span class="yinwen">20</span>十二月，癸卯朔，日有食之。</p>
<p class="em2 strong"><span class="yinwen">21</span>乙巳，江州刺史桂陽王休範進位太尉。</p>
<p class="em2 strong"><span class="yinwen">22</span>詔起袁粲，以衞軍將軍攝職；<span class="jiazhu">所謂起復也。</span>粲固辭。</p>
<p class="em2 strong"><span class="yinwen">23</span>壬子，柔然侵魏，柔玄鎭二部敕勒應之。<span class="jiazhu">據《水經註》：柔玄鎭在長川城東，城南小山，于延水所出也。此卽六鎭之一。</span></p>
<p class="em2 strong"><span class="yinwen">24</span>魏州鎭十一水旱，相州民餓死者二千八百餘人。</p>
<p class="em2 strong"><span class="yinwen">25</span>是歲，魏妖人劉舉聚衆自稱天子。<span class="jiazhu">妖，於遙翻。</span>齊州刺史武昌王平原討斬之。平原，提之子也。<span class="jiazhu">武昌王提，見一百二十五卷宋文帝元嘉二十四年。</span></p>
<p class="strong"><span class="section" id="title-7"><span data-head-description="" data-head-level="h4" data-head-title="元徽二年">二年</span></span><span class="biaozhusup" data-rel="（甲寅、西元四七四年）"></span></p>
<p class="em2 strong"><span class="yinwen">1</span>春，正月，丁丑，魏太尉源賀以疾罷。</p>
<p class="em2 strong"><span class="yinwen">2</span>二月，甲辰，魏上皇還平城。</p>
<p class="em2 strong"><span class="yinwen">3</span>三月，丁亥，魏員外散騎常侍許赤虎來聘。</p>
<p class="em2 strong"><span class="yinwen">4</span>夏，五月，壬午，桂陽王休範反。<span class="jiazhu">《考異》曰：《宋書》作<span class="yinhao">「壬子」</span>。按《長曆》，此月辛未朔，無壬子。今從《宋略》。</span>掠民船，使軍隊稱力請受，<span class="jiazhu">軍有軍主、副，隊有隊主、副。稱力請受者，稱其衆力之多而請船也。稱，尺證翻。</span>付以材板，合手裝治，<span class="jiazhu">合，音閤。治，直之翻。</span>數日卽辦。丙戌，休範率衆二萬、騎五百發尋陽，<span class="jiazhu">騎，奇寄翻。</span>晝夜取道；以書與諸執政，稱：<span class="yinhao">「楊運長、王道隆蠱惑先帝，使建安、巴陵二王無罪被戮，<span class="jiazhu">事見上明帝泰始七年。蠱，音古。被，皮義翻。</span>望執錄二豎，以謝冤魂。」</span><span class="jiazhu">豎，常句翻。</span></p>
<p class="em2 strong">庚寅，大雷戍主杜道欣馳下告變，朝廷惶駭。護軍褚淵、征北將軍張永、領軍劉勔、僕射劉秉、右衞將軍蕭道成、游擊將軍戴明寶、驍騎將軍阮佃夫、右軍將軍王道隆、中書舍人孫千齡、員外郎楊運長<span class="jiazhu">員外郎，卽員外散騎侍郎。驍，堅堯翻。騎，奇寄翻。</span>集中書省計事，莫有言者。道成曰：<span class="yinhao">「昔上流謀逆，皆因淹緩致敗，<span class="jiazhu">謂南郡王義宣、晉安王子勛等也。</span>休範必遠懲前失，輕兵急下，乘我無備。今應變之術，不宜遠出；若偏師失律，則大沮衆心。<span class="jiazhu">沮，在呂翻。</span>宜頓新亭、白下，堅守宮城、東府、石頭，以待賊至。千里孤軍，後無委積，<span class="jiazhu">委，於僞翻。積，子智翻。《周禮》：遺人，凡賓客會同、師役，掌其道路之委積。《註》云：少曰委，多曰積。又宰夫，掌牢禮委積。《註》云：委積，謂牢米薪芻。《左傳》：居則具一日之積。杜預《註》云：芻、米、薪。</span>求戰不得，自然瓦解。我請頓新亭以當其鋒，征北守白下；領軍屯宣陽門爲諸軍節度；諸貴安殿中，不須競出，我自破賊必矣。」</span>因索筆下議。衆並注<span class="yinhao">「同」</span>。<span class="jiazhu">並注名同道成議也，索，山客翻。</span>孫千齡陰與休範通謀，獨曰：<span class="yinhao">「宜依舊遣軍據梁山。」</span>道成正色曰：<span class="yinhao">「賊今已近，梁山豈可得至！新亭旣是兵衝，所欲以死報國耳。常時乃可屈曲相從，今不得也！」</span>坐起，<span class="jiazhu">坐，徂臥翻。</span>道成顧謂劉勔曰：<span class="yinhao">「領軍已同鄙議，不可改易！」</span>袁粲聞難，扶曳入殿，<span class="jiazhu">袁粲居喪毀瘠，故扶曳而入。難，乃旦翻。</span>卽日，內外戒嚴。</p>
<p class="em2 strong">道成將前鋒兵出屯新亭，<span class="jiazhu">將，卽亮翻。</span>張永屯白下，前南兗州刺史沈懷明戍石頭，袁粲、褚淵入衞殿省。時倉猝不暇授甲，開南北二武庫，隨將士意所取。</p>
<p class="em2 strong">蕭道成至新亭，治城壘未畢；<span class="jiazhu">將，卽亮翻；下同。治，直之翻。</span>辛卯，休範前軍已至新林。<span class="jiazhu">新林浦去今建康城二十里。</span>道成方解衣高臥以安衆心，徐索白虎幡，<span class="jiazhu">索，山客翻。</span>登西垣，使寧朔將軍高道慶、羽林監陳顯達、員外郎王敬則帥舟師與休範戰，頗有殺獲。<span class="jiazhu">帥，讀曰率。</span>壬辰，休範自新林捨舟步上，<span class="jiazhu">上，時掌翻。</span>其將丁文豪請休範直攻臺城。休範遣文豪別將兵趣臺城，<span class="jiazhu">趣，七喻翻。</span>自以大衆攻新亭壘。道成率將士悉力拒戰，自巳至午，外勢愈盛，衆皆失色，道成曰：<span class="yinhao">「賊雖多而亂，尋當破矣。」</span></p>
<p class="em2 strong">休範白服，乘肩輿，自登城南臨滄觀，<span class="jiazhu">臨滄觀在勞山上，江寧縣南十五里，亦曰勞勞亭。觀，古玩翻。</span>以數十人自衞。<span class="jiazhu">《考異》曰：《張敬兒傳》云：<span class="yinhao">「左右數百人皆散走。」</span>按休範左右若有數百人，黃回、敬兒雖勇，何敢徑往取之！今從《休範傳》。</span>屯騎校尉黃回與越騎校尉張敬兒謀詐降以取之。<span class="jiazhu">騎，奇寄翻。校，戶敎翻。降，戶江翻；下同。</span>回謂敬兒曰：<span class="yinhao">「卿可取之，我誓不殺諸王。」</span>敬兒以白道成。道成曰：<span class="yinhao">「卿能辦事，當以本州相賞。」</span><span class="jiazhu">敬兒，南陽冠軍人。本州，謂雍州也。爲後敬兒求雍州張本。</span>乃與回出城南，放仗走，大呼稱降。休範喜，召至輿側。回陽致道成密意，休範信之，以二子德宣、德嗣付道成爲質。<span class="jiazhu">呼，火登翻。質，音致。</span>二子至，道成卽斬之。休範置回、敬兒於左右，所親李恆、鍾爽諫，不聽。<span class="jiazhu">恆，戶登翻。</span>時休範日飲醇酒，回見休範無備，目敬兒；敬兒奪休範防身刀，斬休範首，左右皆散走。敬兒馳馬持首歸新亭。</p>
<p class="em2 strong">道成遣隊主陳靈寶送休範首還臺。靈寶道逢休範兵，弃首於水，<span class="jiazhu">《考異》曰：《南齊書》云<span class="yinhao">「埋首道側。」</span>《宋略》云<span class="yinhao">「弃諸溝中。」</span>今從《宋書》。</span>挺身得達，唱云<span class="yinhao">「已平」</span>，而無以爲驗，衆莫之信。休範將士亦不之知，其將杜黑騾攻新亭甚急。<span class="jiazhu">將，卽亮翻。騾，盧戈翻。《考異》曰：《宋書》、《南齊書》作<span class="yinhao">「黑蠡」</span>，今從《宋略》。</span>蕭道成在射堂，司空主簿蕭惠朗帥敢死士數十人突入東門，<span class="jiazhu">休範先爲司空，以惠朗爲主簿。帥，讀曰率；下同。</span>至射堂下。道成上馬，帥麾下搏戰，惠朗乃退，道成復得保城。<span class="jiazhu">復，扶又翻。</span>惠朗，惠開之弟也，<span class="jiazhu">蕭惠開見一百三十一卷明帝泰始之元年、二年。</span>其姊爲休範妃。惠朗兄黃門郎惠明，時爲道成軍副，在城內，了不自疑。<span class="jiazhu">《左傳》：宋元公與華氏戰于新里。翟僂新居于新里，旣戰，說甲于公而歸。華姓居于公里，亦如之。杜預《註》曰：古之爲軍，不呰小忿。僂，力主翻。姓，他口翻。呰，子斯翻，又音紫。</span></p>
<p class="em2 strong">道成與黑騾拒戰，自晡達旦，矢石不息；其夜，大雨，鼓叫不復相聞。<span class="jiazhu">復，扶又翻。</span>將士積日不得寢食，軍中馬夜驚，城內亂走。道成秉燭正坐，厲聲呵之，如是者數四。</p>
<p class="em2 strong">丁文豪破臺軍於皂莢橋，<span class="jiazhu">皂莢橋當在新亭之北。</span>直至朱雀桁南；<span class="jiazhu">朱雀桁，卽大航也，在秦淮水上；以其在朱雀門外，故名。桁，與航同，音戶剛翻。</span>杜黑騾亦捨新亭北趣朱雀桁。<span class="jiazhu">趣，七喻翻。</span>右軍將軍王道隆將羽林精兵在朱雀門內，急召鄱陽忠昭公劉勔於石頭。勔至，命撤桁以折南軍之勢，道隆怒曰：<span class="yinhao">「賊至，但當急擊，寧可開桁自弱邪！」</span>勔不敢復言。道隆趣勔進戰，<span class="jiazhu">折，之舌翻。復，扶又翻。趣，讀曰促。</span>勔渡桁南，戰敗而死。黑騾等乘勝渡淮，道隆弃衆走還臺，黑騾兵追殺之。<span class="jiazhu">蕭道成所謂諸貴不須競出者，正慮此也。</span>黃門侍郎王蘊重傷，踣於御溝之側，<span class="jiazhu">踣，蒲北翻。</span>或扶之以免。蘊，景文之兄子也。於是中外大震，道路皆云<span class="yinhao">「臺城已陷」</span>，白下、石頭之衆皆潰。張永、沈懷明逃還。宮中傳新亭亦陷。太后執帝手泣曰：<span class="yinhao">「天下敗矣！」</span></p>
<p class="em2 strong">先是，月犯右執法，太白犯上將，<span class="jiazhu">先，悉薦翻。太微南蕃中二星曰端門，東曰左執法，西曰右執法。東蕃四星，其北曰上將；西蕃四星，南第一星亦曰上將。</span>或勸劉勔解職。勔曰：<span class="yinhao">「吾執心行己，無愧幽明，若災眚必至，避豈得免！」</span>勔晚年頗慕高尙，立園宅，名爲東山，遺落世務，罷遣部曲。蕭道成謂勔曰：<span class="yinhao">「將軍受顧命，輔幼主，當此艱難之日，而深尙從容，<span class="jiazhu">從，千容翻。</span>廢省羽翼，一朝事至，悔可追乎！」</span>勔不從而敗。</p>
<p class="em2 strong">甲午，撫軍長史褚澄開東府門納南軍，<span class="jiazhu">《考異》曰：《宋書》作<span class="yinhao">「撫軍典籤茅恬開東府納賊」</span>，《南齊書》作<span class="yinhao">「車騎典籤茅恬」</span>，蓋皆爲褚澄諱耳。今從《宋略》。</span>擁安成王準據東府，稱桂陽王敎曰：<span class="yinhao">「安成王，吾子也，勿得侵犯。」</span>澄，淵之弟也。杜黑騾徑進至杜姥宅，<span class="jiazhu">晉成帝杜皇后母裴氏立第南掖門外，世謂之杜姥宅。姥，莫補翻。</span>中書舍人孫千齡開承明門出降。<span class="jiazhu">文帝元嘉二十五年，新作閶闔、廣莫二門，改廣莫門曰承明門。降，戶江翻。</span>宮省恇擾。<span class="jiazhu">恇，去王翻。</span>時府藏已竭，<span class="jiazhu">藏，徂浪翻。</span>皇太后、太妃剔取宮中金銀器物以充賞，衆莫有鬬志。</p>
<p class="em2 strong">俄而丁文豪之衆知休範已死，稍欲退散。文豪厲聲曰：<span class="yinhao">「我獨不能定天下邪！」</span>許公輿詐稱桂陽王在新亭，士民惶惑，詣蕭道成壘刺者以千數。<span class="jiazhu">凡求見之禮，先投刺以自達。毛晃曰：書姓名以自白，故曰刺。</span>道成得，皆焚之，登北城謂曰：<span class="yinhao">「劉休範父子昨已就戮，尸在南岡下。<span class="jiazhu">南岡，卽勞山之岡也；以在新亭城南，故謂之南岡。</span>身是蕭平南，<span class="jiazhu">道成之出屯新亭也，加平南將軍。</span>諸君諦視之。<span class="jiazhu">諦，音帝，審也。</span>名刺皆已焚，勿憂懼也。」</span></p>
<p class="em2 strong">道成遣陳顯達、張敬兒及輔師將軍任農夫、馬軍主東平周盤龍等將兵自石頭濟淮，從承明門入衞宮省。袁粲慷慨謂諸將曰：<span class="yinhao">「令寇賊已逼而衆情離沮，孤子受先帝付託，不能綏靜國家，<span class="jiazhu">粲時居喪，故自稱孤子。任，音壬。將，卽亮翻。沮，在呂翻。</span>請與諸君同死社稷！」</span>被甲上馬，將驅之。<span class="jiazhu">被，皮義翻。</span>於是陳顯達等引兵出戰，大破杜黑騾於杜姥宅，飛矢貫顯達目。丙申，張敬兒等又破黑騾等於宣陽門，斬黑騾及丁文豪，進克東府，餘黨悉平。蕭道成振旅還建康，<span class="jiazhu">還，從宣翻，又如字。</span>百姓緣道聚觀，曰：<span class="yinhao">「全國家者此公也！」</span>道成與袁粲、褚淵、劉秉皆上表引咎解職；不許。丁酉，解嚴，大赦。</p>
<p class="em2 strong"><span class="yinwen">5</span>柔然遣使來聘。<span class="jiazhu">使，疏吏翻。</span></p>
<p class="em2 strong"><span class="yinwen">6</span>六月，庚子，以平南將軍蕭道成爲中領軍、南兗州刺史，留衞建康，<span class="jiazhu">道成自此得政矣。</span>與袁粲、褚淵、劉秉更日入直決事，號爲四貴。</p>
<p class="em2 strong"><span class="yinwen">7</span>桂陽王休範之反也，使道士陳公昭作《天公書》，題云<span class="yinhao">「沈丞相」</span>，付荊州刺史沈攸之門者。攸之不開視，推得公昭，送之朝廷。<span class="jiazhu">《考異》曰：《宋略》云：<span class="yinhao">「桂陽遺攸之書，署曰『沈丞相』，攸之斬其使。」</span>今從《宋書》。</span>及休範反，攸之謂僚佐曰：<span class="yinhao">「桂陽必聲言我與之同。若不顚沛勤王，<span class="jiazhu">顚沛勤王者，危難之際，奔走顚仆以從王事也。</span>必增朝野之惑。」</span>乃與南徐州刺史建平王景素、郢州刺史晉熙王燮、湘州刺史王僧虔、雍州刺史張興世，<span class="jiazhu">雍，於用翻。</span>同舉兵討休範。休範留中兵參軍毛惠連等守尋陽，燮遣中兵參軍馮景祖襲之。癸卯，惠連等開門請降，<span class="jiazhu">降，戶江翻。《考異》曰：《宋略》作<span class="yinhao">「癸亥」</span>，按下有戊申。今從《宋書》。</span>殺休範二子，諸鎭皆罷兵。景素，宏之子也。<span class="jiazhu">建平王宏，文帝之子也。</span></p>
<p class="em2 strong"><span class="yinwen">8</span>乙卯，魏詔曰：<span class="yinhao">「下民兇戾，不顧親戚，一人爲惡，殃及闔門。朕爲民父母，深所愍悼。自今非謀反大逆外叛，罪止其身。」</span>於是始罷門、房之誅。<span class="jiazhu">門誅者，誅其一門；房誅者，時河北族如崔、如李，子孫分派，各自爲房。</span></p>
<p class="em2 strong">魏顯祖勤於爲治，<span class="jiazhu">治，直吏翻。</span>賞罰嚴明，愼擇牧守，<span class="jiazhu">守，式又翻。</span>進廉退貪。諸曹疑事，舊多奏決，又口傳詔敕，或致矯擅。上皇命事無大小，皆據律正名，不得爲疑奏；合則制可，違則彈詰，盡用墨詔，<span class="jiazhu">制可者，手詔可其所奏。彈詰者，劾問之。合，謂與律合也。違，謂悖於律也。詰，去吉翻。</span>由是事皆精審。尤重刑罰，大刑多令覆鞫，<span class="jiazhu">大刑，謂死罪。</span>或囚繫積年。羣臣頗以爲言，上皇曰：<span class="yinhao">「滯獄誠非善治，<span class="jiazhu">治，直吏翻。</span>不猶愈於倉猝而濫乎！夫人幽苦則思善，故智者以囹圄爲福堂，<span class="jiazhu">囹，盧丁翻。圄，音語。</span>朕特苦之，欲其改悔而加矜恕爾。」</span>由是囚繫雖滯，而所刑多得其宜。又以赦令長姦，故自延興以後，不復有赦。<span class="jiazhu">泰始七年，魏改元延興。長，知兩翻。復，扶又翻。</span></p>
<p class="em2 strong"><span class="yinwen">9</span>秋，七月，庚辰，立皇弟友爲邵陵王。</p>
<p class="em2 strong"><span class="yinwen">10</span>乙酉，加荊州刺史沈攸之開府儀同三司，攸之固辭。執政欲徵攸之而憚於發命，乃以太后令遣中使謂曰：<span class="jiazhu">使，疏吏翻。</span><span class="yinhao">「公久勞于外，宜還京師。任寄實重，未欲輕之；進退可否，在公所擇。」</span>攸之曰：<span class="yinhao">「臣無廊廟之資，居中實非其才。至於撲討蠻、蜑，<span class="jiazhu">蜑，亦蠻屬，音蕩旱翻，毛晃曰：蜑，南夷海種也。范成大《桂海漁［虞］衡志》曰：蜑，海上水居蠻也，以舟爲家。沿海蜑有三種：漁蜑，取魚；蠔蜑，取蠔；木蜑，伐木取材。大率皆取海物爲糧，生食之，入水能視。陳師道曰：二廣，居山谷間，不隸州縣，謂之傜人；舟居謂之蜑人；島居謂之黎人。余謂巴、黔亦自有蜑人。</span>克清江、漢，不敢有辭。雖自上如此，<span class="jiazhu">上，時掌翻。</span>去留伏聽朝旨。」</span><span class="jiazhu">朝，直遙翻。</span>乃止。</p>
<p class="em2 strong"><span class="yinwen">11</span>癸巳，柔然寇魏敦煌，尉多侯擊破之。尙書奏：<span class="yinhao">「敦煌倨遠，介居西、北強寇之間，<span class="jiazhu">西，謂吐谷渾，北，柔然也。敦，徒門翻。尉，紆勿翻。</span>恐不能自固，請內徙就涼州。」</span>羣臣集議，皆以爲然。給事中昌黎韓秀，獨以爲：<span class="yinhao">「敦煌之置，爲日已久。雖逼強寇，人習戰鬬，縱有草竊，不爲大害。循常置戍，足以自全；而能隔閡西、北二虜，使不得相通。<span class="jiazhu">閡，五慨翻。</span>今徙就涼州，不唯有蹙國之名，且姑臧去敦煌千有餘里，防邏甚難，<span class="jiazhu">邏，力佐翻。</span>二虜必有交通闚𨵦之志；<span class="jiazhu">漢武帝開河西四郡以隔絕西羌、月氏不得與匈奴通，其規畫正如此也。𨵦，音俞。</span>若騷動涼州，則關中不得安枕。又，士民或安土重遷，招引外寇，爲國深患，不可不慮也。」</span>乃止。</p>
<p class="em2 strong"><span class="yinwen">12</span>九月，<span class="jiazhu">《考異》曰：《後魏·帝紀》：<span class="yinhao">「使將軍元蘭五將三萬騎及假東陽王丕爲後繼伐蜀漢」</span>，不言勝負；《列傳》及《宋書》皆無之，今不取。</span>丁酉，以尙書令袁粲爲中書監、領司徒，加褚淵尙書令，劉秉丹楊尹。粲固辭，求反居墓所；不許。<span class="jiazhu">粲受遺輔政，適罹難棘。國有大難，釋衰絰以從金革之事；大難旣平，求歸終喪，禮也。</span></p>
<p class="em2 strong">淵以褚澄爲吳郡太守，司徒左長史蕭惠明言於朝<span class="jiazhu">朝，直遙翻。《考異》曰：《宋略》作<span class="yinhao">「惠朗」</span>。按惠朗不爲司徒長史，今從《南史》。</span>曰：<span class="yinhao">「褚澄開門納賊，更爲股肱大郡，王蘊力戰幾死，棄而不收；<span class="jiazhu">幾，居希翻；又音祁。</span>賞罰如此，何憂不亂！」</span>淵甚慙。冬，十月，庚申，以侍中王蘊爲湘州刺史。</p>
<p class="em2 strong"><span class="yinwen">13</span>十一月，丙戌，帝加元服，大赦。</p>
<p class="em2 strong"><span class="yinwen">14</span>十二月，癸亥，立皇弟躋爲江夏王，贊爲武陵王。<span class="jiazhu">躋，牋西翻。夏，戶雅翻。</span></p>
<p class="em2 strong"><span class="yinwen">15</span>是歲，魏建安貞王陸馛卒。<span class="jiazhu">馛，蒲撥翻。</span></p>
<p class="strong"><span class="section" id="title-8"><span data-head-description="" data-head-level="h4" data-head-title="元徽三年">三年</span></span><span class="biaozhusup" data-rel="（乙卯、西元四七五年）"></span></p>
<p class="em2 strong"><span class="yinwen">1</span>春，正月，辛巳，帝祀南郊、明堂。<span class="jiazhu">二祀並舉也。</span></p>
<p class="em2 strong"><span class="yinwen">2</span>蕭道成以襄陽重鎭，張敬兒人位俱輕，不欲使居之；而敬兒求之不已，<span class="jiazhu">蓋道成先許之也。</span>謂道成曰：<span class="yinhao">「沈攸之在荊州，公知其欲何所作；不出敬兒，以表裏制之，恐非公之利。」</span>道成笑而無言。<span class="jiazhu">道成居內，敬兒居外以制其後，故曰表裏制之也。</span>三月，己巳，以驍騎將軍張敬兒爲都督雍·梁二州諸軍事、雍州刺史。<span class="jiazhu">驍，堅堯翻。騎，奇寄翻。雍，於用翻。</span></p>
<p class="em2 strong">沈攸之聞敬兒上，<span class="jiazhu">上，時掌翻。</span>恐其見襲，陰爲之備。敬兒旣至，奉事攸之，親敬甚至，動輒咨稟，信饋不絕。攸之以爲誠然，酬報款厚。累書欲因遊獵會境上，敬兒報以爲<span class="yinhao">「心期有在，影迹不宜過敦。」</span><span class="jiazhu">謂動則有影，行則有迹，人將窺見之也。</span>攸之益信之。敬兒得其事迹，皆密白道成。道成與攸之書，問：<span class="yinhao">「張雍州遷代之日，將欲誰擬？」</span>攸之卽以示敬兒，欲以間之。<span class="jiazhu">史言攸之墮敬兒術中而不悟，且爲襲江陵張本。間，古莧翻。</span></p>
<p class="em2 strong"><span class="yinwen">3</span>夏，五月，丙午，魏主使員外散騎常侍許赤虎來聘。</p>
<p class="em2 strong"><span class="yinwen">4</span>丁未，魏主如武州山；辛酉，如車輪山。<span class="jiazhu">《地形志》，秀容郡敷城縣有車輪泉。車，尺遮翻。</span></p>
<p class="em2 strong"><span class="yinwen">5</span>六月，庚午，魏初禁殺牛馬。<span class="jiazhu">牛者，農之所資；馬者，兵之所資；禁殺，當也。魏興於北荒，畜牧蕃庶，殺之者不禁；今始禁之。</span></p>
<p class="em2 strong"><span class="yinwen">6</span>袁粲、褚淵皆固讓新官。秋，七月，庚戌，復以粲爲尙書令，<span class="jiazhu">復，扶又翻。</span>八月，庚子，加護軍將軍褚淵中書監。</p>
<p class="em2 strong"><span class="yinwen">7</span>冬，十二月，丙寅，魏徙建昌王長樂爲安樂王。<span class="jiazhu">樂，音洛。</span></p>
<p class="em2 strong"><span class="yinwen">8</span>己丑，魏城陽王長壽卒。</p>
<p class="em2 strong"><span class="yinwen">9</span>南徐州刺史建平王景素，孝友清令，服用儉素，又好文學，<span class="jiazhu">好，呼到翻。</span>禮接士大夫，由是有美譽；太宗特愛之，異其禮秩。時太祖諸子俱盡，諸孫唯景素爲長，帝凶狂失德，朝野皆屬意於景素。帝外家陳氏深惡之；<span class="jiazhu">長，知兩翻。屬，之欲翻。惡，烏路翻。</span>楊運長、阮佃夫等欲專權勢，不利立長君，亦欲除之。其腹心將佐多勸景素舉兵，鎭軍參軍濟陽江淹獨諫之，<span class="jiazhu">景素時以鎭北將軍鎭京口，以淹爲主簿。<span class="yinhao">「鎭軍」</span>當作<span class="yinhao">「鎭北」</span>。濟，子禮翻。</span>景素不悅。是歲，防閤將軍王季符得罪於景素，<span class="jiazhu">江左之制，禁衞有直閤將軍，王國有防閤將軍。</span>單騎亡奔建康，告景素謀反。<span class="jiazhu">騎，奇寄翻。</span>運長等卽欲發兵討之，袁粲、蕭道成以爲不可；景素亦遣世子延齡詣闕自陳。乃徙季符於梁州，奪景素征北將軍、開府儀同三司。<span class="jiazhu"><span class="yinhao">「征北」</span>亦當作<span class="yinhao">「鎭北」</span>。</span></p>
</div></body></html>