<?xml version='1.0' encoding='utf-8'?>
<html xmlns="http://www.w3.org/1999/xhtml" lang="zh-Hant" xml:lang="zh-Hant">
 <head>
  <link href="../Styles/page_styles.css" rel="stylesheet" type="text/css"/>
  <link href="../Styles/stylesheet.css" rel="stylesheet" type="text/css"/>
  <title id="toc_1">
   ◎卷第二百八十八·後漢紀三·高祖睿文聖武昭肅孝皇帝下·隱皇帝上
  </title>
 </head>
 <body>
  <div id="text">
   <h1>
    <span class="section" id="title-1">
     <span data-head-description="" data-head-level="h2" data-head-title="後漢紀三">
      後漢紀三
     </span>
    </span>
   </h1>
   <p>
    <span class="jiazhu">
     〔起著雍涒灘
     <span class="biaozhusup" data-rel="（戊申）">
     </span>
     三月，盡屠維作噩
     <span class="biaozhusup" data-rel="（己酉）">
     </span>
     ，凡一年有奇。〕
    </span>
   </p>
   <hr/>
   <h5>
    <span class="section" id="title-2">
     <span data-head-description="" data-head-level="h3" data-head-title="高祖睿文聖武昭肅孝皇帝下">
      高祖睿文聖武昭肅孝皇帝下
     </span>
    </span>
   </h5>
   <p class="strong">
    <span class="section" id="title-3">
     <span data-head-description="" data-head-level="h4" data-head-title="乾祐元年">
      乾祐元年
     </span>
    </span>
    <span class="biaozhusup" data-rel="（戊申、西元九四八年）">
    </span>
   </p>
   <p class="em2 strong">
    <span class="yinwen">
     1
    </span>
    三月，丙辰，史弘肇起復，加兼侍中。
   </p>
   <p class="em2 strong">
    <span class="yinwen">
     2
    </span>
    侯益家富於財，厚賂執政及史弘肇等，由是大臣爭譽之。
    <span class="jiazhu">
     〔執政，謂蘇逢吉、楊邠等，皆當時大臣也。譽，音余。〕
    </span>
    丙寅，以益兼中書令，行開封尹。
    <span class="jiazhu">
     〔行者，行尹事，未正除也。〕
    </span>
   </p>
   <p class="em2 strong">
    <span class="yinwen">
     3
    </span>
    改廣晉
    <span class="jiaozhusup">
     〔章：十二行本「晉」下有「府」字；乙十一行本同。〕
    </span>
    爲大名府，
    <span class="jiazhu">
     〔《左傳》：晉卜偃曰：
     <span class="yinhao">
      「魏，大名也。」
     </span>
     取以名府。〕
    </span>
    晉昌軍爲永興軍。
    <span class="jiazhu">
     〔以革晉命，故改廣晉與晉昌。〕
    </span>
   </p>
   <p class="em2 strong">
    <span class="yinwen">
     4
    </span>
    侯益盛毀王景崇於朝，言其恣橫。
    <span class="jiazhu">
     〔侯益以王景崇欲殺己，幸免而歸朝，故毀之。橫，戶孟翻。〕
    </span>
    景崇聞益尹開封，知事已變，內不自安，且怨朝廷。
    <span class="jiazhu">
     〔怨朝廷不能體先帝遺旨，反聽侯益之讒也。〕
    </span>
    會詔遣供奉官王益如鳳翔，徵趙匡贊牙兵詣闕，趙思綰等甚懼，
    <span class="jiazhu">
     〔趙思綰，趙匡贊牙校也，見上卷。〕
    </span>
    景崇因以言激之。思綰途中謂其黨常彥卿曰：
    <span class="yinhao">
     「小太尉已落其手，
     <span class="jiazhu">
      〔趙思綰等本趙延壽部曲，故呼匡贊爲小太尉，言匡贊入朝爲已落漢人之手也。〕
     </span>
     吾屬至京師，幷死矣，柰何？」
    </span>
    彥卿曰：
    <span class="yinhao">
     「臨機制變，子勿復言！」
    </span>
    <span class="jiazhu">
     〔復，扶又翻。〕
    </span>
   </p>
   <p class="em2 strong">
    癸酉，至長安，永興節度副使安友規、巡檢喬守溫出迎王益，置酒於客亭。
    <span class="jiazhu">
     〔諸州鎭皆有客亭，以爲迎送宴餞之所。〕
    </span>
    思綰前白曰：
    <span class="yinhao">
     「壕寨使已定舍館於城東。
     <span class="jiazhu">
      〔壕寨使，掌營造浚築及次舍下寨。〕
     </span>
     今將士家屬皆在城中，
     <span class="jiazhu">
      〔趙思綰部兵先從趙匡贊鎭長安，故家屬在城中。〕
     </span>
     欲各入城挈家詣城東宿。」
    </span>
    友規等然之。時思綰等皆無鎧仗，旣入西門，有州校坐門側，思綰遽奪其劍斬之。其徒因大譟，持白梃，
    <span class="jiazhu">
     〔校，戶敎翻。梃，徒鼎翻。〕
    </span>
    殺守門者十餘人，分遣其黨守諸門。思綰入府，開庫取鎧仗給之，友規等皆逃去。思綰遂據城，集城中少年，得四千餘人，繕城隍，葺樓堞，旬日間，戰守之具皆備。
    <span class="jiazhu">
     〔少，詩照翻。葺，七入翻。堞，達協翻。〕
    </span>
   </p>
   <p class="em2 strong">
    王景崇諷鳳翔吏民表景崇知軍府事，朝廷患之，甲戌，徙靜難節度使王守恩爲永興節度使，
    <span class="jiazhu">
     〔欲以制趙思綰。難，乃旦翻。〕
    </span>
    徙保義節度使趙暉爲鳳翔節度使，
    <span class="jiazhu">
     〔欲以制王景崇。〕
    </span>
    並同平章事。以景崇爲邠州留後，令便道之官。
   </p>
   <p class="em2 strong">
    虢州伶人靖邊庭殺團練使田令方，驅掠州民，奔趙思綰。
    <span class="jiazhu">
     〔靖，姓也。優伶之名與姓通取一義，所以爲謔也。何氏《姓苑》曰：靖姓，齊靖郭君之後。《風俗通》曰：靖姓，單靖公之後也。〕
    </span>
    至潼關，
    <span class="jiazhu">
     〔虢州西北至潼關百有餘里。〕
    </span>
    潼關守將出擊之，其衆皆潰。
   </p>
   <p class="em2 strong">
    <span class="yinwen">
     5
    </span>
    初，契丹主北歸，至定州，
    <span class="jiazhu">
     〔契丹主德光北歸，死於殺胡林。此謂兀欲北歸至定州也。〕
    </span>
    以義武節度副使邪律忠爲節度使，徙故節度使孫方簡爲大同節度使。
    <span class="jiazhu">
     〔晉齊王開運三年，契丹主德光以孫方簡爲義武節度使。《考異》曰：《實錄》，
     <span class="yinhao">
      「方簡」
     </span>
     作
     <span class="yinhao">
      「方諫」
     </span>
     。按方簡避周諱，改名方諫；《實錄》誤也。〕
    </span>
    方簡怨恚，且懼入朝爲契丹所留，遷延不受命，
    <span class="jiazhu">
     〔恚，於避翻。朝，直遙翻。〕
    </span>
    帥其黨三千人保狼山故寨，
    <span class="jiazhu">
     〔孫方簡兄弟保狼山，見二百八十五卷晉開運三年。帥，讀曰率；下同。〕
    </span>
    控守要害。契丹攻之，不克。未幾，遣使請降，
    <span class="jiazhu">
     〔幾，居豈翻。〕
    </span>
    帝復其舊官，以扞契丹。
    <span class="jiazhu">
     〔復以爲義武節度使。〕
    </span>
   </p>
   <p class="em2 strong">
    邪律忠聞鄴都旣平，
    <span class="jiazhu">
     〔去年十一月，杜重威降，鄴都平。事見上卷。〕
    </span>
    常懼華人爲變。詔以成德留後劉在明爲幽州道馬步都部署，使出兵經略定州。未行，忠與麻荅等焚掠定州，悉驅其人棄城北去。
    <span class="jiazhu">
     〔定州東至鎭州，止隔祁州耳。契丹聞鎭州將出兵，故棄城而去。〕
    </span>
    孫方簡自狼山帥其衆數百，還據定州，又奏以弟行友爲易州刺史，方遇爲泰州刺史。每契丹入寇，兄弟奔命，
    <span class="jiazhu">
     〔奔命者，奔走以救急也。〕
    </span>
    契丹頗畏之。於是晉末州縣陷契丹者，皆復爲漢有矣。
   </p>
   <p class="em2 strong">
    丙子，以劉在明爲成德節度使。
   </p>
   <p class="em2 strong">
    麻荅至其國，契丹主責以失守。麻荅不服，曰：
    <span class="yinhao">
     「因朝廷徵漢官致亂耳。」
    </span>
    <span class="jiazhu">
     〔謂徵馮道等也。事見上卷上年。〕
    </span>
    契丹主鴆殺之。
   </p>
   <p class="em2 strong">
    <span class="yinwen">
     6
    </span>
    蘇逢吉等爲相，多遷補官吏；楊邠以爲虛費國用，所奏多抑之，逢吉等不悅。
   </p>
   <p class="em2 strong">
    中書侍郎兼戶部尙書、同平章事李濤上疏言：
    <span class="yinhao">
     「今關西紛擾，外禦爲急。
     <span class="jiazhu">
      〔上，時掌翻。〕
     </span>
     二樞密皆佐命功臣，官雖貴而家未富，宜授以要害大鎭。
     <span class="jiazhu">
      〔李濤之疏，承蘇逢吉之意也。二樞密，謂楊邠、郭威。〕
     </span>
     樞機之務在陛下目前，易以裁決，
     <span class="jiazhu">
      〔易，以豉翻。〕
     </span>
     逢吉、禹珪自先帝時任事，皆可委也。」
    </span>
    楊邠、郭威聞之，見太后泣訴，稱：
    <span class="yinhao">
     「臣等從先帝起艱難中，今天子取人言，欲棄之於外。況關西方有事，
     <span class="jiazhu">
      〔謂岐、雍舉兵反。〕
     </span>
     臣等何忍自取安逸，不顧社稷。若臣等必不任職，乞留過山陵。」
    </span>
    太后怒，以讓帝，曰：
    <span class="yinhao">
     「國家勳舊之臣，柰何聽人言而逐之！」
    </span>
    帝曰：
    <span class="yinhao">
     「此宰相所言也。」
    </span>
    因詰責宰相。
    <span class="jiazhu">
     〔詰，去吉翻。〕
    </span>
    濤曰：
    <span class="yinhao">
     「此疏臣獨爲之，他人無預。」
    </span>
    丁丑，罷濤政事，勒歸私第。
    <span class="jiazhu">
     〔爲將相交惡張本。〕
    </span>
   </p>
   <p class="em2 strong">
    <span class="yinwen">
     7
    </span>
    是日，邠、涇、同、華四鎭
    <span class="jiazhu">
     〔邠帥王守恩，涇帥史匡威，同帥張彥威，華帥扈從珂。華，戶化翻。〕
    </span>
    俱上言護國節度使兼中書令李守貞與永興、鳳翔同反。
    <span class="jiazhu">
     〔趙思綰據永興，王景崇據鳳翔。〕
    </span>
   </p>
   <p class="em2 strong">
    始，守貞聞杜重威死而懼，
    <span class="jiazhu">
     〔杜重威死見上卷是年正月。〕
    </span>
    陰有異志。自以晉世嘗爲上將，有戰功，
    <span class="jiazhu">
     〔李守貞破契丹於馬家口而克青州，又破契丹於陽城，其功不細。〕
    </span>
    素好施，得士卒心。
    <span class="jiazhu">
     〔好，呼到翻。施，式豉翻。〕
    </span>
    漢室新造，天子年少初立，
    <span class="jiazhu">
     〔少，詩照翻。〕
    </span>
    執政皆後進，有輕朝廷之志。乃招納亡命，養死士，治城塹，繕甲兵，晝夜不息。遣人間道齎蠟丸結契丹，屢爲邊吏所獲。
    <span class="jiazhu">
     〔治，直之翻。間，古莧翻。〕
    </span>
   </p>
   <p class="em2 strong">
    浚儀人趙修己，素善術數，
    <span class="jiazhu">
     〔《舊唐書·地理志》：浚儀故縣，隋置，在今縣北三十里；唐武德四年，移縣於州北羅城內；貞觀元年，移於州西一里；後治郭下。〕
    </span>
    自守貞鎭滑州，署司戶參軍，累從移鎭，
    <span class="jiazhu">
     〔晉開運初，李守貞鎭義成，後徙鎭泰寧、天平、歸德，至是鎭護國爲亂。〕
    </span>
    爲守貞言：
    <span class="yinhao">
     「時命不可，勿妄動！」
    </span>
    <span class="jiazhu">
     〔爲，于僞翻。〕
    </span>
    前後切諫非一，守貞不聽，乃稱疾歸鄕里。僧總倫，以術媚守貞，言其必爲天子，守貞信之。又嘗會將佐置酒，引弓指《舐掌虎圖》曰：
    <span class="yinhao">
     「吾有非常之福，當中其舌。」
    </span>
    一發中之，
    <span class="jiazhu">
     〔舐，直氐翻。中，竹仲翻。〕
    </span>
    左右皆賀。守貞益自負。
   </p>
   <p class="em2 strong">
    會趙思綰據長安，奉表獻御衣於守貞，守貞自謂天人協契，乃自稱秦王。遣其驍將平陸王繼勳
    <span class="jiaozhusup">
     〔章：十二行本「勳」下有「將兵」二字；乙十一行本同。〕
    </span>
    據潼關，
    <span class="jiazhu">
     〔《舊唐書·地理志》：陝州平陸縣，隋之河北縣也。唐天寶三載，陝郡太守李齊物開三門，石下得戟，大刃有
     <span class="yinhao">
      「平陸」
     </span>
     篆字，因改爲平陸縣。《九域志》：平陸縣在陝州北五里。〕
    </span>
    以思綰爲晉昌節度使。
   </p>
   <p class="em2 strong">
    同州距河中最近，
    <span class="jiazhu">
     〔河中府西至同州六十里耳。〕
    </span>
    匡國節度使張彥威，
    <span class="jiazhu">
     〔《考異》曰：《周太祖實錄》作
     <span class="yinhao">
      「彥成」
     </span>
     ，蓋避周祖諱；薛《史》因之。今從《廣本》。〕
    </span>
    常詗守貞所爲，
    <span class="jiazhu">
     〔詗，古永翻，又翾正翻。〕
    </span>
    奏請先爲之備，詔滑州馬軍都指揮使羅金山將部兵戍同州；故守貞起兵，同州不爲所倂。金山，雲州人也。
   </p>
   <p class="em2 strong">
    <span class="yinwen">
     8
    </span>
    定難節度使李彝殷發兵屯境上，奏稱：
    <span class="yinhao">
     「去三載前
     <span class="jiazhu">
      〔難，乃旦翻。去，已往也。〕
     </span>
     羌族㖡毋
     <span class="jiazhu">
      〔《龍龕手鏡》：㖡，音夜。毋，讀如謨。〕
     </span>
     殺綏州刺史李仁裕叛去，請討之。」
    </span>
    慶州上言：
    <span class="yinhao">
     「請益兵爲備。」
    </span>
    <span class="jiazhu">
     〔以備羌也。〕
    </span>
    詔以司天言，今歲不利先舉兵，諭止之。
   </p>
   <p class="em2 strong">
    <span class="yinwen">
     9
    </span>
    夏，四月，辛巳，陝州都監王玉奏克復潼關。
    <span class="jiazhu">
     〔監，古銜翻。〕
    </span>
   </p>
   <p class="em2 strong">
    <span class="yinwen">
     10
    </span>
    帝與左右謀，以太后怒李濤離間，
    <span class="jiazhu">
     〔間，古莧翻。〕
    </span>
    欲更進用二樞密，以明非帝意。左右亦疾二蘇之專，欲奪其權，共勸之。
    <span class="jiazhu">
     〔二樞密，楊邠、郭威。二蘇，逢吉、禹珪。〕
    </span>
    壬午，制以樞密使楊邠爲中書侍郎兼吏部尙書、同平章事，樞密使如故；以副樞密使郭威爲樞密使；又加三司使王章同平章事。
   </p>
   <p class="em2 strong">
    凡中書除官，諸司奏事，帝皆委邠斟酌。自是三相拱手，
    <span class="jiazhu">
     〔三相，竇貞固、蘇逢吉、蘇禹珪。〕
    </span>
    政事盡決於邠。事有未更邠所可否者，
    <span class="jiazhu">
     〔更，工衡翻，經也。〕
    </span>
    莫敢施行，遂成凝滯。三相每進擬用人，苟不出邠意，雖簿、尉亦不之與。邠素不喜書生，
    <span class="jiazhu">
     〔喜，許記翻。〕
    </span>
    常言：
    <span class="yinhao">
     「國家府廩實，甲兵強，乃爲急務。至於文章禮樂，何足介意！」
    </span>
    旣恨二蘇排己，
    <span class="jiazhu">
     〔以其使李濤上疏，請出二樞密爲外鎭也。〕
    </span>
    又以其除官太濫，爲衆所非，欲矯其弊，由是艱於除拜，士大夫往往有自漢興至亡不霑一命者；
    <span class="jiazhu">
     〔此所謂士大夫，指言內外在官之人。命，言漢朝之命。〕
    </span>
    凡門蔭及百司入仕者悉罷之。
    <span class="jiazhu">
     〔門蔭，謂任子也。百司入仕，所謂流外也。〕
    </span>
    雖由邠之愚蔽，時人亦咎二蘇之不公所致云。
   </p>
   <p class="em2 strong">
    <span class="yinwen">
     11
    </span>
    以鎭寧節度使郭從義充永興行營都部署，將侍衞兵討趙思綰。戊子，以保義節度使白文珂爲河中行營都部署，內客省使王峻爲都監。辛卯，削奪李守貞官爵，命文珂等會兵討之。乙未，以寧江節度使、侍衞步軍都指揮使尙洪遷爲西面行營都虞候。
    <span class="jiazhu">
     〔寧江軍夔州，時屬蜀境，尙洪遷遙領也。〕
    </span>
   </p>
   <p class="em2 strong">
    <span class="yinwen">
     12
    </span>
    王景崇遷延不之邠州，閱集鳳翔丁壯，詐言討趙思綰，仍牒邠州會兵。
    <span class="jiazhu">
     〔王景崇欲幷岐、邠之兵以舉事。〕
    </span>
   </p>
   <p class="em2 strong">
    <span class="yinwen">
     13
    </span>
    契丹主如遼陽，
    <span class="jiazhu">
     〔漢遼東郡有遼陽縣，大梁水與遼水會處也，契丹於此置遼陽府。歐《史》：自黃龍府西北行一千三百里至遼陽府。按，遼陽府，契丹之東京，舊勃海地，距燕京二千五百一十里。〕
    </span>
    故晉主與太后、皇后皆謁見。
    <span class="jiazhu">
     〔見，賢遍翻。〕
    </span>
    有禪奴利者，契丹主之妻兄也，聞晉主有女未嫁，詣晉主求之；晉主辭以幼。後數日，契丹主使人馳取其女而去，以賜禪奴。
   </p>
   <p class="em2 strong">
    <span class="yinwen">
     14
    </span>
    王景崇遺蜀鳳州刺史徐彥書，求通互市。
    <span class="jiazhu">
     〔遺，唯季翻。〕
    </span>
    壬戌，蜀主使彥復書招之。
   </p>
   <p class="em2 strong">
    <span class="yinwen">
     15
    </span>
    契丹主留晉翰林學士徐台符於幽州，
    <span class="jiazhu">
     〔徐台符從契丹主北去見上卷上年。〕
    </span>
    台符逃歸。
   </p>
   <p class="em2 strong">
    <span class="yinwen">
     16
    </span>
    五月，乙亥，滑州言河決魚池。
    <span class="jiazhu">
     〔魚池，地名，河決之後，謂之魚池口。〕
    </span>
   </p>
   <p class="em2 strong">
    <span class="yinwen">
     17
    </span>
    六月，戊寅朔，日有食之。
   </p>
   <p class="em2 strong">
    <span class="yinwen">
     18
    </span>
    辛巳，以奉國左廂都虞候劉詞充河中行營馬步都虞候。
   </p>
   <p class="em2 strong">
    <span class="yinwen">
     19
    </span>
    乙酉，王景崇遣使請降于蜀，亦受李守貞官爵。
   </p>
   <p class="em2 strong">
    <span class="yinwen">
     20
    </span>
    高從誨旣與漢絕，
    <span class="jiazhu">
     〔見上卷天福十二年。〕
    </span>
    北方商旅不至，境內貧乏，乃遣使上表謝罪，乞脩職貢；詔遣使慰撫之。
   </p>
   <p class="em2 strong">
    <span class="yinwen">
     21
    </span>
    西面行營都虞候尙洪遷攻長安，傷重而卒。
    <span class="jiazhu">
     〔卒，子恤翻。〕
    </span>
   </p>
   <p class="em2 strong">
    <span class="yinwen">
     22
    </span>
    秋，七月以工部侍郎李穀充西南面行營都轉運使。
    <span class="jiazhu">
     〔爲李穀見親任於周朝張本。〕
    </span>
   </p>
   <p class="em2 strong">
    <span class="yinwen">
     23
    </span>
    庚申，加樞密使郭威同平章事。
   </p>
   <p class="em2 strong">
    <span class="yinwen">
     24
    </span>
    蜀司空兼中書侍郎、同平章事張業，性豪侈，強市人田宅，
    <span class="jiazhu">
     〔以威力臨人，人畏其威力，不得已而就與爲市，是爲強市。〕
    </span>
    藏匿亡命於私第，置獄，繫負債者，或歷年至有瘐死者。
    <span class="jiazhu">
     〔蘇林曰：瘐，病也。囚徒病，律名爲瘐。如淳曰：《律》：囚以飢寒死曰瘐。音勇主翻。〕
    </span>
    其子檢校左僕射繼昭，好擊劍，
    <span class="jiazhu">
     〔好，呼到翻。〕
    </span>
    嘗與僧歸信訪善劍者，右匡聖都指揮使孫漢韶與業有隙，密告業、繼昭謀反；翰林承旨李昊、奉聖控鶴馬步都指揮使安思謙復從而譖之。
    <span class="jiazhu">
     〔復，扶又翻。〕
    </span>
    甲子，業入朝，蜀主命壯士就都堂擊殺之，下詔暴其罪惡，籍沒其家。
   </p>
   <p class="em2 strong">
    樞密使、保寧節度使兼侍中王處回，亦專權貪縱，
    <span class="jiazhu">
     〔王處回以節兼侍中，不在閬州。〕
    </span>
    賣官鬻獄，四方饋獻，皆先輸處回，次及內府，
    <span class="jiazhu">
     〔此所謂四方，止以蜀之境上言之。〕
    </span>
    家貲巨萬。子德鈞，亦驕橫。
    <span class="jiazhu">
     〔橫，戶孟翻。〕
    </span>
    張業旣死，蜀主不忍殺處回，聽歸私第；處回惶恐辭位，以爲武德節度使兼中書令。
    <span class="jiazhu">
     〔王處回亦不得至梓州。〕
    </span>
   </p>
   <p class="em2 strong">
    蜀主欲以普豐庫使高延昭、茶酒庫使王昭遠爲樞密使，
    <span class="jiazhu">
     〔普豐、茶酒二庫使，皆蜀所置。〕
    </span>
    以其名位素輕，乃授通奏使，知樞密院事。
    <span class="jiazhu">
     〔通奏使，亦蜀所置。〕
    </span>
    昭遠，成都人，幼以僧童從其師入府，蜀高祖愛其敏慧，令給事蜀主左右；至是，委以機務，府庫金帛，恣其取與，不復會計。
    <span class="jiazhu">
     〔復，扶又翻。會，古外翻。至于宋興，蜀主遂以用王昭遠亡國。〕
    </span>
   </p>
   <p class="em2 strong">
    <span class="yinwen">
     25
    </span>
    戊辰，以郭從義爲永興節度使，白文珂兼知河中行府事。
    <span class="jiazhu">
     〔時郭從義討長安，就以永興節授之；白文珂討河中，因使之知行府事。〕
    </span>
   </p>
   <p class="em2 strong">
    <span class="yinwen">
     26
    </span>
    蜀主以翰林承旨、尙書左丞李昊爲門下侍郎兼戶部尙書，翰林學士、兵部侍郎徐光溥爲中書侍郎兼禮部尙書，並同平章事。
   </p>
   <p class="em2 strong">
    <span class="yinwen">
     27
    </span>
    蜀安思謙謀盡去舊將，
    <span class="jiazhu">
     〔去，羌呂翻。〕
    </span>
    又譖衞聖都指揮使兼中書令趙廷隱謀反，欲代其位，夜，發兵圍其第。會山南西道節度使李廷珪入朝，極言廷隱無罪，乃得免。廷隱因稱疾，固請解軍職；甲戌，蜀主許之。
    <span class="jiazhu">
     〔史言蜀主以新間舊。〕
    </span>
   </p>
   <p class="em2 strong">
    <span class="yinwen">
     28
    </span>
    鳳翔節度使趙暉至長安；乙亥，表王景崇反狀益明，請進兵擊之。
   </p>
   <p class="em2 strong">
    <span class="yinwen">
     29
    </span>
    初，高祖鎭河東，皇弟崇爲馬步都指揮使，與蕃漢都孔目官郭威爭權，有隙。及威執政，崇憂之。節度判官鄭珙，勸崇爲自全計，崇從之。珙，青州人也。
    <span class="jiazhu">
     〔珙，居竦翻。〕
    </span>
    八月，庚辰，崇表募兵四指揮，自是選募勇士，招納亡命，繕甲兵，實府庫，罷上供財賦，皆以備契丹爲名；朝廷詔令，多不稟承。
    <span class="jiazhu">
     〔於是之時，劉崇則爲跋扈；然郭威旣立，天下爲周，河東非素有備，殆不能守也。〕
    </span>
   </p>
   <p class="em2 strong">
    <span class="yinwen">
     30
    </span>
    自河中、永興、鳳翔三鎭拒命以來，朝廷繼遣諸將討之。昭義節度使常思屯潼關，白文珂屯同州，趙暉屯咸陽。
    <span class="jiazhu">
     〔常思、白文珂不敢逼河中，趙暉不敢逼鳳翔。〕
    </span>
    惟郭從義、王峻置栅近長安，而二人相惡如水火，
    <span class="jiazhu">
     〔近，其靳翻。惡，如字，又烏路翻。〕
    </span>
    自春徂秋，皆相仗莫肯攻戰。帝患之，欲遣重臣臨督，壬午，以郭威爲西面軍前招慰安撫使，
    <span class="jiazhu">
     〔《考異》曰：薛《史·周太祖紀》：
     <span class="yinhao">
      「七月十三日，授同平章事，卽遣西征，以安慰招撫爲名。八月六日發，離京師。」
     </span>
     按《漢隱帝》、《周太祖實錄》，七月加平章事制詞無西征之言；至八月壬午，方受命出征。蓋薛《史》之誤。〕
    </span>
    諸軍皆受威節度。
   </p>
   <p class="em2 strong">
    威將行，問策於太師馮道。道曰：
    <span class="yinhao">
     「守貞自謂舊將，爲士卒所附，願公勿愛官物，以賜士卒，則奪其所恃矣。」
    </span>
    威從之。
    <span class="jiazhu">
     〔郭威以卒伍之雄，而問策於馮道之老腐者，觀其所以答與威所以從，則人之材識，不合乎道者則有之，若其量勢應物，未可妄議。〕
    </span>
    由是衆心始附於威。
    <span class="jiazhu">
     〔爲郭威得天下張本。〕
    </span>
   </p>
   <p class="em2 strong">
    詔白文珂趣河中，趙暉趣鳳翔。
    <span class="jiazhu">
     〔趣，七喻翻。〕
    </span>
   </p>
   <p class="em2 strong">
    <span class="yinwen">
     31
    </span>
    甲申，蜀主以趙廷隱爲太傅，賜爵宋王，國有大事，就第問之。
   </p>
   <p class="em2 strong">
    <span class="yinwen">
     32
    </span>
    戊子，蜀改鳳翔曰岐陽軍，
    <span class="jiazhu">
     〔以鳳翔之地在岐山之陽也。〕
    </span>
    己丑，以王景崇爲岐陽節度使、同平章事。
   </p>
   <p class="em2 strong">
    <span class="yinwen">
     33
    </span>
    乙未，以錢弘俶爲東南兵馬都元帥、鎭海·鎭東節度使兼中書令、吳越國王。
   </p>
   <p class="em2 strong">
    <span class="yinwen">
     34
    </span>
    郭威與諸將議攻討，諸將欲先取長安、鳳翔。鎭國節度使扈從
    <span class="jiaozhusup">
     〔章：十二行本「從」作「彥」；乙十一行本同；下同。〕
    </span>
    珂曰：
    <span class="yinhao">
     「今三叛連衡，推守貞爲主，守貞亡，則兩鎭自破矣。若捨近而攻遠，萬一王、趙拒吾前，守貞掎吾後，
     <span class="jiazhu">
      〔掎，居蟻翻。〕
     </span>
     此危道也。」
    </span>
    威善之。於是威自陝州，白文珂及寧江節度使、侍衞步軍都指揮使劉詞自同州，常思自潼關，三道攻河中。
    <span class="jiazhu">
     〔《九域志》：陝州北至河中二百三十七里。同州東至河中六十里。潼關渡河至河中一百餘里。陝，失冉翻。〕
    </span>
    威撫養士卒，與同苦樂，小有功輒賞之，微有傷常親視之；士無賢不肖，有所陳啓，皆溫辭色而受之；違忤不怒，小過不責。
    <span class="jiazhu">
     〔樂，音洛。忤，五故翻。〕
    </span>
    由是將卒咸歸心於威。
   </p>
   <p class="em2 strong">
    始，李守貞以禁軍皆嘗在麾下，受其恩施，
    <span class="jiazhu">
     〔施，式豉翻；下好施同。〕
    </span>
    又士卒素驕，苦漢法之嚴，謂其至則叩城奉迎，可以坐而待之。
    <span class="jiazhu">
     〔李守貞習見鳳翔、太原之事，以楊思權期漢兵耳。〕
    </span>
    旣而士卒新受賜於郭威，皆忘守貞舊恩，己亥，至城下，揚旗伐鼓，踊躍詬譟；
    <span class="jiazhu">
     〔詬，古候翻，又許候翻。〕
    </span>
    守貞視之失色。
   </p>
   <p class="em2 strong">
    白文珂克西關城，栅於河西，
    <span class="jiazhu">
     〔河中西關城在河西，所以護蒲津浮梁者也。〕
    </span>
    常思栅於城南，威栅於城西。
    <span class="jiazhu">
     〔常思、郭威，蓋近城立栅。〕
    </span>
    未幾，威以常思無將領才，先遣歸鎭。
    <span class="jiazhu">
     〔幾，居豈翻。將，卽亮翻；下同。遣常思歸潞州，史言郭威能審人之能否。〕
    </span>
   </p>
   <p class="em2 strong">
    諸將欲急攻城，威曰：
    <span class="yinhao">
     「守貞前朝宿將，健鬬好施，
     <span class="jiazhu">
      〔施，式豉翻。〕
     </span>
     屢立戰功。況城臨大河，樓堞完固，未易輕也。
     <span class="jiazhu">
      〔易，以豉翻。〕
     </span>
     且彼馮城而鬬，
     <span class="jiazhu">
      〔馮，讀曰憑。〕
     </span>
     吾仰而攻之，何異帥士卒投湯火乎！
     <span class="jiazhu">
      〔帥，讀曰率。〕
     </span>
     夫勇有盛衰，攻有緩急，時有可否，事有後先；不若且設長圍而守之，使飛走路絕。吾洗兵牧馬，坐食轉輸，
     <span class="jiazhu">
      〔輸，舂遇翻。〕
     </span>
     溫飽有餘。俟城中無食，公帑家財皆竭，
     <span class="jiazhu">
      〔帑，他朗翻。〕
     </span>
     然後進梯衝以逼之，飛羽檄以招之。彼之將士，脫身逃死，父子且不相保，況烏合之衆乎！思綰、景崇，但分兵縻之，不足慮也。」
    </span>
    <span class="jiazhu">
     〔縻，忙皮翻，繫也。史言郭威方略，亦因周之史官潤色已成之文。〕
    </span>
    乃發諸州民夫二萬餘人，使白文珂等帥之，刳長壕，築連城，列隊伍而圍之。威又謂諸將曰：
    <span class="yinhao">
     「守貞曏畏高祖，不敢鴟張；
     <span class="jiazhu">
      〔曏，謂昔時也。鴟張，言如鴟之張翼，欲高舉遠飛也。〕
     </span>
     以我輩崛起太原，事功未著，有輕我心，故敢反耳。正宜靜以制之。」
    </span>
    乃偃旗臥鼓，但循河設火鋪，連延數十里，番步卒以守之。遣水軍檥舟於岸，寇有潛往來者，無不擒之。於是守貞如坐網中矣。
    <span class="jiazhu">
     〔鋪，普故翻。檥，魚倚翻。番步卒者，使步卒分番迭守。張敬達之圍晉陽，郭威之圍河中，皆欲以持久制之。然敬達以敗，郭威以勝者，晉陽有援而河中無援也。司馬仲達急攻孟達而緩攻公孫淵，亦以有援無援而爲緩急耳。〕
    </span>
   </p>
   <p class="em2 strong">
    <span class="yinwen">
     35
    </span>
    蜀武德節度使兼中書令王處回請老，辛丑，以太子太傅致仕。
   </p>
   <p class="em2 strong">
    <span class="yinwen">
     36
    </span>
    南漢主
    <span class="jiazhu">
     〔中國旣國號曰漢，故嶺南之漢，書南漢以別之。〕
    </span>
    遣知制誥宣化鍾允章
    <span class="jiazhu">
     〔宣化，漢領方縣地，晉置晉興郡，隋廢郡，置宣化縣及晉興縣。唐以宣化爲邕州治所，晉興亦屬邕州。〕
    </span>
    求婚於楚，楚王希廣不許。南漢主怒，問允章：
    <span class="yinhao">
     「馬公復能經略南土乎？」
    </span>
    <span class="jiazhu">
     〔復，扶又翻。〕
    </span>
    對曰：
    <span class="yinhao">
     「馬氏兄弟，方爭亡於不暇，安能害我！」
    </span>
    南漢主曰：
    <span class="yinhao">
     「然。希廣懦而吝嗇，其士卒忘戰日久，此乃吾進取之秋也。」
    </span>
    <span class="jiazhu">
     〔爲南漢舉兵攻楚張本。〕
    </span>
   </p>
   <p class="em2 strong">
    <span class="yinwen">
     37
    </span>
    武平節度使馬希萼請與楚王希廣各脩職貢，求朝廷別加官爵，
    <span class="jiazhu">
     〔欲使潭、朗如二國然。〕
    </span>
    希廣用天策府內都押牙歐弘練、進奏官張仲荀謀，厚賂執政，使拒其請。九月，壬子，賜希萼及楚王希廣詔書，諭以
    <span class="yinhao">
     「兄弟宜相輯睦，凡希萼所貢，當附希廣以聞。」
    </span>
    希萼不從。
   </p>
   <p class="em2 strong">
    <span class="yinwen">
     38
    </span>
    蜀兵援王景崇，軍于散關，趙暉遣都監李彥從襲擊，破之，
    <span class="jiazhu">
     〔《考異》曰：《實錄》，
     <span class="yinhao">
      「戊辰，樞密使郭諱上言：『都監李彥從將兵掩襲川賊，至大散關，殺賊三千餘，其餘棄甲而遁。』」
     </span>
     《漢隱帝實錄》，
     <span class="yinhao">
      「九月，李彥從敗蜀兵於散關。」
     </span>
     而《蜀後主實錄》無之。《蜀實錄》，
     <span class="yinhao">
      「十月，安思謙敗漢兵於時家竹林，遂焚蕩寶雞。十二月，又敗漢兵于玉女潭。」
     </span>
     而《漢實錄》無之。蓋兩國各舉其勝而諱其敗耳。然《漢實錄》言官軍不滿萬人，而蜀兵數倍，是二三萬人，非小役也，豈得全不書！殺三千人，非小敗也，豈十月遽能再舉！蓋九月止是蜀邊將小出兵，爲漢所敗，漢將因張大而奏之耳。又《蜀實錄》，十月但云
     <span class="yinhao">
      「思謙退次鳳州」
     </span>
     ，不云
     <span class="yinhao">
      「歸興元」
     </span>
     ，十二月云
     <span class="yinhao">
      「思謙自興元進次鳳州」
     </span>
     ，蓋十月脫略耳。〕
    </span>
    蜀兵遁去。
   </p>
   <p class="em2 strong">
    <span class="yinwen">
     39
    </span>
    蜀主以張業、王處回執政，事多壅蔽，己未，始置匭函，
    <span class="jiazhu">
     〔匭，居洧翻。〕
    </span>
    後改爲獻納函。
   </p>
   <p class="em2 strong">
    <span class="yinwen">
     40
    </span>
    王景崇盡殺侯益家屬七十餘人，
    <span class="jiazhu">
     〔怨侯益之毀己於朝也。〕
    </span>
    益子前天平行軍司馬仁矩先在外，得免。庚申，以仁矩爲隰州刺史。仁矩子延廣，尙在襁褓，乳母劉氏以己子易之，
    <span class="jiazhu">
     〔凡擇乳母，必取新生子者，許之攜子，故得以易。〕
    </span>
    抱延廣而逃，乞食至于大梁，歸于益家。
   </p>
   <p class="em2 strong">
    <span class="yinwen">
     41
    </span>
    李守貞屢出兵欲突長圍，皆敗而返；遣人齎蠟丸求救於唐、蜀、契丹，皆爲邏者所獲。
    <span class="jiazhu">
     〔邏，郎佐翻。〕
    </span>
    城中食且盡，殍死者日衆。
    <span class="jiazhu">
     〔殍，被表翻。〕
    </span>
    守貞憂形於色，召總倫詰之，
    <span class="jiazhu">
     〔總倫媚守貞見上三月。詰，去吉翻。〕
    </span>
    總倫曰：
    <span class="yinhao">
     「大王當爲天子，人不能奪。但此分野有災，
     <span class="jiazhu">
      〔分，扶問翻。〕
     </span>
     待磨滅將盡，只餘一人一騎，乃大王鵲起之時也。」
    </span>
    <span class="jiazhu">
     〔《莊子》曰：鵲上高城，乘危而巢於高枝之巔，城壞巢折，淩風而起。故君子之居世也，得時則義行，失時則鵲起。〕
    </span>
    守貞猶以爲然。
   </p>
   <p class="em2 strong">
    冬，十月，王景崇遣其子德讓，趙思綰遣其子懷乂，見蜀主于成都。
   </p>
   <p class="em2 strong">
    戊寅，景崇遣兵出西門，趙暉擊破之，遂取西關城。景崇退守大城；塹
    <span class="jiaozhusup">
     〔章：十二行本「塹」上有「暉」字；乙十一行本同；張校同，云無註本亦無。〕
    </span>
    而圍之，數挑戰，不出。
    <span class="jiazhu">
     〔數，所角翻。挑，徒了翻。〕
    </span>
    暉潛遣千餘人擐甲執兵，
    <span class="jiazhu">
     〔擐，音宦。〕
    </span>
    效蜀旗幟，循南山而下，
    <span class="jiazhu">
     〔幟，昌志翻。〕
    </span>
    令諸軍聲言：
    <span class="yinhao">
     「蜀兵至矣。」
    </span>
    景崇果遣兵數千出迎之，暉設伏掩擊，盡殪之。
    <span class="jiazhu">
     〔殪，壹計翻。〕
    </span>
    自是景崇不復敢出。
    <span class="jiazhu">
     〔復，扶又翻。〕
    </span>
   </p>
   <p class="em2 strong">
    蜀主遣山南西道節度使安思謙將兵救鳳翔，左僕射兼門下侍郎、同平章事毋昭裔上疏諫曰：
    <span class="yinhao">
     「臣竊見莊宗皇帝志貪西顧，前蜀主意欲北行，
     <span class="jiazhu">
      〔志貪西顧，言後唐莊宗利蜀之富而伐之也。前蜀主，謂王衍；意欲北行，言其銳意幸秦州也；事並見《莊宗紀》。上，時掌翻。〕
     </span>
     凡在庭臣，皆貢諫疏，殊無聽納，有何所成！只此兩朝，可爲鑒誡。」
    </span>
    不聽，又遣雄武節度使韓保貞引兵出汧陽以分漢兵之勢。
    <span class="jiazhu">
     〔汧陽縣屬隴州。《九域志》：在州東六十七里。汧，苦堅翻。〕
    </span>
   </p>
   <p class="em2 strong">
    王景崇遣前義成節度使酸棗李彥舜等逆蜀兵；
    <span class="jiazhu">
     〔酸棗，古縣，唐屬汴州。《九域志》：在州東北九十里。〕
    </span>
    丙申，安思謙屯右界，
    <span class="jiazhu">
     〔右界，蓋寶雞西界，漢、蜀分疆處也。〕
    </span>
    漢兵屯寶雞。思謙遣眉州刺史申貴將兵二千趣模壁，
    <span class="jiazhu">
     〔趣，七喻翻。〕
    </span>
    設伏於竹林；丁酉旦，貴以兵數百壓寶雞而陳，
    <span class="jiazhu">
     〔陳，讀曰陣。〕
    </span>
    漢兵逐之，遇伏而敗，蜀兵逐北，破寶雞寨。蜀兵去，漢兵復入寶雞。
    <span class="jiazhu">
     〔復，扶又翻。〕
    </span>
    己亥，思謙進屯渭水，
    <span class="jiazhu">
     〔渭水過寶雞縣北。〕
    </span>
    漢益兵五千戍寶雞；思謙畏之，謂衆曰：
    <span class="yinhao">
     「糧少敵強，宜更爲後圖。」
    </span>
    辛丑，退屯鳳州，尋歸興元。
    <span class="jiazhu">
     〔興元，安思謙本鎭也。〕
    </span>
    貴，潞州人也。
   </p>
   <p class="em2 strong">
    <span class="yinwen">
     42
    </span>
    荊南節度使
    <span class="jiaozhusup">
     〔章：十二行本「使」下有「兼中書令」四字；乙十一行本同；張校同，云無註本亦無。〕
    </span>
    南平文獻王高從誨寢疾，以其子節度副使保融判內外兵馬事。癸卯，從誨卒；
    <span class="jiazhu">
     〔年五十八。〕
    </span>
    保融知留後。
    <span class="jiazhu">
     〔保融，從誨第三子；史不言其得立之因。〕
    </span>
   </p>
   <p class="em2 strong">
    <span class="yinwen">
     43
    </span>
    彰武節度使高允權與定難節度使李彝殷有隙，
    <span class="jiazhu">
     〔延州北至夏州三百八十里。二鎭接境，違言易生。難，乃旦翻。〕
    </span>
    李守貞密求援於彝殷，發兵屯延、丹境上，聞官軍圍河中，乃退。甲辰，允權以狀聞，彝殷亦自訴，朝廷和解之。
   </p>
   <p class="em2 strong">
    <span class="yinwen">
     44
    </span>
    初，高祖入大梁，太師馮道、太子太傅李崧皆在眞定，
    <span class="jiazhu">
     〔事見上卷天福十三年。〕
    </span>
    高祖以道第賜蘇禹珪，崧第賜蘇逢吉。崧第中瘞藏之物及洛陽別業，
    <span class="jiazhu">
     〔瘞，於計翻。別置田園於他所，謂之別業，亦謂之莊。〕
    </span>
    逢吉盡有之。及崧歸朝，自以形迹孤危，
    <span class="jiazhu">
     〔石晉之時，漢高祖夙有憾於李崧；卽位後，崧始歸朝，故內懼。〕
    </span>
    事漢權臣，常惕惕謙謹，多稱疾杜門。而二弟嶼、㠖，
    <span class="jiazhu">
     〔嶼，以與翻。㠖，宜崎翻。〕
    </span>
    與逢吉子弟俱爲朝士，時乘酒出怨言，云
    <span class="yinhao">
     「奪我居第、家貲」
    </span>
    。逢吉由是惡之。未幾，
    <span class="jiazhu">
     〔惡，烏路翻。幾，居豈翻。〕
    </span>
    崧以兩京宅券獻於逢吉，逢吉愈不悅；翰林學士陶穀，先爲崧所引用，復從而譖之。
    <span class="jiazhu">
     〔復，扶又翻。〕
    </span>
   </p>
   <p class="em2 strong">
    漢法旣嚴，而侍衞都指揮使史弘肇尤殘忍，寵任孔目官解暉，
    <span class="jiazhu">
     〔解，戶買翻，姓也。鄭樵《姓氏略》曰：自唐叔虞食邑於解，今解縣也。至春秋之時，晉有解狐、解揚。〕
    </span>
    凡入軍獄者，使之隨意鍛鍊，無不自誣。及三叛連兵，
    <span class="jiazhu">
     〔三叛，謂李守貞、王景崇、趙思綰。〕
    </span>
    羣情震動，民間或訛言相驚駭。弘肇掌部禁兵，巡邏京城，
    <span class="jiazhu">
     〔部者，部分之也。邏，郎佐翻。〕
    </span>
    得罪人，不問輕重，於法何如，皆專殺不請，或決口，
    <span class="jiaozhusup">
     〔章：十二行本「口」下有「斷舌」二字；乙十一行本同。〕
    </span>
    斮筋，折脛，無虛日；雖姦盜屛跡，而冤死者甚衆，莫敢辯訴。
    <span class="jiazhu">
     〔斷，音短。斮，側略翻。折，而設翻。脛，戶定翻。屛，卑郢翻，又卑正翻。〕
    </span>
   </p>
   <p class="em2 strong">
    李嶼僕夫葛延遇，爲嶼販鬻，多所欺匿，嶼抶之，
    <span class="jiazhu">
     〔抶，丑栗翻。〕
    </span>
    督其負甚急，延遇與蘇逢吉之僕李澄，謀上變告嶼謀反。
    <span class="jiazhu">
     〔孔子有言：治家者不敢失於臣妾，而況居昏暴之朝乎！上，時掌翻。〕
    </span>
    逢吉聞而誘致之，
    <span class="jiazhu">
     〔誘，音酉。〕
    </span>
    因召崧至第，收送侍衞獄。
    <span class="jiazhu">
     〔侍衞獄，卽侍衞司獄，所謂軍獄也。〕
    </span>
    嶼自誣云：
    <span class="yinhao">
     「與兄崧、弟㠖、甥王凝及家僮合二十人，謀因山陵發引，
     <span class="jiazhu">
      〔引，羊晉翻。〕
     </span>
     縱火焚京城作亂；又遣人以蠟書入河中城，結李守貞；又遣人召契丹兵。」
    </span>
    及具獄上，
    <span class="jiazhu">
     〔上，時掌翻。〕
    </span>
    逢吉取筆改
    <span class="yinhao">
     「二十」
    </span>
    爲
    <span class="yinhao">
     「五十」
    </span>
    字。十一月，甲寅，下詔誅崧兄弟、家屬及辭所連及者，皆陳尸於市，
    <span class="jiazhu">
     〔蘇逢吉取李崧之家貲，又從而夷其家；曾未期年，逢吉亦身死而家破。天道不遠，人猶冒貨而不顧，可哀也哉！〕
    </span>
    仍厚賞葛延遇等，時人無不冤之。自是士民家皆畏憚僕隸，往往爲所脅制。
   </p>
   <p class="em2 strong">
    他日，祕書郎眞定李昉詣陶穀，
    <span class="jiazhu">
     〔昉，甫兩翻。〕
    </span>
    穀曰：
    <span class="yinhao">
     「君於李侍中近遠？」
    </span>
    昉曰：
    <span class="yinhao">
     「族叔父。」
    </span>
    穀曰：
    <span class="yinhao">
     「李氏之禍，穀有力焉。」
    </span>
    昉聞之，汗出。穀，邠州人也，本姓唐，避晉高祖諱改焉。
    <span class="jiazhu">
     〔《姓譜》、《姓苑》皆謂陶姓、唐姓並出陶唐氏之後；唐穀之改姓陶，據此也。〕
    </span>
   </p>
   <p class="em2 strong">
    史弘肇尤惡文士，
    <span class="jiazhu">
     〔惡，烏路翻。〕
    </span>
    常曰：
    <span class="yinhao">
     「此屬輕人難耐，每謂吾輩爲卒。」
    </span>
    <span class="jiazhu">
     〔此事亦誠有之；但以此而例惡文士，則過矣。〕
    </span>
    弘肇領歸德節度使，委親吏楊乙收屬府公利，乙依勢驕橫，
    <span class="jiazhu">
     〔史弘肇領宋州節，而掌侍衞，留京師，使節度副使治府事，副使其屬也，故謂之屬府。公利，言公取所當得者。橫，戶孟翻。〕
    </span>
    合境畏之如弘肇；副使以下，望風展敬，乙皆下視之，月率錢萬緡以輸弘肇，士民不勝其苦。
    <span class="jiazhu">
     〔史言史弘肇所謂公利，其實皆虐民而取之。輸，舂遇翻。勝，音升。〕
    </span>
   </p>
   <p class="em2 strong">
    <span class="yinwen">
     45
    </span>
    初，沈丘人舒元，
    <span class="jiazhu">
     〔沈丘，古寢丘也，唐神龍二年，改曰沈丘，屬潁州。《九域志》：在州西一百一十里。沈，式荏翻。〕
    </span>
    嵩山道士楊訥，俱以遊客干李守貞；守貞爲漢所攻，遣元更姓朱，訥更姓李，名平，間道奉表求救於唐，
    <span class="jiazhu">
     〔朱元遂留爲南唐用。間，古莧翻。〕
    </span>
    唐諫議大夫查文徽、
    <span class="jiazhu">
     〔查，鉏加翻。〕
    </span>
    兵部侍郎魏岑請出兵應之。
   </p>
   <p class="em2 strong">
    唐主命北面行營招討使李金全將兵救河中，以清淮節度使劉彥貞副之，
    <span class="jiazhu">
     〔唐置清淮軍於壽州。〕
    </span>
    文徽爲監軍使，岑爲沿淮巡檢使，軍于沂州之境。金全與諸將方會食，候騎白有漢兵數百在澗北，皆羸弱，
    <span class="jiazhu">
     〔羸，倫爲翻。〕
    </span>
    請掩之，金全令曰：
    <span class="yinhao">
     「敢言過澗者斬！」
    </span>
    <span class="jiazhu">
     〔過，音戈。〕
    </span>
    及暮，伏兵四起，金鼓聞十餘里，
    <span class="jiazhu">
     〔聞，音問。〕
    </span>
    金全曰：
    <span class="yinhao">
     「曏可與之戰乎？」
    </span>
    時唐士卒厭兵，莫有鬬志，又河中道遠，勢不相及，丙寅，唐兵退保海州。
    <span class="jiazhu">
     〔是時沂州屬漢，海州屬唐。《九域志》：沂州之界，東南至海州一百里。〕
    </span>
   </p>
   <p class="em2 strong">
    唐主遺帝書謝，請復通商旅，
    <span class="jiazhu">
     〔與中國絕和，故商旅不通。今遺書謝前過，請復通商旅。遺，唯季翻。復，扶又翻。〕
    </span>
    且請赦守貞，朝廷不報。
   </p>
   <p class="em2 strong">
    <span class="yinwen">
     46
    </span>
    壬申，葬睿文聖武昭肅孝皇帝于睿陵，
    <span class="jiazhu">
     〔睿陵在河南府告成縣。〕
    </span>
    廟號高祖。
   </p>
   <p class="em2 strong">
    <span class="yinwen">
     47
    </span>
    十二月，丁丑，以高保融爲荊南節度使、同平章事。
   </p>
   <p class="em2 strong">
    <span class="yinwen">
     48
    </span>
    辛巳，南漢主以內常侍吳懷恩爲開府儀同三司、西北面招討使，將兵擊楚，攻賀州，楚王希廣遣決勝指揮使徐知新等將兵五千救之。未至，南漢人已拔賀州，鑿大穽於城外，覆以竹箔，加土，
    <span class="jiazhu">
     〔以竹箔覆穽，而加土於竹箔之上。穽，才性翻。覆，敷又翻。箔，白各翻。〕
    </span>
    下施機軸，自塹中穿穴通穽中。知新等至，引兵攻城，南漢遣人自穴中發機，楚兵悉陷，南漢出兵從而擊之，楚兵死者以千數；知新等遁歸，希廣斬之。南漢兵復陷昭州。
    <span class="jiazhu">
     〔復，扶又翻。《九域志》：賀州西至昭州三百餘里。〕
    </span>
   </p>
   <p class="em2 strong">
    <span class="yinwen">
     49
    </span>
    王景崇累表告急於蜀，蜀主命安思謙再出兵救之。壬午，思謙自興元引兵屯鳳州，請先運糧四十萬斛，乃可出境，蜀主曰：
    <span class="yinhao">
     「觀思謙之意，安肯爲朕進取！」
    </span>
    <span class="jiazhu">
     〔爲，于僞翻。〕
    </span>
    然亦發興州、興元米數萬斛以饋之。
   </p>
   <p class="em2 strong">
    戊子，思謙進屯散關，遣馬步使高彥儔、眉州刺史申貴擊漢箭筈安都寨，破之。
    <span class="jiazhu">
     〔筈，音括。箭筈，嶺名，有箭筈關。〕
    </span>
    庚寅，思謙敗漢兵於玉女潭，
    <span class="jiazhu">
     〔敗，補邁翻。〕
    </span>
    漢兵退屯寶雞，思謙進屯模壁。
    <span class="jiazhu">
     〔
     <span class="yinhao">
      「模壁」
     </span>
     ，一作
     <span class="yinhao">
      「摸壁」
     </span>
     。〕
    </span>
    韓保貞出新關，
    <span class="jiazhu">
     〔新關在隴州汧源縣西，唐大中六年，隴州防禦使薛逵徙築，謂之安戎關。汧、隴之人謂大震爲故關，安戎爲新關。《九域志》：隴州沂源縣有新關鎭。〕
    </span>
    壬辰，軍于隴州神前，漢兵不出，保貞亦不敢進。
   </p>
   <p class="em2 strong">
    趙暉告急於郭威，威自往赴之。時李守貞遣副使周光遜、裨將王繼勳、聶知遇守城西，
    <span class="jiazhu">
     〔聶，尼輒翻，姓也。《姓苑》：楚大夫食采於聶，因以爲氏。〕
    </span>
    威戒白文珂、劉詞曰：
    <span class="yinhao">
     「賊苟不能突圍，終爲我禽；萬一得出，則吾不得復留於此。成敗之機，於是乎在。賊之驍銳，盡在城西，我去必來突圍，爾曹謹備之！」
    </span>
    威至華州，聞蜀兵食盡引去，
    <span class="jiazhu">
     〔《考異》曰：《十國紀年》：
     <span class="yinhao">
      「蜀廣政十二年正月甲寅，思謙以軍食匱竭，自模壁退次鳳州，上表待罪。」
     </span>
     蓋去年冬末已退軍，明年正月表始到成都耳。今從《周太祖實錄》。〕
    </span>
    威乃還。
    <span class="jiazhu">
     〔還，從宣翻。〕
    </span>
    韓保貞聞安思謙去，亦退保弓川寨。
    <span class="jiazhu">
     〔《九域志》：秦州東一百六十五里有弓門寨。〕
    </span>
   </p>
   <p class="em2 strong">
    <span class="yinwen">
     50
    </span>
    蜀中書侍郎兼禮部尙書、同平章事徐光溥坐以豔辭挑前蜀安康長公主，
    <span class="jiazhu">
     〔挑，徒了翻。長，知兩翻。〕
    </span>
    丁酉，罷守本官。
   </p>
   <h5>
    <span class="section" id="title-4">
     <span data-head-description="" data-head-level="h3" data-head-title="隱皇帝上">
      隱皇帝上
     </span>
    </span>
   </h5>
   <p class="">
    <span class="jiazhu">
     〔諱承祐，高祖第二子也。〕
    </span>
   </p>
   <p class="strong">
    <span class="section" id="title-5">
     <span data-head-description="" data-head-level="h4" data-head-title="乾祐二年">
      乾祐二年
     </span>
    </span>
    <span class="biaozhusup" data-rel="（己酉、西元九四九年）">
    </span>
   </p>
   <p class="em2 strong">
    <span class="yinwen">
     1
    </span>
    春，正月，乙巳朔，大赦。
   </p>
   <p class="em2 strong">
    <span class="yinwen">
     2
    </span>
    郭威將至河中，
    <span class="jiazhu">
     〔自華州還也。〕
    </span>
    白文珂出迎之。
   </p>
   <p class="em2 strong">
    戊申夜，李守貞遣王繼勳等引精兵千餘人循河而南，襲漢栅，坎岸而登，遂入之，
    <span class="jiazhu">
     〔此漢兵栅於河西者也。王繼勳知漢兵據河之西以臨河東，守備必厚，故循河而南，坎岸而上以攻之。〕
    </span>
    縱火大譟，軍中狼狽不知所爲。劉詞神色自若，下令曰：
    <span class="yinhao">
     「小盜不足驚也。」
    </span>
    帥衆擊之。
    <span class="jiazhu">
     〔帥，讀曰率。〕
    </span>
    客省使閻晉卿曰：
    <span class="jiazhu">
     〔梁有客省使副，宋因之，掌四方進奉及四夷朝貢、牧伯朝覲、賜酒饌饔餼，宰相、近臣、禁軍將校、節級、諸州進奉使賜物、回詔之事。〕
    </span>
    <span class="yinhao">
     「賊甲皆黃紙，爲火所照，易辨耳；
     <span class="jiazhu">
      〔易，以豉翻。〕
     </span>
     柰衆無鬬志何！」
    </span>
    裨將李韜曰：
    <span class="yinhao">
     「安有無事食君祿，有急不死鬬者邪！」
    </span>
    援矟先進，
    <span class="jiazhu">
     〔援，于元翻。矟，音槊。〕
    </span>
    衆從之。河中兵退走，死者七百人，繼勳重傷，僅以身免。己酉，郭威至，劉詞迎馬首請罪。威厚賞之，曰：
    <span class="yinhao">
     「吾所憂正在於此。微兄健鬬，
     <span class="jiazhu">
      〔微，無也。〕
     </span>
     幾爲虜嗤。
     <span class="jiazhu">
      〔用漢光武語，幾，居依翻。嗤，丑之翻。〕
     </span>
     然虜伎殫於此矣。」
    </span>
    <span class="jiazhu">
     〔伎，渠綺翻。〕
    </span>
    晉卿，忻州人也。
   </p>
   <p class="em2 strong">
    守貞之欲攻河西栅也，先遣人出酤酒於村墅，或貰與，不責其直，邏騎多醉，
    <span class="jiazhu">
     〔酤，音沽。墅，承與翻。貰，始制翻。邏，郎佐翻。〕
    </span>
    由是河中兵得潛行入寨，幾至不守。郭威乃下令：
    <span class="yinhao">
     「將士非犒宴，毋得私飲！」
    </span>
    <span class="jiazhu">
     〔犒，苦到翻。〕
    </span>
    愛將李審，晨飲少酒，
    <span class="jiazhu">
     〔少酒，言所飲不多也。少，詩紹翻。〕
    </span>
    威怒曰：
    <span class="yinhao">
     「汝爲吾帳下，首違軍令，何以齊衆！」
    </span>
    立斬以徇。
   </p>
   <p class="em2 strong">
    <span class="yinwen">
     3
    </span>
    甲寅，蜀安思謙退屯鳳州，上表待罪，蜀主釋不問。
    <span class="jiazhu">
     〔軍行逗橈者必誅，釋而不問爲失刑。〕
    </span>
   </p>
   <p class="em2 strong">
    <span class="yinwen">
     4
    </span>
    詔以靜州隸定難軍，
    <span class="jiazhu">
     〔唐置靜邊州都督於銀州界，以處党項降者。難，乃旦翻。〕
    </span>
    二月，辛未，李彝殷上表謝。彝殷以中原多故，有輕傲之志，每藩鎭有叛者，常陰助之，邀其重賂。朝廷知其事，亦以恩澤羈縻之。
    <span class="jiazhu">
     〔史言拓跋據銀、夏，漸以彊桀，遂成宋朝繼遷之叛。〕
    </span>
   </p>
   <p class="em2 strong">
    <span class="yinwen">
     5
    </span>
    淮北羣盜多請命於唐，唐主遣神衞都虞候皇甫暉等將兵萬人出海、泗以招納之。
    <span class="jiazhu">
     〔皇甫暉，卽與趙在禮作亂以成後唐莊宗之禍者也；奔南唐見二百八十六卷高祖天福十二年。海、泗，二州名。〕
    </span>
    蒙城鎭將咸師朗等降於暉；
    <span class="jiazhu">
     〔蒙城，隋之山桑縣；唐天寶元年，更名蒙城，屬亳州。《九域志》：在州南一百六十里。〕
    </span>
    徐州將成德欽敗唐兵於峒峿鎭，
    <span class="jiazhu">
     〔峒，達貢翻，又嵸董翻。峿，五乎翻。〕
    </span>
    俘斬六百級，暉等引歸。
   </p>
   <p class="em2 strong">
    <span class="yinwen">
     6
    </span>
    晉李太后詣契丹主，請依漢人城寨之側，給田以耕桑自贍，契丹主許之，幷晉主遷於建州；
    <span class="jiazhu">
     〔歐《史》曰：自遼陽府東南行千二百里至建州。今按建州在遼陽之西北，其南則義州，其北則土河，土河之北則契丹之中京大定府。大定府南至燕京一千一百五十里，北至上京臨潢府七百里。《金人疆域圖》：建州南至燕京一千二百四十五里。遼陽府治遼陽縣，至燕京二千二百一十里。薛《史》曰：自遼陽行十數日，過儀州、霸州至建州。陳元靚曰：大元建州領建平、永霸二縣，屬大定府路。〕
    </span>
    未至，安太妃卒於路。遺令：
    <span class="yinhao">
     「必焚我骨，南向颺之，
     <span class="jiazhu">
      〔颺，余章翻。〕
     </span>
     庶幾魂魄歸達於漢。」
    </span>
    <span class="jiazhu">
     〔《白虎通》曰：魂者，沄也，沄沄行不休也。魄者，迫也，迫迫然著於人也。〕
    </span>
    旣至建州，得田五十餘頃，晉主令從者耕其中以給食。
    <span class="jiazhu">
     〔從，才用翻。〕
    </span>
    頃之，述律王遣騎取晉主寵姬趙氏、聶氏而去。述律王者，契丹主德光之子也。
   </p>
   <p class="em2 strong">
    <span class="yinwen">
     7
    </span>
    三月，己未，以歸德牙內指揮使史德珫領忠州刺史。
    <span class="jiazhu">
     〔珫，昌中翻。忠州時屬蜀。〕
    </span>
    德珫，弘肇之子也，頗讀書，常不樂父之所爲。
    <span class="jiazhu">
     〔樂，音洛。〕
    </span>
    有舉人呼譟于貢院門，蘇逢吉命執送侍衞司，欲其痛箠而黥之。
    <span class="jiazhu">
     〔呼，火故翻。箠，止橤翻。貢院門，禮部貢院門也。五季自梁以來，雖皆右武之時，而諸州取解、禮部試進士未嘗廢。唐明宗天成二年，敕：
     <span class="yinhao">
      「新及第進士有聞喜宴，今後逐年賜錢四百貫。」
     </span>
     其進士試詩、賦、文、策、帖經、對義。蓋朝廷猶重科舉之士，故史德珫雖將家子，亦愛護士流。〕
    </span>
    德珫言於父曰：
    <span class="yinhao">
     「書生無禮，自有臺府治之，非軍務也。此乃公卿欲彰大人之過耳。」
    </span>
    <span class="jiazhu">
     〔謂蘇逢吉知史弘肇不喜書，假手以逞；若墮其術，自彰己過。治，直之翻。〕
    </span>
    弘肇大然之，卽破械遣之。
   </p>
   <p class="em2 strong">
    <span class="yinwen">
     8
    </span>
    楚將徐進敗蠻于風陽山，斬首五千級。
    <span class="jiazhu">
     〔敗，補邁翻。〕
    </span>
   </p>
   <p class="em2 strong">
    <span class="yinwen">
     9
    </span>
    夏，四月，壬午，太白晝見；
    <span class="jiazhu">
     〔見，賢遍翻。〕
    </span>
    民有仰視之者，爲邏卒所執，
    <span class="jiazhu">
     〔邏，郎佐翻。〕
    </span>
    史弘肇腰斬之。
   </p>
   <p class="em2 strong">
    <span class="yinwen">
     10
    </span>
    河中城中食且盡，民餓死者什五六。癸卯，李守貞出兵五千餘人，齎梯橋，分五道以攻長圍之西北隅；郭威遣都監吳虔裕引兵橫擊之，河中兵敗走，殺傷太半，奪其攻具。五月，丙午，守貞復出兵，又敗之，
    <span class="jiazhu">
     〔復，扶又翻。〕
    </span>
    擒其將魏延朗、鄭賓。王子，周光遜、王繼勳、聶知遇帥其衆千餘人來降。
    <span class="jiazhu">
     〔周光遜、王繼勳，李守貞之驍將也。帥，讀曰率。〕
    </span>
    守貞將士降者相繼。威乘其離散，庚申，督諸軍百道攻之。
    <span class="jiazhu">
     〔此司馬文王取諸葛誕之故智。〕
    </span>
   </p>
   <p class="em2 strong">
    <span class="yinwen">
     11
    </span>
    趙思綰好食人肝，嘗面剖而膾之，
    <span class="jiazhu">
     〔好，呼到翻。按《禮記·內則》，聶而細切之者爲膾。盜跖膾人肝而餔之，《莊子》寓言耳，豈知後世眞有趙思綰者乎！〕
    </span>
    膾盡，人猶未死。又好以酒吞人膽，謂人曰：
    <span class="yinhao">
     「吞此千枚，則膽無敵矣。」
    </span>
    及長安城中食盡，取婦女、幼稚爲軍糧，
    <span class="jiazhu">
     〔稚，直利翻。〕
    </span>
    日計數而給之，每犒軍，輒屠數百人，如羊豕法。思綰計窮，不知所出。郭從義使人誘之。
   </p>
   <p class="em2 strong">
    初，思綰少時，
    <span class="jiazhu">
     〔犒，苦到翻。誘，音酉。少，詩照翻。〕
    </span>
    求爲左驍衞上將軍致仕李肅僕，肅不納，曰：
    <span class="yinhao">
     「是人目亂而語誕，
     <span class="jiazhu">
      〔誕，徒旱翻。大言謂之誕。〕
     </span>
     他日必爲叛臣。」
    </span>
    肅妻張氏，全義之女也，
    <span class="jiazhu">
     〔張全義鎭洛，著功外於梁、唐之間。〕
    </span>
    曰：
    <span class="yinhao">
     「君今拒之，後且爲患。」
    </span>
    乃厚以金帛遺之。
    <span class="jiazhu">
     〔遺，唯季翻。〕
    </span>
    及思綰據長安，肅閒居在城中，思綰數就見之，拜伏如故禮。
    <span class="jiazhu">
     〔天福十二年，趙在禮自長安朝契丹，其裨將留長安者作亂，李肅討誅之，是其威望必重。趙思綰又懷其疇昔之惠，故雖竊據，其見肅也猶如奴事主之禮。數，所角翻。〕
    </span>
    肅曰：
    <span class="yinhao">
     「是子亟來，且汙我。」
    </span>
    欲自殺。
    <span class="jiazhu">
     〔亟，去吏翻。污，烏故翻。〕
    </span>
    妻曰：
    <span class="yinhao">
     「曷若勸之歸國！」
    </span>
    <span class="jiazhu">
     〔史言李肅之妻有智。〕
    </span>
    會思綰問自全之計，肅乃與判官程讓能說思綰曰：
    <span class="jiazhu">
     〔說，式芮翻。〕
    </span>
    <span class="yinhao">
     「公本與國家無嫌，但懼罪耳。今國家三道用兵，俱未有功，
     <span class="jiazhu">
      〔三道用兵，謂郭威攻河中，趙暉攻鳳翔，郭從義攻思綰也。〕
     </span>
     若以此時翻然改圖，朝廷必喜，自可不失富貴。孰與坐而待斃乎！」
    </span>
    思綰從之，遣使詣闕請降。乙丑，以思綰爲華州留後，
    <span class="jiazhu">
     〔以爲鎭國軍留後。〕
    </span>
    都指揮使常彥卿爲虢州刺史，令便道之官。
    <span class="jiazhu">
     〔不使入朝，所以安其反側之心。〕
    </span>
   </p>
   <p class="em2 strong">
    <span class="yinwen">
     12
    </span>
    吳越內牙都指揮使鈄滔，胡進思之黨也，
    <span class="jiazhu">
     〔《考異》曰：《吳越備史》、《十國紀年》，滔姓皆
     <span class="yinhao">
      「金」
     </span>
     旁
     <span class="yinhao">
      「斗」
     </span>
     ，按何氏《姓苑》，《元和姓纂》，皆無此姓。今據字書：鈄，音他口、徒口二切，皆云姓也。余按《廣韻》云鈄姓出《姓苑》也。〕
    </span>
    或告其謀叛，辭連丞相弘億。吳越王弘俶不欲窮治，貶滔于處州。
    <span class="jiazhu">
     〔治，直之翻。〕
    </span>
   </p>
   <p class="em2 strong">
    <span class="yinwen">
     13
    </span>
    六月，癸酉朔，日有食之。
   </p>
   <p class="em2 strong">
    <span class="yinwen">
     14
    </span>
    秋，七月，甲辰，趙思綰釋甲出城受詔，郭從義以兵守其南門，復遣還城。
    <span class="jiazhu">
     〔復，扶又翻。還，從宣翻，又如字。〕
    </span>
    思綰求其牙兵及鎧仗，從義亦給之；思綰遷延，收斂財賄，三改行期。從義等疑之，密白郭威，請圖之，威許之。壬子，從義與都監、南院宣徽使王峻
    <span class="jiazhu">
     〔當作
     <span class="yinhao">
      「宣徽南院使」
     </span>
     。〕
    </span>
    按轡入城，處于府舍，
    <span class="jiazhu">
     〔處，昌呂翻。〕
    </span>
    召思綰酌別，因執之，幷常彥卿及其父兄部曲三百人，皆斬於市。
   </p>
   <p class="em2 strong">
    <span class="yinwen">
     15
    </span>
    甲寅，郭威攻河中，克其外郭。李守貞收餘衆，退保子城。諸將請急攻之，威曰：
    <span class="yinhao">
     「夫鳥窮則啄，況一軍乎！涸水取魚，安用急爲！」
    </span>
   </p>
   <p class="em2 strong">
    壬戌，李守貞與妻及子崇勳等自焚，威入城，獲其子崇玉等及所署丞
    <span class="jiaozhusup">
     〔章：十二行本「丞」作「宰」；乙十一行本同。〕
    </span>
    相靖𡷣、孫愿、樞密使劉芮、國師總倫等，送大梁，磔於市。
    <span class="jiazhu">
     〔靖，姓也；𡷣，其名。𡷣，同都翻，與嵞同。《說文》，禹會諸侯于塗山之
     <span class="yinhao">
      「塗」
     </span>
     作
     <span class="yinhao">
      「嵞」
     </span>
     。磔，音竹格翻。〕
    </span>
    徵趙脩己爲翰林天文。
    <span class="jiazhu">
     〔以趙脩己數諫李守貞也。盛唐有天文博士、天文生，皆屬司天監，其待詔於翰林院者曰翰林天文。〕
    </span>
   </p>
   <p class="em2 strong">
    威閱守貞文書，得朝廷權臣及藩鎭與守貞交通書，詞意悖逆，欲奏之，
    <span class="jiazhu">
     〔悖，蒲妹翻，又蒲沒翻。〕
    </span>
    祕書郎榆次王溥諫曰：
    <span class="yinhao">
     「魑魅乘夜爭出，見日自消。
     <span class="jiazhu">
      〔魑，丑知翻。魅，明祕翻。魑魅，野鬼、山精之屬。〕
     </span>
     願一切焚之，以安反側。」
    </span>
    威從之。
    <span class="jiazhu">
     〔王溥之進用於周，由此言也。郭威西征，於外則得李穀、王溥，於內則得范質，此豈一時倔強武人之所能及哉！〕
    </span>
   </p>
   <p class="em2 strong">
    <span class="yinwen">
     16
    </span>
    三叛旣平，
    <span class="jiazhu">
     〔是時鳳翔猶未平也，因帝驕縱而槪言之。〕
    </span>
    帝浸驕縱，與左右狎暱。
    <span class="jiazhu">
     〔暱，尼質翻。〕
    </span>
    飛龍使瑕丘後匡贊、
    <span class="jiazhu">
     〔後，讀如字，姓也。鄭樵《氏族略》云：後姓望出東海，開封有此姓。〕
    </span>
    茶酒使太原郭允明以諂媚得幸，帝好與之爲廋辭、醜語，
    <span class="jiazhu">
     〔廋辭，隱語也。好，呼到翻。廋，所鳩翻。〕
    </span>
    太后屢戒之，帝不以爲意。癸亥，太常卿張昭上言：
    <span class="yinhao">
     「宜親近儒臣，講習經訓。」
    </span>
    不聽。
    <span class="jiazhu">
     〔近，其靳翻。〕
    </span>
    昭，卽昭遠，避高祖諱改之。
   </p>
   <p class="em2 strong">
    <span class="yinwen">
     17
    </span>
    戊辰，加永興節度使郭從義同平章事，徙鎭國節度使扈從珂爲護國節度使，以河中行營馬步都虞候劉詞爲鎭國節度使。
   </p>
   <p class="em2 strong">
    <span class="yinwen">
     18
    </span>
    唐主復進用魏岑；
    <span class="jiazhu">
     〔魏岑以罪黜見二百八十六卷高祖天福十二年，唐主之保大五年也。〕
    </span>
    吏部郎中會稽鍾謨、尙書員外郎李德明始以辯慧得幸，參預國政；
    <span class="jiazhu">
     〔會，古外翻。〕
    </span>
    二人皆恃恩輕躁，雖不與岑爲黨，而國人皆惡之。戶部員外郎范沖敏，性狷介，
    <span class="jiazhu">
     〔惡，烏路䢉。狷，吉掾翻。〕
    </span>
    乃敎天威都虞候王建封上書，歷詆用事者，請進用正人；唐主謂建封武臣典兵，不當干預國政，大怒，流建封於池州，未至，殺之，沖敏棄市。
   </p>
   <p class="em2 strong">
    唐主聞河中破，以朱元爲駕部員外郎，待詔文理院李平爲尙書員外郎。
    <span class="jiazhu">
     〔李守貞遣朱元、李平至唐見去年十一月。文理院，南唐所置。尙書員外郎無曹局，蓋於二十四司郎員外置也。〕
    </span>
   </p>
   <p class="em2 strong">
    <span class="yinwen">
     19
    </span>
    吳越王弘俶以丞相弘億判明州。
    <span class="jiazhu">
     〔以鈄滔事出弘億。〕
    </span>
   </p>
   <p class="em2 strong">
    <span class="yinwen">
     20
    </span>
    西京留守、同平章事王守恩，性貪鄙，專事聚斂。
    <span class="jiazhu">
     〔斂，力贍翻。〕
    </span>
    喪車非輸錢不得出城下，下至抒廁、行乞之人，不免課率，
    <span class="jiazhu">
     〔抒，敍呂翻。抒廁，取人家虎子，寫去穢惡，渫水洗之者也。〕
    </span>
    或縱麾下令盜人財。有富室娶婦，守恩與俳優數人往爲賓客，得銀數鋌而返。
    <span class="jiazhu">
     〔
     <span class="yinhao">
      「賓」
     </span>
     ，一作
     <span class="yinhao">
      「賀」
     </span>
     。鋌，徒鼎翻。〕
    </span>
   </p>
   <p class="em2 strong">
    八月，甲申，郭威自河中還，過洛陽；守恩自恃位兼將相，
    <span class="jiazhu">
     〔留守、節度使、同平章事，所謂位兼將相也。〕
    </span>
    肩輿出迎。威怒，以爲慢己，辭以浴，不見，卽以頭子命保義節度使、同平章事白文珂代守恩爲留守，
    <span class="jiazhu">
     〔沈括曰：後唐莊宗復樞密使，郭崇韜、安重誨相繼爲之，始分領政事。不關由中書直行下者謂之宣，如中書之敕；小事則發頭子，擬堂帖也。〕
    </span>
    文珂不敢違。守恩猶坐客次，
    <span class="jiazhu">
     〔客次，猶今言客位也。坐於客次以俟見。〕
    </span>
    吏白：
    <span class="yinhao">
     「新留守已視事於府矣。」
    </span>
    守恩大驚，狼狽而歸，見家屬數百已逐出府，在通衢矣。朝廷不之問，以文珂兼侍中，充西京留守。
   </p>
   <p class="margin2">
    歐陽修論曰：自古亂亡之國，必先壞其法制
    <span class="jiazhu">
     〔壞，音怪。〕
    </span>
    而後亂從之，此勢之然也，五代之際是已。文珂、守恩皆漢大臣，而周太祖以一樞密使頭子而易置之，如更戍卒。
    <span class="jiazhu">
     〔更，工衡翻。〕
    </span>
    是時太祖未有無君之志，而所爲如此者，蓋習爲常事，故文珂不敢違，守恩不敢拒。太祖旣處之不疑，
    <span class="jiazhu">
     〔處，昌呂翻。〕
    </span>
    而漢廷君臣亦置而不問，豈非綱紀壞亂之極而至於此歟！
    <span class="jiazhu">
     〔余按唐閔帝之初，朱弘昭、馮贇以樞密院宣易置諸鎭，以致潞王之亂，雖成敗不同，而樞密權重則有自來矣。〕
    </span>
    是以善爲天下慮者，不敢忽於微而常杜其漸也，可不戒哉！
   </p>
   <p class="em2 strong">
    <span class="yinwen">
     21
    </span>
    守恩至大梁，恐獲罪，廣爲貢獻，重賂權貴。朝廷亦以守恩首舉潞州歸漢，
    <span class="jiazhu">
     〔事見二百八十六卷天福十二年。〕
    </span>
    故宥之，但誅其用事者數人而已。
   </p>
   <p class="em2 strong">
    <span class="yinwen">
     22
    </span>
    馬希萼悉調朗州丁壯爲鄕兵，
    <span class="jiazhu">
     〔調，徒釣翻。〕
    </span>
    造號靜江軍，
    <span class="jiazhu">
     〔造號，言創立軍號也。〕
    </span>
    作戰艦七百艘，
    <span class="jiazhu">
     〔艦，戶黯翻。艘，蘇遭翻。〕
    </span>
    將攻潭州，其妻苑氏諫曰：
    <span class="jiazhu">
     〔《姓苑》：商武丁子子文受封於苑，因以爲氏。《左傳》，齊有大夫苑何忌。趙明誠《金石錄》有《漢荊州從事苑鎭碑》，曰：其先出苑柏何，爲晉樂正，世掌朝禮之制。又有苑子園，實能掌陰陽之理。按《姓氏志》，皆云苑氏出苑何忌之後。今此碑所謂苑柏何與子園，《左傳》、《國語》皆無其人，故錄之以傳知者。〕
    </span>
    <span class="yinhao">
     「兄弟相攻，勝負皆爲人笑。」
    </span>
    不聽，引兵趣長沙。
    <span class="jiazhu">
     〔趣，七喻翻。〕
    </span>
   </p>
   <p class="em2 strong">
    馬希廣聞之曰：
    <span class="yinhao">
     「朗州，吾兄也，不可與爭，當以國讓之而已。」
    </span>
    劉彥瑫、李弘皋固爭以爲不可，乃以岳州刺史王贇爲都部署戰棹指揮使，以彥瑫監其軍。己丑，大破希萼於僕射洲，獲其戰艦三百艘。贇追希萼，將及之，希廣遣使召之曰：
    <span class="yinhao">
     「勿傷吾兄！」
    </span>
    贇引兵還。贇，環之子也。
    <span class="jiazhu">
     〔還，從宣翻，又如字。王環，馬氏之良將也。〕
    </span>
   </p>
   <p class="em2 strong">
    希萼自赤沙湖乘輕舟遁歸，
    <span class="jiazhu">
     〔赤沙湖在洞庭湖西，與洞庭湖通。《水經註》云：澧水與赤沙湖水會，湖水北通江而南注澧。〕
    </span>
    苑氏泣曰：
    <span class="yinhao">
     「禍將至矣，余不忍見也。」
    </span>
    赴井而死。
   </p>
   <p class="em2 strong">
    <span class="yinwen">
     23
    </span>
    戊戌，郭威至大梁，入見，帝勞之，
    <span class="jiazhu">
     〔見，賢遍翻。勞，力到翻。〕
    </span>
    賜金帛、衣服、玉帶、鞍馬，辭曰：
    <span class="yinhao">
     「臣受命期年，
     <span class="jiazhu">
      〔去年七月，命郭威西征，至是踰一期矣。期，讀曰朞。〕
     </span>
     僅克一城，何功之有！且臣將兵在外，凡鎭安京師、供億所須、使兵食不乏，皆諸大臣居中者之力也，臣安敢獨膺此賜！請徧賞之。」
    </span>
    又議加
    <span class="jiaozhusup">
     〔章：十二行本「加」下有「領」字；乙十一行本同；孔本同；張校同；退齋校同。〕
    </span>
    方鎭，辭曰：
    <span class="yinhao">
     「楊邠位在臣上，未有茅土；
     <span class="jiazhu">
      〔時楊邠爲樞密使，位在郭威上，未嘗領節鎭。〕
     </span>
     且帷幄之臣，不可以弘肇爲比。」
    </span>
    <span class="jiazhu">
     〔郭威自言職居近密，乃帷幄之臣，史弘肇掌侍衞兵，所以領節，不可以爲比。〕
    </span>
    九月，壬寅，徧賜宰相、樞密、宣徽、三司、侍衞使九人，與威如一。
    <span class="jiazhu">
     〔時宰相三人，竇貞固、蘇逢吉、蘇禹珪；樞密使，楊邠；宣徽使，王峻、吳虔裕；三司使，王章；侍衞使，史弘肇；凡八人。餘一人則未之知也，或者併郭威爲九人歟？〕
    </span>
    帝欲特賞威，辭曰：
    <span class="yinhao">
     「運籌建畫，出於廟堂；發兵饋糧，資於藩鎭；暴露戰鬬，在於將士；而功獨歸臣，臣何以堪之！」
    </span>
   </p>
   <p class="em2 strong">
    乙巳，加威兼侍中，史弘肇兼中書令。辛亥，加竇貞固司徒，蘇逢吉司空，蘇禹珪左僕射，楊邠右僕射。諸大臣議，以朝廷執政溥加恩，恐藩鎭觖望。
    <span class="jiazhu">
     〔觖，窺瑞翻，又古穴翻，怨望也。〕
    </span>
    乙卯，加天雄節度使高行周守太師，山南東道節度使安審琦守太傅，泰寧節度使符彥卿守太保，河東節度使劉崇兼中書令；己未，加忠武節度使劉信、天平節度使慕容彥超、平盧節度使劉銖並兼侍中；辛酉，加朔方節度使馮暉、定難節度使李彝殷
    <span class="jiazhu">
     〔難，乃旦翻。〕
    </span>
    兼中書令；冬，十月，壬申，加義武節度使孫方簡、武寧節度使劉贇同平章事；壬午，加吳越王弘俶尙書令，楚王希廣太尉；丙戌，加荊南節度使高保融兼侍中。議者以爲：
    <span class="yinhao">
     「郭威不專有其功，推以分人，
     <span class="jiazhu">
      〔推，吐雷翻，又如字。〕
     </span>
     信爲美矣；而國家爵位，以一人立功而覃及天下，
     <span class="jiazhu">
      〔覃，徒含翻，希也，廣也。〕
     </span>
     不亦濫乎！」
    </span>
   </p>
   <p class="em2 strong">
    <span class="yinwen">
     24
    </span>
    吳越王弘俶募民能墾荒田者，勿收其稅，由是境內無棄田。或請糾民遺丁以增賦，
    <span class="jiazhu">
     〔遺丁，謂民年已成丁而戶籍遺漏，未嘗當賦役者。〕
    </span>
    仍自掌其事；弘俶杖之國門。國人皆悅。
   </p>
   <p class="em2 strong">
    <span class="yinwen">
     25
    </span>
    楚靜江節度使馬希瞻以兄希萼、希廣交爭，屢遣使諫止，不從；知終覆族，疽發于背，丁亥，卒。
   </p>
   <p class="em2 strong">
    <span class="yinwen">
     26
    </span>
    契丹寇河北，所過殺掠；節度使、刺史各嬰城自守。遊騎至貝州及鄴都之北境，
    <span class="jiazhu">
     〔按《九域志》：貝州之南三十里，卽鄴都北界。〕
    </span>
    帝憂之。己丑，遣樞密使郭威督諸將禦之，以宣徽使王峻監其軍。
    <span class="jiazhu">
     〔爲王峻佐郭威舉兵向闕張本。〕
    </span>
   </p>
   <p class="em2 strong">
    十一月，契丹聞漢兵渡河，乃引去。辛亥，郭威軍至鄴都，令王峻分軍趣鎭、定。
    <span class="jiazhu">
     〔趣，七喻翻。〕
    </span>
    戊午，威至邢州。
   </p>
   <p class="em2 strong">
    <span class="yinwen">
     27
    </span>
    唐兵渡淮，攻正陽。
    <span class="jiazhu">
     〔《九域志》：潁州潁上縣有正陽鎭，臨淮津。〕
    </span>
    十二月，潁州將白福進擊，敗之。
    <span class="jiazhu">
     〔敗，補邁翻。〕
    </span>
   </p>
   <p class="em2 strong">
    <span class="yinwen">
     28
    </span>
    楊邠爲政苛細。初，邢州人周璨爲諸衞將軍，罷秩無依，從王景崇西征，景崇叛，遂爲之謀主；邠奏：
    <span class="yinhao">
     「諸前資官，喜搖動藩臣，
     <span class="jiazhu">
      〔前資官，謂官資皆前朝所授者也。喜，許記翻。〕
     </span>
     宜悉遣詣京師。」
    </span>
    旣而四方雲集，日遮宰相馬求官；辛卯，邠復奏：
    <span class="yinhao">
     「前資官宜分居兩京，以俟有闕而補之。」
    </span>
    漂泊失所者甚衆；
    <span class="jiazhu">
     〔復，扶又翻。〕
    </span>
    邠又奏：
    <span class="yinhao">
     「行道往來者，皆給過所。」
    </span>
    <span class="jiazhu">
     〔盛唐之制，天下關二十六，度關者從司門郎中給過所，猶漢時度關用傳也。宋白曰：古書之帛爲繻，刻木爲契，二物通謂過所也。〕
    </span>
    旣而官司塡咽，民情大擾，乃止。
   </p>
   <p class="em2 strong">
    <span class="yinwen">
     29
    </span>
    趙暉急攻鳳翔，周璨謂王景崇曰：
    <span class="yinhao">
     「公曏與蒲、雍相表裏；
     <span class="jiazhu">
      〔蒲，謂李守貞。雍，謂趙思綰。雍，於用翻。〕
     </span>
     今二鎭已平，蜀兒不足恃，
     <span class="jiazhu">
      〔王景崇求援於蜀，而蜀兵不至，故言不足恃。〕
     </span>
     不如降也。」
    </span>
    景崇曰：
    <span class="yinhao">
     「善，吾更思之。」
    </span>
   </p>
   <p class="em2 strong">
    後數日，外攻轉急。景崇謂其黨曰：
    <span class="yinhao">
     「事窮矣，吾欲爲急計。」
    </span>
    乃謂其將公孫輦、張思練曰：
    <span class="yinhao">
     「趙暉精兵，多在城北，來日五鼓前，爾二人燒城東門詐降，勿令寇入，吾與周璨以牙兵出北門突暉軍，縱無成而死，猶勝束手。」
    </span>
    皆曰：
    <span class="yinhao">
     「善。」
    </span>
   </p>
   <p class="em2 strong">
    癸巳，未明，輦、思練燒東門請降，府牙火亦發；二將遣人詗之，
    <span class="jiazhu">
     〔詗，古永翻，又翾正翻。〕
    </span>
    景崇已與家人自焚矣。璨亦降。
   </p>
   <p class="em2 strong">
    <span class="yinwen">
     30
    </span>
    丁酉，密州刺史王萬敢擊唐海州荻水鎭，殘之。
    <span class="jiazhu">
     〔《金人疆域圖》：荻水鎭在海州贛榆縣。〕
    </span>
   </p>
   <p class="em2 strong">
    <span class="yinwen">
     31
    </span>
    是月，南漢主如英州。
    <span class="jiazhu">
     〔南漢以唐廣州湞陽縣之地置英州。《九域志》：廣州北至英州四百二十里。〕
    </span>
   </p>
   <p class="em2 strong">
    <span class="yinwen">
     32
    </span>
    是歲，唐泉州刺史留從效兄南州副使從願，酖刺史董思安而代之；
    <span class="jiazhu">
     〔晉齊王開運二年，唐改漳州爲南州，以董思安爲刺史，唐之保大三年也，事見二百八十四卷。〕
    </span>
    唐主不能制，置清源軍於泉州，以從效爲節度使。
   </p>
  </div>
 </body>
</html>