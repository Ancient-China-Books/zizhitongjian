<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百六·唐紀二十二·則天順聖皇后中之下</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="唐紀二十二">唐紀二十二</span></span></h1>
<p><span class="jiazhu">起強圉作噩<span class="biaozhusup" data-rel="（丁酉）"></span>，盡上章困敦<span class="biaozhusup" data-rel="（庚子）"></span>六月，凡三年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="則天順聖皇后中之下">則天順聖皇后中之下</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="神功元年">神功元年</span></span><span class="biaozhusup" data-rel="（丁酉、西元六九七年）"></span><span class="jiazhu">時以契丹破滅，九鼎就成，以九月大享，改元爲神功。</span></p>
<p class="em2 strong"><span class="yinwen">1</span>正月，己亥朔，太后享通天宮。</p>
<p class="em2 strong"><span class="yinwen">2</span>突厥默啜寇靈州，以許欽明自隨。<span class="jiazhu">欽明爲默啜所禽，見上卷上年。厥，九勿翻。</span>欽明至城下大呼，求美醬、粱米及墨，<span class="jiazhu">氾勝之曰：粱是秫粟。陶弘景曰：凡曰粱米皆是粟類，惟其牙頭色異爲分別耳。有青、黃、白三種，青粱味短色惡，不如黃白粱。呼，火故翻。</span>意欲城中選良將、引精兵、夜襲虜營，<span class="jiazhu">將，卽亮翻。</span>而城中無諭其意者。</p>
<p class="em2 strong"><span class="yinwen">3</span>箕州刺史劉思禮學相人於術士張憬藏，憬藏謂思禮當歷箕州，位至太師。思禮念太師人臣極貴，非佐命無以致之，乃與洛州錄事參軍綦連耀謀反，<span class="jiazhu">相，悉亮翻；下相術同。憬，居永翻。唐京都錄事參軍，正七品。綦連，虜姓也。魏收《官氏志》，西方諸姓有綦連氏。</span>陰結朝士，<span class="jiazhu">朝，直遙翻。</span>託相術，許人富貴，俟其意悅，因說以<span class="yinhao">「綦連耀有天命，<span class="jiazhu">說，輸芮翻。</span>公必因之以得富貴。」</span>鳳閣舍人王勮兼天官侍郎事，<span class="jiazhu">勮，其據翻。</span>用思禮爲箕州刺史。</p>
<p class="em2 strong">明堂尉吉<span class="jiaozhusup">【章：十二行本「吉」上有「河南」二字；乙十一行本同；孔本同；張校同。】</span>頊聞其謀，以告合宮尉來俊臣，<span class="jiazhu">高宗總章元年，分西京萬年縣爲明堂縣；永昌元年，改東都河南縣爲合宮縣。宋白曰：明堂縣理京兆城中永樂坊。</span>使上變告之。<span class="jiazhu">上，時掌翻；下同。</span>太后使河內王武懿宗推之。懿宗令思禮廣引朝士，許免其死，凡小忤意皆引之。<span class="jiazhu">忤，五故翻。</span>於是思禮引鳳閣侍郎同平意事李元素、夏官侍郎同平章事孫元亨、知天官侍郎事石抱忠、劉奇、給事中周譒<span class="jiazhu">譒，補過翻。</span>及王勮兄涇州刺史勔、弟監察御史助等，<span class="jiazhu">勔，彌兗翻。監，古銜翻。</span>凡三十六家，皆海內名士，窮楚毒以成其獄，壬戌，皆族誅之，親黨連坐流竄者千餘人。</p>
<p class="em2 strong">初，懿宗寬思禮於外，使誣引諸人。諸人旣誅，然後收思禮，思禮悔之。懿宗自天授以來，太后數使之鞫獄，喜誣陷人，<span class="jiazhu">數，所角翻。喜，許記翻。</span>時人以爲周、來之亞。</p>
<p class="em2 strong">來俊臣欲擅其功，復羅告吉頊；<span class="jiazhu">復，扶又翻；下是復、宗復同。</span>頊上變，得召見，僅免。<span class="jiazhu">見，賢遍翻。</span>俊臣由是復用，而頊亦以此得進。</p>
<p class="em2 strong">俊臣黨人羅告司刑府史樊惎謀反，誅之。<span class="jiazhu">唐制，大理寺有府二十八人，史五十六人。惎，渠記翻。</span>惎子訟冤於朝堂，<span class="jiazhu">朝，直遙翻。</span>無敢理者，乃援刀自刳其腹。<span class="jiazhu">援，于元翻。</span>秋官侍郎上邽劉如璿見之，<span class="jiazhu">上邽縣，漢屬隴西郡，古邽戎邑也，後漢屬漢陽郡。後魏諱珪，改名上封，屬天水郡；隋復舊，唐屬秦州。璿，似宣翻。</span>竊嘆而泣。俊臣奏如璿黨惡逆，下獄，處以絞刑；<span class="jiazhu">下，遐嫁翻。處，昌呂翻。</span>制流瀼州。</p>
<p class="em2 strong"><span class="yinwen">4</span>尙乘奉御張易之，行成之族孫也，<span class="jiazhu">張行成事太宗。</span>年少，美姿容，善音律。<span class="jiazhu">少，詩照翻。</span>太平公主薦易之弟昌宗入侍禁中，昌宗復薦易之，兄弟皆得幸於太后，常傅朱粉，衣錦繡。昌宗累遷散騎常侍，<span class="jiazhu">散，悉亶翻。騎，奇寄翻。</span>易之爲司衞少卿；<span class="jiazhu">龍朔改衞尉爲司衞，光宅因之。</span>拜其母臧氏、韋氏爲太夫人，賞賜不可勝紀，<span class="jiazhu">勝，音升。</span>仍敕鳳閣侍郎李迥秀爲臧氏私夫。迥秀，大亮之族孫也。<span class="jiazhu">李大亮歷事高祖、太宗。</span>武承嗣、三思、懿宗、宗楚客、晉卿皆候易之門庭，爭執鞭轡，謂易之爲五郎，昌宗爲六郎。</p>
<p class="em2 strong"><span class="yinwen">5</span>癸亥，突厥默啜寇勝州，平狄軍副使安道買擊破之。<span class="jiazhu">代州北有大武軍，調露元年改曰神武軍，天授二年改曰平狄軍。使，疏吏翻。</span></p>
<p class="em2 strong"><span class="yinwen">6</span>甲子，以原州司馬婁師德守鳳閣侍郎、同平章事。</p>
<p class="em2 strong"><span class="yinwen">7</span>春，三月，戊申，清邊道總管王孝傑、蘇宏暉等將兵十七萬與孫萬榮戰于東硤石谷，唐兵大敗，孝傑死之。<span class="jiazhu">將，卽亮翻。</span></p>
<p class="em2 strong">孝傑遇契丹，帥精兵爲前鋒，<span class="jiazhu">帥，讀曰率。</span>力戰。契丹引退，<span class="jiazhu">契，欺訖翻，又音喫。</span>孝傑追之，行背懸崖；<span class="jiazhu">背，蒲妹翻。</span>契丹回兵薄之，<span class="jiazhu">薄，伯各翻。</span>宏暉先遁，孝傑墜崖死，將士死亡殆盡。<span class="jiazhu">《考異》曰：《朝野僉載》云：<span class="yinhao">「孝傑將四十萬衆，被賊誘退，逼就懸崖，漸漸挨排，一一落間，坑深萬丈，尸與崖平，匹馬無歸，單兵莫返。」</span>張鷟語事多過其實，今不盡取。</span>管記洛陽張說馳奏其事。太后贈孝傑官爵，遣使斬宏暉以徇；使者未至，宏暉以立功得免。<span class="jiazhu">說，讀曰悅。使，疏吏翻；下同。</span></p>
<p class="em2 strong">武攸宜軍漁陽，<span class="jiazhu">漁陽，秦右北平郡所治也。隋爲漁陽縣，屬幽州，在幽州東二百一十里。</span>聞孝傑等敗沒，軍中震恐，不敢進。契丹乘勝寇幽州，攻陷城邑，剽掠吏民，攸宜遣將擊之，不克。<span class="jiazhu">剽，匹妙翻。將，卽亮翻。</span></p>
<p class="em2 strong"><span class="yinwen">8</span>閻知微、田歸道同使突厥，册默啜爲可汗。<span class="jiazhu">可，從刊入聲。汗，音寒。</span>知微中道遇突厥使者，輒與之緋袍、銀帶，且上言：<span class="yinhao">「虜使至都，宜大爲供張。」</span><span class="jiazhu">上，時掌翻；下同。供，他用翻。張，知亮翻。</span>歸道上言：<span class="yinhao">「突厥背誕積年，方今悔過，宜待聖恩寬宥。今知微擅與之袍帶，使朝廷無以復加；<span class="jiazhu">背，蒲妹翻。朝，直遙翻；下同。復，扶又翻。</span>宜令反初服以俟朝恩。<span class="jiazhu">令，力丁翻。初服，突厥遣來所被之服。</span>又，小虜使臣，不足大爲供張。」</span>太后然之。知微見默啜，舞蹈，吮其靴鼻；<span class="jiazhu">吮，如兗翻。</span>歸道長揖不拜。默啜囚歸道，將殺之，歸道辭色不撓，責其無厭，<span class="jiazhu">撓，奴敎翻。厭，於鹽翻。</span>爲陳禍福。<span class="jiazhu">爲，于僞翻。</span>阿波達干元珍曰：<span class="jiazhu">突厥官二十八等，自設至達干，皆世其官。此卽阿史德元珍。</span><span class="yinhao">「大國使者，不可殺也。」</span>默啜怒稍解，但拘留不遣。</p>
<p class="em2 strong">初，咸亨中，突厥有降者，皆處之豐、勝、靈、夏、朔、代六州，至是，默啜求六州降戶及單于都護府之地，幷穀種、繒帛、農器、鐵，<span class="jiazhu">降，戶江翻。處，昌呂翻。夏，戶雅翻。單，音蟬。種，章勇翻。繒，慈陵翻。</span>太后不許。默啜怒，言辭悖慢。<span class="jiazhu">悖，蒲內翻，又蒲沒翻。</span>姚璹、楊再思以契丹未平，請依默啜所求給之。麟臺少監、知鳳閣侍郎贊皇李嶠曰：<span class="jiazhu">麟臺少監卽祕書少監。贊皇縣，隋置，屬趙州，取贊皇山以爲名。少，詩照翻。</span><span class="yinhao">「戎狄貪而無信，此所謂『借寇兵資盜糧』也，<span class="jiazhu">秦李斯之言。</span>不如治兵以備之。」</span><span class="jiazhu">治，直之翻。</span>璹、再思固請與之，乃悉驅六州降戶數十帳以與默啜，幷給穀種四萬斛，雜綵五萬段，農器三千事，鐵四萬斤，幷許其昏。默啜由是益強。</p>
<p class="em2 strong">田歸道始得還，與閻知微爭論於太后前。歸道以爲默啜必負約，不可恃和親，宜爲之備。知微以爲和親必可保。<span class="jiazhu">《考異》曰：《舊·歸道傳》云：<span class="yinhao">「聖曆初，默啜請和，遣閻知微册爲立功報國可汗。知微擅與使者緋袍，歸道上言不可。及默啜將至單于都護府，乃令歸道攝司賓卿迎勞之。默啜請六胡州，不許，遂拘縶歸道。」</span>《突厥傳》云：<span class="yinhao">「李盡忠、孫萬榮陷營府，默啜請爲國討契丹，許之。默啜部衆漸盛，則天遣使册爲立功報國可汗。」</span>《朝野僉載》云：<span class="yinhao">「歸道爲知微副，見默啜，不拜，默啜倒懸，將殺之；元珍諫，乃放之。」</span>按神功元年八月，姚璹左遷益州長史。則與之穀帛，必在此前，非聖曆初也。《實錄》：<span class="yinhao">「萬歲通天元年，九月，丁卯，以默啜不同契丹之逆，遣閻知微册爲遷善可汗。」</span>則於時未爲立功報國可汗也。册拜此號，《實錄》無之，不知的在何時。今因契丹未平，姚璹未出，附見於此。歸道在朝爲左衞郎將，何得預論默啜！蓋在道見知微所爲而上言耳。其事則兼采諸書可信者存之。</span></p>
<p class="em2 strong"><span class="yinwen">9</span>夏，四月，鑄九鼎成，徙置通天宮。豫州鼎高丈八尺，受千八百石；餘州高丈四尺，受千二百石；<span class="jiazhu">豫州鼎獨高大，神都畿也。高，古犒翻。</span>各圖山川物產於其上，共用銅五十六萬七百餘斤。太后欲以黃金千兩塗之，姚璹曰：<span class="yinhao">「九鼎神器，貴於天質自然。且臣觀其五采煥炳相雜，不待金色以爲炫燿。」</span><span class="jiazhu">炫，熒絹翻。</span>太后從之。自玄武門曳入，令宰相、諸王帥南北牙宿衞兵十餘萬人幷仗內大牛、白象共曳之<span class="jiazhu">帥，讀曰率。</span></p>
<p class="em2 strong"><span class="yinwen">10</span>前益州長史王及善已致仕，會契丹作亂，山東不安，起爲滑州刺史。太后召見，<span class="jiazhu">見，賢遍翻。</span>問以朝廷得失，及善陳治亂之要十餘條。<span class="jiazhu">治，直吏翻。</span>太后曰：<span class="yinhao">「外州末事，此爲根本，卿不可出。」</span>癸酉，留爲內史。</p>
<p class="em2 strong"><span class="yinwen">11</span>癸未，以右金吾衞大將軍武懿宗爲神兵道行軍大總管，與右豹韜衞將軍何迦密將兵擊契丹。<span class="jiazhu">迦，古牙翻，又居伽翻。將，卽亮翻。</span>五月，癸卯，又以婁師德爲清邊道副大總管，右武威衞將軍沙吒忠義爲前軍總管，<span class="jiazhu">沙吒，虜姓。吒，初加翻。</span>將兵二十萬擊契丹。</p>
<p class="em2 strong">先是，有朱前疑者<span class="jiazhu">先，悉薦翻。</span>上書云：<span class="yinhao">「臣夢陛下壽滿八百。」</span>卽拜拾遺。又自言<span class="yinhao">「夢陛下髮白再玄，齒落更生」</span>。遷駕部郎中。<span class="jiazhu">唐駕部郎掌邦國輿輦車乘、傳驛、廐牧，官司馬牛雜畜簿籍，辯其出入，司其名數。上，時掌翻；下同。</span>出使還，上書曰：<span class="yinhao">「聞嵩山呼萬歲。」</span>賜以緋算袋，<span class="jiazhu">唐初職事官三品以上賜金裝刀、礪石，一品以下則有手巾、算袋。開元以後，百官朔望朝參，外官衙日，則佩算袋，各隨其所服之色，餘日則否。使，疏吏翻。</span>時未五品，於綠衫上佩之。會發兵討契丹，敕京官出馬一匹供軍，酬以五品。前疑買馬輸之，屢抗表求進階；太后惡其貪鄙，<span class="jiazhu">惡，烏路翻。</span>六月，乙丑，敕還其馬，斥歸田里。</p>
<p class="em2 strong"><span class="yinwen">12</span>右司郎中馮翊喬知之有美妾曰碧玉，知之爲之不昏。<span class="jiazhu">爲，于僞翻。</span>武承嗣借以敎諸姬，遂留不還。知之作《綠珠怨》以寄之，<span class="jiazhu">晉石崇有愛妾曰綠珠，事見八十三卷晉惠帝永康三年。</span>碧玉赴井死。承嗣得詩於裙帶，大怒，諷酷吏羅告，族之。<span class="jiazhu">《考異》曰：《唐曆》：<span class="yinhao">「天授元年二月十日，誅喬知之。」</span>《新本紀》：<span class="yinhao">「八月，壬戌，殺右司郎中喬知之。」</span>盧藏用《陳氏別傳》、趙儋《陳子昂旌德碑》皆云：<span class="yinhao">「契丹以營州叛，建安郡王武攸宜親總戎律，特詔左補闕喬知之及公參謀幃幕。及軍罷，以父年老，表乞歸侍。」</span>攸宜討契丹在萬歲通天元年，明年平契丹。《子昂集》有《西還至散關答喬補闕詩》云：<span class="yinhao">「昔君事胡馬，余得奉戎旃，攜手同沙塞，關河緬幽、燕。歎此南歸日，猶聞北戍邊。」</span>疑知之之死在神功年後。但《唐曆》、《統紀》、《新紀》殺知之皆在天授元年，今據子昂詩必無誤者，然云<span class="yinhao">「猶聞北戍邊」</span>，則軍未罷也。又武后云，來俊臣死後，不聞有反者。故置於此。據《朝野僉載》，知之以婢碧玉事爲武承嗣諷人羅告之，斬於市南，破家籍沒。此時知之在邊，蓋承嗣先銜之，至此乃殺之耳。</span></p>
<p class="em2 strong"><span class="yinwen">13</span>司僕少卿來俊臣<span class="jiazhu">光宅改太僕爲司僕。</span>倚勢貪淫，士民妻妾有美者，百方取之；或使人羅告其罪，矯稱敕以取其妻，前後羅織誅人，不可勝計。<span class="jiazhu">勝，音升。</span>自宰相以下，籍其姓名而取之。<span class="jiazhu">《考異》曰：《朝野僉載》云：<span class="yinhao">「俊臣嘗以三月三日萃其黨於龍門，豎石題朝士姓名以卜之，令投石遙擊，倒者則先令告。至暮，投李昭德不中。」</span>今不取。</span>自言才比石勒。監察御史李昭德素惡俊臣，<span class="jiazhu">惡，烏路翻。</span>又嘗庭辱秋官侍郎皇甫丈<span class="jiaozhusup">【章：十二行本「丈」作「文」；乙十一行本同；孔本同；退齋校同。】</span>備，二人共誣昭德謀反，下獄。<span class="jiazhu">下，遐嫁翻；下不下、乃下同。</span></p>
<p class="em2 strong">俊臣欲羅告武氏諸王及太平公主，又欲誣皇嗣及廬陵王與南北牙同反，冀因此盜國權，河東人衞遂忠告之。諸武及太平公主恐懼，共發其罪，繫獄，有司處以極刑。<span class="jiazhu">處，昌呂翻。</span>太后欲赦之，奏上三日，不出。<span class="jiazhu">上，時掌翻。</span>王及善曰：<span class="yinhao">「俊臣凶狡貪暴，國之元惡，不去之，必動搖朝廷。」</span><span class="jiazhu">去，羌呂翻。朝，直遙翻。</span>太后遊苑中，吉頊執轡，太后問以外事，對曰：<span class="yinhao">「外人唯怪來俊臣奏不下。」</span>太后曰：<span class="yinhao">「俊臣有功於國，朕方思之。」</span>頊曰：<span class="yinhao">「于安遠告虺貞反，旣而果反，<span class="jiazhu">貞事見上卷垂拱四年。</span>今止爲成州司馬。俊臣聚結不逞，誣構良善，贓賄如山，冤魂塞路，<span class="jiazhu">塞，悉則翻。</span>國之賊也，何足惜哉！」</span>太后乃下其奏。</p>
<p class="em2 strong">丁卯，昭德、俊臣同棄市，時人無不痛昭德而快俊臣。仇家爭噉俊臣之肉，斯須而盡，抉眼剝面，披腹出心，騰蹋成泥。<span class="jiazhu">噉，徒濫翻，又徒覽翻。抉，於決翻。</span>太后知天下惡之，乃下制數其罪惡，<span class="jiazhu">惡，烏路翻。數，所具翻。</span>且曰：<span class="yinhao">「宜加赤族之誅，以雪蒼生之憤，可準法籍沒其家。」</span>士民皆相賀於路曰：<span class="yinhao">「自今眠者背始帖席矣。」</span></p>
<p class="em2 strong">俊臣以告綦連耀功，賞奴婢十人。俊臣閱司農婢，無可者，<span class="jiazhu">《唐六典》，司農丞掌凡官戶奴婢，男女成人，先以本色嫓偶；若給賜，許其妻子相隨；若犯籍沒，以其所能各配諸司，婦人巧者入掖庭。</span>以西突厥可汗斛瑟羅家有細婢，善歌舞，欲得以爲賞口，乃使人誣告斛瑟羅反。諸酋長詣闕割耳剺面訟冤者數千人。<span class="jiazhu">酋，慈由翻。長，知兩翻。剺，里之翻。</span>會俊臣誅，乃得免。</p>
<p class="em2 strong">俊臣方用事，選司受其屬請不次除官者，每銓數百人。俊臣敗，侍郎皆自首。<span class="jiazhu">選，須絹翻。屬，之欲翻。首，式又翻。</span>太后責之，對曰：<span class="yinhao">「臣負陛下，死罪！臣亂國家法，罪止一身；違俊臣語，立見滅族。」</span>太后乃赦之。</p>
<p class="em2 strong">上林令侯敏<span class="jiazhu">唐司農之屬有上林署令，從七品下，掌苑囿縣地之事，凡植果樹蔬以供朝會祭祀，及季冬藏冰皆主之。</span>素諂事俊臣，其妻董氏諫之曰：<span class="yinhao">「俊臣國賊，指日將敗，君宜遠之。」</span><span class="jiazhu">遠，于願翻。</span>敏從之。俊臣怒，出爲武龍令。<span class="jiazhu">武龍縣屬田州，開蠻洞置。《舊書》作<span class="yinhao">「武籠」</span>，云失廢置年月。又涪州有武龍縣，武德二年分涪陵置。</span>敏欲不往，妻曰：<span class="yinhao">「速去勿留！」</span>俊臣敗，其黨皆流嶺南，敏獨得免。</p>
<p class="em2 strong">太后徵于安遠爲尙食奉御，擢吉頊爲右肅政中丞。</p>
<p class="em2 strong"><span class="yinwen">14</span>以檢校夏官侍郎宗楚客同平章事。</p>
<p class="em2 strong"><span class="yinwen">15</span>武懿宗軍至趙州，聞契丹將駱務整數千騎將至冀州，<span class="jiazhu">丹將，卽亮翻；下同。騎，奇寄翻；下同。</span>懿宗懼，欲南遁。或曰：<span class="yinhao">「虜無輜重，<span class="jiazhu">重，直用翻。</span>以抄掠爲資，<span class="jiazhu">抄，楚交翻。</span>若按兵拒守，勢必離散，從而擊之，可有大功。」</span>懿宗不從，退據相州，<span class="jiazhu">相，悉亮翻。</span>委棄軍資器仗甚衆。契丹遂屠趙州。</p>
<p class="em2 strong">甲午，<span class="jiaozhusup">【嚴：「午」改「申」。】</span>孫萬榮爲奴所殺。</p>
<p class="em2 strong">萬榮之破王孝傑也，於柳城西北四百里依險築城，留其老弱婦女，所獲器仗資財，使妹夫乙冤羽守之，引精兵寇幽州。恐突厥默啜襲其後，遣五人至黑沙，語默啜曰：<span class="jiazhu">黑沙，突厥庭。語，牛倨翻。</span><span class="yinhao">「我已破王孝傑百萬之衆，唐人破膽，請與可汗乘勝共取幽州。」</span>三人先至，默啜喜，賜以緋袍。二人後至，默啜怒其稽緩，將殺之，二人曰：<span class="yinhao">「請一言而死。」</span>默啜問其故，二人以契丹之情告。默啜乃殺前三人而賜二人緋，使爲鄕導，<span class="jiazhu">鄕，讀曰嚮。</span>發兵取契丹新城，殺所獲涼州都督許欽明以祭天；圍新城三日，克之，<span class="jiazhu">新城，卽前契丹所築，在柳城西北者。</span>盡俘以歸。使乙冤羽馳報萬榮。</p>
<p class="em2 strong">時萬榮方與唐兵相持，軍中聞之，忷懼。<span class="jiazhu">忷，許勇翻。</span>奚人叛萬榮，神兵道總管楊玄基擊其前，奚兵擊其後，獲其將何阿小。萬榮軍大潰，<span class="jiazhu">阿，烏葛翻。《考異》曰：《朝野僉載》：<span class="yinhao">「突厥破萬榮新城，羣賊聞之失色，衆皆潰散。」</span>不云爲玄基等所破。《實錄》但云爲玄基及奚所破，不云突厥取新城。要之，契丹聞新城破，衆心已離，唐與奚人擊之遂潰耳。今兩取之。</span>帥輕騎數千東走。<span class="jiazhu">帥，讀曰率。</span>前軍總管張九節遣兵邀之於道，萬榮窮蹙，與其奴逃至潞水東，<span class="jiazhu">鮑丘水從塞外來，南過幽州潞縣，謂之潞水。</span>息於林下，嘆曰：<span class="yinhao">「今欲歸唐，罪已大。歸突厥亦死，歸新羅亦死。將安之乎！」</span>奴斬其首以降，<span class="jiazhu">降，戶江翻；下同。</span>梟之四方館門。<span class="jiazhu">漢有藁街蠻夷邸。後魏置諸國使邸，其後又作四館以處四方來降者，事見一百四十九卷梁武帝普通元年。至隋煬帝置四方館於建國門外，以待四方使客，各掌其方國及互市事，屬鴻臚寺。唐以四方館隸中書省，通事舍人主之。梟，堅堯翻。</span>其餘衆及奚、霫皆降於突厥。<span class="jiazhu">霫，而立翻。</span></p>
<p class="em2 strong"><span class="yinwen">16</span>戊子，特進武承嗣、春官尙書武三思並同鳳閣鸞臺三品。</p>
<p class="em2 strong"><span class="yinwen">17</span>辛卯，制以契丹初平，命河內王武懿宗、婁師德及魏州刺史狄仁傑分道安撫河北。懿宗所至殘酷，民有爲契丹所脅從復來歸者，<span class="jiazhu">復，扶又翻。</span>懿宗皆以爲反，生刳取其膽。先是，何阿小嗜殺人，<span class="jiazhu">先，悉薦翻。</span>河北人爲之語曰：<span class="yinhao">「唯此兩何，殺人最多。」</span><span class="jiazhu">武懿宗封河內王，與何阿小爲<span class="yinhao">「兩何」</span>。</span></p>
<p class="em2 strong"><span class="yinwen">18</span>秋，七月，丁酉，昆明內附，置竇州。</p>
<p class="em2 strong"><span class="yinwen">19</span>武承嗣、武三思並罷政事。</p>
<p class="em2 strong"><span class="yinwen">20</span>庚午，武攸宜自幽州凱旋。武懿宗奏河北百姓從賊者請盡族之，左拾遺王求禮庭折之曰：<span class="jiazhu">折，之舌翻。</span><span class="yinhao">「此屬素無武備，力不勝賊，苟從之以求生，豈有叛國之心！懿宗擁強兵數十萬，望風退走，賊徒滋蔓，又欲委罪於草野詿誤之人，<span class="jiazhu">蔓，音萬。詿，戶卦翻。</span>爲臣不忠，請先斬懿宗以謝河北！」</span>懿宗不能對。司刑卿杜景儉亦奏：<span class="yinhao">「此皆脅從之人，請悉原之。」</span>太后從之。</p>
<p class="em2 strong"><span class="yinwen">21</span>八月，丙戌，納言姚璹坐事左遷益州長史，以太子宮尹豆盧欽望爲文昌右相、鳳閣鸞臺三品。<span class="jiazhu">天授中改太子詹事爲太子宮尹。<span class="yinhao">「鳳閣」</span>之上當有<span class="yinhao">「同」</span>字。《考異》曰：《新表》，<span class="yinhao">「庚子，狄仁傑兼納言，武三思檢校內史，欽望爲文昌右相、同三品。」</span>《舊紀》《傳》及《新紀》皆無之。此月無庚子。仁傑、三思除命在明年。《新表》誤重複。</span></p>
<p class="em2 strong"><span class="yinwen">22</span>九月，壬辰，大享通天宮，大赦，<span class="jiaozhusup">【章：十二行本無「大」字，「赦」下有「天下」二字；乙十一行本同。】</span>改元。<span class="jiazhu">改元神功。</span></p>
<p class="em2 strong"><span class="yinwen">23</span>庚戌，婁師德守納言。</p>
<p class="em2 strong"><span class="yinwen">24</span>甲寅，太后謂待臣曰：<span class="yinhao">「頃者周興、來俊臣按獄，多連引朝臣，<span class="jiazhu">朝，直遙翻。</span>云其謀反；國有常法，朕安敢違！中間疑其不實，使近臣就獄引問，得其手狀，皆自承服，朕不以爲疑。自興、俊臣死，不復聞有反者，<span class="jiazhu">復，扶又翻；下無復、后復同。</span>然則前死者不有冤邪？」</span>夏官侍郎姚元崇對曰：<span class="yinhao">「自垂拱以來坐謀反死者，率皆興等羅織，自以爲功。陛下使近臣問之，近臣亦不自保，何敢動搖！所問者若有翻覆，懼遭慘毒，不若速死。賴天啓聖心，興等伏誅，臣以百口爲陛下保，自今內外之臣無復反者；<span class="jiazhu">爲，于僞翻；下多爲同。</span>若微有實狀，臣請受知而不告之罪。」</span>太后悅曰：<span class="yinhao">「曏時宰相皆順成其事，陷朕爲淫刑之主；聞卿所言，深合朕心。」</span>賜元崇錢千緡。</p>
<p class="em2 strong">時人多爲魏元忠訟冤者，太后復召爲肅政中丞。元忠前後坐棄市流竄者四。<span class="jiazhu">《考異》曰：《舊傳》云三被流，今從《御史臺記》。按《新書》：元忠爲洛陽令，陷周興獄當死，以平揚、楚功，得流。歲餘，爲來俊臣所構，將就刑，太后使王隱客宣詔赦之，此爲二事。《通鑑》書王隱客宣赦事於永昌元年，至長壽元年又下獄貶，此爲三事。及後長安三年又貶高要尉，此爲四事。未知《御史臺記》所書如何也。</span>嘗侍宴，太后問曰：<span class="yinhao">「卿往者數負謗，何也？」</span><span class="jiazhu">數，所角翻。</span>對曰：<span class="yinhao">「臣猶鹿耳，羅織之徒欲得臣肉爲羹，臣安所避之！」</span></p>
<p class="em2 strong"><span class="yinwen">25</span>冬，閏十月，甲寅，以幽州都督狄仁傑爲鸞臺侍郎，司刑卿杜景儉爲鳳閣侍郎，並同平章事。</p>
<p class="em2 strong">仁傑上疏<span class="jiazhu">上，時掌翻。</span>以爲：<span class="yinhao">「天生四夷，皆在先王封略之外，故東拒滄海，西阻流沙，北橫大漠，南阻五嶺，此天所以限夷狄而隔中外也。自典籍所紀，聲敎所及，三代不能至者，國家盡兼之矣。詩人矜蒲伐於太原，美化行於江、漢，<span class="jiazhu">《詩·六月》，宣王北伐也。其《詩》云：<span class="yinhao">「薄伐玁狁，至于太原。」</span>又《漢廣》之詩，美文王之道被于南國，美化行乎江、漢之域。</span>則三代之遠裔，皆國家之域中也。若乃用武方外，邀功絕域，竭府庫之實以爭不毛之地，得其人不足增賦，獲其土不可耕織，苟求冠帶遠夷之稱，<span class="jiazhu">冠，古玩翻。稱，尺證翻。</span>不務固本安人之術，此秦皇、漢武之所行，非五帝、三王之事業也。始皇窮兵極武，務求廣地，死者如麻，致天下潰叛。<span class="jiazhu">事見《秦紀》。</span>漢武征伐四夷，百姓困窮，盜賊蜂起；末年悔悟，息兵罷役，故能爲天所祐。<span class="jiazhu">事見《漢武帝紀》。</span>近者國家頻歲出師，所費滋廣，西戍四鎭，東戍安東，調發日加，<span class="jiazhu">調，徒釣翻。</span>百姓虛弊。今關東饑饉，蜀、漢逃亡，江、淮已南，徵求不息，人不復業，相率爲盜，本根一搖，憂患不淺。其所以然者，皆以爭蠻貊不毛之地，乖子養蒼生之道也。<span class="jiazhu">貊，莫百翻。</span>昔漢元納賈捐之之謀而罷朱崖郡，<span class="jiazhu">事見二十八卷初元二年。</span>宣帝用魏相之策而棄車師之田，<span class="jiazhu">事見二十五卷元康二年。</span>豈不欲慕尙虛名，蓋憚勞人力也。近貞觀中克平九姓，立李思摩爲可汗，使統諸部者，<span class="jiazhu">見一百九十［五］卷貞觀十三年。</span>蓋以夷狄叛則伐之，降則撫之，得推亡固存之義，<span class="jiazhu">《書·仲虺之誥》曰：推亡固存，邦乃其昌。推，吐雷翻。</span>無遠戍勞人之役，此近日之令典，經邊之故事也。竊謂宜立阿史那斛瑟羅爲可汗，委之四鎭，繼高氏絕國，<span class="jiazhu">謂高麗也。</span>使守安東。省軍費於遠方，幷甲兵於塞上，使夷狄無侵侮之患則可矣，何必窮其窟穴，與螻蟻校長短哉！但當敕邊兵，謹守備，遠斥候，聚資糧，待其自致，然後擊之。以逸待勞則戰士力倍，以主禦客則我得其便，堅壁清野則寇無所得；自然二賊深入則有顚躓之慮，淺入必無寇獲之益。如此數年，可使二虜不擊而服矣。」</span><span class="jiazhu">二賊、二虜，皆謂突厥、吐蕃。</span>事雖不行，識者是之。</p>
<p class="em2 strong"><span class="yinwen">26</span>鳳閣舍人李嶠知天官選事，<span class="jiazhu">選，須絹翻。</span>始置員外官數千人。</p>
<p class="em2 strong"><span class="yinwen">27</span>先是曆官以是月爲正月，以臘月爲閏。<span class="jiazhu">先，悉薦翻。</span>太后欲正月甲子朔冬至，乃下制以爲<span class="yinhao">「去晦仍見月，有爽天經。<span class="jiazhu">去晦，謂前月晦也。</span>可以今月爲閏月，來月爲正月。」</span></p>
<p class="strong"><span class="section" id="title-4"><span data-head-description="" data-head-level="h4" data-head-title="聖曆元年">聖曆元年</span></span><span class="biaozhusup" data-rel="（戊戌、西元六九八年）"></span></p>
<p class="em2 strong"><span class="yinwen">1</span>正月，甲子朔，冬至，太后享通天宮；<span class="jiazhu">《考異》曰：《實錄》云：<span class="yinhao">「正月，壬戌，享通天宮。」</span>按《長曆》，此年一月壬戌朔。《實錄》誤也。今從《唐曆》、《統紀》、《新本紀》。</span>赦天下，改元。</p>
<p class="em2 strong"><span class="yinwen">2</span>夏官侍郎宗楚客罷政事。</p>
<p class="em2 strong"><span class="yinwen">3</span>春，二月，乙未，文昌右相、同鳳閣鸞臺三品豆盧欽望罷爲太子賓客。</p>
<p class="em2 strong"><span class="yinwen">4</span>武承嗣、三思營求爲太子，數使人說太后曰：<span class="yinhao">「自古天子未有以異姓爲嗣者。」</span>太后意未決。狄仁傑每從容言於太后曰：<span class="yinhao">「文皇帝櫛風沐雨，親冒鋒𨮹，以定天下，傳之子孫。<span class="jiazhu">數，所角翻。說，輸芮翻。從，千容翻。太宗諡文皇帝。</span>大帝以二子託陛下。<span class="jiazhu">高宗諡天皇大帝。二子，謂廬陵王及皇嗣也。</span>陛下今乃欲移之他族，無乃非天意乎！且姑姪之與母子孰親？<span class="jiazhu">太后之於承嗣、三思，姑姪也。於廬陵王、皇嗣，母子也。</span>陛下立子，則千秋萬歲後，配食太廟，承繼無窮；立姪，則未聞姪爲天子而祔姑於廟者也。」</span>太后曰：<span class="yinhao">「此朕家事，卿勿預知。」</span>仁傑曰：<span class="yinhao">「王者以四海爲家，四海之內，孰非臣妾，何者不爲陛下家事！君爲元首，臣爲股肱，義同一體，況臣備位宰相，豈得不預知乎！」</span>又勸太后召還廬陵王。<span class="jiazhu">廬陵王，光宅元年遷均州，垂拱元年遷房州。</span>王方慶、王及善亦勸之。太后意稍寤。他日，又謂仁傑曰：<span class="yinhao">「朕夢大鸚鵡兩翼皆折，何也？」</span><span class="jiazhu">折，而設翻。</span>對曰：<span class="yinhao">「武者，陛下之姓，兩翼，二子也。陛下起二子，則兩翼振矣。」</span>太后由是無立承嗣、三思之意。</p>
<p class="em2 strong">孫萬榮之圍幽州也，移檄朝廷曰：<span class="yinhao">「何不歸我廬陵王？」</span>吉頊與張易之、昌宗皆爲控鶴監供奉，<span class="jiazhu">是年置控鶴監以處近倖。</span>易之兄弟親狎之。頊從容說二人曰：<span class="yinhao">「公兄弟貴寵如此，非以德業取之也，天下側目切齒多矣。不有大功於天下，何以自全？竊爲公憂之！」</span><span class="jiazhu">爲，于僞翻；下屢爲、復爲同。</span>二人懼，流涕問計。頊曰：<span class="yinhao">「天下士庶未忘唐德，咸復思廬陵王。<span class="jiazhu">復，扶又翻。</span>主上春秋高，大業須有所付；武氏諸王非所屬意。<span class="jiazhu">屬，之欲翻。</span>公何不從容勸上立廬陵王以繫蒼生之望！如此，非徒免禍，亦可以長保富貴矣。」</span>二人以爲然，承間屢爲太后言之。<span class="jiazhu">間，古莧翻。</span>太后知謀出於頊，乃召問之，頊復爲太后具陳利害，太后意乃定。<span class="jiazhu">《考異》曰：世有《狄梁公傳》，云李邕撰，其辭鄙誕，殆非邕所爲。其言曰：<span class="yinhao">「后納諸武之議，將移宗社，擬立武三思爲儲副，遷廬陵王於房陵。諸武陰計，日夜獻謀曰：『陛下姓武，合立武氏，未有天子而取別姓將爲後者也。』天后旣已許，禮問羣臣曰：『朕年齒將衰，國無儲主，今欲擇善，誰可當之？朕雖得人，終在羣議。』諸宰臣多聞計定，言皆希旨；仁傑獨退立，寂無一言。天后問曰：『卿獨無言，當有異見。』公曰：『有之。臣上觀乾象，無易主之文；中察人心，實未厭唐德。』天后曰：『卿何以知之？』公曰：『頃者匈奴犯邊，陛下使梁王三思於都市召募，一月之外，不滿千人。後廬陵王踵之，未經二旬，數盈五萬。以此觀之，人心未去。陛下將欲繼統，非廬陵王，餘實非臣所知。』天后震怒，命左右扶而去之。」</span>按廬陵王爲河北元帥，在立爲太子後，且當是時睿宗爲皇嗣，若仁傑請以廬陵王繼統，則是勸太后廢立也。此固未可信。或者仁傑以廬陵母子至親而幽囚房陵，勸召還左右，則有之矣。《談賓錄》曰：<span class="yinhao">「聖曆二年，臘月，張易之兄弟貴寵逾分，懼不全，請計於天官侍郎吉頊。頊曰：『公兄弟承恩深矣，非有大功於天下，自古罕有全者。唯有一策，苟能行之，豈止全家，亦當享茅土之封耳；除此之外，非頊所謀。』易之兄弟泣請之。頊曰：『天下思唐德久矣，主上春秋高，武氏諸王殊非所屬意。公何不從容請立廬陵，以繫生人之望？』易之乃承間屢言之，則天意乃易；旣知頊首謀，乃召問頊。頊曰：『廬陵、相王皆陛下之子，高宗切託於陛下，唯陛下裁之。』則天意乃定。」</span>《御史臺記》曰：<span class="yinhao">「則天置控鶴府，頊與易之、昌宗同於府供奉，與昌宗親狎。昌宗自以貴寵踰分，懼不全，請計於頊，」</span>云云，如《談賓錄》。蓋太后寵信諸武，誅鉏李氏，雖己子廬陵亦廢徙房陵，故仁傑勸召還左右，以強李氏，抑諸武耳。張、吉非能爲唐社稷謀也，欲求己利耳。若仍立皇嗣，則己有何功！故勸太后立廬陵爲太子，而太后從之。然則欲召還廬陵者，仁傑之志也；立爲太子者，張、吉之謀也。《談賓》言聖曆二年及以頊爲天官侍郎，《臺記》謂睿宗爲相王，則皆誤也。《新·狄仁傑傳》云：<span class="yinhao">「張易之嘗從容問自安計。仁傑曰：『唯勸迎廬陵王可以免禍。』」</span>計仁傑亦安肯與易之深言此事！《狄梁公傳》又云：<span class="yinhao">「後經旬，召公入，曰：『朕昨夜夢與人雙陸，頻不見勝，何也？』對曰：『雙陸不勝，蓋爲宮中無子。此是上天之意，假此以示陛下，安可久虛儲位哉？』天后曰：『是朕家事，斷在胸中，卿豈合預焉！』仁傑對曰：『臣聞王者以天下爲家，四海之內，悉爲臣妾，何者不爲陛下家事！君爲元首，臣爲股肱，臣安得不預焉！』又命扶出，竟不納。」</span>按於時皇嗣在宮中，不得言無子及久虛儲位也。《朝野僉載》云：<span class="yinhao">「則天曾夢一鸚鵡，羽毛甚偉，兩翅俱折。以問宰臣，羣公默然。內史狄仁傑曰：『鵡者，陛下姓也。兩翅折者，陛下二子廬陵、相王也。陛下起此二子，兩翅全也。』魏王承嗣、武三思連項皆赤。後契丹反，圍幽州，檄朝廷曰：『還我廬陵、相王來！』則天乃憶狄公之言，謂之曰：『卿曾爲我占夢，今乃應矣。朕欲立太子，何者爲得？』仁傑曰：『陛下內有賢子，外有賢姪，取捨詳擇，斷在宸衷。』則天曰：『我自有聖子，承嗣、三思是何疥癬！』承嗣等懼，掩耳而走。卽降敕追廬陵。河內王等奏，不許入城，龍門安置。賊徒轉盛，陷沒冀州。則天急，乃立廬陵王爲太子，充元帥。初，募兵無有應者，聞太子行，北邙山頭兵滿，無容人處；賊自退散。」</span>按是時睿宗未爲相王。又仁傑若言內有賢子，外有賢姪，乃是懷兩端也。今採衆說之可信者存之。</span></p>
<p class="em2 strong">三月，己巳，託言廬陵王有疾，遣職方員外郎瑕丘徐彥伯<span class="jiazhu">瑕丘，故春秋魯之瑕邑，晉、宋置兗州於此，隋開皇十三年，置瑕丘縣，帶兗州。</span>召廬陵王及其妃、諸子詣行在療疾。戊子，廬陵王至神都。<span class="jiazhu">《考異》曰：《統紀》云：<span class="yinhao">「癸丑，遣職方員外郎徐彥伯往房州，召廬陵王男女入都醫療。」</span>《狄梁公傳》曰：<span class="yinhao">「後潛發內人十人至房州，宣敕云：『我兒在此，令內人就看。州縣長吏，仰數出數入無令混雜。』陰令內人一人以代廬陵王；令廬陵王衣內人衣服，以舊數還，州縣不悟。數日達京，朝廷百僚，一無知者。」</span>《舊傳》曰：<span class="yinhao">「廬陵王自房陵還宮，太后匿之帳中，又召狄仁傑，以廬陵爲言。仁傑慷慨敷奏，言發涕流。遽出廬陵，謂仁傑曰：『還卿儲君。』仁傑降階泣賀。旣已，奏曰：『太子還宮，人無知者，物議安審是非！』則天以爲然，乃復置中宗於龍門，具禮迎歸，人情感悅。」</span>《狄梁公傳》曰：<span class="yinhao">「天后御一小殿，垂簾於後，左右隱蔽，外不能知。乃命公坐於階下，曰：『前者所議，事實非小，寤寐反覆，思卿所言，彌覺理非甚乖。朕意忠臣事主，豈在多違！今日之間，須易前見。以天下之位在卿一言，可朕意卽兩全，逆朕心卽俱斃！』公從容言曰：『陛下所言，天子之位，可得專之。以臣所知，是太宗文武皇帝之位，陛下豈得而自有也！太宗身陷鋒鏑，經綸四海，所以不告勞者，蓋爲子孫，豈爲武三思邪！陛下身是大帝皇后，大帝寢疾，權使陛下監國；大帝崩後，合歸冢嫡。陛下遂奄有神器，十有餘年。今議纘承，豈可更異！且姑與母孰親？子與姪孰近？』云云。天后於是歔欷流涕，命左右褰簾，手撫公背，大叫曰：『卿非朕之臣，是唐社稷之臣！』回謂廬陵王曰：『拜國老！今日國老與爾天子！』公免冠頓首，涕血灑地，左右扶策，久不能起。天后曰：『卽具所言，宣付中外，擇日禮册。』公揮涕而言曰：『自古以來，豈有偷人作天子！廬陵王留在房州，天下所悉知，今日在內，臣亦不知。臣欲奉詔，若同衞太子之變，陛下何以明臣？』天后曰：『安可卻向房陵！只於石像驛安置，具法駕，陳百僚，就迎之。』於是大呼萬歲，儲位乃定。」</span>按武后若密召廬陵王，宮人十人旣知其謀，洛陽至房陵，往來道路甚遠，豈得外人都不知乎！又，《實錄》豈能搆虛立徐彥伯往迎之事，及有廬陵王至自房州之日！又，於時若儲位已定，豈可自三月來九月始立爲太子！蓋廬陵旣至，太后以長幼之次欲立之，皇嗣亦以此遜位，故遷延半載。今皆取《實錄》爲正。</span></p>
<p class="em2 strong"><span class="yinwen">5</span>夏，四月，庚寅朔，太后祀太廟。</p>
<p class="em2 strong"><span class="yinwen">6</span>辛丑，以婁師德充隴右諸軍大使，仍檢校營田事。<span class="jiazhu">使，疏吏翻。</span></p>
<p class="em2 strong"><span class="yinwen">7</span>六月，甲午，命淮陽王武延秀入突厥，納默啜女爲妃；豹韜衞大將軍閻知微攝春官尙書，右武衞郎將楊齊莊攝司賓卿，<span class="jiazhu">《考異》曰：《實錄》作<span class="yinhao">「楊鸞莊」</span>。今從《僉載》、《舊傳》。</span>齎金帛巨億以送之。延秀，承嗣之子也。</p>
<p class="em2 strong">鳳閣舍人襄陽張柬之諫曰：<span class="yinhao">「自古未有中國親王娶夷狄女者。」</span>由是忤旨，<span class="jiazhu">忤，五故翻。</span>出爲合州刺史。<span class="jiazhu">襄陽縣，漢屬南郡，獻帝建安十三年置襄陽郡；晉爲荊州治所，宋、齊、梁爲雍州，西魏爲襄州。合州，漢墊江縣地；南齊置東宕渠郡，西魏改墊江郡，置石鏡縣，尋置合州，隋改涪州，唐復爲合州。《舊志》，合州，京師南二千四百五十里，至東都三千三百里。</span></p>
<p class="em2 strong"><span class="yinwen">8</span>秋，七月，鳳閣侍郎、同平章事杜景儉罷爲秋官尙書。</p>
<p class="em2 strong"><span class="yinwen">9</span>八月，戊子，武延秀至黑沙南庭。突厥默啜謂閻知微等曰：<span class="yinhao">「我欲以女嫁李氏，安用武氏兒邪！此豈天子之子乎！我突厥世受李氏恩，聞李氏盡滅，唯兩兒在，我今將兵輔立之。」</span><span class="jiazhu">將，卽亮翻。</span>乃拘延秀於別所，以知微爲南面可汗，言欲使之主唐民也。遂發兵襲靜難、平狄、清夷等軍，<span class="jiazhu">垂拱中置清夷軍於嬀州界。杜佑曰：在城內，南去范陽二百十里。難，乃旦翻。</span>靜難軍使慕容玄崱以兵五千降之。<span class="jiazhu">使，疏吏翻。崱，士力翻。降，戶江翻。</span>虜勢大振，進寇嬀、檀等州。<span class="jiazhu">嬀，居爲翻。</span>前從閻知微入突厥者，默啜皆賜之五品、三品之服，太后悉奪之。</p>
<p class="em2 strong">默啜移書數朝廷曰：<span class="jiazhu">數，所具翻。</span><span class="yinhao">「與我蒸穀種，種之不生，一也。金銀器皆行濫，非眞物，二也。<span class="jiazhu">穀種，章勇翻。行，戶剛翻。市列爲行，市列造金銀器販賣，率殽他物以求贏，俗謂之行作。濫，惡也。開元八年，頒租庸調法於天下，好不過精，惡不過濫。濫者，惡之極者也。</span>我與使者緋紫皆奪之，三也。繒帛皆疏惡，四也。我可汗女當嫁天子兒，武氏小姓，門戶不敵，罔冒爲昏，五也。我爲此起兵，欲取河北耳。」</span><span class="jiazhu">爲，于僞翻。</span></p>
<p class="em2 strong">監察御史裴懷古從閻知微入突厥，默啜欲官之，不受。囚，將殺之，逃歸；抵晉陽，形容羸悴。<span class="jiazhu">監，古銜翻。羸，倫爲翻。悴，秦醉翻。</span>突騎譟聚，以爲間諜，欲取其首以求功。有果毅嘗爲人所枉，懷古按直之，大呼曰：<span class="yinhao">「裴御史也。」</span>救之，得全。至都，引見，遷祠部員外郎。<span class="jiazhu">間，古莧翻。諜，達協翻。呼，火故翻。見，賢遍翻。唐祠部郎掌祠祀、享祭、天文、漏刻、國忌、廟諱、卜筮、醫藥、僧尼之事，屬禮部。</span></p>
<p class="em2 strong">時諸州聞突厥入寇，方秋，爭發民脩城。衞州刺史太平敬暉<span class="jiazhu">後魏分漢臨汾縣地，置太平縣，隋、唐屬絳州。</span>謂僚屬曰：<span class="yinhao">「吾聞金湯非粟不守，柰何捨收穫而事城郭乎？」</span>悉罷之，使歸田，百姓大悅。</p>
<p class="em2 strong"><span class="yinwen">10</span>甲午，鸞臺侍郎、同平章事王方慶罷爲麟臺監。</p>
<p class="em2 strong"><span class="yinwen">11</span>太子太保魏宣王武承嗣，恨不得爲太子，意怏怏，戊戌，病薨。<span class="jiazhu">怏，於兩翻。</span></p>
<p class="em2 strong"><span class="yinwen">12</span>庚子，以春官尙書武三思檢校內史，狄仁傑兼納言。</p>
<p class="em2 strong">太后命宰相各舉尙書郎一人，仁傑舉其子司府丞光嗣，<span class="jiazhu">光宅改太府曰司府。</span>拜地官員外郎，已而稱職。太后喜曰：<span class="yinhao">「卿足繼祁奚矣。」</span><span class="jiazhu">《左傳》：晉中軍尉祁奚請老，晉侯問嗣焉。稱解狐，其讎也，將立之，而卒。又問之。曰：<span class="yinhao">「午也可。」</span>於是以祁午爲中軍尉。君子謂祁奚能舉其善矣，稱其讎不爲諂，立其子不爲比。稱，尺證翻。</span></p>
<p class="em2 strong">通事舍人河南元行沖，<span class="jiazhu">《唐六典》曰：通事舍人，卽秦之謁者，晉武帝省謁者僕射，置舍人、通事各一人，隸中書。東晉令舍人通事兼謁者之任，通事舍人之名始此也。唐通事舍人十六人，掌朝見引納及辭謝者於殿庭通奏；凡近臣文武就列，則引以進退而告其拜起出入之節；凡四方通表，華、夷納貢，皆受而進之。</span>博學多通，仁傑重之。行沖數規諫仁傑，且曰：<span class="yinhao">「凡爲家者必有儲蓄脯醢以適口，參朮以攻疾。<span class="jiazhu">數，所角翻。參，所今翻，人參也。</span>僕竊計明公之門，珍味多矣，行沖請備藥物之末。」</span>仁傑笑曰：<span class="yinhao">「吾藥籠中物，何可一日無也！」</span><span class="jiazhu">籠，力董翻。</span>行沖名澹，以字行。</p>
<p class="em2 strong"><span class="yinwen">13</span>以司屬卿武重規爲天兵中道大總管，<span class="jiazhu">光宅改宗正爲司屬。緣此，後置天兵軍於幷州城中。</span>右武衞將軍沙吒忠義爲天兵西道總管，<span class="jiazhu">吒，初加翻。</span>幽州都督下邽張仁愿爲天兵東道總管，<span class="jiazhu">秦武公伐邽戎，置下邽縣。隴西有上邽，故此加下字。漢屬京兆，晉屬馮翊，後魏置延壽郡，隋廢郡，以下邽屬同州，垂拱元年，屬華州。</span>將兵三十萬以討突厥默啜；<span class="jiazhu">將，卽亮翻。</span>又以左羽林衞大將軍閻敬容爲天兵西道後軍總管，將兵十五萬爲後援。</p>
<p class="em2 strong">癸丑，默啜寇飛狐，<span class="jiazhu">漢代郡廣昌縣有飛狐口，隋改廣昌爲飛狐縣，屬易州，唐屬蔚州。</span>乙卯，陷定州，殺刺史孫彥高及吏民數千人。<span class="jiazhu">《考異》曰：《朝野僉載》曰：<span class="yinhao">「文昌左丞孫彥高，無他識用，性惟頑愚，出爲定州刺史。歲餘，默啜賊至，圍其郛郭，彥高卻鎖宅門，不敢詣聽事，文案須徵發者，於小牕內接入通判。仍簡郭下精健，自援其家。賊旣乘城，四面並入，彥高乃謂奴曰：『牢關門戶，莫與鑰匙。』其愚怯也皆此類。件而陷沒，刺史之宅先殲焉。」</span>又曰：<span class="yinhao">「彥高被突厥圍城數重，彥高乃入匱中藏，令奴曰：『牢掌鑰匙，賊來索，愼勿與。』」</span>恐不至此，今不取。</span></p>
<p class="em2 strong"><span class="yinwen">14</span>九月，甲子，以夏官尙書武攸寧同鳳閣鸞臺三品。</p>
<p class="em2 strong"><span class="yinwen">15</span>改默<span class="jiaozhusup">【章：十二行本「默」上有「突厥」二字；乙十一行本同；孔本同；張校同；退齋校同。】</span>啜爲斬啜。</p>
<p class="em2 strong">默啜使閻知微招諭趙州，知微與虜連手蹋<span class="jiaozhusup">【張：「蹋」下說「歌」字。】</span>《萬歲樂》於城下。將軍陳令英在城上謂曰：<span class="yinhao">「尙書位任非輕，乃爲虜蹋歌，獨無慙乎！」</span><span class="jiazhu">爲，于僞翻。蹋歌者，連手而歌，蹋地以爲節。《萬歲樂》，歌曲之名。樂，音洛。</span>知微微吟曰：<span class="yinhao">「不得已，《萬歲樂》。」</span></p>
<p class="em2 strong">戊辰，默啜圍趙州，長史唐般若翻城應之。<span class="jiazhu">長，知兩翻。般，北末翻。若，人者翻。</span>刺史高叡與妻秦氏仰藥詐死，虜輿之詣默啜，默啜以金獅子帶、紫袍示之曰：<span class="yinhao">「降則拜官，不降則死！」</span><span class="jiazhu">降，戶江翻。</span>叡顧其妻，妻曰：<span class="yinhao">「酬報國恩，正在今日！」</span>遂俱閉目不言。經再宿，虜知不可屈，乃殺之。虜退，唐般若族誅；贈叡冬官尙書，諡曰節。叡，熲之孫也。<span class="jiazhu">冬官，工部。尙，辰羊翻。諡，神至翻。高熲，隋初佐命。</span></p>
<p class="em2 strong"><span class="yinwen">16</span>皇嗣固請遜位於廬陵王，太后許之。壬申，立廬陵王哲爲皇太子，復名顯。<span class="jiazhu">嗣，祥吏翻。復，扶又翻，又音如字。</span>赦天下。</p>
<p class="em2 strong">甲戌，命太子爲河北道元帥以討突厥。<span class="jiazhu">行軍元帥起於周、隋，至唐唯親王及太子爲元帥。帥，所類翻。《考異》曰：《實錄》云丙子，據《唐曆》，<span class="yinhao">「甲戌，皇太子顯充河北道行軍大元帥」</span>。《狄梁公傳》亦云：<span class="yinhao">「皇太子爲元帥，以公爲副」</span>。是先立爲太子，後爲元帥也。今從《新本紀》。</span>先是，募人月餘不滿千人，<span class="jiazhu">先，悉薦翻。</span>及聞太子爲元帥，應募者雲集，未幾，數盈五萬。<span class="jiazhu">幾，居豈翻。</span></p>
<p class="em2 strong">戊寅，以狄仁傑爲河北道行軍副元帥，右丞宋元爽爲長史，右臺中丞崔獻爲司馬，左臺中丞吉頊爲監軍使。<span class="jiazhu">后分御史臺爲左、右肅政臺，各置中丞、侍御史等官。頊，吁玉翻。監，古銜翻。使，疏吏翻。</span>時太子不行，命仁傑知元帥事，太后親送之。</p>
<p class="em2 strong">藍田令薛訥，仁貴之子也，<span class="jiazhu">藍田，畿縣，屬雍州。薛仁貴，健將也，事太宗、高宗。</span>太后擢爲左威衞將軍、安東道經略。將行，言於太后曰：<span class="yinhao">「太子雖立，外議猶疑未定；苟此命不易，醜虜不足平也。」</span>太后深然之。王及善請太子赴外朝以慰人心，從之。<span class="jiazhu">朝，直遙翻。《考異》曰：《實錄》，<span class="yinhao">「辛巳，皇太子朝見。」</span>或作<span class="yinhao">「廟見」</span>。蓋睿宗爲皇嗣時，止於宮中朝謁，不出外朝；今及善始請太子與羣臣俱於外庭朝謁耳。</span></p>
<p class="em2 strong"><span class="yinwen">17</span>以天官侍郎蘇味道爲鳳閣侍郎、同平章事。味道前後在相位數歲，依阿取容，嘗謂人曰：<span class="yinhao">「處事不宜明白，但摸稜持兩端可矣。」</span>時人謂之<span class="yinhao">「蘇摸稜」</span>。<span class="jiazhu">天官，吏部。相，悉亮翻。處，昌呂翻。摸，音莫。</span></p>
<p class="em2 strong"><span class="yinwen">18</span>癸未，突厥默啜盡殺所掠趙、定等州男女萬餘人，自五回道去，<span class="jiazhu">厥，九勿翻。啜，叱列翻。《水經註》：代郡廣昌縣東南有大嶺，世謂之廣昌嶺。嶺高四十餘里，二十里中委折五回，方得達其上嶺，故嶺有五回之名。時屬易州易縣界，至開元二十三年，分易縣置五回縣於五回山下。</span>所過，殺掠不可勝紀。沙吒忠義等但引兵躡之，不敢逼。<span class="jiazhu">勝，音升。吒，初加翻。躡，泥輒翻。《考異》曰：《舊·突厥傳》云：<span class="yinhao">「默啜盡寇掠趙、定等州男女八九萬人。」</span>《統紀》云：<span class="yinhao">「河北積年豐熟，人畜被野，斬啜虜趙、定、恆、易等州財帛億萬、子女羊馬而去。河朔諸州怖其兵威，不敢追躡。」</span>今從《實錄》。</span>狄仁傑將兵十萬追之，無所及。<span class="jiazhu">將，卽亮翻，又音如字。</span>默啜還漠北，擁兵四十萬，據地萬里，西北諸夷皆附之，甚有輕中國之心。</p>
<p class="em2 strong"><span class="yinwen">19</span>冬，十月，制：都下屯兵，命河內王武懿宗、九江王武攸歸領之。</p>
<p class="em2 strong"><span class="yinwen">20</span>癸卯，以狄仁傑爲河北道安撫大使。時北<span class="jiaozhusup">【章：十二行本「北」上有「河」字；乙十一行本同；孔本同；張校同。】</span>人爲突厥所驅逼者，虜退，懼誅，往往亡匿。仁傑上疏，以爲：<span class="yinhao">「朝廷議者皆罪契丹、突厥所脅從之人，言其迹雖不同，心則無別。<span class="jiazhu">使，疏吏翻。上，時掌翻。別，彼列翻。</span>誠以山東近緣軍機調發傷重，<span class="jiazhu">調，徒弔翻。</span>家道悉破，或至逃亡。重以官典侵漁，<span class="jiazhu">重以，直用翻。</span>因事而起，枷杖之下，痛切肌膚，事迫情危，不循禮義。愁苦之地，不樂其生，有利則歸，且圖賖死，此乃君子之愧辱，小人之常行也。<span class="jiazhu">樂，音洛。行，下孟翻。</span>又，諸城入僞，<span class="jiazhu">入僞，謂降賊者。</span>或待天兵，將士求功，皆云攻得，臣憂濫賞，亦恐非辜。<span class="jiazhu">以攻取之賞賞將士，則爲濫賞。以從虜之罪罪士民，則爲非辜。</span>以經與賊同，是爲惡地，至於汚辱妻子，<span class="jiazhu">汚，烏故翻。</span>劫掠貨財，兵士信知不仁，簪笏未能以免，<span class="jiazhu">簪笏，謂士大夫，當官而行者也。</span>乃是賊平之後，爲惡更深。且賊務招攜，秋毫不犯，<span class="jiazhu">言除賊務在招撫攜貳，秋毫無所侵犯也。</span>今之歸正，卽是平人，翻被破傷，豈不悲痛！<span class="jiazhu">被，皮義翻。</span>夫人猶水也，壅之則爲泉，疏之則爲川，通塞隨流，<span class="jiazhu">塞，悉則翻。</span>豈有常性！今負罪之伍，必不在家，露宿草行，潛竄山澤，赦之則出，不赦則狂，山東羣盜，緣茲聚結。臣以邊塵蹔起，不足爲憂，<span class="jiazhu">蹔，與暫同。</span>中土不安，此爲大事。罪之則衆情恐懼，恕之則反側自安，伏願曲赦河北諸州，一無所問。」</span>制從之。仁傑於是撫慰百姓，得突厥所驅掠者，悉遞還本貫。散糧運以賑貧乏，修郵驛以濟旋師。恐諸將及使者妄求供頓，乃自食疏糲，<span class="jiazhu">郵，音尤。將，卽亮翻。使，疏吏翻。疏，粗也。糲，脫粟也。一斛粟得六斗米爲糲。糲，郎葛翻。</span>禁其下無得侵擾百姓，犯者必斬。河北遂安。</p>
<p class="em2 strong"><span class="yinwen">21</span>以夏官侍郎姚元崇、祕書少監李嶠並同平章事。</p>
<p class="em2 strong"><span class="yinwen">22</span>突厥默啜離趙州，<span class="jiazhu">離，力智翻。</span>乃縱閻知微使還。太后命磔於天津橋南，<span class="jiazhu">磔，陟格翻，張也，開也。</span>使百官共射之，旣乃冎其肉，<span class="jiazhu">射，而亦翻；下旣射同。冎，古瓦翻，剔人肉至骨也。</span>剉其骨，夷其三族，疏親有先未相識而同死者。<span class="jiazhu">《考異》曰：《朝野僉載》云：<span class="yinhao">「則天磔知微於西市，命百官射之。河內王懿宗去七步射，一發皆不中，怯懦如此。知微身上箭如蝟毛。剉其骨肉，夷其九族。小兒年七八歲，驅抱向西市。百姓哀之，擲餅果與者，仍相爭奪以爲戲笑。監刑御史不忍害，奏捨之。」</span>今從《實錄》。</span></p>
<p class="em2 strong">褒公段瓚，志玄之子也，<span class="jiazhu">段志玄從起晉陽，征伐有功。瓚，藏旱翻。</span>先沒於突厥。突厥在趙州，瓚邀楊齊莊與之俱逃，齊莊畏懦，不敢發。<span class="jiazhu">懦，乃臥翻，又奴亂翻。</span>瓚先歸，太后賞之。齊莊尋至，敕河內王武懿宗鞫之，懿宗以爲齊莊意懷猶豫，遂與閻知微同誅。旣射之如蝟，氣殜殜未死，<span class="jiazhu">殜，余懾翻。</span>乃決其腹，割心，投於地，猶趌趌然躍不止。<span class="jiazhu">趌，起逸翻。</span></p>
<p class="em2 strong">擢田歸道爲夏官侍郎，甚見親委。</p>
<p class="em2 strong"><span class="yinwen">23</span>蜀州每歲遣兵五百人戍姚州，<span class="jiazhu">蜀州，漢江源、武陽之地，李雄置江源郡，晉爲晉原縣，隋廢郡，以縣屬益州，垂拱二年，分置蜀州。</span>路險遠，死亡者多。蜀州刺史張柬之上言，以爲：<span class="yinhao">「姚州本哀牢之國，<span class="jiazhu">哀牢夷見四十五卷漢明帝永平十二年。</span>荒外絕域，山高水深。國家開以爲州，<span class="jiazhu">武德四年，以漢益州郡之雲南縣地置姚州，以其地人多姓姚故也。《舊志》，至京師四千九百里。麟德元年，移治弄棟川。</span>未嘗得其鹽布之稅，甲兵之用，而空竭府庫，驅率平人，受役蠻夷，肝腦塗地，臣竊爲國家惜之。<span class="jiazhu">竊爲，于僞翻。</span>請廢姚州以隸巂州，歲時朝覲，同之蕃國。<span class="jiazhu">巂，音髓。朝，直遙翻。</span>瀘南諸鎭亦皆廢省，於瀘北置關，<span class="jiazhu">瀘，音盧。</span>百姓非奉使，無得交通往來。」</span><span class="jiazhu">使，疏吏翻。</span>疏奏，不納。</p>
<p class="strong"><span class="section" id="title-5"><span data-head-description="" data-head-level="h4" data-head-title="聖曆二年">二年</span></span><span class="biaozhusup" data-rel="（己亥、西元六九九年）"></span></p>
<p class="em2 strong"><span class="yinwen">1</span>正月，丁卯朔，告朔於通天宮。<span class="jiazhu">告，古沃翻，又如字。</span></p>
<p class="em2 strong"><span class="yinwen">2</span>壬戌，以皇嗣爲相王，領太子右衞率。<span class="jiazhu">相，息亮翻。率，所律翻。</span></p>
<p class="em2 strong"><span class="yinwen">3</span>甲子，置控鶴監丞、主簿等官，<span class="jiazhu">先已置控鶴監，今方備官。</span>率皆嬖寵之人，<span class="jiazhu">嬖，卑義翻，又博計翻。</span>頗用才能文學之士以參之。以司衞卿張易之爲控鶴監，銀青光祿大夫張昌宗、左臺中丞吉頊、殿中監田歸道、夏官侍郎李迥秀、鳳閣舍人薛稷、正諫大夫臨汾員半千<span class="jiazhu">臨汾縣帶晉州，本平陽縣，隋更名。半千本彭城劉氏，十世祖凝之事宋，及齊受禪奔魏，以忠烈自比伍員，因自姓員。員，音云。</span>皆爲控鶴監內供奉。稷，元超之從子也。<span class="jiazhu">薛元超事高宗。從，才用翻。</span>半千以古無此官，且所聚多輕薄之士，上疏請罷之；由是忤旨，<span class="jiazhu">上，時掌翻。忤，五故翻。</span>左遷水部郎中。</p>
<p class="em2 strong"><span class="yinwen">4</span>臘月，戊子，以左臺中丞吉頊爲天官侍郎，右臺中丞魏元忠爲鳳閣侍郎，並同平章事。</p>
<p class="em2 strong"><span class="yinwen">5</span>文昌左丞宗楚客與弟司農卿晉卿，坐贓賄滿萬餘緡及第舍過度，楚客貶播州司馬，晉卿流峯州。<span class="jiazhu">峯州，漢交趾麊冷縣地。吳置新興郡，晉改新昌郡，齊置興州，隋初改華州，十八年改峯州。大業廢州，併入交趾爲嘉寧縣，唐武德四年復置峯州。《舊志》，播州去京師四千五百三十里，東都四千九百六十里。峯州至京師七千七百一十里。</span>太平公主觀其第，歎曰：<span class="yinhao">「見其居處，<span class="jiazhu">處，昌呂翻。</span>吾輩乃虛生耳。」</span></p>
<p class="em2 strong"><span class="yinwen">6</span>辛亥，賜太子姓武氏；赦天下。</p>
<p class="em2 strong"><span class="yinwen">7</span>太后生重眉，成八字，<span class="jiazhu">重，直龍翻。</span>百官皆賀。</p>
<p class="em2 strong"><span class="yinwen">8</span>河南、北置武騎團以備突厥。<span class="jiazhu">騎，奇寄翻。</span></p>
<p class="em2 strong"><span class="yinwen">9</span>春，一月，庚申，夏官尙書、同鳳閣鸞臺三品武攸寧罷爲冬官尙書。</p>
<p class="em2 strong"><span class="yinwen">10</span>二月，己丑，太后幸嵩山，過緱氏，謁升仙太子廟。<span class="jiazhu">緱氏縣屬洛州。升仙太子，周王子晉也。世傳晉升仙後，桓良遇之於嵩山，曰：<span class="yinhao">「七月七日，待我於緱氏山頭。」</span>果乘白鶴駐山頂，舉手謝時人而去。後人因爲立祠，后加號升仙太子。杜佑曰：緱氏縣，古滑國。緱，工侯翻。</span>壬辰，太后不豫，遣給事中欒城閻朝隱禱少室山。朝隱自爲犧牲，<span class="jiazhu">朝，直遙翻。</span>沐浴伏俎上，請代太后命。太后疾小愈，厚賞之。丁酉，自緱氏還。</p>
<p class="em2 strong"><span class="yinwen">11</span>初，吐蕃贊普器弩悉弄尙幼，論欽陵兄弟用事，皆有勇略，諸胡畏之。欽陵居中秉政，諸弟握兵分據方面，贊婆常居東邊，爲中國患者三十餘年。器弩悉弄浸長，<span class="jiazhu">長，知兩翻。</span>陰與大臣論巖謀誅之。會欽陵出外，贊普詐云出畋，集兵執欽陵親黨二千餘人，殺之，遣使召欽陵兄弟，欽陵等舉兵不受命。贊普將兵討之，欽陵兵潰，自殺。夏四月，贊婆帥所部千餘人來降，<span class="jiazhu">使，疏吏翻。將，卽亮翻。帥，讀曰率。降，戶江翻。《考異》曰：《實錄》：<span class="yinhao">「贊婆及其兄弟莽布支等來降，以莽布支爲左羽林衞員外大將軍，封安國公。」</span>按贊婆弟名悉多于敷論。明年，吐蕃將麴莽布支寇涼州，與唐休璟戰。未詳《實錄》所云。今删去。</span>太后命左武衞鎧曹參軍郭元振與河源軍大使夫蒙令卿將騎迎之，<span class="jiazhu">夫蒙，姓也。《姓譜》，夫蒙，羌複姓，後秦有建威將軍夫蒙大羌。</span>以贊婆爲特進、歸德王。欽陵子弓仁，以所統吐谷渾七千帳來降，拜左玉鈐衞將軍、酒泉郡公。</p>
<p class="em2 strong"><span class="yinwen">12</span>壬辰，以魏元忠檢校幷州長史，充天兵軍大總管，以備突厥。</p>
<p class="em2 strong">婁師德爲天兵軍副大總管，仍充隴右諸軍大使，專掌懷撫吐蕃降者。</p>
<p class="em2 strong"><span class="yinwen">13</span>太后春秋高，慮身後太子與諸武不相容。壬寅，命太子、相王、太平公主與武攸曁等爲誓文，告天地於明堂，銘之鐵券，藏于史館。</p>
<p class="em2 strong"><span class="yinwen">14</span>秋，七月，命建安王武攸宜留守西京，代會稽王武攸望。<span class="jiazhu">守，式又翻。會，工外翻。</span></p>
<p class="em2 strong"><span class="yinwen">15</span>丙辰，吐谷渾部落一千四百帳內附。<span class="jiazhu">吐，從暾入聲。谷，音浴。</span></p>
<p class="em2 strong"><span class="yinwen">16</span>八月，癸巳，突騎施烏質勒遣其子遮弩入見。<span class="jiazhu">西突厥旣敗，突騎施始盛。突騎施烏質勒者，西突厥之別種也，初隸斛瑟羅下，號莫賀達干。後斛瑟羅入朝，其地爲烏質勒所併。騎，奇寄翻。見，賢遍翻。</span>遣侍御史元城解琬安撫烏質勒及十姓部落。<span class="jiazhu">解，戶買翻。</span></p>
<p class="em2 strong"><span class="yinwen">17</span>制：<span class="yinhao">「州縣長吏，非奉有敕旨，毋得擅立碑。」</span><span class="jiazhu">長，知兩翻。</span></p>
<p class="em2 strong"><span class="yinwen">18</span>內史王及善，雖無學術，然清正難奪，有大臣之節。張易之兄弟每侍內宴，無復人臣禮；<span class="jiazhu">復，扶又翻。</span>及善屢奏以爲不可。太后不悅，謂及善曰：<span class="yinhao">「卿旣年高，不宜更侍遊宴，但檢校閤中可也。」</span><span class="jiazhu">閤，謂省閤也。</span>及善因稱病，謁假月餘；<span class="jiazhu">假，古訝翻。</span>太后不問。及善歎曰：<span class="yinhao">「豈有中書令而天子可一日不見乎！事可知矣！」</span>乃上疏乞骸骨，<span class="jiazhu">上，時掌翻。疏，所去翻。</span>太后不許。庚子，以及善爲文昌左相，太子宮尹豆盧欽望爲文昌右相，仍並同鳳閣鸞臺三品。<span class="jiazhu">相，悉亮翻；下同。《考異》曰：《新紀》《表》：及善同平章事。今從《實錄》。《朝野僉載》曰：<span class="yinhao">「王及善才行庸猥，風神鈍濁，爲內史時，人號爲『鳩集鳳池』。俄遷文昌右相，無他政，但不許令史奴驢入臺，終日迫逐，無時蹔捨，時人號『驅驢宰相』。」</span>此蓋張文成惡及善，毀之耳。今從《舊傳》。</span>鸞臺侍郎、同平章事楊再思罷爲左臺大夫。<span class="jiazhu">卽左御史大夫。</span>丁未，相王兼檢校安北大都護。以天官侍郎陸元方爲鸞臺侍郎、同平章事。</p>
<p class="em2 strong"><span class="yinwen">19</span>納言、隴右諸軍大使婁師德薨。<span class="jiazhu">使，疏吏翻。</span></p>
<p class="em2 strong">師德在河隴，前後四十餘年，恭勤不怠，民夷安之。性沈厚寬恕，狄仁傑之入相也，師德實薦之；而仁傑不知，意頗輕師德，數擠之於外。<span class="jiazhu">沈，持林翻。數，所角翻。擠，子西翻，又子細翻。</span>太后覺之，嘗問仁傑曰：<span class="yinhao">「師德賢乎？」</span>對曰：<span class="yinhao">「爲將能謹守邊陲，<span class="jiazhu">將，卽亮翻；下同。</span>賢則臣不知。」</span>又曰：<span class="yinhao">「師德知人乎？」</span>對曰：<span class="yinhao">「臣嘗同僚，未聞其知人也。」</span>太后曰：<span class="yinhao">「朕之知卿，乃師德所薦也，亦可謂知人矣。」</span>仁傑旣出，歎曰：<span class="yinhao">「婁公盛德，我爲其所包容久矣，吾不得窺其際也。」</span>是時羅織紛紜，師德久爲將相，獨能以功名終，人以是重之。</p>
<p class="em2 strong"><span class="yinwen">20</span>戊申，以武三思爲內史。</p>
<p class="em2 strong"><span class="yinwen">21</span>九月，乙亥，太后幸福昌；<span class="jiazhu">福昌縣屬東都，本宜陽縣，武德二年更名，因隋福昌宮以名縣也。</span>戊寅，還神都。</p>
<p class="em2 strong"><span class="yinwen">22</span>庚子，邢貞公王及善薨。</p>
<p class="em2 strong"><span class="yinwen">23</span>河溢，漂濟源百姓廬舍千餘家。<span class="jiazhu">濟源本春秋時原邑，漢屬河東垣縣界，隋開皇十六年置濟源縣，屬懷州。濟，子禮翻。</span></p>
<p class="em2 strong"><span class="yinwen">24</span>冬，十月，丁亥，論贊婆至都，太后寵待賞賜甚厚，以爲右衞大將軍，使將其衆守洪源谷。<span class="jiazhu">洪源谷在涼州昌松縣界。使將，卽亮翻。</span></p>
<p class="em2 strong"><span class="yinwen">25</span>太子、相王諸子復出閤。<span class="jiazhu">相王諸子幽宮中，見二百四卷天授二年。復，扶又翻；下不復同。</span></p>
<p class="em2 strong"><span class="yinwen">26</span>太后自稱制以來，多以武氏諸王及駙馬都尉爲成均祭酒，博士、助敎亦多非儒士。又因郊丘，明堂，拜洛，封嵩，<span class="jiazhu">郊丘，祭圜丘於南郊也。享萬象神宮及享通天宮，皆明堂也。垂拱四年拜洛，萬歲通天元年封嵩山。</span>取弘文國子生爲齋郎，<span class="jiazhu">齋郎者，執豆籩、奉樽彝罍洗以供祭祀之事。</span>因得選補。由是學生不復習業，二十年間，學校殆廢。而曏時酷吏所誣陷者，其親友流離，未獲原宥。鳳閣舍人韋嗣立上疏，<span class="jiazhu">上，時掌翻。疏，所去翻。</span>以爲：<span class="yinhao">「時俗浸輕儒學，先王之道，弛廢不講。宜令王公以下子弟，皆入國學，不聽以他岐仕進。又，自揚、豫以來，<span class="jiazhu">謂徐敬業起兵於揚州，越王貞起兵於豫州也。</span>制獄漸繁，酷吏乘間，專欲殺人以求進。<span class="jiazhu">間，古莧翻。</span>賴陛下聖明，周、丘、王、來相繼誅殛，<span class="jiazhu">天授二年，周興流死，丘神勣誅。延載元年王弘義誅，神功元年來俊臣誅。</span>朝野慶泰，若再覩陽和。<span class="jiazhu">朝，直遙翻。</span>至如仁傑、元忠，往遭按鞫，亦皆自誣，非陛下明察，則以爲葅醢矣；今陛下升而用之，皆爲良輔。何乃前非而後是哉？誠由枉陷與甄明耳。<span class="jiazhu">甄，稽延翻。</span>臣恐曏之負冤得罪者甚衆，亦皆如是。伏望陛下弘天地之仁，廣雷雨之施，<span class="jiazhu">施，式志翻。</span>自垂拱以來，罪無輕重，一皆昭洗，死者追復官爵，生者聽還鄕里。如此，則天下知昔之枉濫，非陛下之意，皆獄吏之辜，幽明歡欣，感通和氣。」</span>太后不能從。</p>
<p class="em2 strong">嗣立，承慶之異母弟也。母王氏，遇承慶甚酷，每杖承慶，嗣立必解衣請代；母不許，輒私自杖，母乃爲之漸寬。<span class="jiazhu">爲，于僞翻。</span>承慶爲鳳閣舍人，以疾去職。嗣立時爲萊蕪令，<span class="jiazhu">萊蕪縣，漢屬泰山郡，晉廢，後魏於古城置嬴縣，唐貞觀初廢入博城縣，后復於廢嬴縣置萊蕪縣，屬兗州。</span>太后召謂曰：<span class="yinhao">「卿父嘗言，『臣有兩兒，堪事陛下。』卿兄弟在官，誠如父言。朕今以卿代兄，更不用他人。」</span>卽日拜鳳閣舍人。</p>
<p class="em2 strong"><span class="yinwen">27</span>是歲，突厥默啜立其弟咄悉匐爲左廂察，<span class="jiazhu">咄，當沒翻。匐，蒲北翻；下同。</span>骨篤祿子默矩爲右廂察，各主兵二萬餘人；其子匐俱爲小可汗，位在兩察上，主處木昆等十姓，兵四萬餘人，又號爲拓西可汗。<span class="jiazhu">處木昆十姓，西突厥所部也，故號拓西。</span></p>
<p class="strong"><span class="section" id="title-6"><span data-head-description="" data-head-level="h4" data-head-title="久視元年">久視元年</span></span><span class="biaozhusup" data-rel="（庚子、西元七○○年）"></span><span class="jiazhu">是年五月始改元。</span></p>
<p class="em2 strong"><span class="yinwen">1</span>正月，戊寅，內史武三思罷爲特進、太子少保。<span class="jiazhu">《考異》曰：《新紀》、《表》皆云，<span class="yinhao">「戊午，貶吉頊爲琰川尉，壬申，三思罷」</span>，中間未嘗復入相。明年十一月壬申，又云三思罷。日及官皆同，蓋誤重複耳。今從《實錄》。</span>天官侍郎、同平章事吉頊貶安固尉。<span class="jiazhu">《考異》曰：《實錄》但云坐事貶流。《僉載》、《新書》皆云貶琰川尉。今從《御史臺記》。</span></p>
<p class="em2 strong">太后以頊有幹略，故委以腹心。頊與武懿宗爭趙州之功於太后前。頊魁岸辯口，懿宗短小傴僂，<span class="jiazhu">傴，於庾翻。僂，力主翻。</span>頊視懿宗，聲氣陵厲。太后由是不悅，曰：<span class="yinhao">「頊在朕前，猶卑我諸武，況異時詎可倚邪！」</span>他日，頊奏事，方援古引今，太后怒曰：<span class="yinhao">「卿所言，朕飫聞之，<span class="jiazhu">飫，於據翻。</span>無多言！太宗有馬名師子驄，肥逸無能調馭者。朕爲宮女侍側，言於太宗曰：『妾能制之，然須三物，一鐵鞭，二鐵檛，三匕首。鐵鞭擊之不服，則以檛檛其首，又不服，則以匕首斷其喉。』太宗壯朕之志。今日卿豈足汚朕匕首邪！」</span><span class="jiazhu">檛，側瓜翻。斷，音短。汚，烏故翻。</span>頊惶懼流汗，拜伏求生，乃止。諸武怨其附太子，共發其弟冒官事，由是坐貶。</p>
<p class="em2 strong">辭日，得召見，<span class="jiazhu">見，賢遍翻；下再見同。</span>涕泣言曰：<span class="yinhao">「臣今遠離闕庭，<span class="jiazhu">離，力智翻。</span>永無再見之期，願陳一言。」</span>太后命之坐，問之，頊曰：<span class="yinhao">「合水土爲泥，有爭乎？」</span><span class="jiazhu">合，音閤。</span>太后曰：<span class="yinhao">「無之。」</span>又曰：<span class="yinhao">「分半爲佛，半爲天尊，有爭乎？」</span>曰：<span class="yinhao">「有爭矣。」</span>頊頓首曰：<span class="yinhao">「宗室、外戚各當其分，則天下安。<span class="jiazhu">分，扶問翻。</span>今太子已立而外戚猶爲王，此陛下驅之使他日必爭，兩不得安也。」</span>太后曰：<span class="yinhao">「朕亦知之。然業已如是，不可何如。」</span><span class="jiazhu">觀太后使二子與諸武立誓，則誠知勢有所必至而出此下策耳。</span></p>
<p class="em2 strong"><span class="yinwen">2</span>臘月，辛巳，立故太孫重潤爲邵王，其弟重茂爲北海王。</p>
<p class="em2 strong"><span class="yinwen">3</span>太后問鸞臺侍郎<span class="jiaozhusup">【章：十二行本「郎」下有「同平章事」四字；乙十一行本同；孔本同；張校同。】</span>陸元方以外事，對曰：<span class="yinhao">「臣備位宰相，有大事不敢不以聞；人間細事，不足煩聖聽。」</span>由是忤旨。<span class="jiazhu">忤，五故翻。</span>庚寅，罷爲司禮卿。<span class="jiazhu">光宅改太常卿爲司禮卿。</span></p>
<p class="em2 strong">元方爲人清謹，再爲宰相，太后每有遷除，多訪之，元方密封以進，未嘗漏露。臨終，悉取奏藳焚之，曰：<span class="yinhao">「吾於人多陰德，子孫其未衰乎！」</span></p>
<p class="em2 strong"><span class="yinwen">4</span>以西突厥竭忠事主可汗斛瑟羅爲平西軍大總管，鎭碎葉。</p>
<p class="em2 strong"><span class="yinwen">5</span>丁酉，以狄仁傑爲內史。</p>
<p class="em2 strong"><span class="yinwen">6</span>庚子，以文昌左丞韋巨源爲納言。<span class="jiazhu">《考異》曰：《新紀》、《表》：<span class="yinhao">「庚子，文昌左相韋巨源爲納言；十月，丁巳，罷。」</span>先時不言巨源爲左相，《舊紀》、《傳》皆無之，蓋左丞誤爲左相耳。</span></p>
<p class="em2 strong">乙巳，太后幸嵩山；春，一月，丁卯，幸汝州之溫湯；戊寅，還神都。作三陽宮於告成之石淙。<span class="jiazhu">三陽宮去洛城一百六十里，萬歲登封元年，改東都陽城縣曰告成，以祀神嶽告成也。淙，藏宗翻，又士江翻。</span></p>
<p class="em2 strong"><span class="yinwen">7</span>二月，乙未，同鳳閣鸞臺三品豆盧欽望罷爲太子賓客。</p>
<p class="em2 strong"><span class="yinwen">8</span>三月，以吐谷渾青海王宣超爲烏地也拔勤忠可汗。<span class="jiazhu">宣超，諾曷鉢之孫也。</span></p>
<p class="em2 strong"><span class="yinwen">9</span>夏，四月，戊申，太后幸三陽宮避暑，有胡僧邀車駕觀葬舍利，太后許之。狄仁傑跪於馬前曰：<span class="yinhao">「佛者夷狄之神，不足以屈天下之主。彼胡僧詭譎，直欲邀致萬乘以惑遠近之人耳。山路險狹，不容侍衞，非萬乘所宜臨也。」</span><span class="jiazhu">譎，古穴翻。乘，繩證翻。</span>太后中道而還曰：<span class="yinhao">「以成吾直臣之氣。」</span></p>
<p class="em2 strong"><span class="yinwen">10</span>五月，己酉朔，日有食之。</p>
<p class="em2 strong"><span class="yinwen">11</span>太后使洪州僧胡超合長生藥，<span class="jiazhu">合，音閤。</span>三年而成，所費巨萬。太后服之，疾小瘳。<span class="jiazhu">瘳，丑留翻。</span>癸丑，赦天下，改元久視；去天册金輪大聖之號。<span class="jiazhu">去，羌呂翻。</span></p>
<p class="em2 strong"><span class="yinwen">12</span>六月，改控鶴爲奉宸府，以張易之爲奉宸令。太后每內殿曲宴，輒引諸武、易之及弟祕書監昌宗飲博嘲謔。<span class="jiazhu">嘲，陟交翻。謔，迄卻翻。</span>太后欲掩其迹，乃命易之、昌宗與文學之士李嶠等修《三敎珠英》於內殿。<span class="jiazhu">三敎，儒、釋、道。</span>武三思奏昌宗乃王子晉後身。太后命昌宗衣羽衣，吹笙，乘木鶴於庭中；文士皆賦詩以美之。<span class="jiazhu">宗衣，於旣翻。</span></p>
<p class="em2 strong">太后又多選美少年爲奉宸內供奉，<span class="jiazhu">少，詩照翻。</span>右補闕朱敬則諫曰：<span class="yinhao">「陛下內寵有易之、昌宗，足矣。近聞右監門衞長史侯祥等，<span class="jiazhu">唐諸衞府各有長史，從六品上，各掌判其府諸曹之事。監，古銜翻。</span>明自媒衒，<span class="jiazhu">衒，熒絹翻。</span>醜慢不恥，求爲奉宸內供奉，無禮無儀，溢于朝聽。臣職在諫諍，不敢不奉。」</span>太后勞之曰：<span class="jiazhu">勞，力到翻。</span><span class="yinhao">「非卿直言，朕不知此。」</span>賜綵百段。</p>
<p class="em2 strong">易之、昌宗競以豪侈相勝。弟昌儀爲洛陽令，請屬無不從。<span class="jiazhu">屬，之欲翻。</span>嘗早朝，<span class="jiazhu">朝，直遙翻；下同。</span>有選人姓薛，以金五十兩幷狀邀其馬而賂之。<span class="jiazhu">選，須絹翻。</span>昌儀受金，至朝堂，以狀授天官侍郎張錫。數日，錫失其狀，以問昌儀，昌儀罵曰：<span class="yinhao">「不了事人！我亦不記，但姓薛者卽與之。」</span>錫懼，退，索在銓姓薛者六十餘人，悉留注官。<span class="jiazhu">索，山客翻。</span>錫，文瓘之兄子也。<span class="jiazhu">張文瓘見二百一卷高宗乾封二年。</span></p>
<p class="em2 strong"><span class="yinwen">13</span>初，契丹將李楷固，善用䌈索及騎射、舞槊，每陷陳，如鶻入烏羣，所向披靡。<span class="jiazhu">將，卽亮翻。騎，奇寄翻。槊，色角翻。陳，讀曰陣，披，普彼翻。</span>黃麞之戰，張玄遇、麻仁節皆爲所䌈。<span class="jiazhu">事見上卷萬歲通天元年。</span>又有駱務整者，亦爲契丹將，屢敗唐兵。<span class="jiazhu">敗，補邁翻。</span>及孫萬榮死，二人皆來降。<span class="jiazhu">降，戶江翻。</span>有司責其後至，奏請族之。狄仁傑曰：<span class="yinhao">「楷固等並驍勇絕倫，<span class="jiazhu">驍，堅堯翻。</span>能盡力於所事，必能盡力於我，若撫之以德，皆爲我用矣。」</span>奏請赦之。所親皆止之，仁傑曰：<span class="yinhao">「苟利於國，豈爲身謀！」</span>太后用其言，赦之。又請與之官，太后以楷固爲左玉鈐衞將軍，務整爲右武威衞將軍，使將兵擊契丹餘黨，悉平之。</p> 



</div></body></html>