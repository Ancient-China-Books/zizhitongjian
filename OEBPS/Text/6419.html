<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百七十五·後唐紀四·明宗聖德和武欽孝皇帝上之下</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="後唐紀四">後唐紀四</span></span></h1>
<p><span class="jiazhu">起柔兆閹茂<span class="biaozhusup" data-rel="">（丙戌）</span>四月，盡強圉大淵獻<span class="biaozhusup" data-rel="">（丁亥）</span>六月，凡一年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="明宗聖德和武欽孝皇帝上之下">明宗聖德和武欽孝皇帝上之下</span></span></h5>
<div class="yeartoc" id="year_toc_926"><p class="strong"><span class="section" id="title-3"><span data-head-description="明宗聖德和武欽孝皇帝上之下" data-head-level="h4" data-head-title="天成元年">天成元年</span></span><span class="biaozhusup" data-rel="">（丙戌、九二六年）</span></p></div>
<p class="em2 strong"><span class="yinwen">1</span>夏，四月，丁亥朔，嚴辦將發，<span class="jiazhu">凡天子將出，侍中奏中嚴外辦。此時未必能爾，沿襲舊來嚴辦之言而言之耳。</span>騎兵陳於宣仁門外，<span class="jiazhu">唐昭宗天祐二年，敕改東都延喜門爲宣仁門。又《唐六典》：東都東城在皇城之東，東曰宣仁門，南曰承福門。陳，讀曰陣；下同。</span>步兵陳於五鳳門外。從馬直指揮使郭從謙不知睦王存乂已死，<span class="jiazhu">存乂養郭從謙爲假子及其被誅事，並見上卷本年二月。請諸王不出閤者皆在禁中，故存乂死而從謙不知。從，才用翻。</span>欲奉之以作亂，帥所部兵<span class="jiazhu">帥，讀曰率；下同。</span>自營中露刃大呼，<span class="jiazhu">呼，火故翻。</span>與黃甲兩軍攻興敎門。<span class="jiazhu">唐昭宗之遷洛也，改延喜門爲宣政門，重明門爲興敎門。五鳳門蓋宮城南門也。《唐六典》曰：洛陽皇城南面三門，中曰應天，左曰興敎，右曰光政。</span>帝方食，聞變，帥諸王及近衞騎兵擊之，逐亂兵出門。時蕃漢馬步使朱守殷將騎兵在外，帝遣中使急召之，欲與同擊賊；守殷不至，引兵憩於北邙茂林之下。<span class="jiazhu">憩，去例翻，息也。邙，莫郎翻。</span>亂兵焚興敎門，緣城而入，近臣宿將皆釋甲潛遁，<span class="jiazhu">李紹榮必已遁矣。</span>獨散員都指揮使李彥卿及宿衞軍校何福進、王全斌等十餘人力戰。俄而帝爲流矢所中，<span class="jiazhu">李彥卿卽符彥卿，存審之子。散，悉亶翻。校，戶敎翻。中，竹仲翻。斌，音彬。</span>鷹坊人善友扶帝自門樓下，至絳霄殿廡下<span class="jiazhu">鷹坊，唐時五坊之一也。《姓譜》，善，姓也，堯師善卷。門樓，興敎門樓。廡，罔甫翻。</span>抽矢，渴懣求水，皇后不自省視，遣宦者進酪，<span class="jiazhu">懣，音悶。省，悉景翻。酪，歷各翻，乳漿也。凡中矢刃傷血悶者，得水尙可活，飲酪是速死也。</span>須臾，帝殂。<span class="jiazhu">年四十二。</span>李彥卿等慟哭而去，左右皆散，善友斂廡下樂器覆帝尸而焚之。<span class="jiazhu">覆，敷又翻。自此以上至是年正月，書<span class="yinhao">「帝」</span>者皆指言莊宗。莊宗好優而斃於郭門高，好樂而焚以樂器，故歐陽公引<span class="yinhao">「君以此始，必以此終」</span>之言以論其事，示戒深矣。</span>彥卿，存審之子；福進、全斌皆太原人也。<span class="jiazhu">李彥卿後復姓符，與何福進、王全斌皆以功名自見。</span>劉后囊金寶繫馬鞍，與申王存渥及李紹榮引七百騎，焚嘉慶殿，自師子門出走。通王存確、雅王存紀奔南山。<span class="jiazhu">洛陽之南入伊川皆大山。</span>宮人多逃散，朱守殷入宮，選宮人三十餘人，各令自取樂器珍玩，內於其家。於是諸軍大掠都城。</p>
<p class="em2 strong">是日，李嗣源至甖子谷，<span class="jiazhu">《考異》曰：《莊宗實錄》云：<span class="yinhao">「今上至鄭州聞變。」</span>今從《明宗實錄》。余按甖子谷在鄭州境。</span>聞之，慟哭，謂諸將曰：<span class="yinhao">「主上素得士心，正爲羣小蔽惑至此，今吾將安歸乎！」</span></p>
<p class="em2 strong">戊子，朱守殷遣使馳白嗣源，以<span class="yinhao">「京城大亂，諸軍焚掠不已，願亟來救之！」</span>乙丑，嗣源入洛陽，止于私第，禁焚掠，拾莊宗骨於灰燼之中而殯之。</p>
<p class="em2 strong">嗣源之入鄴也，前直指揮使平遙侯益脫身歸洛陽，<span class="jiazhu">前直指揮使領上前直衞之兵。劉昫曰：平遙卽漢平陶縣，魏避國諱，改<span class="yinhao">「陶」</span>爲<span class="yinhao">「遙」</span>;唐屬汾州。宋白曰：後魏以太武帝名燾，改<span class="yinhao">「平陶」</span>爲<span class="yinhao">「平遙」</span>。</span>莊宗撫之流涕。至是，益自縛請罪；嗣源曰：<span class="yinhao">「爾爲臣盡節，又何罪也！」</span>使復其職。</p>
<p class="em2 strong">嗣源謂朱守殷曰：<span class="yinhao">「公善巡徼，以待魏王。<span class="jiazhu">徼，吉弔翻。言善巡徼宮闕及皇城內外坊市，以待魏王繼岌。繼岌，莊宗嫡長子也，西征而還，未至，示若待其至而嗣位然。</span>淑妃、德妃在宮，供給尤宜豐備。<span class="jiazhu">韓淑妃、伊德妃先在晉陽宮，蓋莊宗都洛之後迎至洛宮，及其遭變，不從劉后出奔，時在宮中也。按淑妃韓氏，本莊宗元妃衞國夫人也；德妃伊氏，次妃燕國夫人也。劉后之次在三，越次而正位中宮，雖莊宗之過，亦郭崇韜希指迎合之罪也。《五代會要》曰：同光二年十二月，册德妃、淑妃，以宰臣豆盧革、韋說爲册使，出應天門外登輅車，鹵簿鼓吹前導，至右永福門降車，入右銀臺門，至淑妃宮，受册於內，文武百官立班稱賀。《通鑑》書二年二月册劉后，蓋册后之後至十二月册二妃也。</span>吾俟山陵畢，社稷有奉，則歸藩爲國家捍禦北方耳。」</span><span class="jiazhu">歸藩，言欲歸眞定。爲，于僞翻。</span></p>
<p class="em2 strong">是日，豆盧革帥百官上牋勸進，<span class="jiazhu">下之於上，不從其令而從其意。帥，讀曰率。上，時掌翻。</span>嗣源面諭之曰：<span class="yinhao">「吾奉詔討賊，不幸部曲叛散；欲入朝自訴，又爲紹榮所隔，披猖至此。吾本無他心，諸君遽爾見推，殊非相悉，<span class="jiazhu">悉，息七翻，諳也，究也，詳也，盡也。</span>願勿言也！」</span>革等固請，嗣源不許。</p>
<p class="em2 strong">李紹榮欲奔河中就永王存霸，從兵稍散；庚寅，至平陸，<span class="jiazhu">從，才用翻。《唐書·地理志》曰：《括地志》：陜州河北縣本漢大陽縣，天寶元年，太守李齊物開三門以利漕運，得古刃，有篆文曰<span class="yinhao">「平陸」</span>，因更河北縣爲平陸縣。《九域志》：縣在陜州北五里，隔大河。</span>止餘數騎，爲人所執，折足送洛陽。<span class="jiazhu">折，而設翻。</span>存霸亦帥衆千人棄鎭奔晉陽。</p>
<p class="em2 strong"><span class="yinwen">2</span>辛卯，魏王繼岌至興平，聞洛陽亂，復引兵而西，<span class="jiazhu">復，扶又翻。</span>謀保據鳳翔。</p>
<p class="em2 strong"><span class="yinwen">3</span>向延嗣至鳳翔，以莊宗之命誅李紹琛。<span class="jiazhu">莊宗已殂，故不書帝而以廟號書之也。李紹琛反於蜀被擒，見上卷本年三月。</span></p>
<p class="em2 strong"><span class="yinwen">4</span>初，莊宗命呂、鄭二內養在晉陽，一監兵，一監倉庫，<span class="jiazhu">監，工銜翻。</span>自留守張憲以下皆承應不暇。及鄴都有變，又命汾州刺史李彥超爲北都巡檢。彥超，彥卿之兄也。</p>
<p class="em2 strong">莊宗旣殂，推官河間張昭遠勸張憲奉表勸進，憲曰：<span class="yinhao">「吾一書生，自布衣至服金紫，皆出先帝之恩，豈可偷生而不自愧乎！」</span>昭遠泣曰：<span class="yinhao">「此古人之事，公能行之，忠義不朽矣。」</span><span class="jiazhu">張昭遠儒者也，故勉成張憲之志節。其後昭遠避漢高祖名，止名昭。</span></p>
<p class="em2 strong">有李存沼者，莊宗之近屬，<span class="jiazhu">《考異》曰：《唐愍帝實錄·符彥超傳》云<span class="yinhao">「皇弟存沼」</span>，薛《史》、歐陽《史·彥超傳》作<span class="yinhao">「存霸」</span>；《莊宗列傳》、薛《史·張憲傳》但云<span class="yinhao">「李存沼」</span>。按莊宗弟無名存沼者；存霸自河中衣僧服而往，非今日傳莊宗之命者也。或者武皇之姪，莊宗之弟。別無所據，不敢決定，故但云近屬。按莊宗謚光聖神閔皇帝，《唐愍帝實錄》卽《莊宗實錄》也，<span class="yinhao">「愍」</span>、<span class="yinhao">「閔」</span>字通。</span>自洛陽奔晉陽，矯傳莊宗之命，陰與二內養謀殺憲及彥超，據晉陽拒守。彥超知之，密告憲，欲先圖之。憲曰：<span class="yinhao">「僕受先帝厚恩，不忍爲此。徇義而不免於禍，乃天也。」</span>彥超謀未決，壬辰夜，軍士共殺二內養及存沼於牙城，因大掠達旦。憲聞變，出奔忻州。<span class="jiazhu">《九域志》：太原府東北至忻州二百里。此以宋氏徙府後言也。</span>會嗣源移書至，彥超號令士卒，城中始安，遂權知太原軍府。</p>
<p class="em2 strong"><span class="yinwen">5</span>百官三牋請嗣源監國，<span class="jiazhu">《考異》曰：監國本太子之事，非官非爵。然五代唐明宗、潞王、周太祖皆嘗監國。漢太后令曰，<span class="yinhao">「中外事取監國處分，」</span>又誥曰，<span class="yinhao">「監國可卽皇帝位，」</span>是時直以監國爲稱號也。今從之。</span>嗣源乃許之。甲午，入居興聖宮，<span class="jiazhu">按是時莊宗之殯在西宮，興聖宮蓋在西宮之東。按薛《史》，莊宗卽位於魏州，以子繼岌充北都留守、興聖宮使，及平定河南，充東京留守、興聖宮使，則東京、北都皆有興聖宮。宋白所記見前。</span>始受百官班見。<span class="jiazhu">示卽眞之漸。見，賢遍翻。</span>下令稱敎，百官稱之曰殿下。莊宗後宮存者猶千餘人，宣徽使選其美少者數百獻於監國，<span class="jiazhu">少，詩照翻。</span>監國曰：<span class="yinhao">「奚用此爲！」</span>對曰：<span class="yinhao">「宮中職掌不可闕也。」</span>監國曰：<span class="yinhao">「宮中職掌宜諳故事，<span class="jiazhu">諳，烏含翻。</span>此輩安知！」</span>乃悉用老舊之人補之，其少年者皆出歸其親戚，無親戚者任其所適。蜀中所送宮人亦準此。</p>
<p class="em2 strong">乙未，以中門使安重誨爲樞密使，<span class="jiazhu">安重誨本成德軍中門使，監國所親任者也。</span>鎭州別駕張延朗爲副使。延朗，開封人也，仕梁爲租庸吏，<span class="jiazhu">按歐《史》，張延朗仕梁，以租庸吏爲鄆州糧料使，明宗克鄆州得之，復以爲糧料使，後徙鎭宣武、成德，以爲元從孔目官，蓋由此選爲鎭州別駕也。</span>性纖巧，善事權貴，以女妻重誨之子，<span class="jiazhu">妻，七細翻。</span>故重誨引之。</p>
<p class="em2 strong">監國令所在訪求諸王。通王存確、雅王存紀匿民間，或密告安重誨，重誨與李紹眞謀曰：<span class="yinhao">「今殿下旣監國典喪，諸王宜早爲之所，以壹人心。殿下性慈，不可以聞。」</span>乃密遣人就田舍殺之。後月餘，監國乃聞之，切責重誨，傷惜久之。</p>
<p class="em2 strong">劉皇后與申王存渥奔晉陽，在道與存渥私通。存渥至晉陽，李彥超不納，走至風谷，<span class="jiazhu"><span class="yinhao">「風谷」</span>恐當作<span class="yinhao">「嵐谷」</span>。唐長安三年分宜芳縣置嵐谷縣，屬嵐州。</span>爲其下所殺。明日，永王存霸亦至晉陽，從兵逃散俱盡，<span class="jiazhu">從，才用翻。</span>存霸削髮、僧服謁李彥超，<span class="yinhao">「願爲山僧，幸垂庇護。」</span>軍士爭欲殺之，彥超曰：<span class="yinhao">「六相公來，當奏取進止。」</span><span class="jiazhu">存霸第六。</span>軍士不聽，殺之於府門之碑下。劉皇后爲尼於晉陽，監國使人就殺之。薛王存禮及莊宗幼子繼嵩、繼潼、繼蟾、繼嶤，<span class="jiazhu">嶤，倪么翻。</span>遭亂皆不知所終。惟邕王存美以病風偏枯得免，居于晉陽。<span class="jiazhu">沙陀自唐末強盛，蓋至於此。恐赤心之支胤或有存者；晉王父子相傳，其血嗣殲矣。且明宗，晉王義兒也，得國之後，坐視義父之遺育爲魚爲肉，何忍也！他日詎可望麥飯灑陵乎！</span></p>
<p class="em2 strong"><span class="yinwen">6</span>徐溫、高季興聞莊宗遇弒，益重嚴可求、梁震。<span class="jiazhu">嚴可求料唐有內變，見二百七十二卷莊宗同光元年；梁震料莊宗必亡，見二百七十四卷三年。</span></p>
<p class="em2 strong">梁震薦前陵州判官貴平孫光憲於季興，使掌書記。<span class="jiazhu">貴平縣，漢廣都縣之東南界，後魏置和仁郡，仍置平井、貴平、可曇三縣，唐廢平井、可曇，以貴平縣治和仁城。開元十四年移治祿川，屬陵州。宋省貴平入廣都縣。</span>季興大治戰艦，欲攻楚，<span class="jiazhu">治，直之翻。艦，戶黯翻。</span>光憲諫曰：<span class="yinhao">「荊南亂離之後，賴公休息士民，始有生意，若又與楚國交惡，他國乘吾之弊，良可憂也。」</span>季興乃止。</p>
<p class="em2 strong"><span class="yinwen">7</span>戊戌，李紹榮至洛陽，<span class="jiazhu">陜州械送至洛陽。</span>監國責之曰：<span class="yinhao">「吾何負於爾，而殺吾兒？」</span><span class="jiazhu">謂紹榮殺從審也。見上卷本年三月。</span>紹榮瞋目直視曰：<span class="jiazhu">瞋，昌眞翻。</span><span class="yinhao">「先帝何負於爾？」</span>遂斬之，<span class="jiazhu">元行欽雖死，監國豈不有愧於其言！</span>復其姓名曰元行欽。<span class="jiazhu">李紹榮賜姓名見二百六十九卷梁均王貞明元年。</span></p>
<p class="em2 strong"><span class="yinwen">8</span>監國恐征蜀軍還爲變，<span class="jiazhu">還，從宣翻，又如字。</span>以石敬瑭爲陜州留後；己亥，以李從珂爲河中留後。<span class="jiazhu">陜州以備其徑至洛陽，河中以備其北歸晉陽。陜，失冉翻。</span></p>
<p class="em2 strong"><span class="yinwen">9</span>樞密使張居翰乞歸田里，許之。李紹眞屢薦孔循之才，庚子，以循爲樞密副使。李紹宏請復姓馬。<span class="jiazhu">李紹宏賜姓名見二百七十卷梁均王貞明五年。</span></p>
<p class="em2 strong">監國下敎，數租庸使孔謙奸佞侵刻窮困軍民之罪而斬之，<span class="jiazhu">數，所具翻。</span>凡謙所立苛斂之法<span class="jiazhu">斂，力贍翻。</span>皆罷之，因廢租庸使及內勾司，<span class="jiazhu">租庸使，唐末及梁置。內勾司，莊宗同光二年置。</span>依舊爲鹽鐵、戶部、度支三司，委宰相一人專判。<span class="jiazhu">唐制：戶部度支以本司郎中、侍郎判其事，又置鹽鐵轉運使。其後用兵，以國計爲重，遂以宰相領其職。乾符已後，天下喪亂，國用愈空，始置租庸使，用兵無常，隨時調斂，兵罷則止。梁興，置租庸使，領天下錢穀，廢鹽鐵、戶部、度支之官。莊宗滅梁，因而不改。明宗入立，誅租庸使孔謙而廢其使職，以大臣一人判戶部、度支、鹽鐵，號曰判三司。至長興元年，張延朗因請置三司使，事下中書。中書用唐故事，拜延朗特進、工部尙書，充諸道鹽鐵轉運等使，兼判戶部度支事；詔以延朗充三司使，班在宣徽使下。三司置使，則自梁始。宋白曰：同光二年，左諫議大夫竇專奏請廢租庸使名目歸三司，略曰：伏見天下諸色錢穀，比屬戶部，設度支、金部、倉部，各有郎中、員外，將地賦、山海鹽鐵分擘支計徵輸。後爲租賦繁多，添置三司使額，同資國力，共致豐財。安、史作亂，民戶流亡，征租不時，經費多闕，惟江、淮、嶺表郡縣完全，總三司貨財，發一使徵賦，在處勘覆，名曰租庸。收復京城，尋廢其職務。廣明中，黃巢叛逆，僖宗播遷，依前又以江、淮徵賦置租庸使，乃至還京，旋亦停廢。僞梁將四鎭節制徵輸，置宮使名目；後廢宮使，改置租庸。</span>又罷諸道監軍使；以莊宗由宦官亡國，命諸道盡殺之。</p>
<p class="em2 strong"><span class="yinwen">10</span>魏王繼岌自興平退至武功，宦者李從襲曰：<span class="yinhao">「禍福未可知，退不如進，請王亟東行以救內難。」</span>繼岌從之。還，至渭水，權西都留守張籛已斷浮梁；<span class="jiazhu">難，乃旦翻。籛，則前翻。斷，音短。</span>循水浮渡，是日至渭南，腹心呂知柔等皆已竄匿。從襲謂繼岌曰：<span class="yinhao">「時事已去，王宜自圖。」</span>繼岌徘徊流涕，乃自伏於床，命僕夫李環縊殺之。<span class="jiazhu">繼岌以李從襲、呂知柔而殺郭崇韜，而殺繼岌者豈他人哉！李環卽撾殺崇韜者也。《考異》曰：《莊宗實錄》，<span class="yinhao">「征蜀初爲都監，後勸繼岌殺郭崇韜者李從襲也。」</span>《明宗實錄》云<span class="yinhao">「宦者都監李繼襲勸繼岌東還」</span>，及令自殺，又云<span class="yinhao">「任圜監軍李廷襲欲存康延孝」</span>，及至華州爲李沖所殺者，復云<span class="yinhao">「李從襲」</span>。蓋<span class="yinhao">「從襲」</span>誤爲<span class="yinhao">「繼襲」</span>、<span class="yinhao">「廷襲」</span>。今從《莊宗實錄》。</span>任圜代將其衆而東。監國命石敬瑭慰撫之，軍士皆無異言。<span class="jiazhu">史言西軍歸心於新主。</span></p>
<p class="em2 strong">先是，監國命所親李沖爲華州都監，應接西師。<span class="jiazhu">先，昔薦翻。華，戶化翻。西師，卽謂魏王繼岌之師。</span>沖擅逼華州節度使史彥鎔入朝；同州節度使李存敬過華州，沖殺之，幷屠其家；又殺西川行營都監李從襲。<span class="jiazhu">李從襲死有餘罪，監國未卽肆諸市朝，而李沖殺之則爲失刑耳。</span>彥鎔泣訴於安重誨，重誨遣彥鎔還鎭，召沖歸朝。</p>
<p class="em2 strong">自監國入洛，內外機事皆決於李紹眞。紹眞擅收威勝節度使李紹欽、太子少保李紹沖下獄，<span class="jiazhu">下，戶嫁翻。</span>欲殺之。安重誨謂紹眞曰：<span class="yinhao">「溫、段罪惡皆在梁朝，今殿下新平內難，冀安萬國，豈專爲公報仇邪！」</span><span class="jiazhu">難，乃旦翻。爲，于僞翻。按歐《史》，霍彥威素與溫、段有隙。</span>紹眞由是稍沮。<span class="jiazhu">沮，在呂翻。</span>辛丑，監國敎，李紹沖、紹欽復姓名爲溫韜、段凝，<span class="jiazhu">溫韜、段凝賜姓名並見二百七十二卷莊宗同光元年。</span>並放歸田里。</p>
<p class="em2 strong"><span class="yinwen">11</span>壬寅，以孔循爲樞密使。</p>
<p class="em2 strong"><span class="yinwen">12</span>有司議卽位禮。李紹眞、孔循以爲唐運已盡，宜自建國號。監國問左右：<span class="yinhao">「何謂國號？」</span>對曰：<span class="yinhao">「先帝賜姓於唐，爲唐復讎，<span class="jiazhu">賜姓於唐，謂獻祖以平龐勛之功始賜姓李也。爲唐復讎，謂莊宗滅梁也。爲，于僞翻。</span>繼昭宗後，故稱唐。<span class="jiazhu">言以同光元年繼天祐二十年也。</span>今梁朝之人不欲殿下稱唐耳。」</span><span class="jiazhu">霍彥威、孔循皆嘗事梁者也。當時在監國左右者未必皆儒生；觀其所對辭意，於正閏之位致其辯甚嚴，雖儒生不能易也。</span>監國曰：<span class="yinhao">「吾年十三事獻祖，獻祖以吾宗屬，視吾猶子。<span class="jiazhu">莊宗卽位，尊其祖國昌爲獻祖。監國亦沙陀種，故云宗屬。</span>又事武皇垂三十年，<span class="jiazhu">莊宗追尊父晉王克用爲太祖武皇帝。</span>先帝垂二十年，經綸攻戰，未嘗不預；武皇之基業則吾之基業也，先帝之天下則吾之天下也，安有同家而異國乎！」</span>令執政更議。<span class="jiazhu">更，工行翻。</span>吏部尙書李琪曰：<span class="yinhao">「若改國號，則先帝遂爲路人，梓宮安所託乎！不惟殿下忘三世舊君，<span class="jiazhu">以監國歷事獻祖、太祖、莊宗三世也。</span>吾曹爲人臣者能自安乎！前代以旁支入繼多矣，宜用嗣子柩前卽位之禮。」</span><span class="jiazhu">《記》曰：在床曰尸，在棺曰柩。鄭氏《註》曰：尸，陳也，言形體在；柩之言究也，《白虎通》云，久也。柩，音新舊之舊。</span>衆從之。丙午，監國自興聖宮赴西宮，服斬衰，於柩前卽<span class="jiaozhusup">【章：十二行本「卽」下有「皇帝」二字；乙十一行本同。】</span>位，<span class="jiazhu">斬衰，下不緶，子爲父服之。衰，倉回翻。自己丑入洛，至此二十日。先是未敢卽位者，魏王繼岌猶在故也；繼岌旣死，乃決爲之。</span>百官縞素。旣而御袞冕受册，<span class="jiazhu">徐無黨曰：旣用嗣君之禮矣，遽釋衰而服冕，可以見其情詐。</span>百官吉服稱賀。</p>
<p class="em2 strong"><span class="yinwen">13</span>戊申，敕中外之臣毋得獻鷹犬奇玩之類。</p>
<p class="em2 strong"><span class="yinwen">14</span>有司劾奏太原尹張憲委城之罪；庚戌，賜憲死。<span class="jiazhu">以張憲前朝大臣，加之罪而殺之耳。</span></p>
<p class="em2 strong"><span class="yinwen">15</span>任圜將征蜀兵二萬六千人至洛陽，<span class="jiazhu">征蜀之初，出師六萬，除留戍于蜀及康延孝叛死亡之外，還洛者二萬六千人耳。</span>明宗慰撫之，各令還營。<span class="jiazhu">以《通鑑》書法言之，<span class="yinhao">「明宗」</span>二字當書<span class="yinhao">「帝」</span>字，此因前史成文，偶遺而不之改耳。</span></p>
<p class="em2 strong"><span class="yinwen">16</span>甲寅，大赦，改元。<span class="jiazhu">始改元天成。</span>量留後宮百人，宦官三十人，敎坊百人，鷹坊二十人，御廚五十人，<span class="jiazhu">量，音良。</span>自餘任從所適。諸司使務有名無實者皆廢之。分遣諸軍就食近畿，以省饋運。除夏、秋稅省耗。<span class="jiazhu">舊例，夏、秋二稅先有省耗，每斗一升，今後祗納正稅數，不量省耗。</span>節度、防禦等使，正、至、端午、降誕四節聽貢奉，<span class="jiazhu">元正、冬至、端午、幷降誕節爲四。按《五代會要》，唐咸通八年九月九日帝始生於代北金鳳城，以其日爲應聖節。</span>毋得斂百姓；<span class="jiazhu">斂，力贍翻。</span>刺史以下不得貢奉。選人先遭塗毀文書者，<span class="jiazhu">塗毀選人告身，見二百七十三卷莊宗同光二年。</span>令三銓止除詐僞，餘復舊規。<span class="jiazhu">《唐六典》：吏部尙書、侍郎之職，掌天下官吏，以三銓分其選：一曰尙書銓，二曰中銓，三曰東銓。或云吏部東、西銓幷流外銓爲三銓。宋白曰：太和四年七月，吏部奏：<span class="yinhao">「當司西銓侍郎廳，舊以尙書之次爲中銓，次爲東銓。乾元中，侍郎崔器奏改中銓爲西銓，以久次侍郎居左，新除侍郎居右，因循倒置，議者非之。請自今久次侍郎居西銓，新除侍郎居東銓。」</span>敕旨依。又曰：兵部尙書爲中銓，幷東銓、西銓爲三銓。</span></p>
<p class="em2 strong"><span class="yinwen">17</span>五月，丙辰朔，以太子賓客鄭珏、<span class="jiazhu">珏，古岳翻。</span>工部尙書任圜並爲中書侍郎、同平章事；圜仍判三司。圜憂公如家，簡拔賢俊，杜絕僥幸，期年之間，<span class="jiazhu">僥，堅堯翻。期，讀曰朞。</span>府庫充實，軍民皆足，朝綱粗立。<span class="jiazhu">史言任圜輔相有績。粗，坐五翻。</span>圜每以天下爲己任，由是安重誨忌之。<span class="jiazhu">爲安重誨譖殺任圜張本。</span></p>
<p class="em2 strong"><span class="yinwen">18</span>武寧節度使李紹眞、忠武節度使李紹瓊、貝州刺吏李紹英、齊州防禦使李紹虔、河陽節度使李紹奇、洺州刺史李紹能，各請復舊姓名爲霍彥威、萇從簡、房知溫、王晏球、夏魯奇、米君立，許之。<span class="jiazhu">李紹眞、紹虔以梁將歸降賜姓名，李紹瓊、紹英、紹奇、紹能以事莊宗有戰功賜姓名；《通鑑》不盡載其賜姓名之由，略之也。</span>從簡，陳州人也。晏球本王氏子，畜於杜氏，<span class="jiazhu">畜，吁玉翻。</span>故請復姓王。</p>
<p class="em2 strong"><span class="yinwen">19</span>丁巳，初令百官正衙常朝外，五日一赴內殿起居。<span class="jiazhu">時正衙常朝御文明殿，朔望御之。內殿，中興殿也。朝，直遙翻。</span></p>
<p class="em2 strong"><span class="yinwen">20</span>宦官數百人竄匿山林，或落髮爲僧，至晉陽者七十餘人，詔北都指揮使李從溫悉誅之。從溫，帝之姪也。</p>
<p class="em2 strong"><span class="yinwen">21</span>帝以前相州刺史安金全有功於晉陽，<span class="jiazhu">事見二百六十九卷梁均王貞明二年。相，息亮翻。</span>壬戌，以金全爲振武節度使、同平章事。</p>
<p class="em2 strong"><span class="yinwen">22</span>丙寅，趙在禮請帝幸鄴都。戊辰，以在禮爲義成節度使；辭以軍情未聽，不赴鎭。<span class="jiazhu">趙在禮實爲魏兵所劫制，不容其赴滑州。</span></p>
<p class="em2 strong"><span class="yinwen">23</span>李彥超入朝，帝曰：<span class="yinhao">「河東無虞，爾之力也。」</span><span class="jiazhu">河東軍府在晉陽，李存沼死，張憲出走，鎭定軍城，李彥超之力也。</span>庚午，以爲建雄留後。<span class="jiazhu">使之鎭晉州而未授節旄，且爲留後。</span></p>
<p class="em2 strong"><span class="yinwen">24</span>甲戌，加王延翰同平章事。<span class="jiazhu">王延翰承其先業，據有閩地。</span></p>
<p class="em2 strong"><span class="yinwen">25</span>帝目不知書，四方奏事皆令安重誨讀之，重誨亦不能盡通，乃奏稱：<span class="yinhao">「臣徒以忠實之心事陛下，得典樞機，今事粗能曉知，至於古事，非臣所及。願倣前朝侍講、侍讀、近代直崇政、樞密院，<span class="jiazhu">侍講、侍讀，盛唐之制也。直崇政院，梁制也。直樞密院，莊宗制也。宋白曰：同光二年崇政院依舊爲樞密院，以宰臣兼使，置直院一人。</span>選文學之臣與之共事，以備應對。」</span>乃置端明殿學士，<span class="jiazhu">《春明退朝錄》：端明殿，西京正衙殿。蓋改文明曰端明。《五代會要》：唐同光二年正月改解卸殿爲端明殿。按端明殿是燕閒接御儒臣之地，必非正衙殿，當以《五代會要》爲據。端明殿學士始此。宋白曰：長興四年，劉昫入相，中謝。是日大祠，明宗不御中興殿而坐於端明殿。昫至中興殿門，中使曰：<span class="yinhao">「舊禮，宰臣謝恩須於正殿通喚，今日上以大祠不坐正殿，請俟來日。」</span>趙延壽曰：<span class="yinhao">「命相之制已下三日，中謝無宜後時。」</span>卽奏聞。昫雖中謝於端明殿，而自端明學士拜相，復謝於本殿，人士榮之。</span>乙亥，以翰林學士馮道、趙鳳爲之。</p>
<p class="em2 strong"><span class="yinwen">26</span>丙子，聽郭崇韜歸葬，復朱友謙官爵；<span class="jiazhu">二人以讒死見上卷本年正月。</span>兩家貨財田宅，前籍沒者皆歸之。</p>
<p class="em2 strong"><span class="yinwen">27</span>戊寅，以安重誨領山南東道節度使。重誨以襄陽要地，<span class="jiazhu">襄陽控蜀扼荊，故曰要地。</span>不可乏帥，<span class="jiazhu">帥，所類翻；下同。</span>無宜兼領，固辭；許之。</p>
<p class="em2 strong"><span class="yinwen">28</span>詔發汴州控鶴指揮使張諫等三千人戍瓦橋。六月，丁酉，出城，復還，作亂，<span class="jiazhu">控鶴，梁之侍衞親軍，積驕而憚遠戍，故作亂。蓋當時天下皆驕兵也。復，扶又翻。</span>焚掠坊市，殺權知州、推官高逖。逼馬步都指揮使、曹州刺史李彥饒爲帥，彥饒曰：<span class="yinhao">「汝欲吾爲帥，當用吾命，禁止焚掠。」</span>衆從之。己亥旦，彥饒伏甲於室，諸將入賀，彥饒曰：<span class="yinhao">「前日唱亂者數人而已，」</span>遂執張諫等四人，斬之。其黨張審瓊帥衆大譟於建國門，<span class="jiazhu">帥，讀曰率。</span>彥饒勒兵擊之，盡誅其衆四百人，軍、州始定。卽日，以軍、州事牒節度推官韋儼權知，具以狀聞。<span class="jiazhu">符彥饒攝於汴而亂於滑，豈當時將士驕悖，習以成俗，彥饒久而與之俱化邪！</span>庚子，詔以樞密使孔循知汴州，收爲亂者三千家，悉誅之。彥饒，彥超之弟也。</p>
<p class="em2 strong"><span class="yinwen">29</span>蜀百官至洛陽，永平節度使兼侍中馬全曰：<span class="yinhao">「國亡至此，生不如死！」</span>不食而卒。<span class="jiazhu">書馬全之官，蜀官也。蜀置永平軍於雅州。</span>以平章事王鍇等<span class="jiazhu">鍇，口駭翻。</span>爲諸州府刺史、少尹、判官、司馬，亦有復歸蜀者。<span class="jiazhu">復，扶又翻。</span></p>
<p class="em2 strong"><span class="yinwen">30</span>辛丑，滑州都指揮使于可洪等縱火作亂，攻魏博戍兵三指揮，逐出之。</p>
<p class="em2 strong"><span class="yinwen">31</span>乙巳，敕：<span class="yinhao">「朕二名，但不連稱，皆無所避。」</span><span class="jiazhu">二名不偏諱，古也。</span></p>
<p class="em2 strong"><span class="yinwen">32</span>戊申，加西川節度使孟知祥兼侍中。</p>
<p class="em2 strong"><span class="yinwen">33</span>李繼曮至華州，聞洛中亂，復歸鳳翔；帝爲之誅柴重厚。<span class="jiazhu">爲，于僞翻。柴重厚不納李從曮，見上卷本年二月。</span></p>
<p class="em2 strong"><span class="yinwen">34</span>高季興表求夔、忠、萬三州爲屬郡，詔許之。<span class="jiazhu">莊宗之伐蜀也，詔高季興自取夔、忠、萬三州爲巡屬；季興不能取。王衍旣敗，三州歸唐，季興乃求爲巡屬，雖不許可也。爲季興不式王命、興兵致討張本。《考異》曰：《莊宗實錄》云：<span class="yinhao">「王建於夔州置鎭江軍節度，以夔、忠、萬、施爲屬郡。雲安監有榷鹽之利，建升爲安州。上舉軍平蜀，詔季興自收元管屬郡。荊南軍未進，夔州連帥以州降繼岌。」</span>《十國紀年·荊南史》：<span class="yinhao">「天成元年二月，王表請夔、忠、萬三州及雲安監隸本道；莊宗許之。詔命未下，莊宗遇弒。六月，王表求三州；明宗許之。」</span>劉恕按，《莊宗實錄》及薛《史·帝紀》，<span class="yinhao">「同光三年十一月庚戌，荊南高季興奏收復夔、忠等州」</span>；曾顏《勃海行年記》云<span class="yinhao">「得夔、忠、萬等州」</span>；《明宗實錄》及薛《史·韋說傳》云：<span class="yinhao">「討西蜀，季興請攻峽內，先朝許之，如能得三州，俾爲屬郡。三川旣定，季興無尺寸之功。」</span>《莊宗實錄》：<span class="yinhao">「同光四年三月丙寅，高季興請峽內夔、忠、萬等州割歸當道。」</span>《明宗實錄》：<span class="yinhao">「天成元年六月甲寅，高季興奏：『去冬先朝詔命攻取峽內屬郡，尋有施州官吏知臣上峽，率先歸投，忠、萬、夔三州旦夕期於收復，被郭崇韜專將文字約臣回歸，方欲陳論，便值更變。』」</span>此說頗近實，故從之。蓋三年十月，夔、忠、萬三州降於繼岌，十一月庚戌，季興奏請三州爲屬郡，《舊史》誤云奏收復也。《行年記》差繆最多，不可爲據。或者夔州雖自降於繼岌，季興表云收復三州，攘爲己功，亦無足怪。今從《明宗實錄》。</span></p>
<p class="em2 strong"><span class="yinwen">35</span>安重誨恃恩驕橫，<span class="jiazhu">橫，戶孟翻。</span>殿直馬延誤衝前導，<span class="jiazhu">左、右班殿直，天子侍官也，宋熙寧以前以爲西班小使臣寄祿官。《職官分紀》曰：殿直，五代本曰殿前承旨，晉天福五年詔除翰林承旨外，殿前承旨改曰殿直。按天成元年安重誨斬殿直馬延，潞王清泰元年殿直承旨都知趙處願等令具欄鞹，則殿直名官已在晉天福之前，《職官分紀》誤矣。後周廣順間，殿直楚延祚、殿直王巒亦見於史。</span>斬之於馬前，御史大夫李琪以聞。<span class="jiazhu">李琪以憚安重誨權勢，不敢劾奏，但以其事聞耳。</span>秋，七月，重誨白帝下詔，稱延陵突重臣，戒諭中外。<span class="jiazhu">只此一事，安重誨已足以取死。</span></p>
<p class="em2 strong"><span class="yinwen">36</span>于可洪與魏博戍將互相奏云作亂，帝遣使按驗得實，辛酉，斬可洪於都市，其首謀滑州左崇牙全營族誅，助亂者右崇牙兩長劍建平將校百人亦族誅。<span class="jiazhu">校，戶敎翻。</span></p>
<p class="em2 strong"><span class="yinwen">37</span>壬申，初令百官每五日起居，轉對奏事。<span class="jiazhu">時依盛唐之制，百官轉對各奏本司公事。</span></p>
<p class="em2 strong"><span class="yinwen">38</span>契丹主攻勃海，拔其夫餘城，<span class="jiazhu">卽唐高麗之夫餘城也。時高麗王王建有國，限混同江而守之，混同江之西不能有也，故夫餘城屬勃海國。混同江卽鴨淥水。夫，音扶。</span>更命曰東丹國。<span class="jiazhu">更，工衡翻。</span>命其長子突欲鎭東丹，號人皇王，以次子德光守西樓，號元帥太子。<span class="jiazhu">爲突欲來奔張本。宋白曰：耶律德光本名耀屈之，慕中國文字，改焉。</span></p>
<p class="em2 strong">帝遣供奉官姚坤告哀於契丹。<span class="jiazhu">《考異》曰：《漢高祖實錄》作<span class="yinhao">「苗紳」</span>，今從《莊宗列傳》。</span>契丹主聞莊宗爲亂兵所害，慟哭曰：<span class="yinhao">「我朝定兒也。吾方欲救之，以勃海未下，不果往，致吾兒及此。」</span>哭不已。虜言<span class="yinhao">「朝定」</span>，猶華言朋友也。又謂坤曰：<span class="yinhao">「今天子聞洛陽有急，何不救？」</span>對曰：<span class="yinhao">「地遠不能及。」</span>曰：<span class="yinhao">「何故自立？」</span>坤爲言帝所以卽位之由，契丹主曰：<span class="yinhao">「漢兒喜飾說，毋多談！」</span><span class="jiazhu">爲，于僞翻。喜，許計翻。</span>突欲侍側，曰：<span class="yinhao">「牽牛以蹊人之田而奪之牛，可乎？」</span><span class="jiazhu">引《左傳》申叔之言。史言契丹慕中國，效中國人道書語。</span>坤曰：<span class="yinhao">「中國無主，唐天子不得已而立；亦猶天皇王初有國，豈強取之乎！」</span><span class="jiazhu">指言阿保機不肯受代、擊滅七部事也。強，如字。</span>契丹主曰：<span class="yinhao">「理當然。」</span><span class="jiazhu">聞姚坤言，不得不服。</span>又曰：<span class="yinhao">「聞吾兒專好聲色遊畋，<span class="jiaozhusup">【章：十二行本「畋」下有「不恤軍民」四字；乙十一行本同；退齋校同；張校同，云無註本亦無。】</span><span class="jiazhu">好，呼報翻。</span>宜其及此。我自聞之，舉家不飲酒，散遣伶人，解縱鷹犬。若亦效吾兒所爲，行自亡矣。」</span><span class="jiazhu">契丹主智識如此，固宜其能立國傳世也。</span>又曰：<span class="yinhao">「吾兒與我雖世舊，然屢與我戰爭；於今天子則無怨，足以脩好。若與我大河之北，吾不復南侵矣。」</span>坤曰：<span class="yinhao">「此非使臣之所得專也。」</span><span class="jiazhu">復，扶又翻；下復召、乃復同。</span>契丹主怒，囚之，旬餘，復召之，曰：<span class="yinhao">「河北恐難得，得鎭、定、幽州亦可也。」</span>給紙筆趣令爲狀，<span class="jiazhu">趣，讀曰促。</span>坤不可，欲殺之，韓延徽諫，乃復囚之。<span class="jiazhu">囚而復囚，欲姚坤之爲狀。縱使姚坤爲狀，中國肯割地而與之乎？此欲用抵冒度湟之故智耳。</span></p>
<p class="em2 strong"><span class="yinwen">39</span>丙子，葬光聖神閔孝皇帝于雍陵，<span class="jiazhu">雍陵在河南新安縣。《考異》曰：《實錄》：<span class="yinhao">「乙亥，梓宮發引，是日遷幸雍陵。」</span>按《莊宗實錄》哀册文云丙子，今從之。</span>廟號莊宗。</p>
<p class="em2 strong"><span class="yinwen">40</span>丁丑，鎭州留後王建立奏涿州刺史劉殷肇不受代，謀作亂，已討擒之。<span class="jiazhu">唐之方鎭，涿州，幽州節度屬郡也，不屬鎭州節度；而王建立得討之者，明宗初得天下，方鎭州郡反側者尙多，王建立明宗之所親者，越境討擒劉殷肇，奏以爲不受代，朝廷亦聽之耳。</span></p>
<p class="em2 strong"><span class="yinwen">41</span>己卯，置彰國軍於應州。<span class="jiazhu">《新》、《舊唐書·地埋志》未有應州，歐《史·職方考》始有應州，故屬大同節度而不載其建置之始；意晉王克用分雲州置應州也。《九域志》：化外州，應州領金城、混源二縣。竊意金城卽以明宗所生之地金鳳城置縣也；今置彰國軍節度，亦以帝鄕也。《匈奴須知》：應州東至幽州八百五十里。又薛《史·周密傳》，神武川屬應州。蓋朱邪執宜徙河東，始保神武川之黃花堆，沙陀由是而基霸業，故以其地置應州也。</span></p>
<p class="em2 strong"><span class="yinwen">42</span>門下侍郎、同平章事豆盧革、韋說奏事帝前，或時禮貌不盡恭；<span class="jiazhu">說，讀曰悅。</span>百官俸錢皆折估，<span class="jiazhu">折，之舌翻。估，音古，價也。</span>而革父子獨受實錢；百官自五月給，而革父子自正月給；由是衆論沸騰。說以孫爲子，奏官；受選人王傪賂，<span class="jiazhu">選，須絹翻。傪，七感翻，又音倉含翻。</span>除近官。<span class="jiazhu">近官，近畿州縣之官。</span>中旨以庫部郎中蕭希甫爲諫議大夫，革、說覆奏。希甫恨之，上疏言<span class="yinhao">「革、說不忠前朝，阿諛取容」</span>；因誣<span class="yinhao">「革強奪民田，縱田客殺人，說奪鄰家井，取宿藏物。」</span><span class="jiazhu">宿藏物，前人所窖藏而不及發取者。此蓋言藏之於井。</span>制貶革辰州刺史，說潊州刺史。<span class="jiazhu">潊，音敍。</span>庚辰，賜希甫金帛，擢爲散騎常侍。<span class="jiazhu">散，昔亶翻。騎，奇計翻。</span></p>
<p class="em2 strong"><span class="yinwen">43</span>辛巳，契丹主阿保機卒於夫餘城，<span class="jiazhu">卒，子恤翻。</span>述律后召諸將及酋長難制者之妻，<span class="jiazhu">酋，慈秋翻。長，知兩翻。</span>謂曰：<span class="yinhao">「我今寡居，汝不可不效我。」</span>又集其夫泣問曰：<span class="yinhao">「汝思先帝乎？」</span>對曰：<span class="yinhao">「受先帝恩，豈得不思！」</span>曰：<span class="yinhao">「果思之，宜往見之。」</span>遂殺之。<span class="jiazhu">爲述律后囚於阿保機墓張本。</span></p>
<p class="em2 strong"><span class="yinwen">44</span>癸未，再貶豆盧革費州司戶，韋說夷州司戶。甲申，革流陵州，說流合州。<span class="jiazhu">自唐末以來，流竄者率賜死，革、說其得至流所乎！</span></p>
<p class="em2 strong"><span class="yinwen">45</span>孟知祥陰有據蜀之志，閱庫中，得鎧甲二十萬，置左右牙等兵十六營，凡萬六千人，營於牙城內外。</p>
<p class="em2 strong"><span class="yinwen">46</span>八月，乙酉朔，日有食之。</p>
<p class="em2 strong"><span class="yinwen">47</span>丁亥，契丹述律后使少子安端少君守東丹，<span class="jiazhu">少，詩照翻。</span>與長子突欲奉契丹主之喪，將其衆發夫餘城。</p>
<p class="em2 strong"><span class="yinwen">48</span>初，郭崇韜以蜀騎兵分左、右驍衞等六營，凡三千人；步兵分左、右寧遠等二十營，凡二萬四千人。庚寅，孟知祥增置左、右衝山等六營，凡六千人，營於羅城內外；又置義寧等二十營，凡萬六千人，分戍管內州縣就食；<span class="jiazhu">因分戍而使就食於所戍州縣。</span>又置左、右牢城四營，凡四千人，分戍成都境內。</p>
<p class="em2 strong"><span class="yinwen">49</span>王公儼旣殺楊希望，<span class="jiazhu">事見上卷本年三月。</span>欲邀節鉞，揚言符習爲治嚴急，軍府衆情不願其還。<span class="jiazhu">治，直吏翻。</span>習還，至齊州，公儼拒之，習不敢前。<span class="jiazhu">齊州東至青州三百四十餘里，中間猶隔淄州。符習聞王公儼阻兵，遽不敢前，欲使之戡難，難矣。</span>公儼又令將士上表請己爲帥，<span class="jiazhu">帥，所類翻。</span>詔除登州刺史。</p>
<p class="em2 strong">公儼不時之官，託云軍情所留；帝乃徙天平節度使霍彥威爲平盧節度使，聚兵淄州，以圖攻取，<span class="jiazhu">《九域志》：淄州東北至青州一百二十里。</span>公儼懼，乙未，始之官。丁酉，彥威至青州，追擒之，幷其族黨悉斬之，支使北海韓叔嗣預焉。其子熙載將奔吳，密告其友汝陰進士李穀，穀送至正陽，<span class="jiazhu">《九域志》：潁州潁上縣有正陽鎭，在淮津之西。淮之東津曰東正陽，則吳境也。</span>痛飲而別。熙載謂穀曰：<span class="yinhao">「吳若用吾爲相，當長驅以定中原。」</span>穀笑曰：<span class="yinhao">「中原若用吾爲相，取吳如囊中物耳。」</span><span class="jiazhu">其後周世宗以李穀爲相，用其謀以取淮南；而韓熙載亦相南唐，終不能有所爲也。相，息亮翻。</span></p>
<p class="em2 strong"><span class="yinwen">50</span>庚子，幽州言契丹寇邊，命齊州防禦使安審通將兵禦之。</p>
<p class="em2 strong"><span class="yinwen">51</span>九月，壬戌，孟知祥置左、右飛棹兵六營，凡六千人，分戍濱江諸州，習水戰以備夔、峽。</p>
<p class="em2 strong"><span class="yinwen">52</span>癸酉，盧龍節度使李紹斌請復姓趙，<span class="jiazhu">歐《史》曰：趙德鈞，幽州人也，事劉守文、守光爲軍使，莊宗伐燕得之，賜姓名李紹斌。</span>從之，仍賜名德鈞。德鈞養子延壽尙帝女興平公主，故德鈞尤蒙寵任。延壽本蓨令劉邟之子也。<span class="jiazhu">蓨，音條。邟，若浪翻。</span></p>
<p class="em2 strong"><span class="yinwen">53</span>加楚王殷守尙書令。</p>
<p class="em2 strong"><span class="yinwen">54</span>契丹述律后愛中子德光，欲立之，<span class="jiazhu">中，讀曰仲。</span>至西樓，<span class="jiazhu">西樓，契丹上都也。先是，契丹主使德光留守。</span>命與突欲俱乘馬立帳前，謂諸酋長曰：<span class="yinhao">「二子吾皆愛之，莫知所立，汝曹擇可立者執其轡。」</span>酋長知其意，爭執德光轡讙躍曰：<span class="yinhao">「願事元帥太子。」</span>后曰：<span class="yinhao">「衆之所欲，吾安敢違。」</span>遂立之爲天皇王。突欲慍，帥數百騎欲奔唐，爲邏者所遏；<span class="jiazhu">讙，許元翻。慍，於問翻。朱子曰：慍，不是大段怒，但心裏略有不平意便是慍。邏，音郎佐翻。</span>述律后不罪，遣歸東丹。天皇王尊述律后爲太后，國事皆決焉。太后復納其姪爲天皇王后。<span class="jiazhu">復，扶又翻。</span>天皇王性孝謹，母病不食亦不食，侍於母前應對或不稱旨，<span class="jiazhu">稱，尺證翻。</span>母揚眉視之，輒懼而趨避，非復召不敢見也。<span class="jiazhu">復，扶又翻。</span>以韓延徽爲政事令。<span class="jiazhu">歐《史》，契丹以韓延徽爲相，號政事令。</span>聽姚坤歸復命，<span class="jiazhu">阿保機囚姚坤事見上。</span>遣其臣阿思沒骨餒來告哀。<span class="jiazhu">《考異》曰：《漢高祖實錄》作<span class="yinhao">「沒姑餒」</span>，今從《明宗實錄》及《會要》。</span></p>
<p class="em2 strong"><span class="yinwen">55</span>壬午，賜李繼曮名從曮。<span class="jiazhu">以子行待之也。</span></p>
<p class="em2 strong"><span class="yinwen">56</span>冬，十月，甲申朔，初賜文武官春冬衣。<span class="jiazhu">《五代會要》：同光三年，租庸院奏新定四京及諸道副使判官以下俸料，有春衣絹、冬衣絹。此蓋賜在京文武官以已成之衣。</span></p>
<p class="em2 strong"><span class="yinwen">57</span>昭武節度使、同平章事王延翰，<span class="jiazhu"><span class="yinhao">「昭武」</span>當作<span class="yinhao">「威武」</span>。</span>驕淫殘暴，己丑，自稱大閩國王。立宮殿，置百官，威儀文物皆倣天子之制，羣下稱之曰殿下。赦境內，追尊其父審知曰昭武王。<span class="jiazhu">爲王延翰不終張本。</span></p>
<p class="em2 strong"><span class="yinwen">58</span>靜難節度使毛璋，驕僭不法，訓卒繕兵，有跋扈之志，<span class="jiazhu">若毛璋者，其跋扈亦何能爲，不過欲據邠州耳。</span>詔以潁州團練使李承約爲節度副使以察之。壬辰，徙璋爲昭義節度使。<span class="jiazhu">莊宗改潞州昭義軍爲安義軍，尋復舊。</span>璋欲不奉詔，承約與觀察判官長安邊蔚從容說諭，<span class="jiazhu">蔚，音鬱。從，千容翻。說，式芮翻；下說之同。</span>久之，乃肯受代。</p>
<p class="em2 strong"><span class="yinwen">59</span>庚子，幽州奏契丹盧龍節度使盧文進來奔。<span class="jiazhu">盧文進入契丹見二百六十九卷梁均王貞明三年。</span>初，文進爲契丹守平州，帝卽位，遣間使說之，<span class="jiazhu">爲，于僞翻。間，古莧翻。</span>以易代之後，無復嫌怨。<span class="jiazhu">莊宗怨盧文進殺其弟而奔契丹，又引契丹而擾邊，今莊宗殂而明宗立，則無復嫌怨矣。</span>文進所部皆華人，思歸，乃殺契丹戍平州者，帥其衆十餘萬、車帳八千乘來奔。<span class="jiazhu">爲後盧文進又奔淮南張本。帥，讀曰率。</span></p>
<p class="em2 strong"><span class="yinwen">60</span>初，魏王繼岌、郭崇韜率蜀中富民輸犒賞錢五百萬緡，聽以金銀繒帛充，<span class="jiazhu">犒，苦到翻。繒，慈陵翻。</span>晝夜督責，有自殺者，給軍之餘，猶二百萬緡。至是，任圜判三司，知成都富饒，<span class="jiazhu">同光之末，任圜從軍伐蜀，故知其富饒。</span>遣鹽鐵判官、太僕卿趙季良爲孟知祥官告國信兼三都制置轉運使。<span class="jiazhu">帝卽位，加孟知祥侍中，故使趙季良奉官告國信入蜀，因制置轉運。</span>甲辰，季良至成都。蜀人欲皆不與，知祥曰：<span class="yinhao">「府庫他人所聚，輸之可也。州縣租稅，以贍鎭兵十萬，決不可得。」</span><span class="jiazhu">觀孟知祥此語，專制蜀土之心已呈露矣。</span>季良但發庫物，不敢復言制置轉運職事矣。<span class="jiazhu">復，扶又翻。</span></p>
<p class="em2 strong">安重誨以知祥及東川節度使董璋皆據險要，擁強兵，恐久而難制；又知祥乃莊宗近姻，<span class="jiazhu">孟知祥之妻，莊宗之從姊妹也。</span>陰欲圖之。客省使、泗州防禦使李嚴<span class="jiazhu">《職官分紀》：梁有客省使，宋因之，掌四方進奉及四夷朝貢、牧伯朝覲、賜酒饌饔餼及宰相近臣禁軍將校節儀、諸州進奉使賜物回詔之事。李嚴領泗州防禦耳，泗州時屬吳。</span>自請爲西川監軍，必能制知祥；己酉，以嚴爲西川都監，文思使太原朱弘昭爲東川副使。<span class="jiazhu">文思使，掌文思院，宋以爲西班使臣，以處武臣。</span>李嚴母賢明，謂嚴曰：<span class="yinhao">「汝前啓滅蜀之謀，<span class="jiazhu">事見二百七十三卷莊宗同光二年。</span>今日再往，必以死報蜀人矣。」</span><span class="jiazhu">爲李嚴爲孟知祥所殺張本。</span></p>
<p class="em2 strong"><span class="yinwen">61</span>舊制，吏部給告身，先責其人輸朱膠綾軸錢。<span class="jiazhu">宋白曰：故事，如封建諸王、內命婦及宰相、翰林學士、中書舍人、諸道節度、觀察、團練、防禦，日後卽中書帖官告院素綾紙褾軸，下所司書寫，印署畢，進入宣賜；其文武兩班幷諸道官員及奏薦將校，敕下後，並合是本道進奏院或本官自於所司送納朱膠綾紙價錢，各請出給。陸游曰：江鄰幾《嘉祐雜志》言唐告身初用紙，肅宗朝有用絹，貞元後始用綾。余在成都見周世宗除劉仁贍侍中告乃用紙，在金彥亨尙書之子處。</span>喪亂以來，<span class="jiazhu">喪，息浪翻。</span>貧者但受敕牒，多不取告身。<span class="jiazhu">受敕牒以照驗供職，苟得一時之祿利；告身，無其錢則不及取矣。</span>十一月，甲戌，吏部侍郎劉岳上言：<span class="yinhao">「告身有褒貶訓戒之辭，<span class="jiazhu">此中書所行辭也。</span>豈可使其人初不之覩！」</span>敕文班丞、郎、給、諫，<span class="jiazhu">丞、郎，謂尙書左右丞及二十四曹郎，給謂給事中，諫謂諫議大夫。</span>武班大將軍以上，宜賜告身。其後執政議，以爲朱膠綾軸，厥費無多，朝廷受以官祿，何惜小費！<span class="jiazhu"><span class="yinhao">「受」</span>，當作<span class="yinhao">「授」</span>。歐《史》曰：故事，吏部官告身皆輸朱膠綾軸錢然後給，其品高則賜之。貧者不能輸錢，往往但得敕牒而無告身。五代之亂，因以爲常，卑者無復給告身，中書但錄其制辭而編爲敕甲。劉岳建言，以謂<span class="yinhao">「制辭或任其才能，或褒其功行，或申之以訓誡，而受官者旣不給告身，皆不知受命之所以然，非王言所告詔之意，請一切賜之。」</span>由是百官皆賜告身，自岳始也。</span>乃奏：<span class="yinhao">「凡除官者更不輸錢，皆賜告身。」</span>當是時，所除正員官之外，其餘試銜、帖號止以寵激軍中將校而已，<span class="jiazhu">試銜，謂試某官某階，皆以入銜也。帖號，謂帖以諸銜將軍、郎將之號。</span>及長興以後，所除浸多，乃至軍中卒伍，使、州、鎭、戍胥吏，皆得銀青階及憲官，<span class="jiazhu">使，疏吏翻。使謂諸道節度使、觀察使司。御史臺官謂之憲官，此亦言試銜官也。</span>歲賜告身以萬數矣。<span class="jiazhu">史因賜告身，又言當時除授之濫。</span></p>
<p class="em2 strong"><span class="yinwen">62</span>閩王延翰蔑棄兄弟，襲位纔踰月，出其弟延鈞爲泉州刺史。延翰多取民女以充後庭，采擇不已。延鈞上書極諫，延翰怒，由是有隙。父審知養子延稟爲建州刺史，<span class="jiazhu">延稟本周氏子，王審知養以爲子。</span>延翰與書使之采擇，延稟復書不遜，亦有隙。十二月，延稟、延鈞合兵襲福州。延稟順流先至，<span class="jiazhu">自建溪順流東下福州，水路縈紆幾數百里，而水勢湍疾，輕舟朝發夕至。《九域志》：建州東南至福州五百二十里，蓋言陸路也。</span>福州指揮使陳陶帥衆拒之，兵敗，陶自殺。是夜，延稟帥壯士百餘人趣西門，<span class="jiazhu">帥，讀曰率。趣，七喻翻。</span>梯城而入，執守門者，發庫取兵仗。及寢門，延翰驚匿別室；辛卯旦，延稟執之，暴其罪惡，且稱延翰與妻崔氏共弒先王，<span class="jiazhu">誣以弒君父之罪。</span>告諭吏民，斬于紫宸門外。<span class="jiazhu">唐都長安，內中有紫宸殿、紫宸門，閩人僭倣其名耳。</span>是日，延鈞至城南，延稟開門納之，推延鈞爲威武留後。<span class="jiazhu">王延鈞，審知次子也。</span></p>
<p class="em2 strong"><span class="yinwen">63</span>癸巳，以盧文進爲義成節度使、同平章事。</p>
<p class="em2 strong"><span class="yinwen">64</span>庚子，以皇子從榮爲天雄節度使、同平章事。</p>
<p class="em2 strong"><span class="yinwen">65</span>趙季良等運蜀金帛十億至洛陽，<span class="jiazhu">《詩》：萬億及秭。《釋》云：萬億曰兆。孔穎達曰：萬億曰兆者，依如算法，億之數有大小二法，其小數以十爲等，十萬曰億，十億曰兆也。其大數以萬爲等，數萬至萬爲億，是萬萬爲億，又從億數至萬億爲兆，故《詩·頌》毛氏《傳》云，數萬至萬曰億，數億至億曰秭，兆在億秭之間，是大數之法。《魏風》刺在位貪殘：<span class="yinhao">「胡取禾三百億兮！」</span>魏國褊小，不應過多，故以小數言之，故云十萬曰億。今趙季良運金帛十億，若以小億計之則百萬耳，安能濟朝廷之匱乏哉？若以大億計之，則十萬萬也。未知孰是。</span>時朝廷方匱乏，賴此以濟。</p>
<p class="em2 strong"><span class="yinwen">66</span>是歲，吳越王鏐以中國喪亂，朝命不通，改元寶正；其後復通中國，乃諱而不稱。<span class="jiazhu">喪，昔浪翻。朝，直遙翻。復，扶又翻。《考異》曰：閻自若《唐末汎聞錄》云：<span class="yinhao">「同光四年，京師亂，朝命斷絕，鏐遂僭大號，改元保正；明年，明宗錫命至，乃去號，復用唐正朔。」</span>《紀年通譜》云：<span class="yinhao">「鏐雖外勤貢奉，而陰爲僭竊，私改年號於其國。其後子孫奉中朝正朔，漸諱改元事。及錢俶納土，凡其境內有石刻僞號者，悉使人交午鑿滅之。惟今杭州西湖落星山塔院中有鏐封此山爲壽星寶石山僞詔，刻之於石，雖經鑱毀，其文尙可讀，後題云『寶正六年，歲在辛卯』，明宗長興二年也；其元年卽天成元年也。好事者或傳曰『保正』，非也。」</span>余仁綽《閩王事迹》云：<span class="yinhao">「同光元年春，梁策錢鏐爲尙父；來年改寶正元年。永隆三年吳越世宗文穆王薨。」</span>林仁志《王氏啓運圖》云：<span class="yinhao">「同光元年，梁封浙東尙父爲吳越國王，尋自改元寶正。長興三年，吳越武肅王崩，子世皇嗣。永隆二年，吳越世皇崩，子成宗嗣。」</span>公綽、仁志所記年歲差繆，然可見錢氏改元及廟號，故兼載焉。至今兩浙民間猶謂錢鏐爲錢太祖。今參取諸書爲據。</span></p>
<div class="yeartoc" id="year_toc_927"><p class="strong"><span class="section" id="title-4"><span data-head-description="明宗聖德和武欽孝皇帝上之下" data-head-level="h4" data-head-title="天成二年">二年</span></span><span class="biaozhusup" data-rel="">（丁亥、九二七年）</span></p></div>
<p class="em2 strong"><span class="yinwen">1</span>春，正月，癸丑朔，帝更名亶。<span class="jiazhu">更，工行翻。</span></p>
<p class="em2 strong"><span class="yinwen">2</span>孟知祥聞李嚴來監其軍，惡之；<span class="jiazhu">惡，烏路翻。</span>或請奏止之，知祥曰：<span class="yinhao">「何必然，<span class="jiazhu">猶言何必如此也。</span>吾有以待之。」</span>遣吏至綿、劍迎候。<span class="jiazhu">綿、劍，二州名。</span>會武信節度使李紹文卒，知祥自言嘗受密詔許便宜從事，<span class="jiazhu">孟知祥自言嘗受莊宗密詔也。</span>壬戌，以西川節度副使、內外馬步軍都指揮使李敬周爲遂州留後，<span class="jiazhu">代李紹文。</span>趣之上道，<span class="jiazhu">趣，讀曰促。上，時兩翻。</span>然後表聞。嚴先遣使至成都，知祥自以於嚴有舊恩，<span class="jiazhu">孟知祥救李嚴之死，見二百六十八卷梁均王乾化二年。</span>冀其懼而自回，乃盛陳甲兵以示之，嚴不以爲意。</p>
<p class="em2 strong"><span class="yinwen">3</span>安重誨以孔循少侍宮禁，謂其諳練故事，知朝士行能，多聽其言。<span class="jiazhu">孔循少給事梁太祖帳中，唐末歷宣徽、樞密院，故安重誨意其諳練及知人。少，詩照翻。諳，烏含翻。行，下孟翻。</span>豆盧革、韋說旣得罪，<span class="jiazhu">見上年。</span>朝廷議置相，循意不欲用河北人，<span class="jiazhu">孔循少長河南，故不欲用河北人。</span>先已薦鄭珏，又薦太常卿崔協。任圜欲用御史大夫李琪；鄭珏素惡琪，<span class="jiazhu">惡，烏路翻。</span>故循力沮之，謂重誨曰：<span class="yinhao">「李琪非無文學，但不廉耳。宰相但得端重有器度者，足以儀刑多士矣。」</span>他日議於上前，上問誰可相者，重誨以協對。圜曰：<span class="yinhao">「重誨未悉朝中人物，<span class="jiazhu">悉，詳也。</span>爲人所賣。協雖名家，識字甚少。<span class="jiazhu">少，詩沼翻。</span>臣旣以不學忝相位，柰何更益以協，爲天下笑乎！」</span>上曰：<span class="yinhao">「宰相重任，卿輩更審議之。吾在河東時見馮書記多才博學，與物無競，此可相矣。」</span><span class="jiazhu">馮書記，謂馮道也。道事晉王克用爲河東掌書記。</span>旣退，孔循不揖，拂衣徑去，曰：<span class="yinhao">「天下事一則任圜，二則任圜，圜何者！<span class="jiazhu">孔循之衆辱任圜亦甚矣，而圜不以爲怒者，憚安重誨也。史言五季待宰相之輕。</span>使崔協暴死則已，不死會須相之。」</span>因稱疾不朝者數日，上使重誨諭之，方入。重誨私謂圜曰：<span class="yinhao">「今方乏人，協且備員，可乎？」</span>圜曰：<span class="yinhao">「明公捨李琪而相崔協，是猶棄蘇合之丸，<span class="jiazhu">《後漢書·西域傳》曰：大秦國合會諸香，煎其汁以爲蘇合。</span>取蛣蜣之轉也。」</span><span class="jiazhu">蛣蜣，蜣蜋也。陶隱居曰：莊子云，蛣蜣之智在於轉丸。其喜入人糞中，取屎丸而卻推之，俗名爲推丸。陸佃《埤雅》曰：蜣蜋黑甲，翅在甲下，五六月之間，經營穢場之下，車走糞丸，一前挽之，一後推之，若僕人轉車。蛣，去吉翻。蜣，丘良翻。</span>循與重誨共事，<span class="jiazhu">安重誨爲樞密使，孔循爲副使。</span>日短琪而譽協，<span class="jiazhu">譽，音余。</span>癸亥，竟以端明殿學士馮道及崔協並爲中書侍郎、同平章事。協，邠之曾孫也。<span class="jiazhu">崔邠，郾之兄也。</span></p>
<p class="em2 strong"><span class="yinwen">4</span>戊辰，王延稟還建州，王延鈞送之，將別，謂延鈞曰：<span class="yinhao">「善守先人基業，勿煩老兄再下！」</span>延鈞遜謝甚恭而色變。<span class="jiazhu">爲王延稟再下攻延鈞而敗死張本。</span></p>
<p class="em2 strong"><span class="yinwen">5</span>庚午，初令天下長吏每旬親引慮繫囚。<span class="jiazhu">引慮繫囚，卽《漢書》所謂錄囚徒也。自唐以來率曰慮囚。考之先儒音義，慮亦讀爲錄。</span></p>
<p class="em2 strong"><span class="yinwen">6</span>孟知祥禮遇李嚴甚厚，一日謁知祥，知祥謂曰：<span class="yinhao">「公前奉使王衍，歸而請兵伐蜀，莊宗用公言，遂致兩國俱亡。<span class="jiazhu">謂莊宗空國以伐蜀，蜀亡而謀臣死，根本虛，而莊宗亦亡。</span>今公復來，<span class="jiazhu">復，扶又翻。</span>蜀人懼矣。且天下皆廢監軍，<span class="jiazhu">罷諸道監軍，見本卷上年。</span>公獨來監吾軍，何也？」</span>嚴惶怖求哀，<span class="jiazhu">怖，普故翻。</span>知祥曰：<span class="yinhao">「衆怒不可遏也。」</span>遂揖下，斬之。<span class="jiazhu">李嚴卒如其母之言。</span>又召左廂馬步都虞候丁知俊，知俊大懼，知祥指嚴尸謂曰：<span class="yinhao">「昔嚴奉使，汝爲之副，然則故人也，爲我瘞之。」</span><span class="jiazhu">爲，于僞翻。瘞，於計翻。</span>因誣奏：<span class="yinhao">「嚴詐宣口敕，云代臣赴闕，<span class="jiazhu">言李嚴矯敕云代知祥，使知祥赴闕。</span>又擅許將士優賞，臣輒已誅之。」</span></p>
<p class="em2 strong">內八作使楊令芝以事入蜀，<span class="jiazhu">八作使，掌八作司之八作工匠。</span>至鹿頭關，聞嚴死，奔還。朱弘昭在東川，<span class="jiazhu">朱弘昭爲東川副使，與李嚴同時受命。</span>聞之，亦懼，謀歸洛；會有軍事，董璋使之入奏，弘昭僞辭然後行，由是得免。<span class="jiazhu">兩川跋扈之迹著矣，安重誨制之之術窮矣，及乎分鎭增兵，則兩川反矣。</span></p>
<p class="em2 strong"><span class="yinwen">7</span>癸酉，以皇子從厚同平章事，充河南尹，判六軍諸衞事。<span class="jiaozhusup">【章：十二行本「事」下有「從厚，從榮之母弟也」八字；孔本同；張校同；乙十一行本無「從厚」二字；退齋校同。】</span>從榮聞之，不悅。<span class="jiazhu">旣尹京邑，又握兵柄，地親權重，從榮惡其逼也，故不悅。爲從榮忌從厚張本。</span></p>
<p class="em2 strong"><span class="yinwen">8</span>己卯，加樞密使安重誨兼侍中，孔循同平章事。</p>
<p class="em2 strong"><span class="yinwen">9</span>吳馬軍都指揮使柴再用戎服入朝，御史彈之，再用恃功不服。侍中徐知誥陽於便殿誤通起居，退而自劾，<span class="jiazhu">劾，戶槪翻，又戶得翻。</span>吳王優詔不問，知誥固請奪一月俸；由是中外肅然。<span class="jiazhu">法之不行，自上犯之；法行於上，故中外肅然。</span></p>
<p class="em2 strong"><span class="yinwen">10</span>契丹改元天顯，葬其主阿保機於木葉山。<span class="jiazhu">契丹主以其所居爲上京，起樓其間，號西樓，又於其東千里起東樓，北三百里起北樓，南木葉山起南樓。按木葉山，契丹置錦州。《匈奴須知》：錦州東北至東京四百里，木葉山西南至上京三百里。則錦州與木葉山又是兩處。《通鑑》後書晉之齊王北遷至錦州，契丹令拜阿保機墓，則又似木葉山在錦州。歐《史》諸書言契丹於南木葉山起南樓，是在上京之南也。《須知》謂木葉山西南至上京三百里，是在上京東北也。無亦契丹中有南木葉山又有北木葉山邪？</span>述律太后左右有桀黠者，<span class="jiazhu">黠，下八翻。</span>后輒謂曰：<span class="yinhao">「爲我達語於先帝！」</span><span class="jiazhu">爲，于僞翻。</span>至墓所則殺之，前後所殺以百數。最後，平州人趙思溫當往，思溫不行，后曰：<span class="yinhao">「汝事先帝嘗親近，何爲不行？」</span>對曰：<span class="yinhao">「親近莫如后，后行，臣則繼之。」</span>后曰：<span class="yinhao">「吾非不欲從先帝於地下也，顧嗣子幼弱，國家無主，不得往耳。」</span>乃斷一腕，<span class="jiazhu">斷，音短。腕，烏貫翻。</span>令置墓中。思溫亦得免。</p>
<p class="em2 strong"><span class="yinwen">11</span>帝以冀州刺史烏震三將兵運糧入幽州，<span class="jiazhu">時契丹常以勁騎徜徉幽州四郊之外，抄掠糧運，故以三將兵運糧，善達者爲勞績。</span>二月，戊子，以震爲河北道副招討，領寧國節度使，<span class="jiazhu">寧國軍宣州，屬吳。</span>屯盧<span class="jiaozhusup">【蘆】</span>臺軍。<span class="jiazhu">句斷。盧［蘆］臺軍臨御河之岸，周建乾寧軍，東至滄州一百里，西至瀛州百七十里。</span>代泰寧節度使、同平章事房知溫歸兗州。<span class="jiazhu">房知溫本鎭兗州。</span></p>
<p class="em2 strong"><span class="yinwen">12</span>庚寅，以保義節度使石敬瑭兼六軍諸衞副使。<span class="jiazhu">石敬瑭時鎭陝州。</span></p>
<p class="em2 strong"><span class="yinwen">13</span>丙申，以從馬直指揮使郭從謙爲景州刺史，旣至，遣使族誅之。<span class="jiazhu">討其弒君之罪也。</span></p>
<p class="em2 strong"><span class="yinwen">14</span>高季興旣得三州，請朝廷不除刺史，<span class="jiazhu">去年以三州與高季興。</span>自以子弟爲之，不許。及夔州刺史潘炕罷官，<span class="jiazhu">潘炕，蜀王氏之舊臣。炕，苦浪翻。</span>季興輒遣兵突入州城，殺戍兵而據之。朝廷除奉聖指揮使西方鄴爲刺史，<span class="jiazhu">《五代會要》：應順元年改龍武、神武四十指揮爲捧聖左右軍，捧聖卽奉聖也。應順乃閔帝元年，而此時已有奉聖軍。</span>不受；又遣兵襲涪州，不克。<span class="jiazhu">《九域志》：涪州東至忠州三百五十里。高季興旣得夔、忠、萬三州，又襲涪州而不克。涪，音浮。</span>魏王繼岌遣押牙韓珙等部送蜀珍貨金帛四十萬，浮江而下，季興殺珙等於峽口，<span class="jiazhu">此峽口謂西陵峽口。珙，居勇翻。</span>盡掠取之。<span class="jiazhu">此去年事，蓋同光、天成間也。掠，奪也。</span>朝廷詰之，對曰：<span class="yinhao">「珙等舟行下峽，涉數千里，欲知覆溺之故，自宜按問水神。」</span><span class="jiazhu">此慢辭也。若《春秋》楚人答齊桓公問昭王南征不復之辭。</span>帝怒，壬寅，制削奪季興官爵，以山南東道節度使劉訓爲南面招討使、知荊南行府事，忠武節度使夏魯奇爲副招討使，將步騎四萬討之。東川節度使董璋充東南面招討使，新夔州刺史西方鄴副之，<span class="jiazhu">《考異》曰：按梓、夔皆在荊南之西南，而云東南面者，蓋據夔、梓所向言之耳。</span>將蜀兵下峽；<span class="jiazhu">此峽謂自瞿唐峽直至西陵峽口，所謂三峽也。</span>仍會湖南軍三面進攻。<span class="jiazhu">湖南軍，楚王馬殷之軍。</span></p>
<p class="em2 strong"><span class="yinwen">15</span>三月，甲寅，以李敬周爲武信留後。<span class="jiazhu">從孟知祥之請也。</span></p>
<p class="em2 strong"><span class="yinwen">16</span>丙辰，初置監牧，蕃息國馬。<span class="jiazhu">蕃，扶元翻。唐置監牧以畜馬。喪亂以來，馬政廢矣，今復置監牧以蕃息之。然此時監牧必置於幷、代之間，若河、隴諸州不能復盛唐之舊。是後帝問樞密使范延光馬數幾何，對曰：<span class="yinhao">「騎軍三萬五千。」</span>帝曰：<span class="yinhao">「吾居兵間四十年，太祖在太原時馬數不過七千，莊宗與梁戰河上，馬纔萬匹，今馬多矣，不能一天下，柰何？」</span>延光曰：<span class="yinhao">「一馬之費，足以養步卒五人。」</span>帝曰：<span class="yinhao">「肥戰馬以瘠吾人，其愧多矣。」</span>今因置監牧事，併錄之。</span></p>
<p class="em2 strong"><span class="yinwen">17</span>初，莊宗之克梁也，以魏州牙兵之力；及其亡也，皇甫暉、張破敗之亂亦由之。<span class="jiazhu">以魏州牙兵克梁事始二百六十九卷梁均王貞明元年，終二百七十卷莊宗同光元年。皇甫暉、張破敗之亂事見二百七十四卷天成元年。</span>趙在禮之徙滑州，不之官，亦實爲其下所制。<span class="jiazhu">事見上年。</span>在禮欲自謀脫禍，陰遣腹心詣闕求移鎭，帝乃爲之除皇甫暉陳州刺史，趙進貝州刺史，<span class="jiazhu">爲，于僞翻。皇甫暉、趙進，制趙在禮不得左右者也。</span>徙在禮爲橫海節度使；以皇子從榮鎭鄴都，命宣徽北院使范延光將兵送之，且制置鄴都軍事。乃出奉節等九指揮三千五百人，使軍校龍晊部之，<span class="jiazhu">晊，之日翻。</span>戍盧<span class="jiaozhusup">【蘆】</span>臺軍以備契丹，不給鎧仗，但繫幟於長竿以別隊伍，由是皆俛首而去。<span class="jiazhu">繫，音計。幟，昌志翻。別，彼列翻。俛，音免。</span>中塗聞孟知祥殺李嚴，軍中籍籍，已有訛言；旣至，會朝廷不次擢烏震爲副招討使，訛言益甚。</p>
<p class="em2 strong">房知溫怨震驟來代己，<span class="jiazhu">房知溫自莊宗時戍邊，以舉兵從帝建節；烏震自刺史領節，又代知溫爲副招討，故怨其驟。</span>震至，未交印。壬申，震召知溫及諸道先鋒馬軍都指揮使、齊州防禦使安審通博於東寨，<span class="jiazhu">時盧［蘆］臺戍軍夾河東西爲兩寨。</span>知溫誘龍晊所部兵殺震於席上，其衆譟於營外，<span class="jiazhu">譟者，烏震親兵也。歐《史》以爲譟者亂兵。誘，音酉。</span>安審通脫身走，奪舟濟河，將騎兵按甲不動。知溫恐事不濟，亦上馬出門，甲士攬其轡曰：<span class="yinhao">「公當爲士卒主，去欲何之？」</span>知溫紿之曰：<span class="yinhao">「騎兵皆在河西，不收取之，獨有步兵，何能集事！」</span>遂躍馬登舟濟河，與審通合謀擊亂兵，亂兵遂南行。騎兵徐踵其後，部伍甚整。亂者相顧失色，列炬宵行，疲於荒澤，詰朝，騎兵四合擊之，<span class="jiazhu">詰，去吉翻。</span>亂兵殆盡，餘衆復趣故寨，審通已焚之，亂兵進退失據，遂潰。其匿於叢薄溝塍<span class="jiazhu">塍，石陵翻。</span>得免者什無一二。范延光還至淇門，聞盧<span class="jiaozhusup">【蘆】</span>臺亂，發滑州兵復如鄴都，以備奔逸。</p>
<p class="em2 strong"><span class="yinwen">18</span>帝遣客省使李仁矩如西川，傳詔安諭孟知祥及吏民；<span class="jiazhu">以孟知祥殺李嚴，懼其不自安也。知祥自此浸驕。</span>甲戌，至成都。</p>
<p class="em2 strong"><span class="yinwen">19</span>劉訓兵至荊南，楚王殷遣都指揮使許德勳等將水軍屯岳州。<span class="jiazhu">以應劉訓也。</span>高季興堅壁不戰，求救於吳，吳人遣水軍援之。</p>
<p class="em2 strong"><span class="yinwen">20</span>夏，四月，庚寅，敕盧<span class="jiaozhusup">【蘆】</span>臺亂兵在營家屬並全門處斬。<span class="jiazhu">處，昌呂翻。自帝卽位已來，汴州張諫之亂，滑州于可洪之亂，以至盧［蘆］臺之亂，凡亂兵皆夷其家。然而流言不息，盻盻然疾視其上者相環也。此無他，以亂止亂故爾。</span>敕至鄴都，闔九指揮之門，驅三千五百家凡萬餘人於石灰窰，悉斬之，永濟渠爲之變赤。<span class="jiazhu">唐開元二十八年，魏州刺史盧暉徙永濟渠，自石灰窰引流至城西至魏橋以通江、淮之漕。爲，于僞翻。</span></p>
<p class="em2 strong"><span class="yinwen">21</span>朝廷雖知房知溫首亂，欲安反仄，癸巳，加知溫兼侍中。</p>
<p class="em2 strong"><span class="yinwen">22</span>先是，孟知祥遣牙內指揮使文水武漳迎其妻瓊華長公主及子仁贊於晉陽，<span class="jiazhu">孟仁贊後改名昶。</span>及鳳翔，<span class="jiazhu">行及鳳翔也。</span>李從曮聞知祥殺李嚴，止之，以聞，帝聽其歸蜀；丙申，至成都。</p>
<p class="em2 strong"><span class="yinwen">23</span>鹽鐵判官趙季良與孟知祥有舊，知祥奏留季良爲副使。朝廷不得已，丁酉，以季良爲西川節度副使。<span class="jiazhu">趙季良由此遂爲孟知祥佐命之臣。</span>李昊歸蜀，<span class="jiazhu">李昊隨王衍東遷，至是歸蜀。</span>知祥以爲觀察推官。</p>
<p class="em2 strong"><span class="yinwen">24</span>江陵卑濕，復值久雨，<span class="jiazhu">復，扶又翻。</span>糧道不繼，將士疾疫，劉訓亦寢疾；癸卯，帝遣樞密使孔循往視之，且審攻戰之宜。</p>
<p class="em2 strong"><span class="yinwen">25</span>五月，癸丑，以威武留後王延鈞爲本道節度使、<span class="jiaozhusup">【章：十二行本「使」下有「守中書令」四字；乙十一行本同；孔本同；張校同；退齋校同。】</span>琅邪王。</p>
<p class="em2 strong"><span class="yinwen">26</span>孔循至江陵，攻之不克，遣人入城說高季興；<span class="jiazhu">說，式芮翻。</span>季興不遜。丙寅，遣使賜湖南行營夏衣萬襲；丁卯，又遣使賜楚王殷鞍馬玉帶，督饋糧於行營，竟不能得。<span class="jiazhu">湖南、荊南輔車相依，雖厚賜楚人以督其饋軍，終不奉詔。</span>庚午，詔劉訓等引兵還。</p>
<p class="em2 strong"><span class="yinwen">27</span>楚王殷遣中軍使史光憲入貢，帝賜之駿馬十，美女二。過江陵，高季興執光憲而奪之，且請舉鎭自附於吳。徐溫曰：<span class="yinhao">「爲國者當務實效而去虛名。<span class="jiazhu">去，羌呂翻。</span>高氏事唐久矣，<span class="jiazhu">自唐滅梁，高氏卽事之。</span>洛陽去江陵不遠，<span class="jiazhu">《舊唐書·地理志》：洛陽至江陵一千三百一十五里。</span>唐人步騎襲之甚易，<span class="jiazhu">易，以豉翻。</span>我以舟師泝流救之甚難。夫臣人而弗能救，使之危亡，能無愧乎！」</span>乃受其貢物，辭其稱臣，聽其自附於唐。<span class="jiazhu">史言徐溫能自保其國，不務遠略。</span></p>
<p class="em2 strong"><span class="yinwen">28</span>任圜性剛直，且恃與帝有舊，<span class="jiazhu">任圜與帝同事莊宗，且全征蜀之兵以歸帝。</span>勇於敢爲，權倖多疾之。舊制，館券出於戶部，<span class="jiazhu">唐舊制：使臣出四方，皆自戶部給券。</span>安重誨請從內出，<span class="jiazhu">請從內出，則樞密院得專其事。</span>與圜爭於上前，往復數四，聲色俱厲。上退朝，宮人問上：<span class="yinhao">「適與重誨論事爲誰？」</span><span class="jiazhu">常語，近方爲適。</span>上曰：<span class="yinhao">「宰相。」</span>宮人曰：<span class="yinhao">「妾在長安宮中，<span class="jiazhu">此蓋唐時宮人，老於事者。</span>未嘗見宰相、樞密奏事敢如是者，蓋輕大家耳。」</span>上愈不悅，<span class="jiazhu">唐明宗起於行伍而爲天子，常疑宰相輕己。豆盧革、韋說之死，猶曰自取，然以此而斥任圜，卒亦置之死地，大誤矣。</span>卒從重誨議。<span class="jiazhu">卒，子恤翻。</span>圜因求罷三司，<span class="jiazhu">爲安重誨讒殺任圜張本。</span>詔以樞密承旨孟鵠充三司副使權判。<span class="jiazhu">五代置樞密院都承旨、副承旨，以諸衞將軍充。權判者，權判三司事也。</span>鵠，魏州人也。</p>
<p class="em2 strong"><span class="yinwen">29</span>六月，庚辰，太子詹事溫輦請立太子。</p>
<p class="em2 strong"><span class="yinwen">30</span>丙戌，門下侍郎、同平章事任圜罷守太子少保。</p>
<p class="em2 strong"><span class="yinwen">31</span>己丑，以宣徽北院使張延朗判三司。</p>
<p class="em2 strong"><span class="yinwen">32</span>壬辰，貶劉訓爲檀州刺史。<span class="jiazhu">以征荊南無功也。檀州密雲郡，因白檀古縣名以名州。</span></p>
<p class="em2 strong"><span class="yinwen">33</span>丙申，封楚王殷爲楚國王。</p>
<p class="em2 strong"><span class="yinwen">34</span>西方鄴敗荊南水車於峽中，復取夔、忠、萬三州。<span class="jiazhu">敗，補邁翻。</span></p>
</div></body></html>