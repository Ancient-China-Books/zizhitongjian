<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第九十二・晉紀十四・中宗元皇帝下・肅宗明皇帝上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="晉紀十四">晉紀十四</span></span></h1>
<p><span class="jiazhu">起玄黓敦牂<span class="biaozhusup" data-rel="">（壬午）</span>，盡昭陽協洽<span class="biaozhusup" data-rel="">（癸未）</span>，凡二年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="中宗元皇帝下">中宗元皇帝下</span></span></h5>
<div class="yeartoc" id="year_toc_322"><p class="strong"><span class="section" id="title-3"><span data-head-description="中宗元皇帝下" data-head-level="h4" data-head-title="永昌元年">永昌元年</span></span><span class="biaozhusup" data-rel="">（壬午、三二二年）</span></p></div>
<p class="em2 strong"><span class="yinwen">1</span>春，正月，郭璞復上疏，請因皇孫生，下赦令，<span class="jiazhu">璞去年已疏請肆赦，皇孫去年十一月生。復，扶又翻。</span>帝從之。乙卯，大赦，改元。</p>
<p class="em2 strong">王敦以璞爲記室參軍。璞善卜筮，知敦必爲亂，己預其禍，甚憂之。大將軍掾潁川陳述卒，<span class="jiazhu">掾，于絹翻。</span>璞哭之極哀，曰：<span class="yinhao">「嗣祖，焉知非福也！」</span><span class="jiazhu">陳述，字嗣祖，亦敦府僚也。焉，於虔翻。</span></p>
<p class="em2 strong">敦旣與朝廷乖離，乃羈錄朝士有時望者置己幕府。<span class="jiazhu">朝，直遙翻。</span>以羊曼及陳國謝鯤爲長史。曼，祜之兄孫也。曼、鯤終日酣醉，故敦不委以事。<span class="jiazhu">敦收時望，不過用西都諸王之故智耳。酣，戶甘翻。</span>敦將作亂，謂鯤曰：<span class="yinhao">「劉隗姦邪，將危社稷，吾欲除君側之惡，何如？」</span>鯤曰：<span class="yinhao">「隗誠始禍，然城狐社鼠。」</span><span class="jiazhu">後漢虞延曰：城狐社鼠，不畏熏燒。謂有所憑託也。又，中山王勝曰：社鼷不灌，屋鼠不熏，所託者然也。<span class="shu-ming">爾雅翼</span>曰：管仲稱社束木而塗之，鼠因往託焉，燻之則恐燒其木，灌之則恐敗其塗，此鼠之所以不可得而殺者，以社故也。以喻君之左右。</span>敦怒曰：<span class="yinhao">「君庸才，豈達大體！」</span>出爲豫章太守，<span class="jiazhu">守，式又翻。</span>又留不遣。</p>
<p class="em2 strong">戊辰，敦舉兵於武昌，上疏罪狀劉隗，稱：<span class="yinhao">「隗佞邪讒賊，威福自由，<span class="jiazhu">隗，五罪翻。</span>妄興事役，勞擾士民，賦役煩重，怨聲盈路。臣備位宰輔，不可坐視成敗，輒進軍致討，隗首朝懸，諸軍夕退。昔太甲顚覆厥度，幸納伊尹之忠，殷道復昌。<span class="jiazhu">湯崩，太甲顚覆湯之典刑，伊尹放之於桐。三年，太甲悔過，自怨自艾於桐，伊尹以冕服奉太甲復歸于亳。賴伊尹之訓，以圖厥終。古固有是事，然非人臣所當爲也。</span>願陛下深垂三思，<span class="jiazhu">三，息暫翻，又如字。</span>則四海乂安，社稷永固矣。」</span>沈充亦起兵於吳興以應敦，敦以充爲大都督、督護東吳諸軍事。敦至蕪湖，又上表罪狀刁協。帝大怒，乙亥，詔曰：<span class="yinhao">「王敦憑恃寵靈，敢肆狂逆，方朕太甲，欲見幽囚。是可忍也，孰不可忍！今親帥六軍以誅大逆，<span class="jiazhu">帥，讀曰率。</span>有殺敦者，封五千戶侯。」</span>敦兄光祿勳含乘輕舟逃歸于敦。</p>
<p class="em2 strong">太子中庶子溫嶠謂僕射周顗曰：<span class="yinhao">「大將軍此舉似有所在，當無濫邪？」</span>顗曰：<span class="yinhao">「不然，<span class="jiazhu">顗，魚豈翻。</span>人主自非堯、舜，何能無失，人臣安可舉兵以脅之！舉動如此，豈得云非亂乎！處仲狼抗無上，其意寧有限邪！」</span><span class="jiazhu">王敦，字處仲。狼似犬，銳頭白頰，高前廣後，貪而敢抗人，故以爲喻。處，昌呂翻。</span></p>
<p class="em2 strong">敦初起兵，遣使告梁州刺史甘卓，約與之俱下，卓許之。及敦升舟，而卓不赴，使參軍孫雙詣武昌諫止敦。敦驚曰：<span class="yinhao">「甘侯前與吾語云何，而更有異，正當慮吾危朝廷耳！吾今但除姦凶，若事濟，當以甘侯作公。」</span><span class="jiazhu">許卓作公，啗之以利，欲使同逆。</span>雙還報，卓意狐疑。或說卓：<span class="yinhao">「且僞許敦，待敦至都而討之。」</span><span class="jiazhu">說，輸芮翻。</span>卓曰：<span class="yinhao">「昔陳敏之亂，吾先從而後圖之，<span class="jiazhu">事見八十六卷惠帝永興二年、懷帝永嘉元年。</span>論者謂吾懼逼而思變，心常愧之；今若復爾，何以自明！」</span><span class="jiazhu">復，扶又翻；下同。</span></p>
<p class="em2 strong">卓使人以敦旨告順陽太守魏該，<span class="jiazhu">守，式又翻。</span>該曰：<span class="yinhao">「我所以起兵拒胡賊者，正欲忠於王室耳。今王公舉兵向天子，非吾所宜與也。」</span>遂絕之。<span class="jiazhu">史言甘卓不如魏該之忠果。</span></p>
<p class="em2 strong">敦遣參軍桓羆說譙王氶，請氶爲軍司。<span class="jiazhu">說，輸芮翻。氶，音拯。</span>氶歎曰：<span class="yinhao">「吾其死矣！地荒民寡，勢孤援絕，將何以濟！然得死忠義，夫復何求！」</span><span class="jiazhu">夫，音扶。復，扶又翻。</span>氶檄長沙虞悝爲長史，會悝遭母喪，<span class="jiazhu">悝，苦回翻。</span>氶往弔之，曰：<span class="yinhao">「吾欲討王敦，而兵少糧乏；<span class="jiazhu">少，詩沼翻。</span>且新到，恩信未洽。卿兄弟，湘中之豪俊，王室方危，金革之事，古人所不辭，<span class="jiazhu"><span class="shu-ming">禮記</span>：子夏問曰：<span class="yinhao">「三年之喪，卒哭，金革之事無避也者，禮歟？初有司歟？」</span>孔子曰：<span class="yinhao">「吾聞諸老耼，昔者魯公伯禽有爲爲之也。今以三年之喪，從其利者，吾弗知也。」</span><span class="shu-ming">春秋公羊傳</span>曰：古者臣有大喪，則君三年不呼其門；已練，可以弁冕，服金革之事，君使之，非也；臣行之，禮也。閔子要絰而服事，孔子蓋善之也。</span>將何以敎之？」</span>悝曰：<span class="yinhao">「大王不以悝兄弟猥劣，親屈臨之，敢不致死！然鄙州荒弊，難以進討；宜且收衆固守，傳檄四方，敦勢必分，分而圖之，庶幾可捷也。」</span><span class="jiazhu">幾，居希翻。</span>氶乃囚桓羆，以悝爲長史，以其弟望爲司馬，督護諸軍，與零陵太守尹奉、建昌太守長沙王循、衡陽太守淮陵劉翼、<span class="jiazhu">沈約曰：晉惠帝元康九年，分長沙東北下雋諸縣立建昌郡，至宋，爲巴陵郡。吳孫亮太平二年，分長沙西部都尉立衡陽郡。淮陵縣，屬臨淮郡，時亦分爲郡。</span>舂陵令長沙易雄，<span class="jiazhu">舂陵縣，本前漢之舂陵侯國，後徙國南陽，省；吳復立舂陵縣，屬零陵郡。<span class="shu-ming">姓譜</span>：易姓，齊有大夫易牙。</span>同舉兵討敦。雄移檄遠近，列敦罪惡，於是一州之內皆應氶。惟湘東太守鄭澹不從，<span class="jiazhu">吳孫亮太平二年，分長沙東部都尉立湘東郡。澹，徒覽翻。</span>氶使虞望討斬之，以徇四境。澹，敦姊夫也。</p>
<p class="em2 strong">氶遣主簿鄧騫至襄陽，<span class="jiazhu">晉梁州刺史鎭襄陽，自周訪始。宋白曰：襄陽，漢中廬縣地。</span>說甘卓曰：<span class="yinhao">「劉大連雖驕蹇失衆心，<span class="jiazhu">劉隗，字大連。說，輸芮翻；下同。</span>非有害於天下。大將軍以其私憾，稱兵向闕，此忠臣義士竭節之時也。公受任方伯，奉辭伐罪，乃桓、文之功也。」</span>卓曰：<span class="yinhao">「桓、文則非吾所能；然志在徇國，當共詳思之。」</span>參軍李梁說卓曰：<span class="yinhao">「昔隗囂跋扈，竇融保河西以奉光武，卒受其福。<span class="jiazhu">事見四十一卷漢光武建武五年至四十三卷十二年。卒，子恤翻。</span>今將軍有重望於天下，但當按兵坐以待之，使大將軍事捷，當委將軍以方面，不捷，朝廷必以將軍代之，何憂不富貴；而釋此廟勝，<span class="jiazhu">孫子曰：未戰而廟勝，得算多也；未戰而廟不勝，得算少也。</span>決存亡於一戰邪？」</span>騫謂梁曰：<span class="yinhao">「光武當創業之初，故隗、竇可以文服從容顧望。<span class="jiazhu">文服，謂非心服，特以虛文示相臣服而已。從，千容翻。</span>今將軍之於本朝，非竇融之比也；<span class="jiazhu">朝，直遙翻。</span>襄陽之於太府，<span class="jiazhu">襄陽以王敦府爲太府。</span>非河西之固也。使大將軍克劉隗，還武昌，增石城之戍，<span class="jiazhu">賢曰：石城故城，在復州沔陽縣東南。</span>絕荊、湘之粟，將軍將安歸乎！勢在人手，而曰我處廟勝，未之聞也。且爲人臣，國家有難，<span class="jiazhu">處，昌呂翻。難，乃旦翻。</span>坐視不救，於義安乎！」</span>卓尙疑之。騫曰：<span class="yinhao">「今旣不爲義舉，又不承大將軍檄，此必至之禍，愚智所見也。且議者之所難，以彼強而我弱也。今大將軍兵不過萬餘，其留者不能五千；而將軍見衆旣倍之矣。<span class="jiazhu">見，賢遍翻。</span>以將軍之威名，帥此府之精銳，杖節鳴鼓，以順討逆，豈王含所能禦哉！<span class="jiazhu">帥，讀曰率。</span>遡流之衆，勢不自救，<span class="jiazhu">謂敦兵以東下，若欲遡流西上以自救，勢不相及也。</span>將軍之舉武昌，若摧枯拉朽，尙何顧慮邪！<span class="jiazhu">拉，盧合翻。</span>武昌旣定，據其軍實，鎭撫二州，<span class="jiazhu">二州，謂荊、江也。</span>以恩意招懷士卒，使還者如歸，此呂蒙所以克關羽也。<span class="jiazhu">事見六十八卷漢獻帝建安二十四年。</span>今釋必勝之策，安坐以待危亡，不可以言智矣。」</span></p>
<p class="em2 strong">敦恐卓於後爲變，又遣參軍丹楊樂道融往邀之，必欲與之俱東。道融雖事敦，而忿其悖逆，<span class="jiazhu">悖，蒲內翻，又蒲沒翻。</span>乃說卓曰：<span class="yinhao">「主上親臨萬機，自用譙王爲湘州，非專任劉隗也。而王氏擅權日久，卒見分政，<span class="jiazhu">卒，讀曰猝；謂分任譙王氶等，政不專歸於王氏也。</span>便謂失職，背恩肆逆，<span class="jiazhu">背，蒲妹翻。</span>舉兵向闕。國家遇君至厚，今與之同，豈不違負大義，生爲逆臣，死爲愚鬼，永爲宗黨之恥，不亦惜乎！爲君之計，莫若僞許應命，而馳襲武昌，大將軍士衆聞之，必不戰自潰，大勳可就矣。」</span>卓雅不欲從敦，聞道融之言，遂決曰：<span class="yinhao">「吾本意也。」</span>乃與巴東監軍柳純、南平太守夏侯承、<span class="jiazhu">監，工銜翻。夏，戶雅翻。</span>宜都太守譚該等<span class="jiazhu"><span class="shu-ming">姓譜</span>：齊滅譚，子孫以國爲氏；漢有河南尹譚閎。又巴南大姓有譚氏，盤瓠之後。</span>露檄數敦逆狀，帥所統致討；<span class="jiazhu">數，所具翻。</span>遣參軍司馬讚、孫雙奉表詣臺；羅英至廣州，約陶侃同進。戴淵在江西，<span class="jiazhu">戴淵出鎭合肥，於建康爲江西。</span>先得卓書，表上之，<span class="jiazhu">上，時掌翻。</span>臺內皆稱萬歲。陶侃得卓信，卽遣參軍高寶帥兵北下。<span class="jiazhu">帥，讀曰率。</span>武昌城中傳卓軍至，人皆奔散。</p>
<p class="em2 strong">敦遣從母弟南蠻校尉魏乂、<span class="jiazhu">敦從母魏氏，乂其弟也。從，才用翻。</span>將軍李恆<span class="jiazhu">恆，戶登翻。</span>帥甲卒二萬攻長沙。長沙城池不完，資儲又闕，人情震恐。或說譙王氶，南投陶侃或退據零、桂。氶曰：<span class="yinhao">「吾之起兵，志欲死於忠義，豈可貪生苟免，爲奔敗之將乎！<span class="jiazhu">將，卽翻亮。</span>事之不濟，令百姓知吾心耳。」</span>乃嬰城固守。未幾，<span class="jiazhu">幾，魚豈翻。</span>虞望戰死，甘卓欲留鄧騫爲參軍，騫不可，乃遣參軍虞沖與騫偕至長沙，遺譙王氶書，勸之固守，當以兵出沔口，斷敦歸路，<span class="jiazhu">遺，于季翻。斷，丁管翻。</span>則湘圍自解。氶復書稱：<span class="yinhao">「江左中興，草創始爾，豈圖惡逆萌自寵臣。吾以宗室受任，志在隕命；而至止尙淺，凡百茫然。足下能卷甲電赴，猶有所及；<span class="jiazhu">卷，讀曰捲。</span>若其狐疑，則求我於枯魚之肆矣。」</span><span class="jiazhu">莊子見車轍鮒，鮒曰：<span class="yinhao">「豈無斗升之水以活我乎？」</span>莊子曰：<span class="yinhao">「待我決西江之水而迎汝。」</span>鮒曰：<span class="yinhao">「如君言，不如早索我於枯魚之肆。」</span></span>卓不能從。</p>
<p class="em2 strong"><span class="yinwen">2</span>二月，甲午，封皇子昱爲琅邪王。</p>
<p class="em2 strong"><span class="yinwen">3</span>後趙王勒立子弘爲世子。遣中山公虎將精卒四萬擊徐龕；<span class="jiazhu">將，卽亮翻。龕，苦含翻。</span>龕堅守不戰，虎築長圍守之。</p>
<p class="em2 strong"><span class="yinwen">4</span>趙主曜自將擊楊難敵，難敵逆戰不勝，退保仇池。仇池諸氐、羌及故晉王保將楊韜、隴西太守梁勛皆降於曜。<span class="jiazhu">降，戶江翻。</span>遷隴西萬餘戶於長安，進攻仇池。會軍中大疫，曜亦得疾，將引兵還；恐難敵躡其後，乃遣光國中郎將王獷說難敵，<span class="jiazhu">光國中郎將，趙所置也。獷，古猛翻。說，輸芮翻。</span>諭以禍福，難敵遣使稱藩。曜以難敵爲假黃鉞、都督益·寧·南秦·涼·梁·巴六州·隴上·西域諸軍事、上大將軍、益·寧·南秦三州牧、武都王。<span class="jiazhu">吳孫氏始置上大將軍。南秦州及巴州，曜創其名。其後北國率授楊氏南秦州刺史，據有陰平、武都二郡之地。</span></p>
<p class="em2 strong">秦州刺史陳安求朝於曜，曜辭以疾。安怒，以爲曜已卒，<span class="jiazhu">朝，直遙翻。卒，子恤翻。</span>大掠而歸。曜疾甚，乘馬輿而還。使其將呼延寔監輜重於後，<span class="jiazhu">監，工銜翻。重，直用翻。</span>安邀擊，獲之，謂寔曰：<span class="yinhao">「劉曜已死，子尙誰佐！吾當與子共定大業。」</span>寔叱之曰：<span class="yinhao">「汝受人寵祿而叛之，自視智能何如主上？吾見汝不日梟首於上邽市，<span class="jiazhu">梟，堅堯翻。</span>何謂大業！宜速殺我！」</span>安怒，殺之，以寔長史魯憑爲參軍。安遣其弟集帥騎三萬追曜，<span class="jiazhu">帥，讀曰率。騎，奇寄翻。</span>衞將軍呼延瑜逆擊，斬之。安乃還上邽，遣將襲汧城，拔之。<span class="jiazhu">汧縣，屬扶風郡。汧，苦堅翻。</span>隴上氐、羌皆附於安，有衆十餘萬，自稱大都督、假黃鉞、大將軍、雍·涼·秦·梁四州牧、涼王，<span class="jiazhu">雍，於用翻。</span>以趙募爲相國。魯憑對安大哭曰：<span class="yinhao">「吾不忍見陳安之死也！」</span>安怒，命斬之。憑曰：<span class="yinhao">「死自吾分，<span class="jiazhu">分，扶問翻。</span>懸吾頭於上邽市，觀趙之斬陳安也！」</span>遂殺之。曜聞之，慟哭曰：<span class="yinhao">「賢人，民之望也。陳安於求賢之秋而多殺賢者，吾知其無所爲也。」</span></p>
<p class="em2 strong">休屠王石武以桑城降趙，<span class="jiazhu">石武，蓋亦匈奴種。屠，直於翻。</span>趙以武爲秦州刺史，封酒泉王。</p>
<p class="em2 strong"><span class="yinwen">5</span>帝徵戴淵、劉隗入衞建康。隗至，百官迎于道，隗岸幘大言，<span class="jiazhu">岸幘者，幘微脫額也。</span>意氣自若。及入見，<span class="jiazhu">見，賢遍翻。</span>與刁協勸帝盡誅王氏；帝不許，隗始有懼色。</p>
<p class="em2 strong">司空導帥其弟中領軍邃、左衞將軍廙、侍中侃、彬及諸宗族二十餘人，每旦詣臺待罪。<span class="jiazhu">帥，讀曰率。從，才用翻。廙，羊至翻，又逸職翻。</span>周顗將入，導呼之曰：<span class="yinhao">「伯仁，以百口累卿！」</span><span class="jiazhu">累，力瑞翻。周顗，字伯仁，欲使顗保護導，以全其家也。</span>顗直入不顧。旣見帝，言導忠誠，申救甚至；帝納其言。顗喜飲酒，<span class="jiazhu">喜，許記翻。</span>至醉而出，導猶在門，又呼之。顗不與言，顧左右曰：<span class="yinhao">「今年殺諸賊奴，取金印如斗大，繫肘後。」</span>旣出，又上表明導無罪，言甚切至。導不之知，甚恨之。</p>
<p class="em2 strong">帝命還導朝服，召見之。導稽首曰：<span class="jiazhu">朝，直遙翻。稽，音啓。</span><span class="yinhao">「逆臣賊子，何代無之，不意今者近出臣族！」</span>帝跣而執其手曰：<span class="yinhao">「茂弘，方寄卿以百里之命，<span class="jiazhu">王導，字茂弘。孔氏曰：寄百里之命，謂攝君之政令。</span>是何言邪！」</span></p>
<p class="em2 strong">三月，以導爲前鋒大都督，加戴淵驃騎將軍。<span class="jiazhu">驃，匹妙翻。</span>詔曰：<span class="yinhao">「導以大義滅親，<span class="jiazhu">衞石碏之子厚，與公子州吁弒衞桓公，又與州吁如陳，碏使告于陳而殺之。君子曰：石碏，純臣也，惡州吁而厚與焉。大義滅親，其是之謂乎！</span>可以吾爲安東時節假之。」</span><span class="jiazhu">帝之初鎭揚州也，領安東將車。</span>以周顗爲尙書左僕射，王邃爲右僕射。帝遣王廙往諭止敦；敦不從而留之，廙更爲敦用。征虜將軍周札，素矜險好利，<span class="jiazhu">好，呼到翻。</span>帝以爲右將軍、都督石頭諸軍事。敦將至，帝使劉隗軍金城，<span class="jiazhu">金城，在丹楊江乘蒲洲上。</span>札守石頭，帝親被甲徇師於郊外。<span class="jiazhu">被，皮義翻。</span>以甘卓爲鎭南大將軍、侍中、都督荊·梁二州諸軍事，陶侃領江州刺史；使各帥所統以躡敦後。<span class="jiazhu">帥，讀曰率；下同。</span></p>
<p class="em2 strong">敦至石頭，欲攻劉隗。杜弘言於敦曰：<span class="yinhao">「劉隗死士衆多，未易可克；<span class="jiazhu">易，以豉翻。</span>不如攻石頭，周札少恩，<span class="jiazhu">少，詩沼翻。</span>兵不爲用，攻之必敗，札敗則隗自走矣。」</span>敦從之，以弘爲前鋒，攻石頭，札果開門納弘。敦據石頭，歎曰：<span class="yinhao">「吾不復得爲盛德事矣！」</span><span class="jiazhu">敦無君之心，形於言也。復，扶又翻。</span>謝鯤曰：<span class="yinhao">「何爲其然也！但使自今以往，日忘日去耳。」</span><span class="jiazhu">言日復一日，浸忘前事，則君臣猜嫌之迹亦日去耳。</span></p>
<p class="em2 strong">帝命刁協、劉隗、戴淵帥衆攻石頭，王導、周顗、郭逸、虞潭等三道出戰，協等兵皆大敗。太子紹聞之，欲自帥將士決戰；升車將出，中庶子溫嶠執鞚諫曰：<span class="jiazhu">鞚，苦貢翻。</span><span class="yinhao">「殿下國之儲副，柰何以身輕天下！」</span>抽劍斬鞅，乃止。</p>
<p class="em2 strong">敦擁兵不朝，<span class="jiazhu">朝，直遙翻：下同。</span>放士卒劫掠，宮省奔散，惟安東將軍劉超按兵直衞，及侍中二人侍帝側。帝脫戎衣，著朝服，<span class="jiazhu">著，陟略翻。</span>顧而言曰：<span class="yinhao">「欲得我處，當早言！何至害民如此！」</span>又遣使謂敦曰：<span class="jiazhu">使，疏吏翻。</span><span class="yinhao">「公若不忘本朝，於此息兵，則天下尙可共安；如其不然，朕當歸琅邪以避賢路。」</span></p>
<p class="em2 strong">刁協、劉隗旣敗，俱入宮，見帝於太極東除。<span class="jiazhu">除，殿陛也。</span>帝執協、隗手，流涕嗚咽，勸令避禍。協曰：<span class="yinhao">「臣當守死，不敢有貳。」</span>帝曰：<span class="yinhao">「今事逼矣，安可不行！」</span>乃令給協、隗人馬，使自爲計。協老，不堪騎乘，素無恩紀，募從者，皆委之，行至江乘，爲人所殺，送首於敦。隗奔後趙，官至太子太傅而卒。<span class="jiazhu">成帝咸和八年，劉隗從石虎戰死於潼關，豈卽此劉隗邪！</span></p>
<p class="em2 strong">帝令公卿百官詣石頭見敦，敦謂戴淵曰：<span class="yinhao">「前日之戰，有餘力乎？」</span>淵曰：<span class="yinhao">「豈敢有餘，但力不足耳！」</span>敦曰：<span class="yinhao">「吾今此舉，天下以爲何如？」</span>淵曰：<span class="yinhao">「見形者謂之逆，體誠者謂之忠。」</span>敦笑曰：<span class="yinhao">「卿可謂能言。」</span>又謂周顗曰：<span class="yinhao">「伯仁，卿負我！」</span><span class="jiazhu">愍帝建興元年，顗爲杜弢所困，投敦於豫章，故敦以爲德。</span>顗曰：<span class="yinhao">「公戎車犯順，下官親帥六軍，<span class="jiazhu">帥，讀曰率。</span>不能其事，使王旅奔敗，以此負公！」</span></p>
<p class="em2 strong">辛未，大赦；以敦爲丞相、都督中外諸軍、錄尙書事、江州牧，封武昌郡公，並讓不受。</p>
<p class="em2 strong">初，西都覆沒，四方皆勸進於帝。<span class="jiazhu">見九十卷建武元年。</span>敦欲專國政，忌帝年長難制，<span class="jiazhu">長，知兩翻。</span>欲更議所立，王導不從。及敦克建康，謂導曰：<span class="yinhao">「不用吾言，幾至覆族。」</span><span class="jiazhu">幾，居希翻。</span></p>
<p class="em2 strong">敦以太子有勇略，爲朝野所嚮，<span class="jiazhu">朝，直遙翻。</span>欲誣以不孝而廢之，大會百官，問溫嶠曰：<span class="yinhao">「皇太子以何德稱？」</span>聲色俱厲。嶠曰：<span class="yinhao">「鉤深致遠，蓋非淺局所量；<span class="jiazhu">量，音良。</span>以禮觀之，可謂孝矣。」</span><span class="jiazhu">言太子旣有鉤深致遠之才，而又盡事親之禮，所以解敦不孝之誣也。</span>衆皆以爲信然，敦謀遂沮。<span class="jiazhu">沮，在呂翻。</span></p>
<p class="em2 strong">帝召周顗於廣室，<span class="jiazhu">廣室，殿名。</span>謂之曰：<span class="yinhao">「近日大事，二宮無恙，諸人平安，大將軍固副所望邪？」</span><span class="jiazhu">恙，余亮翻。</span>顗曰：<span class="yinhao">「二宮自如明詔，臣等尙未可知。」</span>護軍長史郝嘏等勸顗避敦，<span class="jiazhu">顗代戴淵爲護軍將軍，以郝嘏爲長史。</span>顗曰：<span class="yinhao">「吾備位大臣，朝廷喪敗，寧可復草間求活，外投胡、越邪！」</span><span class="jiazhu">喪，息浪翻。復，扶又翻。</span>敦參軍呂猗，嘗爲臺郎，<span class="jiazhu">晉謂尙書郎爲臺郎。</span>性姦諂，戴淵爲尙書，惡之。<span class="jiazhu">惡，烏路翻。</span>猗說敦曰：<span class="yinhao">「周顗、戴淵，皆有高名，足以惑衆，近者之言，曾無怍色，<span class="jiazhu">謂二人答敦之言。怍，才各翻。</span>公不除之，恐必有再舉之憂。」</span>敦素忌二人之才，心頗然之，從容問王導曰：<span class="yinhao">「周、戴，南北之望，<span class="jiazhu">周顗，汝南人；戴淵，廣陵人。晉氏南渡，二人名冠當時。從，千容翻。</span>當登三司無疑也。」</span>導不答。又曰：<span class="yinhao">「若不三司，止應令僕邪？」</span><span class="jiazhu">三司，太尉、司徒、司空也；令僕，尙書令及左右僕射也。</span>又不答。敦曰：<span class="yinhao">「若不爾，正當誅爾！」</span>又不答。丙子，敦遣部將陳郡鄧岳收顗及淵。<span class="jiazhu">將，卽亮翻。</span>先是，敦謂謝鯤曰：<span class="jiazhu">先，悉薦翻。</span><span class="yinhao">「吾當以周伯仁爲尙書令，戴若思爲僕射。」</span><span class="jiazhu">戴淵，字若思。</span>是日，又問鯤：<span class="yinhao">「近來人情何如？」</span>鯤曰：<span class="yinhao">「明公之舉，雖欲大存社稷，然悠悠之言實未達高義。<span class="jiazhu">言衆人議敦舉兵向闕，非義舉也。</span>若果能舉用周、戴，則羣情帖然矣！」</span>敦怒曰：<span class="yinhao">「君粗疏邪！二子不相當，吾已收之矣！」</span>鯤愕然自失。參軍王嶠曰：<span class="yinhao">「『濟濟多士，文王以寧。』<span class="jiazhu"><span class="shu-ming">詩·大雅·文王</span>之詩。濟，子禮翻。</span>柰何戮諸名士！」</span>敦大怒，欲斬嶠，衆莫敢言。鯤曰：<span class="yinhao">「明公舉大事，不戮一人。嶠以獻替忤旨，便以釁鼓，<span class="jiazhu">君所謂可而有否焉，臣獻其否以成其可；君所謂否而有可焉，臣獻其可以替其否。釁鼓，殺人以血塗鼓也。忤，五故翻。</span>不亦過乎！」</span>敦乃釋之，黜爲領軍長史。<span class="jiazhu">大將軍府參軍黜爲領軍長史，足知敦府重於諸府矣。</span>嶠，渾之族孫也。</p>
<p class="em2 strong">顗被收，路經太廟，大言曰：<span class="yinhao">「賊臣王敦，傾覆社稷，枉殺忠臣；神祇有靈，當速殺之！」</span><span class="jiazhu">被，皮義翻。祇，翹移翻。</span>收人以戟傷其口，血流至踵，容止自若，觀者皆爲流涕。<span class="jiazhu">爲，于僞翻；下同。</span>幷戴淵殺之於石頭南門之外。</p>
<p class="em2 strong">帝使侍中王彬勞敦，<span class="jiazhu">勞，力到翻。</span>彬素與顗善，先往哭顗，然後見敦。敦怪其容慘，問之。彬曰：<span class="yinhao">「向哭伯仁，情不能已。」</span>敦怒曰：<span class="yinhao">「伯仁自致刑戮；且凡人遇汝，<span class="jiazhu">以王彬之爲人，顗以凡人遇之，亦可以見其風裁矣。</span>汝何哀而哭之？」</span>彬曰：<span class="yinhao">「伯仁長者，兄之親友；在朝雖無謇愕，<span class="jiazhu"><span class="yinhao">「愕」</span>，當作<span class="yinhao">「諤」</span>。朝，直遙翻。</span>亦非阿黨，而赦後加之極刑，所以傷惋也。」</span><span class="jiazhu">惋，烏貫翻。據<span class="shu-ming">元帝紀</span>，四月，敦入石頭，辛未，大赦。</span>因勃然數敦曰：<span class="jiazhu">數，所具翻。</span><span class="yinhao">「兄抗旌犯順，殺戮忠良，圖爲不軌，禍及門戶矣！」</span>辭氣慷慨，聲淚俱下。敦大怒，厲聲曰：<span class="yinhao">「爾狂悖乃至此，以吾爲不能殺汝邪！」</span>時王導在坐，爲之懼，<span class="jiazhu">悖，蒲內翻，又蒲沒翻。坐，徂臥翻。爲，于僞翻。</span>勸彬起謝。彬曰：<span class="yinhao">「腳痛不能拜；且此復何謝！」</span><span class="jiazhu">復，扶又翻；下同。</span>敦曰：<span class="yinhao">「腳痛孰若頸痛？」</span>彬殊無懼容，竟不肯拜。</p>
<p class="em2 strong">王導後料檢中書故事，<span class="jiazhu">料，音聊。</span>乃見顗救己之表，執之流涕曰：<span class="yinhao">「吾雖不殺伯仁，伯仁由我而死，<span class="jiazhu">自愧於敦三問不答之時也。</span>幽冥之中，負此良友！」</span></p>
<p class="em2 strong">沈充拔吳國，殺內史張茂。</p>
<p class="em2 strong">初，王敦聞甘卓起兵，大懼。卓兄子卬爲敦參軍，敦使卬歸說卓曰：<span class="jiazhu">說，輸芮翻；下同。</span><span class="yinhao">「君此自是臣節，不相責也。吾家計急，不得不爾。想便旋軍襄陽，當更結好。」</span><span class="jiazhu">好，呼到翻。</span>卓雖慕忠義，性多疑少決，<span class="jiazhu">少，詩沼翻。</span>軍于豬口，<span class="jiazhu"><span class="shu-ming">水經</span>：沔水東南逕江夏雲杜縣東，夏水從西來注之。<span class="shu-ming">註</span>云：卽䐗口也。䐗，與豬同。</span>欲待諸方同出軍，稽留累旬不前。敦旣得建康，乃遣臺使以騶虞幡駐卓軍。<span class="jiazhu">諸方，謂待諸方鎭同出軍也。騶虞，仁獸；故以騶虞幡駐軍。使，疏吏翻。</span>卓聞周顗、戴淵死，流涕謂卬曰：<span class="yinhao">「吾之所憂，正爲今日。<span class="jiazhu">爲，于僞翻；下同。</span>且使聖上元吉，太子無恙，<span class="jiazhu">恙，余亮翻。</span>吾臨敦上流，亦未敢遽危社稷。適吾徑據武昌，敦勢逼，必劫天子以絕四海之望，不如還襄陽，更思後圖。」</span>卽命旋軍。都尉秦康與樂道融說卓曰：<span class="yinhao">「今分兵斷彭澤，<span class="jiazhu">彭澤縣，屬豫章郡，彭蠡湖自此入于大江。分兵斷彭澤湖口，可使敦上下不得相通。斷，丁管翻。</span>使敦上下不得相赴，其衆自然離散，可一戰擒也。將軍起義兵而中止，竊爲將軍不取。且將軍之下，士卒各求其利，欲西還，亦恐不可得也。」</span>卓不從。道融晝夜泣諫，卓不聽；道融憂憤而卒。卓性本寬和，忽更強塞，<span class="jiazhu">此強，謂強暴也。塞，謂窒塞而不疏通。塞，悉則翻。</span>徑還襄陽，意氣騷擾，舉動失常，識者知其將死矣。</p>
<p class="em2 strong">王敦以西陽王羕爲太宰，<span class="jiazhu">羕，余亮翻。</span>加王導尙書令，王廙爲荊州刺史；改易百官及諸軍鎭，轉徙黜免者以百數；或朝行暮改，惟意所欲。敦將還武昌，謝鯤言於敦曰：<span class="yinhao">「公至都以來，稱疾不朝，是以雖建勳而人心實有未達。今若朝天子，<span class="jiazhu">朝，直遙翻；下同。</span>使君臣釋然，則物情皆悅服矣。」</span>敦曰：<span class="yinhao">「君能保無變乎？」</span>對曰：<span class="yinhao">「鯤近日入覲，主上側席，遲得見公，<span class="jiazhu">王者側席待賢，鯤用此語也。遲，直二翻，待也。</span>宮省穆然，必無虞也。<span class="jiazhu">穆然，和敬之意。</span>公若入朝，鯤請侍從。」</span><span class="jiazhu">從，才用翻。</span>敦勃然曰：<span class="yinhao">「正復殺君等數百人，亦復何損於時！」</span><span class="jiazhu">復，扶又翻。</span>竟不朝而去。夏，四月，敦還武昌。</p>
<p class="em2 strong">初，宜都內史天門周級<span class="jiazhu">吳孫晧永安六年，分武陵立天門郡。充縣有松梁山，山有石，石開處數十丈，其高，以弩仰射，不至其上，名天門，因此名郡。宋白曰：澧州石門縣，吳立天門郡，隋罷郡爲石門縣。</span>聞譙王氶起兵，使其兄子該潛詣長沙，申款於氶。<span class="jiazhu">申，明也；款，誠也。</span>魏乂等攻湘州急，氶遣該及從事邵陵周崎間出求救，<span class="jiazhu">此非潁川之邵陵。吳孫晧寶鼎元年，分零陵北部都尉立邵陵郡。崎，丘奇翻。間，古莧翻。</span>皆爲邏者所得。乂使崎語城中，稱大將軍已克建康，甘卓還襄陽，外援理絕。<span class="jiazhu">言以事理觀之，外援巳絕也。邏，郎佐翻。語，牛倨翻。</span>崎僞許之，旣至城下，大呼曰：<span class="yinhao">「援兵尋至，努力堅守！」</span>乂殺之。乂考該至死，竟不言其故，周級由是獲免。</p>
<p class="em2 strong">乂等攻戰日逼，敦又送所得臺中人書疏，令乂射以示氶。<span class="jiazhu">呼，火故翻。射，而亦翻。</span>城中知朝廷不守，莫不悵惋。<span class="jiazhu">惋，烏貫翻。</span>相持且百日，劉翼戰死，士卒死傷相枕。<span class="jiazhu">枕，職任翻。</span>癸巳，乂拔長沙，氶等皆被執。乂將殺虞悝，子弟對之號泣。悝曰：<span class="yinhao">「人生會當有死，今闔門爲忠義之鬼，亦復何恨！」</span><span class="jiazhu">悝，苦回翻。號，戶刀翻。復，扶又翻。</span></p>
<p class="em2 strong">乂以檻車載氶及易雄送武昌，佐吏皆奔散，惟主簿桓雄、西曹書佐韓階、<span class="jiazhu">府諸曹各有書佐。</span>從事武延，毀服爲僮從氶，不離左右。<span class="jiazhu">毀服者，毀其常服，爲僮奴之服。離，力智翻。</span>乂見桓雄姿貌舉止非凡人，憚而殺之。韓階、武延執志愈固。荊州刺史王廙承敦旨，殺氶於道中，<span class="jiazhu">廙，羊至翻，又逸職翻。</span>階、延送氶喪至都，葬之而去。易雄至武昌，意氣忼慨，曾無懼容。<span class="jiazhu">忼，口黨翻。</span>敦遣人以檄示雄而數之，雄曰：<span class="yinhao">「此實有之，惜雄位微力弱，不能救國難耳。<span class="jiazhu">難，乃旦翻。</span>今日之死，固所願也。」</span>敦憚其辭正，釋之，遣就舍。衆人皆賀之，雄笑曰：<span class="yinhao">「吾安得生！」</span>旣而敦遣人潛殺之。</p>
<p class="em2 strong">魏乂求鄧騫甚急，鄕人皆爲之懼，<span class="jiazhu">爲，于僞翻。</span>騫笑曰：<span class="yinhao">「此欲用我耳，彼新得州，多殺忠良，故求我以厭人望也。」</span><span class="jiazhu">厭，益涉翻。</span>乃往詣乂，乂喜曰：<span class="yinhao">「君，古之解揚也。」</span><span class="jiazhu"><span class="shu-ming">左傳</span>：楚子圍宋；晉使解揚如宋，使無降楚；鄭人囚而獻諸楚。楚子厚賂之，使反其言，不許；三，而許之。登諸樓車，使呼宋而告之；遂致其君命。楚子將殺之，使與之言曰：<span class="yinhao">「爾旣許不穀而反之，何故？速卽爾刑！」</span>對曰：<span class="yinhao">「受命而出，有死無霣，又可賂乎！臣之許君，以成命也；死而成命，臣之祿也。」</span>楚子舍之以歸。解，戶買翻。</span>以爲別駕。</p>
<p class="em2 strong">詔以陶侃領湘州刺史；王敦上侃復還廣州，加散騎常侍。<span class="jiazhu">上，時掌翻。</span></p>
<p class="em2 strong"><span class="yinwen">6</span>甲午，前趙羊后卒，諡曰獻文。</p>
<p class="em2 strong"><span class="yinwen">7</span>甘卓家人皆勸卓備王敦，卓不從，悉散兵佃作，<span class="jiazhu">佃，停年翻。</span>聞諫，輒怒。襄陽太守周慮密承敦意，詐湖中多魚，勸卓遣左右悉出捕魚。五月，乙亥，慮引兵襲卓於寢室，殺之，傳首於敦，幷殺其諸子。敦以從事中郎周撫督沔北諸軍事，代卓鎭沔中。<span class="jiazhu">自南鄭至襄陽，沔水所由也，故謂之沔中。</span>撫，訪之子也。</p>
<p class="em2 strong">敦旣得志，暴慢滋甚，四方貢獻多入其府，將相岳牧皆出其門。<span class="jiazhu">舜有四岳、十二牧，故後之居方面者，謂之岳牧。</span>以沈充、錢鳳爲謀主，唯二人之言是從，所譖無不死者。以諸葛瑤、鄧岳、周撫、李恆、謝雍爲爪牙。<span class="jiazhu">恆，戶登翻。</span>充等並凶險驕恣，大起營府，侵人田宅，剽掠市道，<span class="jiazhu">剽，匹妙翻。</span>識者咸知其將敗焉。</p>
<p class="em2 strong"><span class="yinwen">8</span>秋，七月，後趙中山公虎拔泰山，執徐龕送襄國；<span class="jiazhu">龕，苦含翻。</span>後趙王勒盛之以囊，於百尺樓上撲殺之，<span class="jiazhu">盛，時征翻。楊正衡曰：撲，弼角翻。</span>命王伏都等妻子刳而食之，<span class="jiazhu">龕殺王伏都，見上卷大興三年。</span>阬其降卒三千人。<span class="jiazhu">降，戶江翻。</span></p>
<p class="em2 strong"><span class="yinwen">9</span>兗州刺史郗鑒在鄒山三年，有衆數萬。<span class="jiazhu">愍帝建興元年，帝以鑒鎭鄒山，今旣數年矣，所謂三年有衆數萬者，言鑒旣鎭鄒山之後，三年之間，民歸之者有此數也。郗，丑之翻。</span>戰爭不息，百姓饑饉，掘野鼠、蟄燕而食之，<span class="jiazhu">燕，經秋而蟄。</span>爲後趙所逼，退屯合肥。尙書右僕射紀瞻，以鑒雅望清德，宜從容臺閣，<span class="jiazhu">從，千容翻。</span>上疏請徵之；乃徵拜尙書。徐、兗間諸塢多降於後趙，<span class="jiazhu">降，戶江翻。</span>後趙置守宰以撫之。</p>
<p class="em2 strong"><span class="yinwen">10</span>王敦自領寧、益二州都督。<span class="jiazhu">非君命，故史以自領書之。</span></p>
<p class="em2 strong">冬，十月，己丑，荊州刺史武陵康侯王廙卒。</p>
<p class="em2 strong">王敦以下邳內史王邃都督青、徐、幽、平四州諸軍事，鎭淮陰；衞將軍王含都督沔南諸軍事，領荊州刺史；武昌太守丹楊王諒爲交州刺史。<span class="jiazhu"><span class="shu-ming">考異</span>曰：<span class="shu-ming">諒傳</span>：<span class="yinhao">「永興三年，敦以諒爲交州。」</span>按：永興三年，卽惠帝光熙元年也，<span class="shu-ming">諒傳</span>誤。</span>使諒收交州刺史脩湛、新昌太守梁碩殺之。<span class="jiazhu">吳孫晧建衡三年，分交趾立新興郡，武帝太康三年，更名新昌郡。</span>諒誘湛，斬之。<span class="jiazhu">誘，音酉。</span>碩舉兵圍諒於龍編。<span class="jiazhu">龍編縣，屬交趾郡，州、郡皆治焉。</span></p>
<p class="em2 strong"><span class="yinwen">11</span>祖逖旣卒，後趙屢寇河南，拔襄城、城父，<span class="jiazhu">城父縣，前漢屬沛郡，後漢屬汝南郡，魏、晉屬譙國。此河南，槪言黃河之南，非專指河南郡也。父，音甫。</span>圍譙。豫州刺史祖約不能禦，退屯壽春。後趙遂取陳留，梁、鄭之間復騷然矣。<span class="jiazhu">復，扶又翻。</span></p>
<p class="em2 strong"><span class="yinwen">12</span>十一月，以臨潁元公荀組爲太尉；辛酉，薨。</p>
<p class="em2 strong"><span class="yinwen">13</span>罷司徒，幷丞相府。王敦以司徒官屬爲留府。<span class="jiazhu">敦還武昌，遙制朝政，故有留府在建康。</span></p>
<p class="em2 strong"><span class="yinwen">14</span>帝憂憤成疾，閏月，己丑，崩；<span class="jiazhu">年四十七。</span>司空王導受遺詔輔政。帝恭儉有餘而明斷不足，<span class="jiazhu">斷，丁亂翻。</span>故大業未復而禍亂內興。庚寅，太子卽皇帝位，大赦，尊所生母荀氏爲建安君。</p>
<p class="em2 strong"><span class="yinwen">15</span>十二月，趙主曜葬其父母於粟邑，大赦。陵下周二里，上高百尺，<span class="jiazhu">高，居傲翻。</span>計用六萬夫，作之百日乃成。役者夜作，繼以脂燭，民甚苦之。游子遠諫，不聽。</p>
<p class="em2 strong"><span class="yinwen">16</span>後趙濮陽景侯張賓卒，<span class="jiazhu">濮，博木翻。</span>後趙王勒哭之慟，曰：<span class="yinhao">「天不欲成吾事邪，何奪吾右侯之早也！」</span>程遐代爲右長史。遐，世子弘之舅也，勒每與遐議，有所不合，輒歎曰：<span class="yinhao">「右侯捨我去，乃令我與此輩共事，豈非酷乎！」</span><span class="jiazhu">酷，慘也，虐也，言天奪張賓之年，何其虐我之慘也。</span>因流涕彌日。</p>
<p class="em2 strong"><span class="yinwen">17</span>張茂使將軍韓璞帥衆取隴西、南安之地，置秦州。<span class="jiazhu">南陽王保旣死，陳安不能有，茂遂取之。帥，讀曰率。</span></p>
<p class="em2 strong"><span class="yinwen">18</span>慕容廆遣其世子皝襲段末柸，入令支，<span class="jiazhu">皝，戶廣翻。令支縣，漢屬遼西郡，晉省，段氏據其地。應劭曰：令，音鈴。師古音郎定翻。支，裴松之音其兒翻。</span>掠其居民千餘家而還。</p>
<h5><span class="section" id="title-4"><span data-head-description="" data-head-level="h3" data-head-title="肅宗明皇帝上">肅宗明皇帝上</span></span></h5>
<p class=""><span class="jiazhu">諱紹，字道畿，元帝長子也。<span class="shu-ming">諡法</span>：思慮果遠曰明。</span></p>
<div class="yeartoc" id="year_toc_323"><p class="strong"><span class="section" id="title-5"><span data-head-description="肅宗明皇帝上" data-head-level="h4" data-head-title="太寧元年">太寧元年</span></span><span class="biaozhusup" data-rel="">（癸未、三二三年）</span></p></div>
<p class="em2 strong"><span class="yinwen">1</span>春，正月，成李驤、任回寇臺登，<span class="jiazhu">臺登縣，屬越巂郡。<span class="shu-ming">九州要記</span>曰：臺登縣有奴諾川，鸚鸝山、黑水之間，若水出其下；黃帝子昌意降居若水，卽此。</span>將軍司馬玖戰死，越巂太守李釗、漢嘉太守王載<span class="jiazhu">漢嘉本前漢青衣縣，屬蜀郡；後漢順帝陽嘉二年，更名漢嘉；蜀分爲漢嘉郡。釗，音昭。</span>皆以郡降于成。<span class="jiazhu">降，戶江翻。</span></p>
<p class="em2 strong"><span class="yinwen">2</span>二月，庚戌，葬元帝于建平陵。</p>
<p class="em2 strong"><span class="yinwen">3</span>三月，戊寅朔，改元。</p>
<p class="em2 strong"><span class="yinwen">4</span>饒安、東光、安陵三縣災，<span class="jiazhu">三縣皆屬渤海郡，惟東光，漢舊縣；饒安縣，前漢之千童縣也，後漢靈帝改曰饒安；安陵縣，晉置。時皆爲後趙之地。</span>燒七千餘家，死者萬五千人。</p>
<p class="em2 strong"><span class="yinwen">5</span>後趙寇彭城、下邳，徐州刺史卞敦與征北將軍王邃退保盱眙。<span class="jiazhu">盱眙，音吁怡。</span>敦，壼之從父兄也。<span class="jiazhu">壼，苦本翻。從，才用翻。</span></p>
<p class="em2 strong"><span class="yinwen">6</span>王敦謀篡位，諷朝廷徵己；帝手詔徵之。夏，四月，加敦黃鉞、班劍，<span class="jiazhu">劉良<span class="shu-ming">文選註</span>曰：班劍，謂執劍而從行者也。呂向曰：班，列也，言使勇士行列持劍以爲儀仗也。李周翰曰：班劍，木劍無刃，假作劍形，畫之以文，故曰班也。<span class="shu-ming">晉志</span>，文武官公，給虎賁二十人，持班劍。</span>奏事不名，入朝不趨，劍履上殿。<span class="jiazhu">朝，直遙翻。上，時掌翻。</span>敦移鎭姑孰，屯于湖，<span class="jiazhu">姑孰，前漢丹楊春穀縣地，今太平州當塗縣，卽姑孰之地。縣南三里，有姑孰溪，西入大江。于湖縣，本吳督農校尉治，武帝太康二年，分丹楊縣立于湖縣。杜佑曰：宣州當塗縣城，卽晉姑孰城。于湖故城在縣南。張舜民曰：今太平州跨姑孰溪。陸游曰：姑孰城在當塗北，今州城正據姑孰溪；溪東南數峯如黛，蓋青山也。自姑孰溪行夾中，三十里至大信口，出口，泝江過大、小褐山磯，又過蟂磯。蕪湖，卽于湖，並大江有王敦城，氣象宏敞。並，步浪翻。<span class="shu-ming">考異</span>曰：<span class="shu-ming">晉春秋</span>及<span class="shu-ming">後魏書·僭晉傳</span>云<span class="yinhao">「屯蕪湖」</span>；<span class="shu-ming">晉書·明帝紀</span>云<span class="yinhao">「下屯于湖」</span>，今從之。</span>以司空導爲司徒，敦自領揚州牧。敦欲爲逆，王彬諫之甚苦。敦變色，目左右，將收之。彬正色曰：<span class="yinhao">「君昔歲殺兄，今又殺弟邪！」</span><span class="jiazhu"><span class="shu-ming">晉書·王彬傳</span>，以爲彬從兄稜爲敦所害，故云然。余據殺稜者王如，雖出於敦之意，猶假手於如也；且稜於敦爲從弟。此言殺兄，蓋以敦殺王澄也，事見八十八卷懷帝永嘉六年。</span>敦乃止，以彬爲豫章太守。</p>
<p class="em2 strong"><span class="yinwen">7</span>後趙王勒遣使結好於慕容廆，廆執送建康。<span class="jiazhu">好，呼到翻。</span></p>
<p class="em2 strong"><span class="yinwen">8</span>成李驤等進攻寧州，刺史褒中壯公王遜使將軍姚嶽等拒之，戰於螗蜋，<span class="jiazhu">據<span class="shu-ming">水經註</span>：螗蜋，卽堂狼縣也，前漢屬犍爲郡，後漢省。<span class="shu-ming">郡國志</span>：犍爲屬國朱提縣有堂狼山，山多毒草，盛夏之月，飛鳥過之不能得去。蜀置朱提郡，堂狼縣屬焉。</span>成兵大敗。嶽追至瀘水，成兵爭濟，溺死者千餘人。嶽以道遠，不敢濟而還。<span class="jiazhu">溺，奴狄翻。還，從宣翻，又如字。</span>遜以嶽不窮追，大怒，鞭之；怒甚，冠裂而卒。遜在州十四年，<span class="jiazhu">懷帝永嘉四年，遜至寧州，至是適十四年。</span>威行殊俗。州人立其子堅行州府事，<span class="jiazhu">州，寧州；府，南夷校尉府也。</span>詔除堅寧州刺史。</p>
<p class="em2 strong"><span class="yinwen">9</span>廣州刺史陶侃遣兵救交州；未至，梁碩拔龍編，奪刺史王諒節，諒不與，碩斷其右臂。諒曰：<span class="yinhao">「死且不避，斷臂何爲！」</span><span class="jiaozhusup">【嚴：「爲」改「有」。】</span><span class="jiazhu">斷，丁管翻。</span>踰旬而卒。</p>
<p class="em2 strong"><span class="yinwen">10</span>六月，壬子，立妃庾氏爲皇后；以后兄中領軍亮爲中書監。</p>
<p class="em2 strong"><span class="yinwen">11</span>梁碩據交州，凶暴失衆心。陶侃遣參軍高寶攻碩，斬之。詔以侃領交州刺史，進號征南大將軍、開府儀同三司。未幾，吏部郎阮放求爲交州刺史，許之。<span class="jiazhu">幾，居豈翻。</span>放行至寧浦，<span class="jiazhu"><span class="shu-ming">廣州記</span>曰：漢獻帝建安二十三年，吳分鬱林郡立寧浦郡。<span class="shu-ming">晉太康地志</span>曰：武帝太康七年，改合浦屬國都尉立寧浦郡。唐爲橫州寧浦縣。浦，滂五翻。</span>遇高寶，爲寶設饌，<span class="jiazhu">爲，于僞翻。饌，雛睆翻，又雛戀翻。</span>伏兵殺之。寶兵擊放，放走，得免，至州少時，病卒。<span class="jiazhu">少，詩沼翻。<span class="shu-ming">考異</span>曰：<span class="shu-ming">放傳</span>云：<span class="yinhao">「成帝幼沖，庾氏執政，放求爲交州，」</span>下乃云<span class="yinhao">「逢高寶平梁碩還，」</span>非成帝時也，<span class="shu-ming">放傳</span>誤。</span>放，咸之族子也。<span class="jiazhu">阮咸有名於魏、晉之間。</span></p>
<p class="em2 strong"><span class="yinwen">12</span>陳安圍趙征西將軍劉貢于南安，休屠王石武自桑城引兵趣上邽以救之，<span class="jiazhu">屠，直於翻。趣，七喻翻。</span>與貢合擊安，大破之。安收餘騎八千，走保隴城。<span class="jiazhu">騎，奇寄翻。</span>秋，七月，趙主曜自將圍隴城，別遣兵圍上邽。安頻出戰，輒敗。右軍將軍劉幹攻平襄，克之，<span class="jiazhu">平襄縣，漢屬天水郡，晉屬略陽郡。</span>隴上諸縣悉降。<span class="jiazhu">降，戶江翻；下同。</span>安留其將楊伯支、姜沖兒守隴城，自帥精騎突圍，出奔陜中。<span class="jiazhu">陜中，在隴城南。陜，與陿同，戶夾翻。</span>曜遣將軍平先等追之。安左揮七尺大刀，右運丈八蛇矛，近則刀矛俱發，輒殪五六人，<span class="jiazhu">殪，壹計翻。</span>遠則左右馳射而走。先亦勇捷如飛，與安搏戰，三交，遂奪其蛇矛。<span class="jiazhu">三交，戰三合也。</span>會日暮雨甚，安棄馬與左右匿於山中；趙兵索之，不知所在。<span class="jiazhu">索，山客翻。</span>明日，安遣其將石容覘趙兵，<span class="jiazhu">將，卽亮翻。覘，丑廉翻，又丑豔翻。</span>趙輔威將軍呼延青人獲之，拷問安所在，<span class="jiazhu">拷，苦皓翻；掠也，擊也。</span>容卒不肯言，<span class="jiazhu">卒，子恤翻。</span>青人殺之。雨霽，青人尋其迹，獲安於澗曲，斬之。安善撫將士，與同甘苦，及死，隴上人思之，爲作<span class="shu-ming">壯士之歌</span>。<span class="jiazhu"><span class="shu-ming">歌</span>曰：<span class="yinhao">「隴上壯士有陳安，軀幹雖小腹中寬，愛養將士同心肝，䯀驄交馬鐵瑕鞍。七尺大刀奮如湍，丈八蛇矛左右盤，十盪十決無當前。戰始三交失蛇予，棄我䯀驄竄巖幽，爲我外援而懸頭；西流之水東流河，一去不還柰子何！」</span>爲，于僞翻。</span>楊伯支斬姜沖兒，以隴城降；別將宋亭斬趙募，以上邽降。曜徙秦州大姓楊、姜諸族二千餘戶于長安。氐、羌皆送任請降；<span class="jiazhu">任，質任也。</span>以赤亭羌酋姚弋仲爲平西將軍，封平襄公。<span class="jiazhu">酋，慈由翻。</span></p>
<p class="em2 strong"><span class="yinwen">13</span>帝畏王敦之逼，欲以郗鑒爲外援，<span class="jiazhu">郗，丑之翻。</span>拜鑒兗州刺史，都督揚州江西諸軍事，鎭合肥。王敦忌之，表鑒爲尙書令。八月，詔徵鑒還，道經姑孰，敦與之論西朝人士，曰：<span class="yinhao">「樂彥輔，短才耳，考其實，豈勝滿武秋邪！」</span><span class="jiazhu">時江東謂洛都爲西朝。樂廣，字彥輔。滿奮，字武秋。朝，直遙翻。</span>鑒曰：<span class="yinhao">「彥輔道韻平淡，愍懷之廢，柔而能正；武秋失節之士，安得擬之！」</span><span class="jiazhu">事見八十三卷惠帝永康元年，滿奮旣收東宮官屬之辭太子者，趙王倫之篡，奮又奉璽綬，故謂之失節。</span>敦曰：<span class="yinhao">「當是時，危機交急。」</span>鑒曰：<span class="yinhao">「丈夫當死生以之。」</span>敦惡其言，不復相見，<span class="jiazhu">惡，烏路翻。復，扶又翻。</span>久留不遣。敦黨皆勸敦殺之，敦不從。鑒還臺，遂與帝謀討敦。</p>
<p class="em2 strong"><span class="yinwen">14</span>後趙中山公虎帥步騎四萬擊安東將軍曹嶷，<span class="jiazhu">帥，讀曰率。嶷，魚力翻。</span>青州郡縣多降之，遂圍廣固。<span class="jiazhu"><span class="shu-ming">水經註</span>：廣固城，在漢齊郡廣縣西北四里，四周絕澗，阻水深隍，曹嶷所築也。<span class="shu-ming">九域志</span>：廣固城，古樂安城。今按青州益都縣西四十里有廣固城，杜佑曰：有大澗甚廣，因曰廣固。降，戶江翻。</span>嶷出降，送襄國殺之，阬其衆三萬。虎欲盡殺嶷衆，青州刺史劉徵曰：<span class="yinhao">「今留徵，使牧民也；無民焉牧，<span class="jiazhu">焉，於虔翻。</span>徵將歸耳！」</span>虎乃留男女七百口配徵，使鎭廣固。</p>
<p class="em2 strong"><span class="yinwen">15</span>趙主曜自隴上西擊涼州，遣其將劉咸攻韓璞於冀城，呼延晏攻寧羌護軍陰鑒於壁，<span class="jiazhu">桑壁，當在南安界。</span>曜自將戎卒二十八萬軍于河上，<span class="jiazhu">將，卽亮翻。</span>列營百餘里，金鼓之聲動地，河水爲沸，張茂臨河諸戍，皆望風奔潰。曜揚聲欲百道俱濟，直抵姑臧，涼州大震。參軍馬岌勸茂親出拒戰，長史氾禕怒，請斬之。岌曰：<span class="yinhao">「氾公糟粕書生，刺舉小才，<span class="jiazhu"><span class="shu-ming">莊子</span>曰：桓公讀書於堂上，輪扁斲輪於堂下，問桓公曰：<span class="yinhao">「敢問公所讀者何言也？」</span>公曰：<span class="yinhao">「聖人之書也。」</span>曰：<span class="yinhao">「聖人在乎？」</span>曰：<span class="yinhao">「已死矣。」</span>曰：<span class="yinhao">「然則君之所讀者，古人之糟粕已矣，古之人與其不可傳者死矣。」</span>陸德明曰：糟，音曹。李云：酒滓也。粕，普各翻；糟爛爲粕。刺者，以直傷人；舉者，招人之過。氾，音凡。</span>不思家國大計。明公父子欲爲朝廷誅劉曜有年矣，<span class="jiazhu">爲，于僞翻；下爲明同。</span>今曜自至，遠近之情，共觀明公此舉，當立信勇之驗以副秦、隴之望，力雖不敵，勢不可以不出。」</span>茂曰：<span class="yinhao">「善！」</span>乃出屯石頭。<span class="jiazhu">石頭，在姑臧城東。</span>茂謂參軍陳珍曰：<span class="yinhao">「劉曜舉三秦之衆，乘勝席卷而來，<span class="jiazhu">言新破陳安，乘勝而來也。卷，讀曰捲。</span>將若之何？」</span>珍曰：<span class="yinhao">「曜兵雖多，精卒至少，<span class="jiazhu">少，詩沼翻。</span>大抵皆氐、羌烏合之衆，恩信未洽，且有山東之虞，<span class="jiazhu">謂方與石勒相圖也。</span>安能捨其腹心之疾，曠日持久，與我爭河西之地邪！若二旬不退，珍請得弊卒數千，爲明公擒之。」</span><span class="jiazhu">爲，于僞翻。</span>茂喜，使珍將兵救韓璞。趙諸將爭欲濟河，趙主曜曰：<span class="yinhao">「吾軍勢雖盛，然畏威而來者三分有二，中軍疲困，其實難用。<span class="jiazhu">果如陳珍所料。</span>今但按甲勿動，以吾威聲震之，若出中旬張茂之表不至者，吾爲負卿矣。」</span>茂尋遣使稱藩，獻馬、牛、羊、珍寶不可勝紀。<span class="jiazhu">使，疏吏翻。勝，音升。</span>曜拜茂侍中、都督涼·南·北秦·梁·益·巴·漢·隴右·西域雜夷·匈奴諸軍事、太師、涼州牧，封涼王，加九錫。</p>
<p class="em2 strong"><span class="yinwen">16</span>楊難敵聞陳安死，大懼，與弟堅頭南奔漢中，趙鎭西將軍劉厚追擊之，大獲而還。趙主曜以大鴻臚田崧爲鎭南大將軍、益州刺史，鎭仇池。難敵送任請降於成，<span class="jiazhu">降，戶江翻。</span>成安北將軍李稚受難敵賂，不送難敵於成都。趙兵退，卽遣歸武都，難敵遂據險不服。稚自悔失計，亟請討之。<span class="jiazhu">亟，欺冀翻。亟請，數以爲請也。</span>雄遣稚兄侍中、中領軍琀與稚出白水，征東將軍李壽及琀弟玝出陰平，以擊難敵；<span class="jiazhu">楊正衡曰：琀，胡紺翻。玝，音午。</span>羣臣諫，不聽。難敵遣兵拒之，壽、玝不得進，而琀、稚長驅至下辨。<span class="jiazhu">辨，步莧翻。</span>難敵遣兵斷其歸路，四面攻之。<span class="jiazhu">斷，丁管翻。</span>琀、稚深入無繼，皆爲難敵所殺，死者數千人。琀，蕩之長子，<span class="jiazhu">長，知兩翻；下同。</span>有才望，雄欲以爲嗣，聞其死，不食者數日。</p>
<p class="em2 strong"><span class="yinwen">17</span>初，趙主曜長子儉，次子胤。胤年十歲，長七尺五寸，<span class="jiazhu">長子之長，知兩翻；下同。長七之長，直亮翻。</span>漢主聰奇之，謂曜曰：<span class="yinhao">「此兒神氣，非義眞之比也，<span class="jiazhu">儉，字義眞。</span>當以爲嗣。」</span>曜曰：<span class="yinhao">「藩國之嗣，能守祭祀足矣，不敢亂長幼之序。」</span>聰曰：<span class="yinhao">「卿之勳德，當世受專征之任，<span class="jiazhu">言當世爲方伯，得專征伐也。</span>非他臣之比也，吾當更以一國封義眞。」</span>乃封儉爲臨海王，立胤爲世子。旣長，多力善射，驍捷如風。<span class="jiazhu">驍，堅堯翻。</span>靳準之亂，<span class="jiazhu">事見九十卷大興元年。</span>沒於黑匿郁鞠部。<span class="jiazhu">黑匿郁鞠旣歸胤，曜嘉其忠款，封爲左賢王，則亦匈奴之種也。</span>陳安旣敗，胤自言於郁鞠，郁鞠大驚，禮而歸之。曜悲喜，謂羣臣曰：<span class="yinhao">「義光雖已爲太子，然沖幼儒謹，恐不堪今之多難。義孫，故世子也，<span class="jiazhu">曜太子熙字義光；胤字義孫。難，乃旦翻。</span>材器過人，且涉歷艱難。吾欲法周文王、漢光武，以固社稷而安義光，何如？」</span><span class="jiazhu">周文王舍伯邑考而立武王，漢光武舍長子彊而立明帝。</span>太傅呼延晏等皆曰：<span class="yinhao">「陛下爲國家無窮之計，豈惟臣等賴之，實宗廟四海之慶。」</span>左光祿大夫卜泰、太子太保韓廣進曰：<span class="yinhao">「陛下以廢立爲是，不應更問羣臣；若以爲疑，固樂聞異同之言。<span class="jiazhu">樂，音洛。</span>臣竊以爲廢太子，非也。昔文王定嗣於未立之前，則可也；光武以母失恩而廢其子，豈足爲聖朝之法！<span class="jiazhu">朝，直遙翻。</span>曏以東海爲嗣，未必不如明帝也。胤文武才略，誠高絕於世；然太子孝友仁慈，亦足爲承平賢主。況東宮者，民、神所繫，豈可輕動！陛下誠欲如是，臣等有死而已，不敢奉詔。」</span>曜默然。胤進曰：<span class="yinhao">「父之於子，當愛之如一，今黜熙而立臣，臣何敢自安！陛下苟以臣爲頗堪驅策，豈不能輔熙以承聖業乎！必若以臣代熙，臣請效死於此，不敢聞命。」</span>因歔欷流涕。<span class="jiazhu">歔，音虛。欷，許旣翻，又音希。</span>曜亦以熙羊后所生，不忍廢也，乃追諡前妃卜氏爲元悼皇后。泰，卽胤之舅也，曜嘉其公忠，以爲上光祿大夫、儀同三司、領太子太傅；封胤爲永安王，拜侍中、衞大將軍、都督二宮禁衞諸軍事、開府儀同三司、錄尙書事。<span class="jiazhu">二宮，曜宮及熙宮也。</span>命熙於胤盡家人之禮。<span class="jiazhu">不以儲嗣使熙廢兄弟庸敬。</span></p>
<p class="em2 strong"><span class="yinwen">18</span>張茂大城姑臧，修靈鈞臺。<span class="jiazhu">元帝大興四年，茂築靈鈞臺，以閻曾諫而止，今復修之。</span>別駕吳紹諫曰：<span class="yinhao">「明公所以修城築臺者，蓋懲旣往之患耳。<span class="jiazhu">謂懲劉曜來攻也。</span>愚以爲苟恩未洽於人心，雖處層臺，<span class="jiazhu">處，昌呂翻。</span>亦無所益，適足以疑羣下忠信之志，失士民繫託之望，示怯弱之形，啓鄰敵之謀，將何以佐天子，霸諸侯乎！願亟罷茲役，以息勞費。」</span>茂曰：<span class="yinhao">「亡兄一旦失身於物，<span class="jiazhu">茂兄寔爲其下所殺，事見上卷大興二年。</span>豈無忠臣義士欲盡節者哉！顧禍生不意，雖有智勇無所施耳。王公設險，勇夫重閉，古之道也。<span class="jiazhu"><span class="shu-ming">易</span>曰：王公設險以守其國。<span class="shu-ming">左傳</span>曰：勇夫重閉，而況國乎！重，直龍翻。</span>今國家未靖，不可以太平之理責人於屯邅之世也。」</span><span class="jiazhu">屯，株倫翻，難也。邅，張連翻，行不進貌。</span>卒爲之。<span class="jiazhu">卒，子恤翻。</span></p>
<p class="em2 strong"><span class="yinwen">19</span>王敦從子允之，方總角，<span class="jiazhu">毛萇曰：總角，聚兩髦也。從，才用翻。</span>敦愛其聰警，常以自隨。敦常夜飲，允之辭醉先臥。敦與錢鳳謀爲逆，允之悉聞其言；卽於臥處大吐，<span class="jiazhu">吐，土故翻；下同。</span>衣面並汚。<span class="jiazhu">汚，烏故翻。</span>鳳出，敦果照視，見允之臥於吐中，不復疑之。會其父舒拜廷尉，允之求歸省父，<span class="jiazhu">復，扶又翻。省，悉景翻。</span>悉以敦、鳳之謀白舒。舒與王導俱啓帝，陰爲之備。</p>
<p class="em2 strong">敦欲強其宗族，陵弱帝室，冬，十一月，徙王含爲征東將軍、都督揚州江西諸軍事，王舒爲荊州刺史、監荊州沔南諸軍事，<span class="jiazhu">監，工銜翻。</span>王彬爲江州刺史。</p>
<p class="em2 strong"><span class="yinwen">20</span>後趙王勒以參軍樊坦爲章武內史，<span class="jiazhu">章武縣，漢屬勃海郡；武帝泰始元年，分置章武國；隋廢章武，幷入河間郡；唐爲瀛州。</span>勒見其衣冠弊壞，問之。坦率然對曰：<span class="yinhao">「頃爲羯賊所掠，資財蕩盡。」</span>勒笑曰：<span class="yinhao">「羯賊乃爾無道邪！<span class="jiazhu">羯，居謁翻。</span>今當相償。」</span>坦大懼，叩頭泣謝。勒賜車馬、衣服、裝錢三百萬而遣之。</p>
<p class="em2 strong"><span class="yinwen">21</span>是歲，越巂斯叟攻成將任回，<span class="jiazhu"><span class="shu-ming">前漢·西南夷傳</span>云：自巂以東北，君長以十數，徙、筰都最大。師古曰：徙及筰都二國也。巂，音髓。徙，音斯。此斯，卽漢之斯種也；蜀謂之叟。將，卽亮翻。任，音壬。</span>成主雄遣征南將軍費黑討之。<span class="jiazhu">費，扶沸翻。</span></p>
<p class="em2 strong"><span class="yinwen">22</span>會稽內史周札，一門五侯，<span class="jiazhu">札封東遷縣侯；兄靖子懋，清流亭侯；懋弟贊，武康縣侯；贊弟縉，都鄕侯；兄玘子勰，烏程縣侯；凡五侯。會，工外翻。</span>宗族強盛，吳士莫與爲比；王敦忌之。敦有疾，錢鳳勸敦早除周氏，敦然之。周嵩以兄顗之死，<span class="jiazhu">事見元帝永昌元年。顗，魚豈翻。</span>心常憤憤。敦無子，養王含子應爲嗣，嵩嘗於衆中言應不宜統兵，敦惡之。<span class="jiazhu">惡，烏路翻。</span>嵩與札兄子莚皆爲敦從事中郎。會道士李脫以妖術惑衆，士民頗信事之。<span class="jiazhu">妖，於驕翻。</span></p>
</div></body></html>