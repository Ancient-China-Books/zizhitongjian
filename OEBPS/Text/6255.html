<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>第一百一十一·晉紀三十三·安皇帝丙</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="晉紀三十三">晉紀三十三</span></span></h1>
<p><span class="jiazhu">起居維大淵獻<span class="biaozhusup" data-rel="">（己亥）</span>，盡上章困敦<span class="biaozhusup" data-rel="">（庚子）</span>，凡二年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="安皇帝丙">安皇帝丙</span></span></h5>
<p class="strong" id="year_toc_786"><span class="section" id="title-3"><span data-head-description="安皇帝丙" data-head-level="h4" data-head-title="隆安三年">隆安三年</span></span><span class="biaozhusup" data-rel="">（己亥、三九九年）</span></p>
<p class="em2 strong"><span class="yinwen">1</span>春，正月，辛酉，大赦。</p>
<p class="em2 strong"><span class="yinwen">2</span>戊辰，燕昌黎尹留忠謀反，誅；事連尙書令東陽公根、尙書段成，皆坐死；遣中衞將軍衞雙就誅忠弟<span class="jiaozhusup">【章：十二行本「弟」下有「幽州刺史」四字；乙十一行本同；孔本同；張校云：夾註「弟幽州刺史志於凡」八字作正文。】</span>志於凡城。以衞將軍平原西元爲司徒、尙書令。</p>
<p class="em2 strong"><span class="yinwen">3</span>庚午，魏主珪北巡，分命大將軍常山王遵等三軍從東道出長川，<span class="jiazhu">長川在禦夷鎭西北，大漠之東垂也。下所謂西道、中道，蓋絕漠分爲三路。</span>鎭北將軍高涼王樂眞等七軍從西道出牛川，珪自將大軍從中道出駮髯水以襲高車。<span class="jiazhu">將，卽亮翻。駮，北角翻。髯，而占翻。</span></p>
<p class="em2 strong"><span class="yinwen">4</span>壬午，燕右將軍張眞、城門校尉和翰坐謀反，誅。</p>
<p class="em2 strong"><span class="yinwen">5</span>癸未，燕大赦，改元長樂。<span class="jiazhu">樂，音洛。</span>燕主盛每十日一自決獄，不加拷掠，多得其情。<span class="jiazhu">拷，音考。掠，音亮。史言慕容盛以聰察殺身。</span></p>
<p class="em2 strong"><span class="yinwen">6</span>武威王烏孤徙治樂都，<span class="jiazhu">治，直之翻。樂，音洛。</span>以其弟西平公利鹿孤鎭安夷，<span class="jiazhu">安夷縣，漢屬金城郡，晉分屬西平郡。</span>廣武公傉檀鎭西平，<span class="jiazhu">西平治樂都縣，唐鄯州之湟水縣也。傉，奴沃翻。</span>叔父素渥鎭湟河，若留鎭澆河，從弟替引鎭嶺南，<span class="jiazhu">嶺南，卽洪池嶺之南。</span>洛回鎭廉川，從叔吐若留鎭浩亹；<span class="jiazhu">從，才用翻。浩亹在樂都之東，隋、唐併入湟水縣。浩，音誥；亹，音門。</span>夷、夏俊傑，<span class="jiazhu">夏，戶雅翻。</span>隨才授任，內居顯位，外典郡縣，咸得其宜。</p>
<p class="em2 strong">烏孤謂羣臣曰：<span class="yinhao">「隴右、河西，本數郡之地，<span class="jiazhu">漢時河西置武威、張掖、酒泉四郡；隴右置隴西、金城二郡。</span>遭亂，分裂至十餘國，呂氏、乞伏氏、段氏最強，今欲取之，三者何先？」</span>楊統曰：<span class="yinhao">「乞伏氏本吾之部落，終當服從。<span class="jiazhu">乞伏與禿髮氏，皆鮮卑也。</span>段氏書生，無能爲患，且結好於我，攻之不義。<span class="jiazhu">好，呼到翻。</span>呂光衰耄，嗣子微弱，<span class="jiazhu">謂光以子紹爲嗣也。</span>纂、弘雖有才而內相猜忌，若使浩亹、廉川乘虛迭出，彼必疲於奔命，不過二年，兵勞民困，則姑臧可圖也。<span class="jiazhu">姑臧，呂光所都。</span>姑臧舉，則二寇不待攻而服矣。」</span>烏孤曰：<span class="yinhao">「善！」</span></p>
<p class="em2 strong"><span class="yinwen">7</span>二月，丁亥朔，魏軍大破高車三十餘部，獲七萬餘口，馬三十餘萬匹，牛羊百四十餘萬頭。衞王儀別將三萬騎絕漠千餘里，<span class="jiazhu">將，卽亮翻。</span>破其七部，獲二萬餘口，馬五萬餘匹，牛羊二萬餘頭。高車諸部大震。</p>
<p class="em2 strong"><span class="yinwen">8</span>林邑王范達陷日南、九眞，遂寇交趾，太守杜瑗擊破之。<span class="jiazhu">瑗，于眷翻。</span></p>
<p class="em2 strong"><span class="yinwen">9</span>庚戌，魏征虜將軍庾岳破張超於勃海，斬之。<span class="jiazhu">張超據南皮，見上卷上年。</span></p>
<p class="em2 strong"><span class="yinwen">10</span>段業卽涼王位，改元天璽；<span class="jiazhu">是爲北涼。璽，斯氏翻。</span>以沮渠蒙遜爲尙書左丞，<span class="jiazhu">沮，子余翻。</span>梁中庸爲右丞。</p>
<p class="em2 strong"><span class="yinwen">11</span>魏主珪大獵於牛川之南，以高車人爲圍，周七百餘里；因驅其禽獸，南抵平城，使高車築鹿苑，廣數十里。<span class="jiazhu">廣，古曠翻。</span>三月，己未，珪還平城。</p>
<p class="em2 strong">甲子，珪分尙書三十六曹及外署，凡置三百六十曹，令八部大夫主之。<span class="jiazhu">八部大夫，恐當作<span class="yinhao">「八部大人」</span>。魏王珪天興元年，置八部大人於皇城，四方、四維一面置一人，以擬八座，謂之八國，各有屬官，常侍、待詔直左右，出入王命。</span>吏部尙書崔宏通署三十六曹，如令、僕統事。置《五經》博士，增國子太學生員合三千人。</p>
<p class="em2 strong">珪問博士李先曰：<span class="yinhao">「天下何物最善，可以益人神智？」</span>對曰：<span class="yinhao">「莫若書籍。」</span>珪曰：<span class="yinhao">「書籍凡有幾何，如何可集？」</span>對曰：<span class="yinhao">「自書契以來，世有滋益，以至于今，不可勝計。苟人主所好，何憂不集。」</span>珪從之，命郡縣大索書籍，悉送平城。<span class="jiazhu">魏主珪之崇文如此，而魏之儒風及平涼州之後始振，蓋代北以右武爲俗，雖其君尙文，未能回也。嗚呼！平涼之後，儒風雖振，而北人胡服，至孝文遷洛之時，未盡改也。用夏變夷之難如是夫！勝，音升。好，呼到翻。索，昔客翻。</span></p>
<p class="em2 strong"><span class="yinwen">12</span>初，秦王登之弟廣帥衆三千依南燕王德，德以爲冠軍將軍，處之乞活堡。<span class="jiazhu">帥，讀曰率。冠，古玩翻。乞活堡，晉惠帝時諸賊保聚之地。處，昌呂翻。</span>會熒惑守東井，或言秦當復興，<span class="jiazhu">復，扶又翻。</span>廣乃自稱秦王，擊南燕北地王鍾，破之。是時，滑臺孤弱，<span class="jiazhu">德徙滑臺，事見上卷上年。</span>土無十城，衆不過一萬，鍾旣敗，附德者多去德而附廣。德乃留魯陽王和守滑臺，自帥衆討廣，斬之。<span class="jiazhu">帥，讀曰率；下同。</span></p>
<p class="em2 strong">燕主寶之至黎陽也，<span class="jiazhu">事見上卷上年。</span>魯陽王和長史李辯勸和納之，和不從。辯懼，故潛引晉軍至管城，<span class="jiazhu">事亦見上卷上年。</span>欲因德出戰而作亂。旣而德不出，辯愈不自安。及德討苻廣，辯復勸和反，<span class="jiazhu">復，扶又翻；下可復同。</span>和不從，辯乃殺和，以滑臺降魏。<span class="jiazhu">降，下江翻。</span>魏行臺尙書和跋在鄴，帥輕騎自鄴赴之，<span class="jiazhu">騎，奇寄翻。</span>旣至，辯悔之，閉門拒守。跋使尙書郎鄧暉說之，<span class="jiazhu">鄧暉，魏之鄴臺尙書郎也。說，輸芮翻。</span>辯乃開門內跋，跋悉收德宮人府庫。德遣兵擊跋，跋逆擊，破之，又破德將桂陽王鎭，<span class="jiazhu">將，卽亮翻。</span>俘獲千餘人。陳、潁之民多附於魏。<span class="jiazhu">陳、潁，陳郡、潁川也。</span></p>
<p class="em2 strong">南燕右衞將軍慕容雲斬李辯，帥將士家屬二萬餘口出滑臺赴德。<span class="jiazhu">帥，讀曰率。</span>德欲攻滑臺，韓範曰：<span class="yinhao">「嚮也魏爲客，吾爲主人；今也吾爲客，魏爲主人。人心危懼，不可復戰，<span class="jiazhu">復，扶又翻。</span>不如先據一方，自立基本，乃圖進取。」</span><span class="jiazhu">微韓範之言，德若進攻滑臺，必至喪敗，固不待慕容超之時也。</span>張華曰：<span class="yinhao">「彭城，楚之舊都，<span class="jiazhu">項羽都彭城，故云然。</span>可攻而據之。」</span>北地王鍾等皆勸德攻滑臺。尙書潘聰曰：<span class="yinhao">「滑臺四通八達之地，<span class="jiazhu">滑臺當河津之要，魏自北渡河而南向晉，從清水入河，秦沿渭順河而下，皆湊於滑臺。又其城旁無山陵可依，車騎、舟師皆可以騁，故謂之四通八達之地。</span>北有魏，南有晉，西有秦，居之未嘗一日安也。彭城土曠人稀，平夷無嶮，且晉之舊鎭，未易可取。<span class="jiazhu">易，以豉翻。</span>又密邇江、淮，夏秋多水。乘舟而戰者，吳之所長，我之所短也。青州沃野二千里，精兵十餘萬，左有負海之饒，右有山河之固，廣固城曹嶷所築，<span class="jiazhu">嶷，魚力翻。</span>地形阻峻，足爲帝王之都。三齊英傑，思得明主以立功於世久矣。辟閭渾昔爲燕臣，<span class="jiazhu">孝武太元十九年，辟閭渾爲慕容農所破，遂臣於燕。</span>今宜遣辯士馳說於前，大兵繼踵於後，若其不服，取之如拾芥耳。<span class="jiazhu">兼弱攻昧，取亂侮亡，自三代之時仲虺已有是言，夫子定《書》，弗之删也。後人泥古，專言王者之師，以仁義行之，若宋襄公可以爲鑒矣。說，輸芮翻。</span>旣得其地，然後閉關養銳，伺隙而動，此乃陛下之關中、河內也。」</span><span class="jiazhu">用荀彧說魏武之言。伺，相吏翻。</span>德猶豫未決。沙門竺朗素善占候，<span class="jiazhu">竺，朗之俗姓。</span>德使牙門蘇撫問之，朗曰：<span class="yinhao">「敬覽三策，潘尙書之議，興邦之言也。且今歲之初，彗星起奎、婁，掃虛、危；彗者，除舊布新之象，奎、婁爲魯，虛、危爲齊。<span class="jiazhu">《晉·天文志》：奎、婁、胃，魯、徐州。虛、危，齊、青州。彗，祥歲翻，又旋芮翻，又徐醉翻。</span>宜先取兗州，巡撫琅邪，至秋乃北徇齊地，此天道也。」</span>撫又密問以年世，朗以《周易》筮之曰：<span class="yinhao">「燕衰庚戌，年則一紀，世則及子。」</span><span class="jiazhu">其後燕亡於義熙六年，歲在上章閹茂。上章，庚也；閹茂，戌也。</span>撫還報德，德乃引師而南，兗州北鄙諸郡縣皆降之。<span class="jiazhu">降，戶江翻；下同。</span>德置守宰以撫之，禁軍士無得虜掠。百姓大悅，牛酒屬路。<span class="jiazhu">屬，之欲翻。</span></p>
<p class="em2 strong"><span class="yinwen">13</span>丙子，魏主珪遣建義將軍庾眞、越騎校尉奚斤擊庫狄、宥連、侯莫陳三部，皆破之，<span class="jiazhu">其後庫狄、侯莫陳二姓皆貴顯，而宥連之種微矣。</span>追奔至大峨谷，置戍而還。<span class="jiazhu">還，從宣翻，又如字。</span></p>
<p class="em2 strong"><span class="yinwen">14</span>己卯，追尊帝所生母陳夫人爲德皇太后。</p>
<p class="em2 strong"><span class="yinwen">15</span>夏，四月，鮮卑疊掘河內帥戶五千降于西秦。西秦王乾歸以河內爲疊掘都統，以宗女妻之。<span class="jiazhu">疊掘亦鮮卑一種也；河內其名。掘，其月翻。妻，七細翻。</span></p>
<p class="em2 strong"><span class="yinwen">16</span>甲午，燕大赦。</p>
<p class="em2 strong"><span class="yinwen">17</span>會稽王道子有疾，<span class="jiazhu">會，工外翻。</span>且無日不醉。世子元顯知朝望去之，乃諷朝廷解道子司徒、揚州刺史。<span class="jiazhu">朝，直遙翻；下同。</span>乙未，以元顯爲揚州刺史。道子醒而後知之，大怒，無如之何。元顯以廬江太守會稽張法順爲謀主，<span class="jiazhu">會，工外翻。</span>多引樹親黨，朝貴皆畏事之。<span class="jiazhu">爲元顯、張法順俱被誅張本。</span></p>
<p class="em2 strong"><span class="yinwen">18</span>燕散騎常侍餘超、左將軍高和等坐謀反，誅。<span class="jiazhu">散，悉亶翻。騎，奇寄翻。</span></p>
<p class="em2 strong"><span class="yinwen">19</span>涼太子紹、太原公纂將兵伐北涼，<span class="jiazhu">河西四郡，張掖在北，故號北涼。將，卽亮翻。</span>北涼王業求救於武威王烏孤，烏孤遣驃騎大將軍利鹿孤及楊軌救之。<span class="jiazhu">驃，匹妙翻。騎，奇寄翻。</span>業將戰，沮渠蒙遜諫曰：<span class="yinhao">「楊軌恃鮮卑之強，有窺窬之志，<span class="jiazhu">禿髮，本鮮卑種也。沮，子余翻。</span>紹、纂深入，置兵死地，不可敵也。今不戰則有泰山之安，戰則有累卵之危。」</span>業從之，按兵不戰。紹、纂引兵歸。</p>
<p class="em2 strong">六月，烏孤以利鹿孤爲涼州牧，鎭西平，召車騎大將軍傉檀入錄府國事。<span class="jiazhu">傉，奴沃翻。</span></p>
<p class="em2 strong"><span class="yinwen">20</span>會稽世子元顯自以少年，不欲頓居重任；<span class="jiazhu">少，詩照翻。</span>戊子，以琅邪王德文爲司徒。</p>
<p class="em2 strong"><span class="yinwen">21</span>魏前河間太守<span class="jiaozhusup">【章：十二行本「守」下有「范陽」二字；乙十一行本同；孔本同；張校同；退齋校同。】</span>盧溥帥其部曲數千家就食漁陽，遂據有數郡。秋，七月，己未，燕主盛遣使拜溥幽州刺史。<span class="jiazhu">爲下魏黜張袞、襲禽盧溥張本。帥，讀曰率。使，疏吏翻。</span></p>
<p class="em2 strong"><span class="yinwen">22</span>辛酉，燕主盛下詔曰：<span class="yinhao">「法例律，公侯有罪，得以金帛贖，<span class="jiazhu">戰國時，魏文侯師李悝撰次諸國法，著《法經》。以爲王者之政，莫急盜賊，盜賊須劾捕，故著《網》、《捕》二篇。其輕狡、越城、博戲、假借、不廉、淫侈、踰制，以爲《雜律》一篇。又以其律具其加減。故所著六篇，皆罪名之制也。漢蕭何條益事律《興》、《廏》、《戶》三篇，合爲九篇。魏陳羣等采漢律，制《新律》十八篇。集罪例爲《刑名》，冠於律首。《盜律》有劫略、恐猲、和賣買人，科有持質，皆非盜事，分以爲《劫略律》。《賊律》有欺謾、詐僞、踰封、矯制，《囚律》有詐僞、生死，《令丙》有詐自復免，事類衆多，分爲《詐律》。《賊律》有賊伐樹木，殺傷人畜產及諸亡印，《金布律》有毀傷、亡失縣官財物，分爲《毀亡律》。《囚律》有告劾、傳覆，《廏律》有告反、逮受，科有登聞道辭，分爲《告劾律》。《囚律》有繫囚、鞠獄、斷獄之法，《興律》有上獄之事，科有考事、報讞，宜別爲篇，分爲《繫訊斷獄律》。《盜律》有受所監、受財枉法，《雜律》有假借、不廉，《令乙》有呵人受錢，科有使者驗賂，其事相類，分爲《請賕律》。《盜律》有勃辱、強賊，《興律》有擅興傜役，《具律》有出賣，科有擅作脩舍事，分爲《興擅律》。《興律》有乏傜、稽留，《賊律》有儲峙不辦，《廏律》有乏軍、乏興及舊典有奉法不謹、不承用詔書，漢氏施行，不宜復以爲法，別爲之《留律》。秦世舊有廏置、乘傳、副車、食廚，後漢但設騎置，無車馬，而律猶著其文，則爲虛設，故除《廏律》，取其可用合科者爲《郵驛令》。《告劾律》上言變事、令以驚事告急與《興律》烽燧及科令者，以爲《驚事律》。《盜律》有還贓畀主，《金布律》有罰贖入責、以呈黃金爲價，科有平庸坐贓事，以爲《償贓律》。律之初制，無免坐之文，張湯、趙禹始作監臨部主見知故縱之例，其見知而故不舉劾，以贖論；其不見、不知者不坐，科條免坐繁多，宜總爲免例，以省科文，故更定以爲《免坐律》。晉初賈充定法，就漢九章增十一篇，改舊律爲刑名法例，《辨囚律》爲告劾、繫訊、斷獄，分《盜律》爲請賕、詐僞、水火、毀亡，因事類爲衞禁、違制，撰周官爲《諸侯律》，合二十篇。孔穎達曰：古之贖罪皆用銅，漢始改用黃金，但少其斤兩，令與金相敵。漢及後魏，贖罪皆用黃金，後魏以金難得，合金一兩，收絹十匹。今律乃復依古贖銅。</span>此不足以懲惡而利於王府，甚無謂也。自今皆令立功以自贖，勿復輸金帛。」</span><span class="jiazhu">復，扶又翻。</span></p>
<p class="em2 strong"><span class="yinwen">23</span>西秦丞相南川宣公出連乞都卒。<span class="jiazhu">南川，地名。宣，諡也。</span></p>
<p class="em2 strong"><span class="yinwen">24</span>秦齊公崇、鎭東將軍楊佛嵩寇洛陽，河南太守隴西辛恭靖嬰城固守。雍州刺史楊佺期遣使求救於魏常山王遵，<span class="jiazhu">雍，於用翻。使，疏吏翻；下同。</span>魏主珪以散騎侍郎西河張濟爲遵從事中郎以報之。佺期問於濟曰：<span class="yinhao">「魏之伐中山，戎士幾何？」</span>濟曰：<span class="yinhao">「四十餘萬。」</span><span class="jiazhu">事見一百八卷孝武太元二十一年。</span>佺期曰：<span class="yinhao">「以魏之強，小羌不足滅也。且晉之與魏，本爲一家，<span class="jiazhu">謂猗盧救劉琨時也。</span>今旣結好，<span class="jiazhu">好，呼到翻。</span>義無所隱。此間兵弱糧寡，洛陽之救，恃魏而已。若其保全，必有厚報；若其不守，與其使羌得之，不若使魏得之。」</span><span class="jiazhu">若楊佺期者，豈可使之扞禦封疆哉！</span>濟還報。八月，珪遣太尉穆崇將六萬騎往救之。</p>
<p class="em2 strong"><span class="yinwen">25</span>燕遼西太守李朗在郡十年，威行境內，<span class="jiazhu">燕遼西郡治令支。</span>恐燕主盛疑之，累徵不赴。以其家在龍城，未敢顯叛，陰召魏兵，許以郡降魏；<span class="jiazhu">降，戶江翻；下同。</span>遣使馳詣龍城，廣張寇勢。盛曰：<span class="yinhao">「此必詐也。」</span>召使者詰問，<span class="jiazhu">詰，去吉翻。</span>果無事實。盛盡滅朗族；丁酉，遣輔國將軍李旱討之。</p>
<p class="em2 strong"><span class="yinwen">26</span>初，魏奮武將軍張袞以才謀爲魏主珪所信重，委以腹心。珪問中州士人於袞，袞薦盧溥及崔逞，珪皆用之。</p>
<p class="em2 strong">珪圍中山久未下，軍食乏，<span class="jiazhu">見一百九卷隆安元年。</span>問計於羣臣，逞爲御史中丞，對曰：<span class="yinhao">「桑椹可以佐糧；飛鴞食椹而改音，詩人所稱也。」</span>珪雖用其言，聽民以椹當租，然以逞爲侮慢，心銜之。<span class="jiazhu">《詩》：翩彼飛鴞，集于泮林，食我桑椹，懷我好音。《註》云：鴞，惡聲之鳥也。鴞恆惡鳴，今食桑椹，故改其鳴，歸就我以善音。珪本北人而入中原，故銜逞以爲侮慢。</span>秦人寇襄陽，雍州刺史郗恢以書求救於魏常山王遵曰：<span class="yinhao">「賢兄虎步中原。」</span>珪以恢無君臣之禮，命袞及逞爲復書，必貶其主。袞、逞謂帝爲貴主。珪怒曰：<span class="yinhao">「命汝貶之而謂之『貴主』，何如『賢兄』也！」</span>逞之降魏也，<span class="jiazhu">見一百九卷隆安元年。</span>以天下方亂，恐無復遺種，<span class="jiazhu">種，章勇翻。</span>使其妻張氏與四子留冀州，逞獨與幼子賾<span class="jiaozhusup">【嚴：「賾」改「頤」。】</span>詣平城，<span class="jiazhu">賾，士革翻。</span>所留妻子遂奔南燕。珪幷以是責逞，賜逞死。盧溥受燕爵命，侵掠魏郡縣，殺魏幽州刺史封沓干。珪謂袞所舉皆非其人，黜袞爲尙書令史。袞乃闔門不通人事，惟手校經籍，歲餘而終。</p>
<p class="em2 strong">燕主寶之敗也，中書令、民部尙書封懿降於魏。珪以懿爲給事黃門侍郎、都坐大官。<span class="jiazhu">魏官有三都大官：都坐大官、外都大官、內都大都。坐，徂臥翻。</span>珪問懿以燕氏舊事，懿應對疏慢，亦坐廢於家。<span class="jiazhu">珪蓋自疑，以爲衣冠之士慢之也。</span></p>
<p class="em2 strong"><span class="yinwen">27</span>武威王禿髮烏孤醉，走馬傷脅而卒，遺令立長君。<span class="jiazhu">長，知兩翻。</span>國人立其弟利鹿孤，諡烏孤曰武王，廟號烈祖。利鹿孤大赦，徙治西平。</p>
<p class="em2 strong"><span class="yinwen">28</span>南燕王德遣使說幽州刺史辟閭渾，欲下之；<span class="jiazhu">晉氏南渡，僑立幽、冀、青、幷四州於江北；秦圍幽州刺史田洛于三阿，是其證也。孝武太元之季，復取齊地，徙幽、冀二州於齊，是後鎭齊者，率領青、冀二州刺史。渾領幽州刺史，蓋自北而南，未純爲晉臣，使領幽州而鎭廣固也。說，輸芮翻。</span>渾不從；德遣北地王鍾帥步騎二萬擊之。<span class="jiazhu">帥，讀曰率。</span>德進據琅邪，徐、兗之民歸附者十餘萬。德自琅邪引兵而北，以南海王法爲兗州刺史，鎭梁父。<span class="jiazhu">父，音甫。</span>進攻莒城，守將任安委城走。德以潘聰爲徐州刺史，鎭莒城。<span class="jiazhu">莒縣，前漢屬城陽國，後漢屬琅邪，晉分屬東莞郡。將，卽亮翻。任，音壬。</span>蘭汗之亂，燕吏部尙書封孚南奔辟閭渾，渾表爲勃海太守；及德至，孚出降，<span class="jiazhu">降，戶江翻；下同。</span>德大喜曰：<span class="yinhao">「孤得青州不爲喜，喜得卿耳！」</span>遂委以機密。北地王鍾傳檄青州諸郡，諭以禍福。辟閭渾徙八千餘家入守廣固，遣司馬崔誕戍薄荀<span class="jiaozhusup">【張：「荀」作「苟」。】</span>固，平原太守張豁戍柳泉；<span class="jiazhu">薄荀，蓋人姓名，遇亂聚衆保固此地，因以爲名。齊人率謂保聚之地爲固。《漢書·地理志》：北海郡有柳泉侯國，後漢、晉省。</span>誕、豁承檄皆降於德。渾懼，攜妻子奔魏，德遣射聲校尉劉綱追之，及於莒城，斬之。渾子道秀自詣德，請與父俱死。德曰：<span class="yinhao">「父雖不忠<span class="jiazhu">以辟閭渾背燕爲不忠。</span>而子能孝。」</span>特赦之。渾參軍張瑛爲渾作檄，<span class="jiazhu">瑛，音英。爲，于僞翻。</span>辭多不遜，德執而讓之。瑛神色自若，徐曰：<span class="yinhao">「渾之有臣，猶韓信之有蒯通。通遇漢祖而生，<span class="jiazhu">事見十二卷高祖十一年。</span>臣遭陛下而死，比之古人，竊爲不幸耳！」</span>德殺之。遂定都廣固。</p>
<p class="em2 strong"><span class="yinwen">29</span>燕李旱行至建安，燕主盛急召之，羣臣莫測其故。九月，辛未，復遣之。李朗聞其家被誅，<span class="jiazhu">被，皮義翻。</span>擁二千餘戶以自固；及聞旱還，謂有內變，不復設備，<span class="jiazhu">復，扶又翻。</span>留其子養守令支，<span class="jiazhu">應劭曰：令，音鈴；師古曰：音郎定翻。孟康曰：支，音祗；裴松之其兒翻。</span>自迎魏師於北平。<span class="jiazhu">前漢北平郡治平剛，後漢治土垠，晉治徐無，後魏治盧龍。</span>壬子，旱襲令支，克之，遣廣威將軍孟廣平追及朗於無終，斬之。<span class="jiazhu">無終，春秋無終子之國，自漢以來，爲縣，屬右北平。劉昫曰：唐薊州玉田縣，漢無終縣地。</span></p>
<p class="em2 strong"><span class="yinwen">30</span>秦主興以災異屢見，<span class="jiazhu">見，賢遍翻。</span>降號稱王，下詔令羣公、卿士、將牧、守宰各降一等；<span class="jiazhu">將，卽亮翻。守，式又翻；下同。</span>大赦，改元弘始。存問孤貧，舉拔賢俊，簡省法令，清察獄訟，守令之有政迹者賞之，貪殘者誅之，遠近肅然。</p>
<p class="em2 strong"><span class="yinwen">31</span>冬，十月，甲午，燕中衞將軍衞雙有罪，賜死。李旱還，聞雙死，懼，棄軍而亡，至板陘，<span class="jiazhu">陘，音刑。</span>復還歸罪。<span class="jiazhu">復，扶又翻。</span>燕主盛復其爵位，謂侍中孫勍曰：<span class="yinhao">「旱爲將而棄軍，罪在不赦。<span class="jiazhu">勍，渠京翻。將，卽亮翻。</span>然昔先帝蒙塵，骨肉離心，公卿失節，惟旱以宦者忠勤不懈，始終如一，<span class="jiazhu">事見上卷二年。</span>故吾念其功而赦之耳。」</span></p>
<p class="em2 strong"><span class="yinwen">32</span>辛恭靖固守百餘日，魏救未至，秦兵拔洛陽，獲恭靖。恭靖見秦王興，不拜，曰：<span class="yinhao">「吾不爲羌賊臣！」</span>興囚之，恭靖逃歸。自淮、漢以北，諸城多請降，送任於秦。<span class="jiazhu">降，戶江翻。</span></p>
<p class="em2 strong"><span class="yinwen">33</span>魏主珪以穆崇爲豫州刺史，鎭野王。<span class="jiazhu">秦旣克洛陽，魏置鎭於野王，以備其渡河侵軼。</span></p>
<p class="em2 strong"><span class="yinwen">34</span>會稽世子元顯，性苛刻，<span class="jiazhu">會，工外翻。</span>生殺任意；發東土諸郡免奴爲客者，<span class="jiazhu">奴戶者，有罪沒爲官奴；公卿以下至九品官及宗室、國賓、先賢之後及士人子孫占蔭以爲客戶，是謂免奴爲客。</span>號曰樂屬，<span class="jiazhu">樂，徒各翻。</span>移置京師，以充兵役，東土囂然苦之。</p>
<p class="em2 strong">孫恩因民心騷動，自海島帥其黨殺上虞令，<span class="jiazhu">上虞縣，自漢以來屬會稽郡，西北距郡城百餘里。帥，讀曰率。</span>遂攻會稽。會稽內史王凝之，羲之之子也，世奉天師道，<span class="jiazhu">天師道，卽張道陵之所傳也。會，工外翻。</span>不出兵，亦不設備，日於道室稽顙跪呪。<span class="jiazhu">道室，奉道之室也。稽，音啓。</span>官屬請出兵討恩，凝之曰：<span class="yinhao">「我已請大道，借鬼兵守諸津要，各數萬，賊不足憂也。」</span>及恩漸近，乃聽出兵，恩已至郡下。甲寅，恩陷會稽，凝之出走，恩執而殺之，幷其諸子。凝之妻謝道蘊，奕之女也，聞寇至，舉措自若，命婢肩輿，抽刀出門，手殺數人，乃被執。<span class="jiazhu">被，皮義翻。</span>吳國內史桓謙、臨海太守新秦王崇、<span class="jiazhu">《晉書》作<span class="yinhao">「新蔡王崇」</span>。崇，汝南王祐之曾孫，自其祖父以來，嗣新蔡國封。<span class="yinhao">「秦」</span>，當作<span class="yinhao">「蔡」</span>。</span>義興太守魏隱皆棄郡走。於是會稽謝鍼、吳郡陸瓌、吳興丘尩、<span class="jiazhu">鍼，其廉翻。瓌，姑回翻。尩，烏光翻。</span>義興許允之、臨海周冑、永嘉張永等及東陽、新安凡八郡人，一時起兵，殺長吏以應恩，旬日之中，衆數十萬。吳興太守謝邈、永嘉太守司馬逸、嘉興公顧胤、南康公謝明慧、黃門郎謝沖、張琨、中書郎孔道等皆爲恩黨所殺。邈、沖，皆安之弟子也。時三吳承平日久，民不習戰，故郡縣兵皆望風奔潰。</p>
<p class="em2 strong">恩據會稽，自稱征東將軍，逼人士爲官屬，號其黨曰<span class="yinhao">「長生人」</span>，民有不與之同者，戮及嬰孩，死者什七、八。醢諸縣令以食其妻子，<span class="jiazhu">食，祥吏翻。</span>不肯食者，輒支解之。<span class="jiazhu">支解者，隨其支節解剝，若解牛然。</span>所過掠財物，燒邑屋，焚倉廩，刊木，堙井，<span class="jiazhu">孔安國曰：刊，槎其木也；堙，塞也。</span>相帥聚於會稽，<span class="jiazhu">帥，讀曰率；下同。</span>婦人有嬰兒不能去者，投於水中，曰：<span class="yinhao">「賀汝先登仙堂，我當尋後就汝。」</span>恩表會稽王道子及世子元顯之罪，請誅之。</p>
<p class="em2 strong">自帝卽位以來，內外乖異，石頭以南皆爲荊、江所據，以西皆豫州所專，<span class="jiazhu">江水自荊、江二州界入揚州界，皆東北流；歷陽在江西，建康在江東。孫權築石頭城，蓋據江津之要衝也。</span>京口及江北皆劉牢之及廣陵相高雅之所制，朝政所行，惟三吳而已。<span class="jiazhu">朝，直遙翻。</span>及孫恩作亂，八郡皆爲恩有，<span class="jiazhu">八郡：會稽、臨海、永嘉、東陽、新安、吳、吳興、義興也。</span>畿內諸縣，盜賊處處蠭起，恩黨亦有潛伏在建康者，人情危懼，常慮竊發，於是內外戒嚴。加道子黃鉞，元顯領中軍將軍，命徐州刺史謝琰兼督吳興、義興軍事以討恩；劉牢之亦發兵討恩，拜表輒行。<span class="jiazhu">牢之鎭京口。</span></p>
<p class="em2 strong"><span class="yinwen">35</span>西秦以金城太守辛靜爲右丞相。</p>
<p class="em2 strong"><span class="yinwen">36</span>十二月，甲午，燕燕郡太守高湖帥戶三千降魏。湖，泰之子也。<span class="jiazhu">爲後高歡篡魏張本。降，戶江翻。</span></p>
<p class="em2 strong"><span class="yinwen">37</span>丙午，燕主盛封弟淵爲章武公，虔爲博陵公，子定爲遼西公。</p>
<p class="em2 strong"><span class="yinwen">38</span>丁未，燕太后段氏卒，諡曰惠德皇后。</p>
<p class="em2 strong"><span class="yinwen">39</span>謝琰擊斬許允之，迎魏隱還郡，進擊丘尩，破之，與劉牢之轉鬬而前，所向輒克。琰留屯烏程，<span class="jiazhu">烏程縣，前漢屬會稽郡，後漢屬吳郡，魏、晉以來屬吳興郡。</span>遣司馬高素助牢之，進臨浙江。<span class="jiazhu">浙，之列翻。</span>詔以牢之都督吳郡諸軍事。</p>
<p class="em2 strong">初，彭城劉裕，生而母死，父翹僑居京口，家貧，將棄之。同郡劉懷敬之母，裕之從母也，生懷敬未期，走往救之，斷懷敬乳而乳之。<span class="jiazhu">從，才用翻。斷，丁管翻。上乳，如字；下乳，人喻翻。</span>及長，勇健有大志。僅識文字，以賣履爲業，好樗蒲，爲鄕閭所賤。<span class="jiazhu">長，知兩翻。好，呼到翻。</span>劉牢之擊孫恩，引裕參軍事，<span class="jiazhu">晉、宋之制，參軍不署曹者無定員。</span>使將數十人覘賊。遇賊數千人，卽迎擊之，從者皆死，<span class="jiazhu">覘，丑廉翻。從，才用翻。</span>裕墜岸下。賊臨岸欲下，裕奮長刀仰斫殺數人，乃得登岸，仍大呼逐之，<span class="jiazhu">呼，火故翻。</span>賊皆走，裕所殺傷甚衆。劉敬宣怪裕久不返，引兵尋之，見裕獨驅數千人，咸共歎息。因進擊賊，大破之，斬獲千餘人。<span class="jiazhu">劉裕事始此。</span></p>
<p class="em2 strong">初，恩聞八郡響應，謂其屬曰：<span class="yinhao">「天下無復事矣，<span class="jiazhu">復，扶又翻；下同。</span>當與諸君朝服至建康。」</span><span class="jiazhu">言欲踐位也。朝，直遙翻。</span>旣而聞牢之臨江，曰：<span class="yinhao">「我割浙江以東，不失作句踐！」</span><span class="jiazhu">欲如越王句踐保有會稽也。句，音鉤。</span>戊申，牢之引兵濟江，恩聞之曰：<span class="yinhao">「孤不羞走。」</span><span class="jiazhu">《江表傳》：周瑜之破魏軍也，曹公曰：<span class="yinhao">「孤不羞走。」</span>故恩引以爲言。</span>遂驅男女二十餘萬口東走，多棄寶物、子女於道，官軍競取之，恩由是得脫，復逃入海島。<span class="jiazhu">復，扶又翻；下同。</span>高素破恩黨於山陰，<span class="jiazhu">山陰縣屬會稽郡，郡城以北皆縣界。</span>斬恩所署吳郡太守陸瓌，<span class="jiazhu">瓌，工回翻。</span>吳興太守丘尩、餘姚令吳興沈穆夫。<span class="jiazhu">餘姚縣屬會稽郡，在郡城東二百餘里。</span></p>
<p class="em2 strong">東土遭亂，企望官軍之至，<span class="jiazhu">企，去智翻。</span>旣而牢之等縱軍士暴掠，士民失望，郡縣城中無復人跡，月餘乃稍有還者。朝廷憂恩復至，以謝琰爲會稽太守、都督五郡軍事，帥徐州文武戍海浦。<span class="jiazhu">五郡，會稽、臨海、東陽、永嘉、新安也。今自龕山而東至蘭風、石堰、鳴鶴、松浦、蟹浦、定海，皆海浦也。帥，讀曰率。</span></p>
<p class="em2 strong">以元顯錄尙書事。時人謂道子爲東錄，元顯爲西錄；西府車騎塡湊，東第門可張羅矣。元顯無良師友，所親信者率皆佞諛之人，或以爲一時英傑，或以爲風流名士。由是元顯日益驕侈，諷禮官立議，以己德隆望重，旣錄百揆，百揆皆應盡敬。<span class="jiazhu">舜納于百揆。禹宅百揆。《周官》曰：唐、虞稽古，建官維百，內有百揆四岳，外有州牧侯伯。皆以百揆爲官名。孔安國曰：揆，度也；舜舉八凱，使揆度百事，是言以百揆名官之義也。晉人多以百揆爲百官。</span>於是公卿以下，見元顯皆拜。時軍旅數起，國用虛竭，自司徒以下，日廩七升，而元顯聚斂不已，富踰帝室。<span class="jiazhu">爲元顯亡國敗家張本。數，所角翻。斂，力贍翻。</span></p>
<p class="em2 strong"><span class="yinwen">40</span>殷仲堪恐桓玄跋扈，乃與楊佺期結昏爲援。佺期屢欲攻玄，仲堪每抑止之。玄恐終爲殷、楊所滅，乃告執政，求廣其所統；執政亦欲交構，使之乖離，乃加玄都督荊州四郡軍事，<span class="jiazhu">執政，謂元顯。荊州四郡，謂長沙、衡陽、湘東、零陵也。</span>又以玄兄偉代佺期兄廣爲南蠻校尉。佺期忿懼。楊廣欲拒桓偉，仲堪不聽，出廣爲宜都、建平二郡太守。楊孜敬先爲江夏相，<span class="jiazhu">夏，戶雅翻。相，息亮翻。</span>玄以兵襲而劫之，以爲諮議參軍。</p>
<p class="em2 strong">佺期勒兵建牙，聲云援洛，欲與仲堪襲玄。仲堪雖外結佺期而內疑其心，苦止之；猶慮弗能禁，遣從弟遹屯于北境，<span class="jiazhu">遹，以律翻。雍州治襄陽，在江陵之北。</span>以遏佺期。佺期旣不能獨舉，又不測仲堪本意，乃解兵。</p>
<p class="em2 strong">仲堪多疑少決，<span class="jiazhu">少，詩沼翻。</span>諮議參軍羅企生謂其弟遵生曰：<span class="yinhao">「殷侯仁而無斷，必及於難。<span class="jiazhu">企，去智翻。斷，丁亂翻。難，乃旦翻。</span>吾蒙知遇，義不可去，必將死之。」</span></p>
<p class="em2 strong">是歲，荊州大水，平地三丈，仲堪竭倉廩以賑飢民。<span class="jiazhu">賑，之忍翻。</span>桓玄欲乘其虛而代之，乃發兵西上，<span class="jiazhu">上，時掌翻。</span>亦聲言救洛，與仲堪書曰：<span class="yinhao">「佺期受國恩而棄山陵，宜共罪之。<span class="jiazhu">晉復洛陽以屬雍州統內，故玄以棄山陵罪佺期。</span>今當入沔討除佺期，<span class="jiazhu">沔，彌兗翻。</span>已頓兵江口。若見與無貳，<span class="jiazhu">與，許也，從也，黨也。心持兩端爲貳。</span>可收楊廣殺之；如其不爾，便當帥兵入江。」</span><span class="jiazhu">入江，則欲攻江陵。帥，讀曰率；下同。</span>時巴陵有積穀，玄先遣兵襲取之。梁州刺史郭銓當之官，路經夏口，<span class="jiazhu">夏，戶雅翻。</span>玄詐稱朝廷遣銓爲己前鋒，乃授以江夏之衆，使督諸軍並進，密報兄偉令爲內應。偉遑遽不知所爲，<span class="jiazhu">遑，急也。遽，亦急也。</span>自齎疏示仲堪。仲堪執偉爲質，<span class="jiazhu">質，音致。</span>令與玄書，辭甚苦至。玄曰：<span class="yinhao">「仲堪爲人無決，常懷成敗之計，爲兒子作慮，<span class="jiazhu">爲，于僞翻。</span>我兄必無憂也！」</span></p>
<p class="em2 strong">仲堪遣殷遹帥水軍七千至西江口，<span class="jiazhu">《水經》：江水東至長沙下雋縣北，湘水從南來注之。江水又東左得二夏浦。《註》云：夏浦，俗謂之西江口。</span>玄使郭銓、苻宏擊之，<span class="jiazhu">孝武太元十年，苻宏來奔，處之江州，玄因以爲將。</span>遹等敗走。玄頓巴陵，食其穀；仲堪遣楊廣及弟子道護等拒之，皆爲玄所敗。<span class="jiazhu">敗，補邁翻。</span>江陵震駭。</p>
<p class="em2 strong">城中乏食，以胡麻廩軍士。<span class="jiazhu">胡麻，今謂之芝麻，粒小於粟，而黑，可以爲油。九炊九曝，以爲飯，食之，使人不飢。<span class="yinhao">「廩」</span>，當作<span class="yinhao">「稟」</span>，給也。</span>玄乘勝至零口，<span class="jiazhu">零口，卽靈溪入江之口。</span>去江陵二十里，仲堪急召楊佺期以自救。佺期曰：<span class="yinhao">「江陵無食，何以待敵！可來見就，共守襄陽。」</span>仲堪志在全軍保境，不欲棄州逆走，乃紿之曰：<span class="jiazhu">紿，待亥翻。</span><span class="yinhao">「比來收集，已有儲矣。」</span><span class="jiazhu">比，毗至翻；近也。</span>佺期信之，帥步騎八千，精甲耀日，至江陵，仲堪唯以飯餉其軍。佺期大怒曰：<span class="yinhao">「今茲敗矣！」</span>不見仲堪，與其兄廣共擊玄；玄畏其銳，退軍馬頭。<span class="jiazhu">江陵縣南有江津戍，戍南對馬頭岸。</span>明日，佺期引兵急擊郭銓，幾獲之；<span class="jiazhu">幾，居依翻。</span>會玄兵至，佺期大敗，單騎奔襄陽。仲堪出奔酇城。<span class="jiazhu">酇縣，卽蕭何所封之邑；漢屬南陽郡，晉分屬順陽郡。酇，音贊。</span>玄遣將軍馮該追佺期及廣，皆獲而殺之，傳首建康。佺期弟思平，從弟尙保、孜敬逃入蠻中。<span class="jiazhu">從，才用翻。</span>仲堪聞佺期死，將數百人將奔長安，至冠軍城，<span class="jiazhu">冠軍縣，卽霍去病所封之邑，屬南陽郡，其地在唐鄧州臨湍縣南界。冠，古玩翻。</span>該追獲之，還至柞溪，<span class="jiazhu">《水經註》：柞溪水出江陵縣北，蓋諸池散流，咸所會合，積以成川；東流逕驛路水，上有大橋，仲堪縊處也；又東注船官湖。柞，子各翻，又在各翻。</span>逼令自殺，幷殺殷道護。仲堪奉天師道，禱請鬼神，不吝財賄，而嗇於周急；好爲小惠以悅人，<span class="jiazhu">好，呼到翻。</span>病者自爲診脈分藥；<span class="jiazhu">診，止忍翻。按脈以候病爲診。爲，于僞翻。</span>用計倚伏煩密，而短於鑒略，故至於敗。</p>
<p class="em2 strong">仲堪之走也，文武無送者，惟羅企生從之。路經家門，弟遵生曰：<span class="yinhao">「作如此分離，何可不一執手！」</span>企生旋馬授手，遵生有力，因牽下之，曰：<span class="yinhao">「家有老母，去將何之？」</span>企生揮淚曰：<span class="yinhao">「今日之事，我必死之；汝等奉養，<span class="jiazhu">企，去智翻。養，羊尙翻；下同。</span>不失子道。一門之中，有忠與孝，亦復何恨！」</span><span class="jiazhu">復，扶又翻。</span>遵生抱之愈急，仲堪於路待之，見企生無脫理，策馬而去。及玄至，荊州人士無不詣玄者，企生獨不往，而營理仲堪家事。或曰：<span class="yinhao">「如此，禍必至矣！」</span>企生曰：<span class="yinhao">「殷侯遇我以國士，爲弟所制，不得隨之共殄醜逆，復何面目就桓求生乎！」</span><span class="jiazhu">復，扶又翻；下同。</span>玄聞之怒，然待企生素厚，先遣人謂曰：<span class="yinhao">「若謝我，當釋汝。」</span>企生曰：<span class="yinhao">「吾爲殷荊州吏，荊州敗，不能救，尙何謝爲！」</span>玄乃收之，復遣人問企生欲何言。企生曰：<span class="yinhao">「文帝殺嵇康，嵇紹爲晉忠臣，<span class="jiazhu">殺嵇康事見七十八卷魏元帝景元三年。嵇紹死事見八十五卷惠帝永興元年。</span>從公乞一弟以養老母！」</span>玄乃殺企生而赦其弟。</p>
<p class="em2 strong"><span class="yinwen">40</span>涼王光疾甚，立太子紹爲天王，自號太上皇帝；以太原公纂爲太尉，常山公弘爲司徒。謂紹曰：<span class="yinhao">「今國家多難，三鄰伺隙，<span class="jiazhu">三鄰，謂禿髮、乞伏、段業也。難，乃旦翻。</span>吾沒之後，使纂統六軍，弘管朝政，<span class="jiazhu">朝，直遙翻。</span>汝恭己無爲，委重二兄，庶幾可濟，<span class="jiazhu">幾，居依翻。</span>若內相猜忌，則蕭牆之變，旦夕至矣！」</span>又謂纂、弘曰：<span class="yinhao">「永業才非撥亂，<span class="jiazhu">呂紹字永業。</span>直以立嫡有常，猥居元首。<span class="jiazhu">君爲元首。</span>今外有強寇，人心未寧，汝兄弟緝睦，則祚流萬世；<span class="jiazhu"><span class="yinhao">「緝」</span>，當作<span class="yinhao">「輯」</span>。</span>若內自相圖，則禍不旋踵矣！」</span>纂、弘泣曰：<span class="yinhao">「不敢。」</span>又執纂手戒之曰：<span class="yinhao">「汝性粗暴，深爲吾憂。善輔永業，勿聽讒言！」</span>是日，光卒。<span class="jiazhu">年六十三。</span>紹祕不發喪，纂排閤入哭，盡哀而出。紹懼，以位讓之，曰：<span class="yinhao">「兄功高年長，<span class="jiazhu">長，知兩翻。</span>宜承大統。」</span>纂曰：<span class="yinhao">「陛下國之冢嫡，臣敢奸之！」</span><span class="jiazhu">奸，音干。</span>紹固讓，纂不許。</p>
<p class="em2 strong">驃騎將軍呂超謂紹曰：<span class="yinhao">「纂爲將積年，<span class="jiazhu">驃，匹妙翻。騎，奇寄翻。將，卽亮翻。</span>威震內外，臨喪不哀，步高視遠，必有異志，宜早除之。」</span>紹曰：<span class="yinhao">「先帝言猶在耳，柰何棄之！吾以弱年負荷大任，<span class="jiazhu">荷，下可翻。</span>方賴二兄以寧家國，縱其圖我，我視死如歸，終不忍有此意也。卿勿復言！」</span><span class="jiazhu">復，扶又翻；下同。</span>纂見紹於湛露堂，超執刀侍側，目纂請收之，紹弗許。<span class="jiazhu">爲超終殺纂張本。</span>超，光弟寶之子也。</p>
<p class="em2 strong">弘密遣尙書姜紀謂纂曰：<span class="yinhao">「主上闇弱，未堪多難；<span class="jiazhu">難，乃旦翻。</span>兄威恩素著，宜爲社稷計，不可徇小節也。」</span>纂於是夜帥壯士數百踰北城，攻廣夏門，弘帥東苑之衆斧洪範門。<span class="jiazhu">王隱《晉書》曰：涼州城東西三里，南北七里，本匈奴所築。及張氏之世，又增築四城，箱各千步；東城命曰講武場，北城名曰玄武圃，皆殖園果，有宮殿。廣夏門、洪範門，皆中城門也。帥，讀曰率。夏，戶雅翻。</span>左衞將軍齊從守融明觀，<span class="jiazhu">觀，古玩翻。</span>逆問之曰：<span class="yinhao">「誰也？」</span>衆曰：<span class="yinhao">「太原公。」</span>從曰：<span class="yinhao">「國有大故，主上新立，太原公行不由道，夜入禁城，將爲亂邪？」</span>因抽劍直前，斫纂中額，<span class="jiazhu">中，竹仲翻。</span>纂左右禽之。纂曰：<span class="yinhao">「義士也，勿殺！」</span>紹遣虎賁中郎將呂開帥禁兵拒戰於端門，呂超帥卒二千赴之，衆素憚纂，皆不戰而潰。纂入自青角門，升謙光殿。<span class="jiazhu">青角門，蓋涼州中城之東門也。謙光殿，張駿所起；自以專制河右而世執臣節，雖謙而光，故以名殿。</span>紹登紫閤自殺。呂超奔廣武。</p>
<p class="em2 strong">纂憚弘兵強，以位讓弘。弘曰：<span class="yinhao">「弘以紹弟也而承大統，衆心不順，是以違先帝遺命而廢之，慙負黃泉！<span class="jiazhu">杜預曰：地中之泉，故曰黃泉。</span>今復踰兄而立，豈弘之本志乎！」</span>纂乃使弘出告衆曰：<span class="yinhao">「先帝臨終受詔如此。」</span>羣臣皆曰：<span class="yinhao">「苟社稷有主，誰敢違者！」</span>纂遂卽天王位。<span class="jiazhu">纂字永緒，光之庶長子也。</span>大赦，改元咸寧，諡光曰懿武皇帝，廟號太祖；諡紹曰隱王。以弘爲大都督、督中外諸軍事、大司馬、車騎大將軍、司隸校尉、錄尙書事，改封番禾郡公。<span class="jiazhu">番，音盤。</span></p>
<p class="em2 strong">纂謂齊從曰：<span class="yinhao">「卿前斫我，一何甚也！」</span>從泣曰：<span class="yinhao">「隱王，先帝所立；陛下雖應天順人，而微心未達，唯恐陛下不死，何謂甚也！」</span>纂賞其忠，善遇之。</p>
<p class="em2 strong">纂叔父征東將軍方鎭廣武，纂遣使謂方曰：<span class="jiazhu">使，疏吏翻。</span><span class="yinhao">「超實忠臣，義勇可嘉；但不識國家大體，權變之宜。方賴其用，以濟世難，<span class="jiazhu">難，乃旦翻。</span>可以此意諭之。」</span>超上疏陳謝，纂復其爵位。<span class="jiazhu">爲超殺纂張本。</span></p>
<p class="em2 strong"><span class="yinwen">41</span>是歲，燕主盛以河間公熙爲都督中外諸軍事、尙書左僕射，領中領軍。</p>
<p class="em2 strong"><span class="yinwen">42</span>劉衞辰子文陳降魏；<span class="jiazhu">降，戶江翻。</span>魏主珪妻以宗女，<span class="jiazhu">妻，七細翻。</span>拜上將軍，賜姓宿氏。<span class="jiazhu">魏內入諸姓有宿六斤氏，改爲宿氏；蓋使文陳與之合族屬。</span></p>
<p class="strong" id="year_toc_787"><span class="section" id="title-4"><span data-head-description="安皇帝丙" data-head-level="h4" data-head-title="隆安四年">四年</span></span><span class="biaozhusup" data-rel="">（庚子、四○○年）</span></p>
<p class="em2 strong"><span class="yinwen">1</span>春，正月，壬子朔，燕主盛大赦，自貶號爲庶人天王。</p>
<p class="em2 strong"><span class="yinwen">2</span>魏材官將軍和跋<span class="jiaozhusup">【嚴：「跋」改「突」。】</span><span class="jiazhu">漢置材官將軍，領郡國材官士以出征，師還則省。晉、魏以後，置材官將軍，主工匠、土木之事，則漢右校令之任也。</span>襲盧溥於遼西，戊午，克之，<span class="jiazhu">溥附燕，見上年。</span>禽溥及其子煥送平城，車裂之。燕主盛遣廣威將軍孟廣平救溥不及，斬魏遼西守宰而還。</p>
<p class="em2 strong"><span class="yinwen">3</span>乙亥，大赦。</p>
<p class="em2 strong"><span class="yinwen">4</span>西秦王乾歸遷都苑川，<span class="jiazhu">乞伏氏本居苑川，乾歸遷于金城，今復都苑川。</span></p>
<p class="em2 strong"><span class="yinwen">5</span>禿髮利鹿孤大赦，改元建和。</p>
<p class="em2 strong"><span class="yinwen">6</span>高句麗王安事燕禮慢；<span class="jiazhu">句，如字，又音駒。麗，力知翻。</span>二月，丙申，燕王盛自將兵三萬襲之，<span class="jiazhu">將，卽亮翻。</span>以驃騎大將軍熙爲前鋒，拔新城、南蘇二城，開境七百餘里，徙五千餘戶而還。<span class="jiazhu">還，從宣翻，又如字。</span>熙勇冠諸將，盛曰：<span class="yinhao">「叔父雄果，有世祖之風，<span class="jiazhu">慕容垂廟號世祖。冠，古玩翻；下同。</span>但弘略不如耳！」</span></p>
<p class="em2 strong"><span class="yinwen">7</span>初，魏主珪納劉頭眷之女，寵冠後庭，生子嗣。及克中山，<span class="jiazhu">克中山見一百九卷隆安元年。</span>獲燕主寶之幼女。將立皇后，用其國故事，鑄金人以卜之，劉氏所鑄不成，慕容氏成，三月，戊午，立慕容氏爲皇后。<span class="jiazhu">《北史》曰：魏故事，將立皇后，必令手鑄金人，以成者爲吉，不則不得立也。</span></p>
<p class="em2 strong"><span class="yinwen">8</span>桓玄旣克荊、雍，<span class="jiazhu">雍，於用翻。</span>表求領荊、江二州。詔以玄爲都督荊、司、雍、秦、梁、益、寧七州諸軍事、荊州刺史，以中護軍桓脩爲江州刺史。玄上疏固求江州；於是進玄督八州及揚、豫八郡諸軍事，復領江州刺史。<span class="jiazhu">復，扶又翻。</span>玄輒以兄偉爲雍州刺史，朝廷不能違。又以從子振爲淮南太守。<span class="jiazhu">玄旣督八州及揚、豫八郡，則西極岷、嶓，東盡歷陽、蕪湖，皆其統內矣。漢、晉淮南郡本治壽春，成帝時，祖約、蘇峻爲亂，胡寇又屢至，民南渡江者轉多，乃於江南僑立淮南郡，後又割丹楊之于湖爲淮南境。玄遣振守之，是逼建康之漸也。從，才用翻。</span></p>
<p class="em2 strong"><span class="yinwen">9</span>涼王纂以大司馬弘功高地逼，忌之；弘亦自疑，遂以東苑之兵作亂，攻纂。纂遣其將焦辨擊之，<span class="jiazhu">將，卽亮翻。</span>弘衆潰，出走。纂縱兵大掠，悉以東苑婦女賞軍，弘之妻子亦在中。纂笑謂羣臣曰：<span class="yinhao">「今日之戰何如？」</span>侍中房晷對曰：<span class="yinhao">「天禍涼室，憂患仍臻。先帝始崩，隱王廢黜；山陵甫訖，大司馬稱兵；京師流血，昆弟接刃。雖弘自取夷滅，亦由陛下無常棣之恩，<span class="jiazhu">《左傳》：富辰曰：<span class="yinhao">「召穆公思周德之不類，糾合宗族於成周，而作詩曰：『常棣之華，鄂不𩏧𩏧。凡今之人，莫如兄弟。』其四章曰：『兄弟鬩于牆，外禦其侮。』如是，則兄弟雖有小忿，不廢懿親。」</span></span>當省己責躬以謝百姓。<span class="jiazhu">省，悉景翻。</span>乃更縱兵大掠，囚辱士女，釁自弘起，百姓何罪！且弘妻，陛下之弟婦，弘女，陛下之姪也，柰何使無賴小人辱爲婢妾，天地神明，豈忍見此！」</span>遂歔欷流涕。<span class="jiazhu">歔，音虛。欷，許旣翻，又音希。</span>纂改容謝之；召弘妻子寘於東宮，厚撫之。</p>
<p class="em2 strong">弘將奔禿髮利鹿孤，道過廣武，詣呂方，方見之，大哭曰：<span class="yinhao">「天下甚寬，汝何爲至此！」</span>乃執弘送獄，纂遣力士康龍就拉殺之。<span class="jiazhu">拉，盧合翻。</span></p>
<p class="em2 strong">纂立妃楊氏爲后，以后父桓爲尙書左僕射、涼都尹。<span class="jiazhu">涼都姑臧，改武威太守爲涼都尹。</span></p>
<p class="em2 strong"><span class="yinwen">10</span>辛卯，燕襄平令段登等謀反，誅。</p>
<p class="em2 strong"><span class="yinwen">11</span>涼王纂將伐武威王利鹿孤，中書令楊穎諫曰：<span class="yinhao">「利鹿孤上下用命，國未有釁，不可伐也。」</span>不從。利鹿孤使其弟傉檀拒之，<span class="jiazhu">傉，奴沃翻。</span>夏，四月，傉檀敗涼兵於三堆，<span class="jiazhu">三堆，在浩亹河南。敗，補邁翻。</span>斬首二千餘級。</p>
<p class="em2 strong"><span class="yinwen">12</span>初，隴西李暠好文學，有令名。<span class="jiazhu">暠，古老翻。好，呼到翻。</span>嘗與郭黁及同母弟敦煌宋繇同宿，<span class="jiazhu">黁，奴昆翻。敦，徒門翻。</span>黁起謂繇曰：<span class="yinhao">「君當位極人臣，李君終當有國家，有騍馬生白額駒，<span class="jiazhu">騍馬，牝馬也。騍，音課。《晉書》作<span class="yinhao">「騧」</span>。</span>此其時也。」</span>及孟敏爲沙州刺史，以暠爲效穀令；<span class="jiazhu">效穀縣，自漢以來，屬敦煌郡。師古曰：本魚澤障也。桑欽說：孝武元封六年，濟南崔不意爲魚澤尉，敎力田，以勤效得穀，因立爲縣名。後周併入敦煌縣。</span>宋繇事北涼王業，爲中散常侍。<span class="jiazhu">以中散大夫常侍左右也。散，悉亶翻。</span>孟敏卒，敦煌護軍馮翊郭謙、沙州治中敦煌索仙等<span class="jiazhu">索，昔各翻。</span>以暠溫毅有惠政，推爲敦煌太守。<span class="jiazhu">敦，徒門翻。</span>暠初難之。會宋繇自張掖告歸，謂暠曰：<span class="yinhao">「段王無遠略，終必無成。兄忘郭黁之言邪？白額駒今已生矣。」</span>暠乃從之，遣使請命於業；<span class="jiazhu">使，疏吏翻。</span>業因以暠爲敦煌太守。</p>
<p class="em2 strong">右衞將軍敦煌索嗣言於業曰：<span class="yinhao">「李暠不可使處敦煌。」</span><span class="jiazhu">索，昔各翻。處，昌呂翻。</span>業遂以嗣代暠爲敦煌太守，使帥五百騎之官。<span class="jiazhu">帥，讀曰率。</span>嗣未至二十里，移暠迎己；<span class="jiazhu">未至敦煌纔二十里，移書於暠使迎己也。</span>暠驚疑，將出迎之。效穀令張邈及宋繇止之曰：<span class="yinhao">「段王闇弱，正是英豪有爲之日；將軍據一國成資，奈何拱手授人！嗣自恃本郡，謂人情附己，不意將軍猝能拒之，可一戰擒也。」</span>暠從之。先遣繇見嗣，啗以甘言。<span class="jiazhu">啗，徒敢翻，又徒陷翻。</span>繇還，謂暠曰：<span class="yinhao">「嗣志驕兵弱，易取也。」</span><span class="jiazhu">易，以豉翻。</span>暠乃遣邈、繇與其二子歆、讓逆擊嗣，嗣敗走，還張掖。暠素與嗣善，尤恨之，表業請誅嗣。沮渠男成亦惡嗣，勸業除之；業乃殺嗣，<span class="jiazhu">段業旣失張掖，又殺索嗣以自翦其羽翼，所以終死於沮渠蒙遜之手。惡，烏路翻。</span>遣使謝暠，進暠都督涼興以西諸軍事、鎭西將軍。<span class="jiazhu">段業分敦煌之涼興、烏澤，晉昌之宜禾爲涼興郡。至宇文氏，併晉之廣至、宜安、淵泉，合爲涼興縣；隋、唐瓜州之常樂縣卽其地也。</span></p>
<p class="em2 strong"><span class="yinwen">13</span>吐谷渾視羆卒，世子樹洛干方九歲，弟烏紇堤立，妻樹洛干之母念氏，生慕璝、慕延。<span class="jiazhu">璝，古回翻。</span>烏紇堤懦弱荒淫，不能治國；<span class="jiazhu">治，直之翻。</span>念氏專制國事，有膽智，國人畏服之。</p>
<p class="em2 strong"><span class="yinwen">14</span>燕前將軍段璣，太后段氏之兄子也，爲段登辭所連及，五月，壬子，逃奔遼西。<span class="jiazhu">爲後段璣等弒盛張本。盛懲蘭汗，嚴刑以繩下，亦終於身死人手。人而不仁，疾之已甚，亂也。</span></p>
<p class="em2 strong"><span class="yinwen">15</span>丙寅，衞將軍東亭獻侯王珣卒。</p>
<p class="em2 strong"><span class="yinwen">16</span>己巳，魏主珪東如涿鹿，西如馬邑，觀灅源。<span class="jiazhu">灅，力水翻。</span></p>
<p class="em2 strong"><span class="yinwen">17</span>戊寅，燕段璣復還歸罪；<span class="jiazhu">復，扶又翻。</span>燕王盛赦之，賜號曰思悔侯，使尙公主，入直殿內。</p>
<p class="em2 strong"><span class="yinwen">18</span>謝琰以資望鎭會稽，<span class="jiazhu">資，謂門地成資；望，謂時望。會，工外翻。</span>不能綏懷，又不爲武備。諸將咸諫曰：<span class="yinhao">「賊近在海浦，伺人形便，宜開其自新之路。」</span>琰不從，曰：<span class="yinhao">「苻堅之衆百萬，尙送死淮南；<span class="jiazhu">琰與謝玄同破苻堅，遂輕孫恩。</span>孫恩小賊，敗死入海，何能復出！<span class="jiazhu">復，扶又翻；下同。</span>若其果出，是天欲殺之也。」</span>旣而恩寇浹口，<span class="jiazhu">浹口，今在明州定海縣虎蹲山外。浹，卽叶翻。杜佑曰：浹口在明州鄮縣東北七十里。</span>入餘姚，破上虞，進及邢浦，<span class="jiazhu">《晉書》曰：邢浦去山陰北三十五里。</span>琰遣參軍劉宣之擊破之，恩退走。少日，復寇邢浦，<span class="jiazhu">少，詩紹翻。復，扶又翻；下同。</span>官軍失利，恩乘勝徑進。己卯，至會稽。琰尙未食，曰：<span class="yinhao">「要當先滅此賊而後食。」</span>因跨馬出戰，兵敗，爲帳下都督張猛所殺。吳興太守庾桓恐郡民復應恩，殺男女數千人，恩轉寇臨海。朝廷大震，遣冠軍將軍桓不才、<span class="jiazhu">冠，古玩翻。</span>輔國將軍孫無終、寧朔將軍高雅之拒之。</p>
<p class="em2 strong"><span class="yinwen">19</span>秦征西大將軍隴西公碩德將兵五千<span class="jiaozhusup">【嚴：「千」改「萬」。】</span>伐西秦，<span class="jiazhu">五千，恐少，當考。</span>入自南安峽。<span class="jiazhu">南安峽，在唐秦州隴城縣界。德將，卽亮翻。</span>西秦王乾歸帥諸將拒之，<span class="jiazhu">帥，讀曰率。</span>軍于隴西。</p>
<p class="em2 strong"><span class="yinwen">20</span>楊軌、田玄明謀殺武威王利鹿孤，利鹿孤殺之。<span class="jiazhu">隆安二年，楊軌降利鹿孤。</span></p>
<p class="em2 strong"><span class="yinwen">21</span>六月，庚辰朔，日有食之。</p>
<p class="em2 strong"><span class="yinwen">22</span>以琅邪王師何澄爲尙書左僕射。<span class="jiazhu">晉諸王置師、友、文學各一人；初避景帝諱，改<span class="yinhao">「師」</span>爲<span class="yinhao">「傅」</span>；後以祧廟不諱，復爲<span class="yinhao">「師」</span>。</span>澄，準之子也。<span class="jiazhu">何準見一百卷穆帝升平元年。</span></p>
<p class="em2 strong"><span class="yinwen">23</span>甲子，燕大赦。</p>
<p class="em2 strong"><span class="yinwen">24</span>涼王纂將襲北涼，姜紀諫曰：<span class="yinhao">「盛夏農事方殷，且宜息兵。今遠出嶺西，<span class="jiazhu">自姑臧西北出張掖，其間有大嶺，度嶺而西，西郡當其要。</span>禿髮氏乘虛襲京師，將若之何！」</span>不從。進圍張掖，西掠建康。禿髮傉檀聞之，將萬騎襲姑臧，纂弟隴西公緯憑北城以自固。傉檀置酒朱明門上，鳴鐘鼓，饗將士，曜兵於青陽門，<span class="jiazhu">朱明門，姑臧城南門也；青陽門，東門也。傉，奴沃翻。</span>掠八千餘戶而去。纂聞之，引兵還。</p>
<p class="em2 strong"><span class="yinwen">25</span>秋，七月，壬子，太皇太后李氏崩。</p>
<p class="em2 strong"><span class="yinwen">26</span>丁卯，大赦。</p>
<p class="em2 strong"><span class="yinwen">27</span>西秦王乾歸使武衞將軍慕兀等屯守，秦軍樵采路絕，秦王興潛引兵救之。乾歸聞之，使慕兀帥中軍二萬屯柏楊。<span class="jiazhu">《水經註》：伯陽水出伯陽谷，在董亭東；又東有伯陽城，城南謂之伯陽川。蓋李耳西入往逕所由，故川原畎谷，往往播其名，後又訛爲柏楊。《五代志》：天水郡秦嶺縣，後魏置伯陽縣，隋開皇中更名秦嶺，唐併秦嶺入清水縣。帥，讀曰率；下同。</span>鎭軍將軍羅敦帥外軍四萬屯侯辰谷。乾歸自將輕騎數千前候秦兵，<span class="jiazhu">將，卽亮翻。騎，奇寄翻；下同。</span>會大風昏霧，與中軍相失，爲追騎所逼，入於外軍，旦，與秦戰，大敗，走歸苑川，其部衆三萬六千皆降於秦。興進軍枹罕。<span class="jiazhu">降，戶江翻。枹，音膚。</span></p>
<p class="em2 strong">乾歸奔金城，謂諸豪帥曰：<span class="jiazhu">帥，所類翻。</span><span class="yinhao">「吾不才，叨竊名號，已踰一紀，<span class="jiazhu">孝武太元十三年，乾歸嗣國，至是十三年。</span>今敗散如此，無以待敵，欲西保允吾。<span class="jiazhu">允吾縣，漢屬金城郡，《晉志》省。劉昫曰：唐鄯州龍支縣，漢允吾縣。允吾，音鉛牙。</span>若舉國而去，必不得免；卿等留此，各以其衆降秦，以全宗族，勿吾隨也。」</span>皆曰：<span class="yinhao">「死生願從陛下。」</span>乾歸曰：<span class="yinhao">「吾今將寄食於人，若天未亡我，庶幾異日克復舊業，<span class="jiazhu">幾，居希翻。</span>復與卿等相見，今相隨而死，無益也。」</span>乃大哭而別。乾歸獨引數百騎奔允吾，乞降於武威王利鹿孤，利鹿孤遣廣武公傉檀迎之，寘於晉興，<span class="jiazhu">張軌分西平界，置晉興郡。闞駰曰：允吾縣西四十里，有小晉興城。傉，奴沃翻。</span>待以上賓之禮。鎭北將軍禿髮俱延言於利鹿孤曰：<span class="yinhao">「乾歸本吾之屬國，因亂自尊，今勢窮歸命，非其誠款，若逃歸姚氏，必爲國患，不如徙置乙弗之間，<span class="jiazhu">乙弗，亦鮮卑種，居西海。《北史》曰：吐谷渾北有乙弗勿敵國，國有曲海，海周四千餘里，種有萬落，風俗與吐谷渾同。《北史》又曰：乙弗世爲吐谷渾渠帥，居青海，號青海王。</span>使不得去。」</span>利鹿孤曰：<span class="yinhao">「彼窮來歸我，而逆疑其心，何以勸來者！」</span>俱延，利鹿孤之弟也。</p>
<p class="em2 strong">秦兵旣退，南羌梁戈等密招乾歸，乾歸將應之。其臣屋引阿洛以告晉興太守陰暢，暢馳白利鹿孤，利鹿孤遣其弟吐雷帥騎三千屯捫天嶺。<span class="jiazhu">捫天嶺，在允吾東南。</span>乾歸懼爲利鹿孤所殺，謂其太子熾磐曰：<span class="jiazhu">熾，昌志翻。</span><span class="yinhao">「吾父子居此，必不爲利鹿孤所容。今姚氏方強，吾將歸之，若盡室俱行，必爲追騎所及，吾以汝兄弟及汝母爲質，<span class="jiazhu">質，音致。</span>彼必不疑，吾在長安，彼終不敢害汝也。」</span>乃送熾磐等於西平。八月，乾歸南奔枹罕，遂降於秦。</p>
<p class="em2 strong"><span class="yinwen">28</span>丁亥，尙書右僕射王雅卒。</p>
<p class="em2 strong"><span class="yinwen">29</span>九月，癸亥，地震。</p>
<p class="em2 strong"><span class="yinwen">30</span>涼呂方降於秦，廣武民三千餘戶奔武威王利鹿孤。<span class="jiazhu">呂方鎭廣武，旣降於秦，其民無主，故奔禿髮氏。</span></p>
<p class="em2 strong"><span class="yinwen">31</span>冬，十一月，高雅之與孫恩戰於餘姚，雅之敗，走山陰，死者什七、八。詔以劉牢之都督會稽等五郡，帥衆擊恩，<span class="jiazhu">會，工外翻。帥，讀曰率。</span>恩走入海。牢之東屯上虞，使劉裕戍句章。<span class="jiazhu">句章縣，自漢以來屬會稽郡，今鄞縣以東定海、昌國，皆其地也。</span>吳國內史袁崧<span class="jiaozhusup">【嚴：「崧」改「山松」。】</span>築滬瀆壘以備恩。崧，喬之孫也。<span class="jiazhu"><span class="yinhao">「袁崧」</span>，當作<span class="yinhao">「袁山松」</span>。滬瀆，今在平江府吳縣東。陸龜蒙敍矢魚之具云：列竹於海澨曰滬。是瀆以此得名。《吳都記》：松江東瀉海，名曰扈瀆。《輿地志》曰：扈，業者濱海捕魚之名。插竹列於海中，以繩編之，向岸張兩翼，潮上卽沒，潮落卽出，魚隨海潮，礙竹不得去，名曰扈瀆。范成大《吳郡志》曰：列竹於海澨曰滬，吳之滬瀆是也。自滬瀆泝松江至吳郡將門，將門今訛爲匠門。袁喬，見九十七卷穆帝永和二年、三年。</span></p>
<p class="em2 strong"><span class="yinwen">32</span>會稽世子元顯求領徐州，詔以元顯爲開府儀同三司、都督揚、豫、徐、兗、青、幽、冀、幷、荊、江、司、雍、梁、益、交、廣十六州諸軍事、領徐州刺史，<span class="jiazhu">雍，於用翻。</span>封其子彥瑋<span class="jiaozhusup">【嚴：「瑋」改「璋」。】</span>爲東海王。</p>
<p class="em2 strong"><span class="yinwen">33</span>乞伏乾歸至長安，秦王興以爲都督河南諸軍事、河州刺史、歸義侯。<span class="jiazhu">此河南謂金城河之南。</span></p>
<p class="em2 strong">久之，乞伏熾磐欲逃詣乾歸，武威王利鹿孤追獲之。利鹿孤將殺熾磐，廣武公傉檀曰：<span class="yinhao">「子而歸父，無足深責，宜宥之以示大度。」</span>利鹿孤從之。<span class="jiazhu">禿髮傉檀勸其兄宥熾磐，而卒死於熾磐之手，豈非養虎自遺患乎！</span></p>
<p class="em2 strong"><span class="yinwen">34</span>秦王興遣晉將劉嵩等二百餘人來歸。<span class="jiazhu">劉嵩等蓋因洛陽陷而沒於秦。將，卽亮翻。</span></p>
<p class="em2 strong"><span class="yinwen">35</span>北涼晉昌太守唐瑤叛，移檄六郡，<span class="jiazhu">六郡，蓋敦煌、酒泉、晉昌、涼興、建康、祁連也。</span>推李暠爲冠軍大將軍、沙州刺史、涼公、領敦煌太守。<span class="jiazhu">暠，古老翻。冠，古玩翻。</span>暠赦其境內，改元庚子。<span class="jiazhu">北涼之地至此又分爲西涼。</span>以瑤爲征東將軍，郭謙爲軍諮祭酒，索仙爲左長史，<span class="jiazhu">索，昔各翻。</span>張邈爲右長史，尹建興爲左司馬，張體順爲右司馬。遣從事中郎宋繇東伐涼興，幷擊玉門已西諸城，皆下之。</p>
<p class="em2 strong">酒泉太守王德亦叛北涼，自稱河州刺史。北涼王業使沮渠蒙遜討之。德焚城，將部曲奔唐瑤，蒙遜追至沙頭，大破之，<span class="jiazhu">沙頭縣本屬酒泉郡，惠帝分屬晉昌郡。沮，子余翻。將，卽亮翻。</span>虜其妻子、部落而還。<span class="jiazhu">還，從宣翻，又如字。</span></p>
<p class="em2 strong"><span class="yinwen">36</span>十二月，戊寅，有星孛于天津。<span class="jiazhu">《天文志》：天津九星橫河中，一曰天漢，一曰天江；主四瀆津梁，所以度神通四方也。孛，蒲內翻。</span>會稽世子元顯以星變解錄尙書事，<span class="jiazhu">會，工外翻。</span>復加尙書令。<span class="jiazhu">復，扶又翻。</span>吏部尙書車胤以元顯驕恣，<span class="jiazhu">車，尺遮翻。</span>白會稽王道子，請禁抑之。元顯聞而未察，以問道子曰：<span class="yinhao">「車武子屛人言及何事？」</span><span class="jiazhu">車胤，字武子。屛，必郢翻。</span>道子弗答。固問之，道子怒曰：<span class="yinhao">「爾欲幽我，不令我與朝士語邪！」</span><span class="jiazhu">朝，直遙翻。</span>元顯出，謂其徒曰：<span class="yinhao">「車胤間我父子。」</span>密遣人責之。胤懼，自殺。<span class="jiazhu">間，古莧翻。</span></p>
<p class="em2 strong"><span class="yinwen">37</span>壬辰，燕主盛立燕臺，統諸部雜夷。<span class="jiazhu">二趙以來，皆立單于臺以統雜夷，盛仍此立之。</span></p>
<p class="em2 strong"><span class="yinwen">38</span>魏太史屢奏天文乖亂。魏主珪自覽占書，多云改王易政；乃下詔風勵羣下，以帝王繼統，皆有天命，不可妄干；<span class="jiazhu">風，讀曰諷。</span>又數變易官名，欲以厭塞災異。<span class="jiazhu">數，所角翻。厭，於葉翻。塞，悉則翻。</span></p>
<p class="em2 strong">儀曹郎董謐獻《服餌僊經》，珪置仙人博士，立仙坊，煑鍊百藥，封西山以供薪蒸。<span class="jiazhu">西山，平城西山也。毛晃曰：粗曰薪，細曰蒸。</span>藥成，令死罪者試服之，多死，不驗，而珪猶信之，訪求不已。</p>
<p class="em2 strong">珪常以燕主垂諸子分據勢要，使權柄下移，遂至敗亡，深非之。博士公孫表希旨，上《韓非書》，<span class="jiazhu">上，時掌翻。</span>勸珪以法制御下。左將軍李粟性簡慢，<span class="jiazhu"><span class="yinhao">「粟」</span>，或作<span class="yinhao">「栗」</span>。</span>常對珪舒放不肅，咳唾任情；<span class="jiazhu">咳，口慨翻。</span>珪積其宿過，遂誅之，羣下震栗。<span class="jiazhu">史言魏主珪悖暴于治。</span></p>
<p class="em2 strong"><span class="yinwen">39</span>丁酉，燕王盛尊獻莊后丁氏爲皇太后；立遼西公定爲皇太子；大赦。</p>
<p class="em2 strong"><span class="yinwen">40</span>是歲，南燕王德卽皇帝位于廣固，<span class="jiazhu">德，字玄明，皝之少子也。</span>大赦，改元建平。更名備德，<span class="jiazhu">更，工衡翻。</span>欲使吏民易避。<span class="jiazhu">易，以豉翻。</span>追諡燕主暐曰幽皇帝。以北地王鍾爲司徒，慕輿拔爲司空，封孚爲左僕射，慕輿護爲右僕射。立妃段氏爲皇后。</p>
</div></body></html>