<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第十五·太宗孝文皇帝下·孝景皇帝上</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="漢紀七">漢紀七</span></span></h1>
<p><span class="jiazhu">起玄黓涒灘<span class="biaozhusup" data-rel="">（壬申）</span>，盡柔兆閹茂<span class="biaozhusup" data-rel="">（丙戌）</span>，凡十五年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="太宗孝文皇帝下">太宗孝文皇帝下</span></span></h5>
<p class="strong" id="year_toc_219"><span class="section" id="title-3"><span data-head-description="漢文帝前" data-head-level="h4" data-head-title="前十一年">前十一年</span></span><span class="biaozhusup" data-rel="">（壬申、前一六九年）</span></p>
<p class="em2 strong"><span class="yinwen">1</span>冬，十一月，上行幸代；春，正月，自代還。</p>
<p class="em2 strong"><span class="yinwen">2</span>夏，六月，梁懷王揖薨，<span class="jiazhu">揖受封事見十三卷二年。</span>無子。賈誼復上疏曰：<span class="jiazhu">復，扶又翻。</span><span class="yinhao">「陛下卽不定制，如今之勢，不過一傳、再傳，<span class="jiazhu">服虔曰：一、二傳世也。</span>諸侯猶且人恣而不制，<span class="jiazhu">言人人自恣而不可制也。</span>豪植而大強，<span class="jiazhu">言其矜豪自植立，太過於強也。</span>漢法不得行矣。陛下所以爲藩扞及皇太子之所恃者，唯淮陽、代二國耳。<span class="jiazhu">淮陽王武、代王參，帝之子而太子之弟也，故云所恃唯此二國。</span>代，北邊匈奴，與強敵爲鄰，能自完則足矣；而淮陽之比大諸侯，廑如黑子之著面，<span class="jiazhu">廑，與僅同。師古曰：黑子，今所謂黶子也。著，則略翻；下北著同。</span>適足以餌大國<span class="jiazhu">言國小如魚餌，適足爲所吞食。</span>而不足以有所禁禦。方今制在陛下；制國而令子適足以爲餌，豈可謂工哉！臣之愚計，願舉淮南地以益淮陽，而爲梁王立後，<span class="jiazhu">爲，于僞翻。</span>割淮陽北邊二、三列城與東郡以益梁。不可者，可徙代王而都睢陽。<span class="jiazhu">睢陽故宋國，微子所封；班《志》屬梁國。《括地志》：宋州宋城縣，在州南二里外，城中本漢之睢陽縣也。漢文帝封子武於大梁，以其地卑濕，徙睢陽，故改曰梁。睢，音雖。</span>梁起於新郪而北著之河，<span class="jiazhu">班《志》，新郪縣屬汝南郡。應劭曰：秦爲郪丘；漢興，爲新郪。師古曰：潁川縣。郪，千移翻。</span>淮陽包陳而南揵之江，<span class="jiazhu">陳，卽謂古陳國之地也。晉灼曰：包，取也。如淳曰：揵，謂立封界也；或曰：揵，接也。師古曰：揵，巨偃翻。</span>則大諸侯之有異心者破膽而不敢謀。梁足以扞齊、趙，淮陽足以禁吳、楚，陛下高枕，終無山東之憂矣，<span class="jiazhu">枕，職任翻。</span>此二世之利也。<span class="jiazhu">如淳曰：從誼言，可二世安耳。師古曰：言帝身及太子嗣位之時。</span>當今恬然，適遇諸侯之皆少；<span class="jiazhu">師古曰：恬，安也。少，謂年少。少，時照翻。</span>數歲之後，陛下且見之矣。夫秦日夜苦心勞力以除六國之禍；今陛下力制天下，頤指如意，<span class="jiazhu">如淳曰：但動頤指麾，則所欲皆如意。仲馮曰：頤、指，兩事。</span>高拱以成六國之禍，難以言智。苟身無事，畜亂，宿禍，<span class="jiazhu">畜，讀曰蓄。</span>孰視而不定；<span class="jiazhu">孰，古熟字通。</span>萬年之後，傳之老母、弱子，將使不寧，不可謂仁。」</span>帝於是從誼計，徙淮陽王武爲梁王，北界泰山，西至高陽，得大縣四十餘城。後歲餘，賈誼亦死，死時年三十三矣。</p>
<p class="em2 strong"><span class="yinwen">3</span>徙城陽王喜爲淮南王。<span class="jiazhu">喜，城陽王章之子，齊悼惠王肥之孫。</span></p>
<p class="em2 strong"><span class="yinwen">4</span>匈奴寇狄道。<span class="jiazhu">狄道縣爲隴西郡治所。師古曰：其地有狄種，故曰狄道。</span></p>
<p class="em2 strong">時匈奴數爲邊患，<span class="jiazhu">數，所角翻。</span>太子家令潁川鼂錯上言兵事<span class="jiazhu">太子家令，屬詹事。張晏曰：太子稱家，故曰家令。臣瓚曰：《茂陵中書》：太子家令，秩八百石。潁川本韓國；秦置郡，漢因之。鼂，與朝同。《風俗通》：衞大夫史鼂之後。《姓譜》：王子朝之後。錯，倉故翻；音錯雜之錯者非。</span>曰：<span class="yinhao">「《兵法》曰：『有必勝之將，無必勝之民。』繇此觀之，安邊境，立功名，在於良將，不可不擇也。<span class="jiazhu">將，卽亮翻；下同。</span></span></p>
<p class="em2 strong"><span class="yinhao">臣又聞：用兵臨戰合刃之急者三：一曰得地形，二曰卒服習，三曰器用利。《兵法》，步兵、車騎、弓弩、長戟、矛鋋、劍楯之地，<span class="jiazhu">師古曰：鋋，鐵杷短矛也。孔穎達曰：《方言》云：矛，吳、揚、江·淮南、楚、五湖之間謂之鉇，或謂之鋋，或謂之鏦；其柄謂之矜。鉇，音蛇。晉陳安執丈八蛇矛，蓋蛇卽《方言》之所謂鉇也。鋋，上延翻。楯，食尹翻。</span>各有所宜；不得其宜者，或十不當一。士不選練，卒不服習，起居不精，動靜不集，趨利弗及，避難不畢，<span class="jiazhu">趨，七喻翻。難，乃旦翻。</span>前擊後解，與金鼓之指相失，<span class="jiazhu">師古曰：金，金鉦。鼓，所以進衆，金，所以止衆。<span class="yinhao">「指」</span>，當作<span class="yinhao">「音」</span>。</span>此不習勒卒之過也，百不當十。兵不完利，與空手同；甲不堅密，與袒裼同；<span class="jiazhu">應劭曰：袒裼，肉袒。裼，音錫。</span>弩不可以及遠，與短兵同；射不能中，與無矢同；中不能入，與無鏃同；<span class="jiazhu">中，竹仲翻。師古曰：鏃，矢鋒也。鏃，子木翻。</span>此將不省兵之禍也，<span class="jiazhu">師古曰：省，視也，悉井翻。</span>五不當一。故《兵法》曰：『器械不利，以其卒予敵也；卒不可用，以其將予敵也；將不知兵，以其主予敵也；君不擇將，以其國予敵也。』<span class="jiazhu">予，讀曰與。</span>四者，兵之至要也。</span></p>
<p class="em2 strong"><span class="yinhao">臣又聞：小大異形，強弱異勢，險易異備。<span class="jiazhu">師古曰：易，平勢也。易，以豉翻；下同。</span>夫卑身以事強，小國之形也；合小以攻大，敵國之形也；<span class="jiazhu">師古曰：彼我之力不能相勝，則須連結外援共制之也。</span>以蠻夷攻蠻夷，中國之形也。<span class="jiazhu">師古曰：不煩華夏之兵，使其同類自相攻擊也。</span>今匈奴地形、技藝與中國異：上下山阪，出入溪澗，中國之馬弗與也；<span class="jiazhu">弗與，猶言不如也。技，渠綺翻；下同。</span>險道傾仄，<span class="jiazhu">仄，古側字。</span>且馳且射，中國之騎弗與也；風雨罷勞，<span class="jiazhu">罷，讀曰疲。</span>飢渴不困，中國之人弗與也；此匈奴之長技也。若夫平原、易地，輕車、突騎，則匈奴之衆易橈亂也；<span class="jiazhu">師古曰：突騎，言其驍銳可用衝突敵人也。橈，攪也，音火高翻；其字從<span class="yinhao">「手」</span>。一曰：橈，曲也，弱也，音女敎翻；其字從<span class="yinhao">「木」</span>。</span>勁弩、長戟，射疏、及遠，<span class="jiazhu">師古曰：疏，亦闊遠也。仲馮曰：<span class="yinhao">「長戟」</span>恐誤。或者勁弩如今九牛大弩，以槍爲矢歟，故可射疏及遠也；然戟有鈎，又不可射。余謂文意各有所屬；勁弩，所以射疏，長戟，所以及遠也。</span>則匈奴之弓弗能格也；堅甲、利刃，長短相雜，遊弩往來，什伍俱前，<span class="jiazhu">師古曰：五人爲伍，十人爲什。</span>則匈奴之兵弗能當也；材官騶發，矢道同的，<span class="jiazhu">如淳曰：騶，矢也。處平易之地，可以矢相射也。臣瓚曰：材官，騎射之官也。射者騶發，其用矢者同中一的，言其工妙也。師古曰：騶，矢之善者；《春秋傳》作<span class="yinhao">「菆」</span>，其音同耳。材官，有材力者。騶發，發騶矢以射也。手工，矢善，故中則同的。的，謂所射之準臬也。騶，側鳩翻。</span>則匈奴之革笥、木薦弗能支也；<span class="jiazhu">孟康曰：革笥，以皮作如鎧者被之。木薦，以木板作如楯。一曰：革笥，木薦之，以當人心也。師古曰：一說非也。笥，音息嗣翻。</span>下馬地鬬，劍戟相接，去就相薄，<span class="jiazhu">薄，伯各翻；師古曰：迫也。</span>則匈奴之足弗能給也；<span class="jiazhu">師古曰：給，謂相連及。</span>此中國之長技也。以此觀之：匈奴之長技三，中國之長技五；陛下又興數十萬之衆以誅數萬之匈奴，衆寡之計，以一擊十之術也。</span></p>
<p class="em2 strong"><span class="yinhao">雖然，兵，凶器，戰，危事也；故以大爲小，以強爲弱，在俛仰之間耳。<span class="jiazhu">師古曰：言不知其術，則雖大必小，雖強必弱。俛，亦俯字。余謂俛，音免，亦通。</span>夫以人之死爭勝，跌而不振，<span class="jiazhu">服虔曰：蹉跌不可復起也。師古曰：跌，足失據也。跌，徒結翻。</span>則悔之無及也；帝王之道，出於萬全。今降胡、義渠、蠻夷之屬來歸誼者，其衆數千，飲食、長技與匈奴同。<span class="jiaozhusup">【章：甲十五行本「同」下有「可」字；乙十一行本同；孔本同；張校同。】</span>賜之堅甲、絮衣、勁弓、利矢，益以邊郡之良騎，令明將能知其習俗、和輯其心者，<span class="jiazhu">師古曰：輯，與集同。</span>以陛下之明約將之。卽有險阻，以此當之；平地通道，則以輕車、材官制之；兩軍相爲表裏，各用其長技，衡加之以衆，<span class="jiazhu">衡，與橫同。</span>此萬全之術也。」</span></p>
<p class="em2 strong">帝嘉之，賜錯書，寵答焉。</p>
<p class="em2 strong">錯又上言曰：<span class="yinhao">「臣聞秦起兵而攻胡、粵者，非以衞邊地而救民死也，貪戾而欲廣大也，故功未立而天下亂。且夫起兵而不知其勢，戰則爲人禽，屯則卒積死。夫胡、貉之人，其性耐寒；揚、粵之人，其性耐暑。秦之戍卒不耐其水土，戍者死於邊，輸者僨於道。<span class="jiazhu">耐，乃代翻。服虔曰：僨，仆也，如淳曰：僨，音奮。</span>秦民見行，如往棄市，因以讁發之，名曰『讁戍』；先發吏有讁及贅壻、賈人，後以嘗有市籍者，又後以大父母、父母嘗有市籍者，後入閭取其左。<span class="jiazhu">應劭曰：秦以讁發戍，先自吏有過至于大父母、父母嘗有市籍者；曹輩盡，復入閭取其左者發之，未及取右而秦亡。孟康曰：秦時復除者居閭之左，後發役不供，復役之也。師古從應說。閭，里門也；居閭之左者，一切發之。</span>發之不順，行者憤怨，有萬死之害而亡銖兩之報，<span class="jiazhu">亡，古無字通。</span>死事之後，不得一算之復，<span class="jiazhu">漢律：人出一算，算百二十錢。</span>天下明知禍烈及己也；<span class="jiazhu">師古曰：猛火曰烈，取以喻耳。</span>陳勝行戍，至於大澤，爲天下先倡，<span class="jiazhu">事見七卷二世元年。</span>天下從之如流水者，秦以威劫而行之之敝也。</span></p>
<p class="em2 strong"><span class="yinhao">胡人衣食之業，不著於地，<span class="jiazhu">著，直略翻。</span>其勢易以擾亂邊境，<span class="jiazhu">易，以豉翻。</span>往來轉徙，時至時去；此胡人之生業，而中國之所以離南畮也。<span class="jiazhu">師古曰：南畮，所以耕種處也。離，力智翻。</span>今胡人數轉牧、行獵於塞下，<span class="jiazhu">數，所角翻。</span>以候備塞之卒，卒少則入。陛下不救，則邊民絕望而有降敵之心；救之，少發則不足，多發，遠縣纔至，則胡又已去。<span class="jiazhu">師古曰：纔，淺也，猶言僅至也；他皆類此。</span>聚而不罷，爲費甚大；罷之，則胡復入。<span class="jiazhu">復，扶又翻。</span>如此連年，則中國貧苦而民不安矣。陛下幸憂邊境，遣將吏發卒以治塞，甚大惠也。<span class="jiazhu">治，直之翻。</span>然今<span class="jiaozhusup">【章：甲十五行本「今」作「令」；孔本同。】</span>遠方之卒守塞，一歲而更，<span class="jiazhu">歲更，見十三卷高后五年。更，工衡翻。</span>不知胡人之能。不如選常居者家室田作，且以備之，以便爲之高城深塹；<span class="jiazhu">因山川地形之便而爲之城塹。</span>要害之處，通川之道，調立城邑，毋下千家。<span class="jiazhu">師古曰：調，謂算度之也。摠計城邑之中，令有千家以上也。調，徒釣翻。</span>先爲室屋，具田器，乃募民，免罪，拜爵，<span class="jiazhu">謂有罪者免其罪，無罪者拜爵以勸其徙。</span>復其家，<span class="jiazhu">謂民之欲往者，復除其家征役。復，方目翻。</span>予冬夏衣、稟食，能自給而止。<span class="jiazhu">師古曰：初徙之時，縣官且稟給其衣食，於後能自供贍乃止也。予，讀曰與；下同。</span>塞下之民，祿利不厚，不可使久居危難之地。<span class="jiazhu">難，乃旦翻。</span>胡人入驅而能止其所驅者，以其半予之，<span class="jiazhu">孟康曰：謂胡入爲寇，驅收中國，能奪得之者，以半予之。師古曰：孟說非也。言胡人入爲寇，驅略漢人及畜產也。人能止得其所驅者，令其本主以半賞之。</span>縣官爲贖。<span class="jiazhu">張晏曰：得漢人，官爲贖也。師古曰：張說非也。此承上句之言，謂官爲備價贖之耳。爲，于僞翻；下同。</span>其民如是，則邑里相救助，赴胡不避死。非以德上也，<span class="jiazhu">師古曰：言非以此事欲立德義於主上也。</span>欲全親戚而利其財也；此與東方之戍卒不習地勢而心畏胡者功相萬也。<span class="jiazhu">言其功萬倍於東方之戍卒也。</span>以陛下之時，徙民實邊，使遠方無屯戍之事；塞下之民，父子相保，無係虜之患；利施後世，名稱聖明，其與秦之行怨民，相去遠矣。」</span><span class="jiazhu">師古曰：行怨民，言發怨恨之民使行戍役也。</span></p>
<p class="em2 strong">上從其言，募民徙塞下。</p>
<p class="em2 strong">錯復言：<span class="yinhao">「陛下幸募民徙以實塞下，使屯戍之事益省，輸將之費益寡，<span class="jiazhu">如淳曰：將，送也；或曰：資也。復，扶又翻。</span>甚大惠也。下吏誠能稱厚惠，<span class="jiazhu">稱，尺證翻。</span>奉明法，存卹所徙之老弱，善遇其壯士，和輯其心而勿侵刻，使先至者安樂而不思故鄕，<span class="jiazhu">樂，音洛。</span>則貧民相募<span class="jiaozhusup">【章：甲十五行本「募」作「慕」；乙十一行本同；孔本同。】</span>而勸往矣。臣聞古之徙民者，相其陰陽之和，<span class="jiazhu">相，息亮翻。</span>嘗其水泉之味，然後營邑、立城，製里、割宅，先爲築室家，置器物焉，民至有所居，作有所用。此民所以輕去故鄕而勸之新邑也。<span class="jiazhu">之，往也。</span>爲置醫、巫以救疾病，以脩祭祀，男女有昏，<span class="jiazhu">師古曰：昏，謂婚姻配合也。</span>生死相卹，墳墓相從，種樹畜長，<span class="jiazhu">師古曰：種樹，謂桑、果之屬。張晏曰：畜長，六畜也。貢父曰：所種、畜積、長茂。余謂畜長當從張說。畜，許六翻。長，知兩翻。</span>室屋完安。此所以使民樂其處而有長居之心也。<span class="jiazhu">樂，音洛。</span></span></p>
<p class="em2 strong"><span class="yinhao">臣又聞古之制邊縣以備敵也，使五家爲伍，伍有長，<span class="jiazhu">長，知兩翻。</span>十長一里，里有假士，四里一連，連有假五百，十連一邑，邑有假候，<span class="jiazhu">服虔曰：假，音假借之假。五百，帥名也。師古曰：假，大也，工雅翻。仲馮曰：假，服說是。古者戍皆有期，代則不置。古曰假，謂其權設；猶假司馬之類，亦非常置也。余謂五百，卽後所謂伍伯也。賈公彥曰：伍伯者，漢制，五人爲伍；伯，長也。沈約曰：舊說，古者君行師從，卿行旅從；旅者，五百人也，今諸官府至郡各置五百四，以象師從、旅從，依古義也。候，卽軍候也。</span>皆擇其邑之賢材有護、<span class="jiazhu">師古曰：有保護之能者也。</span>習地形、知民心者；居則習民於射法，出則敎民於應敵。故卒伍成於內，則軍政定於外。服習以成，勿令遷徙，<span class="jiazhu">師古曰：各守其業也。</span>幼則同遊，長則共事。<span class="jiazhu">長，知兩翻。</span>夜戰聲相知，則足以相救；晝戰目相見，則足以相識；驩愛之心，足以相死。如此而勸以厚賞，威以重罰，則前死不還踵矣。<span class="jiazhu">師古曰：還踵，回旋其足也。還，音旋。</span>所徙之民非壯有材者，但費衣糧，不可用也；雖有材力，不得良吏，猶亡功也。<span class="jiazhu">亡，古無字通。</span></span></p>
<p class="em2 strong"><span class="yinhao">陛下絕匈奴不與和親，臣竊意其冬來南也；<span class="jiazhu">師古曰：意，儗也。</span>壹大治，則終身創矣。<span class="jiazhu">師古曰：創，懲艾也；初亮翻。</span>欲立威者，始於折膠；<span class="jiazhu">蘇林曰：秋氣至，膠可折，弓弩可用；匈奴常以爲候而出軍。折，而設翻。</span>來而不能困，使得氣去，<span class="jiazhu">師古曰：使之得勝，逞志氣而去。</span>後未易服也。」</span><span class="jiazhu">易，以豉翻。</span></p>
<p class="em2 strong">錯爲人陗直刻深，<span class="jiazhu">師古曰：陗，與峭同。陗，謂峻陿也；章笑翻。韋昭曰：岸高曰峭。臣瓚曰：陗，峻陗。</span>以其辯得幸太子，太子家號曰<span class="yinhao">「智囊」</span>。<span class="jiazhu">師古曰：言其一身所有皆是智算，若囊橐之盛物也。</span></p>
<p class="strong" id="year_toc_220"><span class="section" id="title-4"><span data-head-description="漢文帝前" data-head-level="h4" data-head-title="前十二年">十二年</span></span><span class="biaozhusup" data-rel="">（癸酉、前一六八年）</span></p>
<p class="em2 strong"><span class="yinwen">1</span>冬，十二月，河決酸棗，東潰金隄、東郡；大興卒塞之。<span class="jiazhu">班《志》，酸棗縣屬陳留郡。師古曰：金隄在東郡白馬界，今滑州。《括地志》：金隄，一名千里隄，在白馬縣東五里。余據河隄自汴口以東，緣河積石爲堰，通河古口，咸曰金隄。又《水經註》：濮陽縣故城在河南，與衞縣分水；城北十里有瓠河口，有金隄。塞，悉則翻。</span></p>
<p class="em2 strong"><span class="yinwen">2</span>春，三月，除關，無用傳。<span class="jiazhu">張晏曰：傳，信也；若今過所也。如淳曰：兩行書繒帛，分持其一，出入關，合之乃得過，謂之傳也。李奇曰：傳，棨也。師古曰：張說是也。古者或用棨，或用繒帛；棨者，刻木爲合符也。康曰：傳以木爲之，長尺五，書符於上爲信。傳，張戀翻。</span></p>
<p class="em2 strong"><span class="yinwen">3</span>鼂錯言於上曰：<span class="yinhao">「聖王在上而民不凍飢者，非能耕而食之，織而衣之也，爲開其資財之道也。<span class="jiazhu">食，祥吏翻。衣，於旣翻。爲，于僞翻。</span>故堯有九年之水，湯有七年之旱，而國亡捐瘠者，<span class="jiazhu">孟康曰：肉腐爲瘠。捐，骨不埋者。或曰：捐，謂有飢相棄捐者；或謂貧乞者爲捐。蘇林曰：瘠，音漬。師古曰：瘠，瘦病也；言無相棄捐而瘦病者耳，不當音漬也；貧乞之釋，尤疏僻焉。亡，古無字通。</span>以畜積多而備先具也。今海內爲一，土地人民之衆不減湯、禹，加以無天災數年之水旱，而畜積未及者，何也？地有遺利，民有餘力；生穀之土未盡墾，山澤之利未盡出，游食之民未盡歸農也。</span></p>
<p class="em2 strong"><span class="yinhao">夫寒之於衣，不待輕暖；<span class="jiazhu">師古曰：苟禦風霜，不求美麗也。</span>飢之於食，不待甘旨；<span class="jiazhu">師古曰：旨，美也。</span>飢寒至身，不顧廉恥。人情，一日不再食則飢，終歲不製衣則寒。夫腹飢不得食，膚寒不得衣，雖慈父不能保其子，君安能以有其民哉！明主知其然也，故務民於農桑，薄賦斂，<span class="jiazhu">斂，力贍翻。</span>廣畜積，以實倉廩，備水旱，故民可得而有利也。民者，在上所以牧之；民之趨利，如水走下，四方無擇也。<span class="jiazhu">趨，七喻翻。走，音奏。</span></span></p>
<p class="em2 strong"><span class="yinhao">夫珠、玉、金、銀，飢不可食，寒不可衣；然而衆貴之者，以上用之故也。其爲物輕微易藏，<span class="jiazhu">易，以豉翻；下同。</span>在於把握，可以周海內而無飢寒之患。<span class="jiazhu">師古曰：周，謂周遍而遊行。</span>此令臣輕背其主<span class="jiazhu">背，蒲妹翻。</span>而民易去其鄕，盜賊有所勸，亡逃者得輕資也。粟、米、布、帛，生於地，長於時，聚於力，非可一日成也；<span class="jiazhu">長，知兩翻；下同。</span>數石之重，中人弗勝，<span class="jiazhu">師古曰：中人者，處強弱之中也。勝，音升。</span>不爲姦邪所利，一日弗得而飢寒至。是故明君貴五穀而賤金玉。</span></p>
<p class="em2 strong"><span class="yinhao">今農夫五口之家，其服役者不下二人，<span class="jiazhu">師古曰：服，事也；服公事之役也。</span>其能耕者不過百畮，百畮之收不過百石。春耕，夏耘，秋穫，冬藏，伐薪樵，治官府，給繇役；<span class="jiazhu">治，直之翻。繇，與傜同；後以義推。</span>春不得避風塵，夏不得避暑熱，秋不得避陰雨，冬不得避寒凍，四時之間無日休息；又私自送往迎來、弔死問疾、養孤長幼在其中。勤苦如此，尙復被水旱之災，<span class="jiazhu">復，扶又翻。被，皮義翻。</span>急政暴賦，賦斂不時，朝令而暮改。<span class="jiazhu">斂，力贍翻。</span>有者半賈而賣，<span class="jiazhu">師古曰：本直千錢，止得五百也。賈，讀曰價。</span>無者取倍稱之息，<span class="jiazhu">如淳曰：取一償二爲倍稱。師古曰：稱，舉也，今俗所謂舉錢者也。余謂如說是。稱，尺證翻。</span>於是有賣田宅，鬻妻子<span class="jiaozhusup">【章：甲十五行本「妻子」作「子孫」；乙十一行本同；退齋校同。】</span>以償責者矣。而商賈，大者積貯倍息，小者坐列販賣，<span class="jiazhu">師古曰：行賣曰商，坐販曰賈。列，市列也，若今市中賣物行也。賈，音古。貯，丁呂翻。</span>操其奇贏，日游都市，<span class="jiazhu">師古曰：奇贏，謂有餘財而蓄聚奇異之物也；一說：奇，謂殘餘物也；居宜反。</span>乘上之急，所賣必倍。<span class="jiazhu">操，千高翻。師古曰：上所急求，則其價倍貴。</span>故其男不耕耘，女不蠶織，衣必文采，食必粱肉；<span class="jiazhu">師古曰：粱，好粟也，卽今之粱米。</span>無農夫之苦，有仟伯之得。<span class="jiazhu">師古曰：仟，謂千錢；伯，謂百錢也。白，莫白翻，今俗猶謂百錢爲一伯。</span>因其富厚，交通王侯，力過吏勢，以利相傾；千里游敖，冠蓋相望，乘堅、策肥、履絲、曳縞、<span class="jiazhu">乘堅車，策肥馬。師古曰：堅，謂好車也。縞，皓素也；繒之精白者也。</span>此商人所以兼幷農人，農人所以流亡者也。</span></p>
<p class="em2 strong"><span class="yinhao">方今之務，莫若使民務農而已矣。欲民務農，在於貴粟；貴粟之道，在於使民以粟爲賞罰。今募天下入粟縣官，得以拜爵，得以除罪。如此，富人有爵，農民有錢，粟有所渫。<span class="jiazhu">師古曰：渫，散也，先列翻。</span>夫能入粟以受爵，皆有餘者也；取於有餘以供上用，則貧民之賦可損，<span class="jiazhu">師古曰：損，減也。</span>所謂損有餘，補不足，令出而民利者也。今令民有車騎馬一匹者，復卒三人；<span class="jiazhu">如淳曰：復三卒之算錢也；或曰：除三夫不作甲卒也。師古曰：當爲卒者，免其三人；不爲卒者，復其錢。復，方目翻。</span>車騎者，天下武備也，故爲復卒。<span class="jiazhu">爲，于僞翻。</span>神農之敎曰：『有石城十仞，<span class="jiazhu">應劭曰：仞，六尺五寸也。師古曰：此說非也；八尺曰仞，取人伸臂之一尋也。</span>湯池百步，<span class="jiazhu">師古曰：池，城邊池也、以沸湯爲池，不可輒近，言嚴固之甚。</span>帶甲百萬，而無粟，弗能守也。』以是觀之，粟者，王者大用，政之本務。今民入粟受爵至五大夫以上，<span class="jiazhu">師古曰：五大夫，第九爵。</span>乃復一人耳，此其與騎馬之功相去遠矣。爵者，上之所擅，<span class="jiazhu">師古曰：擅，專也。</span>出於口而無窮；粟者，民之所種，生於地而不乏。夫得高爵與免罪，人之所甚欲也；使天下人入粟於邊以受爵、免罪，不過三歲，塞下之粟必多矣。」</span></p>
<p class="em2 strong">帝從之，令民入粟於邊，拜爵各以多少級數爲差。<span class="jiazhu">時令入粟六百石爵上造，稍增至四千石爲五大夫，萬二千石爲大庶長。</span>錯復奏言：<span class="yinhao">「陛下幸使天下入粟塞下以拜爵，甚大惠也。<span class="jiazhu">復，扶又翻；下同。</span>竊恐塞卒之食不足用，大渫天下粟。邊食足以支五歲，可令入粟郡縣矣；<span class="jiazhu">師古曰：入諸郡縣以備凶災也。</span>郡縣足支一歲以上，可時赦，勿收農民租。如此，德澤加於萬民，民愈勤農，大富樂矣。」</span><span class="jiazhu">樂，音洛。</span></p>
<p class="em2 strong">上復從其言，詔曰：<span class="yinhao">「道民之路，在於務本。<span class="jiazhu">道，讀曰導。</span>朕親率天下農，十年于今，而野不加辟，<span class="jiazhu">師古曰：辟，讀曰闢，開也。</span>歲一不登，民有飢色；<span class="jiazhu">師古曰：登，成也；言五穀一歲不成則衆庶飢餒，是無蓄積故也。</span>是從事焉尙寡<span class="jiazhu">師古曰：從事，謂從農事也。</span>而吏未加務。吾詔書數下，歲勸民種樹而功未興，是吏奉吾詔不勤而勸民不明也。且吾農民甚苦而吏莫之省，將何以勸焉！<span class="jiazhu">數，所角翻。省，悉井翻。</span>其賜農民今年租稅之半。」</span></p>
<p class="strong" id="year_toc_221"><span class="section" id="title-5"><span data-head-description="漢文帝前" data-head-level="h4" data-head-title="前十三年">十三年</span></span><span class="biaozhusup" data-rel="">（甲戌、前一六七年）</span></p>
<p class="em2 strong"><span class="yinwen">1</span>春，二月，甲寅，詔曰：<span class="yinhao">「朕親率天下農耕以供粢盛，<span class="jiazhu">稷曰明粢，在器曰盛。盛，時征翻。</span>皇后親桑以供祭服；其具禮儀！」</span></p>
<p class="em2 strong"><span class="yinwen">2</span>初，秦時祝官有祕祝，<span class="jiazhu">應劭曰：祕祝之官，移過於下，國家諱之，故曰祕也。</span>卽有災祥，輒移過於下。夏，詔曰：<span class="yinhao">「蓋聞天道，禍自怨起而福繇德興，百官之非，宜由朕躬。今祕祝之官移過於下，以彰吾之不德，朕甚弗取。其除之！」</span></p>
<p class="em2 strong"><span class="yinwen">3</span>齊太倉令淳于意有罪，<span class="jiazhu">太倉令，齊王國官也。《姓譜》：淳于出於姜姓，州公之後。</span>當刑，詔獄逮繫長安。<span class="jiazhu">師古曰：逮，及也；辭之所及，則追捕之，故謂之逮。一曰：逮者，在道將送，防禦不絕，若今之傳送囚。</span>其少女緹縈上書曰：<span class="jiazhu">師古曰：緹，他弟翻；《索隱》音啼。縈，於營翻。</span><span class="yinhao">「妾父爲吏，齊中皆稱其廉平；今坐法當刑。妾傷夫死者不可復生，刑者不可復屬，<span class="jiazhu">夫，音扶。復，扶又翻；下同。師古曰：屬，聯也，之欲翻。</span>雖後欲改過自新，其道無繇也。<span class="jiazhu">繇，古由字通用。</span>妾願沒入爲官婢，<span class="jiazhu">漢制：永巷令典官婢。</span>以贖父刑罪，使得自新。」</span></p>
<p class="em2 strong">天子憐悲其意，五月，詔曰：<span class="yinhao">「《詩》曰：『愷弟君子，民之父母。』<span class="jiazhu">師古曰：《大雅·泂酌》之詩也。言君子有和樂簡易之德，則其下尊之如父，親之如母也。</span>今人有過，敎未施而刑已加焉，或欲改行爲善而道無繇至，朕甚憐之！夫刑至斷支體，刻肌膚，終身不息，<span class="jiazhu">行，下孟翻。斷，端管翻。師古曰：息，生也。</span>何其刑之痛而不德也！豈爲民父母之意哉！其除肉刑，有以易之；及令罪人各以輕重，不亡逃，有年而免。<span class="jiazhu">孟康曰：其不亡逃者，滿其年數，得免爲庶人。</span>具爲令！」</span><span class="jiazhu">師古曰：使更爲條例。</span></p>
<p class="em2 strong">丞相張蒼、御史大夫馮敬奏請定律曰：<span class="yinhao">「諸當髡者爲城旦、舂；<span class="jiazhu">髡，𩮜也，謂去其髮及其耏鬢。應劭曰：城旦者，旦起行治城；舂者，婦人不豫外傜，但舂作米：皆四歲刑也。</span>當黥髡者鉗爲<span class="jiaozhusup">【章：乙十一行本作「當黥者髡鉗爲」。】</span>城旦、舂；<span class="jiazhu">鉗者，以鐵束其頸。</span>當劓者笞三百；當斬左止者笞五百；當斬右止及殺人先自告及吏坐受賕、枉法、守縣官財物而卽盜之、已論而復有笞罪者皆棄市。<span class="jiazhu">師古曰：止，足也；當斬右足者，以其罪次重，故從棄市也。殺人先自告，謂殺人先自首得免罪者也。吏受賕枉法，謂受賂而曲公法者也。守縣官財物而卽盜之，卽今律所謂主守自盜者也。殺人害重、受賕、盜物贓汙之身，故此三罪已被論而又犯笞，亦皆棄市。</span>罪人獄已決爲城旦、舂者，各有歲數以免。」</span><span class="jiazhu">城旦、舂滿三歲爲鬼薪、白粲，鬼薪、白粲一歲爲隸臣妾，隸臣妾一歲免爲庶人；隸臣妾滿二歲爲司寇，司寇一歲及作如司寇二歲皆免爲庶人。</span>制曰：<span class="yinhao">「可。」</span></p>
<p class="em2 strong">是時，上旣躬修玄默，而將相皆舊功臣，少文多質。懲惡亡秦之政，<span class="jiazhu">惡，烏露翻。</span>論議務在寬厚，恥言人之過失；化行天下，告訐之俗易。<span class="jiazhu">自下告上曰訐。師古曰：面相斥罪也，居謁翻。</span>吏安其官，民樂其業，<span class="jiazhu">樂，音洛。</span>畜積歲增，戶口寖息。風流篤厚，禁罔疏闊，<span class="jiazhu">疏，與疎同。</span>罪疑者予民，<span class="jiazhu">師古曰：從輕斷。予，讀曰與。</span>是以刑罰大省，至於斷獄四百，<span class="jiazhu">師古曰：謂普天之下重罪者也。斷，丁亂翻。</span>有刑錯之風焉。<span class="jiazhu">應劭曰：錯，置也。民不犯法，無所刑也。錯，千故翻。</span></p>
<p class="em2 strong"><span class="yinwen">4</span>六月，詔曰：<span class="yinhao">「農，天下之本，務莫大焉。今勤身從事而有租稅之賦，是爲本末者無以異也，<span class="jiazhu">李奇曰：本，農也；末，賈也。言農與賈俱出租無異也，故除田租。</span>其於勸農之道未備。其除田之租稅！」</span></p>
<p class="strong" id="year_toc_222"><span class="section" id="title-6"><span data-head-description="漢文帝前" data-head-level="h4" data-head-title="前十四年">十四年</span></span><span class="biaozhusup" data-rel="">（乙亥、前一六六年）</span></p>
<p class="em2 strong"><span class="yinwen">1</span>冬，匈奴老上單于十四萬騎入朝那、蕭關，<span class="jiazhu">班《志》，朝那縣屬安定郡。應劭曰：《史記》，故戎那邑也。蕭關在朝那界，唐屬原州之境，後置蕭關縣，爲武州治所。《史記正義》曰：蕭關，今古隴山關，在原州平涼縣界。</span>殺北地都尉卬，<span class="jiazhu">徐廣曰：卬，姓段。師古曰：非也，姓孫。卬，五郎翻。</span>虜人民畜產甚多；遂至彭陽，使奇兵入燒回中宮，候騎至雍甘泉。<span class="jiazhu">班《志》，彭陽縣屬安定郡。師古曰：卽今彭原縣。《括地志》：彭陽縣故城，在今涇州臨涇縣東二十里彭原。寧州雍縣，班《志》屬扶風。騎，奇寄翻；下同。</span>帝以中尉周舍、郎中令張武爲將軍，發車千乘、<span class="jiazhu">乘，繩證翻。</span>騎卒十萬軍長安旁，以備胡寇；而拜昌侯盧卿爲上郡將軍，甯侯魏遫爲北地將軍，隆慮侯周竈爲隴西將軍，屯三郡。<span class="jiazhu">昌侯<span class="yinhao">「盧卿」</span>，《功臣表》作<span class="yinhao">「旅卿」</span>，古字借用也。《姓譜》：姜姓之後封於盧，以國爲氏，與甯侯、隆慮侯皆高祖功臣。昌侯國屬琅邪郡。甯侯國在河內脩武縣界。隆慮侯國亦屬河內郡。三人分屯三郡，故各以郡爲將軍號。遫，古速字。</span>上親勞軍，勒兵，申敎令，賜吏卒，自欲征匈奴。羣臣諫，不聽；皇太后固要，上乃止。<span class="jiazhu">勞，力到翻。文穎曰：要，劫也，哀痛祝誓之言。余謂固要，力止也。要，讀曰邀。康力笑翻，非也。</span>於是以東陽侯張相如爲大將軍，成侯董赤、<span class="jiazhu">成侯董赤，高帝功臣董渫之子。成侯國屬涿郡。赤，《史記正義》音赫。</span>內史欒布皆爲將軍，擊匈奴。單于留塞內月餘，乃去。漢逐出塞卽還，不能有所殺。</p>
<p class="em2 strong"><span class="yinwen">2</span>上輦過郎署，問郎署長馮唐曰：<span class="jiazhu">署，郎舍也。長，知兩翻。</span><span class="yinhao">「父家何在？」</span>對曰：<span class="yinhao">「臣大父趙人，父徙代。」</span>上曰：<span class="yinhao">「吾居代時，吾尙食監高祛<span class="jiazhu">尙食監，主膳食之官。祛，音區。</span>數爲我言趙將李齊之賢，戰於鉅鹿下。<span class="jiazhu">當是秦將王離圍鉅鹿時。數，所角翻。爲，于僞翻。</span>今吾每飯意未嘗不在鉅鹿也。<span class="jiazhu">每食時，念高祛所言，其心未嘗不在鉅鹿。</span>父知之乎？」</span>唐對曰：<span class="yinhao">「尙不如廉頗、李牧之爲將也。」</span>上搏髀曰：<span class="jiazhu">搏，拊也。《左傳》曰：搏膺而踊。髀，音陛。</span><span class="yinhao">「嗟乎，吾獨不得廉頗、李牧爲將！吾豈憂匈奴哉！」</span>唐曰：<span class="yinhao">「陛下雖得廉頗、李牧，弗能用也。」</span></p>
<p class="em2 strong">上怒，起，入禁中，良久，召唐，讓曰：<span class="yinhao">「公柰何衆辱我，獨無間處乎！」</span><span class="jiazhu">師古曰：何不於隙間之處而言。</span>唐謝曰：<span class="yinhao">「鄙人不知忌諱。」</span>上方以胡寇爲意，乃卒復問唐曰：<span class="jiazhu">卒，子恤翻。</span><span class="yinhao">「公何以知吾不能用廉頗、李牧也？」</span>唐對曰：<span class="yinhao">「臣聞上古王者之遣將也，跪而推轂，曰：『閫以內者，寡人制之；閫以外者，將軍制之。』<span class="jiazhu">推，吐雷翻。閫，苦本翻，門橛也。</span>軍功爵賞皆決於外，歸而奏之，此非虛言也。臣大父言：李牧爲趙將，居邊，軍市之租，<span class="jiazhu">《索隱》曰：軍中立市，市有稅；稅卽租也。</span>皆自用饗士；賞賜決於外，不從中覆也。<span class="jiazhu">師古曰：覆，謂覆白之也。一說，不從中覆校其所用之數，亦通。</span>委任而責成功，故李牧乃得盡其智能；選車千三百乘，<span class="jiazhu">乘，繩證翻。</span>彀騎萬三千，百金之士十萬，<span class="jiazhu">弓弩引滿爲彀；謂騎兵能射者。服虔曰：良士直百金。晉灼曰：百金，喻貴重也。彀，古候翻。騎，奇寄翻。</span>是以北逐單于，破東胡，滅澹林，<span class="jiazhu">澹林，卽襜襤。澹，丁甘翻。</span>西抑強秦，南支韓、魏；當是之時，趙幾霸。<span class="jiazhu">幾，居依翻。</span>其後會趙王遷立，用郭開讒，卒誅李牧，<span class="jiazhu">事見六卷始皇十八年。卒，子恤翻。</span>令顏聚代之；是以兵破士北，爲秦所禽滅。今臣竊聞魏尙爲雲中守，<span class="jiazhu">守，式又翻。</span>其軍市租盡以饗士卒，私養錢<span class="jiazhu">服虔曰：私廩假錢。《索隱》曰：按漢市肆租稅之入爲私奉養。服虔曰：私廩假錢是也。或云：官所別給也。余謂當從《漢書》以私養錢屬下句。</span>五日一椎牛，自饗賓客、軍吏、舍人，是以匈奴遠避，不近雲中之塞。<span class="jiazhu">近，其靳翻。</span>虜曾一入，尙率車騎擊之，所殺甚衆。夫士卒盡家人子，<span class="jiazhu">師古曰：家人子，謂庶人家之子也。</span>起田中從軍，安知尺籍、伍符！<span class="jiazhu">李奇曰：尺籍，所以書軍令；伍符，軍士伍伍相保之符信也。如淳曰：《漢軍法》曰：吏卒斬首，以尺籍書下縣移郡；令人故行不行，奪勞二歲。伍符，亦什五之符要節度也。或曰：以尺簡書，故曰尺籍也。《索隱》曰：按尺籍者，謂書其斬首之功於一尺之板。伍符者，令軍人伍伍相保，不容姦詐也。</span>終日力戰，斬首捕虜，上功幕府，<span class="jiazhu">上，時掌翻。</span>一言不相應，<span class="jiazhu">《索隱》曰：應，一陵翻，謂數不同也。余謂相應之應，當從去聲。</span>文吏以法繩之，其賞不行；而吏奉法必用。臣愚以爲陛下賞太輕，罰太重。且雲中守魏尙坐上功首虜差六級，陛下下之吏，削其爵，罰作之。<span class="jiazhu">蘇林曰：一歲刑爲罰作。下之，遐嫁翻。</span>由此言之，陛下雖得廉頗、李牧，弗能用也！」</span>上說。<span class="jiazhu">說，應曰悅。</span>是日，令唐持節赦魏尙，復以爲雲中守，而拜唐爲車騎都尉。<span class="jiazhu">詳考班《表》，漢無車騎都尉官。時使唐主中尉及郡國車士。</span></p>
<p class="em2 strong"><span class="yinwen">3</span>春，詔廣增諸祀壇場、珪幣，<span class="jiazhu">師古曰：築土爲壇、除土爲場；珪幣，所以薦神。</span>且曰：<span class="yinhao">「吾聞祠官祝釐，<span class="jiazhu">如淳曰：釐，福也。師古曰：<span class="yinhao">「釐」</span>，本作<span class="yinhao">「禧」</span>，假借用耳；音禧。祝，職救翻。</span>皆歸福於朕躬，不爲百姓，<span class="jiazhu">爲，于僞翻。</span>朕甚愧之。夫以朕之不德，而專饗獨美其福，百姓不與焉，是重吾不德也。<span class="jiazhu">與，讀曰預。師古曰：重，直用翻。</span>其令祠官致敬，無有所祈！」</span></p>
<p class="em2 strong"><span class="yinwen">4</span>是歲，河間文王辟彊薨。</p>
<p class="em2 strong"><span class="yinwen">5</span>初，丞相張蒼以爲漢得水德，魯人公孫臣以爲漢當土德，其應，黃龍見；蒼以爲非，<span class="jiaozhusup">【章：甲十五行本「非」下有「是」字；乙十一行本同；孔本同。】</span>罷之。<span class="jiazhu">公孫臣上書曰：<span class="yinhao">「始，秦得水德；推終始傳，漢當土德。土德之應，黃龍見；宜改正朔，服色尙黃。」</span>張蒼以爲：<span class="yinhao">「漢乃水德，河決金隄，其符也。公孫臣言非是，罷之。」</span>見，賢遍翻。</span></p>
<p class="strong" id="year_toc_223"><span class="section" id="title-7"><span data-head-description="漢文帝前" data-head-level="h4" data-head-title="前十五年">十五年</span></span><span class="biaozhusup" data-rel="">（丙子、前一六五年）</span></p>
<p class="em2 strong"><span class="yinwen">1</span>春，黃龍見成紀。<span class="jiazhu">班《志》，成紀縣屬天水郡，庖犧所生處。見，賢遍翻。</span>帝召公孫臣，拜爲博士，與諸生申明土德，草改曆、服色事。<span class="jiazhu">師古曰：草，謂創造之。</span>張蒼由此自絀。</p>
<p class="em2 strong"><span class="yinwen">2</span>夏，四月，上始幸雍，郊見五帝，<span class="jiazhu">秦立白帝、赤帝、黃帝、青帝畤於雍，漢高帝又立黑帝畤，故雍有五帝畤。雍，於用翻。見，賢遍翻。</span>赦天下。</p>
<p class="em2 strong"><span class="yinwen">3</span>九月，詔諸侯王、公卿、郡守舉賢良、能直言極諫者，<span class="jiazhu">守、式又翻。</span>上親策之。太子家令鼂錯對策高第，擢爲中大夫。錯又上言宜削諸侯及法令可更定者，<span class="jiazhu">更，工衡翻。</span>書凡三十篇。上雖不盡聽，然奇其材。</p>
<p class="em2 strong"><span class="yinwen">4</span>是歲，齊文王則、河間哀王福皆薨，無子，國除。<span class="jiazhu">齊王則，哀王襄之子，悼惠王肥之孫。河間王福，辟彊之子，趙幽王子遂之孫。</span></p>
<p class="em2 strong"><span class="yinwen">5</span>趙人新垣平以望氣見上，言長安東北有神，氣成五采。於是作渭陽五帝廟。<span class="jiazhu">韋昭曰：在渭城。師古曰：《郊祀志》云：在長安東北，非渭城也；韋說謬矣。余據水北爲陽，長安在渭南，渭城在渭北，五帝廟或在渭城界，韋說未可非也。《括地志》：渭陽五帝廟，在雍州咸陽縣東三十里。</span></p>
<p class="strong" id="year_toc_224"><span class="section" id="title-8"><span data-head-description="漢文帝前" data-head-level="h4" data-head-title="前十六年">十六年</span></span><span class="biaozhusup" data-rel="">（丁丑、前一六四年）</span></p>
<p class="em2 strong"><span class="yinwen">1</span>夏，四月，上郊祀五帝于渭陽五帝廟。於是貴新垣平至上大夫，<span class="jiazhu">周官有上大夫。漢官有太中大夫、中大夫、諫大夫；爵十九級，有大夫、五大夫，而上大夫不見於《表》。</span>賜累千金；而使博士、諸生刺《六經》中作《王制》，<span class="jiazhu">師古曰：刺，采取也；七賜翻。卽今《禮記·王制篇》是也。</span>謀議巡狩、封禪事。又於長門道北立五帝壇。<span class="jiazhu">如淳曰：長門，亭名，在長安城東南。《括地志》：長門故亭，在雍州萬年縣東北苑中。</span></p>
<p class="em2 strong"><span class="yinwen">2</span>徙淮南王喜復爲城陽王。又分齊爲六國；丙寅，立齊悼惠王子在者六人：楊虛侯將閭爲齊王，安都侯志爲濟北王，武成侯賢爲菑川王，白石侯雄渠爲膠東王，平昌侯卬爲膠西王，扐侯辟光爲濟南王。淮南厲王子在者三人：阜陵侯安爲淮南王，安陽侯勃爲衡山王，陽周侯賜爲廬江王。<span class="jiazhu">十一年，徙城陽王喜王淮南，今復其舊；將復以淮南地分王厲王三子安、勃、賜也。楊虛，據《水經》，河水過楊虛縣；《註》引《地理志》曰：楊虛，平原之隸縣也，城在高唐之西南；而班《志》無此縣，不知酈道元所謂志者何志也。《史記正義》曰：安都故城，在瀛州高陽縣西南三十九里。濟北王，都盧。<span class="yinhao">「武成」</span>，《史記》作<span class="yinhao">「武城」</span>。《索隱》曰：武城縣屬平原。《正義》曰：貝州縣。菑川王，都劇。班《志》，金城郡有白石縣。《正義》曰：白石故城，在德州安德縣北二十里。膠東王，都卽墨。班《志》，平昌，侯國，屬平原郡。膠西王，都高苑。扐，侯國，屬平原郡。濟南王，都東平陵。阜陵縣屬九江郡。淮南王，都壽春。安陽屬汝南郡。衡山王，都六。陽周縣屬上郡。廬江王，都江南。濟，子禮翻。扐，音力。</span></p>
<p class="em2 strong"><span class="yinwen">3</span>秋，九月，新垣平使人持玉杯上書闕下獻之。平言上曰：<span class="yinhao">「闕下有寶玉氣來者。」</span>已，視之，果有獻玉杯者，刻曰<span class="yinhao">「人主延壽」</span>。平又言：<span class="yinhao">「臣候日再中。」</span>居頃之，日卻，復中。於是始更以十七年爲元年，<span class="jiazhu">復，扶又翻。</span>令天下大酺。<span class="jiazhu">漢律：三人無故羣飲，罰金四兩。今詔橫賜得會聚飲食。師古曰：酺，布也；言王德布於天下而合聚飲食爲酺。《周禮》族師：春秋祭酺。《註》：酺者，爲人烖害之神也。有馬酺，有蝝螟之酺與人鬼之酺，亦爲壇位如雩禜。族長無飲酒之禮，因祭酺而與其民以長幼相獻酬焉。《正義》曰：古者祭酺，聚錢飲酒，故後世聽民聚飲，皆謂之酺。《漢書》，每有嘉慶，令民大酺，是其事也。彼《註》云因祭酺而與其民長幼相酬，鄭《註》所謂祭酺，合醵也。酺，音蒲。</span>平言曰：<span class="yinhao">「周鼎亡在泗水中。今河決，通於泗，臣望東北汾陰直有金寶氣，<span class="jiazhu">班《志》，汾陰縣屬河東郡。師古曰：直，謂正當汾陰也。宋白曰：蒲州寶鼎縣，古綸氏地，夏少康所邑也。汾水南流過縣，漢置汾陰縣，今縣北九十里汾陰故城是也。</span>意周鼎其出乎！兆見，不迎則不至。」</span>於是上使使治廟汾陰，南臨河，欲祠出周鼎。<span class="jiazhu">見，賢遍翻。</span></p>
<p class="strong" id="year_toc_225"><span class="section" id="title-9"><span data-head-description="漢文帝後" data-head-level="h4" data-head-title="後元年">後元年</span></span><span class="biaozhusup" data-rel="">（戊寅、前一六三年）</span></p>
<p class="em2 strong"><span class="yinwen">1</span>冬，十月，人有上書告新垣平<span class="yinhao">「所言皆詐也」</span>；下吏治，誅夷平。<span class="jiazhu">師古曰：夷者，平也；謂盡平除其家室、宗族。下，遐嫁翻。</span>是後，上亦怠於改正、服、鬼神之事，<span class="jiazhu">師古曰：正，正朔也；服，服色在。正，之成翻。</span>而渭陽、長門五帝，使祠官領，以時致禮，不往焉。</p>
<p class="em2 strong"><span class="yinwen">2</span>春，三月，孝惠皇后張氏薨。<span class="jiazhu">孝惠皇后，張敖之女；諸呂之誅，徙居北宮。張晏曰：后黨於呂氏，故不曰崩。</span></p>
<p class="em2 strong"><span class="yinwen">3</span>詔曰：<span class="yinhao">「間者數年不登，又有水旱、疾疫之災，朕甚憂之。愚而不明，未達其咎：意者朕之政有所失而行有過與？<span class="jiazhu">與，與歟同；下同。</span>乃天道有不順，地利或不得，人事多失和，鬼神廢不享與？何以致此？將百官之奉養或廢，無用之事或多與？何其民食之寡乏也？夫度田非益寡，<span class="jiazhu">師古曰：度，謂量計之。度，徒各翻。</span>而計民未加益，以口量地，<span class="jiazhu">量，音良。</span>其於古猶有餘；而食之甚不足者，其咎安在？無乃百姓之從事於末以害農者蕃，<span class="jiazhu">師古曰：蕃，多也，扶元翻。</span>爲酒醪以靡穀者多，<span class="jiazhu">師古曰：醪，汁滓酒也。靡，散也。醪，來高翻。靡，音糜。</span>六畜之食焉者衆與？<span class="jiazhu">六畜，馬、牛、羊、犬、豕、雞。畜、許救翻。</span>細大之義，吾未得其中，<span class="jiazhu">師古曰：中，竹仲翻。</span>其與丞相、列侯、吏二千石、博士議之；有可以佐百姓者，率意遠思，無有所隱！」</span></p>
<p class="strong" id="year_toc_226"><span class="section" id="title-10"><span data-head-description="漢文帝後" data-head-level="h4" data-head-title="後二年">二年</span></span><span class="biaozhusup" data-rel="">（己卯、前一六二年）</span></p>
<p class="em2 strong"><span class="yinwen">1</span>夏，上行幸雍棫陽宮。<span class="jiazhu">《黃圖》曰：棫陽宮，秦昭王所起。《括地志》：在岐州扶風縣東北。棫，音域。</span></p>
<p class="em2 strong"><span class="yinwen">2</span>六月，代孝王參薨。<span class="jiazhu">參，前二年封於太原，三年徙代。</span></p>
<p class="em2 strong"><span class="yinwen">3</span>匈奴連歲入邊，殺略人民、畜產甚多；雲中、遼東最甚，<span class="jiazhu">遼東，戰國時燕之東北境，秦置郡。</span>郡萬餘人。上患之，乃使使遺匈奴書。<span class="jiazhu">遺，于季翻。</span>單于亦使當戶報謝，<span class="jiazhu">匈奴官自左、右賢王至左、右大當戶，凡二十四長。</span>復與匈奴和親。</p>
<p class="em2 strong"><span class="yinwen">4</span>八月，戊戌，丞相張蒼免。帝以皇后弟竇廣國賢、有行，欲相之，<span class="jiazhu">相，息亮翻、行，下孟翻。</span>曰：<span class="yinhao">「恐天下以吾私廣國，久念不可。」</span>而高帝時大臣，餘見無可者。<span class="jiazhu">謂高帝大臣薨逝之餘，其見存之臣無可相者。見，賢遍翻。</span>御史大夫梁國申屠嘉，<span class="jiazhu">《莊子》有申徒狄，夏之賢人也。一曰：申徒，楚官號。《姓譜》：申侯之後，支子居安定屠原，因爲申屠氏。</span>故以材官蹶張從高帝，<span class="jiazhu">梁國本秦碭郡，漢爲梁國。如淳曰：材官之多力者，能脚蹋強弩張之，故曰蹶張。律有蹶張士。師古曰：今之弩，以手張者爲擘張，以足蹋者爲蹶張。蹶，音厥。</span>封關內侯；庚午，以嘉爲丞相，封故安侯。<span class="jiazhu">班《志》，故安縣屬涿郡。《括地志》：今易州界武陽城中東南隅故城是也。</span>嘉爲人廉直，門不受私謁。是時，太中大夫鄧通方愛幸，賞賜累鉅萬；帝嘗燕飲通家，其寵幸無比。嘉嘗入朝，而通居上旁，有怠慢之禮。嘉奏事畢，因言曰：<span class="yinhao">「陛下幸愛羣臣，則富貴之；至於朝廷之禮，不可以不肅。」</span><span class="jiazhu">師古曰：肅，敬也。</span>上曰：<span class="yinhao">「君勿言，吾私之。」</span><span class="jiazhu">師古曰：言欲私告戒之。</span>罷朝，坐府中，<span class="jiazhu">《風俗通》：府，聚也，公、卿、牧、守道德之所聚也；又舍也。</span>嘉爲檄召通詣丞相府，<span class="jiazhu">師古曰：檄，木書也，長二尺。</span>不來，且斬通。通恐，入言上；上曰：<span class="yinhao">「汝第往，吾令使人召若。」</span>通詣丞相府，<span class="jiaozhusup">【章：乙十一行本無「府」字；孔本同。】</span>免冠、徒跣，頓首謝嘉。嘉坐自如，弗爲禮，責曰：<span class="yinhao">「夫朝廷者，高帝之朝廷也。通小臣，戲殿上，大不敬，當斬。吏！今行斬之！」</span><span class="jiazhu">如淳曰：嘉語其吏曰：<span class="yinhao">「今便行斬之」</span>。</span>通頓首，首盡出血，不解。上度丞相已困通，<span class="jiazhu">度，徒洛翻。</span>使使持節召通而謝丞相：<span class="yinhao">「此吾弄臣，君釋之！」</span>鄧通旣至，爲上泣曰：<span class="yinhao">「丞相幾殺臣！」</span><span class="jiazhu">爲，于僞翻。幾，居希翻。</span></p>
<p class="strong" id="year_toc_227"><span class="section" id="title-11"><span data-head-description="漢文帝後" data-head-level="h4" data-head-title="後三年">三年</span></span><span class="biaozhusup" data-rel="">（庚辰、前一六一年）</span></p>
<p class="em2 strong"><span class="yinwen">1</span>春，二月，上行幸代。</p>
<p class="em2 strong"><span class="yinwen">2</span>是歲，匈奴老上單于死，子軍臣單于立。</p>
<p class="strong" id="year_toc_228"><span class="section" id="title-12"><span data-head-description="漢文帝後" data-head-level="h4" data-head-title="後四年">四年</span></span><span class="biaozhusup" data-rel="">（辛巳、前一六○年）</span></p>
<p class="em2 strong"><span class="yinwen">1</span>夏，四月，丙寅晦，日有食之。<span class="jiazhu">月末爲晦。《天文書》，晦則日月相沓，月在日後，則光體伏矣。</span></p>
<p class="em2 strong"><span class="yinwen">2</span>五月，赦天下。</p>
<p class="em2 strong"><span class="yinwen">3</span>上行幸雍。</p>
<p class="strong" id="year_toc_229"><span class="section" id="title-13"><span data-head-description="漢文帝後" data-head-level="h4" data-head-title="後五年">五年</span></span><span class="biaozhusup" data-rel="">（壬午、前一五九年）</span></p>
<p class="em2 strong"><span class="yinwen">1</span>春，正月，上行幸隴西；三月，行幸雍；秋，七月，行幸代。</p>
<p class="strong" id="year_toc_230"><span class="section" id="title-14"><span data-head-description="漢文帝後" data-head-level="h4" data-head-title="後六年">六年</span></span><span class="biaozhusup" data-rel="">（癸未、前一五八年）</span></p>
<p class="em2 strong"><span class="yinwen">1</span>冬，匈奴三萬騎入上郡，三萬騎入雲中，所殺略甚衆，烽火通於甘泉、長安。<span class="jiazhu">文穎曰：邊方備胡寇作高土，櫓上作桔槔，桔槔頭兜零，以薪草置其中，常低之。有寇，卽燃火舉之以相告，曰烽。又多積薪，寇至卽燃之，以望其煙，曰燧。</span>以中大夫令免爲車騎將軍，屯飛狐；<span class="jiazhu">師古曰：中大夫，官名；其人姓令名免耳。此諸將軍下至徐厲皆書姓，而徐廣以爲中大夫令是官名，此說非也。據《百官表》：景帝初改衞尉爲中大夫令，文帝時無此官；而中大夫是郎中令屬官，秩比二千石。《索隱》曰：據《風俗通》：令姓，楚令尹子文之後。虞世南曰：中大夫令是史家追書耳。</span>故楚相蘇意爲將軍，屯句注；<span class="jiazhu">句，音鈎。</span>將軍張武屯北地；<span class="jiazhu">秦滅義渠，置北地郡。</span>河內太守周亞夫爲將軍，次細柳；<span class="jiazhu">項羽以河內郡爲殷國；高帝滅殷，復置河內郡。服虔曰：細柳在長安西北。如淳曰：長安細柳倉在渭北，近石徼。張揖曰：在昆明池南，今有柳市是也。臣瓚曰：一宿曰宿，再宿曰信，過信爲次。師古曰：《匈奴傳》云：置三將軍，軍長安西細柳、渭北棘門、霸上，此則細柳不在渭北，揖說是也。《索隱》曰：按《三輔故事》：細柳在直城門外阿房宮西北維。《舊唐書》：肅宗母元獻楊后葬細柳原。</span>宗正劉禮爲將軍，次霸上；祝茲侯徐厲爲將軍，次棘門；<span class="jiazhu">宗正，秦官，掌親屬；漢因之。徐厲，高祖功臣，呂后四年封祝茲侯。《史記·表》作<span class="yinhao">「松滋」</span>。班《志》，松滋縣屬廬江郡。孟康曰：棘門在長安北，秦時宮門也。如淳曰：棘門在橫門外。橫門，長安城北出西頭第一門。</span>以備胡。上自勞軍，至霸上及棘門軍，直馳入，將以下騎送迎。<span class="jiazhu">勞，力到翻。將，卽亮翻；下其將同。騎，奇寄翻。</span>已而之細柳軍，<span class="jiazhu">之，往也。</span>軍士吏被甲，銳兵刃，彀弓弩持滿，<span class="jiazhu">被，皮義翻。彀，古候翻。</span>天子先驅至，不得入。先驅曰：<span class="jiazhu">師古曰：先驅導駕，若今之武候隊矣。</span><span class="yinhao">「天子且至！」</span>軍門都尉曰：<span class="yinhao">「將軍令曰：『軍中聞將軍令，不聞天子之詔。』」</span>居無何，上至，又不得入。於是上乃使使持節詔將軍：<span class="yinhao">「吾欲入營勞軍。」</span>亞夫乃傳言<span class="yinhao">「開壁門。」</span>壁門士請車騎曰：<span class="yinhao">「將軍約：軍中不得馳驅。」</span>於是天子乃按轡徐行。至營，將軍亞夫持兵揖曰：<span class="yinhao">「介胄之士不拜，請以軍禮見。」</span><span class="jiazhu">禮，介者不拜。見，賢遍翻。</span>天子爲動，改容，式車，<span class="jiazhu">爲，于僞翻。</span>使人稱謝：<span class="yinhao">「皇帝敬勞將軍。」</span>成禮而去。旣出軍門，羣臣皆驚。上曰：<span class="yinhao">「嗟乎，此眞將軍矣！曩者霸上、棘門軍若兒戲耳，其將固可襲而虜也。至於亞夫，可得而犯耶！」</span>稱善者久之。月餘，漢兵至邊，匈奴亦遠塞，<span class="jiazhu">遠，于願翻。</span>漢兵亦罷。乃拜周亞夫爲中尉。<span class="jiazhu">爲以亞夫屬太子張本。</span></p>
<p class="em2 strong"><span class="yinwen">2</span>夏，四月，大旱，蝗。<span class="jiazhu">師古曰：蝗，卽螽也，食苗爲災；今俗呼爲簸蝩。《說文》曰：一曰蝝，一曰蝗。蝗，戶光翻。蝩，音鍾。</span>令諸侯無入貢；弛山澤，<span class="jiazhu">師古曰：弛，解也；解而不禁，與衆庶同其利。</span>減諸服御，損郎吏員；發倉庾以振民；<span class="jiazhu">應劭曰：水漕倉曰庾。胡公曰：在邑曰倉，在野曰庾。康曰：凡倉無屋曰庾。</span>民得賣爵。</p>
<p class="strong" id="year_toc_231"><span class="section" id="title-15"><span data-head-description="漢文帝後" data-head-level="h4" data-head-title="後七年">七年</span></span><span class="biaozhusup" data-rel="">（甲申、前一五七年）</span></p>
<p class="em2 strong"><span class="yinwen">1</span>夏，六月，己亥，帝崩于未央宮。<span class="jiazhu">臣瓚曰：壽四十六。</span>遺詔曰：<span class="yinhao">「朕聞之：蓋天下萬物之萌生，靡不有死；死者，天地之理，萬<span class="jiaozhusup">【章：乙十一行本無「萬」字。】</span>物之自然，奚可甚哀！當今之世，咸嘉生而惡死，<span class="jiazhu">惡，烏路翻。</span>厚葬以破業，重服以傷生，吾甚不取。且朕旣不德，無以佐百姓；今崩，又使重服久臨<span class="jiazhu">師古曰：臨，哭也，力禁翻；下出臨、服臨、當臨、夕臨、哭臨音同。</span>以罹寒暑之數，<span class="jiazhu">師古曰：罹，音離，遭也。</span>哀人父子，傷長老之志，損其飲食，絕鬼神之祭祀，以重吾不德，謂天下何！朕獲保宗廟，以眇眇之身<span class="jiazhu">師古曰：眇眇，猶言細末也。</span>託于天下君王之上，二十有餘年矣。賴天之靈，社稷之福，方內安寧，<span class="jiazhu">方內，四方之內也。</span>靡有兵革。朕旣不敏，常懼過行以羞先帝之遺德，<span class="jiazhu">師古曰：過行，行有過失也。羞，謂忝辱也。行，下孟翻。</span>惟年之久長，懼于不終。今乃幸以天年得復供養於高廟，其奚哀念之有！<span class="jiazhu">帝自謙，以謂得終其天年以從先帝幸矣，奚哀念之有乎！供，居用翻。養，羊亮翻。</span>其令天下吏民：令到，出臨三日，皆釋服；毋禁取婦、嫁女、祠祀、飲酒、食肉；<span class="jiazhu">取，讀曰娶。</span>自當給喪事服臨者，皆無跣；<span class="jiazhu">跣，先典翻，足親地也。</span>絰帶毋過三寸；毋布車及兵器；<span class="jiazhu">應劭曰：毋以布衣車及兵器也。服虔曰：不施輕車介士也。師古曰：應說是也。</span>毋發民哭臨宮殿中；殿中當臨者，皆以旦夕各十五舉音，禮畢罷；非旦夕臨時，禁毋得擅哭臨；已下棺，服大功十五日，小功十四者，纖七日，釋服。<span class="jiazhu">《喪禮》：大功之服，七升、八升、九升；小功，十升、十一升、十二升。再期而大祥，踰月而禫；禫而纖，無所不佩。鄭《註》云：大祥，除衰杖。黑經白緯曰纖。舊說：纖，冠者采纓也。無所不佩者，紛帨之屬如平常也。孔氏《正義》曰：禫而纖者，禫祭之時，玄冠朝服；禫祭旣訖，而首著纖冠，身著素端黃裳；以至吉祭，無所不佩者，吉祭之時，身尋常吉服，平常所服之物無不佩也。服虔曰：大功、小功，布也；纖，細布衣也。應劭曰：凡三十六日而釋服矣，此以日易月也。師古曰：此喪制者，文帝自率己意創而爲之，非有取於周禮也。何爲以日易月乎！三年之喪，其實二十七月，豈有三十六月之文！禫又無七月也。應氏旣失之於前，近代學者因循繆說，未之思也。貢父曰：文帝制此喪服，斷自已葬之後；其未葬之前，則服斬衰。漢諸帝自崩至葬有百餘日者，未葬則服不除矣。《翟方進傳》：<span class="yinhao">「後母終，旣葬，三十六日起視事」</span>，其證也。說者遂以日易月，又不通計葬之日，皆大謬也。攷之文帝意，旣葬除重服，制大功、小功，所以漸卽吉耳。賈公彥曰：布之精粗，斬衰三升；齊衰有三等：或四升，或五升，或六升；小功、大功如前說；緦麻十五升，抽去半；朝服十五升。</span>他不在令中者，皆以此令比類從事。<span class="jiazhu">師古曰：言此詔中無文者，皆以類比而行事。</span>布告天下，使明知朕意。霸陵山川因其故，毋有所改。<span class="jiazhu">應劭曰：因山爲藏，不復起墳，山下川流不遏絕，就其水名以爲陵號耳。師古曰：霸陵在長安東南。</span>歸夫人以下至少使。」</span><span class="jiazhu">應劭曰：夫人已下，有美人、良人、八子、七子、長使、少使，皆遣歸家，重絕人類。</span>乙巳，葬霸陵。</p>
<p class="em2 strong">帝卽位二十三年，宮室、苑囿、車騎、服御，無所增益；有不便，輒弛以利民。嘗欲作露臺，召匠計之，直百金。上曰：<span class="yinhao">「百金，中人十家之產也。吾奉先帝宮室，嘗恐羞之，何以臺爲！」</span><span class="jiazhu">師古曰：中，謂不富不貧。今新豐縣南驪山之頂有露臺鄕，極爲高顯，猶有文帝所欲作臺之處。</span>身衣弋綈；<span class="jiazhu">如淳曰：弋，皁也。師古曰：弋，黑色。衣，於旣翻。</span>所幸愼夫人，衣不曳地；帷帳無文繡；以示敦朴，爲天下先。治霸陵，皆瓦器，不得以金、銀、銅、錫爲飾；因其山，不起墳。<span class="jiazhu">古者墓而不墳。墳者，聚土使之高大也。皇甫謐曰：漢長陵高十三丈，陽陵高十四丈；安陵三十餘丈，則不度甚矣。治，直之翻。</span>吳王詐病不朝，賜以几杖。羣臣袁盎等諫說雖切，常假借納用焉。張武等受賂金錢，覺，更加賞賜以媿其心；專務以德化民。是以海內安寧，家給人足，後世鮮能及之。<span class="jiazhu">鮮，息淺翻。</span></p>
<p class="em2 strong"><span class="yinwen">2</span>丁未，太子卽皇帝位。<span class="jiazhu">鄭樵曰：漢大歛畢，三公奏：<span class="yinhao">「《尙書·顧命》，太子卽日卽天子位于柩前。請太子卽皇帝位，皇后爲皇太后。」</span>奏可，羣臣皆出，吉服入會，如儀。太尉升自阼階，當柩御坐，北面稽首，讀册畢，以傳國玉璽綬東面跪授；皇太子卽皇帝位，告令羣臣，羣臣皆伏稱萬歲，或大赦天下。羣臣百僚罷，入，成喪服，如禮。</span>尊皇太后薄氏曰太皇太后，皇后曰皇太后。<span class="jiazhu">帝祖母曰太皇太后，帝母曰皇太后。</span></p>
<p class="em2 strong"><span class="yinwen">3</span>九月，有星孛于西方。<span class="jiazhu">孛，蒲內翻。</span></p>
<p class="em2 strong"><span class="yinwen">4</span>是歲，長沙王吳著薨，無子，國除。<span class="jiazhu">高帝封吳芮爲長沙王，傳成王臣，共［哀］王回、共王右，至著而絕。<span class="yinhao">「著」</span>，《漢書》作<span class="yinhao">「差」</span>。</span></p>
<p class="em2 strong">初，高祖賢文王芮，制詔御史：<span class="yinhao">「長沙王忠，其定著令。」</span><span class="jiazhu">鄧展曰：漢約非劉氏不王而芮王，故著令使特王也。或曰：以芮至忠，故著令也。仲馮曰：兼用鄧二說，乃著令之意也。貢父曰：<span class="yinhao">「長沙王忠，其定著令。」</span>定著令者，謂於令著長沙王車服土地之類也。</span>至孝惠、高后時，封芮庶子二人爲列侯，傳國數世絕。</p>
<h5><span class="section" id="title-16"><span data-head-description="" data-head-level="h3" data-head-title="孝景皇帝上">孝景皇帝上</span></span></h5>
<p class=""><span class="jiazhu">荀悅曰：諱<span class="yinhao">「啓」</span>之字曰<span class="yinhao">「開」</span>。文帝長子也。應劭曰：《禮·諡法》：布義行剛曰景。</span></p>
<p class="strong" id="year_toc_232"><span class="section" id="title-17"><span data-head-description="漢景帝" data-head-level="h4" data-head-title="元年">元年</span></span><span class="biaozhusup" data-rel="">（乙酉、前一五六年）</span></p>
<p class="em2 strong"><span class="yinwen">1</span>冬，十月，丞相嘉等奏：<span class="yinhao">「功莫大於高皇帝，德莫盛於孝文皇帝。高皇帝廟，宜爲帝者太祖之廟；孝文皇帝廟，宜爲帝者太宗之廟。天子宜世世獻祖宗之廟，郡國諸侯宜各爲孝文皇帝立太宗之廟。」</span><span class="jiazhu">應劭曰：始取天下者曰祖，高帝稱高祖是也。始治天下者曰宗，文帝稱太宗是也。師古曰：應說非也。祖，始也，始受命也。宗，尊也，有德可尊。貢父曰：顏說非也。始受命稱太祖耳；有功亦稱祖，商祖甲是也。</span>制曰：<span class="yinhao">「可。」</span></p>
<p class="em2 strong"><span class="yinwen">2</span>夏，四月，乙卯，赦天下。</p>
<p class="em2 strong"><span class="yinwen">3</span>遣御史大夫青至代下與匈奴和親。<span class="jiazhu">開封侯陶青，高祖功臣陶舍之子。</span></p>
<p class="em2 strong"><span class="yinwen">4</span>五月，復收民田半租，<span class="jiazhu">文帝十二年，賜民田租之半；次年，盡除田之租稅；今復收半租。</span>三十而稅一。</p>
<p class="em2 strong"><span class="yinwen">5</span>初，文帝除肉刑，<span class="jiazhu">事見文帝十三年。</span>外有輕刑之名，內實殺人；斬右止者又當死；斬左止者笞五百，當劓者笞三百，率多死。是歲，下詔曰：<span class="yinhao">「加笞與重罪無異；<span class="jiazhu">孟康曰：重罪，謂死刑。</span>幸而不死，不可爲人。<span class="jiazhu">師古曰：謂不能自起居也。</span>其定律：笞五百曰三百，笞三百曰二百。」</span></p>
<p class="em2 strong"><span class="yinwen">6</span>以太中大夫周仁爲郎中令，張歐爲廷尉，<span class="jiazhu">孟康曰：歐，音驅；《索隱》曰：於后翻。</span>楚元王子平陸侯禮爲宗正，<span class="jiazhu">平陸，戰國時齊邑。班《志》，東平國有東平陸縣，又，西河郡有平陸縣。意禮所封者齊地。</span>中大夫鼂錯爲左內史。仁始爲太子舍人，<span class="jiazhu">內史掌治京邑，武帝建元六年始分左、右內史。疑<span class="yinhao">「左」</span>字衍。《續漢志》：太子舍人更直宿衞，如三署郎中。鼂，音朝，直遙翻。</span>以廉謹得幸。張歐亦事帝於太子宮，雖治刑名家，爲人長者；<span class="jiazhu">治，直之翻。長，知兩翻。</span>帝由是重之，用爲九卿。歐爲吏未嘗言按人，專以誠長者處官；官屬以爲長者，亦不敢大欺。<span class="jiazhu">處，昌呂翻。</span></p>
<p class="strong" id="year_toc_233"><span class="section" id="title-18"><span data-head-description="漢景帝" data-head-level="h4" data-head-title="二年">二年</span></span><span class="biaozhusup" data-rel="">（丙戌、前一五五年）</span></p>
<p class="em2 strong"><span class="yinwen">1</span>冬，十二月，有星孛于西南。<span class="jiazhu">孛，蒲內翻。</span></p>
<p class="em2 strong"><span class="yinwen">2</span>令天下男子年二十始傅。<span class="jiazhu">師古曰：舊制二十三而傅；今此二十，更爲異制也。傅，讀曰附。</span></p>
<p class="em2 strong"><span class="yinwen">3</span>春，三月，甲寅，立皇子德爲河間王，閼爲臨江王，餘爲淮陽王，非爲汝南王，彭祖爲廣川王，發爲長沙王。<span class="jiazhu">河間王，都樂成。臨江王，都江陵。淮陽王，都陳。汝南王，都平輿。廣川王，都信都。長沙王，都長沙。閼，一易翻。</span></p>
<p class="em2 strong"><span class="yinwen">4</span>夏，四月，壬午，太皇太后薄氏崩。<span class="jiazhu">薄太皇，文帝母也。</span></p>
<p class="em2 strong"><span class="yinwen">5</span>六月，丞相申屠嘉薨。時內史鼂錯數請間言事，輒聽，寵幸傾九卿，<span class="jiazhu">漢正卿九，奉常、郎中令、衞尉、太僕、廷尉、典客、宗正、治粟內史、少府是也。數，所角翻。</span>法令多所更定。<span class="jiazhu">更，工衡翻。</span>丞相嘉自絀所言不用，疾錯。錯爲內史，東出不便，更穿一門南出。南出者，太上皇廟堧垣也。<span class="jiazhu">《三輔黃圖》：太上皇廟在長安香室街南，馮翊府北。武帝分內史爲左右，後又改左內史爲左馮翊。《括地志》：漢太上皇廟，在雍州長安縣西北，長安故城中酒池之北。服虔曰：堧垣，宮外垣餘地也。師古曰：內垣之外餘地也。堧，而緣翻。</span>嘉聞錯穿宗廟垣，爲奏，請誅錯。客有語錯，<span class="jiazhu">語，牛倨翻。</span>錯恐，夜入宮上謁，自歸上。<span class="jiazhu">上謁，時掌翻。</span>至朝，<span class="jiazhu">朝，直遙翻；下同。</span>嘉請誅內史錯。上曰：<span class="yinhao">「錯所穿非眞廟垣，乃外堧垣，故宂官居其中；<span class="jiazhu">師古曰：宂，謂散輩也，如今之散官。宂，如隴翻。</span>且又我使爲之，錯無罪。」</span>丞相嘉謝。罷朝，嘉謂長史曰：<span class="yinhao">「吾悔不先斬錯乃請之，爲錯所賣。」</span>至舍，因歐血而死。<span class="jiazhu">歐，於后翻。</span>錯以此愈貴。</p>
<p class="em2 strong"><span class="yinwen">6</span>秋，與匈奴和親。</p>
<p class="em2 strong"><span class="yinwen">7</span>八月，丁未，以御史大夫開封侯陶青爲丞相。<span class="jiazhu">班《志》，開封縣屬河南郡。《姓譜》：陶，陶唐氏之後。</span>丁巳，以內史鼂錯爲御史大夫。</p>
<p class="em2 strong"><span class="yinwen">8</span>彗星出東北。<span class="jiazhu">彗，祥歲翻，又徐醉翻，又旋芮翻。</span></p>
<p class="em2 strong"><span class="yinwen">9</span>秋，衡山雨雹，大者五寸，深者二尺。<span class="jiazhu">《大戴禮》曰：孔會子云：陽之專氣爲霰，陰之專氣爲雹。盛陽之氣在雨水，則溫暖而爲雨，陰氣薄而脅之不相入，則搏而爲雹也。盛陰之氣在雨水，則凝滯而爲雪，陽氣薄而脅之不相入，則消散而下，因水而爲霰。雨，于具翻。</span></p>
<p class="em2 strong"><span class="yinwen">10</span>熒惑逆行守北辰，月出北辰間；歲星逆行天廷中。<span class="jiazhu">熒惑，火星。北辰，中宮天極星也。月有九行，黑道二，出黃道北，自立冬、冬至行之，青道二，出黃道東，立春、春分行之；赤道二，出黃道南，立夏、夏至行之；白道二，出黃道西，立秋、秋分行之。其去極有遠近，終不能出北辰之間；出北辰間，失其行也。歲星，木星也。太微爲天廷。據《天文志》：北極及太微，人君之位；或守之，或出之，或逆行經之，皆變也。又石氏《星傳》曰：龍左角爲天田，右角爲天廷。孔穎達曰：《春秋緯》文：紫微宮爲大帝，太微爲天庭，中有五帝座。</span></p>
<p class="em2 strong"><span class="yinwen">11</span>梁孝王以竇太后少子故，有寵，王四十餘城，<span class="jiazhu">少，詩沼翻。王，于況翻。</span>居天下膏腴地。賞賜不可勝道，府庫金錢且百巨萬，<span class="jiazhu">巨萬，萬萬也。勝，音升。</span>珠玉寶器多於京師。築東苑，方三百餘里，廣睢陽城七十里，<span class="jiazhu">唐宋州治宋城縣，卽漢睢陽。</span>大治宮室，<span class="jiazhu">治，直之翻。</span>爲複道，自宮連屬於平臺三十餘里。<span class="jiazhu">如淳曰：平臺在梁東北，離宮所在。師古曰：今其城東二十里所有故臺基，其處寬博，俗云平臺也。屬，之欲翻。</span>招延四方豪俊之士，如吳人枚乘、嚴忌，齊人羊勝、公孫詭、鄒陽，蜀人司馬相如之屬皆從之遊。<span class="jiazhu">《姓譜》：枚，姓也。六國有賢人枚被。嚴忌，本姓莊，《漢書》避明帝諱，改爲嚴。羊，晉羊舌大夫之後。鄒，以國爲氏。</span>每入朝，上使使持節以乘輿駟馬迎梁王於關下。旣至，寵幸無比；入則侍上同輦，出則同車，射獵上林中；因上疏請留，且半歲。梁侍中、郎、謁者著籍引出入天子殿門，<span class="jiazhu">《史記正義》曰：籍，謂名簿也；若今通引出入門也。著，竹略翻。</span>與漢宦官無異。</p>
</div></body></html>