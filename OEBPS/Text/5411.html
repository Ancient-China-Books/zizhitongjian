<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第三十二·漢紀二十四·孝成皇帝中</title></head><body><div id="text">





<h1><span class="section" id="title-1"><span data-head-description="" data-head-level="h2" data-head-title="漢紀二十四">漢紀二十四</span></span></h1>
<p><span class="jiazhu">起著雍涒灘，盡昭陽赤奮若，凡六年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="孝成皇帝中">孝成皇帝中</span></span></h5>
<p class="strong"><span class="section" id="title-3"><span data-head-description="" data-head-level="h4" data-head-title="永始四年">永始四年</span></span><span class="biaozhusup" data-rel="（戊申、西元前一三年）"></span></p>
<p class="em2 strong"><span class="yinwen">1</span>春，正月，上行幸甘泉，郊泰畤；大赦天下。三月，行幸河東，祠后土。</p>
<p class="em2 strong"><span class="yinwen">2</span>夏，大旱。</p>
<p class="em2 strong"><span class="yinwen">3</span>四月，癸未，長樂臨華殿、未央宮東司馬門皆災。<span class="jiazhu">師古曰：東面之司馬門也。樂，音洛。</span>六月，甲午，霸陵園門闕災。</p>
<p class="em2 strong"><span class="yinwen">4</span>秋，七月，辛未晦，日有食之。</p>
<p class="em2 strong"><span class="yinwen">5</span>冬，十一月，庚申，衞將軍王商病免。</p>
<p class="em2 strong"><span class="yinwen">6</span>梁王立驕恣無度，<span class="jiazhu">立，梁孝王武八世孫也。</span>至一日十一犯法。相禹奏<span class="yinhao">「立對外家怨望，有惡言。」</span><span class="jiazhu">梁相，名禹。相，息相翻。</span>有司按驗，因發其與姑園子姦事，奏<span class="yinhao">「立禽獸行，請誅。」</span><span class="jiazhu">漢法，內亂爲禽獸行。行，下孟翻。</span>太中大夫谷永上書曰：<span class="yinhao">「臣聞禮，天子外屛，不欲見外也；<span class="jiazhu">師古曰：屛，謂當門之牆，以屛蔽者也。外屛，於門外爲之。</span>是以帝王之意，不窺人閨門之私，聽聞中冓之言。<span class="jiazhu">《韓詩》云：中冓，中夜。應劭曰：中冓，材冓在堂之中也。晉灼曰：《魯詩》以爲夜也。師古曰：冓，謂舍之交積材木也。應說近之。冓，音工豆翻。</span>《春秋》爲親者諱。<span class="jiazhu">《春秋公羊傳》：閔元年，齊仲孫來。齊仲孫者何？公子慶父也。公子慶父則曷爲謂之齊仲孫？外之也。曷爲外之？《春秋》爲親者諱。爲，于僞翻；下同。</span>今梁王年少，<span class="jiazhu">少，詩照翻；下同。</span>頗有狂病，始以惡言按驗，旣無事實，而發閨門之私，非本章所指。王辭又不服，猥強劾立，傅致難明之事，<span class="jiazhu">劾，戶槪翻。師古曰：傅，讀曰附。</span>獨以偏辭成罪斷獄，<span class="jiazhu">斷，丁亂翻。</span>無益於治道；<span class="jiazhu">治，直吏翻。</span>汙衊宗室<span class="jiazhu">汙，烏故翻。孟康曰：衊，音漫。師古曰：衊，音秣，謂塗染也。</span>以內亂之惡，披布宣揚於天下，非所以爲公族隱諱，<span class="jiazhu">爲，于僞翻；下爲公同。</span>增朝廷之榮華，昭聖德之風化也。臣愚以爲王少而父同產長，<span class="jiazhu">姑者，父之同產。長，知兩翻。</span>年齒不倫；梁國之富足以厚聘美女，招致妖麗；<span class="jiazhu">妖，巧也，艷也，好也。妖，於驕翻。</span>父同產亦有恥辱之心；<span class="jiazhu">師古曰：言其姑亦當自恥，必不與姦。</span>按事者乃驗問惡言，<span class="jiazhu">師古曰：本所問者，怨望朝廷之言也。</span>何故猥自發舒！<span class="jiazhu">言何爲而自發內亂之事。</span>以三者揆之，殆非人情，疑有所迫切，過誤失言，文吏躡尋，不得轉移。<span class="jiazhu">躡尋者，謂躡其失言之後，而尋其內亂之跡也。</span>萌牙之時，加恩勿治，上也。<span class="jiazhu">如淳曰：覆蓋之，則計之上。治，直之翻；下同。</span>旣已按驗舉憲，<span class="jiazhu">舉憲者，舉以法也。</span>宜及王辭不服，詔廷尉選上德通理之吏更審考清問，<span class="jiazhu">上，與尙同。《書·呂刑》：皇帝清問下民。孔安國曰：清問，詳問也。馬曰：清，訊。</span>著不然之效，定失誤之法，<span class="jiazhu">著，明也。效，驗也。明其事之不然，具有證驗也。失誤，謂誤入人罪爲失。</span>而反命於下吏，<span class="jiazhu">師古曰：使者還，反以清白之狀付有司也。</span>以廣公族附疏之德，<span class="jiazhu">附疏者，使疏屬親附也。</span>爲宗室刷汙亂之恥，<span class="jiazhu">師古曰：刷，謂拭，刷除之也，言所劣翻。</span>甚得治親之誼。」</span>天子由是寢而不治。</p>
<p class="em2 strong"><span class="yinwen">7</span>是歲，司隸校尉蜀郡何武爲京兆尹。<span class="jiazhu">《姓譜》：何，出自周成王母弟唐叔虞；後封於韓；韓滅，子孫分散，江、淮間音以「韓」爲「何」，字隨音變，遂爲何氏。</span>武爲吏，守法盡公，進善退惡，所居無赫赫名，去後常見思。</p>
<p class="strong"><span class="section" id="title-4"><span data-head-description="" data-head-level="h4" data-head-title="元延元年">元延元年</span></span><span class="biaozhusup" data-rel="（己酉、西元前一二年）"></span></p>
<p class="em2 strong"><span class="yinwen">1</span>春，正月，己亥朔，日有食之。</p>
<p class="em2 strong"><span class="yinwen">2</span>壬戌，王商復爲大司馬、衞將軍。<span class="jiazhu">商去年以病免，今復位。</span></p>
<p class="em2 strong"><span class="yinwen">3</span>三月，上行幸雍，祠五畤。<span class="jiazhu">雍，於用翻。畤，音止。</span></p>
<p class="em2 strong"><span class="yinwen">4</span>夏，四月，丁酉，無雲而雷；<span class="jiazhu">劉向曰：雷前託於雲，猶君之託於臣，陰陽之合也。人君不恤天下，萬民有怨畔之心，故無雲而雷。</span>有流星從日下東南行，四面燿燿如雨，自晡及昏而止。</p>
<p class="em2 strong"><span class="yinwen">5</span>赦天下。</p>
<p class="em2 strong"><span class="yinwen">6</span>秋，七月，有星孛于東井。<span class="jiazhu">孛，蒲內翻。</span></p>
<p class="em2 strong">上以災變，博謀羣臣。北地太守谷永對曰：<span class="yinhao">「王者躬行道德，承順天地，則五徵時序，<span class="jiazhu">五徵，卽《洪範》之八庶徵，曰雨、曰暘、曰寒、曰燠、曰風也。</span>百姓壽考，符瑞並降；失道妄行，逆天暴物，則咎徵著郵，<span class="jiazhu">《洪範》之常雨、常暘、常寒、常燠、常風，爲咎徵著明也。天見咎徵，以明著人君之過也。師古曰：郵，與尤同。尤，過也。</span>妖孽並見，<span class="jiazhu">《洪範五行傳說》曰：凡草木之類謂之妖；妖，猶夭胎，言尙微也。蟲豸之類謂之孽；孽則芽孽矣。見，賢遍翻。</span>饑饉荐臻；終不改寤，惡洽變備，不復譴告，更命有德。<span class="jiazhu">如魯哀禍大天不降譴是也。復，扶又翻。更，工衡翻。</span>此天地之常經，百王之所同也。加以功德有厚薄，期質有脩短，時世有中季，<span class="jiazhu">師古曰：中，讀曰仲。</span>天道有盛衰。陛下承八世之功業，<span class="jiazhu">八世，高、惠、文、景、武、昭、宣、元。</span>當陽數之標季，<span class="jiazhu">孟康曰：陽九之末季也。師古曰：標，音必遙翻。</span>涉三七之節紀，<span class="jiazhu">孟康曰：至平帝，乃三七二百一十歲之厄，今已涉向其節紀。</span>遭《無妄》之卦運，<span class="jiazhu">應劭曰：天必先雲而後雷，雷而後雨；而今無雲而雷。無妄者，無所望也。萬物無所望於天，災異之最大者也。師古曰：取《易》之《無妄卦》爲義。項安世曰：古妄與望通，秦、漢言无妄，皆無望也。朱英之說黃歇與揚子《法言》皆然。故《太玄》以去準无妄，謂其無所復望也。在《易》則自爲誠妄之妄。</span>直百六之災阸，<span class="jiazhu">《易九戹》曰：初入元，百六陽九。孟康曰：《易傳》也。所謂陽九之戹，百六之會也。初入元，百六歲有戹者，則前元之餘氣也。師古曰：直，當也。孔穎達曰：凡水旱之歲，曆運有常。按《律曆志》云：十九歲爲一章，四章爲一部，二十部爲一統，三統爲一元。則一元有四千五百六十歲。初入元一歲有陽九，謂旱九年。次三百七十四歲陰九，謂水九年。以一百六歲幷三百七十四歲爲四百八十歲，《註》云，六乘八之數。次四百八十歲有陽九，謂旱九年。次七百二十歲陰七，謂水七年。次七百二十歲陽七，謂旱七年。又《註》云：七百二十者，九乘八之數。次六百歲陰五，謂水五年。次六百歲陽五，謂旱五年。《註》云：六百歲者，以八乘八，八八六十四。又以七乘八，七八五十六，相幷爲一千二百歲。於《易》七、八不變，氣不通，故合而數之，各得六百歲。次四百八十歲陰三，次四百八十歲陽三，除入元至陽三，除去災歲，總有四千五百六十年。其災歲，兩个陽九年，一个陰九年，一个陰、陽各七年，一个陰、陽各五年，一个陰、陽各三年，總有五十七年，幷前四千五百六十年，通爲四千六一十七歲。此一元之氣終矣。此是陰陽水旱之大數也。所以正用七、八、九、六相乘者，以水數六，火數七，木數八，金數九，此交互相乘也。以七、八、九、六陰陽之數自然，故有九年、七年、五年、三年之災。</span>三難異科，雜焉同會；<span class="jiazhu">師古曰：雜，謂相參也。一曰，雜，音先合翻。雜焉，總萃。難，乃旦翻。</span>建始元年以來，二十載間，<span class="jiazhu">載，子亥翻。</span>羣災大異，交錯鋒起，多於《春秋》所書。內則爲深宮後庭，將有驕臣悍妾、醉酒狂悖卒起之敗，<span class="jiazhu">驕臣，指淳于長等。悍妾，指趙昭儀姊弟也。悍，下罕翻，又侯旰翻。師古曰：卒，讀曰猝。悖，蒲內翻，又蒲沒翻。</span>北宮苑囿街巷之中、臣妾之家幽閒之處<span class="jiazhu">苑，園也。孔穎達曰：有蕃曰園，有牆曰囿；園、囿大同，蕃、牆異耳。囿者，域養禽獸之處。園者，種菜殖果之處。毛晃曰：苑，亦以養禽獸。直曰街，曲曰巷。師古曰：閒，讀曰閑。</span>徵舒、崔杼之亂；<span class="jiazhu">陳靈公淫于夏姬，數如其家；夏姬之子徵舒病之，自廐射而殺之。齊莊公通于崔杼之妻姜氏，數如崔氏；杼伏甲殺之。事並見《左傳》。此指帝微行，將有徵舒、崔杼之禍也。</span>外則爲諸夏下土，將有樊並、蘇令、陳勝、項梁奮臂之禍。<span class="jiazhu">樊並、蘇令事見上卷永始三年。陳勝、項梁事見七卷秦二世元年。夏，戶雅翻；下同。</span>安危之分界，宗廟之至憂，<span class="jiazhu">師古曰：分，音扶問翻。</span>臣永所以破膽寒心，豫言之累年。下有其萌，然後變見於上，<span class="jiazhu">見，賢遍翻。</span>可不致愼！禍起細微，姦生所易。<span class="jiazhu">易，輕也，忽也。言姦生於所輕忽也。易，以豉翻。</span>願陛下正君臣之義，無復與羣小媟黷宴飲；<span class="jiazhu">師古曰：媟，狎也，音私列翻。黷，汙也。復，扶又翻；下同。</span>勤三綱之嚴，<span class="jiazhu">師古曰：三綱，君臣、父子、夫婦也。余按君爲臣綱，父爲子綱，夫爲婦綱，所謂嚴也。</span>修後宮之政，抑遠驕妬之寵，崇近婉順之行；<span class="jiazhu">遠，于願翻。近，其靳翻。行，下孟翻。</span>朝覲法駕而後出，<span class="jiazhu">朝，直遙翻。</span>陳兵清道而後行，無復輕身獨出，飲臣妾之家。三者旣除，內亂之路塞矣。<span class="jiazhu">三者，謂微行、崇飲、好色也。塞，悉則翻。</span>諸夏舉兵，萌在民饑饉而吏不恤，興於百姓困而賦斂重，發於下怨離而上不知。<span class="jiazhu">永書曰：諸夏舉兵，以火角爲期。蓋言已有其萌，而將至於興發也。斂，力贍翻。</span>《傳》曰：『飢而不損，茲謂泰，厥咎亡。』<span class="jiazhu">師古曰：《洪範傳》之辭。余按《五行志》，蓋京房《易傳》之辭也。</span>比年郡國傷於水災，禾麥不收，<span class="jiazhu">禾，粟苗也，又稼之總名。比，毗至翻。</span>宜損常稅之時，<span class="jiazhu">謂此時宜減稅也。</span>而有司奏請加賦，甚繆經義，逆於民心，市怨趨禍之道也。<span class="jiazhu">趨，讀曰趣，與促同。</span>臣願陛下勿許加賦之奏，益減奢泰之費，流恩廣施，<span class="jiazhu">施，式豉翻。</span>振贍困乏，敕勸耕桑，以慰綏元元之心，諸夏之亂庶幾可息！」</span><span class="jiazhu">贍，而豔翻。幾，居希翻，又巨衣翻。</span></p>
<p class="em2 strong">中壘校尉劉向<span class="jiazhu">武帝置中壘校尉，掌北軍壘門之內，又外掌西域，八校尉之首也。</span>上書曰：<span class="yinhao">「臣聞帝舜戒伯禹『毋若丹朱傲』，<span class="jiazhu">師古曰：事見《虞書·益稷篇》。丹朱，堯子也。敖，讀曰傲。仲馮曰：此禹戒舜之語。非舜戒禹之辭也。上，時掌翻。</span>周公戒成王『毋若殷王紂』，<span class="jiazhu">《尙書·無逸篇》：周公戒成王曰：毋若殷王紂之迷亂，酗于酒德哉！</span>聖帝明王常以敗亂自戒，不諱廢興，故臣敢極陳其愚，唯陛下留神察焉！</span></p>
<p class="em2 strong"><span class="yinhao">謹按《春秋》二百四十二年，日食三十六，<span class="jiazhu">師古曰：從隱西元年至哀公十四年獲麟，凡二百四十二年。日食三十六，謂隱三年二月己巳，桓三年七月壬辰朔，十七年十月朔，莊十八年三月，二十五年六月辛未朔，二十六年十二月癸亥朔，三十年九月庚午朔，僖五年九月戊申朔，十二年三月庚午，十五年五月，文元年二月己亥朔，十五年六月辛丑朔，宣八年七月甲子，十年四月丙辰，十七年六月癸卯，成十六年六月丙寅朔，十七年十二月丁巳朔，襄十四年二月乙未朔，十五年秋八月丁巳，二十年冬十月丙辰朔，二十一年九月庚戌朔，冬十月庚辰朔，二十三年二月癸酉朔，二十四年秋七月甲子朔，八月癸巳朔，二十七年冬十二月乙亥朔，昭七年夏四月甲辰朔，十五年六月丁巳朔，十七年六月甲戌朔，二十一年秋七月壬午朔，二十二年十二月癸酉朔，二十四年夏五月乙未朔，三十一年十二月辛亥朔，定五年正月辛亥朔，十二年十一月丙寅朔，十五年八月庚辰朔也。</span>今連三年比食，<span class="jiazhu">比，毗至翻。</span>自建始以來，二十歲間而八食，率二歲六月而一發，古今罕有。<span class="jiazhu">建始三年十二月戊申朔，河平元年四月癸亥晦，三年八月乙卯晦，四年三月癸丑朔，陽朔元年二月丁未晦，永始二年二月乙酉晦，三年正月己卯晦，四年七月辛未晦，凡八食，而是年春正月己亥又不預此數。</span>異有小大希稠，占有舒疾緩急，觀秦、漢之易世，覽惠、昭之無後，察昌邑之不終，視孝宣之紹起，皆有變異著於漢紀。天之去就，豈不昭昭然哉！<span class="jiazhu">按向書曰：秦始皇之末至二世時，日月薄食，山林淪亡，辰星出於四孟，太白經天而行，無雲而雷，枉矢夜光，熒惑襲月，㜸火燒宮，野禽戲庭，都門內崩，長人見臨洮，石隕于東郡，星孛大角，大角以亡。及項籍之敗，亦孛大角。漢之入秦，五星聚于東井，得天下之象也。孝惠時有雨血、日食於衝、滅光星見之異。孝昭時有太山臥石自立，上林僵柳復起，大星如月西行，衆星隨之，此爲特異，孝宣興起之表。天狗夾漢而西，久陰不雨者二十餘日，昌邑不終之異也。</span>臣幸得託末屬，誠見陛下寬明之德，冀銷大異而興高宗、成王之聲，<span class="jiazhu">向書曰：高宗、成王亦有雊雉、拔木之變，能思其故，故高宗有百年之福，成王有復風之報，向之所以望帝者如此。</span>以崇劉氏，<span class="jiazhu">崇，增高也。謂增高劉氏之業，愈巍巍也。</span>故懇懇數奸死亡之誅！<span class="jiazhu">師古曰：懇懇，款誠之意也。奸，犯也。數，所角翻。奸，音干。</span>天文難以相曉，臣雖圖上，猶須口說，然後可知；願賜清燕之閒，指圖陳狀！」</span>上輒入之，<span class="jiazhu">師古曰：謂召入也。上，時掌翻。閒，讀曰閑；又如字。上輒之上，如字。</span>然終不能用也。<span class="jiazhu">《考異》曰：《向傳》云：星孛東井，岷山崩，向懷不能已，上此奏。按岷山崩在三年，此奏云「自建始以來，二十歲間而食八，率二歲六月而一發」，則上此奏當在今年也。胡旦亦載之三年。余按《劉向傳》，若以星孛東井爲據，則上奏當在今年。若以岷山崩爲據，則上奏當在三年。若以二十歲間日八食爲據，則上奏當在去年。然向言「日食之變率二歲六月而一發」，以班《書》考之，自建始三年十二月至河平元年四月，則一年五月而食；至四年三月癸丑朔則纔一年而食；又至陽朔元年二月丁未晦則又期年而食；永始元年九月丁巳晦，《志》書食而《紀》不書；至二年二月乙酉晦，則凡九期，而《志》所書永始元年九月丁巳晦不計也。又至永始三年正月己卯晦，則未及一期而食。又至四年七月辛未晦，則一年六月而食。向所謂率二歲六月而一發，亦通二十歲而約言之耳。自建始三年至今年，以《紀》考之則九食，以《志》考之則十食，此其差異又未有所折衷也。</span></p>
<p class="em2 strong"><span class="yinwen">7</span>紅陽侯立舉陳咸方正；對策，拜爲光祿大夫、給事中。丞相方進復奏<span class="yinhao">「咸前爲九卿，坐爲貪邪免，<span class="jiazhu">咸免見上卷永始二年。復，扶又翻。</span>不當蒙方正舉，備內朝臣」</span>；<span class="jiazhu">孟康曰：內朝，中朝也。大司馬、前、後、左、右將軍、侍中、常侍、散騎、諸吏、給事中爲中朝官；丞相以下至六百石，爲外朝官也。</span>幷劾<span class="yinhao">「紅陽侯立選舉故不以實。」</span><span class="jiazhu">漢制，列侯選舉不以實，削封戶。劾，戶槪翻；下同。</span>有詔免咸，勿劾立。</p>
<p class="em2 strong"><span class="yinwen">8</span>十二月，乙未，王商爲大將軍。辛亥，商薨。其弟紅陽侯立次當輔政；先是立使客因南郡太守李尙占墾草田數百頃，<span class="jiazhu">先，悉薦翻。據《孫寶傳》：占墾草田，頗有民所假少府陂澤，略皆開發。師古曰：隱度而取之也。草田，荒田也。舊爲陂澤，本屬少府，其後以假百姓，百姓皆已田之。而立總謂爲草田，占云新自墾。占，音之贍翻。百畝爲頃。</span>上書以入縣官，<span class="jiazhu">師古曰：立上書云：新墾得此田，請以入官也。</span>貴取其直一億<span class="jiaozhusup">〖章：十四行本「億」作「萬」；乙十一行本同；孔本同；退齋校同。〗</span>萬以上，<span class="jiazhu">師古曰：直，價直也。貴者，增於時價。</span>丞相司直孫寶發之，上由是廢立，而用其弟光祿勳曲陽侯根。庚申，以根爲大司馬、驃騎將軍。<span class="jiazhu">《考異》曰：荀《紀》云「十一月」，《成紀》云「十二月」。按是歲十一月甲子朔，無乙未、辛亥、庚申。荀悅誤。今按《考異》又有揚雄待詔一條，《註》云：《雄傳》云：「車騎將軍王音奇其文雅，薦雄待詔。」按雄《自序》云：「上方郊祠甘泉泰畤，召雄待詔承明之庭，奏《甘泉賦》。其十二月，奏《羽獵賦》。」事在今年。時王音卒已久，蓋王根也。胡旦遂誤以爲曲陽侯云。余按曲陽侯卽王根也。王音則封安陽侯。</span></p>
<p class="em2 strong"><span class="yinwen">9</span>特進、安昌侯張禹請平陵肥牛亭地；<span class="jiazhu">師古曰：肥牛，亭名。禹欲得置亭之處爲冢塋。</span>曲陽侯根爭，以爲此地當平陵寢廟，衣冠所出游道，宜更賜禹他地。<span class="jiazhu">請別以地賜之。更，工衡翻。</span>上不從，卒以賜禹。<span class="jiazhu">卒，子恤翻。</span>根由是害禹寵，數毀惡之。<span class="jiazhu">數，所角翻；下同。師古曰：惡，謂言其過惡。依顏《註》，惡，當讀如字；後凡毀惡之惡皆同音。</span>天子愈益敬厚禹，每病，輒以起居聞，<span class="jiazhu">師古曰：謂其飲食寢臥之增損。</span>車駕自臨問之，上親拜禹牀上，禹頓首謝恩；禹小子未有官，禹數視其小子；上卽禹牀下拜爲黃門郎、給事中。<span class="jiazhu">卽，就也。</span>禹雖家居，以特進爲天子師，國家每有大政，必與定議。<span class="jiazhu">師古曰：與，讀曰豫。余謂與，讀如字，言天子與禹定其可否也。</span></p>
<p class="em2 strong">時吏民多上書言災異之應，譏切王氏專政所致，<span class="jiazhu">上，時掌翻。</span>上意頗然之，未有以明見；<span class="jiazhu">未能灼見人言之當否也。</span>乃車駕至禹弟，<span class="jiazhu">弟，與第同，舍也，宅也。</span>辟左右，<span class="jiazhu">師古曰：辟，讀曰闢。</span>親問禹以天變，因用吏民所言王氏事示禹。禹自見年老，子孫弱，又與曲陽侯不平，恐爲所怨，則謂上曰：<span class="yinhao">「《春秋》日食、地震，或爲諸侯相殺，夷狄侵中國。<span class="jiazhu">爲，于僞翻。</span>災變之意，深遠難見，故聖人罕言命，不語怪神，<span class="jiazhu">師古曰：罕，稀也。《論語》云：子罕言利與命與仁。又曰：子不語：怪、力、亂、神。</span>性與天道，自子貢之屬不得聞，<span class="jiazhu">師古曰：《論語》稱子貢曰：夫子之言性與天道不可得而聞也。謂孔子未嘗言性命及天道。</span>何況淺見鄙儒之所言。陛下宜修政事，以善應之，與下同其福喜，<span class="jiazhu">《漢書·張禹傳》，「喜」作「善」。</span>此經義意也。新學小生，亂道誤人，宜無信用，以經術斷之！」</span><span class="jiazhu">斷，丁亂翻。</span>上雅信愛禹，由此不疑王氏。<span class="jiazhu">元帝師蕭望之，成帝師張禹，皆敬重之矣。元帝不能聽望之言疏許、史而去恭、顯，成帝則聽禹言而不疑王氏；望之以此殺身，禹以此苟富貴。漢祚中衰，實由此也。又，成帝之時，吏民猶譏切王氏；平帝之末，吏民以王莽不受新野田，上書者至四十八萬七千五百七十二人，何元、成之時吏民猶忠於漢，平帝之時吏民則附王氏也？政自之出久矣，人心能無從之乎！有國家者，尙監茲哉！</span>後曲陽侯根及諸王子弟聞知禹言，皆喜說，遂親就禹。<span class="jiazhu">張氏安矣，劉氏危矣。說，讀曰悅。</span></p>
<p class="em2 strong">故槐里令朱雲<span class="jiazhu">元帝時，雲爲槐里令，坐論石顯廢錮，故稱故。</span>上書求見，<span class="jiazhu">見，賢遍翻。</span>公卿在前，雲曰：<span class="yinhao">「今朝廷大臣，上不能匡主，下無以益民，皆尸位素餐，<span class="jiazhu">師古曰：尸，主也。素，空也。尸位者，不舉其事，但主其位而已。素餐者，德不稱官，空當食祿。</span>孔子所謂『鄙夫不可與事君，苟患失之，亡所不至』者也！<span class="jiazhu">師古曰：《論語》所載孔子之言也。苟患失其寵祿，則言行僻邪，無所不至也。謹案孔子曰：鄙夫可與事君也與哉！其未得之也，患得之；旣得之，患失之。苟患失之，無所不至矣！亡，與無同。</span>臣願賜尙方斬馬劍，<span class="jiazhu">師古曰：尙方，少府之屬官也，作供御器物，故有斬馬劍；劍利，可以斬馬。</span>斷佞臣一人頭以厲其餘！」</span><span class="jiazhu">斷，丁管翻。</span>上問：<span class="yinhao">「誰也？」</span>對曰：<span class="yinhao">「安昌侯張禹！」</span>上大怒曰：<span class="yinhao">「小臣居下訕上，<span class="jiazhu">蓋引用《論語》惡居下流而訕上之言。師古曰：訕，謗也，音所諫翻，又音删。</span>廷辱師傅，罪死不赦！」</span>御史將雲下；雲攀殿檻，檻折。<span class="jiazhu">師古曰：檻，軒前欄也。折，而設翻。</span>雲呼曰：<span class="yinhao">「臣得下從龍逄、比干遊於地下，足矣！<span class="jiazhu">師古曰：呼，叫也，音火故翻。關龍逄，桀臣，王子比干，紂臣，皆以諫而死，故云然。逄，音皮江翻。</span>未知聖朝何如耳！」</span><span class="jiazhu">師古曰：言殺直臣，其聲惡。余謂雲蓋言亦將如夏、殷之亡也。朝，直遙翻；下入朝同，每朝同。</span>御史遂將雲去。<span class="jiazhu">將，如字，挾也，攜也。</span>於是左將軍辛慶忌免冠，解印綬，叩頭殿下曰：<span class="yinhao">「此臣素著狂直於世，<span class="jiazhu">師古曰：著，表也。言此名久已章表。</span>使其言是，不可誅；其言非，固當容之。臣敢以死爭！」</span>慶忌叩頭流血；上意解，然後得已。<span class="jiazhu">言殺雲之事得止也。</span>及後當治檻，<span class="jiazhu">治，直之翻。</span>上曰：<span class="yinhao">「勿易，因而輯之，以旌直臣！」</span><span class="jiazhu">師古曰：輯，與集同；謂補合之也。旌，表也。</span></p>
<p class="em2 strong"><span class="yinwen">10</span>匈奴搜諧單于將入朝；未入塞，病死。弟且莫車立，爲車牙若鞮單于；以囊知牙斯爲左賢王。<span class="jiazhu">單，音蟬。且，子余翻。車，尺遮翻。鞮，丁奚翻。</span></p>
<p class="em2 strong"><span class="yinwen">11</span>北地都尉張放到官數月，復徵入侍中。<span class="jiazhu">復，扶又翻；下同。</span>太后與上書曰：<span class="yinhao">「前所道尙未效，<span class="jiazhu">張晏曰：謂太后言，「班侍中，大將軍所舉，宜寵異之。」詳見上卷永始二年。</span>富平侯反復來，其能默虖！」</span><span class="jiazhu">如淳曰：富平侯張放又來，太后安能默然不以爲言。</span>上謝曰：<span class="yinhao">「請今奉詔！」</span>上於是出放爲天水屬國都尉；<span class="jiazhu">《地理志》，天水屬國都尉，治勇士縣。</span>引少府許商、光祿勳師丹爲光祿大夫，<span class="jiazhu">《姓譜》：師，古者掌樂之官，因以爲氏。</span>班伯爲水衡都尉，並侍中，皆秩中二千石，每朝東宮，常從；<span class="jiazhu">從，才用翻。</span>及大政，俱使諭指於公卿。<span class="jiazhu">使傳上指以諭公卿也。</span>上亦稍厭游宴，復脩經書之業；<span class="jiazhu">上爲太子時，好經書；及卽位，幸酒，樂宴樂。今出放等，復脩經書業。</span>太后甚悅。</p>
<p class="em2 strong"><span class="yinwen">12</span>是歲，左將軍辛慶忌卒。慶忌爲國虎臣，<span class="jiazhu">爪牙扞禦之臣曰虎臣。</span>遭世承平，匈奴、西域親附，敬其威信。</p>
<p class="strong"><span class="section" id="title-5"><span data-head-description="" data-head-level="h4" data-head-title="元延二年">二年</span></span><span class="biaozhusup" data-rel="（庚戌、西元前一一年）"></span></p>
<p class="em2 strong"><span class="yinwen">1</span>春，正月，上行幸甘泉，郊泰畤。三月，行幸河東，祠后土。旣祭，行遊龍門，<span class="jiazhu">師古曰：龍門山，在今蒲州龍門縣北。</span>登歷觀，<span class="jiazhu">晉灼曰：歷觀，在河東蒲反縣。師古曰：歷山上有觀。觀，音古玩翻。</span>陟西岳而歸。<span class="jiazhu">陟，登也。師古曰：西岳，華山也。</span></p>
<p class="em2 strong"><span class="yinwen">2</span>夏，四月，立廣陵孝王子守爲王。<span class="jiazhu">廣陵孝王霸，厲王胥之子也，元帝初元二年紹封；傳子意，孫護人，薨，無後。今立守以紹封。《考異》曰：荀《紀》「守」作「憲」，今從《漢書》。</span></p>
<p class="em2 strong"><span class="yinwen">3</span>初，烏孫小昆彌安日爲降民所殺，諸翖侯大亂；<span class="jiazhu">降，戶江翻。翖，許及翻。</span>詔徵故金城太守段會宗爲左曹、中郎將、光祿大夫，使安輯烏孫；<span class="jiazhu">陽朔中，會宗復爲西域都護，終更而還，以擅發戊己校尉兵迎康居降者不遂，劾乏興，詔以贖論；拜金城太守，以病免，故曰金城太守。守，式又翻。</span>立安日弟末振將爲小昆彌，<span class="jiazhu">服虔曰：末振將，人姓名。師古曰：其名也；昆彌之弟，不可別舉姓也。《考異》曰：《烏孫傳》以末振將爲安日弟，《段會宗傳》以爲兄，「兄」字誤耳。</span>定其國而還。<span class="jiazhu">還，從宣翻；又如字。</span>時大昆彌雌栗靡勇健，末振將恐爲所幷，使貴人烏日領詐降，刺殺雌栗靡；<span class="jiazhu">刺，七亦翻。</span>漢欲以兵討之而未能，遣中郎將段會宗立公主孫伊秩靡爲大昆彌。<span class="jiazhu">公主，謂楚主解憂也。公主之孫，於雌栗靡爲季父。</span>久之，大昆彌、翖侯難栖殺末振將，安日子安犂靡代爲小昆彌。漢恨不自誅末振將，復遣段會宗發戊己校尉諸國兵，<span class="jiazhu">復，扶又翻。校，戶敎翻。</span>卽誅末振將太子番丘。<span class="jiazhu">卽，就也。師古曰：番，音盤。</span>會宗恐大兵入烏孫，驚番丘，亡逃不可得，卽留所發兵墊婁地，<span class="jiazhu">服虔曰：墊，音墊阸之墊。鄭氏曰：婁，音羸。師古曰：墊，音丁念翻。婁，音樓。</span>選精兵三十弩<span class="jiazhu">李奇曰：三十人，人持一弩。</span>徑至昆彌所在，召番丘，責以末振將之罪，卽手劍擊殺番丘。<span class="jiazhu">手執劍曰手劍。《記·檀弓》曰：子手弓，子射諸。手，守又翻。</span>官屬以下驚恐，馳歸。小昆彌安犂靡勒兵數千騎圍會宗，會宗爲言來誅之意，<span class="jiazhu">爲言奉天子命來誅番丘之意。爲，于僞翻。</span><span class="yinhao">「今圍守殺我，如取漢牛一毛耳。<span class="jiazhu">司馬遷《答任安書》曰：假令僕伏法受誅，若九牛亡一毛，與螻蟻何異！自諭其身甚微也。</span>宛王、郅支頭縣槀街，<span class="jiazhu">宛王事見二十一卷武帝太初三年。郅支事見二十九卷元帝建昭三年。宛，於元翻。</span>烏孫所知也。」</span>昆彌以下服，曰：<span class="yinhao">「末振將負漢，誅其子可也，獨不可告我，令飲食之邪！」</span><span class="jiazhu">師古曰：飲，於禁翻。食，讀曰飤；下同。</span>會宗曰：<span class="yinhao">「豫告昆彌，逃匿之，爲大罪。<span class="jiazhu">謂豫以誅番丘之事告昆彌，昆彌以叔姪之情必使番丘逃匿，漢欲誅之而昆彌匿之，則於漢爲有大罪也。</span>卽飲食以付我，傷骨肉恩。<span class="jiazhu">若飲食之而使之就死，則於骨肉爲傷恩。</span>故不先告。」</span>昆彌以下號泣罷去。<span class="jiazhu">號，戶刀翻。</span>會宗還，奏事，天子賜會宗爵關內侯、黃金百斤。會宗以難栖殺末振將，奏以爲堅守都尉。<span class="jiazhu">烏孫有大將、都尉各一人。以難栖能爲雌栗靡復讎，堅守臣節，異於諸翖侯，故以「堅守」二字寵之。</span>責大祿、大監雌栗靡見殺狀，奪金印、紫綬，更與銅、墨云。<span class="jiazhu">宣帝甘露三年，大祿、大監賜金印、紫綬。</span>末振將弟卑爰疐<span class="jiazhu">師古曰：疐，音竹二翻。</span>本共謀殺大昆彌，將衆八萬<span class="jiaozhusup">〖章：十四行本「萬」下有「餘口」二字；乙十一行本同；孔本同；張校同；退齋校同。〗</span>北附康居，謀欲借兵兼幷兩昆彌；<span class="jiazhu">卑爰疐自此強，其後都護孫建襲殺之。將，卽亮翻。</span>漢復遣會宗與都護孫建幷力以備之。<span class="jiazhu">復，扶又翻；下同。</span></p>
<p class="em2 strong">自烏孫分立兩昆彌，漢用憂勞，且無寧歲。<span class="jiazhu">分立兩昆彌，見二十七卷宣帝甘露元年。</span>時康居復遣子侍漢，<span class="jiazhu">元帝時，康居遣子入侍，陳湯上言其非王子。今復遣子入侍。</span>貢獻，<span class="jiazhu">旣遣子入侍，而又奉貢也。</span>都護郭舜上言：<span class="jiazhu">此時郭舜爲都護。平帝元始間，孫建始爲都護。上，時掌翻。</span><span class="yinhao">「本匈奴盛時，非以兼有烏孫、康居故也；及其稱臣妾，非以失二國也。<span class="jiazhu">言匈奴之強弱，不繫二國之叛服。</span>漢雖皆受其質子，然三國內相輸遺，交通如故；<span class="jiazhu">三國，謂匈奴、烏孫、康居。質，音致。遺，于季翻。</span>亦相候司，<span class="jiazhu">司，讀曰伺。</span>見便則發：合不能相親信，離不能相臣役。以今言之，結配烏孫，竟未有益，反爲中國生事。<span class="jiazhu">謂自武帝以來，以宗室女下嫁烏孫也。爲，于僞翻。</span>然烏孫旣結在前，今與匈奴俱稱臣，義不可距。而康居驕黠，訖不肯拜使者；<span class="jiazhu">師古曰：訖，竟也。黠，戶八翻。</span>都護吏至其國，坐之烏孫諸使下，王及貴人先飲食已，乃飲啗都護吏，<span class="jiazhu">師古曰：飲，音於禁翻。啗，音徒濫翻。</span>故爲無所省以夸旁國。<span class="jiazhu">師古曰：言故不省視漢使也。余謂夸者，自矜耀其能傲漢也。旁國，鄰國也。省，悉井翻。</span>以此度之，何故遣子入侍？其欲賈市，爲好辭之詐也。<span class="jiazhu">謂特欲行賈以市易，其爲好辭者，詐也。度，徒洛翻。賈，音古。</span>匈奴，百蠻大國，<span class="jiazhu">師古曰：於百蠻中，最大國也。</span>今事漢甚備；聞康居不拜，且使單于有悔自卑之意。<span class="jiazhu">師古曰：言單于見康居不事漢以爲高，自以事漢爲太卑而悔之也。</span>宜歸其侍子，絕不復使，<span class="jiazhu">師古曰：不通使於其國也。使，疏吏翻。</span>以章漢家不通無禮之國！」</span><span class="jiazhu">章，顯著也。</span>漢爲其新通，<span class="jiazhu">爲，于僞翻。</span>重致遠人，<span class="jiazhu">師古曰：以此聲名爲重也。</span>終羈縻不絕。</p>
<p class="strong"><span class="section" id="title-6"><span data-head-description="" data-head-level="h4" data-head-title="元延三年">三年</span></span><span class="biaozhusup" data-rel="（辛亥、西元前一○年）"></span></p>
<p class="em2 strong"><span class="yinwen">1</span>春，正月，丙寅，蜀郡岷山崩，<span class="jiazhu">《地理志》，岷山，在蜀郡湔氐道西徼外。《禹貢》所謂岷山導江，卽此山也。《水經註》曰：岷山，卽瀆山，水曰瀆水，亦曰汶阜山，在氐道徼外，江水所導也。大江泉源發羊膊嶺下，緣崖散漫，小大百收，殆未濫觴，東南下百餘里，至白馬嶺西，歷天彭關，亦謂之天谷。天彭山兩山相對，其高若闕，謂之天彭門。江水自此以上至微弱，所謂其源濫觴者也。漢元延中，岷山崩，壅江水三日不流，卽其處。岷，音武巾翻。</span>壅江三日，江水竭。劉向大惡之，<span class="jiazhu">惡，音烏路翻；惡其徵異也。</span>曰：<span class="yinhao">「昔周岐山崩，三川竭，而幽王亡。<span class="jiazhu">周幽王二年，三川竭，岐山崩。師古曰：三川，涇、渭、洛也。洛，卽漆、沮也。余按幽王時有是異，後卒爲犬戎所殺。</span>岐山者，周所興也。<span class="jiazhu">周自太王避狄去豳，而邑于岐山之下，周之王業遂興於此。</span>漢家本起於蜀、漢，<span class="jiazhu">高帝始王漢中，起兵還定三秦，誅項羽，遂有天下。</span>今所起之地，山崩川竭，星孛又及攝提、大角，從參至辰，<span class="jiazhu">《天文志》：房南衆星曰騎官，左角理，右角將。大角者，天王帝坐庭，其兩旁各有三星鼎足句之，曰攝提。攝提者，直斗杓所指，以建時節，故曰攝提格。《晉·天文志》：參十星，於辰在申。至辰者，至大火也。自氐五度至尾九度，爲大火，於辰在卯。如淳曰：孛星尾長及攝提大角，始發於參至辰也。孛，蒲內翻。參，疏簪翻。</span>殆必亡矣！」</span></p>
<p class="em2 strong"><span class="yinwen">2</span>二月，丙午，封淳于長爲定陵侯。<span class="jiazhu">《恩澤侯表》，定陵侯，國於汝南。</span></p>
<p class="em2 strong"><span class="yinwen">3</span>三月，上行幸雍，祠五畤。</p>
<p class="em2 strong"><span class="yinwen">4</span>上將大誇胡人以多禽獸，秋，命右扶風發民入南山，西自褒、斜，<span class="jiazhu">師古曰：褒、斜，南山二谷名。余按自秦川逕南山通漢中，南谷曰褒，北谷曰斜，徑五百里。斜，余遮翻。</span>東至弘農，<span class="jiazhu">長安南山連延，東至弘農，今商、虢二州之山皆是也。</span>南敺漢中，<span class="jiazhu">敺，與驅同。</span>張羅罔罝罘，<span class="jiazhu">罔，與網同，古字通用。罝，音咨邪翻，兔𦊖也。罘，音房尤翻，翻車大網也。</span>捕熊羆禽獸，<span class="jiazhu">熊似豕而大，黑色。羆似熊，黃白色，被髮人立，而絕有力。</span>載以檻車，輸之長楊射熊館，<span class="jiazhu">師古曰：長楊宮中有射熊館。</span>以罔爲周阹，<span class="jiazhu">李奇曰：阹，遮禽獸圍陳也。師古曰：阹，音祛。</span>縱禽獸其中，令胡人手搏之，自取其獲，上親臨觀焉。<span class="jiazhu">《考異》曰：《成紀》，「元延二年冬，行幸長楊宮，從胡客大校獵，宿萯陽宮，賜從官。」胡旦用之。按《揚雄傳》：祀甘泉、河東之歲，十二月，羽獵，雄上《校獵賦》；明年，從至射熊館還，上《長楊賦》。然則從胡客校獵當在今年；《紀》因去年冬有羽獵事，致此誤耳。</span></p>
<p class="strong"><span class="section" id="title-7"><span data-head-description="" data-head-level="h4" data-head-title="元延四年">四年</span></span><span class="biaozhusup" data-rel="（壬子、西元前九年）"></span></p>
<p class="em2 strong"><span class="yinwen">1</span>春，正月，上行幸甘泉，郊泰畤。</p>
<p class="em2 strong"><span class="yinwen">2</span>中山王興、定陶王欣皆來朝，<span class="jiazhu">興，帝少弟。欣，帝弟定陶共王康之子。朝，直遙翻。</span>中山王獨從傅，定陶王盡從傅、相、中尉。<span class="jiazhu">師古曰：三官皆從王入朝。相，息亮翻。</span>上怪之，以問定陶王，對曰：<span class="yinhao">「令：諸侯王朝，得從其國二千石。傅、相、中尉，皆國二千石，故盡從之。」</span>上令誦《詩》，通習，能說。<span class="jiazhu">師古曰：說其義也。</span>他日，問中山王：<span class="yinhao">「獨從傅在何法令？」</span>不能對；令誦《尙書》，又廢；<span class="jiazhu">師古曰：中忘之也。法令，力政翻。令誦，力呈翻。</span>及賜食於前，後飽；起下，韈係解。<span class="jiazhu">師古曰：食而獨在後飽；及起，又韈係解也。韈，音武伐翻。余謂賜食於君前，禮主於敬，食而獨後，又致飽而止，皆非敬也。及起而降階，韈係解而不知，是皆不能執禮。夫禮，所以固人肌膚之會，筋骸之束也。韈，足衣也；係，所以結韈。</span>帝由此以爲不能，而賢定陶王，數稱其材。<span class="jiazhu">數，所角翻。</span>是時諸侯王唯二人於帝爲至親，定陶王祖母傅太后隨王來朝，<span class="jiazhu">傅太后，元帝傅昭儀，定陶共王母也；隨共王就國，爲定陶太后。</span>私賂遺趙皇后、昭儀及票騎將軍王根。<span class="jiazhu">遺，于季翻。票，匹妙翻。</span>后、昭儀、根見上無子，亦欲豫自結，爲長久計，皆更稱定陶王，<span class="jiazhu">迭互稱其材美也。師古曰：更，工衡翻。</span>勸帝以爲嗣。帝亦自美其材，爲加元服而遣之，<span class="jiazhu">師古曰：爲之冠也。爲，于僞翻。</span>時年十七矣。</p>
<p class="em2 strong"><span class="yinwen">3</span>三月，上行幸河東，祠后土。</p>
<p class="em2 strong"><span class="yinwen">4</span>隕石于關東二。<span class="jiazhu">據《漢書》，「關東」當作「都關」。師古曰：都關，山陽之縣。</span></p>
<p class="em2 strong"><span class="yinwen">5</span>王根薦谷永，徵入，爲大司農。<span class="jiazhu">自北地太守徵入。</span>永前後所上四十餘事，<span class="jiazhu">上，時掌翻。</span>略相反覆，專攻上身與後宮而已；黨於王氏，上亦知之，不甚親信也。爲大司農歲餘，病；滿三月，上不賜告，卽時免。<span class="jiazhu">故事，公卿病，輒賜告；上以其黨於王氏，故卽時免。</span>數月，卒。<span class="jiazhu">史終言之。</span></p>
<p class="strong"><span class="section" id="title-8"><span data-head-description="" data-head-level="h4" data-head-title="綏和元年">綏和元年</span></span><span class="biaozhusup" data-rel="（癸丑、西元前八年）"></span></p>
<p class="em2 strong"><span class="yinwen">1</span>春，正月，大赦天下。</p>
<p class="em2 strong"><span class="yinwen">2</span>上召丞相翟方進、御史大夫孔光、右將軍廉褒、後將軍朱博入禁中，<span class="jiazhu">票騎將軍王根先勸帝立定陶王爲嗣，《漢書·孔光傳》先書根勸立定陶王事，下卽書召方進、光、褒、博入禁中。《通鑑》因之，亦不書根。今但以下文觀之，根亦召入禁中也。</span>議<span class="yinhao">「中山、定陶王誰宜爲嗣者？」</span>方進、根、褒、博皆以爲：<span class="yinhao">「定陶王，帝弟之子。《禮》曰：『昆弟之子，猶子也。爲其後者，爲之子也。』<span class="jiazhu">昆弟之子，視猶子也。以弟之子爲兄後，則爲兄之子矣。《公羊春秋》：成十五年，仲嬰齊卒。此公孫嬰齊也，曷爲謂之仲嬰齊？爲兄後也。爲兄後，則曷爲謂之仲嬰齊？爲人後者，爲之子也。爲其子則其稱仲何？孫以王父字爲氏也。</span>定陶王宜爲嗣。」</span>光獨以爲：<span class="yinhao">「禮，立嗣以親。<span class="jiazhu">謂兄、弟，同父之親子；其親親於兄弟之子。</span>以《尙書·盤庚》殷之及王爲比，兄終弟及。<span class="jiazhu">兄終弟及，殷法也。殷自外丙、仲壬至盤庚；率多兄弟代立，而《尙書》無文；光所引蓋《今文尙書》也。師古曰：比，音必寐翻；余謂當如字讀。</span>中山王，先帝之子，帝親弟，宜爲嗣。」</span>上以<span class="yinhao">「中山王不材；又禮，兄弟不得相入廟，」</span><span class="jiazhu">父爲昭，子爲穆，則兄弟不得相入廟也。</span>不從光議。二月，癸丑，詔立定陶王欣爲皇太子，封中山王舅諫大夫馮參爲宜鄕侯，益中山國三萬戶，以慰其意；<span class="jiazhu">師古曰：以不得繼統爲帝之後，恐其怨恨。</span>使執金吾任宏守大鴻臚，持節徵定陶王。<span class="jiazhu">大鴻臚，掌諸侯，故任宏守大鴻臚之官以徵定陶王。守，權守也。任，音壬。臚，陵如翻。</span>定陶王謝曰：<span class="yinhao">「臣材質不足以假充太子之宮；<span class="jiazhu">師古曰：謙不言爲太子，故云假充，若元非正。余謂王謝意，蓋以將有皇嗣，今爲太子特假充耳。</span>臣願且得留國邸，旦夕奉問起居，<span class="jiazhu">謂昏定晨省。《記》曰：文王之爲世子也，朝於王季日三，雞初鳴而衣服，至于寢門外，問內豎之御者曰：「今日安否何如？」內豎曰：「安。」文王乃喜。及日中又至，亦如之。及莫再至，亦如之。其有不安節，則內豎以告文王，文王色憂，行不能正履。此旦夕問起居之禮也。國邸，謂定陶國邸也。</span>俟有聖嗣，歸國守藩。」</span>書奏，天子報<span class="yinhao">「聞」</span>。<span class="jiazhu">報聞，報已覽其書，而不從其請也。</span>戊午，孔光以議不合意，左遷廷尉；何武爲御史大夫。<span class="jiazhu">光左遷廷尉，而何武自廷尉爲御史大夫。</span></p>
<p class="em2 strong"><span class="yinwen">3</span>初，詔求殷後，分散爲十餘姓，<span class="jiazhu">殷，子姓也，其後爲宋、爲孔、爲華、爲戴、爲桓、爲向、爲樂等姓。</span>推求其嫡，不能得。匡衡、梅福皆以爲宜封孔子世爲湯後，<span class="jiazhu">匡衡議，以爲王者存二王後，所以尊其先王而通三統也。其犯誅絕之罪者，絕而更封他親爲始封君，上承其王者之始祖。《春秋》之義，諸侯不能守其社稷者絕。今宋國已不守其統而失國矣，則宜更立殷後爲始封君而上承湯統；非當繼宋之絕侯也，宜明得殷後而已。今之故宋，推求其嫡，久遠不可得；雖得其嫡，嫡之先已絕，不當得立禮。孔子曰：「丘，殷人也。」先師所傳，宜以孔子世爲湯後。此元帝時議也；是時梅福復言之。</span>上從之，封孔吉爲殷紹嘉侯。<span class="jiazhu">《恩澤侯表》：殷紹嘉侯，國於沛。</span>三月，與周承休侯皆進爵爲公，地各百里。</p>
<p class="em2 strong"><span class="yinwen">4</span>上行幸雍，祠五畤。</p>
<p class="em2 strong"><span class="yinwen">5</span>初，何武之爲廷尉也，<span class="jiazhu">《公卿表》，元延三年，何武自沛郡太守爲廷尉；是年三月，戊午，爲御史大夫。</span>建言：<span class="yinhao">「末俗之敝，政事煩多，宰相之材不能及古，而丞相獨兼三公之事，所以久廢而不治也。<span class="jiazhu">廢，謂廢事也。</span>宜建三公官。」</span>上從之。夏，四月，賜曲陽侯根大司馬印綬，置官屬，罷票騎將軍官；<span class="jiazhu">武帝初置大司馬，以冠將軍。宣帝地節三年，置大司馬，不冠將軍，亦無印綬、官屬。今賜大司馬金印、紫綬，置官屬，而大司馬爲專官，故根不復領票騎將軍。</span>以御史大夫何武爲大司空，封氾鄕侯；<span class="jiazhu">武封氾鄕侯，在琅邪不其縣；後改食南陽博望鄕。師古曰：氾，音凡。其，音基。</span>皆增奉如丞相，<span class="jiazhu">如淳曰：律：大司馬、大將軍與丞相奉，月錢六萬；御史大夫，月四萬也。奉，讀曰俸。</span>以備三公焉。</p>
<p class="em2 strong"><span class="yinwen">6</span>秋，八月，庚戌，中山孝王興薨。</p>
<p class="em2 strong"><span class="yinwen">7</span>匈奴車牙單于死；弟囊知牙斯立，爲烏珠留若鞮單于。烏珠留單于立，以弟樂爲左賢王，輿爲右賢王，<span class="jiazhu">樂，呼韓邪單于大閼氏之子。輿，第五閼氏之子。</span>漢遣中郎將夏侯藩、副校尉韓容使匈奴。</p>
<p class="em2 strong">或說王根曰：<span class="jiazhu">說，輸芮翻。</span><span class="yinhao">「匈奴有斗入漢地，直張掖郡。<span class="jiazhu">師古曰：斗，絕也；地之斗曲入漢界者也。直，當也。</span>生奇材箭竿、鷲羽；<span class="jiazhu">師古曰：鷲，大鵰也，黃頭赤目，其羽可爲箭。竿，音工旱翻。鷲，音就。余按鷲羽可爲箭翎也。《山海經》曰：景山多鷲，黑色多力，所謂皁鵰是也。</span>如得之，於邊甚饒，國家有廣地之實，將軍顯功垂於無窮！」</span>根爲上言其利，<span class="jiazhu">言得此地爲中國利也。爲，于僞翻；下同。</span>上直欲從單于求之，<span class="jiazhu">師古曰：直，猶正也。余謂直，徑直也。</span>爲有不得，傷命損威。<span class="jiazhu">師古曰：詔命不行爲傷命。余謂天子之命不行於夷狄爲損中國之威。</span>根卽但以上指曉藩，令從藩所說而求之。<span class="jiazhu">師古曰：自以藩意說單于而求之。說，輸芮翻；下同。</span>藩至匈奴，以語次說單于曰：<span class="jiazhu">語次，交語之次也。</span><span class="yinhao">「竊見匈奴斗入漢地，直張掖郡，漢三都尉居塞上，士卒數百人，寒苦，候望久勞，<span class="jiazhu">張掖兩都尉，一治日勒澤索谷，一治居延；又有農都尉，治番和：是爲三都尉。師古曰：澤，音鐸。索，音先各翻。如淳曰：番，音盤。</span>單于宜上書獻此地，直斷割之，<span class="jiazhu">謂從直割地，以其斗入者與漢也。斷，丁管翻。上，時掌翻；下同。</span>省兩都尉士卒數百人，以復天子厚恩，<span class="jiazhu">師古曰：復，亦報也。</span>其報必大。」</span><span class="jiazhu">師古曰：漢得此地，必厚報單于。</span>單于曰：<span class="yinhao">「此天子詔語邪，<span class="jiazhu">邪，音耶，疑未定之辭。</span>將從使者所求也？」</span>藩曰：<span class="yinhao">「詔指也；然藩亦爲單于畫善計耳。」</span><span class="jiazhu">爲，于僞翻。</span>單于曰：<span class="yinhao">「此溫偶駼王所居地也，<span class="jiazhu">師古曰：偶，音五口翻。駼，音塗；下同。余按《後漢書》，匈奴有溫禺犢王。班固《燕然銘》曰：斬溫禺以釁鼓，血尸逐染鍔。意溫偶卽溫禺也，後人妄加「禺」旁從「人」耳；當讀曰禺。</span>未曉其形狀、所生，請遣使問之。」</span><span class="jiazhu">形狀，謂地形之夷險，可割與不可割之狀也。師古曰：所生，謂山之所生草木、鳥獸爲用者。</span></p>
<p class="em2 strong">藩、容歸漢後，復使匈奴，<span class="jiazhu">復，扶又翻。</span>至則求地。單于曰：<span class="yinhao">「父兄傳五世，<span class="jiazhu">呼韓邪傳其長子復株絫，復株絫傳其弟搜諧，搜諧又傳其弟車牙，車牙傳之囊知牙斯，是爲五世。</span>漢不求此地，至知獨求，何也？<span class="jiazhu">單于名囊知牙斯。王莽專政，諷其慕中國不二名，始名知。史從簡便，因以單名書於此。</span>已問溫偶駼王，匈奴西邊諸侯作穹廬及車，皆仰此山材木，<span class="jiazhu">師古曰：謂諸小王爲諸侯，效中國之言耳。仰，音牛向翻。</span>且先父地，不敢失也。」</span><span class="jiazhu">先父，謂呼韓邪。</span>藩還，遷太原太守。單于遣使上書，以藩求地狀聞。<span class="jiazhu">守，式又翻。使，疏吏翻。</span>詔報單于：<span class="jiaozhusup">〖章：十四行本「于」下有「曰」字；乙十一行本同；孔本同。〗</span><span class="yinhao">「藩擅稱詔，從單于求地，法當死；更大赦二，<span class="jiazhu">余按是年後至明年哀帝卽位，大赦。又明年，改元，赦。詔云更大赦二，以此知夏侯藩再使匈奴，必在建平初。師古曰：更，經也；音工衡翻。</span>今徙藩爲濟南太守，不令當匈奴。」</span><span class="jiazhu">濟，子禮翻。</span></p>
<p class="em2 strong"><span class="yinwen">8</span>冬，十月，甲寅，王根病免。</p>
<p class="em2 strong"><span class="yinwen">9</span>上以太子旣奉大宗後，不得顧私親，<span class="jiazhu">按禮，父、祖以上正嫡相傳爲大宗；別子爲祖，繼別爲宗，繼禰者爲小宗。定陶王以帝弟之子入奉大宗後，義不得復顧定陶共王親也。</span>十一月，立楚孝王孫景爲定陶王。<span class="jiaozhusup">〖章：十四行本「王」下有「以奉共王後」五字；乙十一行本同，「共」作「恭」；孔本同；張校同。〗</span>太子議欲謝；少傅閻崇以爲<span class="yinhao">「爲人後之禮，不得顧私親，不當謝」</span>；<span class="jiazhu">少，詩照翻；下少府同。</span>太傅趙玄以爲<span class="yinhao">「當謝」</span>，太子從之。詔問所以謝狀，尙書劾奏玄，左遷少府；<span class="jiazhu">劾，戶槪翻。</span>以光祿勳師丹爲太傅。</p>
<p class="em2 strong">初，太子之幼也，王祖母傅太后躬自養視；<span class="jiazhu">在定陶國時也。</span>及爲太子，詔傅太后、<span class="jiaozhusup">〖章：十四行本「后」下有「與太子母」四字；乙十一行本同；孔本同；退齋校同。〗</span>丁姬自居定陶國邸，<span class="jiazhu">丁姬事定陶共王，實生太子。</span>不得相見。頃之，王太后欲令傅太后、丁姬十日一至太子家，帝曰：<span class="yinhao">「太子承正統，當共養陛下，<span class="jiazhu">漢亦稱太后爲陛下；後世多稱殿下，唯臨朝乃稱陛下。共，音居用翻。養，音弋尙翻。</span>不得復顧私親。」</span><span class="jiazhu">此私親，謂傅太后、丁姬。復，扶又翻；下同。</span>王太后曰：<span class="yinhao">「太子小而傅太后抱養之；今至太子家，以乳母恩耳，<span class="jiazhu">謂抱養太子，恩猶乳母也。</span>不足有所妨！」</span>於是令傅太后得至太子家；丁姬以不養太子，獨不得。</p>
<p class="em2 strong"><span class="yinwen">10</span>衞尉、侍中淳于長有寵於上，大見信用，貴傾公卿，外交諸侯、牧、守，賂遺、<span class="jiazhu">牧，州牧也。守，郡守也。遺，于季翻；下同。</span>賞賜累鉅萬，淫於聲色。<span class="jiazhu">淫，過也，放也。</span>許后姊孊爲龍雒思侯夫人，<span class="jiazhu">龍雒思侯韓寶，增子也。晉灼曰：孊，音靡。余按韓寶已死，故書諡。《諡法》：外內思索曰思；追悔前過曰思。</span>寡居；長與孊私通，因取爲小妻。<span class="jiazhu">孊雖皇后之姊，列侯之夫人，淫放失身於長，而長自有正室，故爲小妻。《記》曰：聘則爲妻，奔則爲妾。婦人女子之持身，不可不愼也。</span>許后時居長安宮，<span class="jiazhu">許后廢，徙昭臺宮；歲餘，還徙長安宮。師古曰：《三輔黃圖》，林光宮中有長安宮。</span>因孊賂遺長，欲求復爲婕妤。長受許后金錢乘輿、服御物前後千餘萬，<span class="jiazhu">乘，繩證翻。</span>詐許爲白上，立爲左皇后。<span class="jiazhu">許爲，于僞翻。</span>孊每入長安宮，輒與孊書，戲侮許后，嫚易無不言；<span class="jiazhu">師古曰：嫚，褻汙也。易，輕也。易，音弋豉翻。</span>交通書記，賂遺連年。</p>
<p class="em2 strong">時曲陽侯根輔政，久病，數乞骸骨。<span class="jiazhu">數，所角翻。</span>長以外親居九卿位，<span class="jiazhu">長，太后姊子，於帝室爲外家之親。</span>次第當代根。侍中、騎都尉、光祿大夫王莽心害長寵，私聞其事。莽侍曲陽侯病，因言：<span class="yinhao">「長見將軍久病意喜，自以當代輔政，至對衣冠議語署置；」</span><span class="jiazhu">衣冠，當時士大夫及貴游子弟也。師古曰：自謂當輔政，故豫言某人爲某官，某人主某事。</span>具言其罪過。根怒曰：<span class="yinhao">「卽如是，何不白也！」</span>莽曰：<span class="yinhao">「未知將軍意，故未敢言！」</span>根曰：<span class="yinhao">「趣白東宮！」</span><span class="jiazhu">東宮，太后宮。師古曰：趣，讀曰促。</span>莽求見太后，具言長驕佚，欲代曲陽侯；私與長定貴人姊通，受取其衣物。太后亦怒曰：<span class="yinhao">「兒至如此！<span class="jiazhu">長，太后姊子，故呼爲兒。</span>往，白之帝！」</span>莽白上；上以太后故，免長官，勿治罪，遣就國。<span class="jiazhu">就定陵侯國。治，直之翻。</span></p>
<p class="em2 strong">初，紅陽侯立不得輔政，疑爲長毀譖，常怨毒長；<span class="jiazhu">毒，苦也，痛也；怨之甚也。</span>上知之。及長當就國，立嗣子融從長請車騎，<span class="jiazhu">以長當就國，所常從車騎無所用，故請之。師古曰：嗣子，謂適長子當爲嗣者也。</span>長以珍寶因融重遺立。立因上封事，爲長求留<span class="jiazhu">上，時掌翻。爲，于僞翻。</span>曰：<span class="yinhao">「陛下旣託文以皇太后故，<span class="jiazhu">蘇林曰：託於詔文也。</span>誠不可更有他計。」</span><span class="jiazhu">師古曰：言不宜遣長就國。</span>於是天子疑焉，<span class="jiazhu">帝知立素怨長，今爲長上封事求留，疑心於是而起。</span>下有司按驗。<span class="jiazhu">下，戶稼翻；下同。</span>吏捕融，立令融自殺以滅口。<span class="jiazhu">恐融就吏而事泄，故令其自殺以滅口。</span>上愈疑其有大姦，遂逮長繫洛陽詔獄，<span class="jiazhu">凡詔所繫治皆爲詔獄，非必洛陽先有詔獄也。</span>窮治。<span class="jiazhu">考鞠以窮其姦也。</span>長具服戲侮長定宮，謀立左皇后，罪至大逆，死獄中。妻子當坐者徙合浦；母若歸故郡。<span class="jiazhu">長母若，卽王太后姊，故居魏郡元城。師古曰：若者，其母名。</span>上使廷尉孔光持節賜廢后藥，自殺。丞相方進復劾奏<span class="yinhao">「紅陽侯立，狡猾不道，<span class="jiazhu">師古曰：狡，狂也。猾，亂也。復，扶又翻。</span>請下獄。」</span>上曰：<span class="yinhao">「紅陽侯，朕之舅，不忍致法；遣就國。」</span>於是方進復奏立黨友後將軍朱博、鉅鹿太守孫閎；皆免官，與故光祿大夫陳咸皆歸故郡。<span class="jiazhu">朱博，杜陵人；孫閎亦京師世家；陳咸本沛郡相人。據《漢書·翟方進傳》，則博、閎免官，獨咸歸故郡耳。「與」字、「皆」字衍。元延元年，咸免光祿大夫，故稱故。</span>咸自知廢錮，以憂死。</p>
<p class="em2 strong">方進智能有餘，兼通文法吏事，以儒雅緣飾，<span class="jiaozhusup">〖章：十四行本「飾」下有「法律」二字；乙十一行本同；孔本同；張校同。〗</span><span class="jiazhu">師古曰：緣飾，譬之於衣，加純緣者。純，音之允翻。</span>號爲通明相，<span class="jiazhu">相，息亮翻。</span>天子器重之；又善求人主微指，<span class="jiazhu">微指，謂上意所嚮，未著見於外者。</span>奏事無不當意。方淳于長用事，方進獨與長交，稱薦之；<span class="jiazhu">據《方進傳》，長初用事，方進獨與長交。及長寵盛，與之交者不獨一方進矣。</span>及長坐大逆誅，上以方進大臣，爲之隱諱，<span class="jiazhu">爲，于僞翻。</span>方進內慚，上疏<span class="jiaozhusup">〖章：十四行本「疏」下有「謝罪」二字；乙十一行本同；孔本同；張校同；退齋校同。〗</span>乞骸骨。<span class="jiazhu">上，時掌翻。</span>上報曰：<span class="yinhao">「定陵侯長已伏其辜，君雖交通，傳不云乎：『朝過夕改，君子與之。』<span class="jiazhu">師古曰：與，許也。余謂此蓋《論語》傳。傳，音直戀翻。</span>君何疑焉！其專心壹意，毋怠醫藥，以自持。」</span>方進起視事，復條奏長所厚善京兆尹孫寶、右扶風蕭育、刺史二千石以上，免二十餘人。<span class="jiazhu">孫寶、蕭育，皆能吏也。以急於求進，比匪人以得罪，是以君子愼交。</span>函谷都尉、建平侯杜業，素與方進不平，<span class="jiazhu">函谷關置都尉，以譏出入。業，杜延年之孫，素不事權貴，與翟方進、淳于長皆不平。</span>方進奏<span class="yinhao">「業受紅陽侯書聽請，不敬，」</span>免，就國。<span class="jiazhu">據《業傳》，業與淳于長不平，長當就國，紅陽侯立與業書屬之，勿復用前事相侵。長出關後，罪復發，下洛陽獄，丞相史搜得紅陽侯書，奏業聽請，不敬。服虔曰：受立屬請爲不敬。</span></p>
<p class="em2 strong">上以莽首發大姦，稱其忠直；王根因薦莽自代。丙寅，以莽爲大司馬，時年三十八。莽旣拔出同列，繼四父而輔政，<span class="jiazhu">師古曰：鳳、商、音、根四人皆爲大司馬，而莽之諸父也。</span>欲令名譽過前人，遂克己不倦。聘諸賢良以爲掾、史，賞賜、邑錢悉享士；<span class="jiazhu">邑錢，封邑所入之錢也。掾，俞絹翻。</span>愈爲儉約，母病，公卿列侯遣夫人問疾，莽妻迎之，衣不曳地，布蔽膝，<span class="jiazhu">蔽膝，韠也；亦曰韍。鄭玄曰：韍，太古蔽膝之象。</span>見之者以爲僮，使問，知其夫人。<span class="jiazhu">此下，依《漢書》有「皆驚」二字，文意乃足。他本皆有此二字。</span>其飾名如此。</p>
<p class="em2 strong"><span class="yinwen">11</span>丞相方進、大司空武奏言：<span class="yinhao">「《春秋》之義，用貴治賤，不以卑臨尊。<span class="jiazhu">《春秋》首止之會，殊會王世子，世子貴也。宋之盟，楚駕晉而書先晉，黃池之會，吳主會而書先晉，不以卑臨尊也。治，直之翻。</span>刺史位下大夫而臨二千石，<span class="jiazhu">刺史六百石，下大夫之秩也；其朝位亦班於下大夫。</span>輕重不相準。臣請罷刺史，更置州牧以應古制！」</span><span class="jiazhu">古制九州，一爲畿內，八州八伯，以統諸侯之國。今請置州牧以應古州伯之制。更，工衡翻；下同。</span>十二月，罷刺史，更置州牧，秩二千石。</p>
<p class="em2 strong"><span class="yinwen">12</span>犍爲郡於水濱得古磐十六枚，<span class="jiazhu">師古曰：濱，水厓也；音賓。《說文》曰：磬，樂石也。古者毋句氏作磐，後或以玉爲之。犍，居言翻。</span>議者以爲善祥。劉向因是說上：<span class="yinhao">「宜興辟雍，<span class="jiazhu">《記·王制》：天子之學曰辟雍。鄭玄曰：辟，明也。雍，和也。所以明和天下。說，輸芮翻。</span>設庠序，<span class="jiazhu">古者黨有庠，遂有序。庠者，養也。序者，敎也。</span>陳禮樂，隆雅頌之聲，盛揖讓之容，以風化天下。如此而不治者，未之有也。<span class="jiazhu">治，直吏翻。</span>或曰：不能具禮。<span class="jiazhu">師古曰：或曰者，劉向設爲難者之言，而後答釋也。</span>禮以養人爲本，如有過差，<span class="jiazhu">師古曰：過差，猶失錯也。</span>是過而養人也。刑罰之過或至死傷，今之刑非皋陶之法也，而有司請定法，削則削，筆則筆，<span class="jiazhu">服虔曰：言隨君意也。師古曰：削者，言有所删去，以刀削簡牘也。筆者，謂有所增益，以筆就而書也。</span>救時務也。至於禮樂，則曰不敢，是敢於殺人、不敢於養人也。爲其俎豆、管絃之間小不備，<span class="jiazhu">爲，于僞翻。</span>因是絕而不爲，是去小不備而就大不備，惑莫甚焉！<span class="jiazhu">爲其不能具禮而廢禮，是去小不備而就大不備也。俎，祭器，如几，盛牲體者也。豆，似籩，亦所以盛肉。籩用竹而豆用木。管，笙、簫之屬也。絃，琴、瑟之屬也。</span>夫敎化之比於刑法，刑法輕，是舍所重而急所輕也。<span class="jiazhu">師古曰：舍，廢也。舍，讀曰捨。</span>敎化，所恃以爲治也；刑法，所以助治也；<span class="jiazhu">治，直吏翻。</span>今廢所恃而獨立其所助，非所以致太平也。自京師有誖逆不順之子孫，<span class="jiazhu">師古曰：誖，乖也；音布內翻。</span>至於陷大辟，受刑戮者不絕，由不習五常之道也。<span class="jiazhu">師古曰：五常，仁、義、禮、智、信，人性之所常行也。辟，毗亦翻。</span>夫承千歲之衰周，繼暴秦之餘敝，民漸漬惡俗，貪饕險詖，不閑義理，<span class="jiazhu">漸，子廉翻。師古曰：貪甚曰饕。言行險曰詖。饕，音吐高翻。詖，音彼義翻。閑，習也。</span>不示以大化而獨敺以刑罰，<span class="jiazhu">敺，讀與驅同。</span>終已不改！」</span>帝以向言下公卿議，<span class="jiazhu">下，遐稼翻。</span>丞相、大司空奏請立辟廱，按行長安城南營表；未作而罷。<span class="jiazhu">師古曰：營，度地也。表，立標也。行，下孟翻。</span>時又有言<span class="yinhao">「孔子布衣，養徒三千人，今天下太學弟子少。」</span><span class="jiazhu">少，詩沼翻。</span>於是增弟子員三千人；歲餘，復如故。<span class="jiazhu">元帝設弟子員千人。</span></p>
<p class="em2 strong">劉向自見得信於上，故常顯訟宗室，譏刺王氏及在位大臣，其言多痛切，發於至誠。上數欲用向爲九卿，<span class="jiazhu">數，所角翻。</span>輒不爲王氏居位者及丞相、御史所持，<span class="jiazhu">師古曰：持，謂扶持佐助也。</span>故終不遷，居列大夫官前後三十餘年而卒。後十三歲而王氏代漢。</p> 



</div></body></html>