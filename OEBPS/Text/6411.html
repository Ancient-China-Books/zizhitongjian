<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第二百六十七・後梁紀二・太祖神武元聖孝皇帝中</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="後梁紀二">後梁紀二</span></span></h1>
<p id="online_toc_0"><a class="gg-link" href="#online_toc_0"></a><span class="jiazhu">起著雍執徐<span class="biaozhusup" data-rel="">（戊辰）</span>八月，盡重光協洽<span class="biaozhusup" data-rel="">（辛未）</span>二月，凡二年有奇。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="太祖神武元聖孝皇帝中">太祖神武元聖孝皇帝中</span></span></h5>
<div class="yeartoc" id="year_toc_908"><p class="strong" id="online_toc_1"><a class="gg-link" href="#online_toc_1"></a><span class="section" id="title-3"><span data-head-description="太祖神武元聖孝皇帝中" data-head-level="h4" data-head-title="開平二年">開平二年</span></span><span class="biaozhusup" data-rel="">（戊辰、九〇八年）</span></p></div>
<p class="em2 strong" id="online_toc_2"><a class="gg-link" href="#online_toc_2"></a><span class="yinwen">1</span>八月，吳越王鏐遣寧國節度使王景仁奉表詣大梁，<span class="jiazhu">王茂章奔兩浙，見二百六十五卷唐昭宣帝天祐三年。</span>陳取淮南之策。景仁卽茂章也，避梁諱改焉。<span class="jiazhu">帝曾祖諱茂琳。按薛<span class="shu-ming">史·梁紀</span>，元年六月，司天監上言，請改月辰內<span class="yinhao">「戊」</span>字爲<span class="yinhao">「武」</span>，避諱也。</span></p>
<p class="em2 strong" id="online_toc_3"><a class="gg-link" href="#online_toc_3"></a>淮南遣步軍都指揮使周本、南面統軍使呂師造擊吳越，九月，圍蘇州。吳越將張仁保攻常州之東洲，拔之。<span class="jiazhu">宋白曰：通州海門縣東南，隔水二百餘里，本東洲鎭。</span>淮南兵死者萬餘人。淮南以池州團練使陳璋爲水陸行營都招討使，帥柴再用等諸將救東洲，<span class="jiazhu">帥，讀曰率。</span>大破仁保於魚蕩，復取東洲。<span class="jiazhu">復，扶又翻。</span>柴再用方戰舟壞，長矟浮之，僅而得濟。<span class="jiazhu">矟，所角翻。</span>家人爲之飯僧千人，再用悉取其食以犒部兵，<span class="jiazhu">爲，于僞翻。飯，扶晚翻。犒，苦到翻。</span>曰：<span class="yinhao">「士卒濟我，僧何力焉！」</span><span class="jiazhu">史言柴再用善養士卒而不惑於異端。</span></p>
<p class="em2 strong" id="online_toc_4"><a class="gg-link" href="#online_toc_4"></a><span class="yinwen">2</span>丙子，蜀立皇后周氏。后，許州人也。<span class="jiazhu">周氏蓋蜀主建糟糠之妻也。</span></p>
<p class="em2 strong" id="online_toc_5"><a class="gg-link" href="#online_toc_5"></a><span class="yinwen">3</span>晉周德威、李嗣昭將兵三萬出陰地關，攻晉州，刺史徐懷玉拒守；帝自將救之，丁丑，發大梁，乙酉，至陝州。<span class="jiazhu">將，卽亮翻。陝，式冉翻。</span>戊子，岐王所署延州節度使胡敬璋寇上平關，<span class="jiazhu"><span class="shu-ming">金人疆域圖</span>：隰州石樓縣有上平關。按延州東至隰州百三十里耳，胡敬璋蓋渡河來寇也。</span>劉知俊擊破之。周德威等聞帝將至，乙未，退保隰州。<span class="jiazhu"><span class="shu-ming">九域志</span>，晉州西北至隰州二百五十五里。</span></p>
<p class="em2 strong" id="online_toc_6"><a class="gg-link" href="#online_toc_6"></a><span class="yinwen">4</span>荊南節度使高季昌遣兵屯漢口，<span class="jiazhu">漢口，漢水入江之口，其地在鄂州漢陽縣東大別山下。</span>絕楚朝貢之路；楚王殷遣其將許德勳將水軍擊之，至沙頭，<span class="jiazhu">沙頭卽今江陵城南沙頭市。</span>季昌懼而請和。殷又遣步軍都指揮使呂師周將兵擊嶺南，<span class="jiazhu">呂師周降馬殷，見上卷元年。</span>與清海節度使劉隱十餘戰，取昭、賀、梧、蒙、龔、富六州。<span class="jiazhu">蒙州，隋始安郡之隋化縣，唐武德四年置南恭州，貞觀二年更名蒙州。龔州，本漢猛陵縣地，隋爲永平郡武林縣，唐貞觀三年置鷰州，七年移鷰州於今州東，仍於鷰州舊所置龔州。又武德四年以始安郡之龍平、豪靜及蒼梧郡之蒼梧置富州。<span class="shu-ming">九域志</span>，昭州東至賀州三百二十五里，南至梧州四百九十里，南稍斜至龔州五百五十里。宋開寶廢富州，以龍平縣隸昭州，在州東南百六十二里。熙寧五年廢蒙州，以立山縣隸昭州，在州南二百十二里。</span>殷土宇旣廣，乃養士息民，湖南遂安。</p>
<p class="em2 strong" id="online_toc_7"><a class="gg-link" href="#online_toc_7"></a><span class="yinwen">5</span>冬，十月，蜀主立後宮張氏爲貴妃，徐氏爲賢妃，其妹爲德妃。張氏，郪人，宗懿之母也。<span class="jiazhu">郪，漢縣，唐帶梓州。</span>二徐，耕之女也。<span class="jiazhu">徐耕見二百五十八卷唐昭宗大順二年。爲徐妃亡蜀張本。</span></p>
<p class="em2 strong" id="online_toc_8"><a class="gg-link" href="#online_toc_8"></a><span class="yinwen">6</span>華原賊帥溫韜聚衆嵯峨山，<span class="jiazhu">帥，所類翻。嵯，才何翻。峨，音俄。</span>暴掠雍州諸縣，唐帝諸陵發之殆徧。<span class="jiazhu"><span class="shu-ming">溫韜傳</span>：韜在華原七年，唐諸陵在其境內者悉發掘之，取其所藏金寶。而昭陵最固，韜從埏道下，見宮室制度閎麗，不異人間。中爲正寢，東西廂列石牀，牀上石函中爲鐵匣，悉藏前代圖書，鍾、王筆迹，紙墨如新，韜悉取之，遂傳人間。惟乾陵，風雨不可發。雍，於用翻。</span></p>
<p class="em2 strong" id="online_toc_9"><a class="gg-link" href="#online_toc_9"></a><span class="yinwen">7</span>庚戌，蜀主講武於星宿山，步騎三十萬。<span class="jiazhu">宿，音秀。</span></p>
<p class="em2 strong" id="online_toc_10"><a class="gg-link" href="#online_toc_10"></a><span class="yinwen">8</span>丁巳，帝還大梁。<span class="jiazhu"><span class="shu-ming">考異</span>曰：<span class="shu-ming">編遺錄</span>在乙卯。今從<span class="shu-ming">實錄</span>、薛<span class="shu-ming">史</span>。</span></p>
<p class="em2 strong" id="online_toc_11"><a class="gg-link" href="#online_toc_11"></a><span class="yinwen">9</span>辛酉，以劉隱爲清海、靜海節度使，<span class="jiazhu">兼交、廣二鎭也。然劉氏終不能有安南。</span>以膳部郎中趙光裔、右補闕李殷衡充官告使，隱皆留之。<span class="jiazhu">史言羣雄割據，各收拾衣冠之冑以爲用。</span>光裔，光逢之弟；殷衡，德裕之孫也。</p>
<p class="em2 strong" id="online_toc_12"><a class="gg-link" href="#online_toc_12"></a><span class="yinwen">10</span>依政進士梁震，<span class="jiazhu">依政，秦蒲陽縣，漢臨邛縣，後魏置蒲陽郡及依政縣，唐屬邛州。<span class="shu-ming">九域志</span>，在州東南五十里。</span>唐末登第，至是歸蜀；過江陵，高季昌愛其才識，留之，欲奏爲判官。震恥之，<span class="jiazhu">高季昌出於奴僕，故梁震恥爲之僚屬。</span>欲去，恐及禍，乃曰：<span class="yinhao">「震素不慕榮宦，明公不以震爲愚，必欲使之參謀議，但以白衣侍樽俎可也，何必在幕府！」</span>季昌許之。震終身止稱前進士，不受高氏辟署。季昌甚重之，以爲謀主，呼曰先輩。<span class="jiazhu">唐人呼進士爲先輩，至今猶然。</span></p>
<p class="em2 strong" id="online_toc_13"><a class="gg-link" href="#online_toc_13"></a><span class="yinwen">11</span>帝從吳越王鏐之請，以亳州團練使寇彥卿爲東南面行營都指揮使，擊淮南。十一月，彥卿帥衆二千襲霍丘，<span class="jiazhu">帥，讀曰率。</span>爲土豪朱景所敗；<span class="jiazhu">敗，補邁翻；下同。</span>又攻廬、壽二州，皆不勝。淮南遣滁州刺史史儼拒之，彥卿引歸。<span class="jiazhu">寇彥卿兵勢已挫，而史儼河東健將，汴兵所畏也，故聞其至而退。</span></p>
<p class="em2 strong" id="online_toc_14"><a class="gg-link" href="#online_toc_14"></a><span class="yinwen">12</span>定難節度使李思諫卒；<span class="jiazhu">難，乃旦翻。</span>甲戌，其子彝昌自爲留後。</p>
<p class="em2 strong" id="online_toc_15"><a class="gg-link" href="#online_toc_15"></a><span class="yinwen">13</span>劉守文舉滄德兵攻幽州，劉守光求救於晉，晉王遣兵五千助之。丁亥，守文兵至盧<span class="jiaozhusup">【蘆】</span>臺軍，<span class="jiazhu">盧［蘆］臺軍，宋爲乾寧軍地。<span class="shu-ming">九域志</span>：乾寧軍在滄州西北九十里。</span>爲守光所敗；又戰玉田，亦敗。<span class="jiazhu">玉田，漢無終縣，唐萬歲通天元年更名玉田，屬薊州，在薊州東南八十里，又東北至平州二百里，西至幽州三百里。亦敗，讀如字。</span>守文乃還。<span class="jiazhu">還，從宣翻，又如字。</span></p>
<p class="em2 strong" id="online_toc_16"><a class="gg-link" href="#online_toc_16"></a><span class="yinwen">14</span>癸巳，中書侍郎、同平章事張策以刑部尙書致任；以左僕射楊涉同平章事。</p>
<p class="em2 strong" id="online_toc_17"><a class="gg-link" href="#online_toc_17"></a><span class="yinwen">15</span>保塞節度使胡敬璋卒，靜難節度使李繼徽以其將劉萬子代鎭延州。<span class="jiazhu">保塞、靜難二鎭時皆屬岐。</span></p>
<p class="em2 strong" id="online_toc_18"><a class="gg-link" href="#online_toc_18"></a><span class="yinwen">16</span>是歲，弘農王遣軍將萬全感齎書間道詣晉及岐，告以嗣位。<span class="jiazhu">間，古莧翻。岐、晉，淮南之與國。</span></p>
<p class="em2 strong" id="online_toc_19"><a class="gg-link" href="#online_toc_19"></a><span class="yinwen">17</span>帝將遷都洛陽。</p>
<div class="yeartoc" id="year_toc_909"><p class="strong" id="online_toc_20"><a class="gg-link" href="#online_toc_20"></a><span class="section" id="title-4"><span data-head-description="太祖神武元聖孝皇帝中" data-head-level="h4" data-head-title="開平三年">三年</span></span><span class="biaozhusup" data-rel="">（己巳、九〇九年）</span></p></div>
<p class="em2 strong" id="online_toc_21"><a class="gg-link" href="#online_toc_21"></a><span class="yinwen">1</span>春，正月，己巳，遷太廟神主於洛陽。甲戌，帝發大梁。壬申，以博王友文爲東都留守。<span class="jiazhu">梁以大梁爲東都。</span>己卯，帝至洛陽；庚寅，饗太廟；辛巳，祀圜丘，大赦。</p>
<p class="em2 strong" id="online_toc_22"><a class="gg-link" href="#online_toc_22"></a><span class="yinwen">2</span>丙申，以用度稍充，初給百官全俸。<span class="jiazhu">唐自廣明喪亂以來，百官俸料額存而已，至是復全給。</span></p>
<p class="em2 strong" id="online_toc_23"><a class="gg-link" href="#online_toc_23"></a><span class="yinwen">3</span>二月，丁酉朔，日有食之。</p>
<p class="em2 strong" id="online_toc_24"><a class="gg-link" href="#online_toc_24"></a><span class="yinwen">4</span>保塞節度使劉萬子暴虐，失衆心，且謀貳於梁，李繼徽使延州牙將李延實圖之。延實因萬子葬胡敬璋，攻而殺之，遂據延州。馬軍都指揮使河西高萬興與其弟萬金聞變，以其衆數千人詣劉知俊降。<span class="jiazhu">爲高萬興兄弟取鄜、延張本。</span>岐王置翟州於鄜城，<span class="jiazhu">後魏置敷城郡及敷城縣，隋改曰鄜城，唐屬坊州。<span class="shu-ming">九域志</span>，縣在鄜州東一百二十里。翟，徒歷翻。</span>其守將亦降。</p>
<p class="em2 strong" id="online_toc_25"><a class="gg-link" href="#online_toc_25"></a><span class="yinwen">5</span>三月，甲戌，帝發洛陽。以山南東道節度使楊師厚兼潞州四面行營招討使。</p>
<p class="em2 strong" id="online_toc_26"><a class="gg-link" href="#online_toc_26"></a><span class="yinwen">6</span>庚辰，帝至河中，發步騎會高萬興兵取丹、延。<span class="jiazhu">宋白曰：丹州，秦上郡地，苻、姚時爲三堡鎭，後魏大統三年割鄜、延二州地置汾州，理三堡鎭；廢帝以河東汾州同名，改爲丹州，因丹楊川以爲名。延州，項羽以董翳爲翟王，都高奴，卽其地。魏滅赫連，以爲統萬鎭，後爲東夏州，後改延州。</span></p>
<p class="em2 strong" id="online_toc_27"><a class="gg-link" href="#online_toc_27"></a><span class="yinwen">7</span>丙戌，以朔方節度使兼中書令韓遜爲潁川王。遜本靈州牙校，<span class="jiazhu">校，戶敎翻。</span>唐末據本鎭，朝廷因而授以節鉞。</p>
<p class="em2 strong" id="online_toc_28"><a class="gg-link" href="#online_toc_28"></a><span class="yinwen">8</span>辛卯，丹州刺史崔公實請降。<span class="jiazhu">丹州，保塞軍巡屬。</span></p>
<p class="em2 strong" id="online_toc_29"><a class="gg-link" href="#online_toc_29"></a><span class="yinwen">9</span>徐溫以金陵形勝，戰艦所聚，<span class="jiazhu">艦，戶黯翻。</span>乃自以淮南行軍副使領昇州刺史，留廣陵，以其假子元從指揮使知誥爲昇州防遏兼樓船副使，往治之。<span class="jiazhu">從，才用翻。治，直之翻。爲徐知誥完理昇州、徐溫遂居之張本。</span></p>
<p class="em2 strong" id="online_toc_30"><a class="gg-link" href="#online_toc_30"></a><span class="yinwen">10</span>夏，四月，丙申朔，劉知俊移軍攻延州，李延實嬰城自守；知俊遣白水鎭使劉儒分兵圍坊州。<span class="jiazhu">後魏太和二年，分澄城置白水郡及縣，隋廢郡，以縣屬馮翊，唐屬同州。<span class="shu-ming">九域志</span>：在州西北一百二十里。</span></p>
<p class="em2 strong" id="online_toc_31"><a class="gg-link" href="#online_toc_31"></a><span class="yinwen">11</span>庚子，以王審知爲閩王，劉隱爲南平王。</p>
<p class="em2 strong" id="online_toc_32"><a class="gg-link" href="#online_toc_32"></a><span class="yinwen">12</span>劉知俊克延州，李延實降。<span class="jiazhu">降，戶江翻。</span></p>
<p class="em2 strong" id="online_toc_33"><a class="gg-link" href="#online_toc_33"></a><span class="yinwen">13</span>淮南兵圍蘇州，推洞屋攻城，<span class="jiazhu">推，吐雷翻。洞屋，以木撑拄爲之，冒以牛皮，其狀如洞。</span>吳越將臨海孫琰置輪於竿首，垂絚投錐以揭之，攻者盡露，礮至則張網以拒之，<span class="jiazhu">絙，居登翻。揭，丘傑翻。礮，與砲同；匹貌翻。</span>淮南人不能克。吳越王鏐遣牙內指揮使錢鏢、<span class="jiazhu">鏢，甫招翻。</span>行軍副使杜建徽等將兵救之。</p>
<p class="em2 strong" id="online_toc_34"><a class="gg-link" href="#online_toc_34"></a>蘇州有水通城中，淮南張網綴鈴懸水中，魚鼈過皆知之。吳越遊弈都虞候司馬福欲潛行入城，故以竿觸網；敵聞鈴聲舉網，福因得過，凡居水中三日，乃得入城。由是城中號令與援兵相應，敵以爲神。</p>
<p class="em2 strong" id="online_toc_35"><a class="gg-link" href="#online_toc_35"></a>吳越王鏐嘗遊府園，見園卒陸仁章樹藝有智而志之；<span class="jiazhu">志者，記之於心。</span>及蘇州被圍，<span class="jiazhu">被，皮義翻。</span>使仁章通信入城，果得報而返。鏐以諸孫畜之，<span class="jiazhu">畜，吁玉翻，養也。</span>累遷兩府軍糧都監使，<span class="jiazhu">兩府，鎭海、鎭東兩節度府。</span>卒獲其用。<span class="jiazhu">卒，子恤翻。</span>仁章，睦州人也。</p>
<p class="em2 strong" id="online_toc_36"><a class="gg-link" href="#online_toc_36"></a>辛亥，吳越兵內外合擊淮南兵，大破之，擒其將何朗等三十餘人，奪戰艦二百艘。<span class="jiazhu">艘，蘇遭翻。</span>周本夜遁，又追敗之於皇天蕩。<span class="jiazhu">此皇天蕩非眞州大江中之皇天蕩。按宋熙寧三年平江府崑山縣人郟亶上奏言水利，長洲縣界有長蕩、皇天蕩，此則是也。敗，補邁翻。</span>鍾泰章將精兵二百爲殿，<span class="jiazhu">殿，丁練翻。</span>多樹旗幟於菰蔣中，<span class="jiazhu">菰，卽蔣也。幟，昌志翻。</span>追兵不敢進而還。<span class="jiazhu">還，從宣翻，又如字。</span></p>
<p class="em2 strong" id="online_toc_37"><a class="gg-link" href="#online_toc_37"></a><span class="yinwen">14</span>岐王所署保大節度使李彥博、<span class="jiazhu"><span class="shu-ming">考異</span>曰：<span class="shu-ming">編遺錄</span>、<span class="shu-ming">五代史</span>作<span class="yinhao">「彥容」</span>。今從劉恕<span class="shu-ming">廣本</span>。</span>坊州刺史李彥昱皆棄城奔鳳翔，鄜州都將嚴弘倚舉城降。<span class="jiazhu">鄜，音夫。</span>己未，以高萬興爲保塞節度使，以絳州刺史牛存節爲保大節度使。<span class="jiazhu">梁遂取鄜坊、丹延兩鎭。</span></p>
<p class="em2 strong" id="online_toc_38"><a class="gg-link" href="#online_toc_38"></a><span class="yinwen">15</span>淮南初置選舉，以駱知祥掌之。<span class="jiazhu">喪亂以來，選舉之法廢，楊氏能復置之，故書。</span></p>
<p class="em2 strong" id="online_toc_39"><a class="gg-link" href="#online_toc_39"></a><span class="yinwen">16</span>五月，丁卯，帝命劉知俊乘勝取邠州；知俊難之，<span class="jiazhu">李繼徽據邠州，有鳳翔之援，故劉知俊以取之爲難。</span>辭以闕食，乃召還。</p>
<p class="em2 strong" id="online_toc_40"><a class="gg-link" href="#online_toc_40"></a><span class="yinwen">17</span>佑國節度使王重師鎭長安數年，帝在河中，怒其貢奉不時；己巳，召重師入朝，以左龍虎統軍劉捍爲佑國留後。</p>
<p class="em2 strong" id="online_toc_41"><a class="gg-link" href="#online_toc_41"></a><span class="yinwen">18</span>癸酉，帝發河中；己卯，至洛陽。</p>
<p class="em2 strong" id="online_toc_42"><a class="gg-link" href="#online_toc_42"></a>劉捍至長安，王重師不爲禮，捍譖之於帝，云重師潛與邠、岐通。甲申，貶重師溪州刺史，尋賜自盡，夷其族。<span class="jiazhu">爲劉知俊殺劉捍以叛張本。</span></p>
<p class="em2 strong" id="online_toc_43"><a class="gg-link" href="#online_toc_43"></a><span class="yinwen">19</span>劉守文頻年攻劉守光不克，<span class="jiazhu">劉守文自元年攻守光，事始見上卷。</span>乃大發兵，以重賂招契丹、吐谷渾之衆，合四萬屯薊州。守光逆戰於雞蘇，<span class="jiazhu">按薛<span class="shu-ming">史·梁紀</span>，是年劉守光上言，於薊州西與兄守文戰，生禽守文。蓋卽雞蘇也。</span>爲守文所敗。<span class="jiazhu">敗，補邁翻。</span>守文單馬立於陳前，<span class="jiazhu">陳，讀曰陣。</span>泣謂其衆曰：<span class="yinhao">「勿殺吾弟。」</span>守光將元行欽識之，直前擒之，<span class="jiazhu">劉守光以子囚父，天下之賊也。劉守文旣聲其罪而討之，有誅無赦。小不忍以敗大事，身爲俘囚，自取之也。</span>滄德兵皆潰。守光囚之別室，栫以藂棘，<span class="jiazhu">栫，才甸翻。藂，與叢同。</span>乘勝進攻滄州。滄州節度判官呂兗、孫鶴推守文子延祚爲帥，乘城拒守。兗，安次人也。<span class="jiazhu">安次，漢縣，唐屬幽州，在州東南一百三十里。帥，所類翻。</span></p>
<p class="em2 strong" id="online_toc_44"><a class="gg-link" href="#online_toc_44"></a><span class="yinwen">20</span>忠武節度使兼侍中劉知俊，<span class="jiazhu">去年更同州匡國軍爲忠武軍，事見上卷。</span>功名浸盛，以帝猜忍日甚，內不自安；及王重師誅，知俊益懼。帝將伐河東，<span class="jiazhu">河東，謂晉。</span>急徵知俊入朝，欲以爲河東西面行營都統；且以知俊有丹、延之功，厚賜之。知俊弟右保勝指揮使知浣從帝在洛陽，密使人語知俊云：<span class="jiazhu">語，牛倨翻。</span><span class="yinhao">「入必死。」</span>又白帝，請帥弟姪往迎知俊，<span class="jiazhu">帥，讀曰率。</span>帝許之。六月，乙未朔，知俊奏<span class="yinhao">「爲軍民所留」</span>，遂以同州附於岐。<span class="jiazhu"><span class="shu-ming">考異</span>曰：<span class="shu-ming">實錄</span>：<span class="yinhao">「六月庚戌，知俊據本郡反，削奪官爵，興師討伐。」</span><span class="shu-ming">編遺錄</span>：<span class="yinhao">「六月，乙未，初奏本道軍民遮留，尋聞擒使臣及將送鳳翔。」</span>蓋<span class="shu-ming">編遺</span>據奏到之日，<span class="shu-ming">實錄</span>據削奪之日也。</span>執監軍及將佐之不從者，皆械送於岐。遣兵襲華州，逐刺史蔡敬思，<span class="jiazhu"><span class="shu-ming">九域志</span>：同州南至華州七十里。華，戶化翻。</span>以兵守潼關。潛遣人以重利啗長安諸將，<span class="jiazhu">啗，徒濫翻。</span>執劉捍，送於岐，殺之。知俊遣使請兵於岐，亦遣使請晉人出兵攻晉、絳，遺晉王書曰：<span class="yinhao">「不過旬日，可取兩京，復唐社稷。」</span><span class="jiazhu">遺，唯季翻。長安可以言取；梁都洛陽未易取也。</span></p>
<p class="em2 strong" id="online_toc_45"><a class="gg-link" href="#online_toc_45"></a><span class="yinwen">21</span>丁未，朔方節度使韓遜奏克鹽州，斬岐所署刺史李繼直。<span class="jiazhu">唐末，鹽州奏事專達朝廷，不隸靈夏。至是靈、鹽遂復合爲一鎭。</span></p>
<p class="em2 strong" id="online_toc_46"><a class="gg-link" href="#online_toc_46"></a><span class="yinwen">22</span>帝遣近臣諭劉知俊曰：<span class="yinhao">「朕待卿甚厚，何忽相負？」</span>對曰：<span class="yinhao">「臣不背德，<span class="jiazhu">背，蒲妹翻。</span>但畏族滅如王重師耳。」</span>帝復使謂之曰：<span class="jiazhu">復，扶又翻。</span><span class="yinhao">「劉捍言重師陰結邠、岐，朕今悔之無及，捍死不足塞責。」</span><span class="jiazhu">塞，悉則翻。</span>知俊不報。庚戌，詔削知俊官爵，以山南東道節度使楊師厚爲西路行營招討使，帥侍衞馬步軍都指揮使劉鄩等討之。<span class="jiazhu">帥，讀曰率。</span></p>
<p class="em2 strong" id="online_toc_47"><a class="gg-link" href="#online_toc_47"></a>辛亥，帝發洛陽。</p>
<p class="em2 strong" id="online_toc_48"><a class="gg-link" href="#online_toc_48"></a>劉鄩至潼關東，獲劉知俊伏路兵藺如海等三十人，釋之使爲前導。<span class="jiazhu">劉知俊旣得潼關，於關外沿路伏兵以候望，劉鄩反得而用之以爲鄕導。史炤曰：藺，姓也，其先韓獻子玄孫曰康，食采於藺，因氏焉。</span>劉知浣迷失道，盤桓數日，乃至關下，關吏納之。如海等繼至，關吏不知其已被擒，亦納之。<span class="jiazhu">被，皮義翻。</span>鄩兵乘門開直進，遂克潼關，追及知浣，擒之。癸丑，帝至陝。<span class="jiazhu">陝，式冉翻。</span></p>
<p class="em2 strong" id="online_toc_49"><a class="gg-link" href="#online_toc_49"></a><span class="yinwen">23</span>丹州馬軍都頭王行思等作亂，刺史宋知誨逃歸。</p>
<p class="em2 strong" id="online_toc_50"><a class="gg-link" href="#online_toc_50"></a><span class="yinwen">24</span>帝遣劉知俊姪嗣業持詔詣同州招諭知俊；知俊欲輕騎詣行在謝罪，弟知偃止之。楊師厚等至華州，知俊將聶賞開門降。<span class="jiazhu">聶，尼輒翻，姓也。史炤曰：楚大夫食采於聶，因以爲氏。</span>知俊聞潼關不守，官軍繼至，蒼黃失圖，乙卯，<span class="jiaozhusup">【章：十二行本「卯」下有「夜」字；乙十一行本同；孔本同；張校同。】</span>舉族奔岐。楊師厚至長安，岐兵已據城，師厚以奇兵並南山急趨，自西門入，遂克之。<span class="jiazhu">並，步浪翻。按唐長安城十門，西南三門惟延平門近南山耳。長安旣丘墟之餘，且城大難守，使楊師厚不以奇兵入西門，岐兵亦不能久也。</span>庚申，以劉鄩權佑國留後。岐王厚禮劉知俊，以爲中書令。地狹，無藩鎭處之，<span class="jiazhu">處，昌呂翻。</span>但厚給俸祿而已。<span class="jiazhu">蹄涔不容尺鯉。爲劉知俊奔蜀張本。</span></p>
<p class="em2 strong" id="online_toc_51"><a class="gg-link" href="#online_toc_51"></a><span class="yinwen">25</span>劉守光遣使上表告捷，且言<span class="yinhao">「俟滄德事畢，爲陛下掃平幷寇。」</span><span class="jiazhu">爲，于僞翻。河東，幷州之地，時與梁爲敵，故言幷寇。</span>亦致書晉王，云欲與之同破僞梁。<span class="jiazhu">劉守光反覆梁、晉之間，自以爲得計，不知乃所以速亡也。</span></p>
<p class="em2 strong" id="online_toc_52"><a class="gg-link" href="#online_toc_52"></a><span class="yinwen">26</span>撫州刺史危全諷自稱鎭南節度使，帥撫、信、袁、吉之兵號十萬攻洪州。<span class="jiazhu">唐置鎭南軍於洪州，撫、袁、吉皆巡屬也。危全諷自稱節度，舉兵以攻洪州，欲兼而有之。<span class="shu-ming">九域志</span>：撫州西北至洪州二百九里。帥，讀曰率。</span>淮南守兵纔千人，將吏皆懼，節度使劉威密遣使告急於廣陵，日召僚佐宴飲。全諷聞之，屯象牙潭，不敢進，<span class="jiazhu">象牙潭在撫州金溪縣東北。</span>請兵於楚；楚王殷遣指揮使苑玫<span class="jiazhu">苑，姓也。<span class="shu-ming">左傳</span>，齊有大夫苑何忌。玫，莫杯翻。</span>會袁州刺史彭彥章圍高安以助全諷。玫，蔡州人；<span class="jiazhu">玫，莫杯翻。</span>彥章，玕之兄<span class="jiaozhusup">【章：十二行本「兄」下有「子」字；孔本同。】</span>也。<span class="jiazhu">彭玕見二百六十有五卷唐昭宣帝天祐三年。</span></p>
<p class="em2 strong" id="online_toc_53"><a class="gg-link" href="#online_toc_53"></a>徐溫問將於嚴可求，可求薦周本。乃以本爲西南面行營招討應援使，將兵七千救高安。本以前攻蘇州無功，<span class="jiazhu">事見上四月。</span>稱疾不出，可求卽其臥內強起之。<span class="jiazhu">強，其兩翻。</span>本曰：<span class="yinhao">「蘇州之役，敵不能勝我，但主將權輕耳。今必見用，願毋置副貳乃可。」</span>可求許之。本曰：<span class="yinhao">「楚人爲全諷聲援耳，非欲取高安也。吾敗全諷，<span class="jiazhu">敗，補邁翻。</span>援兵必還。」</span><span class="jiazhu">援兵，謂圍高安之兵。還，從宣翻。</span>乃疾趣象牙潭。<span class="jiazhu">趣，七喻翻。</span>過洪州。劉威欲犒軍，<span class="jiazhu">犒，苦到翻。</span>本不肯留，或曰：<span class="yinhao">「全諷兵強，君宜觀形勢然後進。」</span>本曰：<span class="yinhao">「賊衆十倍於我，我軍聞之必懼，不若乘其銳而用之。」</span></p>
<p class="em2 strong" id="online_toc_54"><a class="gg-link" href="#online_toc_54"></a><span class="yinwen">27</span>秋，七月，甲子，以劉守光爲燕王。</p>
<p class="em2 strong" id="online_toc_55"><a class="gg-link" href="#online_toc_55"></a><span class="yinwen">28</span>梁兵克丹州，擒王行思。</p>
<p class="em2 strong" id="online_toc_56"><a class="gg-link" href="#online_toc_56"></a><span class="yinwen">29</span>商州刺史李稠驅士民西走，<span class="jiazhu">將奔蜀也。</span>將吏追斬之，<span class="jiazhu"><span class="shu-ming">考異</span>曰：薛<span class="shu-ming">史</span>：<span class="yinhao">「稠棄郡西奔，本州將吏以都牙校李玟權知州事。」</span>歐陽<span class="shu-ming">史</span>：<span class="yinhao">「商州軍亂，逐其刺史李稠，稠奔于岐。」</span><span class="shu-ming">實錄</span>：<span class="yinhao">「丙寅，陝州奏商州刺史李稠棄郡逃出山谷。」</span>又曰：<span class="yinhao">「商州將吏以稠驅虜士庶西遁，追斬無遺，暫令都押牙李玟主州事。」</span>今從之。</span>推都押牙李玟主州事。</p>
<p class="em2 strong" id="online_toc_57"><a class="gg-link" href="#online_toc_57"></a><span class="yinwen">30</span>庚午，改佑國軍曰永平。<span class="jiazhu">開平元年徙佑國軍於長安，今改曰永平。</span></p>
<p class="em2 strong" id="online_toc_58"><a class="gg-link" href="#online_toc_58"></a><span class="yinwen">31</span>河東兵寇晉州，抄掠至堯祠而去。<span class="jiazhu">堯都平陽，有祠在汾城東十里東原上。平陽，唐爲臨汾縣，晉州所治也。</span></p>
<p class="em2 strong" id="online_toc_59"><a class="gg-link" href="#online_toc_59"></a><span class="yinwen">32</span>癸酉，帝發陝州；乙亥，至洛陽，寢疾。</p>
<p class="em2 strong" id="online_toc_60"><a class="gg-link" href="#online_toc_60"></a><span class="yinwen">33</span>初，帝召山南東道節度使楊師厚，欲使督諸將攻潞州，以前兗海留後王班爲留後，鎭襄州。<span class="jiazhu"><span class="shu-ming">考異</span>曰：薛<span class="shu-ming">史</span>作<span class="yinhao">「王珏」</span>，今從<span class="shu-ming">實錄</span>。</span>師厚屢爲班言牙兵王求等凶悍，宜備之，<span class="jiazhu">爲，于僞翻。</span>班自恃左右有壯士，不以爲意，每衆辱之。戊寅，讁求戍西境，是夕，作亂，殺班，推都指揮使雍丘劉𤣱爲留後；<span class="jiazhu">雍，於用翻。𤣱，區里翻。</span>𤣱僞從之，明日，與指揮使王延順逃詣帝所。<span class="jiazhu"><span class="shu-ming">考異</span>曰：姚顗<span class="shu-ming">明宗實錄</span>、薛<span class="shu-ming">史·𤣱傳</span>皆云：<span class="yinhao">「翌日受賀，衙庭享士，伏甲幕下，中筵盡斬其亂將以聞，以功爲復州刺史。」</span>按<span class="shu-ming">梁祖實錄</span>：<span class="yinhao">「八月丁酉賜𤣱、王延順物，以其違逆將之難來歸。」</span><span class="shu-ming">編遺錄</span>斬李洪等敕云：<span class="yinhao">「始扶劉𤣱，旣奔竄以歸明。」</span>若使𤣱翌日便斬亂將，襄州何由至九月始收復！蓋𤣱脫身歸朝，及梁亡入唐，妄云斬亂將自誇大，史官不能考察，從而書之耳。</span>亂兵奉平淮指揮使李洪爲留後，附於蜀。未幾，房州刺史楊虔亦叛附于蜀。<span class="jiazhu">幾，居豈翻。</span></p>
<p class="em2 strong" id="online_toc_61"><a class="gg-link" href="#online_toc_61"></a><span class="yinwen">34</span>危全諷在象牙潭，營栅臨溪，亙數十里。<span class="jiazhu">亙，居鄧翻。</span>庚辰，周本隔溪布陳，<span class="jiazhu">陳，讀曰陣。</span>先使羸兵嘗敵；<span class="jiazhu">羸，倫爲翻。嘗，試也。</span>全諷兵涉溪追之，本乘其半濟，縱兵擊之；全諷兵大潰，自相蹂藉，<span class="jiazhu">蹂，忍久翻，又如又翻。藉，慈夜翻。</span>溺水死者甚衆，本分兵斷其歸路，<span class="jiazhu">斷，音短。</span>擒全諷及將士五千人。乘勝克袁州，執刺史彭彥章，進攻吉州。<span class="jiazhu"><span class="shu-ming">九域志</span>：袁州南至吉州三百一十五里。</span>歙州刺史陶雅使其子敬昭及都指揮使徐章將兵襲饒、信，信州刺史危仔倡請降，<span class="jiazhu">唐僖宗中和二年，危全諷據撫州，仔倡據信州，至是皆亡。</span>饒州刺史唐寶棄城走。行營都指揮使米志誠、都尉呂師造等敗苑玟於上高。<span class="jiazhu">敗，補邁翻。</span>吉州刺史彭玕帥衆數千人奔楚，<span class="jiazhu">唐昭宗天祐三年彭玕附楚。</span>楚王殷表玕爲郴州刺史，<span class="jiazhu">郴，丑林翻。</span>爲子希範娶其女。<span class="jiazhu">爲，于僞翻。</span>淮南以左先鋒指揮使張景思知信州，遣行營都虞候骨言將兵五千送之。<span class="jiazhu">骨，姓也。唐初有骨儀。</span>危仔倡聞兵至，奔吳越，吳越王鏐以仔倡爲淮南節度副使，更其姓曰元氏。<span class="jiazhu">歐<span class="shu-ming">史·十國世家</span>曰：錢鏐惡危姓，更之曰元。更，工衡翻。</span>危全諷至廣陵，弘農王以其嘗有德於武忠王，釋之，資給甚厚。<span class="jiazhu">楊行密諡武忠。時淮南諸將議曰：<span class="yinhao">「昔先王攻趙鍠，全諷屢饟給吾軍。」</span>乃釋之。</span>八月，虔州刺史盧光稠以州附于淮南。於是江西之地盡入於楊氏。光稠亦遣使附於梁。</p>
<p class="em2 strong" id="online_toc_62"><a class="gg-link" href="#online_toc_62"></a><span class="yinwen">35</span>甲寅，上疾小瘳，始復視朝。<span class="jiazhu">自七月乙亥寢疾，至是凡四十日。朝，直遙翻；下同。</span></p>
<p class="em2 strong" id="online_toc_63"><a class="gg-link" href="#online_toc_63"></a><span class="yinwen">36</span>以鎭國節度使康懷貞爲西路行營副招討使。</p>
<p class="em2 strong" id="online_toc_64"><a class="gg-link" href="#online_toc_64"></a><span class="yinwen">37</span>蜀主命太子宗懿判六軍，開永和府，妙選朝士爲僚屬。</p>
<p class="em2 strong" id="online_toc_65"><a class="gg-link" href="#online_toc_65"></a><span class="yinwen">38</span>辛酉，均州刺史張敬方奏克房州。<span class="jiazhu">楊虔以房州附蜀見上。<span class="shu-ming">九域志</span>：均州南至房州二百一十五里。</span></p>
<p class="em2 strong" id="online_toc_66"><a class="gg-link" href="#online_toc_66"></a><span class="yinwen">39</span>岐王欲遣劉知俊將兵攻靈、夏，<span class="jiazhu">夏，戶雅翻。</span>且約晉王使攻晉、絳。晉王引兵南下，先遣周德威等將兵出陰地關攻晉州，刺史邊繼威悉力固守。晉兵穿地道，陷城二十餘步，城中血戰拒之，一夕城復成。詔楊師厚將兵救晉州，周德威以騎扼蒙阬之險，<span class="jiazhu">蒙阬在汾水東，東西三百餘里，蹊徑不通。</span>師厚擊破之，進抵晉州，晉兵解圍遁去。<span class="jiazhu"><span class="shu-ming">考異</span>曰：<span class="shu-ming">實錄</span>云：<span class="yinhao">「殺戮生禽賊將蕭萬通等，賊由是棄寨而遁。」</span><span class="shu-ming">莊宗實錄</span>云：<span class="yinhao">「汴軍至蒙阬，周德威逆戰，敗之，斬首二百級，師厚退絳州。是役也，小將蕭萬通戰沒，師厚進營平陽，德威收軍而退。」</span>二軍各言勝捷，然旣殺蕭萬通，師厚何肯退保絳州！旣敗而退，豈得復進營平陽！德威旣戰勝，安肯便收軍！蓋晉軍實敗走，<span class="shu-ming">莊宗實錄</span>妄言耳。</span></p>
<p class="em2 strong" id="online_toc_67"><a class="gg-link" href="#online_toc_67"></a><span class="yinwen">40</span>李洪寇荊南，高季昌遣其將倪可福擊敗之。<span class="jiazhu">敗，補邁翻。</span>詔馬步都指揮使陳暉將兵會荊南兵討洪。</p>
<p class="em2 strong" id="online_toc_68"><a class="gg-link" href="#online_toc_68"></a><span class="yinwen">41</span>蜀主以御史中丞王鍇爲中書侍郎、同平章事。<span class="jiazhu">鍇，苦駭翻。</span></p>
<p class="em2 strong" id="online_toc_69"><a class="gg-link" href="#online_toc_69"></a><span class="yinwen">42</span>陳暉軍至襄州，李洪逆戰，大敗，王求死。九月，丁酉，拔其城，斬叛兵千人，執李洪、楊虔等送洛陽，斬之。</p>
<p class="em2 strong" id="online_toc_70"><a class="gg-link" href="#online_toc_70"></a><span class="yinwen">43</span>丁未，以保義節度使王檀爲潞州東面行營招討使。</p>
<p class="em2 strong" id="online_toc_71"><a class="gg-link" href="#online_toc_71"></a><span class="yinwen">44</span>劉守光奏遣其子中軍兵馬使繼威安撫滄州吏民；戊申，以繼威爲義昌留後。</p>
<p class="em2 strong" id="online_toc_72"><a class="gg-link" href="#online_toc_72"></a><span class="yinwen">45</span>辛亥，侍中韓建罷守太保，左僕射、同平章事楊涉罷守本官。以太常卿趙光逢爲中書侍郎，翰林奉旨工部侍郎杜曉爲戶部侍郎，並同平章事。<span class="jiazhu">梁改翰林承旨爲翰林奉旨，以廟諱誠，避嫌諱也。然<span class="yinhao">「誠」</span>字與<span class="yinhao">「承」</span>字各自翻切不同。</span>曉，讓能之子也。<span class="jiazhu">杜讓能死國難見二百五十九卷唐昭宗景福二年。</span></p>
<p class="em2 strong" id="online_toc_73"><a class="gg-link" href="#online_toc_73"></a><span class="yinwen">46</span>淮南遣使者張知遠脩好於福建；<span class="jiazhu">好，呼到翻。</span>知遠倨慢，閩王審知斬之，表上其書，<span class="jiazhu">上，時掌翻。</span>始與淮南絕。審知性儉約，常躡麻屨，<span class="jiazhu">躡，尼輒翻。</span>府舍卑陋，未嘗營葺。寬刑薄賦，公私富實，境內以安。歲自海道登、萊入貢，沒溺者什四五。<span class="jiazhu">自福建入貢大梁，陸行當由衢、信取饒、池界渡江，取舒、廬、壽渡淮，而後入梁境。然自信、饒至廬、壽皆屬楊氏，而朱、楊爲世仇，不可得而假道，故航海入貢。今自福州洋過溫州洋，取台州洋過天門山入明州象山洋，過涔江，掠洌港，直東北渡大洋抵登、萊岸，風濤至險，故沒溺者衆。</span></p>
<p class="em2 strong" id="online_toc_74"><a class="gg-link" href="#online_toc_74"></a><span class="yinwen">47</span>冬，十月，甲子，蜀司天監胡秀林獻<span class="shu-ming">永昌曆</span>，行之。<span class="jiazhu">歐陽修曰：<span class="shu-ming">永昌曆</span>止行於其國，今亡，不復見。</span></p>
<p class="em2 strong" id="online_toc_75"><a class="gg-link" href="#online_toc_75"></a><span class="yinwen">48</span>湖州刺史高澧性凶忍，嘗召州吏議曰：<span class="yinhao">「吾欲盡殺百姓，可乎？」</span>吏曰：<span class="yinhao">「如此，租賦何從出？當擇可殺者殺之耳。」</span>時澧糾民爲兵，有言其咨怨者，澧悉集民兵于開元寺，<span class="jiazhu">開元寺今諸州間亦有之，蓋唐開元中所置也。</span>紿云犒享，入則殺之；死者踰半，在外者覺之，縱火作亂。澧閉城大索，<span class="jiazhu">索，山客翻。</span>凡殺三千人。吳越王鏐欲誅之，戊辰，澧以州叛附于淮南，<span class="jiazhu">高澧父子以一州之地，介居錢、楊之間，率兩附以自存，爲日久矣，今專附淮南，錢氏之兵至矣。</span>舉兵焚義和臨平鎭，<span class="jiazhu"><span class="shu-ming">九域志</span>：杭州仁和縣有臨平鎭。按仁和縣本錢塘縣，宋朝太平興國初改錢塘縣曰仁和。蓋亦先有義和地名，又避太宗藩邸舊名，遂改曰仁和也。</span>鏐命指揮使錢鏢討之。</p>
<p class="em2 strong" id="online_toc_76"><a class="gg-link" href="#online_toc_76"></a><span class="yinwen">49</span>十一月，甲午，帝告謝於圜丘；<span class="jiazhu">告謝者，告天而謝得天下也。按歐<span class="shu-ming">史</span>，是日，日南至，徐無黨<span class="shu-ming">註</span>曰：不曰有事于南郊，蓋比南郊禮差簡。</span>戊戌，大赦。</p>
<p class="em2 strong" id="online_toc_77"><a class="gg-link" href="#online_toc_77"></a><span class="yinwen">50</span>鄴王羅紹威得風痹病，<span class="jiazhu">痹，必至翻。</span>上表稱：<span class="yinhao">「魏故大鎭，多外兵，願得有功重臣鎭之，臣乞骸骨歸第。」</span>帝聞之，撫案動容。<span class="jiazhu">撫案動容，非矜羅紹威之病也。魏博大鎭，世襲者百五十年，一旦委鎭請代，出於意料之表，喜溢于中，不知手之撫、容之動也。</span>己亥，以其子周翰爲天雄節度副使，知府事。謂使者曰：<span class="yinhao">「亟歸語而主：<span class="jiazhu">亟，紀力翻，急也。語，牛倨翻。而，汝也。</span>爲我強飯！<span class="jiazhu">爲，于僞翻。強，其兩翻。飯，扶晚翻。</span>如有不可諱，<span class="jiazhu">謂死也。</span>當世世貴爾子孫以相報也。今使周翰領軍府，尙冀爾復愈耳。」</span><span class="jiazhu"><span class="shu-ming">考異</span>曰：<span class="shu-ming">梁功臣列傳</span>：<span class="yinhao">「朝廷自開創，有大事皆降使咨訪。紹威有謀慮，亦馳簡獻替。或中途相遇，意互合者十得五六。太祖嘆曰：『竭忠力一人而已。』」</span>又曰：<span class="yinhao">「子三人：長廷規，司農卿，尙安陽公主，又尙金華公主，早卒；次周翰，起復雲麾將軍，充天雄節度留後，尋檢校司徒，正授魏博節度使，亦早卒；次曰周敬。」</span>薛<span class="shu-ming">史</span>亦同。<span class="shu-ming">實錄</span>：<span class="yinhao">「己亥，以司門郎中羅廷規充魏博節度副使，知府事，仍改名周翰。時鄴王紹威病日甚，慮以後事，故奏請焉。」</span><span class="shu-ming">莊宗列傳</span>：<span class="yinhao">「紹威卒，溫以其子周翰嗣政。」</span><span class="shu-ming">莊宗實錄</span>：<span class="yinhao">「紹威厚率重斂，傾府藏以奉溫，小有違忤，溫卽遣人詬辱。紹威方懷愧恥，悔自弱之謀，乃潛收兵市馬，陰有覆溫之志，而賂溫益厚。溫怪其曲事，慮蓄奸謀而莫之察，乃賜紹威妓妾數人，皆承嬖愛，未半歲，溫卻召還，以此得其陰事。」</span>內相矛楯。薛<span class="shu-ming">史</span>又云：<span class="yinhao">「開平四年夏，詔金華公主出家爲尼，居於宋州玄靜寺。蓋太祖推恩於羅氏，令終其婦節也。」</span><span class="shu-ming">唐餘錄</span>、歐陽<span class="shu-ming">史</span>皆同，惟<span class="shu-ming">唐莊宗實錄</span>獨異。按均帝時趙巖等言<span class="yinhao">「羅紹威前恭後倨，太祖每深含怒」</span>，似與此言合。然梁祖若聞紹威有陰謀，必不使周翰更居魏。疑<span class="shu-ming">後唐史</span>以紹威與梁最親，疾之，而載此傳聞之語。今從衆書。廷規更名周翰，亦恐<span class="shu-ming">實錄</span>之誤。</span></p>
<p class="em2 strong" id="online_toc_78"><a class="gg-link" href="#online_toc_78"></a><span class="yinwen">51</span>岐王欲取靈州以處劉知俊，<span class="jiazhu">處，昌呂翻。</span>且以爲牧馬之地，使知俊自將兵攻之。朔方節度使韓遜告急；<span class="jiaozhusup">【章：十二行本「告」上有「遣使」二字；乙十一行本同；孔本同；張校同；退齋校同。】</span>詔鎭國節度使康懷貞、感化節度使寇彥卿將兵攻邠寧以救之。懷貞等所向皆捷，克寧、衍二州，拔慶州南城，刺史李彥廣出降。<span class="jiazhu">寧、慶、衍三州皆靜難軍巡屬，岐地也。周顯德五年廢衍州爲定平鎭，隸汾州。<span class="shu-ming">九域志</span>：熙寧五年以汾州定平縣隸涇州，在州南六十里。</span>遊兵侵掠至涇州之境，劉知俊聞之，十二月，己丑，解靈州圍，引兵還。帝急召懷貞等還，遣兵迎援於三原青谷；懷貞等還，至三水，<span class="jiazhu">三水，漢古縣，唐屬邠州。<span class="shu-ming">九域志</span>：在州東北六十里。</span>知俊遣兵據險邀之，<span class="jiazhu">薛<span class="shu-ming">史</span>曰：知俊邀擊懷貞等於邠州長城嶺。</span>左龍驤軍使壽張王彥章力戰，<span class="jiazhu"><span class="shu-ming">五代會要</span>曰：開平元年改左、右親隨軍將馬軍爲左、右龍驤軍。</span>懷貞等乃得過。懷貞與裨將李德遇、許從實、王審權分道而行，皆與援兵不相值，至昇平，<span class="jiazhu">唐天寶十二載分宜君置昇平縣，屬坊州。</span>劉知俊伏兵山口，懷貞大敗，僅以身免，德遇等軍皆沒。岐王以知俊爲彰義節度使，鎭涇州。</p>
<p class="em2 strong" id="online_toc_79"><a class="gg-link" href="#online_toc_79"></a>王彥章驍勇絕倫，<span class="jiazhu">驍，堅堯翻。</span>每戰用二鐵槍，皆重百斤，一置鞍中，一在手，所向無前，時人謂之王鐵槍。</p>
<p class="em2 strong" id="online_toc_80"><a class="gg-link" href="#online_toc_80"></a><span class="yinwen">52</span>蜀蜀州刺史王宗弁稱疾，罷歸成都，杜門不出。<span class="jiazhu">王宗弁，鹿弁也，蜀主養以爲子，賜姓名。</span>蜀主疑其矜功怨望，加檢校太保，固辭不受，謂人曰：<span class="yinhao">「廉者足而不憂，貪者憂而不足。吾小人，致位至此足矣，豈可求進不已乎！」</span>蜀主嘉其志而許之，賜與有加。<span class="jiazhu">宗弁之祈閒，以蜀主之雄猜也。</span></p>
<p class="em2 strong" id="online_toc_81"><a class="gg-link" href="#online_toc_81"></a><span class="yinwen">53</span>劉守光圍滄州久不下，<span class="jiazhu">劉守光自五月攻滄州。</span>執劉守文至城下示之，猶固守。城中食盡，民食菫泥，軍士食人，驢馬相噉騣尾。<span class="jiazhu">噉，徒濫翻。騣，子紅翻。</span>呂兗選男女羸弱者，飼以麴麪而烹之，<span class="jiazhu">羸，倫爲翻。飼，祥吏翻。麴，丘六翻，酒母。麪，眠見翻，麥粉。</span>以給軍食，謂之宰殺務。</p>
<div class="yeartoc" id="year_toc_910"><p class="strong" id="online_toc_82"><a class="gg-link" href="#online_toc_82"></a><span class="section" id="title-5"><span data-head-description="太祖神武元聖孝皇帝中" data-head-level="h4" data-head-title="開平四年">四年</span></span><span class="biaozhusup" data-rel="">（庚午、九一〇年）</span></p></div>
<p class="em2 strong" id="online_toc_83"><a class="gg-link" href="#online_toc_83"></a><span class="yinwen">1</span>春，正月，乙未，劉延祚力盡出降。時劉繼威尙幼，<span class="jiazhu">劉繼威，守光之子也。</span>守光使大將張萬進、周知裕輔之鎭滄州，<span class="jiazhu">爲張萬進殺劉繼威張本。</span>以延祚及其將佐歸幽州，族呂兗而釋孫鶴。</p>
<p class="em2 strong" id="online_toc_84"><a class="gg-link" href="#online_toc_84"></a>兗子琦，年十五，門下客趙玉紿監刑者曰：<span class="yinhao">「此吾弟也，勿妄殺。」</span>監刑者信之，遂挈以逃。琦足痛不能行，玉負之，變姓名，乞食於路，僅而得免。琦感家門殄滅，力學自立，晉王聞其名，授代州判官。<span class="jiazhu">孫鶴終不免於誅，呂琦能自樹立，天乎？人也！</span></p>
<p class="em2 strong" id="online_toc_85"><a class="gg-link" href="#online_toc_85"></a><span class="yinwen">2</span>辛丑，以盧光稠爲鎭南留後。<span class="jiazhu">盧光稠以虔州附梁。鎭南軍置於洪州，時已爲淮南所有。</span></p>
<p class="em2 strong" id="online_toc_86"><a class="gg-link" href="#online_toc_86"></a><span class="yinwen">3</span>劉守光爲其父仁恭請致仕，<span class="jiazhu">爲，于僞翻。</span>丙午，以仁恭爲太師，致仕。守光尋使人潛殺其兄守文，歸罪於殺者而誅之。</p>
<p class="em2 strong" id="online_toc_87"><a class="gg-link" href="#online_toc_87"></a><span class="yinwen">4</span>二月，萬全感自岐歸廣陵，<span class="jiazhu">前年淮南使萬全感使晉及岐。</span>岐王承制加弘農王兼中書令，嗣吳王，<span class="jiazhu">唐昭宗天復二年封楊行密吳王，今岐王承制加隆演嗣王。</span>於是吳王赦其境內。</p>
<p class="em2 strong" id="online_toc_88"><a class="gg-link" href="#online_toc_88"></a><span class="yinwen">5</span>高澧求救於吳，吳常州刺史李簡等將兵應之，湖州將盛師友、沈行思閉城不內；澧帥麾下五千人奔吳。<span class="jiazhu">按唐昭宗乾寧四年李彥徽奔淮南，錢鏐取湖州。天復二年徐許亂杭州，湖州刺史高彥遣子渭入援，唐昭宣帝天祐三年彥卒，子澧代立，至是而敗。帥，讀曰率。</span>三月癸巳，吳越王鏐巡湖州，以錢鏢爲刺史。</p>
<p class="em2 strong" id="online_toc_89"><a class="gg-link" href="#online_toc_89"></a><span class="yinwen">6</span>蜀太子宗懿驕暴，好陵暴<span class="jiaozhusup">【章：十二行本「暴」作「傲」；乙十一行本同；孔本同；張校同。】</span>舊臣。<span class="jiazhu">好，呼到翻。</span>內樞密使唐道襲，蜀主之嬖臣也，太子屢謔之於朝，<span class="jiazhu">嬖，匹計翻，又卑義翻。謔，迄卻翻，戲也。</span>由是有隙，互相訴於蜀主；蜀主恐其交惡，以道襲爲山南西道節度使、同平章事。道襲薦宣徽北院使鄭頊爲內樞密使，頊受命之日，卽欲按道襲昆弟盜用內庫金帛。道襲懼，奏頊褊急，不可大任，<span class="jiazhu">褊，補辨翻。</span>丙午，出頊爲果州刺史，以宣徽南院使潘炕爲內樞密使。<span class="jiazhu">爲宗懿殺道襲張本。炕，口盎翻。</span></p>
<p class="em2 strong" id="online_toc_90"><a class="gg-link" href="#online_toc_90"></a><span class="yinwen">7</span>夏州都指揮使高宗益作亂，殺節度使李彝昌。將吏共誅宗益，推彝昌族父蕃漢都指揮使李仁福爲帥，<span class="jiazhu"><span class="shu-ming">考異</span>曰：薛<span class="shu-ming">史</span>，仁福本党項拓跋氏。唐末，拓跋思恭以破黃巢功賜姓，故仁福之族亦姓李。歐陽<span class="shu-ming">史</span>云：<span class="yinhao">「不知其於思諫爲親疏也。」</span>按仁福諸子皆連<span class="yinhao">「彝」</span>字，則於彝昌必父行也。按李仁福子孫強盛，遂爲宋朝西邊之禍，所謂西夏也。</span>癸丑，仁福以聞。夏，四月，甲子，以仁福爲定難節度使。<span class="jiazhu">難，乃旦翻。</span></p>
<p class="em2 strong" id="online_toc_91"><a class="gg-link" href="#online_toc_91"></a><span class="yinwen">8</span>丁卯，宋州節度使衡王友諒獻瑞麥，一莖三穗，帝曰：<span class="yinhao">「豐年爲上瑞。今宋州大水，安用此爲！」</span>詔除本縣令名，<span class="jiazhu">本縣指產瑞麥之縣。令，力正翻。</span>遣使詰責友諒，<span class="jiazhu">詰，去吉翻。</span>以兗海留後惠王友能代爲宋州留後。<span class="jiazhu">歐陽<span class="shu-ming">史·職方考</span>：梁都大梁，徙宣武節度使於宋州。薛<span class="shu-ming">史</span>：開平三年五月，升宋州爲宣武軍節鎭，仍以亳、輝、潁爲屬郡。</span>友諒、友能，皆全昱子也。<span class="jiazhu">廣王全昱，帝兄也。</span></p>
<p class="em2 strong" id="online_toc_92"><a class="gg-link" href="#online_toc_92"></a><span class="yinwen">9</span>帝以晉州刺史下邑華溫琪拒晉兵有功，欲賞之，<span class="jiazhu">華，戶化翻，姓也。</span>會護國節度使冀王友謙上言晉、絳邊河東，乞別建節鎭，壬申，以晉、絳、沁三州爲定昌軍，以溫琪爲節度使。<span class="jiazhu">沁，七鴆翻。</span></p>
<p class="em2 strong" id="online_toc_93"><a class="gg-link" href="#online_toc_93"></a><span class="yinwen">10</span>左金吾大將軍寇彥卿入朝，至天津橋，有民不避道，投諸欄外而死。<span class="jiazhu">據歐<span class="shu-ming">史·寇彥卿傳</span>，民姓梁名現。</span>彥卿自首於帝。<span class="jiazhu">首，式又翻。</span>帝以彥卿才幹有功，久在左右，命以私財遺死者家以贖罪。<span class="jiazhu">遺，唯季翻。</span>御史司憲崔沂<span class="jiazhu">唐高宗以御史大夫爲大司憲，蓋以御史執法之官，故名之。梁置御史司憲。旣曰御史，復曰司憲，蓋不考名官之義也。</span>劾奏<span class="yinhao">「彥卿殺人闕下，請論如法。」</span>帝命彥卿分析。<span class="jiazhu">崔沂請依法論彥卿之罪，帝欲寬之，故使分析。分析者，使彥卿置對，分疏辯析梁現致死之由。劾，戶槪翻，又戶得翻。</span>彥卿對：<span class="yinhao">「令從者舉置欄外，<span class="jiazhu">從，才用翻。</span>不意誤死。」</span>帝欲以過失論，沂奏：<span class="yinhao">「在法，以勢力使令爲首，下手爲從，不得歸罪從者；不鬬而故毆傷人，<span class="jiazhu">毆，烏口翻。</span>加傷罪一等，不得爲過失。」</span>辛巳，責授彥卿遊擊將軍、左衞中郎將。彥卿揚言：<span class="yinhao">「有得崔沂首者，賞錢萬緡。」</span>沂以白帝，帝使人謂彥卿：<span class="jiazhu">謂者，告語之也。</span><span class="yinhao">「崔沂有毫髮傷，我當族汝！」</span>時功臣驕橫，<span class="jiazhu">橫，戶孟翻。</span>由是稍肅。沂，沆之弟也。<span class="jiazhu">崔沆見二百五十四卷唐僖宗廣明元年。</span></p>
<p class="em2 strong" id="online_toc_94"><a class="gg-link" href="#online_toc_94"></a><span class="yinwen">11</span>五月，吳徐溫母周氏卒，將吏致祭，爲偶人，高數尺，衣以羅錦，溫曰：<span class="yinhao">「此皆出民力，柰何施於此而焚之，宜解以衣貧者。」</span><span class="jiazhu">偶人起於古之芻靈，中世謂之俑，則機械發動其手足耳目，眞有類於生人。孔子曰：<span class="yinhao">「始作俑者，其無後乎！」</span>正謂此也。高，居號翻。衣，於旣翻。</span>未幾，起復爲內外馬步軍都軍使，領潤州觀察使。<span class="jiazhu">幾，居豈翻。起復之制，通古今疑之。<span class="shu-ming">禮記</span>：子夏問曰：<span class="yinhao">「三年之喪卒哭，金革之事無避也者，禮與，其非禮與？」</span>孔子曰：<span class="yinhao">「吾聞諸老聃：昔者魯公伯禽有爲爲之也。今以三年之喪從其利者，吾弗知也。」</span><span class="shu-ming">註</span>云：伯禽封於魯，有徐戎作難，卒哭而征之，急王事也。自漢以後，不許二千石以上行三年喪，魏、晉聽行三年喪，而大臣率有以奪情起復者，習俗聞見以爲當然，莫之非也。嗚呼！此豈非孔子所謂<span class="yinhao">「以三年之喪從其利者」</span>乎！若王莽之志不在喪，徐溫之起復，所謂<span class="yinhao">「從其利者」</span>又難言也。</span></p>
<p class="em2 strong" id="online_toc_95"><a class="gg-link" href="#online_toc_95"></a><span class="yinwen">12</span>岐王屢求貨於蜀，蜀主皆與之。又求巴、劍二州，蜀主曰：<span class="yinhao">「吾奉茂貞，勤亦至矣；若與之地，是棄民也，寧多與之貨。」</span>乃復以絲、茶、布、帛七萬遺之。<span class="jiazhu">復，扶又翻。遺，唯季翻。</span></p>
<p class="em2 strong" id="online_toc_96"><a class="gg-link" href="#online_toc_96"></a><span class="yinwen">13</span>己亥，以劉繼威爲義昌節度使。<span class="jiazhu">劉守光之請也。</span></p>
<p class="em2 strong" id="online_toc_97"><a class="gg-link" href="#online_toc_97"></a><span class="yinwen">14</span>癸丑，天雄節度使兼中書令鄴貞莊王羅紹威卒。<span class="jiazhu">自開平以後國主皆書殂，其後書卒。</span>詔以其子周翰爲天雄留後。</p>
<p class="em2 strong" id="online_toc_98"><a class="gg-link" href="#online_toc_98"></a><span class="yinwen">15</span>匡國節度使長樂忠敬王馮行襲疾篤，<span class="jiazhu">二年，改許州忠武軍爲匡國軍見上卷。樂，音洛。</span>表請代者。許州牙兵二千，皆秦宗權餘黨，帝深以爲憂。六月，庚戌，命崇政院直學士李珽馳往視行襲病，<span class="jiazhu">崇政院直學士，卽宋朝樞密直學士之職。<span class="shu-ming">五代會要</span>：開平二年十一月置崇政院直學士二員，選有政術文學者爲之；後又改爲直崇政院。李珽卽諫成汭造大船者，汭敗，歸趙匡凝；匡凝敗，歸梁。珽，徒鼎翻。</span>曰：<span class="yinhao">「善諭朕意，勿使亂我近鎭。」</span>珽至許州，謂將吏曰：<span class="yinhao">「天子握百萬兵，去此數舍；<span class="jiazhu">三十里爲一舍。<span class="shu-ming">九域志</span>：許州至洛陽三百一十五里。</span>馮公忠純，勿使上有所疑。汝曹赤心奉國，何憂不富貴！」</span>由是衆莫敢異議。行襲欲使人代受詔，珽曰：<span class="yinhao">「東首加朝服，禮也。」</span><span class="jiazhu"><span class="shu-ming">論語</span>曰：疾，君視之，東首，加朝服拖紳。受詔如見君，天威不違顏咫尺之意。守，式又翻。朝，直遙翻。</span>乃卽臥內宣詔，謂行襲曰：<span class="yinhao">「公善自輔養，勿視事，此子孫之福也。」</span>行襲泣謝，遂解兩使印授珽，<span class="jiazhu">兩使印，節度使、觀察使印。使，疏吏翻。</span>使代掌軍府。帝聞之曰：<span class="yinhao">「予固知珽能辦事，馮族亦不亡矣。」</span>庚辰，行襲卒。甲申，以李珽權知匡國留後，悉以行襲兵分隸諸校，冒馮姓者皆還宗。<span class="jiazhu">冒馮姓者，皆行襲之養子也，使之歸宗，所以消散其黨。校，戶敎翻。</span></p>
<p class="em2 strong" id="online_toc_99"><a class="gg-link" href="#online_toc_99"></a><span class="yinwen">16</span>楚王殷求爲天策上將，詔加天策上將軍。殷始開天策府，以弟賨爲左相，存爲右相。<span class="jiazhu">賨，藏宗翻。</span>殷遣將侵荊南，軍于油口；<span class="jiazhu">油口在江陵府公安縣。</span>高季昌擊破之，斬首五千級，逐北至白田而還。<span class="jiazhu">還，從宣翻，又如字。</span></p>
<p class="em2 strong" id="online_toc_100"><a class="gg-link" href="#online_toc_100"></a><span class="yinwen">17</span>吳水軍指揮使敖騈圍吉州刺史彭玕弟瑊於赤石，<span class="jiazhu">瑊，古咸翻。卽吉州之赤石洞，彭氏巢穴也。</span>楚兵救瑊，虜騈以歸。</p>
<p class="em2 strong" id="online_toc_101"><a class="gg-link" href="#online_toc_101"></a><span class="yinwen">18</span>秋，七月，<span class="jiaozhusup">【章：十二行本「月」下有「戊子朔」三字，乙十一行本同；孔本同。】</span>蜀門下侍郎兼吏部尙書、同平章事韋莊卒。</p>
<p class="em2 strong" id="online_toc_102"><a class="gg-link" href="#online_toc_102"></a><span class="yinwen">19</span>吳越王鏐表<span class="yinhao">「宦者周延誥等二十五人，唐末避禍至此，非劉、韓之黨，乞原之。」</span><span class="jiazhu">劉、韓，謂劉季述、韓全誨也。</span>上曰：<span class="yinhao">「此屬吾知其無罪，但今革弊之初，不欲置之禁掖，可且留於彼，諭以此意。」</span></p>
<p class="em2 strong" id="online_toc_103"><a class="gg-link" href="#online_toc_103"></a><span class="yinwen">20</span>岐王與邠、涇二帥<span class="jiazhu">邠帥，李繼徽；涇帥，劉知俊。帥，所類翻。</span>各遣使告晉，請合兵攻定難節度使李仁福；<span class="jiazhu">難，乃旦翻。</span>晉王遣振武節度使周德威將兵會之，合五萬衆圍夏州，仁福嬰城拒守。<span class="jiazhu">夏，戶雅翻。</span></p>
<p class="em2 strong" id="online_toc_104"><a class="gg-link" href="#online_toc_104"></a><span class="yinwen">21</span>八月，以劉守光兼義昌節度使。<span class="jiazhu"><span class="shu-ming">考異</span>曰：<span class="shu-ming">實錄</span>，是歲五月以義昌留後劉繼威爲義昌節度使，八月又云以守光兼義昌節度使，不言置繼威於何處，或者復爲留後。不然，守光兼幽、滄節度使，繼威但爲滄州節度使，皆不可知。今兩存之。余謂先是以劉守光子繼威爲義昌節度使，繼威童騃，故復命守光兼領之，蓋亦守光之志也。</span></p>
<p class="em2 strong" id="online_toc_105"><a class="gg-link" href="#online_toc_105"></a><span class="yinwen">22</span>鎭、定自帝踐祚以來<span class="jiazhu"><span class="yinhao">「祚」</span>，當作<span class="yinhao">「阼」</span>。<span class="jiaozhusup">【章：十二行本正作「阼」；孔本同】</span>。</span>雖不輸常賦，而貢獻甚勤。會趙王鎔母何氏卒，庚申，遣使弔之，且授起復官。時鄰道弔客皆在館，使者見晉使，歸，言於帝曰：<span class="yinhao">「鎔潛與晉通，鎭、定勢強，恐終難制。」</span>帝深然之。<span class="jiazhu">爲遣兵圖鎭、定，二鎭附晉張本。</span></p>
<p class="em2 strong" id="online_toc_106"><a class="gg-link" href="#online_toc_106"></a><span class="yinwen">23</span>壬戌，李仁福來告急。甲子，以河南尹兼中書令張全義<span class="jiaozhusup">【章：十二行本作「宗奭」；乙十一行本同；孔本同；張校同；退齋校同。】</span>爲西京留守。帝恐晉兵襲西京，<span class="jiazhu">晉兵自潞州下懷、孟，則西京震動矣。</span>以宣化留後李思安爲東北面行營都指揮使，<span class="jiazhu">據歐<span class="shu-ming">史·職方考</span>，梁以鄧州爲宣化軍。</span>將兵萬人屯河陽。<span class="jiazhu">所以衞洛陽也。</span>丙寅，帝發洛陽；己巳，至陝。<span class="jiazhu">陝，式冉翻。</span>辛未，以鎭國節度使楊師厚爲西路行營招討使，會感化節度使康懷貞將兵三萬屯三原。<span class="jiazhu">唐末以徐州數經叛亂，廢武寧軍，尋復以爲感化軍。歐<span class="shu-ming">史·職方考</span>，徐州直註武寧軍，華州註感化軍，蓋梁改華州鎭國軍爲感化軍也。一曰，感化軍，陝州。梁初改同州爲忠武軍，蓋劉知俊之叛，又改同州爲鎭國軍。</span>帝憂晉兵出澤州逼懷州，旣而聞其在綏、銀磧中，<span class="jiazhu">晉兵趨夏州，率自麟、府濟河，西至夏州。按<span class="shu-ming">九域志</span>，麟州西至夏州三百五十里，西南至銀州一百八十里。綏州西至夏州四百里。所謂磧中，皆旱海及無定河川之地。磧，七迹翻。</span>曰：<span class="yinhao">「無足慮也。」</span>甲申，遣夾馬指揮使李遇、劉綰自鄜、延趨銀、夏，邀其歸路。<span class="jiazhu">梁置左、右堅銳夾馬突將。趨，七喻翻。</span></p>
<p class="em2 strong" id="online_toc_107"><a class="gg-link" href="#online_toc_107"></a><span class="yinwen">24</span>吳越王鏐築捍海石塘，<span class="jiazhu">今杭州城外瀕浙江皆有石塘，上起六和塔，下抵艮山門下，皆錢氏所築。</span>廣杭州城，大脩臺館。由是錢唐富庶盛於東南。</p>
<p class="em2 strong" id="online_toc_108"><a class="gg-link" href="#online_toc_108"></a><span class="yinwen">25</span>九月，己丑，上發陝；甲午，至洛陽，疾復作。<span class="jiazhu">復，扶又翻。</span></p>
<p class="em2 strong" id="online_toc_109"><a class="gg-link" href="#online_toc_109"></a><span class="yinwen">26</span>李遇等至夏州，岐、晉兵皆解去。</p>
<p class="em2 strong" id="online_toc_110"><a class="gg-link" href="#online_toc_110"></a><span class="yinwen">27</span>冬，十月，遣鎭國節度使楊師厚、相州刺史李思安將兵屯澤州以圖上黨。</p>
<p class="em2 strong" id="online_toc_111"><a class="gg-link" href="#online_toc_111"></a><span class="yinwen">28</span>吳越王鏐之巡湖州也，留沈行思爲巡檢使，與盛師友俱歸。行思謂同列陳瓌曰：<span class="yinhao">「王若以師友爲刺史，何以處我？」</span><span class="jiazhu">是年三月鏐巡湖州。處，昌呂翻。</span>時瓌已得鏐密旨遣行思詣府，<span class="jiazhu">詣鎭海軍府。</span>乃紿之曰：<span class="yinhao">「何不自詣王所論之！」</span>行思從之。旣至數日，瓌送其家亦至，行思恨瓌賣己。鏐自衣錦軍歸，<span class="jiazhu">錢鏐生於臨安石鏡鎭，里中有大木，鏐幼與羣兒戲木下，鏐坐大石指揮羣兒爲隊伍，號令有法，羣兒憚之。及貴，唐昭宗改鏐所居鄕爲廣義鄕，里爲勳貴里，所居營曰衣錦營，石鏡山爲衣錦山。鏐每遊衣錦軍宴故老，山林皆覆以錦，號其幼所常戲大木曰<span class="yinhao">「衣錦將軍」</span>，作歌曰：<span class="yinhao">「三郎還鄕兮衣錦衣，父老遠來相追隨，斗牛無孛人無欺，吳越一王駟馬歸。」</span>紿，徒亥翻。衣，於旣翻。</span>將吏迎謁，行思取鍛槌擊瓌，殺之，<span class="jiazhu">鍛，都玩翻，小冶也。槌，傳追翻。</span>因詣鏐，與師友論功，<span class="jiazhu">論逐高澧之功。</span>奪左右槊，欲刺師友，<span class="jiazhu">槊，色角翻。刺，七亦翻。</span>衆執之。鏐斬行思，以師友爲婺州刺史。</p>
<p class="em2 strong" id="online_toc_112"><a class="gg-link" href="#online_toc_112"></a><span class="yinwen">29</span>十一月，己丑，以寧國節度使、同平章事王景仁充北面行營都指揮招討使，潞州副招討使韓勍副之，<span class="jiazhu">勍，渠京翻。</span>以李思安爲先鋒將，趣上黨。<span class="jiazhu">趣，七喻翻。</span>尋遣景仁等屯魏州，<span class="jiazhu">意在圖鎭、定，不在上黨也。</span>楊師厚還陝。</p>
<p class="em2 strong" id="online_toc_113"><a class="gg-link" href="#online_toc_113"></a><span class="yinwen">30</span>蜀主更太子宗懿名曰元坦。<span class="jiazhu">更，工衡翻。</span>庚戌，立假子宗裕爲通王，宗範爲夔王，宗鐬爲昌王，<span class="jiazhu">鐬，火外翻。</span>宗壽爲嘉王，宗翰爲集王；立其子宗仁爲普王，宗輅爲雅王，宗紀爲褒王，宗智爲榮王，宗澤爲興王，宗鼎爲彭王，宗傑爲信王，宗衍爲鄭王。</p>
<p class="em2 strong" id="online_toc_114"><a class="gg-link" href="#online_toc_114"></a>初，唐末宦官典兵者多養軍中壯士爲子以自強，<span class="jiazhu">如田令孜、楊復恭之類。</span>由是諸將亦傚之。而蜀主尤多，惟宗懿等九人及宗特、宗平眞其子；宗裕、宗鐬、宗壽皆其族人；宗翰姓孟，蜀主之姊子；宗範姓張，其母周氏爲蜀主妾；自餘假子百二十人皆功臣，雖冒姓連名而不禁婚姻。<span class="jiazhu">史言假父假子皆以利合，非人倫之正。</span></p>
<p class="em2 strong" id="online_toc_115"><a class="gg-link" href="#online_toc_115"></a><span class="yinwen">31</span>上疾小愈，辛亥，校獵於伊、洛之間。<span class="jiazhu">伊、洛二水之間也。</span></p>
<p class="em2 strong" id="online_toc_116"><a class="gg-link" href="#online_toc_116"></a><span class="yinwen">32</span>上疑趙王鎔貳於晉，<span class="jiazhu">先有疑心，因晉使在館，愈疑之。</span>且欲因鄴王紹威卒除移鎭、定。會燕王守光發兵屯淶水，欲侵定州，上遣供奉官杜廷隱、丁延徽監魏博兵三千分屯深、冀，<span class="jiazhu">唐末置東頭供奉官、西頭供奉官，後皆爲西班寄祿。</span>聲言恐燕兵南寇，助趙守禦；又云分兵就食。趙將石公立戍深州，白趙王鎔，請拒之。鎔遽命開門，移公立於外以避之。公立出門<span class="jiazhu">出深州城門。</span>指城而泣曰：<span class="yinhao">「朱氏滅唐社稷，三尺童子知其爲人。而我王猶恃姻好，以長者期之，<span class="jiazhu">鎔子昭祚娶梁女，見二百六十二卷唐昭宗光化三年。好，呼到翻。長，知兩翻。</span>此所謂開門揖盜者也。惜乎，此城之人今爲虜矣！」</span></p>
<p class="em2 strong" id="online_toc_117"><a class="gg-link" href="#online_toc_117"></a>梁人有亡奔眞定，以其謀告鎔者，鎔大懼，又不敢先自絕；但遣使詣洛陽，訴稱<span class="yinhao">「燕兵已還，與定州講和如故，<span class="jiazhu">定州，謂義武節度使王處直也。</span>深、冀民見魏博兵入，奔走驚駭，乞召兵還。」</span>上遣使詣眞定慰諭之。未幾，廷隱等閉門盡殺趙戍兵，乘城拒守。<span class="jiazhu">幾，居豈翻。</span>鎔始命石公立攻之，不克，乃遣使求援於燕、晉。</p>
<p class="em2 strong" id="online_toc_118"><a class="gg-link" href="#online_toc_118"></a>鎔使者至晉陽，義武節度使王處直使者亦至，欲共推晉王爲盟主，合兵攻梁。晉王會將佐謀之，皆曰：<span class="yinhao">「鎔久臣朱溫，<span class="jiazhu">唐昭宗光化三年，王鎔服於朱全忠，及其受禪，遂臣事之。</span>歲輸重賂，<span class="jiazhu">輸，舂遇翻。</span>結以婚姻，其交深矣；此必詐也，宜徐觀之。」</span>王曰：<span class="yinhao">「彼亦擇利害而爲之耳。王氏在唐世猶或臣或叛，<span class="jiazhu">謂王武俊、承宗及王庭湊也。</span>況肯終爲朱氏之臣乎？彼朱溫之女何如壽安公主！<span class="jiazhu">王鎔曾祖元逵尙唐絳王悟女壽安公主。</span>今救死不贍，何顧婚姻！我若疑而不救，正墮朱氏計中。宜趣發兵赴之，<span class="jiazhu">趣，讀曰促。</span>晉、趙叶力，破梁必矣。」</span>乃發兵，遣周德威將之，出井陘，屯趙州。<span class="jiazhu">史言晉王識虛實，見兵勢。陘，音刑。</span></p>
<p class="em2 strong" id="online_toc_119"><a class="gg-link" href="#online_toc_119"></a>鎔使者至幽州，燕王守光方獵，幕僚孫鶴馳詣野謂守光曰：<span class="yinhao">「趙人來乞師，此天欲成王之功業也。」</span>守光曰：<span class="yinhao">「何故？」</span>對曰：<span class="yinhao">「比常患其與朱溫膠固。<span class="jiazhu">比，毗至翻，近也。</span>溫之志非盡吞河朔不已，今彼自爲讎敵，王若與之幷力破梁，則鎭、定皆斂袵而朝燕矣。<span class="jiazhu">鎭，王鎔；定，王處直。朝，直遙翻。</span>王不出師，但恐晉人先我矣。」</span>守光曰：<span class="yinhao">「王鎔數負約，<span class="jiazhu">先，悉薦翻。數，所角翻。</span>今使之與梁自相弊，吾可以坐承其利，<span class="jiazhu">自戰國以來，卞莊刺虎，鷸蚌相持，犬兔俱斃，皆此說也。苟不能審勢見機，則此說誤人多矣。</span>又何救焉！」</span><span class="jiaozhusup">【章：十二行本「焉」下有「趙使者交錯於路，守光竟不爲出兵」十四字；乙十一行本同；孔本同；張校同；退齋校同。】</span>自是鎭、定復稱唐天祐年號，復以武順爲成德軍。<span class="jiazhu">鎭、定臣梁，稱開平年號，避梁廟諱改成德軍爲武順軍；今旣與梁猜阻，故年號、軍號皆復唐之舊。</span></p>
<p class="em2 strong" id="online_toc_120"><a class="gg-link" href="#online_toc_120"></a>司天言：<span class="yinhao">「來月太陰虧，不利宿兵於外。」</span>上召王景仁等還洛陽。十二月，己未，上聞趙與晉合，晉兵已屯趙州，乃命王景仁等將兵擊之。庚申，景仁等自河陽渡河，會羅周翰兵，合四萬，軍于邢、洺。</p>
<p class="em2 strong" id="online_toc_121"><a class="gg-link" href="#online_toc_121"></a><span class="yinwen">33</span>虔州刺史盧光稠疾病，欲以位授譚全播，<span class="jiazhu">疾革曰病。譚全播與盧光稠同起兵者也。</span>全播不受。光稠卒，其子韶州刺史延昌來奔喪，全播立而事之。吳遣使拜延昌虔州刺史，延昌受之，亦因楚王殷密通表於梁，曰：<span class="yinhao">「我受淮南官，以緩其謀耳，必爲朝廷經略江西。」</span><span class="jiazhu">爲，于僞翻。盧延昌此言，欲得鎭南旌節耳。</span>丙寅，以延昌爲鎭南留後。延昌表其將廖爽爲韶州刺史，<span class="jiazhu">廖，力救翻，今讀如料。<span class="shu-ming">姓苑</span>云：周王子伯廖之後。後漢有廖湛。</span>爽，贛人也。<span class="jiazhu">贛，音紺。</span>吳淮南節度判官嚴可求請置制置使於新淦縣，<span class="jiazhu">新淦，漢古縣，唐屬吉州。<span class="shu-ming">九域志</span>：在虔州北六百里。宋白曰：縣南有子淦山，因名。淦，音紺，又音甘。</span>遣兵戍之，以圖虔州。每更代，輒潛益其兵，虔人不之覺也。<span class="jiazhu">更，工衡翻。爲淮南併虔州張本。</span></p>
<p class="em2 strong" id="online_toc_122"><a class="gg-link" href="#online_toc_122"></a><span class="yinwen">34</span>庚午，蜀主以御史中丞周庠、戶部侍郎判度支庾傳素並爲中書侍郎、同平章事。</p>
<p class="em2 strong" id="online_toc_123"><a class="gg-link" href="#online_toc_123"></a><span class="yinwen">35</span>太常卿李燕等刊定<span class="shu-ming">梁律令格式</span>，癸酉，行之。<span class="jiazhu">按<span class="shu-ming">五代會要</span>，<span class="shu-ming">新删定令</span>三十卷，<span class="shu-ming">式</span>二十卷，<span class="shu-ming">格</span>一十卷，<span class="shu-ming">律</span>幷<span class="shu-ming">目錄</span>一十三卷，<span class="shu-ming">律疏</span>三十卷，共一百三卷，目爲<span class="shu-ming">大梁新定格式律令</span>，頒下施行。</span></p>
<p class="em2 strong" id="online_toc_124"><a class="gg-link" href="#online_toc_124"></a><span class="yinwen">36</span>丁丑，王景仁等進軍柏鄕。</p>
<p class="em2 strong" id="online_toc_125"><a class="gg-link" href="#online_toc_125"></a><span class="yinwen">37</span>辛巳，蜀大赦，改明年元曰永平。</p>
<p class="em2 strong" id="online_toc_126"><a class="gg-link" href="#online_toc_126"></a><span class="yinwen">38</span>趙王鎔復告急於晉，<span class="jiazhu">復，扶又翻。王景仁等之軍侵逼，故復告急。</span>晉王以蕃漢副總管李存審守晉陽，自將兵自贊皇東下，<span class="jiazhu">贊皇縣以山得名。宋白曰：贊皇本漢鄗縣地，隋開皇六年置贊皇縣，縣南有贊皇山，因名。按<span class="shu-ming">九域志</span>，宋廢贊皇縣爲鎭，屬高邑縣。高邑縣在趙州西南四十二里。</span>王處直遣將將兵以<span class="jiaozhusup">【章：十二行本「以」上有「五千」二字；乙十一行本同；孔本同；張校同。】</span>從。<span class="jiazhu">從，才用翻。</span>辛巳，晉王至趙州，與周德威合，獲梁芻蕘者二百人，<span class="jiazhu">刈草曰芻，采薪曰蕘。蕘，如招翻。</span>問之曰：<span class="yinhao">「初發洛陽，梁主有何號令？」</span>對曰：<span class="yinhao">「梁主戒上將云：『鎭州反覆，終爲子孫之患。今悉以精兵付汝，鎭州雖以鐵爲城，必爲我取之。』」</span><span class="jiazhu">必爲，于僞翻。</span>晉王命送於趙。<span class="jiazhu">使趙人聞此言，以堅其附晉之心。</span></p>
<p class="em2 strong" id="online_toc_127"><a class="gg-link" href="#online_toc_127"></a>壬午，晉王進軍，距柏鄕三十里，遣周德威等以胡騎迫梁營挑戰，<span class="jiazhu">挑，徒了翻。</span>梁兵不出。癸未，復進，距柏鄕五里，營於野河之北，又遣胡騎迫梁營馳射，且詬之。<span class="jiazhu">復，扶又翻。詬，古候翻，又許候翻。</span>梁將韓勍等將步騎三萬，分三道追之，鎧冑皆被繒綺，鏤金銀，光彩炫耀，<span class="jiazhu">被，皮義翻。繒，慈陵翻。鏤，郎豆翻。炫，熒絹翻。</span>晉人望之奪氣。周德威謂李存璋曰：<span class="yinhao">「梁人志不在戰，徒欲曜兵耳。不挫其銳，則吾軍不振。」</span>乃徇于軍曰：<span class="yinhao">「彼皆汴州天武軍，<span class="jiazhu"><span class="shu-ming">五代會要</span>曰：開平元年四月，改左、右長直爲左、右龍虎軍，左、右內衙爲左、右羽林軍，左、右堅銳夾馬突將爲左、右神武軍，左、右親隨軍將馬軍爲左、右龍驤軍。其年九月，置左、右天興，左、右廣勝軍，仍以親王爲軍使。二年十月，置左、右神捷軍。十二月，改左、右天武爲左、右龍虎軍，左、右龍虎爲左、右天武軍，左、右天威爲左、右羽林軍，左、右羽林爲左、右天威軍，左、右英武爲左、右神武軍，左、右神武爲左、右英武軍。前朝置神虎等六軍，謂之衞士，至是以天武、天威、英武等六軍易其軍號，而任勳舊焉。</span>屠酤傭販之徒耳，衣鎧雖鮮，十不能當汝一。擒獲一夫，足以自富，此乃奇貨，不可失也。」</span>德威自引千餘精騎擊其兩端，<span class="jiazhu">陳有厚薄，中軍堅厚，不可衝擊；擊其兩端，以其薄也。</span>左右馳突，出入數四，俘獲百餘人，且戰且卻，距野河而止；梁兵亦退。</p>
<p class="em2 strong" id="online_toc_128"><a class="gg-link" href="#online_toc_128"></a>德威言於晉王曰：<span class="yinhao">「賊勢甚盛，宜按兵以待其衰。」</span>王曰：<span class="yinhao">「吾孤軍遠來，救人之急，三鎭烏合，利於速戰，<span class="jiazhu">鎭、定、河東，是爲三鎭。言三鎭之兵合而爲一，當乘初至之銳以破敵；曠日持久，情見勢屈，敵人聞之，其心必離。</span>公乃欲按兵持重，何也？」</span>德威曰：<span class="yinhao">「鎭、定之兵，長於守城，短於野戰。且吾所恃者騎兵，利於平原廣野，可以馳突。今壓賊壘門，騎無所展其足；且衆寡不敵，使彼知吾虛實，則事危矣。」</span>王不悅，退臥帳中，諸將莫敢言。德威往見張承業曰：<span class="yinhao">「大王驟勝而輕敵，<span class="jiazhu">謂夾寨之勝也。</span>不量力而務速戰。<span class="jiazhu">量，音良。</span>今去賊咫尺，所限者一水耳，<span class="jiazhu">謂野河之水也。</span>彼若造橋以薄我，我衆立盡矣。不若退軍高邑，<span class="jiazhu">高邑，漢鄗縣，光武更名高邑，唐屬趙州。<span class="shu-ming">九域志</span>：在州西南四十二里，在柏鄕北三十餘里。</span>誘賊離營，<span class="jiazhu">誘，音酉。離，力智翻。</span>彼出則歸，彼歸則出，別以輕騎掠其饋餉，不過踰月，破之必矣。」</span>承業入，褰帳撫王曰：<span class="jiazhu">褰，起虔翻。</span><span class="yinhao">「此豈王安寢時耶！周德威老將知兵，其言不可忽也。」</span>王蹶然興曰：<span class="yinhao">「予方思之。」</span>時梁兵閉壘不出，有降者，詰之，<span class="jiazhu">降，戶江翻。詰，去吉翻。</span>曰：<span class="yinhao">「景仁方多造浮橋。」</span>王謂德威曰：<span class="yinhao">「果如公言。」</span>是日，拔營，退保高邑。</p>
<p class="em2 strong" id="online_toc_129"><a class="gg-link" href="#online_toc_129"></a><span class="yinwen">39</span>辰州蠻酋宋鄴，潊州蠻酋潘金盛，恃其所居深險，數擾楚邊。至是，鄴寇湘鄕，<span class="jiazhu">酋，慈由翻。潊，音敍。數，所角翻。宋白曰：秦置黔中郡於今沅陵縣西二十里，漢改黔中郡爲武陵郡。建武二十五年，宗均受羣蠻降，置辰陽縣；隋爲辰州，因辰溪爲名。唐貞觀八年，分辰州龍標縣置巫州，天授三年改沅州，大曆五年改潊州。唐武德四年分衡山置湘鄕縣，屬潭州。<span class="shu-ming">九域志</span>，在州西南一百五十五里。<span class="shu-ming">楚書</span>作<span class="yinhao">「潘全盛」</span>。</span>金盛寇武岡。<span class="jiazhu">宋白曰：晉武帝分都梁立武岡縣，今岡東五十里有漢都梁故城是也。後漢武陵蠻爲漢所伐，來保此岡，故謂之武岡。<span class="shu-ming">郡國志</span>云：武岡接武陵，因以得名。</span>楚王殷遣昭州刺史呂師周將衡山兵五千討之。<span class="jiazhu"><span class="shu-ming">考異</span>曰：<span class="shu-ming">湖湘故事</span>：<span class="yinhao">「呂師周斬潘金晟於武岡，其年十月十一日，辰州宋鄴、敍州昌師益一時歸投馬氏。」</span>今從<span class="shu-ming">十國紀年</span>。</span></p>
<p class="em2 strong" id="online_toc_130"><a class="gg-link" href="#online_toc_130"></a><span class="yinwen">40</span>寧遠節度使龐巨昭、高州防禦使劉昌魯，皆唐官也。黃巢之寇嶺南也，巨昭爲容管觀察使，昌魯爲高州刺史，帥羣蠻據險以拒之，<span class="jiazhu">帥，讀曰率。</span>巢衆不敢入境。唐嘉其功，置寧遠軍於容州，以巨昭爲節度使，<span class="jiazhu">按<span class="shu-ming">通鑑</span>，唐昭宗乾寧四年置寧遠軍於容州，以李克用大將蓋寓領節度使。考之<span class="shu-ming">新書·方鎭表</span>，容州置節鎭亦在是年。龐巨昭建節當在是年之後。</span>以昌魯爲高州防禦使。及劉隱據嶺南，二州不從；隱遣弟巖攻高州，昌魯大破之，又攻容州，亦不克。昌魯自度終非隱敵，<span class="jiazhu">度，徒洛翻。</span>是歲，致書請自歸於楚，楚王殷大喜，遣橫州刺史姚彥章將兵迎之。彥章至容州，裨將莫彥昭說巨昭曰：<span class="yinhao">「湖南兵遠來疲乏，宜撤儲偫，<span class="jiazhu">說，式芮翻。撤，直列翻。偫，直里翻。</span>棄城，潛於山谷以待之。彼必入城，我以全軍掩之，彼外無繼援，可擒也。」</span>巨昭曰：<span class="yinhao">「馬氏方興，今雖勝之，後將何如！不若具牛酒迎之。」</span>彥昭不從，巨昭殺之，舉州迎降。<span class="jiazhu"><span class="shu-ming">考異</span>曰：<span class="shu-ming">湖湘故事</span>：<span class="yinhao">「龐巨曦本唐末邕、容等州防禦使，聞馬氏令公以征南步軍指揮使李瓊知桂州軍事，領兵士收服嶺外昭、梧、象、柳、宜、蒙、賀、桂等州，巨曦聞此雄勢，謂諸首領曰：『李瓊有破竹之勢，若長驅兵馬，此來侵吞吾境，其將柰何？』時容南指揮使莫彥昭對曰：『李瓊兵馬，其勢已雄，必然輕敵。今欲燒毀城內軍儲，且各入山峒，拋州城與李瓊。候纔入州，卻依前出諸山峒兵士復攻之，堅守旬月之間，城內必無軍糧，外無救應，方可制造攻具再攻擊之，必取勝也。』龐巨曦曰：『吾每至中宵，獨占氣象，馬氏合當五十餘年興霸湖外。苟五十餘年對壘，安知孰非，是以憂疑不暇。』遂至深夜斬莫彥昭於其私第，明日以其故密走事宜於湖南。」</span>又曰：<span class="yinhao">「天復末，甲子十有二月，容南龐巨曦深慮廣南劉巖不道，加害於己，遂差小吏間路密馳書款歸於馬氏。是時湖南遣澧州刺史姚彥章領馬步軍八千徑往容南，巨曦遂帥萬餘衆歸于馬氏。」</span>又曰：<span class="yinhao">「高州防禦使劉昌魯以廣南先主劉巖欲幷吞嶺外，數召昌魯，欲籍沒其家族。昌魯知之，乃刺血寫書投馬氏，具述懸急。湖南遂遣捉生指揮使張可球部轄兵馬於界首應接，一行三千餘口歸于馬氏。」</span>今從<span class="shu-ming">十國紀年</span>。</span>彥章進至高州，<span class="jiazhu"><span class="shu-ming">九域志</span>：容州東南至高州二百八十二里。</span>以兵援送巨昭、昌魯之族及士卒千餘人歸長沙。楚王殷以彥章知容州事，<span class="jiazhu">爲姚彥章不能守容州張本。</span>以昌魯爲永順節度副使。<span class="jiazhu">馬殷幷朗州，奏改武貞軍爲永順軍。</span>昌魯，鄴人也。</p>
<div class="yeartoc" id="year_toc_911"><p class="strong" id="online_toc_131"><a class="gg-link" href="#online_toc_131"></a><span class="section" id="title-6"><span data-head-description="太祖神武元聖孝皇帝中" data-head-level="h4" data-head-title="乾化元年">乾化元年</span></span><span class="biaozhusup" data-rel="">（辛未、九一一年）</span><span class="jiazhu">按歐<span class="shu-ming">史</span>，是年五月甲申朔，大赦，改元。</span></p></div>
<p class="em2 strong" id="online_toc_132"><a class="gg-link" href="#online_toc_132"></a><span class="yinwen">1</span>春，正月，丙戌朔，日有食之。<span class="jiazhu"><span class="shu-ming">考異</span>曰：李昊<span class="shu-ming">蜀書</span>：<span class="yinhao">「丁亥朔日食。」</span>今從<span class="shu-ming">實錄</span>等諸書。</span></p>
<p class="em2 strong" id="online_toc_133"><a class="gg-link" href="#online_toc_133"></a><span class="yinwen">2</span>柏鄕比不儲芻，<span class="jiazhu">比，毗至翻，近也。言近時趙人不儲芻於柏鄕，蓋亦虞梁兵之至以資敵也。</span>梁兵刈芻自給，晉人日以遊軍抄之，<span class="jiazhu">抄，楚交翻。</span>梁兵不出。周德威使胡騎環營馳射而詬之，<span class="jiazhu">環，音宦。詬，古候翻。</span>梁兵疑有伏，愈不敢出，剉屋茅坐席以飼馬，<span class="jiazhu">剉，寸臥翻。飼，祥吏翻。</span>馬多死。丁亥，周德威與別將史建瑭、李嗣源將精騎三千壓梁壘門而詬之，王景仁、韓勍怒，悉衆而出。德威等轉戰<span class="jiaozhusup">【章：十二行本「戰」下有「而北」二字；乙十一行本同；孔本同；張校同。】</span>至高邑南；李存璋以步兵陳於野河之上，<span class="jiazhu">陳，讀曰陣；下同。</span>梁軍橫亙數里，競前奪橋，鎭、定步兵禦之，勢不能支。晉王謂匡衞都指揮使李建及曰：<span class="yinhao">「賊過橋則不可復制矣。」</span>建及選卒二百，援鎗大譟，<span class="jiazhu">復，扶又翻。援，于元翻。</span>力戰卻之。建及，許州人，姓王，李罕之之假子也。<span class="jiazhu">薛<span class="shu-ming">史</span>：李建及本姓王，少事李罕之。光啓中，罕之選部下驍勇百人以獻李克用，建及在籍中，後以功賜姓名。</span>晉王登高丘以望曰：<span class="yinhao">「梁兵爭進而囂，<span class="jiazhu">囂，虛驕翻，又牛刀翻。</span>我兵整而靜，我必勝。」</span>戰自巳至午，勝負未決。晉王謂周德威曰：<span class="yinhao">「兩軍已合，勢不可離，我之興亡，在此一舉。我爲公先登，公可繼之。」</span>德威叩馬而諫曰：<span class="yinhao">「觀梁兵之勢，可以勞逸制之，未易以力勝也。<span class="jiazhu">爲，于僞翻。易，以豉翻。</span>彼去營三十餘里，雖挾糗糧，亦不暇食，日昳之後，飢渴內迫，矢刃外交，<span class="jiazhu">糗，去久翻。昳，徒結翻，日昃也。</span>士卒勞倦，必有退志。當是時，我以精騎乘之，必大捷。於今未可也。」</span>王乃止。<span class="jiazhu">梁、晉爭天下，周德威以勇聞，是難能也；然觀其制勝，以計不以勇，是又難能矣。</span></p>
<p class="em2 strong" id="online_toc_134"><a class="gg-link" href="#online_toc_134"></a>時魏、滑之兵陳於東，宋、汴之兵陳於西。至晡，梁軍未食，士無鬬志，景仁等引兵稍卻，周德威疾呼曰：<span class="jiazhu">呼，火故翻。</span><span class="yinhao">「梁兵走矣！」</span>晉兵大譟爭進，魏、滑兵先退，李嗣源帥衆譟於西陳之前曰：<span class="yinhao">「東陳已走，爾何久留！」</span>梁兵互相驚怖，遂大潰。<span class="jiazhu">置陣延亙，東西不相知，爲敵所譟，故驚怖而潰。帥，讀曰率。怖，普布翻。</span>李存璋引步兵乘之，呼曰：<span class="yinhao">「梁人亦吾人也，父兄子弟餉軍者勿殺。」</span>於是戰士悉解甲投兵而棄之，囂聲動天地。趙人以深、冀之憾，不顧剽掠，<span class="jiazhu">憾梁遣杜廷隱等殺深、冀戍兵也。剽，匹妙翻。</span>但奮白刃追之，梁之龍驤、神捷精兵殆盡，<span class="jiazhu">薛<span class="shu-ming">史·本紀</span>：開成二年，以尹皓部下五百人爲神捷軍。</span>自野河至柏鄕，僵尸蔽地。<span class="jiazhu">僵，居良翻。</span>王景仁、韓勍、李思安以數十騎走。<span class="jiazhu">王景仁嘗以勞逸制梁兵，而不知又爲周德威以勞逸制之也。</span>晉兵夜至柏鄕，梁兵已去，棄糧食、資財、器械不可勝計。<span class="jiazhu">勝，音升。</span>凡斬首二萬級。李嗣源等追奔至邢州，<span class="jiazhu"><span class="shu-ming">九域志</span>：自柏鄕西南至邢州一百五十餘里。</span>河朔大震。保義節度使王檀嚴備，然後開城納敗卒，給以資糧，散遣歸本道。晉王收兵屯趙州。</p>
<p class="em2 strong" id="online_toc_135"><a class="gg-link" href="#online_toc_135"></a>杜廷隱等聞梁兵敗，棄深、冀而去，悉驅二州丁壯爲奴婢，老弱者阬之，城中存者壞垣而已。</p>
<p class="em2 strong" id="online_toc_136"><a class="gg-link" href="#online_toc_136"></a>癸巳，復以楊師厚爲北面都招討使，將兵屯河陽，收集散兵，旬餘，得萬人。己亥，晉王遣周德威、史建瑭將三千騎趣澶、魏，<span class="jiazhu">趣，七喻翻。澶、魏，二州名。澶，市連翻。</span>張承業、李存璋以步兵攻邢州，自以大軍繼之，移檄河北州縣，諭以利害。帝遣別將徐仁溥將兵千人，自西山夜入邢州，<span class="jiazhu">西山卽太行連延至上黨諸山。</span>助王檀城守。己酉，罷王景仁招討使，落平章事。<span class="jiazhu">以其敗也。</span></p>
<p class="em2 strong" id="online_toc_137"><a class="gg-link" href="#online_toc_137"></a><span class="yinwen">3</span>蜀主之女普慈公主嫁岐王從子秦州節度使繼崇，<span class="jiazhu">蜀主以蕭梁郡名封其女。宋白曰：梁武帝置普慈郡於普州安岳縣。從，才用翻。</span>公主遣宦者宋光嗣以絹書遺蜀主，<span class="jiazhu">遺，唯季翻。</span>語繼崇驕矜嗜酒，求歸成都，蜀主召公主歸寧。<span class="jiazhu">已嫁之女，父母在則有時而歸寧。寧，安也。</span>辛亥，公主至成都，蜀主留之，以宋光嗣爲閤門南院使。岐王怒，始與蜀絕。<span class="jiazhu">爲蜀伐岐張本。</span>光嗣，福州人也。</p>
<p class="em2 strong" id="online_toc_138"><a class="gg-link" href="#online_toc_138"></a><span class="yinwen">4</span>呂師周<span class="jiaozhusup">【章：十二行本「周」下有「引兵」二字；乙十一行本同；孔本同；張校同。】</span>攀藤緣崖入飛山洞襲潘金盛，擒送武岡，斬之。<span class="jiaozhusup">【章：十二行本「之」下有「移兵擊宋鄴」五字；乙十一行本同；孔本同；張校同；退齋校同。】</span><span class="jiazhu">飛山在今靖州北十五里，比諸山爲最高峻，四面絕壁千仞，環山有壕塹。其遺趾尙存。</span></p>
<p class="em2 strong" id="online_toc_139"><a class="gg-link" href="#online_toc_139"></a><span class="yinwen">5</span>二月，己未，晉王至魏州，攻之，不克。上以羅周翰年少，且忌其舊將佐，<span class="jiazhu">謂羅紹威之元從將佐也。少，詩照翻。</span>庚申，以戶部尙書李振爲天雄節度副使，命杜廷隱將兵千人衞之，<span class="jiazhu">先是，帝以羅紹威之請，撫案動容，至此心術露矣。</span>自楊劉濟河，間道夜入魏州，助周翰城守。<span class="jiazhu">間，古莧翻。守，手又翻。</span>癸亥，晉王觀河於黎陽，梁兵萬餘將渡河，聞晉王至，皆棄舟而去。<span class="jiazhu">史言梁兵懼晉王之甚。</span></p>
<p class="em2 strong" id="online_toc_140"><a class="gg-link" href="#online_toc_140"></a><span class="yinwen">6</span>帝召蔡州刺史張眞思至洛陽，久未除代。蔡州右指揮使劉行琮作亂，縱兵焚掠，將奔淮南；順化指揮使王存儼誅行琮，撫遏其衆，自領州事，以衆情馳奏。時東京留守博王友文不先請，遽發兵討之，兵至鄢陵，<span class="jiazhu"><span class="shu-ming">九域志</span>：鄢陵縣在大梁東南一百六十里。</span>帝曰：<span class="yinhao">「存儼方懼，若臨之以兵，則飛去矣。」</span>馳使召還。甲子，授存儼權知蔡州事。</p>
<p class="em2 strong" id="online_toc_141"><a class="gg-link" href="#online_toc_141"></a><span class="yinwen">7</span>乙丑，周德威自臨清攻貝州，拔夏津、高唐；<span class="jiazhu">夏津本古鄃縣，唐天寶元年更名夏津，屬貝州。<span class="shu-ming">九域志</span>：在魏州東北二百五十里。</span>攻博州，拔東武、朝城。<span class="jiazhu">漢東郡東武陽縣，後魏曰武陽，唐開元七年更名朝城，屬魏州。故朝城縣管內猶有地名東武。<span class="shu-ming">九域志</span>：朝城在魏州東南八十里。</span>攻澶州，刺史張可瑧棄城走，帝斬之。德威進攻黎陽，拔臨河、淇門；逼衞州，掠新鄕、共城。<span class="jiazhu">隋分汲、獲嘉二縣地，於古新樂城置新鄕縣。共城，漢共縣地，<span class="shu-ming">唐志</span>屬衞州。<span class="shu-ming">九域志</span>：共城在州西北五十五里。共，音恭。</span>庚午，帝親帥軍屯白司馬阪以備之。<span class="jiazhu">史言晉兵乘勝聲勢之盛。梁祖選富家子有材力者置帳下，號廳子都。薛居正曰：太祖置廳子都，最爲親軍。白司馬阪在洛陽城北。帥，讀曰率。</span></p>
<p class="em2 strong" id="online_toc_142"><a class="gg-link" href="#online_toc_142"></a><span class="yinwen">8</span>盧龍、義昌節度使兼中書令燕王守光旣克滄州，<span class="jiazhu">去年正月克滄州。</span>自謂得天助，淫虐滋甚。每刑人，必置諸鐵籠，以火逼之；又爲鐵刷刷人面。聞梁兵敗於柏鄕，使人謂趙王鎔及王處直曰：<span class="yinhao">「聞二鎭與晉王破梁兵，舉軍南下，僕亦有精騎三萬，欲自將之，爲諸公啓行。<span class="jiazhu"><span class="shu-ming">詩</span>：元戎十乘，以先啓行。<span class="shu-ming">註</span>云：啓突敵陣之前行。行，戶剛翻。</span>然四鎭連兵，必有盟主，僕若至彼，何以處之？」</span><span class="jiazhu">四鎭謂幷、幽、鎭、定。處，昌呂翻。</span>鎔患之，遣使告于晉王，晉王笑曰：<span class="yinhao">「趙人告急，守光不能出一卒以救之；及吾成功，乃復欲以兵威離間二鎭，<span class="jiazhu">復，扶又翻。間，古莧翻。</span>愚莫甚焉！」</span>諸將曰：<span class="yinhao">「雲、代與燕接境，彼若擾我城戍，動搖人情，吾千里出征，緩急難應，此亦腹心之患也。不若先取守光，然後可以專意南討。」</span>王曰：<span class="yinhao">「善！」</span><span class="jiazhu">爲晉攻燕滅之張本。</span>會楊師厚自磁、相引兵救邢、魏，壬申，晉解圍去；師厚追之，逾漳水而還，邢州圍亦解。<span class="jiazhu">先解魏州圍，又解邢州圍。磁，祥之翻。相，息亮翻。還，音旋，又如字。</span>師厚留屯魏州。</p>
<p class="em2 strong" id="online_toc_143"><a class="gg-link" href="#online_toc_143"></a>趙王鎔自來謁晉王於趙州，<span class="jiazhu"><span class="shu-ming">九域志</span>：鎭州南至趙州九十五里。</span>大犒將士，<span class="jiazhu">犒，苦到翻。</span>自是遣其養子德明將三十七都常從晉王征討。德明本姓張，名文禮，燕人也。<span class="jiazhu">張文禮後遂殺王鎔而亂鎭州。</span></p>
<p class="em2 strong" id="online_toc_144"><a class="gg-link" href="#online_toc_144"></a>壬午，晉王發趙州，歸晉陽，留周德威等將三千人戍趙州。</p>
</div></body></html>