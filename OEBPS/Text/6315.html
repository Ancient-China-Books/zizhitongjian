<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>卷第一百七十一・陳紀五・高宗宣皇帝上之下</title><meta content="width=device-width" initial-scale="1" name="viewport"/></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="陳紀五">陳紀五</span></span></h1>
<p><span class="jiazhu">起玄黓執徐<span class="biaozhusup" data-rel="">（壬辰）</span>，盡閼逢敦牂<span class="biaozhusup" data-rel="">（甲午）</span>，凡三年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="高宗宣皇帝上之下">高宗宣皇帝上之下</span></span></h5>
<div class="yeartoc" id="year_toc_572"><p class="strong"><span class="section" id="title-3"><span data-head-description="高宗宣皇帝上之下" data-head-level="h4" data-head-title="太建四年">太建四年</span></span><span class="biaozhusup" data-rel="">（壬辰、五七二年）</span></p></div>
<p class="em2 strong"><span class="yinwen">1</span>春，正月，丙午，以尙書僕射徐陵爲左僕射，<span class="jiazhu">尙書置二僕射，分爲左、右；若省一僕射，則止稱僕射。</span>中書監王勱爲右僕射。<span class="jiazhu">勱，莫敗翻。</span></p>
<p class="em2 strong"><span class="yinwen">2</span>己巳，齊主祀南郊。<span class="jiazhu"><span class="shu-ming">五代志</span>：後齊制：圜丘、方澤並三年一祭，謂之禘祀。其南、北郊則歲一祀，皆以正月上辛。今書己巳，以致齋之日爲始也。南郊，爲壇於國南，廣輪三十六尺，高九尺，四面各一陛，爲三壝，內壝去壇二十五步，中壝、外壝相去如內壝，四面各通一門。又爲大營於外壝之外，廣輪二百七十步，營壍廣一丈，深八尺，四面各一門。又爲燎壇於中壝之外丙地，廣輪二十七尺，高一尺八寸，四面各一陛。祀所感帝靈威仰於壇，以高祖神武皇帝配。禮用四圭，有邸幣，各如方色。其上帝及配帝，各用騂特牲一。</span></p>
<p class="em2 strong"><span class="yinwen">3</span>庚午，上享太廟。</p>
<p class="em2 strong"><span class="yinwen">4</span>辛未，齊主贈琅邪王儼爲楚恭哀帝以慰太后心，<span class="jiazhu">儼死見上卷上年。</span>又以儼妃李氏爲楚帝后。</p>
<p class="em2 strong"><span class="yinwen">5</span>二月，癸酉，周遣大將軍昌城公深聘於突厥，<span class="jiazhu">厥，九勿翻。</span>司賓李除、小賓部賀遂禮聘於齊。<span class="jiazhu">後周倣成周之制以建官，司賓，蓋<span class="shu-ming">周官</span>大行人之職；小賓部，其小行人之職歟？杜佑曰：後周秋官之屬有小賓部下大夫、上士。</span>深，護之子也。</p>
<p class="em2 strong"><span class="yinwen">6</span>己卯，齊以衞菩薩爲太尉。<span class="jiazhu">菩，薄胡翻。薩，桑割翻。<span class="shu-ming">考異</span>曰：<span class="shu-ming">北齊書</span>、<span class="shu-ming">北史</span>並同。不知菩薩何人，亦不言何官。</span>辛巳，以幷省吏部尙書高元海爲尙書左僕射。<span class="jiazhu">自元魏置諸道行臺，各置令、僕、尙書等官。齊神武破爾朱兆，得晉陽，建大丞相府而居之；文宣受禪，遂置尙書省。</span></p>
<p class="em2 strong"><span class="yinwen">7</span>乙酉，封皇子叔卿爲建安王。</p>
<p class="em2 strong"><span class="yinwen">8</span>庚寅，齊以尙書左僕射唐邕爲尙書令，侍中祖珽爲左僕射。<span class="jiazhu">珽，他鼎翻。</span>初，胡太后旣幽於北宮，<span class="jiazhu">事見上卷上年。</span>珽欲以陸令萱爲太后，爲令萱言魏保太后故事。<span class="jiazhu">保太后事見百二十卷宋帝元嘉二年。爲令之爲，于僞翻。</span>且謂人曰：<span class="yinhao">「陸雖婦人，然實雄傑，自女媧以來，未之有也。」</span><span class="jiazhu">司馬貞曰：女媧亦風姓，有神聖之德，代宓羲立，號曰女希氏。蓋宓羲之後已經數世，金木輪環，周而復始也。孫愐曰：女媧，古女后也。媧，古華翻。</span>令萱亦謂珽爲<span class="yinhao">「國師」</span>、<span class="yinhao">「國寶」</span>，由是得僕射。</p>
<p class="em2 strong"><span class="yinwen">9</span>三月，癸卯朔，日有食之。</p>
<p class="em2 strong"><span class="yinwen">10</span>初，周太祖爲魏相，立左右十二軍，總屬相府；太祖殂，皆受晉公護處分，<span class="jiazhu">立十二軍事見百六十二卷梁簡文帝大寶元年。敬帝太平元年，周太祖殂，十二軍受護處分，始是年也。世祖天嘉元年，護歸政於周世宗，寔武成元年，護猶總軍旅。次年，護弒世宗，立高祖，改元保定，政悉歸護。事具百六十六卷至百六十八卷。相，息亮翻。處，昌呂翻。分，扶問翻。</span>凡所徵發，非護書不行。護第屯兵侍衞，盛於宮闕。諸子、僚屬皆貪殘恣橫，<span class="jiazhu">橫，戶孟翻。</span>士民患之。周主深自晦匿，無所關預，人不測其淺深。</p>
<p class="em2 strong">護問稍伯大夫庾季才曰：<span class="yinhao">「比日天道何如？」</span><span class="jiazhu">後周稍伯，蓋<span class="shu-ming">周官</span>稍人之職。<span class="shu-ming">周官</span>稍人，主爲縣師令都鄙丘甸之政。距王城三百里曰稍。杜佑曰：後周地官之屬，有每方稍伯，中大夫。又每遂有小稍伯、稍大夫，皆下大夫。又有小稍伯、稍正，上士、中士。庾季才明於天文，故護問之。稍，所敎翻。比，毗至翻。</span>季才對曰：<span class="yinhao">「荷恩深厚，敢不盡言。頃上台有變，<span class="jiazhu">荷，下可翻。<span class="shu-ming">隋志</span>曰：三台六星，兩兩而居，起文昌，列招搖，三公之位也。西近文昌二星，謂之上台。</span>公宜歸政天子，請老私門。此則享期頤之壽，<span class="jiazhu"><span class="shu-ming">曲禮</span>：百年曰期頤。鄭玄曰：期，猶要也；頤，養也。</span>受旦、奭之美，<span class="jiazhu">周公旦、召公奭。</span>子孫常爲藩屛。<span class="jiazhu">屛，必郢翻。</span>不然，非復所知。」</span><span class="jiazhu">復，扶又翻。</span>護沈吟久之，曰：<span class="yinhao">「吾本志如此，但辭未獲免耳。<span class="jiazhu">沈，持林翻。沈吟者，深味其言，微發於聲而不能自決之貌。</span>公旣爲王官，可依朝例，<span class="jiazhu">朝，直遙翻；下同。</span>無煩別參寡人也。」</span>自是疏之。</p>
<p class="em2 strong">衞公直，帝之母弟也，深昵於護；及沌口之敗，<span class="jiazhu">沌口敗，事見上卷臨海王光大二年。昵，尼質翻。沌，柱兗翻。</span>坐免官，由是怨護，勸帝誅之，冀得其位。帝乃密與直及右宮伯中大夫宇文神舉、內史下大夫太原王軌、右侍上士宇文孝伯謀之。<span class="jiazhu"><span class="shu-ming">周官</span>，宮伯掌王宮宿衞次舍之職事。內史掌詔王爵祿、廢置、殺生、予奪之法，命諸侯、孤、卿、大夫，則策命之。凡四方之事書，內史讀之。後周蓋髣髴其意以置官。至隋諱<span class="yinhao">「忠」</span>字，以中書爲內史，其位任尤重。左、右侍亦倣<span class="shu-ming">周官</span>侍御以置官而刱其名。<span class="shu-ming">五代志</span>：周置左、右宮伯，掌侍衞之禁，各更直於內，小宮伯貳之，臨朝則在前侍之首，行則夾路車左右。中侍，掌御寢之禁；左、右侍，陪中侍之後。左、右前侍，掌御寢南門之左右；左、右後侍，掌寢北門之左右。杜佑曰：周制：宮伯，中大夫，屬天官；內史，屬春官，有中大夫、下大夫。</span>神舉，顯和之子；孝伯，安化公深之子也。<span class="jiazhu">安化公書爵，以別護子深。安化郡，唐之慶州。</span></p>
<p class="em2 strong">帝每於禁中見護，常行家人禮，<span class="jiazhu">以兄弟齒。</span>太后賜護坐，帝立侍於旁。丙辰，護自同州還長安，帝御文安殿見之。因引護入含仁殿謁太后，且謂之曰：<span class="yinhao">「太后春秋高，頗好飲酒，<span class="jiazhu">好，呼到翻。</span>雖屢諫，未蒙垂納。兄今入朝，願更啓請。」</span>因出懷中<span class="shu-ming">酒誥</span>授之，<span class="jiazhu">周成王作<span class="shu-ming">酒誥</span>，戒毋彝酒，毋敢崇飲。</span>曰：<span class="yinhao">「以此諫太后。」</span>護既入，如帝所戒讀<span class="shu-ming">酒誥</span>；未畢，帝以玉珽自後擊之。<span class="jiazhu"><span class="shu-ming">記</span>：天子搢珽。鄭玄曰：珽，亦笏也；珽之言珽然無所屈也。或謂之大圭，長三尺，杼上，終葵首。終葵首者，於杼上又廣其首如椎頭。<span class="shu-ming">隋志</span>：今制，珽長尺二寸，方而不折，以球玉爲之。珽，他頂翻。</span>護踣於地。<span class="jiazhu">踣，蒲北翻。</span>帝令宦者何泉以御刀斫之，泉惶懼，斫不能傷。衞公直匿於戶內，躍出，斬之。時神舉等皆在外，更無知者。<span class="jiazhu">史言周主勇決。</span></p>
<p class="em2 strong">帝召宮伯長孫覽等，告以護已誅，<span class="jiazhu">長，知兩翻。</span>令收護子柱國譚公會、大將軍莒公至、<span class="jiazhu">譚、莒，古國名。</span>崇業公靜、正平公乾嘉<span class="jiazhu">崇業、正平皆郡公。按<span class="shu-ming">隋書·帝紀</span>，隨州有崇業郡，而<span class="shu-ming">志</span>不載。<span class="shu-ming">五代志</span>：絳郡正平縣，舊置正平郡。</span>及其弟乾基、乾光、乾蔚、乾祖、乾威<span class="jiazhu">蔚，紆勿翻。</span>幷柱國北地侯龍恩、龍恩弟大將軍萬壽、<span class="jiazhu">侯，姓也。</span>大將軍劉勇、中外府司錄尹公正、袁傑、<span class="jiazhu">護都督中外，故置中外府，其屬有長史、司馬、司錄。</span>膳部下大夫李安等，於殿中殺之。覽，稚之孫也。<span class="jiazhu">長孫稚著功名於正光、永安之間。</span></p>
<p class="em2 strong">初，護旣殺趙貴等，<span class="jiaozhusup">【章：十二行本「等」下有「諸將多不自安」六字；乙十一行本同；孔本同；張校同。】</span><span class="jiazhu">護殺貴等，事見百六十七卷高祖永定元年。</span>侯龍恩爲護所親，其從弟開府儀同三司植謂龍恩曰：<span class="jiazhu">從，才用翻。</span><span class="yinhao">「主上春秋旣富，安危繫於數公。若多所誅戮以自立威權，豈唯社稷有累卵之危，恐吾宗亦緣此而敗，兄安得知而不言！」</span>龍恩不能從。植又承間言於護曰：<span class="jiazhu">間，古莧翻。</span><span class="yinhao">「公以骨肉之親，當社稷之寄，願推誠王室，擬迹伊、周，則率土幸甚！」</span>護曰：<span class="yinhao">「我誓以身報國，卿豈謂吾有他志邪！」</span><span class="jiazhu">邪，音耶。</span>又聞其先與龍恩言，陰忌之，植以憂卒。<span class="jiazhu">卒，子恤翻。</span>及護敗，龍恩兄弟皆死，高祖以植爲忠，特免其子孫。</p>
<p class="em2 strong">大司馬兼小冢宰、雍州牧齊公憲，素爲護所親任，<span class="jiazhu">雍，於用翻。</span>賞罰之際，皆得參預，權勢頗盛。護欲有所陳，多令憲聞奏，其間或有可不，<span class="jiazhu">不，讀曰否。</span>憲慮主相嫌隙，<span class="jiazhu">相，息亮翻。</span>每曲而暢之，帝亦察其心。及護死，召憲入，憲免冠拜謝；帝慰勉之，使詣護第收兵符及諸文籍。衞公直素忌憲，固請誅之，帝不許。</p>
<p class="em2 strong">護世子訓爲蒲州刺史，是夜，帝遣柱國越公盛乘傳徵訓，至同州，賜死。<span class="jiazhu">自蒲州西南至同州一百三十里，同州西南至長安二百二十五里。傳，張戀翻。</span>昌城公深使突厥未還，<span class="jiazhu">使，疏吏翻。</span>遣開府儀同三司宇文德齎璽書就殺之。護長史代郡叱羅協、<span class="jiazhu">叱羅，虜複姓。魏收<span class="shu-ming">官氏志</span>：拓跋內入諸姓有叱羅氏。協時在同州。璽，斯氏翻。</span>司錄弘農馮遷及所親任者，皆除名。</p>
<p class="em2 strong">丁巳，大赦，改元。<span class="jiazhu">改元建德。</span></p>
<p class="em2 strong">以宇文孝伯爲車騎大將軍，<span class="jiazhu">騎，奇寄翻。</span>與王軌並加開府儀同三司。初，孝伯與帝同日生，太祖愛之，養於第中，幼與帝同學。及卽位，欲引致左右，託言欲與孝伯講習舊經，故護弗之疑也，以爲右侍上士，出入臥內，預聞機務。孝伯爲人，沈正忠諒，<span class="jiazhu">沈，持林翻。</span>朝政得失，外間細事，無不使帝聞之。<span class="jiazhu">朝，直遙翻；下同。</span></p>
<p class="em2 strong">帝閱護書記，有假託符命妄造異謀者；皆坐誅；唯得庾季才書兩紙，盛言緯候災祥，<span class="jiazhu">緯，謂七緯日月五星之行，失行則爲災。候，謂月令七十二候，失節則爲災。緯，于貴翻。</span>宜返政歸權，帝賜季才粟三百石，帛二百段，遷太中大夫。</p>
<p class="em2 strong">癸亥，以尉遲迥爲太師，<span class="jiazhu">尉，紆勿翻。</span>柱國竇熾爲太傅，李穆爲太保，齊公憲爲大冢宰，衞公直爲大司徒，陸通爲大司馬，柱國辛威爲大司寇，趙公招爲大司空。<span class="jiazhu">後周之制：三公九命，六官七命。</span></p>
<p class="em2 strong">時帝始親覽朝政，頗事威刑，雖骨肉無所寬借。齊公憲雖遷冢宰，實奪之權。又謂憲侍讀裴文舉曰：<span class="yinhao">「昔魏末不綱，<span class="jiazhu">後周諸王有侍讀之官。不綱，言人君不能操持大綱，致衆目紊亂。</span>太祖輔政；及周室受命，晉公復執大權；積習生常，愚者謂法應如是。豈有年三十天子而可爲人所制乎！<span class="shu-ming">詩</span>云：『夙夜匪懈，以事一人。』<span class="jiazhu"><span class="shu-ming">詩·大雅·烝民</span>之詩。懈，古隘翻。</span>一人，謂天子耳。卿雖陪侍齊公，不得遽同爲臣，欲死於所事。宜輔以正道，勸以義方，輯睦我君臣，協和我兄弟，勿令自致嫌疑。」</span>文舉咸以白憲，憲指心撫几曰：<span class="yinhao">「吾之夙心，公寧不知！但當盡忠竭節耳，知復何言。」</span><span class="jiazhu">復，扶又翻。</span></p>
<p class="em2 strong">衞公直，性浮詭貪狠，<span class="jiazhu">狠，戶懇翻。</span>意望大冢宰；旣不得，殊怏怏；更請爲大司馬，欲據兵權。帝揣知其意，曰：<span class="yinhao">「汝兄弟長幼有序，豈可返居下列！」</span>由是用爲大司徒。<span class="jiazhu">爲後三年衞公直作亂張本。怏，於兩翻。揣，初委翻。長，知兩翻。</span></p>
<p class="em2 strong"><span class="yinwen">11</span>夏，四月，周遣工部成公建、小禮部辛彥之聘於齊。<span class="jiazhu">杜佑<span class="shu-ming">通典</span>：周制：工部中大夫屬冬官，五命；禮部屬春官，中大夫，五命；小禮部，上士也，三命。</span></p>
<p class="em2 strong"><span class="yinwen">12</span>庚寅，周追尊略陽公爲孝閔皇帝。<span class="jiazhu">廢略陽公事見百六十七卷高祖永定元年。</span></p>
<p class="em2 strong"><span class="yinwen">13</span>癸巳，周立皇子魯公贇爲太子，<span class="jiazhu">贇，於倫翻。</span>大赦。</p>
<p class="em2 strong"><span class="yinwen">14</span>五月，癸卯，王勱卒。<span class="jiazhu">勱，音邁。卒，子恤翻。</span></p>
<p class="em2 strong"><span class="yinwen">15</span>齊尙書右僕射祖珽，勢傾朝野，左丞相咸陽王斛律光惡之，<span class="jiazhu">珽，他鼎翻。朝，直遙翻。惡，烏路翻。</span>遙見，輒罵曰：<span class="yinhao">「多事乞索小人，<span class="jiazhu">乞索，求取也。小人求取無厭，致國家多事。索，山客翻。</span>欲行何計！」</span>又嘗謂諸將曰：<span class="yinhao">「兵<span class="jiaozhusup">【章：十二行本「兵」上有「邊境消息」四字；乙十一行本同；孔本同；張校同。】</span>馬處分，趙令恆與吾輩參論。<span class="jiazhu">趙令，謂趙彥深，爲尙書令，以其官稱之也。處，昌呂翻。分，扶問翻。將，卽亮翻。恆，戶登翻。</span>盲人掌機密以來，<span class="jiazhu">祖珽病盲，故詆之。盲事始上卷臨海王光大元年。</span>全不與吾輩語，正恐誤國家事耳。」</span>光嘗在朝堂垂簾坐，<span class="jiazhu">朝，直遙翻；下同。</span>珽不知，乘馬過其前，光怒曰：<span class="yinhao">「小人乃敢爾！」</span><span class="jiazhu">爾，猶言如此也。</span>後珽在內省，<span class="jiazhu">齊蓋以門下省爲內省。</span>言聲高慢，光適過，聞之，又怒。珽覺之，私賂光從奴問之，<span class="jiazhu">從，才用翻。</span>奴曰：<span class="yinhao">「自公用事，相王每夜抱膝歎曰：『盲人入，國必破矣。』」</span><span class="jiazhu">相，息亮翻。</span></p>
<p class="em2 strong">穆提婆求娶光庶女，不許。齊王賜提婆晉陽田，光言於朝曰：<span class="yinhao">「此田，神武帝以來常種禾，飼馬數千匹，以擬寇敵。<span class="jiazhu">飼，祥吏翻。</span>今賜提婆，無乃闕軍務也！」</span>由是祖、穆皆怨之。</p>
<p class="em2 strong">斛律后無寵，珽因而間之。<span class="jiazhu">間，古莧翻。</span>光弟羨，爲都督、幽州刺史、行臺尙書令，亦善治兵，<span class="jiazhu">治，直之翻。</span>士馬精強，鄣候嚴整，突厥畏之，謂之<span class="yinhao">「南可汗」</span>。<span class="jiazhu">可，從刊入聲。汗，音寒。</span>光長子武都，爲開府儀同三司、梁·兗二州刺史。<span class="jiazhu">長，知兩翻。</span></p>
<p class="em2 strong">光雖貴極人臣，性節儉，不好聲色，<span class="jiazhu">好，呼到翻。</span>罕接賓客，杜絕饋餉，不貪權勢。每朝廷會議，常獨後言，言輒合理。或有表疏，令人執筆，口占之，務從省實。<span class="jiazhu">語省而事實。</span>行兵倣其父金之法，營舍未定，終不入幕；或竟日不坐，身不脫介冑，常爲士卒先。士卒有罪，唯大杖撾背，<span class="jiazhu">撾，側瓜翻。</span>未嘗妄殺，衆皆爭爲之死。<span class="jiazhu">爲，于僞翻。</span>自結髮從軍，未嘗敗北，深爲鄰敵所憚。周勳州刺史韋孝寬<span class="jiazhu">高歡、宇文泰兵爭，泰使韋孝寬守玉壁，歡盡力攻之，不克而歸，遂死。宇文氏於此立勳州以旌其功。其地在隋絳郡稷山縣。</span>密爲謠言曰：<span class="yinhao">「百升飛上天，明月照長安。」</span><span class="jiazhu">上，時掌翻。</span>又曰：<span class="yinhao">「高山不推自崩，<span class="jiazhu">推，吐雷翻。</span>槲木不扶自舉。」</span>令諜人傳之於鄴，<span class="jiazhu">諜，達協翻。</span>鄴中小兒歌之於路。珽因續之曰：<span class="yinhao">「盲老公背受大斧，饒舌老母不得語。」</span><span class="jiazhu">珽，屯鼎翻。今人猶謂多口爲饒舌。</span>使其妻兄鄭道蓋奏之。帝以問珽，珽與陸令萱皆曰：<span class="yinhao">「實聞有之。」</span>珽因解之曰：<span class="yinhao">「百升者，斛也。盲老公，謂臣也，與國同憂。饒舌老母，似謂女侍中陸氏也。且斛律累世大將，明月聲震關西，豐樂威行突厥，<span class="jiazhu">斛律光，字明月；羨，字豐樂。將，卽亮翻。樂，音洛。</span>女爲皇后，男尙公主，謠言甚可畏也。」</span>帝以問韓長鸞，長鸞以爲不可，事遂寢。</p>
<p class="em2 strong">珽又見帝，請間，<span class="jiazhu">間，古莧翻，又音如字。</span>唯何洪珍在側，帝曰：<span class="yinhao">「前得公啓，卽欲施行，長鸞以爲無此理。」</span>珽未對，洪珍進曰：<span class="yinhao">「若本無意則可；旣有此意而不決行，萬一泄露，如何？」</span>帝曰：<span class="yinhao">「洪珍言是也。」</span>然猶未決。會丞相府佐封士讓密啓云：<span class="yinhao">「光前西討還，敕令散兵，光引兵逼帝城，將行不軌，事不果而止。<span class="jiazhu">還，從宣翻，又音如字。令，力丁翻。事見上卷三年。封士讓密啓，亦珽等使之也。</span>家藏弩甲，僮奴千數，每遣使往豐樂、武都所，<span class="jiazhu">使，疏吏翻；下同。</span>陰謀往來。若不早圖，恐事不可測。」</span>帝遂信之，謂何洪珍曰：<span class="yinhao">「人心亦大靈，我前疑其欲反，果然。」</span>帝性怯，恐卽有變，令洪珍馳召祖珽告之：<span class="yinhao">「欲召光，恐其不從命。」</span>珽請：<span class="yinhao">「遣使賜以駿馬，語云：<span class="jiazhu">使，疏吏翻。語，牛倨翻。</span>『明日將遊東山，王可乘此同行。』光必入謝，因而執之。」</span>帝如其言。</p>
<p class="em2 strong">六月，戊辰，光入，至涼風堂，劉桃枝自後撲之，不仆。<span class="jiazhu">撲，弼角翻。</span>顧曰：<span class="yinhao">「桃枝常爲如此事。<span class="jiazhu">齊自文宣以來，每殺諸王大臣，劉桃枝率攘臂爲之，故光云然。</span>我不負國家。」</span>桃枝與三力士以弓弦罥其頸，拉而殺之，<span class="jiazhu">罥，古縣翻。拉，盧合翻。</span>血流於地，剗之，迹終不滅。<span class="jiazhu">剗，初限翻，削也。</span>於是下詔稱其欲反，幷殺其子開府儀同三司世雄、儀同三司恆伽。<span class="jiazhu">齊制：開府儀同三司，從一品；儀同三司，第二品。恆，戶登翻。伽，求加翻。</span></p>
<p class="em2 strong">祖珽使二千石郎邢祖信簿錄光家。<span class="jiazhu">齊制：二千石郎，掌畿外得失等事。</span>珽於都省問所得物，<span class="jiazhu">都省，卽尙書都省。<span class="shu-ming">五代志</span>：後齊制，錄、令、僕射總理六尙書事，謂之都省。</span>祖信曰：<span class="yinhao">「得弓十五，宴射箭百，刀七，賜矟二。」</span><span class="jiazhu">明非私藏兵器。矟，色角翻。</span>珽厲聲曰：<span class="yinhao">「更得何物？」</span>曰：<span class="yinhao">「得棗杖二十束，擬奴僕與人鬬者，不問曲直，卽杖之一百。」</span><span class="jiazhu">棗木堅而密理，可以爲杖。</span>珽大慚，乃下聲曰：<span class="yinhao">「朝廷已加重刑，郎中何宜爲雪！」</span><span class="jiazhu">爲，于僞翻。</span>及出，人尤其抗直，祖信慨然曰：<span class="yinhao">「賢宰相尙死，我何惜餘生！」</span></p>
<p class="em2 strong">齊主遣使就州斬斛律武都，又遣中領軍賀拔伏恩乘驛捕斛律羨，仍以洛州行臺僕射中山獨孤永業代羨，與大將軍鮮于桃枝發定州騎卒續進。<span class="jiazhu">騎，奇寄翻。</span>伏恩等至幽州，門者白：<span class="yinhao">「使人衷甲，<span class="jiazhu">使，疏吏翻；下同。</span>馬有汗，宜閉城門。」</span>羨曰：<span class="yinhao">「敕使豈可疑拒！」</span><span class="jiazhu">敕使，謂使者奉敕而來；至唐時，率以稱宦者。</span>出見之。伏恩執而殺之。初，羨常以盛滿爲懼，表解所職，不許。臨刑，歎曰：<span class="yinhao">「富貴如此，女爲皇后，公主滿家，常使三百兵，何得不敗！」</span>及其五子伏護、世達、世遷、世辨、世酋皆死。<span class="jiazhu">酋，慈由翻。</span></p>
<p class="em2 strong">周主聞光死，爲之大赦。<span class="jiazhu">幸其死也。爲，于僞翻。</span></p>
<p class="em2 strong">祖珽與侍中高元海共執齊政。元海妻，陸令萱之甥也，元海數以令萱密語告珽。<span class="jiazhu">數，所角翻。</span>珽求爲領軍，齊主許之，元海密言於帝曰：<span class="yinhao">「孝徵漢人，<span class="jiazhu">祖珽，字孝徵。</span>兩目又盲，豈可爲領軍！」</span>因言珽與廣寧王孝珩交結，<span class="jiazhu">孝珩，文襄之子，齊主所忌也。珩，戶庚翻。</span>由是中止。珽求見，自辨，<span class="jiazhu">見，賢遍翻。</span>且言：<span class="yinhao">「臣與元海素嫌，必元海譖臣。」</span>帝弱顏，不能諱，以實告之，<span class="jiazhu">見人輒自羞而顏有怩忸者爲弱顏，今人猶有是言。</span>珽因言元海與司農卿尹子華等結爲朋黨。又以元海所泄密語告令萱，令萱怒，出元海爲鄭州刺史。<span class="jiazhu"><span class="shu-ming">地形志</span>：天平初，置潁州，治長社城；武定七年，改鄭州，治潁陰城。周滅齊，改鄭州曰許州，於滎陽置鄭州。</span>子華等皆被黜。<span class="jiazhu">被，皮義翻。</span></p>
<p class="em2 strong">珽自是專主機衡，<span class="jiazhu">尙書職掌機密，任耳銓衡。</span>總知騎兵、外兵事，<span class="jiazhu">後齊制：尙書中郎有中兵、外兵，各分左、右。左外兵掌河南及潼關已東諸州，右外兵掌河北及潼關已西諸州丁帳及發召征兵等事。騎，奇寄翻。</span>內外親戚，皆得顯位。帝常令中要人扶侍出入，<span class="jiazhu">中要人，宦官之親要者。</span>直至永巷，每同御榻論決政事，委任之重，羣臣莫比。</p>
<p class="em2 strong"><span class="yinwen">16</span>秋，七月，遣使如周。<span class="jiazhu">使，疏吏翻；下同。</span></p>
<p class="em2 strong"><span class="yinwen">17</span>八月，庚午，齊廢皇后斛律氏爲庶人。<span class="jiazhu">斛律光旣死，則其女廢矣。</span>以任城王湝爲右丞相，<span class="jiazhu">湝，戶皆翻，又音皆。</span>馮翊王潤爲太尉，蘭陵王長恭爲大司馬，廣寧王孝珩爲大將軍，安德王延宗爲大司徒。</p>
<p class="em2 strong"><span class="yinwen">18</span>齊使領軍封輔相聘于周。<span class="jiazhu">相，息亮翻。</span></p>
<p class="em2 strong"><span class="yinwen">19</span>辛未，周使司城中大夫杜杲來聘。<span class="jiazhu">宋以武公名改司空爲司城，侯國之卿也。後周倣成周之遺制，必不以諸侯之卿名官，蓋髣髴<span class="shu-ming">周官</span>掌固之職。</span>上謂之曰：<span class="yinhao">「若欲合從圖齊，<span class="jiazhu">從，子容翻。</span>宜以樊、鄧見與。」</span>對曰：<span class="yinhao">「合從圖齊，豈弊邑之利！必須城鎭，宜待得之於齊，先索漢南，<span class="jiazhu">索，山客翻。</span>使臣不敢聞命。」</span><span class="jiazhu">使，疏吏翻。</span></p>
<p class="em2 strong"><span class="yinwen">20</span>初，齊胡太后自愧失德，<span class="jiazhu">胡太后失德久矣，事發則見上卷上年。</span>欲求悅於齊主，乃飾其兄長仁之女置宮中，令帝見之，帝果悅，納爲昭儀。<span class="jiazhu">元魏以來，昭儀次於皇后，位視大司馬。</span>及斛律后廢，陸令萱欲立穆夫人；太后欲立胡昭儀，力不能遂，乃卑辭厚禮以求令萱，結爲姊妹。令萱亦以胡昭儀寵幸方隆，不得已，與祖珽白帝立之。戊子，立皇后胡氏。</p>
<p class="em2 strong"><span class="yinwen">21</span>己丑，齊以北平王仁堅爲尙書令，特進許季良爲左僕射，彭城王寶德爲右僕射。</p>
<p class="em2 strong"><span class="yinwen">22</span>癸巳，齊主如晉陽。</p>
<p class="em2 strong"><span class="yinwen">23</span>九月，庚子朔，日有食之。</p>
<p class="em2 strong"><span class="yinwen">24</span>辛亥，大赦。</p>
<p class="em2 strong"><span class="yinwen">25</span>冬，十月，庚午，周詔：<span class="yinhao">「江陵所虜充官口者，悉免爲民。」</span><span class="jiazhu">梁元帝承聖三年，江陵破，士民皆爲魏所虜入關。</span></p>
<p class="em2 strong"><span class="yinwen">26</span>辛未，周遣小匠師楊勰等來聘。<span class="jiazhu">匠師，大司空之屬也。杜佑<span class="shu-ming">通典</span>：周小匠師下大夫，屬冬官，四命。又有上士，三命。勰，音協。</span></p>
<p class="em2 strong"><span class="yinwen">27</span>周綏德公陸通卒。<span class="jiazhu">綏德縣公也。西魏於綏州上縣置綏德縣。卒，子恤翻。</span></p>
<p class="em2 strong"><span class="yinwen">28</span>乙酉，上享太廟。<span class="jiazhu"><span class="shu-ming">五代志</span>：陳立七廟，一歲五祠，春、夏、秋、冬、臘也。每祭，共以一太牢，始祖以三牲首，餘惟骨體而已。</span></p>
<p class="em2 strong"><span class="yinwen">29</span>齊陸令萱欲立穆昭儀爲皇后，私謂齊主曰：<span class="yinhao">「豈有男爲皇太子而身爲婢妾者！」</span>胡后有寵於帝，不可離間，<span class="jiazhu">間，古莧翻。</span>令萱乃使人行厭蠱之術，<span class="jiazhu">厭，一琰翻。</span>旬朔之間，胡后精神恍惚，<span class="jiazhu">恍，呼廣翻。惚，音忽。</span>言笑無恆，帝漸畏而惡之。<span class="jiazhu">恆，戶登翻。惡，烏路翻。</span>令萱一旦忽以皇后服御衣被昭儀，<span class="jiazhu">衣，於旣翻。被，皮義翻。</span>又別造寶帳，爰及枕席器玩，莫非珍奇。坐昭儀於帳中，謂帝曰：<span class="yinhao">「有一聖女出，將大家看之。」</span>及見昭儀，令萱乃曰：<span class="yinhao">「如此人不作皇后，遣何物人作！」</span>帝納其言。</p>
<p class="em2 strong">甲午，立穆氏爲右皇后，以胡氏爲左皇后。</p>
<p class="em2 strong"><span class="yinwen">30</span>十一月，庚戌，周主行如羌橋，<span class="jiazhu">羌橋在長安東，以苻、姚諸羌而得名。</span>集長安以東諸軍都督以上，頒賜有差。乙卯，還宮。以趙公招爲大司馬。壬申，周主如斜谷，<span class="jiazhu">斜，音耶，又似嗟翻。谷，音欲，又古祿翻。</span>集長安已西都<span class="jiaozhusup">【章：十二行本「都」上有「諸軍」二字；乙十一行本同；孔本同。】</span>督已上，頒賜有差。丙戌，還宮。</p>
<p class="em2 strong"><span class="yinwen">31</span>庚寅，周主遊道會苑，以上善殿壯麗，焚之。</p>
<p class="em2 strong"><span class="yinwen">32</span>十二月，辛巳，周主祀南郊。<span class="jiazhu"><span class="shu-ming">五代志</span>曰：後周憲章姬周，祭祀之式，多依<span class="shu-ming">儀禮</span>。南郊，爲方壇於國南五里，其崇一丈二尺，其廣四丈，其壝方百二十步，內壝半之。祭以正月上辛，以始祖獻侯莫那配所感帝靈威仰於其上。</span></p>
<p class="em2 strong"><span class="yinwen">33</span>齊胡后之立，非陸令萱意，令萱一旦於太后前作色而言曰：<span class="yinhao">「何物親姪，作如此語！」</span>太后問其故，令萱曰：<span class="yinhao">「不可道。」</span>固問之，乃曰：<span class="yinhao">「語大家云：<span class="jiazhu">語大，牛倨翻。</span>『太后行多非法，不可以訓。』」</span><span class="jiazhu">行，下孟翻。</span>太后大怒，呼后出，立剃其髮，送還家。<span class="jiazhu">剃，他計翻。</span>辛丑，廢胡后爲庶人。然齊主猶思之，每致物以通意。</p>
<p class="em2 strong">自是令萱與其子侍中穆提婆勢傾內外，賣官鬻獄，聚斂無厭。<span class="jiazhu">斂，力贍翻。厭，一鹽翻。</span>每一賜與，動傾府藏。<span class="jiazhu">藏，徂浪翻。</span>令萱則自太后以下，皆受其指麾；提婆則唐邕之徒，皆重足屛氣；<span class="jiazhu">重，直龍翻。屛，必郢翻。</span>殺生予奪，唯意所欲。</p>
<p class="em2 strong"><span class="yinwen">34</span>乙巳，周以柱國田弘爲大司空。</p>
<p class="em2 strong"><span class="yinwen">35</span>乙卯，周主享太廟。<span class="jiazhu"><span class="shu-ming">五代志</span>：後周思復古之道，右宗廟而左社稷，置太祖之廟幷高祖已下二昭二穆，凡五，親盡則遷。其有德者，謂之祧廟，亦不毀。</span></p>
<p class="em2 strong"><span class="yinwen">36</span>是歲，突厥木杆可汗卒，復捨其子大邏便而立其弟，是爲佗鉢可汗。佗鉢以攝圖爲爾伏可汗，統其東面；又以其弟褥但可汗之子爲步離可汗，居西面。<span class="jiazhu">厥，九勿翻。梁世祖承聖二年，突厥土門可汗卒，捨其子攝圖，立其弟俟斗［斤］，稱爲木杆可汗。褥但旣佗鉢之弟，蓋小可汗也。杆，古按翻。可，從刊入聲。汗，音寒。卒，子恤翻。復，扶又翻。佗，徒何翻。</span>周人與之和親，歲給繒絮錦綵十萬段。<span class="jiazhu">繒，慈陵翻。</span>突厥在長安者，衣錦食肉，常以千數。<span class="jiazhu">衣，於旣翻。</span>齊人亦畏其爲寇，爭厚賂之。佗鉢益驕，謂其下曰：<span class="yinhao">「但使我在南兩兒常孝，何憂於貧！」</span><span class="jiazhu">在南兩兒，謂爾伏、步離二人，所部分西北，皆南近中國。</span></p>
<p class="em2 strong">阿史那后無寵於周主，<span class="jiazhu"><span class="shu-ming">考異</span>曰：<span class="shu-ming">周書</span>曰：<span class="yinhao">「后有姿貌，善容止，周帝甚敬焉。」</span>按房玄齡<span class="shu-ming">唐高祖實錄</span>云：<span class="yinhao">「武帝納突厥女，陋而無寵，太穆皇后勸帝強撫慰之。」</span>今從之。</span>神武公竇毅尙襄陽公主，<span class="jiazhu">神武郡公，拓跋魏置神武郡於尖山。</span>生女尙幼，密言於帝曰：<span class="yinhao">「今齊、陳鼎峙，<span class="jiazhu">齊、陳及周，三國鼎峙。</span>突厥方強，願舅抑情慰撫，以生民爲念！」</span>帝深納之。<span class="jiazhu">此女後適李淵，是爲唐高祖竇皇后。</span></p>
<div class="yeartoc" id="year_toc_573"><p class="strong"><span class="section" id="title-4"><span data-head-description="高宗宣皇帝上之下" data-head-level="h4" data-head-title="太建五年">五年</span></span><span class="biaozhusup" data-rel="">（癸巳、五七三年）</span></p></div>
<p class="em2 strong"><span class="yinwen">1</span>春，正月，癸酉，以吏部尙書沈君理爲右僕射。</p>
<p class="em2 strong"><span class="yinwen">2</span>戊寅，齊以幷省尙書令高阿那肱錄尙書事，總知外兵及內省機密，與侍中城陽王穆提婆、領軍大將軍昌黎王韓長鸞共處衡軸，<span class="jiazhu">處，昌呂翻。車軛曰衡，持輪者曰軸。車非二者不行，故以爲喻。</span>號曰<span class="yinhao">「三貴」</span>，蠹國害民，日月滋甚。<span class="jiazhu">滋，益也。</span></p>
<p class="em2 strong">長鸞弟萬歲，子寶行、寶信，並開府儀同三司，萬歲仍兼侍中，寶行、寶信皆尙公主。每羣臣旦參，<span class="jiazhu">參，朝參也。</span>帝常先引長鸞顧訪，出後，方引奏事官。若不視事，內省有急奏事，皆附長鸞奏聞，軍國要密，無不經手。尤疾士人，朝夕宴私，唯事譖訴。常帶刀走馬，未嘗安行，瞋目張拳，<span class="jiazhu">瞋，昌眞翻。</span>有噉人之勢。朝士咨事，莫敢仰視，動致呵叱。每罵云：<span class="yinhao">「漢狗大不可耐，唯須殺之！」</span><span class="jiazhu">呵，虎何翻。叱，昌栗翻。耐，奴代翻。</span></p>
<p class="em2 strong"><span class="yinwen">3</span>庚辰，齊遣崔象來聘。</p>
<p class="em2 strong"><span class="yinwen">4</span>辛巳，上祀南郊；甲午，享太廟；二月，辛丑，祀明堂。</p>
<p class="em2 strong"><span class="yinwen">5</span>乙巳，齊立右皇后穆氏爲皇后。穆后母名輕霄，本穆氏之婢也，面有黥字。<span class="jiazhu"><span class="shu-ming">北史</span>：輕霄本穆子倫婢，轉入宋欽道家。欽道之婦妬輕霄，黥其面爲<span class="yinhao">「宋」</span>字，姦私而生此女，莫知其姓。</span>后旣以陸令萱爲母，穆提婆爲外家，號令萱曰<span class="yinhao">「太姬」</span>。太姬者，齊皇后母號也，視一品，班在長公主上。<span class="jiazhu">長，知兩翻。</span>由是不復問輕霄。<span class="jiazhu">復，扶又翻。</span>輕霄自療面，欲求見后，太姬使禁掌之，竟不得見。</p>
<p class="em2 strong">齊主頗好文學。<span class="jiazhu">好，呼到翻。</span>丙午，祖珽奏置文林館，多引文學之士以充之，謂之待詔；以中書侍郎博陵李德林、黃門侍郎琅邪顏之推同判館事，又命共撰<span class="shu-ming">修文殿御覽</span>。<span class="jiazhu">齊大統中，毀東宮，起修文等殿。撰，士免翻。</span></p>
<p class="em2 strong"><span class="yinwen">6</span>甲寅，周太子贇巡省西土。<span class="jiazhu">省，悉景翻。</span></p>
<p class="em2 strong"><span class="yinwen">7</span>乙卯，齊以北平王堅錄尙書事。<span class="jiazhu">按上年秋八月，齊以北平王仁堅錄尙書事，此恐逸<span class="yinhao">「仁」</span>字。</span>丁巳，齊主如晉陽。</p>
<p class="em2 strong"><span class="yinwen">8</span>壬戌，周遣司會侯莫陳凱等聘於齊。<span class="jiazhu"><span class="shu-ming">周官</span>司會屬冢宰。鄭玄曰：會，大計也。司會主天下之大計，計官之長，若今尙書。後周司會屬天官，中大夫也。會，工外翻。</span></p>
<p class="em2 strong"><span class="yinwen">9</span>庚辰，齊主還鄴。</p>
<p class="em2 strong"><span class="yinwen">10</span>三月，己卯，周太子於岐州獲二白鹿以獻，<span class="jiazhu">因巡省而獲白鹿。</span>周主詔曰：<span class="yinhao">「在德不在瑞。」</span></p>
<p class="em2 strong"><span class="yinwen">11</span>帝謀伐齊，公卿各有異同，唯鎭前將軍吳明徹決策請行。<span class="jiazhu">梁武帝置八鎭將軍，東、西、南、北止施在外，左、右、前、後止施在內。</span>帝謂公卿曰：<span class="yinhao">「朕意已決，卿可共舉元帥。」</span><span class="jiazhu">帥，所類翻。</span>衆議以中權將軍淳于量位重，共署推之。<span class="jiazhu">梁置四中將軍，與八鎭將軍同擬官品第二。然四中班四征之上，八鎭班四征之下，故以量位爲重。</span>尙書左僕射徐陵獨曰：<span class="yinhao">「吳明徹家在淮左，<span class="jiazhu">吳明徹，秦郡人。</span>悉彼風俗；將略人才，當今亦無過者。」</span><span class="jiazhu">將，卽亮翻；下同。</span>都官尙書河東裴忌曰：<span class="yinhao">「臣同徐僕射。」</span>陵應聲曰：<span class="yinhao">「非但明徹良將，裴忌卽良副也。」</span>壬午，分命衆軍，以明徹都督征討諸軍事，忌監軍事，<span class="jiazhu">將，卽亮翻。監，工銜翻。</span>統衆十萬伐齊。明徹出秦郡，都督黃法𣰋出歷陽。<span class="jiazhu">𣰋，巨俱翻。</span></p>
<p class="em2 strong"><span class="yinwen">12</span>夏，四月，己亥，周主享太廟。</p>
<p class="em2 strong"><span class="yinwen">13</span>癸卯，前巴州刺史魯廣達與齊師戰于大峴，破之。<span class="jiazhu">梁置巴州於巴陵。此大峴在合肥之南，歷陽之北。峴，戶典翻。</span></p>
<p class="em2 strong"><span class="yinwen">14</span>戊申，齊以蘭陵王長恭爲太保，南陽王綽爲大司馬，安德王延宗爲太尉，武興王普爲司徒，開府儀同三司宜陽王趙彥深爲司空。</p>
<p class="em2 strong"><span class="yinwen">15</span>齊人於秦郡置秦州，州前江浦通涂水，<span class="jiazhu">今眞州閘卽其地。涂，讀曰滁。</span>齊人以大木爲栅於水中。辛亥，吳明徹遣豫章內史程文季將驍勇拔其栅，克之。<span class="jiazhu">將，卽亮翻，又音如字，領也。驍，堅堯翻。</span>文季，靈洗之子也。<span class="jiazhu">梁、陳之間，程靈洗以勇鳴。</span></p>
<p class="em2 strong">齊人議禦陳師，開府儀同三司王紘曰：<span class="yinhao">「官軍比屢失利，人情騷動。<span class="jiazhu">考之史，比年以來，齊師未嘗失利，蓋爭宜陽、汾北，周、齊更勝迭負，周師雖退，齊師亦疲也。比，毗至翻。</span>若復出頓江、淮，恐北狄、西寇，乘弊而來。<span class="jiaozhusup">【章：十二行本「來」下有「則世事去矣」五字；乙十一行本同；孔本同；張校同。】</span><span class="jiazhu">復，扶又翻。北狄，謂突厥；西寇，謂周。</span>莫若薄賦省傜，息民養士，使朝廷輯睦，遐邇歸心。天下皆當肅清，豈直陳氏而已。」</span>不從。遣軍救歷陽，<span class="jiazhu"><span class="shu-ming">考異</span>曰：<span class="shu-ming">陳書·帝紀</span>云：<span class="yinhao">「齊遣兵十萬救歷陽。」</span><span class="shu-ming">黃法𣰋傳</span>云：<span class="yinhao">「步騎五萬援歷陽。」</span><span class="shu-ming">蕭摩訶傳</span>云：<span class="yinhao">「尉破胡等帥衆十萬來援。」</span>按源文宗之語，恐無此數。今不取。</span>庚申，黃法𣰋擊破之。又遣開府儀同三司尉破胡、長孫洪略救秦州。<span class="jiazhu">尉，紆勿翻。</span></p>
<p class="em2 strong">趙彥深私問計於祕書監源文宗曰：<span class="yinhao">「吳賊侏張，遂至於此。<span class="jiazhu">侏，舊音張流切，蓋因<span class="shu-ming">書</span><span class="yinhao">「譸張爲幻」</span>，<span class="shu-ming">爾雅</span><span class="yinhao">「譸」</span>作<span class="yinhao">「侜」</span>，遂有此音。按<span class="shu-ming">類篇</span>：侏，音張流切，其義華也。<span class="shu-ming">書</span>所謂侜張，其義誕也。以文理求之，皆於此不近，姑闕之以待知者。</span>弟往爲秦、涇刺史，<span class="jiazhu">齊置秦州於秦郡，涇州於石梁。</span>悉江、淮間情事，今何術以禦之？」</span>文宗曰：<span class="yinhao">「朝廷精兵，必不肯多付諸將；<span class="jiazhu">將，卽亮翻。</span>數千已下，適足爲吳人之餌。尉破胡人品，王之所知，<span class="jiazhu">彥深封宜陽王，故稱之。</span>敗績之事，匪朝伊夕。國家待遇淮南，失之同於蒿箭。<span class="jiazhu">唐高祖遣李密徇山東，廷臣多諫。帝曰：<span class="yinhao">「如以蒿箭射蒿中耳。」</span>言不足惜也。乃知此語之來久矣。</span>如文宗計者，不過專委王琳，招募淮南三四萬人，風俗相通，能得死力；兼令舊將將兵屯於淮北。<span class="jiaozhusup">【章：十二行本「北」下有「足以固守」四字；乙十一行本同；孔本同；張校同。】</span><span class="jiazhu">將，卽亮翻。</span>且琳之於頊，必不肯北面事之，明矣。竊謂此計之上者。若不推赤心於琳，更遣餘人掣肘，<span class="jiazhu">宓子賤爲單父宰，言於魯君，請與二吏俱至邑，使二吏書而掣其肘，書不工，輒怒之。吏不能堪，歸以告魯君。魯君曰：<span class="yinhao">「是慮我掣其肘耳。」</span>宓賤是以能爲單父。後之言<span class="yinhao">「掣肘」</span>者本此。掣，昌列翻。</span>復成速禍，彌不可爲。」</span><span class="jiazhu">是役卒如文宗之言。復，扶又翻。</span>彥深歎曰：<span class="yinhao">「弟此策誠足制勝千里，但口舌爭之十日，已不見從。時事至此，安可盡言！」</span>因相顧流涕。文宗名彪，以字行，子恭之子也。<span class="jiazhu">源子恭以幹用稱於熙平、永安之間。</span></p>
<p class="em2 strong">文宗子師爲左外兵郎中，攝祠部，嘗白高阿那肱：<span class="yinhao">「龍見當雩。」</span>阿那肱驚曰：<span class="yinhao">「何處龍見？其色如何？」</span>師曰：<span class="yinhao">「龍星初見，禮當雩祭，非眞龍也。」</span>阿那肱怒曰：<span class="yinhao">「漢兒多事，強知星宿！」</span>遂不祭。師出，竊歎曰：<span class="yinhao">「禮旣廢矣，齊能久乎！」</span><span class="jiazhu">見，賢遍翻。強，其兩翻。<span class="shu-ming">春秋左氏傳</span>曰：龍見而雩。杜預<span class="shu-ming">註</span>云：龍見建巳之月，蒼龍宿之體，昏見東方，萬物始盛，待雨而大，故祭天，遠爲百穀祈甘雨。鄭玄曰：雩，吁嗟求雨之祭。孔穎達曰：天之四方，皆有七宿，各成一形：東方成龍形，西方成虎形，皆南首而北尾；南方成鳥形，北方成龜形，皆西首而東尾。<span class="shu-ming">五代志</span>：後齊以孟夏龍見而雩，祭太微五精帝於夏郊之東，爲圓壇於其上，祈穀實，以顯祖文宣帝配。<span class="shu-ming">通鑑</span>言國之將亡，其禮先亡。諸源本出於鮮卑禿髮，高氏生長於鮮卑，自命爲鮮卑，未嘗以爲諱，鮮卑遂自謂貴種，率謂華人爲漢兒，率侮詬之。諸源世仕魏朝，貴顯習知典禮，遂有雩祭之請，冀以取重，乃以取詬。<span class="shu-ming">通鑑</span>詳書之，又一嘅也。因源文宗不敢盡言，併及其子竊歎之事。</span></p>
<p class="em2 strong">齊師選長大有膂力者爲前隊，又有蒼頭、犀角、大力，其鋒甚銳，又有西域胡，善射，弦無虛發，衆軍尤憚之。辛酉，戰于呂梁。<span class="jiazhu">呂梁在彭城，疑此卽石梁。</span>將戰，吳明徹謂巴山太守蕭摩訶曰：<span class="yinhao">「若殪此胡，<span class="jiazhu">守，式又翻。殪，一計翻。</span>則彼軍奪氣，君才不減關羽矣。」</span>摩訶曰：<span class="yinhao">「願示其狀，當爲公取之。」</span><span class="jiazhu">爲，于僞翻。</span>明徹乃召降人有識胡者，使指示之，自酌酒以飲摩訶。<span class="jiazhu">降，戶江翻。飲，於禁翻。</span>摩訶飲畢，馳馬衝齊軍。胡挺身出陳十餘步，<span class="jiazhu">陳，讀曰陣。</span>彀弓未發，摩訶遙擲銑鋧，<span class="jiazhu">銑，蘇典翻。鋧，他典翻。<span class="shu-ming">類篇</span>曰：銑鋧，小鑿也。</span>正中其額，應手而仆。<span class="jiazhu">中，竹仲翻。</span>齊軍大力十餘人出戰，摩訶又斬之。於是齊軍大敗，尉破胡走，<span class="jiazhu"><span class="shu-ming">考異</span>曰：<span class="shu-ming">北齊書</span>，破胡敗在五月。今從<span class="shu-ming">齊［陳］書</span>。</span>長孫洪略戰死。</p>
<p class="em2 strong">破胡之出師也，齊人使侍中王琳與之俱。琳謂破胡曰：<span class="yinhao">「吳兵甚銳，宜以長策制之，愼勿輕鬬！」</span>破胡不從而敗。琳單騎僅免，<span class="jiazhu">騎，奇寄翻。</span>還，至彭城，齊人卽使之赴壽陽召募以拒陳師，復以慮潛爲揚州道行臺尙書。<span class="jiazhu">復，扶又翻。慮潛在壽陽，與王琳不協，事見一百六十八卷世祖天嘉二年。</span></p>
<p class="em2 strong">甲子，南譙太守徐槾克石梁城。<span class="jiazhu">槾，謨干翻。<span class="shu-ming">五代志</span>：石梁在江都郡永福縣，齊置涇州於此。</span>五月，己巳，瓦梁城降。<span class="jiazhu">以<span class="shu-ming">五代志</span>考之，瓦梁城當在江都郡六合縣界。</span>癸酉，陽平郡降。<span class="jiazhu">以<span class="shu-ming">地形志</span>考之，梁置淮州，治淮陰城，其屬有陽平郡，治陽平城，其地當在淮陰城西。</span>甲戌，徐槾克廬江城。<span class="jiazhu">按<span class="shu-ming">地形志</span>，梁置廬江郡，治潛縣。潛縣今屬無爲軍界，徐槾之師蓋漸西向。</span>歷陽窘蹙乞降，黃法𣰋緩之，則又拒守。法𣰋怒，帥卒急攻，<span class="jiazhu">帥，讀曰率。</span>丙子，克之，盡殺戍卒。進軍合肥，合肥望旗請降，法𣰋禁侵掠，撫勞戍卒，<span class="jiazhu">勞，力到翻。</span>與之盟而縱之。</p>
<p class="em2 strong"><span class="yinwen">16</span>丁丑，周以柱國侯莫陳瓊爲大宗伯，滎陽公司馬消難爲大司寇，<span class="jiazhu">難，乃旦翻。</span>江陵總管陸騰爲大司空。瓊，崇之弟也。<span class="jiazhu">侯莫陳崇，八柱國之一也。</span></p>
<p class="em2 strong"><span class="yinwen">17</span>己卯，齊北高唐郡降。<span class="jiazhu"><span class="shu-ming">五代志</span>：同安郡宿松縣，梁置高唐郡。降，戶江翻。</span>辛巳，詔南豫州刺史黃法𣰋<span class="jiazhu">𣰋，巨俱翻。</span>徙鎭歷陽。<span class="jiazhu">晉氏南渡，豫部殲覆，刺史祖約自譙城退屯壽春。咸和間，庾亮治蕪湖。咸康間，毛寶治邾城。永和初，趙胤鎭牛渚。二年，謝尙鎭蕪湖，四年，進壽春，九年，鎭歷陽，十一年，進馬頭。寧康初，桓沖戍姑孰。宋永初中，分淮東爲南豫州，治歷陽，淮西爲豫州。泰始中，淮西陷沒，以揚州之淮南、宣城爲南豫州，治宣城，蕭齊治姑孰。梁武佳兵，治無定所。侯景之亂，江、淮之地皆歸高齊。陳治宣城，今復歷陽，命徙鎭焉。</span>乙酉，南齊昌太守黃詠克齊昌外城。<span class="jiazhu"><span class="shu-ming">五代志</span>：蘄春郡蘄春縣，舊曰蘄陽，梁改蘄水，後齊改曰齊昌，置齊昌郡。守，式又翻。</span>丙戌，廬陵內史任忠軍于東關，克其東、西二城，<span class="jiazhu">東關東、西二城，吳諸葛恪所築也。任，音壬。</span>進克蘄城；<span class="jiazhu"><span class="shu-ming">五代志</span>：廬江郡襄安縣，梁曰蘄。蘄，居衣翻，又音其。</span>戊子，又克譙郡城。<span class="jiazhu">此<span class="shu-ming">地形志</span>合州之南譙郡城也，亦在蘄縣界。</span>秦州城降。<span class="jiazhu">自四月辛亥拔秦州水栅，至是三十八日，州城始降。</span>癸巳，瓜步、胡墅二城降。<span class="jiazhu">二城皆在六合縣界，臨江。降，戶江翻。</span>帝以秦郡，吳明徹之鄕里，詔具太牢，令拜祠上冢，<span class="jiazhu">上，時掌翻。</span>文武羽儀甚盛，鄕人榮之。</p>
<p class="em2 strong"><span class="yinwen">18</span>齊自和士開用事以來，政體隳紊。<span class="jiazhu">和士開用事，始一百六十九卷世祖天嘉四年。隳，音揮。紊，扶問翻。</span>及祖珽執政，頗收舉才望，內外稱美。珽復欲增損政務，沙汰人物，<span class="jiazhu">汰，音太。</span>官號服章，並依故事。又欲黜諸閹豎及羣小輩，爲致治之方，<span class="jiazhu">豎，臣庾翻，童僕未冠者也，又音樹。治，直之翻。</span>陸令萱、穆提婆議頗同異。珽乃諷御史中丞麗伯律，令劾主書王子沖納賂。<span class="jiazhu">麗，姓，伯律，名。<span class="shu-ming">姓苑</span>有麗姓。後齊制：中書省有舍人、主書各十人。劾，戶槪翻，又戶得翻。</span>知其事連提婆，欲使贓罪相及，望因此幷坐及令萱。猶恐齊主溺於近習，<span class="jiazhu">溺，奴狄翻。</span>欲引后黨爲援，乃請以胡后兄君瑜爲侍中、中領軍；又徵君瑜兄梁州刺史君璧，<span class="jiazhu">元魏置梁州於大梁城。</span>欲以爲御史中丞。令萱聞而懷怒，百方排毀，出君瑜爲金紫光祿大夫，解中領軍；<span class="jiazhu">出者，自內省出就朝列。金紫光祿大夫，本晉之左、右光祿大夫，假金章紫綬，後遂於左、右光祿大夫之下又置金紫光祿大夫，而光祿大夫假銀印青綬者，爲銀青光祿大夫。後齊制：金紫光祿大夫從二品，中領軍第三品。君瑜旣解中領軍，有品秩而無職事。</span>君璧還鎭梁州。胡后之廢，頗亦由此。釋王子沖不問。</p>
<p class="em2 strong">珽日以益疎，諸宦者更共譖之。帝以問陸令萱，令萱憫默不對，<span class="jiazhu">憫默，憂而不敢言之貌。</span>三問，乃下牀拜曰：<span class="yinhao">「老婢應死。<span class="jiazhu">言其罪應死也。</span>老婢始聞和士開言孝徵多才博學，意謂善人，故舉之。比來觀之，<span class="jiazhu">比，毗至翻。</span>大是姦臣。人寔難知，老婢應死。」</span>帝令韓長鸞檢按。<span class="jiazhu">檢，察也，搜也，校也，舉也。按，考驗也，亦舉也。</span>長鸞素惡珽，<span class="jiazhu">惡，烏路翻。</span>得其詐出敕受賜等十餘事。帝以嘗與之重誓，故不殺，解珽侍中、僕射，出爲北徐州刺史。<span class="jiazhu"><span class="shu-ming">五代志</span>：琅邪郡，舊置北徐州。</span>珽求見帝，長鸞不許，遣人推出柏閤，<span class="jiazhu">見，賢遍翻。推，吐雷翻。</span>珽坐，不肯行，長鸞令牽曳而出。</p>
<p class="em2 strong">癸巳，齊以領軍穆提婆爲尙書左僕射，侍中、中書監段孝言爲右僕射。孝言韶之弟也。<span class="jiazhu">段韶歷事高氏，五世著忠孝，戰功爲多。</span>初，祖珽執政，引孝言爲助，除吏部尙書。孝言凡所進擢，非賄則舊，求仕者或於廣會膝行跪伏，公自陳請，孝言顏色揚揚，以爲己任，隨事酬許。將作丞崔成忽於衆中抗言曰：<span class="yinhao">「尙書，天下尙書，豈獨段家尙書也！」</span>孝言無辭以應，唯厲色遣下而已。旣而與韓長鸞共搆祖珽，逐而代之。</p>
<p class="em2 strong"><span class="yinwen">19</span>齊蘭陵武王長恭，貌美而勇，以邙山之捷，威名大盛，<span class="jiazhu"><span class="shu-ming">考異</span>曰：<span class="shu-ming">北齊書</span>：<span class="yinhao">「長恭與周戰於邙山。後主謂曰：『入陳太深，失利悔無所及。』對曰：『家事親切，不覺遂然。』帝嫌其稱『家事』，遂忌之。」</span>按邙山之戰在河清三年，後主時年九歲，尙未卽位，何得有此問！且稱<span class="yinhao">「家事」</span>亦何足致忌！今不取。</span>武士歌之，爲<span class="shu-ming">蘭陵王入陳曲</span>，<span class="jiazhu">杜佑曰：北齊蘭陵王長恭，才武而貌美，常著假面以對敵。嘗擊周師金墉城下，勇冠三軍。齊人壯之，作此舞，以效其指麾擊刺之容，謂之<span class="shu-ming">蘭陵王入陳曲</span>。</span>齊主忌之。及代段韶督諸軍攻定陽，頗務聚斂，<span class="jiazhu">邙山之捷見一百六十九卷世祖天嘉五年。攻定陽見上卷太建三年。陳，讀曰陣。斂，力贍翻。</span>其所親尉相願<span class="jiazhu">尉，紆勿翻。</span>問之曰：<span class="yinhao">「王受朝寄，何得如此？」</span><span class="jiazhu">朝，直遙翻。</span>長恭未應。相願曰：<span class="yinhao">「豈非以邙山之捷，欲自穢乎？」</span>長恭曰：<span class="yinhao">「然。」</span>相願曰：<span class="yinhao">「朝廷若忌王，卽當用此爲罪，無乃避禍而更速之乎！」</span>長恭涕泣前膝問計，<span class="jiazhu">俯身而問，膝前於席，故曰前膝。</span>相願曰：<span class="yinhao">「王前旣有功，今復告捷，<span class="jiazhu">復，扶又翻。</span>威聲太重。宜屬疾在家，<span class="jiazhu">屬，之欲翻。</span>勿預時事。」</span>長恭然其言，未能退。及江、淮用兵，恐復爲將，<span class="jiazhu">復，扶又翻。將，息亮翻。</span>歎曰：<span class="yinhao">「我去年面腫，今何不發！」</span>自是有疾不療。齊主遣使酖殺之。<span class="jiazhu">療，力弔翻。使，疏吏翻。</span></p>
<p class="em2 strong"><span class="yinwen">20</span>六月，<span class="jiaozhusup">【章：十二行本「月」下有「庚子」二字；乙十一行本同；孔本同；張校同。】</span>郢州刺史李綜克灄口城。<span class="jiazhu"><span class="shu-ming">水經註</span>：江水逕魯山南，左得湖口水，又東合灄口水，水上承沔水於安陸縣而東，逕灄陽縣北，東南注于江。灄，書涉翻。</span>乙巳，任忠克合州外城。<span class="jiazhu">按<span class="shu-ming">地形志</span>及<span class="shu-ming">五代志</span>，皆云合州治合肥。合肥前已降黃法𣰋，今任忠又克合州外城，何也？當考。</span>庚戌，淮陽、沭陽郡皆棄城走。<span class="jiazhu"><span class="shu-ming">五代志</span>：梁置淮陽郡於下邳郡之淮陽縣，又置潼陽郡於東海郡之沭陽縣，東魏改曰沭陽郡。沭，食聿翻。</span></p>
<p class="em2 strong"><span class="yinwen">21</span>壬子，周皇孫衍生。</p>
<p class="em2 strong"><span class="yinwen">22</span>齊主遊南苑，從官賜死者六十人。<span class="jiazhu">史言齊主淫刑以逞。從，才用翻。</span>以高阿那肱爲司徒。</p>
<p class="em2 strong"><span class="yinwen">23</span>癸丑，程文季攻齊涇州，拔之。<span class="jiazhu">按齊涇州治石梁，是年四月，徐槾已克石梁城。</span>乙卯，宣毅司馬湛陀克新蔡城。<span class="jiazhu">梁置鎭兵、翊師、宣惠、宣毅四將軍，代舊四中郎將，蓋皆有長史、司馬。湛，姓；陀，名。後漢有大司農湛重。<span class="shu-ming">五代志</span>：廬江郡淠水縣，弋陽郡定城縣、殷城縣，皆有梁所置新蔡郡。又，固始縣有後齊所置新蔡郡，未知孰是。湛，徒減翻。陀，徒何翻。</span></p>
<p class="em2 strong"><span class="yinwen">24</span>丙辰，齊使開府儀同三司王紘聘於周。</p>
<p class="em2 strong"><span class="yinwen">25</span>癸亥，黃法𣰋克合州。<span class="jiazhu">以此觀之，則前請降者，合肥戍卒也。𣰋，巨俱翻。</span>吳明徹進攻仁州，<span class="jiazhu"><span class="shu-ming">地形志</span>：梁置仁州，治赤坎城，蓋在山陽縣界。</span>甲子，克之。</p>
<p class="em2 strong"><span class="yinwen">26</span>治明堂。<span class="jiazhu"><span class="shu-ming">五代志</span>：陳制：明堂殿屋十二間，中央六間，安六座，四方帝各依其方，黃帝居坤維。治，直之翻。</span></p>
<p class="em2 strong"><span class="yinwen">27</span>秋，七月，戊辰，齊遣尙書左丞陸騫將兵二萬救齊昌，出自巴、蘄，<span class="jiazhu">出自巴水、蘄水之間也。將，卽亮翻。蘄，音機，又音祁。</span>遇西陽太守汝南周炅。<span class="jiazhu">西陽郡在黃岡縣界。炅，枯迥翻，又古惠翻。</span>炅留羸弱，設疑兵以當之，身帥精銳，由間道邀其後，大破之。<span class="jiazhu">羸，倫爲翻。帥，讀曰率。間，古莧翻。</span>己巳，征北大將軍吳明徹軍至峽口，克其北岸城；南岸守者棄城走。<span class="jiazhu">峽口，峽石口也。夾岸築兩城以扼淮流。吳明徹以功進律，自從二品升第二品。</span>周炅克巴州。<span class="jiazhu">後齊置巴州於黃岡。</span>淮北、絳城及穀陽士民，並殺其戍主，以城降。<span class="jiazhu">絳城蓋虹縣城，音同而字異耳。<span class="shu-ming">五代志</span>：彭城郡穀陽縣，後齊置穀陽郡。</span></p>
<p class="em2 strong">齊巴陵王王琳與揚州刺史王貴顯保壽陽外郭，吳明徹以琳初入，衆心未固，丙戌，乘夜攻之，城潰。齊兵退據相國城及金城。<span class="jiazhu">二城皆在壽陽城中。相國城，劉裕伐長安所築，故名。金城，壽陽中城也。自晉以來，率謂中城爲金城。</span></p>
<p class="em2 strong">八月，乙未，山陽城降。<span class="jiazhu"><span class="shu-ming">五代志</span>：江都郡山陽縣，舊置山陽郡。</span>壬寅，盱眙城降。<span class="jiazhu">盱眙縣亦屬江都，舊置盱眙郡。盱眙，音吁怡。</span>壬子，戎昭將軍徐敬辯克海安城。<span class="jiazhu">陳制：戎昭將軍，品第八，秩六百石。海安城，在海陵縣東，今爲海安鎭。</span>青州東海城降。<span class="jiazhu">東海郡，梁置南、北二青州，今朐山縣。</span>戊午，平固侯敬泰等克晉州。<span class="jiazhu">平固縣，沈約<span class="shu-ming">志</span>：屬南康郡，吳立，曰平陽，晉武帝太康元年更名。<span class="shu-ming">五代志</span>：同安郡，梁置晉州，因晉熙以爲名。</span>九月，甲子，陽平城降，<span class="jiazhu"><span class="shu-ming">五代志</span>：江都郡安宜縣，梁置陽平郡。</span>王申，高陽太守沈善慶克馬頭城。<span class="jiazhu"><span class="shu-ming">五代志</span>：鍾離郡塗山縣，古當塗地，後齊置馬頭郡。</span>甲戌，齊安城降。<span class="jiazhu"><span class="shu-ming">五代志</span>：永安郡黃岡縣，後齊置齊安郡。</span>丙子，左衞將軍樊毅克廣陵楚子城。<span class="jiazhu">此廣陵非江都之廣陵。按魏太和中，蠻帥田益宗納土於魏，魏爲立東豫州，治廣陵城。<span class="shu-ming">五代志</span>：汝南郡新息縣，魏置東豫州。則此廣陵乃新息之廣陵也。又，梁武帝置楚州於汝南郡之城陽縣，治楚城，卽楚子城也。<span class="shu-ming">水經</span>：淮水先過城陽縣而後過新息縣，則知廣陵城與楚子城相近。</span></p>
<p class="em2 strong"><span class="yinwen">28</span>壬午，周太子贇納妃楊氏。妃，大將軍隨公堅之女也。<span class="jiazhu">爲楊堅由后父而篡周張本。</span></p>
<p class="em2 strong">太子好昵近小人，<span class="jiazhu">好，呼到翻。昵，尼質翻。近，其靳翻。</span>左宮正宇文孝伯言於周主曰：<span class="yinhao">「皇太子四海所屬，<span class="jiazhu">屬，之欲翻。</span>而德聲未聞，臣忝宮官，實當其責。且春秋尙少，<span class="jiazhu">少，詩照翻。</span>志業未成，請妙選正人，爲其師友，調護聖質，猶望日就月將。<span class="jiazhu">就，從也；將，行也；從事於學，將以行之也。鄭玄曰：日就月將，言當習之以積。</span>如或不然，悔無及矣。」</span>帝斂容曰：<span class="yinhao">「卿世載鯁直，<span class="jiazhu">鯁，古杏翻。毛晃曰：鯁，魚骨，又骨不下咽。世謂謇諤者爲骨鯁，謂直言難受，如骨之咈咽也。</span>竭誠所事。觀卿此言，有家風矣。」</span>孝伯拜謝曰：<span class="yinhao">「非言之難，受之難也。」</span>帝曰：<span class="yinhao">「正人豈復過卿！」</span><span class="jiazhu">復，扶又翻。</span>於是以尉遲運爲右宮正。運，迥之弟子也。<span class="jiazhu">尉，紆勿翻。</span></p>
<p class="em2 strong">帝嘗問萬年縣丞南陽樂運曰：<span class="yinhao">「卿言太子何如人？」</span>對曰：<span class="yinhao">「中人。」</span>帝顧謂齊公憲曰：<span class="yinhao">「百官佞我，皆稱太子聰明睿智。唯運所言忠直耳。」</span>因問運中人之狀。對曰：<span class="yinhao">「如齊桓公是也：管仲相之則霸，豎貂輔之則亂，<span class="jiazhu">相，息亮翻。</span>可與爲善，可與爲惡。」</span>帝曰：<span class="yinhao">「我知之矣。」</span>乃妙選宮官以輔之，仍擢運爲京兆丞。<span class="jiazhu">由赤縣丞擢京郡丞。</span>太子聞之，意甚不悅。</p>
<p class="em2 strong"><span class="yinwen">29</span>癸未，沈君理卒。<span class="jiazhu">卒，子恤翻。</span></p>
<p class="em2 strong"><span class="yinwen">30</span>壬辰晦，前鄱陽內史魯天念克黃城。<span class="jiazhu"><span class="shu-ming">地形志</span>，譙州下蔡郡有黃城縣。按東魏置譙州於渦陽，則黃城亦其屬縣也。蓋下蔡在淮北，而黃城在壽陽西。<span class="shu-ming">水經註</span>：柴水東逕黃城西，故弋陽縣也。城內二城，西卽黃城也。柴水東北入于淮，謂之淮口。</span>甲<span class="jiaozhusup">【章：十二行本「甲」上有「冬十月」三字；乙十一行本同；孔本同。】</span>午，郭默城降。<span class="jiazhu">晉氏不競，劉、石強盛；郭默轉徙而南，築城以自保，故有其名。</span></p>
<p class="em2 strong"><span class="yinwen">31</span>己亥，以特進領國子祭酒周弘正爲尙書右僕射。</p>
<p class="em2 strong"><span class="yinwen">32</span>齊國子祭酒張雕，以經授齊主爲侍讀，帝甚重之。雕與寵胡何洪珍相結，穆提婆、韓長鸞等惡之。<span class="jiazhu">惡，烏路翻。</span>洪珍薦雕爲侍中，加開府儀同三司，奏度支事，<span class="jiazhu">度，徒洛翻。後齊六尙書，度支其一也，統度支、倉部、左戶、右戶、金部、庫部六曹。凡度支事，雕以奏聞。</span>大爲帝所委信，常呼<span class="yinhao">「博士」</span>。雕自以出於微賤，致位大臣，欲立效以報恩，論議抑揚，無所回避，省宮掖不急之費，禁約左右驕縱之臣，數譏切寵要，獻替帷幄，<span class="jiazhu">數，所角翻。</span>帝亦深倚仗之。雕遂以澄清爲己任，意氣甚高，貴倖皆側目。<span class="jiaozhusup">【章：十二行本「目」下有「陰謀陷之」四字；乙十一行本同；孔本同；張校同。】</span></p>
<p class="em2 strong">尙書左丞封孝琰，隆之之弟子，<span class="jiazhu">封隆之，高氏起兵，佐命之臣。</span>與侍中崔季舒，皆爲祖珽所厚。孝琰嘗謂珽曰：<span class="yinhao">「公是衣冠宰相，異於餘人。」</span>近習聞之，大以爲恨。</p>
<p class="em2 strong">會齊主將如晉陽，季舒與張雕議，以爲：<span class="yinhao">「壽陽被圍，<span class="jiazhu">被，皮義翻。</span>大軍出拒之，信使往還，<span class="jiazhu">使，疏吏翻。</span>須稟節度。且道路小人，或相驚恐，以爲大駕向幷州，畏避南寇。若不啓諫，恐人情駭動。」</span>遂與從駕文官連名進諫。<span class="jiazhu">從，才用翻。</span>時貴臣趙彥深、唐邕、段孝言等，意有異同，季舒與爭，未決。長鸞遽言於帝曰：<span class="yinhao">「諸漢官連名總署，聲云諫幸幷州，其實未必不反，宜加誅戮。」</span>辛丑，齊主悉召已署名者集含章殿，斬季舒、雕、孝琰及散騎常侍劉逖、黃門侍郎裴澤、郭遵於殿庭，家屬皆徙北邊，婦女配奚官，幼男下蠶室，<span class="jiazhu">下，戶嫁翻。</span>沒入貲產。癸卯，遂如晉陽。</p>
<p class="em2 strong"><span class="yinwen">33</span>吳明徹攻壽陽，堰肥水以灌城，<span class="jiazhu">按<span class="shu-ming">水經註</span>：肥水過壽陽城而入淮。然引流入城，交絡城中，吳明徹堰之以灌城，其勢順易。</span>城中多病腫泄，<span class="jiazhu">泄，私列翻。</span>死者什六七。齊行臺右僕射琅邪皮景和等救壽陽，<span class="jiazhu"><span class="yinhao">「琅邪」</span>之下，疑脫<span class="yinhao">「王」</span>字。</span>以尉破胡新敗，怯懦不敢前，屯於淮口，<span class="jiazhu">淮口蓋卽潁口。景和之師自潁上出至淮而屯，因謂之淮口。</span>敕使屢促之。<span class="jiazhu">使，疏吏翻；下同。</span>然始渡淮，<span class="jiazhu">然，如此也。如此始渡淮也。</span>衆數十萬，去壽陽三十里，頓軍不進。諸將皆懼，<span class="jiazhu">將，卽亮翻；下同。</span>曰：<span class="yinhao">「堅城未拔，大援在近，將若之何？」</span>明徹曰：<span class="yinhao">「兵貴神速，而彼結營不進，自挫其鋒，吾知其不敢戰，明矣。」</span>乙巳，躬擐甲冑，<span class="jiazhu">擐，音宦。</span>四面疾攻，一鼓拔之，生擒王琳、王貴顯、盧潛及扶風王可朱渾道裕、尙書左丞李騊駼送建康。<span class="jiazhu">可朱渾，虜三字姓。騊，徒刀翻。駼，同都翻。</span>景和北遁，盡收其駝馬輜重。<span class="jiazhu">重，直用翻。</span></p>
<p class="em2 strong">琳體貌閑雅，喜怒不形於色；強記內敏，軍府佐吏千數，皆能識其姓名；<span class="jiazhu">識，職吏翻。</span>刑罰不濫，輕財愛士，得將卒心；雖失地流寓在鄴，齊人皆重其忠義。及被擒，故麾下將卒多在明徹軍中，見者皆歔欷，不能仰視，爭爲之請命<span class="jiazhu">將，卽亮翻。被，皮義翻。歔，音虛。欷，音希，又許旣翻。爲，于僞翻。</span>及致資給。明徹恐其爲變，遣使追斬之於壽陽東二十里，<span class="jiazhu">使，疏吏翻。</span>哭者聲如雷。有一叟以酒脯來祭，哭盡哀，收其血而去。田夫野老，知與不知，聞者莫不流涕。</p>
<p class="em2 strong">齊穆提婆、韓長鸞聞壽陽陷，握槊不輟，曰：<span class="yinhao">「本是彼物，從其取去。」</span><span class="jiazhu">南、北兵爭，壽陽本屬江南，故云然。史言齊之君臣以樂慆憂。</span>齊主聞之，頗以爲憂，提婆等曰：<span class="yinhao">「假使國家盡失黃河以南，猶可作一龜茲國。<span class="jiazhu">龜茲，音丘慈，唐人又讀爲屈隹。</span>更可憐人生如寄，唯當行樂，<span class="jiazhu">樂，音洛。</span>何用愁爲！」</span>左右嬖臣因共贊和之，<span class="jiazhu">嬖，卑義翻，又匹計翻。和，戶臥翻。</span>帝卽大喜，酣飲鼓舞，<span class="jiazhu">酣，戶甘翻。</span>仍使於黎陽臨河築城戍。<span class="jiazhu">懼陳兵之來，眞欲畫河自保。</span></p>
<p class="em2 strong">丁未，齊遣兵萬人至潁口，<span class="jiazhu">潁水入淮之口。</span>樊毅擊走之。辛亥，遣兵援蒼陵，又破之。<span class="jiazhu"><span class="shu-ming">地形志</span>：揚州淮南郡壽春縣，故楚有蒼陵城。<span class="shu-ming">水經註</span>：淮水東流，與潁口會，東南逕蒼陵北，又東北流，逕壽春縣故城西。</span>齊主以皮景和全軍而還，賞之，除尙書令。<span class="jiazhu">還，從宣翻，又音如字。</span></p>
<p class="em2 strong">丙辰，詔以壽陽復爲豫州，<span class="jiazhu">復宋、齊之舊也。</span>以黃城爲司州。以明徹爲都督豫·合等六州諸軍事、車騎大將軍、豫州刺史，遣謁者蕭淳風就壽陽册命，<span class="jiazhu">騎，奇寄翻。陳依梁制，謁者僕射，秩千石。</span>於城南設壇，士卒二十萬，陳旗鼓戈甲。明徹登壇拜受，成禮而退，將卒榮之。上置酒，舉杯屬徐陵曰：<span class="yinhao">「賞卿知人。」</span><span class="jiazhu">將，卽亮翻。屬，之欲翻。</span>陵避席曰：<span class="yinhao">「定策聖衷，非臣力也。」</span>以黃法𣰋爲征西大將軍、合州刺史。<span class="jiazhu">𣰋，巨俱翻。</span></p>
<p class="em2 strong">戊午，湛陀克齊昌城。十一月，甲戌，淮陰城降。<span class="jiazhu"><span class="shu-ming">五代志</span>：江都郡山陽縣有淮陰郡。降，戶江翻。</span>庚辰，威虜將軍劉桃枝克朐山城。<span class="jiazhu">陳制：威虜將軍，品第八，秩六百石。此劉桃枝自是陳將，非齊之劉桃枝。<span class="shu-ming">五代志</span>：東海郡有朐山縣。朐，音劬。</span>辛巳，樊毅克濟陰城。<span class="jiazhu"><span class="shu-ming">五代志</span>：鍾離郡化明縣，故曰睢陵，置濟陰郡。濟，子禮翻。</span>己丑，魯廣達攻濟南徐州，克之；<span class="jiazhu"><span class="yinhao">「濟」</span>當作<span class="yinhao">「齊」</span>。書<span class="yinhao">「齊南徐」</span>，以別京口之南徐。以<span class="shu-ming">五代史</span>考之，齊之南徐州，本置於下邳郡宿豫縣。詳又註於<span class="shu-ming">考異</span>之下。</span>以廣達爲北徐州刺史，鎭其地。<span class="jiazhu"><span class="shu-ming">考異</span>曰：<span class="shu-ming">陳書·帝紀</span>及<span class="shu-ming">廣達傳</span>，皆云北徐州。按<span class="shu-ming">北齊書·祖珽傳</span>：<span class="yinhao">「珽保全北徐州城不陷。」</span>蓋南人謂京口爲南徐州，故謂此爲北徐州，其實乃北齊之南徐州也。按此所謂齊南徐州，乃舊琅邪郡。宋泰始初，琅邪沒魏，莊帝永安二年，置北徐州於琅邪。時齊以祖珽爲北徐州，鎭琅邪。魏收<span class="shu-ming">地形志</span>：太和中，立北徐州於宿豫。蕭衍置北徐州於鍾離。南、北兵爭，疆埸之間，一彼一此，各立州郡，當隨其所立州名書之，恐不可以齊之北徐州爲齊南徐州也。</span></p>
<p class="em2 strong">齊北徐州民多起兵以應陳，逼其州城，<span class="jiazhu">按<span class="shu-ming">五代志</span>，齊置北徐州於琅邪。</span>祖珽命不閉城門，禁人不得出衢路，<span class="jiazhu"><span class="shu-ming">爾雅</span>：四達謂之衢。珽，他鼎翻。</span>城中寂然。反者不測其故，疑人走城空，不設備。珽忽令鼓譟震天，反者皆驚走。旣而復結陳向城，<span class="jiazhu">復，扶又翻。陳，讀曰陣。</span>珽令錄事參軍王君植將兵拒之，自乘馬臨陳左右射。<span class="jiazhu">射，食亦翻。</span>反者先聞其盲，謂其必不能出，忽見之，大驚。穆提婆欲令城陷，不遣援兵，珽且戰且守，十餘日，反者竟散走。</p>
<p class="em2 strong">詔懸王琳首於建康市。故吏梁驃騎倉曹參軍朱瑒<span class="jiazhu">梁制：將軍府有功曹、倉曹、中兵、外兵、騎兵、長流、城局等參軍。驃，匹妙翻。騎，奇寄翻。瑒，雉杏翻，又音暢。</span>致書徐陵求其首，曰：<span class="yinhao">「竊以典午將滅，徐廣爲晉家遺老；<span class="jiazhu">典，司也，午屬馬；故謂司馬爲典午。徐廣事見一百十九卷宋高祖永初元年。</span>當塗已謝，馬孚稱魏室忠臣。<span class="jiazhu"><span class="yinhao">「當塗高」</span>者，魏也。司馬孚事見七十九卷晉世祖泰始元年。</span>梁故建寧公琳，當離亂之辰，總方伯之任，天厭梁德，尙思匡繼，徒蘊包胥之志，<span class="jiazhu"><span class="shu-ming">左傳</span>：吳破楚，入郢，申包胥赴秦請救，以秦師破吳而復楚。</span>終遘萇弘之眚，<span class="jiazhu">周靈王卽位，諸侯不朝。萇弘乃明鬼神事，設射諸侯之不來者，欲依怪物以致諸侯。諸侯不從，而周室愈微。後二世至敬王，晉人殺萇弘。</span>至使身沒九泉，頭行千里。伏惟聖恩博厚，明詔爰發，赦王經之哭，<span class="jiazhu">按魏元帝景元元年，司馬昭弒高貴鄕公，併收王經。其吏向雄，抱經哭於東市，昭赦雄。</span>許田橫之葬。<span class="jiazhu">漢高帝葬田橫，事見十一卷五年。</span>不使壽春城下，唯傳報葛之人；<span class="jiazhu">魏高貴鄕公甘露三年，司馬昭破壽春，諸葛誕麾下不降而死，事見七十七卷。</span>滄洲島上，獨有悲田之客。」</span><span class="jiazhu">卽田橫事。</span>陵爲之啓上。<span class="jiazhu">爲，于僞翻。</span>十二月，壬辰朔，幷熊曇朗等首皆還其親屬。<span class="jiazhu">熊曇朗誅，見一百六十八卷世祖天嘉元年。</span>瑒瘞琳於八公山側，義故會葬者數千人。瑒間道奔齊，<span class="jiazhu">義故，故舊以義結者。瘞，於計翻。間，古莧翻。</span>別議迎葬，尋有壽陽人茅智勝等五人，密送其柩於鄴。<span class="jiazhu">柩，音舊。</span>齊贈琳開府儀同三司、錄尙書事，諡曰忠武王，給轀輬車以葬之。<span class="jiazhu">自秦、漢以來，天子葬用轀輬車。轀，音溫。輬，音涼。</span></p>
<p class="em2 strong"><span class="yinwen">34</span>癸巳，周主集羣臣及沙門、道士，帝自升高坐，辨三敎先後，<span class="jiazhu">坐，徂臥翻。</span>以儒爲先，道爲次，釋爲後。</p>
<p class="em2 strong"><span class="yinwen">35</span>乙未，譙城降。<span class="jiazhu"><span class="shu-ming">五代志</span>：譙郡山桑縣，梁置渦州，東魏改曰譙州。降，戶江翻。</span></p>
<p class="em2 strong"><span class="yinwen">36</span>乙巳，立皇子叔明爲宜都王，叔獻爲河東王。</p>
<p class="em2 strong"><span class="yinwen">37</span>壬午，任忠克霍州。<span class="jiazhu"><span class="shu-ming">五代志</span>：廬江郡霍山縣，梁置霍州。任，音壬。</span></p>
<p class="em2 strong">詔徵安州刺史周炅入朝。<span class="jiazhu">按<span class="shu-ming">五代志</span>：西魏置安州於安陸，梁、陳無安州。<span class="shu-ming">隋書·周法尙傳</span>：炅爲定州刺史，或者<span class="yinhao">「安」</span>字其<span class="yinhao">「定」</span>字之誤歟？朝，直遙翻。</span>初，梁定州刺史田龍升以城降，<span class="jiazhu">定州，梁置，治蒙蘢城。<span class="shu-ming">水經註</span>：舉水出龜頭山，西北流，逕蒙蘢城南，梁定州治。<span class="shu-ming">五代志</span>：永安郡麻城縣，陳置定州。</span>詔仍舊任。及炅入朝，龍升以江北六州、七鎭叛入于齊，齊遣歷陽王景安將兵應之。詔以炅爲江北道大都督，總衆軍以討龍升，斬之。景安退走，盡復江北之地。</p>
<p class="em2 strong"><span class="yinwen">38</span>是歲，突厥求婚於齊。</p>
<div class="yeartoc" id="year_toc_574"><p class="strong"><span class="section" id="title-5"><span data-head-description="高宗宣皇帝上之下" data-head-level="h4" data-head-title="太建六年">六年</span></span><span class="biaozhusup" data-rel="">（甲午、五七四年）</span></p></div>
<p class="em2 strong"><span class="yinwen">1</span>春，正月，壬戌朔，周齊公憲等七人進爵爲王。</p>
<p class="em2 strong"><span class="yinwen">2</span>己巳，周主享太廟；乙亥，耕藉田。<span class="jiazhu">藉，秦昔翻。</span></p>
<p class="em2 strong"><span class="yinwen">3</span>壬子，<span class="jiaozhusup">【章：十二行本「子」作「午」；乙十一行本同；張校同。】</span>上享太廟。</p>
<p class="em2 strong"><span class="yinwen">4</span>甲申，廣陵金城降。<span class="jiazhu">去年九月，樊毅克廣陵楚子城，其金城至是始降。降，戶江翻。</span></p>
<p class="em2 strong"><span class="yinwen">5</span>二月，壬午<span class="jiaozhusup">【章：孔本「午」作「辰」；張校同。】</span>朔，日有食之。</p>
<p class="em2 strong"><span class="yinwen">6</span>乙未，齊主還鄴。<span class="jiazhu">去年十月如晉陽，至是始還。</span></p>
<p class="em2 strong"><span class="yinwen">7</span>乙酉，周紀國公賢等六人進爵爲王。</p>
<p class="em2 strong"><span class="yinwen">8</span>辛亥，上耕藉田。<span class="jiazhu">梁初，依宋、齊，以正月用事。天監十二年，武帝以爲啓蟄而耕，書云：<span class="yinhao">「以殷仲春，」</span>藉田理在建卯，於是改用二月。陳因而不改。藉，而亦翻。</span></p>
<p class="em2 strong"><span class="yinwen">9</span>齊朔州行臺南安王思好，本高氏養子，驍勇，得邊鎭人心。<span class="jiazhu">驍，堅堯翻。</span>齊主使嬖臣斫骨光弁至州，<span class="jiazhu">斫骨，虜複姓。嬖，卑義翻，又博計翻。</span>光弁不禮於思好，思好怒，遂反，云<span class="yinhao">「欲入除君側之惡」</span>。進軍至陽曲，<span class="jiazhu"><span class="shu-ming">五代志</span>：太原郡汾陽縣，舊曰陽曲。</span>自號大丞相。武衞將軍趙海在晉陽，<span class="jiaozhusup">【章：十二行本「陽」下有「掌兵」二字；乙十一行本同；孔本同；張校同。】</span>蒼猝不暇奏，矯詔發兵拒之。帝聞變，使尙書令唐邕等馳之晉陽，<span class="jiazhu">之，往也。</span>辛丑，帝勒兵繼進。未至，思好軍敗，投水死。其麾下二千人，劉桃枝圍之，且殺且招，終不降，以至於盡。</p>
<p class="em2 strong">先是有人告思好謀反，<span class="jiazhu">降，戶江翻。先，悉薦翻。</span>韓長鸞女適思好子，奏言：<span class="yinhao">「是人誣告貴臣，不殺無以息後。」</span>乃斬之。思好旣誅，告者弟伏闕下求贈官，長鸞不爲通。<span class="jiazhu"><span class="shu-ming">通鑑</span>言齊嬖倖壅蔽之禍。爲，于僞翻。</span></p>
<p class="em2 strong">丁未，齊主還鄴。甲寅，以唐邕爲錄尙書事。</p>
<p class="em2 strong"><span class="yinwen">10</span>乙卯，周主如雲陽宮。</p>
<p class="em2 strong"><span class="yinwen">11</span>丙辰，周大赦。</p>
<p class="em2 strong"><span class="yinwen">12</span>庚申，周叱奴太后有疾。<span class="jiazhu">叱奴，虜複姓。</span>三月，辛酉，周主還長安。癸酉，太后殂。帝居倚廬，<span class="jiazhu">陸德明曰：廬倚東牆而爲之，故曰<span class="yinhao">「倚廬」</span>。<span class="shu-ming">考異</span>曰：<span class="shu-ming">隋書·張衡傳</span>云：<span class="yinhao">「武帝居憂，與左右出獵，衡露髮輿櫬切諫。」</span>按帝居喪有禮，疑衡自敍之妄。</span>朝夕進一溢米。<span class="jiazhu">鄭玄曰：二十兩爲溢。於粟米之法，一溢，爲米一升二十四分升之一。溢，音逸。</span>羣臣表請，累旬乃止。命太子總釐庶政。<span class="jiazhu">釐，治也。</span></p>
<p class="em2 strong">衞王直譖齊王憲於帝曰：<span class="yinhao">「憲飲酒食肉，無異平日。」</span>帝曰：<span class="yinhao">「吾與齊王異生，<span class="jiazhu">異生，謂異母也。</span>俱非正嫡，特以吾故，同袒括髮。<span class="jiazhu">袒者，肉袒；括者，結也。杜預曰：以麻約髮。</span>汝當愧之，何論得失！汝，親太后之子，特承慈愛；但當自勉，無論他人。」</span></p>
<p class="em2 strong"><span class="yinwen">13</span>夏，四月，乙卯，齊遣侍中薛孤康買弔於周，<span class="jiazhu">薛孤，虜複姓。</span>且會葬。</p>
<p class="em2 strong">初，齊世祖爲胡后造珠裙袴，<span class="jiazhu">爲，于僞翻；下同。</span>所費不可勝計；<span class="jiazhu">勝，音升。</span>爲火所焚。至是，齊主復爲穆后營之。<span class="jiazhu">復，扶又翻。</span>使商胡齎錦綵三萬，與弔使偕往市珠。<span class="jiazhu">使，疏吏翻。</span>周人不與，齊主竟自造之。及穆后愛衰，其侍婢馮小憐大幸，拜爲淑妃；與齊主坐則同席，出則並馬，誓同生死。</p>
<p class="em2 strong"><span class="yinwen">14</span>五月，庚申，周葬文宣皇后於永固陵；周主跣行至陵所。辛酉，詔曰：<span class="yinhao">「三年之喪，達於天子。但軍國務重，須自聽朝。衰麻之節，苫廬之禮，率遵前典，<span class="jiazhu"><span class="shu-ming">喪服小記</span>：斬衰括髮以麻，寢苫居廬。朝，直遙翻。衰，七回翻。苫，息廉翻。</span>以申罔極。<span class="jiazhu"><span class="shu-ming">詩</span>：父兮生我，母兮鞠我，欲報之德，昊天罔極。</span>百僚宜依遺令，旣葬而除。」</span><span class="jiazhu">除服也。</span>公卿固請依權制，帝不許，卒申三年之制。<span class="jiazhu">卒，子恤翻。</span>五服之內，亦令依禮。<span class="jiazhu">五服者，斬衰三年服，齊衰期年服，大功九月服，小功五月服，緦麻三月服。</span></p>
<p class="em2 strong"><span class="yinwen">15</span>庚午，齊大赦。</p>
<p class="em2 strong"><span class="yinwen">16</span>齊人恐陳師渡淮，使皮景和屯西兗州以備之。<span class="jiazhu">西兗州治定陶。</span></p>
<p class="em2 strong"><span class="yinwen">17</span>丙子，周禁佛、道二敎，經、像悉毀，<span class="jiazhu">經，謂二敎之書。像，謂佛像、天尊像。</span>罷沙門、道士，並令還俗。幷禁諸淫祀，非祀典所載者盡除之。</p>
<p class="em2 strong"><span class="yinwen">18</span>六月，壬辰，周弘正卒。<span class="jiazhu">卒，子恤翻。</span></p>
<p class="em2 strong"><span class="yinwen">19</span>壬子，周更鑄五行大布錢，一當十，與布泉並行。<span class="jiazhu">行布泉見一百六十八卷世祖天嘉元年。更，工衡翻。</span></p>
<p class="em2 strong"><span class="yinwen">20</span>戊午，周立通道觀以壹聖賢之敎。<span class="jiazhu">觀，古玩翻。</span></p>
<p class="em2 strong"><span class="yinwen">21</span>秋，七月，庚申，周主如雲陽，以右宮正尉遲運兼司武，<span class="jiazhu"><span class="shu-ming">左傳</span>：宋平公曰：<span class="yinhao">「司武而梏于朝。」</span>杜預<span class="shu-ming">註</span>：司武，司馬。周建六官，已有大司馬，司武蓋其屬也。尉，紆勿翻。</span>與薛公長孫覽輔太子守長安。<span class="jiazhu">長，知兩翻。</span></p>
<p class="em2 strong">初，帝取衞王直第爲東宮，<span class="jiazhu">建德元年，立太子，始建東宮。</span>使直自擇所居。直歷觀府署，無如意者；末取廢陟屺寺，欲居之。<span class="jiazhu">陟屺寺，取望母爲名，直意欲以同母感動周主。</span>齊王憲謂直曰：<span class="yinhao">「弟子孫多，此無乃褊小？」</span><span class="jiazhu">屺，墟里翻。褊，補辨翻。</span>直曰：<span class="yinhao">「一身尙不自容，何論子孫！」</span>直嘗從帝校獵而亂行，帝對衆撻之，直積怨憤，因帝在外，遂作亂。乙酉，帥其黨襲肅章門。<span class="jiazhu">肅章，宮門名。唐長安太極宮，太極殿後，兩儀殿前，中爲朱明門，東則虔化門，西則肅章門，蓋周遺制。帥，讀曰率。</span>長孫覽懼，奔詣帝所。尉遲運偶在門中，直兵奄至，手自闔門。直黨與運爭門，斫傷運指，僅而得閉。直不得入，縱火焚門。運恐火盡，直黨得進，取宮中材木及牀榻以益火，膏油灌之，火轉熾。久之，直不得進，乃退。運帥留守兵，因其退而擊之，<span class="jiazhu">帥，讀曰率；下同。</span>直大敗，帥百餘騎奔荊州。<span class="jiazhu">欲就梁。騎，奇寄翻。</span>戊子，帝還長安。八月，辛卯，擒直，廢爲庶人，囚於別宮，尋殺之。以尉遲運爲大將軍，賜賚甚厚。</p>
<p class="em2 strong">丙申，周主復如雲陽。<span class="jiazhu">復，扶又翻。</span></p>
<p class="em2 strong"><span class="yinwen">22</span>癸丑，齊主如晉陽。甲辰［寅］，齊以高勱爲尙書右僕射。<span class="jiazhu">勱，音邁。</span></p>
<p class="em2 strong"><span class="yinwen">23</span>九月，庚申，周主如同州。</p>
<p class="em2 strong"><span class="yinwen">24</span>冬，十月，丙申，周遣御正弘農楊尙希、禮部盧愷來聘。<span class="jiazhu">武成元年，增御正四人，位上大夫。保定四年，又改禮部爲司宗，大司禮爲禮部。杜佑曰：周制：禮部中大夫，屬春官。</span>愷，柔之子也。<span class="jiazhu">盧柔仕魏爲中書監。</span></p>
<p class="em2 strong"><span class="yinwen">25</span>甲寅，周主如蒲州；丙辰，如同州；十一月，甲戌，還長安。</p>
<p class="em2 strong"><span class="yinwen">26</span>十二月，戊戌，以吏部尙書王瑒爲右僕射，度支尙書孔奐爲吏部尙書。瑒，沖之子也。<span class="jiazhu">瑒，雉杏翻，又音暢。度，徒洛翻。</span></p>
<p class="em2 strong">時新復淮、泗，攻戰、降附，功賞紛紜。<span class="jiazhu">攻戰敍其功，降附敍其賞。降，戶江翻。</span>奐識鑒精敏，不受請託，事無凝滯，人皆悅服。湘州刺史始興王叔陵，屢諷有司，求爲三公。奐曰：<span class="yinhao">「袞章之職，本以德舉，<span class="jiazhu">三公一命。袞，命服，身之章也。</span>未必皇枝。」</span>因以白帝。帝曰：<span class="yinhao">「始興那忽望公！且朕兒爲公，須在鄱陽王後。」</span><span class="jiazhu">言世祖之子當先爲公。</span>奐曰：<span class="yinhao">「臣之所見，亦如聖旨。」</span></p>
<p class="em2 strong"><span class="yinwen">27</span>齊定州刺史南陽王綽，喜爲殘虐，<span class="jiazhu">此定州治中山。喜，許旣翻。</span>嘗出行，見婦人抱兒，奪以飼狗。婦人號哭，<span class="jiazhu">飼，禮吏翻。號，戶刀翻。</span>綽怒，以兒血塗婦人，縱狗使食之。常云：<span class="yinhao">「我學文宣伯之爲人。」</span>齊主聞之，鎖詣行在，至而宥之。問：<span class="yinhao">「在州何事最樂？」</span><span class="jiazhu">樂，音各；下同。</span>對曰：<span class="yinhao">「多聚蠍於器，置狙其中，觀之極樂。」</span>帝卽命夜索蠍一斗，比曉，得三二升，置浴斛，使人裸臥斛中，號叫宛轉。帝與綽臨觀，喜噱不已。<span class="jiazhu">蠍，許竭翻，螫人蟲，渡淮以北卽有之。<span class="shu-ming">通俗文</span>：長尾曰蠆，短尾曰蠍。索，山客翻。比，必寐翻，及也。浴斛，浴器也。裸，郎果翻，赤體也。號，戶刀翻。噱，其虐翻。嗢噱，笑不止。</span>因讓綽曰：<span class="yinhao">「如此樂事，何不馳驛奏聞！」</span><span class="jiazhu">樂，音洛。</span>由是有寵，拜大將軍，朝夕同戲。韓長鸞疾之，是歲，出爲齊州刺史。將發，使人誣告其反，奏云：<span class="yinhao">「此犯國法，不可赦！」</span>帝不忍明誅，使寵胡何猥薩與之手搏，搤而殺之。<span class="jiazhu">薩，桑割翻。搤，於革翻。</span></p>
</div></body></html>