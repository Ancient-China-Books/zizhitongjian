<?xml version="1.0" encoding="utf-8"?><!DOCTYPE html PUBLIC "-//W3C//DTD XHTML 1.1//EN" "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>資治通鑑-卷第二百五十八・唐紀七十四・昭宗聖穆景文孝皇帝上之上</title><meta content="width=device-width" initial-scale="1" name="viewport"/><script src="../Styles/main.js" type="text/javascript"></script></head><body><div id="text">
<h1><span class="section" id="title-1"><span data-head-description="" data-head-level="h2" data-head-title="唐紀七十四">唐紀七十四</span></span></h1>
<p id="p0"><a class="gg-link" href="#p0" onclick="return changeColor(this);"></a><span class="jiazhu">起屠維作噩<span class="biaozhusup" data-rel="">（己酉）</span>，盡重光大淵獻<span class="biaozhusup" data-rel="">（辛亥）</span>，凡三年。</span></p>
<hr/>
<h5><span class="section" id="title-2"><span data-head-description="" data-head-level="h3" data-head-title="昭宗聖穆景文孝皇帝上之上">昭宗聖穆景文孝皇帝上之上</span></span></h5>
<p class="" id="p1"><a class="gg-link" href="#p1" onclick="return changeColor(this);"></a><span class="jiazhu">諱傑，懿宗第七子，及卽位，改名敏，又改名曄。</span></p>
<div class="yt" id="y889"><p class="strong" id="p2"><a class="gg-link" href="#p2" onclick="return changeColor(this);"></a><span class="section" id="title-3"><span data-head-description="昭宗聖穆景文孝皇帝上之上" data-head-level="h4" data-head-title="龍紀元年">龍紀元年</span></span><span class="biaozhusup" data-rel="">（己酉、八八九年）</span></p></div>
<p class="em2 strong" id="p3"><a class="gg-link" href="#p3" onclick="return changeColor(this);"></a><span class="yinwen">1</span>春，正月，癸巳朔，赦天下，改元。<span class="jiazhu"><span class="shu-ming">考異</span>曰：<span class="shu-ming">唐年補錄</span>曰：<span class="yinhao">「正月，癸巳，改文德二年爲龍紀元年，百寮上帝徽號曰聖文睿德光武弘孝皇帝。」</span><span class="shu-ming">新</span>、<span class="shu-ming">舊紀</span>、<span class="shu-ming">實錄</span>，明年正月乃上尊號，<span class="shu-ming">補錄</span>誤也。<span class="shu-ming">舊紀</span>又云：<span class="yinhao">「以劍南西川節度、兩川招撫制置使韋昭度爲東都留守。」</span>按昭度大順二年乃爲留守，<span class="shu-ming">舊紀</span>誤也。今皆從<span class="shu-ming">實錄</span>。</span></p>
<p class="em2 strong" id="p4"><a class="gg-link" href="#p4" onclick="return changeColor(this);"></a><span class="yinwen">2</span>以翰林學士承旨、兵部侍郎劉崇望同平章事。</p>
<p class="em2 strong" id="p5"><a class="gg-link" href="#p5" onclick="return changeColor(this);"></a><span class="yinwen">3</span>汴將龐師古拔宿遷，軍于呂梁。<span class="jiazhu"><span class="shu-ming">九域志</span>：徐州彭城縣有呂梁洪鎭。</span>時溥逆戰，大敗，還保彭城。</p>
<p class="em2 strong" id="p6"><a class="gg-link" href="#p6" onclick="return changeColor(this);"></a><span class="yinwen">4</span>壬子，蔡將郭璠殺申叢，送秦宗權於汴，<span class="jiazhu">璠，孚袁翻。<span class="shu-ming">考異</span>曰：<span class="shu-ming">實錄</span>：<span class="yinhao">「申叢、裴涉欲復立宗權爲帥，汴將李璠知之，斬叢、涉，以宗權送汴州。」</span>薛居正<span class="shu-ming">五代史</span>：<span class="yinhao">「初，申叢縛宗權，折足而囚之，雖納款於太祖，欲自獻於長安以邀旄鉞。及姦謀不就，乃欲復奉宗權以接取其柄，爲其將郭璠所殺，縶宗權送于太祖，卽以璠爲留後。太祖遣都統判官韋震奏事，且疏時溥之罪，願委討伐，仍請降滄、兗二帥之命。」</span>按全忠若自求兼領滄、兗二鎭，則明年朝廷命兼領滑州，全忠猶辭不受，今豈敢遽求滄、兗邪！若爲滄、兗二帥求之，則兗帥朱瑾，乃仇讎也。當時不知全忠欲以何人爲滄帥，諸書皆無其名。薛<span class="shu-ming">史</span>、<span class="shu-ming">實錄</span>皆云申叢欲復立宗權，按叢折宗權足而囚之，豈有復奉爲帥之理！蓋郭璠欲奪其功，誣之云爾。<span class="shu-ming">新</span>、<span class="shu-ming">舊紀</span>、<span class="shu-ming">五代紀</span>、<span class="shu-ming">傳</span>皆云郭璠殺申叢，而<span class="shu-ming">實錄</span>云李璠，誤也。李璠乃檻送宗權者。</span>告朱全忠云：<span class="yinhao">「叢謀復立宗權。」</span>全忠以璠爲淮西留後。<span class="jiazhu">朱全忠又幷淮西以連襄、鄧，其勢愈盛矣。</span></p>
<p class="em2 strong" id="p7"><a class="gg-link" href="#p7" onclick="return changeColor(this);"></a><span class="yinwen">5</span>戊申，王建大破山行章於新繁，殺獲近萬人，行章僅以身免。楊晟懼，徙屯三交，行章屯濛陽，與建相持。<span class="jiazhu">儀鳳二年，分九隴、雒、什邡三縣置濛陽縣，屬彭州。<span class="shu-ming">九域志</span>：在州東三十一里。宋白曰：縣在濛江之北，故曰濛陽。</span></p>
<p class="em2 strong" id="p8"><a class="gg-link" href="#p8" onclick="return changeColor(this);"></a><span class="yinwen">6</span>二月，朱全忠送秦宗權至京師，斬于獨柳。<span class="jiazhu"><span class="shu-ming">考異</span>曰：<span class="shu-ming">舊紀</span>：<span class="yinhao">「二月己丑，汴州行軍司馬李璠監送秦宗權幷妻趙氏以獻，斬於獨柳。」</span><span class="shu-ming">實錄</span>：<span class="yinhao">「三月，全忠獻宗權，斬於獨柳。」</span><span class="shu-ming">新紀</span>：<span class="yinhao">「二月戊辰，朱全忠俘宗權以獻。己丑，宗權伏誅。」</span>按宗權正月離汴，不應三月始至長安；戊辰獻俘，不應至己丑始伏誅。故但云二月。</span>京兆尹孫揆監刑，<span class="jiazhu">監，古銜翻。</span>宗權於檻車中引首謂揆曰：<span class="yinhao">「當書察宗權豈反者邪？但輸忠不效耳。」</span>觀者皆笑。揆，逖之族孫也。<span class="jiazhu">孫逖仕至刑部侍郎，揆五世從孫也。</span></p>
<p class="em2 strong" id="p9"><a class="gg-link" href="#p9" onclick="return changeColor(this);"></a><span class="yinwen">7</span>三月，加朱全忠兼中書令，進爵東平郡王。<span class="jiazhu"><span class="shu-ming">考異</span>曰：<span class="shu-ming">舊紀</span>在四月，封東平郡王。薛居正<span class="shu-ming">五代史</span>在三月，亦云封東平。今從<span class="shu-ming">實錄</span>，止加中書令。據<span class="shu-ming">考異</span>，則<span class="yinhao">「進爵東平郡王」</span>六字合汰。然按<span class="shu-ming">舊書·帝紀</span>，光啓元年，封全忠沛郡王。此時雖未進爵東平，固已封王矣。</span>全忠旣克蔡州，軍勢益盛。</p>
<p class="em2 strong" id="p10"><a class="gg-link" href="#p10" onclick="return changeColor(this);"></a>加奉國節度使趙德諲中書令，<span class="jiazhu">僖宗中和二年，以蔡州爲奉國軍，命秦宗權爲節度使。文德元年，以襄州爲忠義軍，命趙德諲爲節度使。宗權旣亡，未嘗以奉國節授人，趙德諲亦未嘗兼奉國節，當改<span class="yinhao">「奉國」</span>爲<span class="yinhao">「忠義」</span>。</span>加蔡州節度使趙犨同平章事，充忠武節度使，以陳州爲理所。<span class="jiazhu">忠武本治許州；趙犨，陳人也，又守陳有功，因徙治所於陳。犨，昌牛翻。</span>會犨有疾，悉以軍府事授其弟昶，表乞骸骨，詔以昶代爲忠武節度使。未幾，犨薨。<span class="jiazhu">幾，居豈翻。<span class="shu-ming">考異</span>曰：薛居正<span class="shu-ming">五代史·趙犨傳</span>曰：<span class="yinhao">「文德元年，蔡州平，朝廷議勳，犨檢校司徒，充泰寧軍節度使，又改授浙西節度使，不離宛丘，兼領二鎭。龍紀元年，三月，又以平巢、蔡功，就加平章事，充忠武軍節度使，仍以陳州爲理所。犨一日念弟昶共立軍功，乃下令盡以軍州事付於昶，遂上表乞骸。後數月，寢疾卒。」</span><span class="shu-ming">昶傳</span>曰：<span class="yinhao">「犨遙領泰寧軍節度使，以昶爲本州刺史。俄而犨有疾，遂以軍州盡付於昶。詔授兵馬留後，旋遷忠武軍節度使，亦以陳州爲理所。時宗權未滅，陳、蔡封疆相接，昶每選精銳深入蔡境，蔡賊雖衆，終不能抗，以至宗權敗焉。」</span>上云<span class="yinhao">「蔡州平，以犨爲忠武節度使」</span>，下云<span class="yinhao">「昶爲節度使，時宗權未滅」</span>，自相違。今從<span class="shu-ming">犨傳</span>。</span></p>
<p class="em2 strong" id="p11"><a class="gg-link" href="#p11" onclick="return changeColor(this);"></a><span class="yinwen">8</span>丙申，錢銶<span class="jiaozhusup">〔章：十二行本「銶」作「銖」；乙十一行本同。〕</span>拔蘇州，<span class="jiazhu">去年冬，錢銶攻蘇州，事見上卷。</span>徐約亡入海而死。<span class="jiazhu">光啓三年，徐約據蘇州，今走死。</span>錢鏐以海昌都將沈粲權知蘇州。</p>
<p class="em2 strong" id="p12"><a class="gg-link" href="#p12" onclick="return changeColor(this);"></a><span class="yinwen">9</span>夏，四月，賜陝虢軍號保義。<span class="jiazhu">陝，失冉翻。</span></p>
<p class="em2 strong" id="p13"><a class="gg-link" href="#p13" onclick="return changeColor(this);"></a><span class="yinwen">10</span>五月，甲辰，潤州制置使阮結卒，錢鏐以靜江都將成及代之。</p>
<p class="em2 strong" id="p14"><a class="gg-link" href="#p14" onclick="return changeColor(this);"></a><span class="yinwen">11</span>李克用大發兵，遣李罕之、李存孝攻孟方立，六月，拔磁、洺二州。方立遣大將馬漑、袁奉韜將兵數萬拒之，戰於琉璃陂，方立兵大敗，二將皆爲所擒，克用乘勝進攻邢州。方立性猜忌，諸將多怨，至是皆不爲方立用，方立慙懼，飲藥死。<span class="jiazhu">中和二年，孟方立據邢州。</span>弟攝洺州刺史遷，素得士心，衆奉之爲留後，<span class="jiazhu"><span class="shu-ming">考異</span>曰：<span class="shu-ming">實錄</span>：<span class="yinhao">「克用以弟克脩守潞，遣澤州刺史安金俊討方立。方立因結諸鎭救援，其將奚忠信攻遼州。克用復遣李罕之等急攻，方立將馬漑出戰，爲罕之所擒。漑謂曰：『欲圖邢州，當先取磁州。』及幷帥圍磁州，方立與奚忠信帥兵大戰，軍敗，陷磁州，而方立單騎還邢州，忠信死焉。方立愧之，乃自圖死。三軍立其弟遷，求援汴州。朱全忠遣王虔裕赴之，鎭州王鎔遺克用書和解而退。」</span><span class="shu-ming">唐年補錄</span>：<span class="yinhao">「方立有謀將石元佐爲安金俊所獲，金俊問之，元佐請攻磁州，破奚忠信，金俊乃殺之。方立果與忠信引兵入磁，金俊與之戰，大敗，忠信死，方立單騎入邢州，愧見父老，遂自裁。」</span>薛居正<span class="shu-ming">五代史·方立傳</span>：<span class="yinhao">「六月，李存孝下洺、磁兩郡，方立遣馬漑、袁奉韜盡率其衆逆戰於琉璃陂，存孝擊之，盡殪，生獲馬漑、奉韜。初，方立性苛急，恩不逮下，攻圍累旬，夜自巡城慰諭，守陴者皆倨。方立知其不可，乃飲酖而卒。其從弟洺州刺史遷，素得士心，衆乃推爲留後，求援於汴。時梁祖方攻時溥，援兵不出。」</span>按李罕之攻下磁州，進攻洺州，乃擒馬漑。<span class="shu-ming">實錄</span>云<span class="yinhao">「漑爲罕之謀取磁州」</span>，蓋誤以石元佐爲漑也。又，奚忠信去年已爲李克脩所擒，乃云<span class="yinhao">「與方立率兵大戰」</span>，亦誤也。<span class="shu-ming">舊紀</span>：<span class="yinhao">「六月，邢、洺節度使孟方立卒，三軍推其弟洺州刺史遷爲留後，李克用出軍攻之。」</span><span class="shu-ming">新紀</span>：<span class="yinhao">「六月，李克用寇邢州，昭義軍節度使孟方立卒，其弟遷自稱留後。」</span>按<span class="shu-ming">唐年補錄</span>載王鎔<span class="shu-ming">奏得邢洺大將等狀</span>，以<span class="yinhao">「孟方立奄辭昭代，三軍、百姓同以親弟攝洺州刺史遷權知兵馬留後事」</span>。及<span class="shu-ming">新</span>、<span class="shu-ming">舊紀</span>、<span class="shu-ming">實錄</span>、薛<span class="shu-ming">史·方立傳</span>皆云立其弟遷，唯<span class="shu-ming">太祖紀年錄</span>及薛<span class="shu-ming">史·武皇紀</span>云立其姪遷，恐誤。今從諸書。</span>求援於朱全忠。全忠假道於魏博，羅弘信不許；全忠乃遣大將王虔裕將精甲數百，間道入邢州共守。<span class="jiazhu">間，古莧翻。爲孟遷執王虔裕降河東張本。</span></p>
<p class="em2 strong" id="p15"><a class="gg-link" href="#p15" onclick="return changeColor(this);"></a><span class="yinwen">12</span>楊行密圍宣州，城中食盡，人相啗，指揮使周進思據城逐趙鍠；鍠將奔廣陵，田頵追擒之。未幾，城中執進思以降。<span class="jiazhu">幾，居豈翻。降，戶江翻。</span>行密入宣州，諸將爭取金帛，徐溫獨據米囷，爲粥以食餓者。溫，朐山人也。<span class="jiazhu">囷，去倫翻。倉圓曰囷。食，祥吏翻。徐溫之遠略已見於此矣。</span>鍠將宿松周本，勇冠軍中，行密獲而釋之，以爲裨將。<span class="jiazhu">宿松，漢皖縣地，梁置高塘郡，隋廢郡，置宿松縣，唐屬舒州。<span class="shu-ming">九域志</span>：在州西南一百四十里。宋白曰：宿松縣，漢元始中爲松滋縣，屬廬江郡，晉武帝以荊州有松滋縣，遂改爲宿松。冠，古玩翻。</span>鍠旣敗，左右皆散，惟李德誠從鍠不去，行密以宗女妻之。<span class="jiazhu">妻，七細翻。李德誠自此遂委質於楊氏。海陵讓皇之世，此心復能如從鍠之時乎？</span>德誠，西華人也。行密表言於朝，詔以行密爲宣歙觀察使。<span class="jiazhu">朝，直遙翻。歙，書涉翻。</span></p>
<p class="em2 strong" id="p16"><a class="gg-link" href="#p16" onclick="return changeColor(this);"></a>朱全忠與趙鍠有舊，遣使求之；行密謀於袁襲，襲曰：<span class="yinhao">「不若斬首以遺之。」</span><span class="jiazhu">遺，唯季翻。</span>行密從之。未幾，襲卒，行密哭之曰：<span class="yinhao">「天不欲成吾大功邪，何爲折吾股肱也！<span class="jiazhu">折，而設翻。</span>吾好寬而襲每勸我以殺，<span class="jiazhu">好，呼到翻。</span>此其所以不壽與！」</span><span class="jiazhu">與，讀曰歟。</span></p>
<p class="em2 strong" id="p17"><a class="gg-link" href="#p17" onclick="return changeColor(this);"></a>孫儒遣兵攻廬州，蔡儔以州降之。<span class="jiazhu">降，戶江翻。</span></p>
<p class="em2 strong" id="p18"><a class="gg-link" href="#p18" onclick="return changeColor(this);"></a><span class="yinwen">13</span>朱珍拔蕭縣，據之，與時溥相拒，朱全忠欲自往臨之。珍命諸軍皆葺馬廐，李唐賓部將嚴郊獨惰慢，軍吏責之，唐賓怒，見珍訴之；珍亦怒，以唐賓爲無禮，拔劍斬之，<span class="jiazhu">珍、唐賓交惡久矣，乘怒殺之，不復顧慮。</span>遣騎白全忠，云唐賓謀叛。淮南左司馬敬翔，恐全忠乘怒，倉猝處置違宜，<span class="jiazhu">處，昌呂翻。</span>故留使者，逮夜，然後從容白之，<span class="jiazhu">從，千容翻。朱全忠兼領淮南節度，以敬翔爲左司馬。逮夜而後言，則全忠雖怒而未能發其暴。</span>全忠果大驚。翔因爲畫策，<span class="jiazhu">爲，于僞翻；下爲之同。</span>詐收唐賓妻子繫獄，遣騎往慰撫，全忠從之，軍中始安。秋，七月，全忠如蕭縣，未至，珍出迎，命武士執之，責以專殺而誅之。<span class="jiazhu">敬翔爲全忠謀取朱珍，猶用前計。</span>諸將霍存等數十人叩頭爲之請，全忠怒，以牀擲之，乃退。<span class="jiazhu">使全忠不殺朱珍，珍其肯爲全忠用乎？霍存等爲之請，弗思爾矣。爲，于僞翻。</span>丁未，至蕭縣，以龐師古代珍爲都指揮使。八月，丙子，全忠進攻時溥壁，會大雨，引兵還。</p>
<p class="em2 strong" id="p19"><a class="gg-link" href="#p19" onclick="return changeColor(this);"></a><span class="yinwen">14</span>冬，十月，平盧節度使王敬武薨；子師範，年十六，軍中推爲留後，棣州刺史張蟾不從。詔以太子少帥崔安潛兼侍中，充平盧節度使。蟾迎安潛至州，與之共討師範。<span class="jiazhu">爲王師範殺張蟾張本。</span></p>
<p class="em2 strong" id="p20"><a class="gg-link" href="#p20" onclick="return changeColor(this);"></a><span class="yinwen">15</span>以給事中杜孺休爲蘇州刺史。錢鏐不悅，以知州事沈粲爲制置指揮使。<span class="jiazhu">沈粲制其兵權，杜孺休直寄坐耳。</span></p>
<p class="em2 strong" id="p21"><a class="gg-link" href="#p21" onclick="return changeColor(this);"></a><span class="yinwen">16</span>楊行密遣馬步都虞候田頵等攻常州。<span class="jiazhu">時錢鏐將杜稜守常州。</span></p>
<p class="em2 strong" id="p22"><a class="gg-link" href="#p22" onclick="return changeColor(this);"></a><span class="yinwen">17</span>十一月，上改名曄。</p>
<p class="em2 strong" id="p23"><a class="gg-link" href="#p23" onclick="return changeColor(this);"></a><span class="yinwen">18</span>上將祀圜丘。故事，中尉、樞密皆䙆衫侍從；僖宗之世，已具襴笏；<span class="jiazhu">䙆，睽桂翻，衣裾分也。襴，音闌，卽今之袍也。下施橫幅，因謂之襴。<span class="shu-ming">新志</span>曰：唐初士人以棠苧襴衫爲上服，貴女功之始也。一命以黃，再命以黑，三命以纁，四命以綠，五命以紫。中書令馬周上議：禮無服衫之文，三代之制有深衣；請加襴袖褾襈，爲士人上服；間骻者爲缺骻衫，庶人服之。長孫無忌又議，服袍者下加襴，緋紫皆視其品。從，才用翻。</span>至是，又令有司制法服，<span class="jiazhu">法服，謂冕服劍佩也。</span>孔緯及諫官、禮官皆以爲不可，上出手札諭之曰：<span class="yinhao">「卿等所論至當。<span class="jiazhu">當，丁浪翻。</span>事有從權，勿以小瑕遂妨大禮。」</span>於是宦官始服劍佩侍祠。<span class="jiazhu"><span class="shu-ming">考異</span>曰：按田令孜、楊復恭雖威權震主，官不過金吾衞上將軍，則其餘宦官必卑矣，但諸書不見當時宦官所欲衣者何品秩之法服也。</span>己酉，祀圜丘，赦天下。</p>
<p class="em2 strong" id="p24"><a class="gg-link" href="#p24" onclick="return changeColor(this);"></a>上在藩邸，素疾宦官，及卽位，楊復恭恃援立功，<span class="jiazhu">援立見上卷上年。</span>所爲多不法，上意不平；政事多謀於宰相，孔緯、張濬勸上舉大中故事抑宦者權。復恭常乘肩輿至太極殿。<span class="jiazhu">太極殿，西內前殿也。</span>他日，上與宰相言及四方反者，孔緯曰：<span class="yinhao">「陛下左右有將反者，況四方乎！」</span>上矍然問之，緯指復恭曰：<span class="yinhao">「復恭陛下家奴，乃肩輿造前殿，<span class="jiazhu">矍，居縛翻。造，七到翻。</span>多養壯士爲假子，使典禁兵，或爲方鎭，非反而何！」</span><span class="jiazhu">楊復恭以假子守立爲天威軍使，守信爲玉山軍使，守貞爲龍劍節度，守忠爲武定節度，守厚爲綿州刺史，其餘假子爲州刺史者甚衆，號外宅郎君。又養子六百人，監諸道軍。</span>復恭曰：<span class="yinhao">「子壯士，欲以收士心，衞國家，豈反邪！」</span>上曰：<span class="yinhao">「卿欲衞國家，何不使姓李而姓楊乎？」</span>復恭無以對。</p>
<p class="em2 strong" id="p25"><a class="gg-link" href="#p25" onclick="return changeColor(this);"></a>復恭假子天威軍使楊守立，本姓胡，名弘立，勇冠六軍，<span class="jiazhu">冠，古玩翻。</span>人皆畏之。上欲討復恭，恐守立作亂，謂復恭：<span class="yinhao">「朕欲得卿胡子在左右。」</span>復恭見守立於上，<span class="jiazhu">見，賢遍翻。</span>上賜姓名李順節，使掌六軍管鑰，<span class="jiazhu">北軍六軍，皆分屯苑中，屯營各有門，晨夕啓閉。</span>不期年，擢至天武都頭，領鎭海節度使，俄加同平章事。<span class="jiazhu">天武亦神策五十四都之一。期，讀曰朞。</span>及謝日，臺吏申請班見百僚，孔緯判不集；<span class="jiazhu">判臺申，不使集百官。</span>順節至中書，色不悅。他日，語微及之，緯曰：<span class="yinhao">「宰相師長百僚，<span class="jiazhu">長，知兩翻。</span>故有班見。相公職爲都頭，而於政事堂班見百僚，於意安乎？」</span>順節不敢復言。<span class="jiazhu">復，扶又翻。</span></p>
<p class="em2 strong" id="p26"><a class="gg-link" href="#p26" onclick="return changeColor(this);"></a>朱全忠求領鹽鐵，孔緯獨執以爲不可，謂進奏吏曰：<span class="yinhao">「朱公須此職，非興兵不可！」</span>全忠乃止。<span class="jiazhu">史言孔緯相唐，欲振紀綱，惜制於時，不得行其志耳。</span></p>
<p class="em2 strong" id="p27"><a class="gg-link" href="#p27" onclick="return changeColor(this);"></a><span class="yinwen">19</span>田頵攻常州，爲地道入城；中宵，旌旗甲兵出於制置使杜稜之寢室，遂虜之，以兵三萬戍常州。</p>
<p class="em2 strong" id="p28"><a class="gg-link" href="#p28" onclick="return changeColor(this);"></a><span class="yinwen">20</span>朱全忠遣龐師古將兵自潁上趨淮南，擊孫儒。<span class="jiazhu">宋僑置樓煩縣於汝陰郡界，後魏以縣爲下蔡郡治所，後齊廢郡，隋改爲潁上縣，唐屬潁州。<span class="shu-ming">九域志</span>：在州東一百一十七里。趨，七喻翻。</span></p>
<p class="em2 strong" id="p29"><a class="gg-link" href="#p29" onclick="return changeColor(this);"></a><span class="yinwen">21</span>十二月，甲子，王建敗山行章及西川騎將宋行能於廣都；<span class="jiazhu">敗，補邁翻。</span>行能奔還成都，行章退守眉州。壬申，行章請降於建。</p>
<p class="em2 strong" id="p30"><a class="gg-link" href="#p30" onclick="return changeColor(this);"></a><span class="yinwen">22</span>戊寅，孫儒自廣陵引兵渡江，壬午，逐田頵，取常州，以劉建鋒守之。儒還廣陵，建鋒又逐成及，取潤州。<span class="jiazhu">成及爲錢鏐守潤州。</span></p>
<p class="em2 strong" id="p31"><a class="gg-link" href="#p31" onclick="return changeColor(this);"></a><span class="yinwen">23</span>前山南東道節度使劉巨容之在襄陽也，有申屠生敎之燒藥爲黃金。田令孜之弟過襄陽，巨容出金示之。及寓居成都，<span class="jiazhu">中和四年，巨容自襄陽奔成都。</span>令孜求其方，不與，恨之，是歲，令孜殺巨容，滅其族。</p>
<div class="yt" id="y890"><p class="strong" id="p32"><a class="gg-link" href="#p32" onclick="return changeColor(this);"></a><span class="section" id="title-4"><span data-head-description="昭宗聖穆景文孝皇帝上之上" data-head-level="h4" data-head-title="大順元年">大順元年</span></span><span class="biaozhusup" data-rel="">（庚戌、八九○年）</span></p></div>
<p class="em2 strong" id="p33"><a class="gg-link" href="#p33" onclick="return changeColor(this);"></a><span class="yinwen">1</span>春，正月，戊子朔，羣臣上尊號曰聖文睿德光武弘孝皇帝；改元。<span class="jiazhu">上，時掌翻。</span></p>
<p class="em2 strong" id="p34"><a class="gg-link" href="#p34" onclick="return changeColor(this);"></a><span class="yinwen">2</span>李克用急攻邢州，孟遷食竭力盡，執王虔裕及汴兵以降。<span class="jiazhu">僖宗中和二年，孟方立據邢、磁、洺三州，至是而亡。<span class="shu-ming">考異</span>曰：<span class="shu-ming">唐末見聞錄</span>：<span class="yinhao">「龍紀元年，大軍守破邢州城，孟遷投來，拜李存孝邢州刺史。十一月，四日，孟遷補充敎練使。」</span><span class="shu-ming">太祖紀年錄</span>及薛居正<span class="shu-ming">五代史·太祖紀</span>，皆曰<span class="yinhao">「大順元年，李存孝攻邢州急，邢帥孟遷以邢、洺、磁三州歸于我，執朱溫之將王虔裕等三百人以獻」</span>，而無月。<span class="shu-ming">太祖紀年錄</span>又曰：<span class="yinhao">「太祖徙孟遷于太原，以大將安金俊爲邢洺團練使。」</span>薛<span class="shu-ming">史·孟遷傳</span>曰：<span class="yinhao">「大順元年，二月，遷執王虔裕等乞降，武皇令安金俊代之。」</span>今從<span class="shu-ming">實錄</span>。薛<span class="shu-ming">史·虔裕傳</span>曰：<span class="yinhao">「時太祖大軍方討兗、鄆，未及救援，邢人困而攜貳，遷乃縶虔裕送于太原，尋爲所殺。」</span>按是時全忠方攻時溥，未討兗、鄆也。<span class="shu-ming">虔裕傳</span>誤。</span>克用以安金俊爲邢洺團練使。</p>
<p class="em2 strong" id="p35"><a class="gg-link" href="#p35" onclick="return changeColor(this);"></a><span class="yinwen">3</span>壬寅，王建攻邛州，<span class="jiazhu">邛，渠容翻。</span>陳敬瑄遣其大將彭城楊儒將兵三千助刺史毛湘守之，湘出戰，屢敗。楊儒登城，見建兵盛，歎曰：<span class="yinhao">「唐祚盡矣，王公治衆，嚴而不殘，殆可以庇民乎！」</span><span class="jiazhu">治，直之翻。</span>遂帥所部出降。<span class="jiazhu">帥，讀曰率。降，戶江翻。</span>建養以爲子，更其姓名曰王宗儒。<span class="jiazhu">更，工衡翻。</span>乙巳，建留永平節度判官張琳爲邛南招安使，引兵還成都。<span class="jiazhu">復攻陳敬瑄也。</span>琳，許州人也。</p>
<p class="em2 strong" id="p36"><a class="gg-link" href="#p36" onclick="return changeColor(this);"></a>陳敬瑄分兵布寨於犀浦、郫、導江等縣，<span class="jiazhu">垂拱二年，分成都縣置犀浦縣。郫，漢古縣，唐並屬成都府。<span class="shu-ming">九域志</span>：郫縣在府西四十五里。</span>發城中民戶一丁，<span class="jiazhu">不計其家丁數多少，一戶則發一丁。</span>晝則穿重壕，採竹木，運磚石，<span class="jiazhu">重，直龍翻。史炤曰：<span class="shu-ming">古史考</span>：烏曹作塼。</span>夜則登城，擊柝巡警，無休息。</p>
<p class="em2 strong" id="p37"><a class="gg-link" href="#p37" onclick="return changeColor(this);"></a>韋昭度營於唐橋，王建營於東閶門外；建事昭度甚謹。</p>
<p class="em2 strong" id="p38"><a class="gg-link" href="#p38" onclick="return changeColor(this);"></a>辛亥，簡州將杜有遷執刺史員虔嵩降於建，<span class="jiazhu">員，音云，又音運，姓也。</span>建以有遷知州事。</p>
<p class="em2 strong" id="p39"><a class="gg-link" href="#p39" onclick="return changeColor(this);"></a><span class="yinwen">4</span>汴將龐師古等衆號十萬，渡淮，聲言救楊行密，攻下天長，壬子，下高郵。<span class="jiazhu">下者，降下。</span></p>
<p class="em2 strong" id="p40"><a class="gg-link" href="#p40" onclick="return changeColor(this);"></a><span class="yinwen">5</span>二月，己未，資州將侯元綽執刺史楊戡降於王建，建以元綽知州事。</p>
<p class="em2 strong" id="p41"><a class="gg-link" href="#p41" onclick="return changeColor(this);"></a><span class="yinwen">6</span>乙丑，加朱全忠守中書令。</p>
<p class="em2 strong" id="p42"><a class="gg-link" href="#p42" onclick="return changeColor(this);"></a><span class="yinwen">7</span>龐師古引兵深入淮南，己巳，與孫儒戰於陵亭，<span class="jiazhu"><span class="shu-ming">九域志</span>：泰州興化縣有陵亭鎭。</span>師古兵敗而還。<span class="jiazhu">還，從宣翻，又如字。</span></p>
<p class="em2 strong" id="p43"><a class="gg-link" href="#p43" onclick="return changeColor(this);"></a><span class="yinwen">8</span>楊行密遣其將馬敬言將兵五千，乘虛襲據潤州。李友將兵二萬屯青城，將攻常州。安仁義、劉威、田頵敗劉建鋒於武進，<span class="jiazhu">去年，孫儒使劉建鋒據常、潤。晉分曲阿縣置武進縣，梁改爲蘭陵，隋廢，唐垂拱二年，又分晉陵置武進縣，屬常州。<span class="shu-ming">九域志</span>，縣有青城鎭。</span>敬言、仁義、威屯潤州。友，合肥人；威，愼縣人也。</p>
<p class="em2 strong" id="p44"><a class="gg-link" href="#p44" onclick="return changeColor(this);"></a><span class="yinwen">9</span>李克用將兵攻雲州防禦使赫連鐸，克其東城。鐸求救於盧龍節度使李匡威，匡威將兵三萬赴之。丙子，邢洺團練使安金俊中流矢死，<span class="jiazhu">中，竹仲翻。<span class="shu-ming">考異</span>曰：<span class="shu-ming">實錄</span>：<span class="yinhao">「四月，丙辰朔，李克用遣安金俊率師攻雲州，赫連鐸求援於幽州李匡威，匡威出師赴之，戰于蔚州，太原府軍大敗，燕師執金俊，獻于朝。」</span>據<span class="shu-ming">太祖紀年錄</span>，攻雲州在三月。<span class="shu-ming">舊紀</span>、<span class="shu-ming">實錄</span>皆在四月，恐是約奏到。然<span class="shu-ming">紀年錄</span>不言克用敗，蓋諱之也。今從<span class="shu-ming">唐末見聞錄</span>。又<span class="shu-ming">紀年錄</span>、<span class="shu-ming">唐末見聞錄</span>皆云金俊戰死。<span class="shu-ming">實錄</span>云執獻之，亦誤。</span>河東萬勝軍使申信叛降於鐸。會幽州軍至，克用引還。</p>
<p class="em2 strong" id="p45"><a class="gg-link" href="#p45" onclick="return changeColor(this);"></a><span class="yinwen">10</span>時溥求救於河東，李克用遣其將石君和將五百騎赴之。</p>
<p class="em2 strong" id="p46"><a class="gg-link" href="#p46" onclick="return changeColor(this);"></a><span class="yinwen">11</span>李克用巡潞州，以供具不厚，怒昭義節度使李克脩，詬而笞之；<span class="jiazhu">詬，古候翻，又許候翻。</span>克脩慙憤成疾，三月，薨。<span class="jiazhu"><span class="shu-ming">考異</span>曰：<span class="shu-ming">太祖紀年錄</span>：<span class="yinhao">「太祖遣李罕之、李存孝攻邢州。十月，且命班師，由上黨而歸。克脩性吝嗇，太祖左右徵賂於克脩，旬日間，費數十萬，尙以爲供張不豐，掎其事，笞克脩而歸太原。俄而克脩憤恥寢疾。」</span>薛<span class="shu-ming">史·克脩傳</span>曰：<span class="yinhao">「龍紀元年，武皇大舉以伐邢洺，及班師，因撫封於上黨。」</span>按<span class="shu-ming">太祖紀</span>但遣罕之、存孝攻邢州，不云親行。蓋罕之、存孝圍邢州，克用但以大軍屯境上爲之聲援，去十月先還，罕之、存孝猶圍邢州，故正月孟遷降也。</span>克用表其弟決勝軍使克恭爲昭義留後。<span class="jiazhu">爲潞州叛克用張本。</span></p>
<p class="em2 strong" id="p47"><a class="gg-link" href="#p47" onclick="return changeColor(this);"></a><span class="yinwen">12</span>賜宣歙軍號寧國，以楊行密爲節度使。</p>
<p class="em2 strong" id="p48"><a class="gg-link" href="#p48" onclick="return changeColor(this);"></a><span class="yinwen">13</span>夏，四月，宿州將張筠逐刺史張紹光，附于時溥；<span class="jiazhu">去年朱全忠取宿州。</span>朱全忠帥諸軍討之。<span class="jiazhu">帥，讀曰率。</span>溥出兵掠碭山，<span class="jiazhu">碭，徒郎翻。</span>全忠遣牙內都指揮使朱友裕擊之，殺三千餘人，擒石君和。<span class="jiazhu"><span class="shu-ming">考異</span>曰：郗象<span class="shu-ming">梁太祖實錄</span>，前云四月丙辰，後云乙卯溥出兵。按<span class="shu-ming">長曆</span>，乙卯，四月晦日。<span class="shu-ming">實錄</span>誤也。</span>友裕，全忠之子也。</p>
<p class="em2 strong" id="p49"><a class="gg-link" href="#p49" onclick="return changeColor(this);"></a><span class="yinwen">14</span>乙丑，陳敬瑄遣蜀州刺史任從海將兵二萬救邛州，戰敗，欲以蜀州降王建；敬瑄殺之，<span class="jiazhu">任，音壬。</span>以徐公鉥代爲蜀州刺史。<span class="jiazhu">鉥，時橘翻。</span>丙寅，嘉州刺史朱實舉州降于建。丙子，僰道土豪文武堅執戎州刺史謝承恩降于建。<span class="jiazhu">僰道，故僰侯國，漢立縣，爲犍爲郡治所，梁置戎州。僰，蒲北翻。</span></p>
<p class="em2 strong" id="p50"><a class="gg-link" href="#p50" onclick="return changeColor(this);"></a><span class="yinwen">15</span>赫連鐸、李匡威表請討李克用。<span class="jiazhu">乘其不利也。</span>朱全忠亦上言：<span class="yinhao">「克用終爲國患，今因其敗，臣請帥汴、滑、孟三軍，<span class="jiazhu">汴、滑、孟三鎭，時皆屬全忠。帥，讀曰率。</span>與河北三鎭共除之。<span class="jiazhu">河北三鎭，謂盧龍李匡威、成德王鎔、魏博羅弘信。</span>乞朝廷命大臣爲統帥。」</span><span class="jiazhu">帥，所類翻。</span></p>
<p class="em2 strong" id="p51"><a class="gg-link" href="#p51" onclick="return changeColor(this);"></a>初，張濬因楊復恭以進，<span class="jiazhu">事見二百五十四卷僖宗廣明元年。</span>復恭中廢，更附田令孜而薄復恭。<span class="jiazhu">更，工衡翻，改也。附令孜事見中和元年。</span>及復恭再用事，深恨之。<span class="jiazhu">襄王熅之亂，田令孜往依陳敬瑄，自是之後，復恭再用事。</span>上知濬與復恭有隙，特親倚之；<span class="jiazhu"><span class="shu-ming">考異</span>曰：<span class="shu-ming">舊傳</span>：<span class="yinhao">「再幸山南，復恭代令孜爲中尉，罷濬知政事。昭宗初在藩邸，深疾宦官，復恭有援立大勳，恃恩任事，上心不平之。當時趨向者多言濬有方略，能畫大計，復用爲宰相，判度支。」</span>據<span class="shu-ming">舊紀</span>、<span class="shu-ming">實錄</span>、<span class="shu-ming">新紀</span>、<span class="shu-ming">表</span>，濬自光啓三年九月拜平章事，至大順二年兵敗坐貶，中間未嘗罷免。<span class="shu-ming">舊傳</span>誤也。今從<span class="shu-ming">新傳</span>。</span>濬亦以功名爲己任，每自比謝安、裴度。克用之討黃巢屯河中也，<span class="jiazhu">見二百五十五卷僖宗中和二十三年。</span>濬爲都統判官。<span class="jiazhu">王鐸爲都統，張濬爲判官。</span>克用薄其爲人，聞其作相，私謂詔使曰：<span class="yinhao">「張公好虛談而無實用，<span class="jiazhu">好，呼到翻。</span>傾覆之士也。主上采其名而用之，他日交亂天下，必是人也。」</span>濬聞而銜之。</p>
<p class="em2 strong" id="p52"><a class="gg-link" href="#p52" onclick="return changeColor(this);"></a>上從容與濬論古今治亂，<span class="jiazhu">從，千容翻。</span>濬曰：<span class="yinhao">「陛下英睿如此，而中外制於強臣，<span class="jiazhu">言中則制於宦官，外則制於方鎭。</span>此臣日夜所痛心疾首也。」</span>上問以當今所急，對曰：<span class="yinhao">「莫若強兵以服天下。」</span>上於是廣募兵於京師，至十萬人。</p>
<p class="em2 strong" id="p53"><a class="gg-link" href="#p53" onclick="return changeColor(this);"></a>及全忠等請討克用，上命三省、御史臺四品以上議之，<span class="jiazhu">三省：尙書省、門下省、中書省也。四品以上，尙書左右丞及六部侍郎，門下、中書省自左右諫議以上，御史臺自中丞以上，皆四品也。</span>以爲不可者什六七，杜讓能、劉崇望亦以爲不可。<span class="jiazhu">杜讓能、劉崇望，二相也。</span>濬欲倚外勢以擠楊復恭，<span class="jiazhu">宰相主兵，則外廷之勢重。擠，子細翻，又子西翻。</span>乃曰：<span class="yinhao">「先帝再幸山南，沙陀所爲也。<span class="jiazhu">謂光啓二年，事見二百五十六卷。</span>臣常慮其與河朔相表裏，致朝廷不能制。今兩河藩鎭共請討之，<span class="jiazhu">河南獨朱全忠、河北獨李匡威請討克用耳，餘皆不欲也。</span>此千載一時。<span class="jiazhu">載，子亥翻。</span>但乞陛下付臣兵柄，旬月可平。失今不取，後悔無及。」</span><span class="jiazhu"><span class="shu-ming">考異</span>曰：<span class="shu-ming">舊·濬傳</span>曰：<span class="yinhao">「會朱全忠誅秦宗權，安居受殺李克恭，以潞州降全忠，幽州李匡威、雲州赫連鐸等奏請出軍討太原。」</span>按時安居受未殺李克恭，<span class="shu-ming">舊傳</span>誤也。<span class="shu-ming">太祖紀年錄</span>曰：<span class="yinhao">「太祖中和破賊時，濬爲諫議大夫，出軍判官，常以虛誕誘太祖，太祖薄其爲人。及聞濬入中書，太祖常私於詔使曰：『張公傾覆之士，先帝知其爲人，不至大任。主上付之重位，必亂天下。』濬知之，陰銜太祖。」</span>按濬自僖宗時爲宰相，<span class="shu-ming">紀</span>誤。</span>孔緯曰：<span class="yinhao">「濬言是也。」</span>復恭曰：<span class="yinhao">「先朝播遷，雖藩鎭跋扈，亦由居中之臣措置未得其宜。今宗廟甫安，不宜更造兵端。」</span>上曰：<span class="yinhao">「克用有興復大功，<span class="jiazhu">謂破黃巢、復京城也。</span>今乘其危而攻之，天下其謂我何？」</span>緯曰：<span class="yinhao">「陛下所言，一時之體也；張濬所言，萬世之利也。昨計用兵、饋運、犒賞之費，一二年間未至匱乏，在陛下斷志行之耳。」</span>上以二相言叶，僶俛從之，<span class="jiazhu">斷，丁亂翻。僶，民尹翻。僶俛，勉強不得已之意。</span>曰：<span class="yinhao">「茲事今付卿二人，無貽朕羞！」</span><span class="jiazhu">觀帝此言，亦知河東之不可伐矣。</span></p>
<p class="em2 strong" id="p54"><a class="gg-link" href="#p54" onclick="return changeColor(this);"></a>五月，詔削奪克用官爵、屬籍，<span class="jiazhu">克用賜姓，故編之屬籍，註已見前。</span>以濬爲河東行營都招討制置宣慰使，京兆尹孫揆副之，以鎭國節度使韓建爲都虞候兼供軍糧料使，以朱全忠爲南面招討使，<span class="jiaozhusup">〔章：十二行本「李」上有「王鎔爲東面招討使」八字；乙十一行本同；孔本同；張校同；退齋校同。〕</span>匡威爲北面招討使，赫連鐸副之。</p>
<p class="em2 strong" id="p55"><a class="gg-link" href="#p55" onclick="return changeColor(this);"></a>濬奏給事中牛徽爲行營判官，徽曰：<span class="yinhao">「國家以喪亂之餘，<span class="jiazhu">喪，息浪翻。</span>欲爲英武之舉，橫挑強寇，<span class="jiazhu">挑，徒了翻。</span>離諸侯心，吾見其顚沛也！」</span><span class="jiazhu">沛，音貝。</span>遂以衰疾固辭。徽，僧孺之孫也。<span class="jiazhu">牛僧孺，文宗太和中爲相。</span></p>
<p class="em2 strong" id="p56"><a class="gg-link" href="#p56" onclick="return changeColor(this);"></a><span class="yinwen">16</span>李克恭驕恣不曉軍事；潞人素樂李克脩之簡儉，<span class="jiazhu">樂，音洛。</span>且死非其罪，潞人憐之，由是將士離心。初，潞人叛孟氏，牙將安居受等召河東兵以取潞州；<span class="jiazhu">見二百五十五卷僖宗中和三年。</span>及孟遷以邢、洺、磁州歸李克用，克用寵任之，以遷爲軍城都虞候，羣從皆補右職，<span class="jiazhu">從，才用翻。其後孟知祥見任於莊宗，亦遷之兄子也。</span>居受等咸怨且懼。</p>
<p class="em2 strong" id="p57"><a class="gg-link" href="#p57" onclick="return changeColor(this);"></a>昭義有精兵，號<span class="yinhao">「後院將」</span>。克用旣得三州，將圖河朔，令李克恭選後院將尤驍勇者五百人送晉陽，潞人惜之。克恭遣牙將李元審及小校馮霸部送晉陽，至銅鞮，<span class="jiazhu">銅鞮，漢縣，唐屬潞州。<span class="shu-ming">九域志</span>：在州西北一百四十五里。校，戶敎翻。鞮，丁奚翻。</span>霸招<span class="jiaozhusup">〔章：十二行本「招」作「劫」；乙十一行本同；孔本同；退齋校同。〕</span>其衆以叛，循山而南，至于沁水，<span class="jiazhu">沁水，漢縣名。唐之沁水，後魏泰寧郡地也。北齊廢郡，爲永安縣，隋開皇十八年改曰沁水，唐屬澤州。<span class="shu-ming">九域志</span>：在州西北二百里。</span>衆已三千人。李元審擊之，爲霸所傷，歸于潞。<span class="jiazhu"><span class="shu-ming">考異</span>曰：元審與霸同部送後院將，霸所以能獨叛而元審所以得不死者，蓋後院將有叛有不叛者，叛者從霸，不叛者從元審，故克用益元審兵使討霸也。此段<span class="shu-ming">考異</span>疑有闕文。</span>庚子，克恭就元審所館視之，安居受帥其黨作亂，<span class="jiazhu">帥，讀曰率。</span>攻而焚之，克恭、元審皆死。衆推居受爲留後，附于朱全忠。居受使召馮霸，不至。居受懼，出走，爲野人所殺。霸引兵入潞，自爲留後。<span class="jiazhu"><span class="shu-ming">考異</span>曰：<span class="shu-ming">編遺錄</span>：<span class="yinhao">「八月，甲寅，馮霸殺李克恭來降，上請河陽帥朱崇節領兵入潞，兼充留後。戊辰，李克用圍之，上遣葛從周率驍勇夜銜枚斫營突入上黨，以壯潞人之心。」</span>薛居正<span class="shu-ming">五代史·梁太祖紀</span>亦同。按克用未嘗自圍潞也。<span class="shu-ming">克恭傳</span>：<span class="yinhao">「李元審戰傷，收軍於潞，五月十五日，克恭視元審於孔目吏劉崇之第，是日，州縣將安居受引兵攻克恭，克恭、元審並遇害，州民推居受爲留後。居受遣人召馮霸於沁水，霸不受命；居受懼，將奔歸朝廷，至長子，爲野人所殺，傳首馮霸軍。霸乃引衆據潞州，自稱留後，求援於汴。武皇令康君立討之，汴將葛從周來援霸。」</span><span class="shu-ming">唐末見聞錄</span>曰：<span class="yinhao">「五月十七日，昭義狀申軍變，殺節使，當日點汾州五縣土團將士赴昭義。二十三日，昭義僕射家累入府。」</span><span class="shu-ming">新紀</span>：<span class="yinhao">「五月，壬寅，安居受殺李克恭。」</span>按壬寅，十七日，乃報到太原日也。今從<span class="shu-ming">太祖紀年錄</span>。薛<span class="shu-ming">史·克恭傳</span>、<span class="shu-ming">舊紀</span>，<span class="yinhao">「五月，丙午，潞州軍亂，殺李克恭。監軍使薛績本函克恭首獻之于朝，濬方起兵，朝廷稱賀。」</span>此蓋克恭首到日也。<span class="shu-ming">舊紀</span>又曰：<span class="yinhao">「七月，全忠遣從周帥千騎入潞州。」</span><span class="shu-ming">唐太祖紀年錄</span>、薛<span class="shu-ming">史·唐紀</span>，五月葛從周入潞，太早。蓋因克恭死終言之。<span class="shu-ming">編遺錄</span>、薛<span class="shu-ming">史·梁紀</span>，八月克恭死，太晚。蓋因從周入潞推本之。又從周入潞，全忠始請孫揆赴鎭，當在揆被執前也。今克恭死從<span class="shu-ming">紀年錄</span>。從周入潞從<span class="shu-ming">舊紀</span>。</span></p>
<p class="em2 strong" id="p58"><a class="gg-link" href="#p58" onclick="return changeColor(this);"></a>時朝廷方討克用，聞克恭死，朝臣皆賀。全忠遣河陽留後朱崇節將兵入潞州，權知留後。克用遣康君立、李存孝將兵圍之。</p>
<p class="em2 strong" id="p59"><a class="gg-link" href="#p59" onclick="return changeColor(this);"></a>壬子，張濬帥諸軍五十二都及邠、寧、鄜、夏雜虜合五萬人發京師，<span class="jiazhu">帥，讀曰率；下同。鄜，音夫。夏，戶雅翻。</span>上御安喜樓餞之。<span class="jiazhu">安喜樓，安喜門樓也。按楊復恭之亂，上御安喜門，劉崇望謂禁軍曰：<span class="yinhao">「天子親在街東督戰。」</span>竊意安喜門卽朱雀街東之安上門也。</span>濬屛左右言於上曰：<span class="jiazhu">屛，必郢翻，又必正翻。</span><span class="yinhao">「俟臣先除外憂，然後爲陛下除內患。」</span><span class="jiazhu">爲，于僞翻。</span>楊復恭竊聽，聞之。兩軍中尉餞濬於長樂坂，<span class="jiazhu">長樂坂在長安城東，卽滻坡。樂，音洛。坂，音反。</span>復恭屬濬酒，<span class="jiazhu">屬，之欲翻。</span>濬辭以醉，復恭戲之曰：<span class="yinhao">「相公杖鉞專征，作態邪？」</span>濬曰：<span class="yinhao">「俟平賊還，方見作態耳！」</span><span class="jiazhu">未能成事而先爲大言，此張濬之疏也。</span>復恭益忌之。</p>
<p class="em2 strong" id="p60"><a class="gg-link" href="#p60" onclick="return changeColor(this);"></a>癸丑，削奪李罕之官爵；<span class="jiazhu">以附李克用也。</span>六月，以孫揆爲昭義節度使，充招討副使。</p>
<p class="em2 strong" id="p61"><a class="gg-link" href="#p61" onclick="return changeColor(this);"></a><span class="yinwen">17</span>丁巳，茂州刺史李繼昌帥衆救成都，己未，王建擊斬之。辛酉，資簡都制置應援使謝從本殺雅州刺史張承簡，舉城降建。<span class="jiazhu">資、簡相去二百十六里。簡州北至成都百五十里。雅州與邛州接壤，相去二百七十里。王建圖邛州以爲根本，兵威所及，故謝從本以雅州降之。</span></p>
<p class="em2 strong" id="p62"><a class="gg-link" href="#p62" onclick="return changeColor(this);"></a><span class="yinwen">18</span>孫儒求好於朱全忠，全忠表爲淮南節度使。未幾，全忠殺其使者，遂復爲仇敵。<span class="jiazhu">好，呼到翻。幾，居豈翻。復，扶又翻。</span></p>
<p class="em2 strong" id="p63"><a class="gg-link" href="#p63" onclick="return changeColor(this);"></a><span class="yinwen">19</span>光啓末，<span class="jiaozhusup">〔嚴：「末」改「初」。〕</span>德州刺史盧彥威逐義昌節度使楊全玫，自稱留後，<span class="jiazhu">見二百五十六卷僖宗光啓元年。玫，莫杯翻。</span>求旌節，朝廷未許。至是，王鎔、羅弘信因張濬用兵，爲之請，<span class="jiazhu">爲，于僞翻。</span>乃以彥威爲義昌節度使。</p>
<p class="em2 strong" id="p64"><a class="gg-link" href="#p64" onclick="return changeColor(this);"></a><span class="yinwen">20</span>張濬會宣武、鎭國、靜難、鳳翔、保大、定難諸軍於晉州。<span class="jiazhu">難，乃旦翻。</span></p>
<p class="em2 strong" id="p65"><a class="gg-link" href="#p65" onclick="return changeColor(this);"></a><span class="yinwen">21</span>更命義成軍曰宣義；辛未，以朱全忠爲宣武、宣義節度使。<span class="jiazhu">按<span class="shu-ming">方鎭表</span>，全忠以父名誠，請改義成曰宣義。更，工衡翻。</span>全忠以方有事徐、楊，徵兵遣戍，殊爲遼闊，乃辭宣義，請以胡眞爲節度使，從之；然兵賦出入，皆制於全忠，一如巡屬。及胡眞入爲統軍，竟以全忠爲兩鎭節度使，罷淮南不領焉。<span class="jiazhu">領淮南見上卷僖宗光啓三年。</span></p>
<p class="em2 strong" id="p66"><a class="gg-link" href="#p66" onclick="return changeColor(this);"></a><span class="yinwen">22</span>秋，七月，官軍至陰地關，<span class="jiazhu">汾州靈石縣西南有陰地關。<span class="shu-ming">考異</span>曰：<span class="shu-ming">舊紀</span>：<span class="yinhao">「七月，乙酉朔，王師屯于陰地，太原大將康君立以兵拒戰。」</span>按君立時圍潞州，何暇至陰地關！又不言勝負。今不取。</span>朱全忠遣驍將葛從周將千騎潛自壺關夜抵潞州，犯圍入城。<span class="jiazhu"><span class="shu-ming">九域志</span>：壺關西至潞州二十五里。宋白曰：壺關縣以山形似壺，古於此置關，故名。<span class="shu-ming">考異</span>曰：<span class="shu-ming">舊紀</span>、<span class="shu-ming">實錄</span>皆云：從周權知留後。又，汴人圍澤州，呼李罕之云：<span class="yinhao">「葛司空已入潞府。」</span>李存孝圍潞州，呼城上人云：<span class="yinhao">「葛僕射可歸大梁。」</span>似從周實爲留後也。然薛居正<span class="shu-ming">五代史·梁太祖紀</span>云：<span class="yinhao">「帝請以河陽節度使朱崇節爲潞州留後。」</span><span class="shu-ming">實錄</span>：<span class="yinhao">「明年五月，以前昭義節度使朱崇節爲河陽節度使。」</span>按河陽自解張全義圍以來，常附屬於汴，朱全忠以部將丁會、張宗厚等爲之留後，非一人，崇節蓋亦汴將爲河陽留後，全忠使權昭義留後，旣不能守，復歸河陽耳。諸書因謂之節度使，蓋誤也。從周但與崇節共守潞州，以其名著，故外人但稱從周，不數崇節也。</span>又遣別將李讜、李重胤、鄧季筠將兵攻李罕之於澤州，又遣張全義、朱友裕軍於澤州之北，爲從周應援。<span class="jiazhu"><span class="shu-ming">考異</span>曰：<span class="shu-ming">編遺錄</span>：<span class="yinhao">「八月，遣從周入上黨。九月，壬寅，上往河陽，令李讜救應朱崇節，又命朱友裕、張全義簡精銳過山，於澤州北應接，取崇節、從周以歸。」</span>薛居正<span class="shu-ming">五代史·梁太祖紀</span>：<span class="yinhao">「九月，壬寅，上至河陽，遣李讜引軍趨澤潞，爲晉人所敗。帝又遣朱友裕、張全義率精兵至澤州北，以爲應援。旣而崇節、從周棄潞來歸，戊申，帝斬李重裔，遂班師。」</span>按讜等初圍澤州時，語城上人云：<span class="yinhao">「張相公圍太原，葛司空已入潞府，」</span>是當時南兵方盛，非孫揆就擒，從周棄潞州之後也。故置於此。</span>季筠，下邑人也。全忠奏：<span class="yinhao">「臣已遣兵守潞州，請孫揆赴鎭。」</span>張濬亦恐昭義遂爲汴人所據，分兵三<span class="jiaozhusup">〔章：十二行本「三」作「二」；乙十一行本同。〕</span>千，使揆將之趣潞州。<span class="jiazhu">趣，七喻翻。</span></p>
<p class="em2 strong" id="p67"><a class="gg-link" href="#p67" onclick="return changeColor(this);"></a>八月，乙丑，揆發晉州，<span class="jiazhu"><span class="shu-ming">九域志</span>：自晉州東至潞州，三百八十五里。</span>李存孝聞之，以三百騎伏於長子西谷中。<span class="jiazhu">長子，漢縣，唐屬潞州。<span class="shu-ming">九域志</span>：在州西南四十五里。</span>揆建牙杖節，褒依大蓋，擁衆而行；<span class="jiazhu">凡節度使，其衙前建牙旗，杖所賜節。褒衣，大袖博裾之衣。大蓋，卽今之清涼繖。</span>存孝突出，擒揆及賜旌節中使韓歸範、牙兵五百餘人，追擊餘衆於刁黃嶺，盡殺之。存孝械揆及歸範，𥿊以素練，<span class="jiazhu">𥿊，充夜翻，維縶之也。</span>徇於潞州城下曰：<span class="yinhao">「朝廷以孫尙書爲潞帥，命韓天使賜旌節，<span class="jiazhu">韓歸範銜天子之命，故謂之天使。帥，所類翻。使，疏吏翻。</span>葛僕射可速歸大梁，令尙書視事。」</span>遂𥿊以獻於克用。克用囚之，旣而使人誘之，欲以爲河東副使，<span class="jiazhu">誘，音酉。</span>揆曰：<span class="yinhao">「吾天子大臣，兵敗而死，分也，<span class="jiazhu">分，扶問翻。</span>豈能伏事鎭使邪！」</span><span class="jiazhu">節度使任居方鎭，孫揆鄙薄之，呼爲鎭使。復，扶又翻。</span>克用怒，命以鋸鋸之，鋸不能入。揆罵曰：<span class="yinhao">「死狗奴！鋸人當用板夾，汝豈知邪！」</span>乃以板夾之，至死，罵不絕聲。</p>
<p class="em2 strong" id="p68"><a class="gg-link" href="#p68" onclick="return changeColor(this);"></a><span class="yinwen">23</span>丙寅，孫儒攻潤州。</p>
<p class="em2 strong" id="p69"><a class="gg-link" href="#p69" onclick="return changeColor(this);"></a><span class="yinwen">24</span>蘇州刺史杜孺休到官，<span class="jiazhu">去年朝廷命杜孺休刺蘇州。</span>錢鏐密使沈粲害之。會楊行密將李友拔蘇州，粲歸杭州；鏐欲歸罪於粲而殺之，粲奔孫儒。</p>
<p class="em2 strong" id="p70"><a class="gg-link" href="#p70" onclick="return changeColor(this);"></a><span class="yinwen">25</span>王建退屯漢州。<span class="jiazhu">自成都退屯漢州。</span></p>
<p class="em2 strong" id="p71"><a class="gg-link" href="#p71" onclick="return changeColor(this);"></a><span class="yinwen">26</span>陳敬瑄括富民財以供軍，置徵督院，逼以桎梏箠楚，使各自占；凡有財者如匿贓、虛占、急徵，<span class="jiazhu">箠，止橤翻。占，之瞻翻。無其財而自占爲有，謂之虛占。</span>咸不聊生。</p>
<p class="em2 strong" id="p72"><a class="gg-link" href="#p72" onclick="return changeColor(this);"></a><span class="yinwen">27</span>李罕之告急於李克用，<span class="jiazhu">爲汴兵所圍也。</span>克用遣李存孝將五千騎救之。</p>
<p class="em2 strong" id="p73"><a class="gg-link" href="#p73" onclick="return changeColor(this);"></a><span class="yinwen">28</span>九月，壬寅，朱全忠軍于河陽。汴軍之初圍澤州也，呼李罕之曰：<span class="yinhao">「相公每恃河東，輕絕當道；<span class="jiazhu">當道，猶云本道，汴軍自謂也。</span>今張相公圍太原，葛僕射入潞府，<span class="jiazhu">張相公，謂張濬；葛僕射，謂葛從周。</span>旬月之間，沙陀無穴自藏，相公何路求生邪！」</span>及李存孝至，選精騎五百，繞汴寨呼曰：<span class="jiazhu">呼，火故翻。</span><span class="yinhao">「我，沙陀之求穴者也，欲得爾肉以飽士卒；可令肥者出鬬！」</span>汴將鄧季筠，亦驍將也，引兵出戰，存孝生擒之。是夕，李讜、李重胤收衆遁去，存孝、罕之隨而擊之，至馬牢山，大破之，斬獲萬計，追至懷州而還。存孝復引兵攻潞州，<span class="jiazhu">復，扶又翻。</span>葛從周、朱崇節棄潞州而歸。戊申，全忠庭責諸將橈敗之罪，<span class="jiazhu">橈，奴敎翻。</span>斬李讜、李重胤而還。<span class="jiazhu"><span class="shu-ming">考異</span>曰：<span class="shu-ming">唐太祖紀年錄</span>：<span class="yinhao">「六月，李崇節、葛從周據潞州，李重胤、鄧季筠、張全義將兵七萬攻澤州，李存孝將三千騎赴援。初，汴軍攻城門，呼李罕之云云。李存孝憤其言，引鐵騎五百追擊，入季筠營門，生獲其都將十數。是夜，汴將李讜收軍而遁，存孝、罕之追擊至馬牢山，斬首萬級，追襲掩擊，至於懷州而還。存孝復引軍攻潞州，九月二日，葛從周帥衆棄城而遁。」</span><span class="shu-ming">唐末見聞錄</span>：<span class="yinhao">「閏九月，昭義軍前狀申昭義軍人拔滅逃遁，收下城池，擒獲到餘黨五十人，巾縛送上；至二十日，行營都指揮使李存孝迴戈歸府。」</span>薛居正<span class="shu-ming">五代史·梁太祖紀</span>：<span class="yinhao">「九月，壬寅，帝至河陽，遣李讜引軍趨澤潞，行至馬牢川，爲晉人所敗。帝又遣朱友裕、張全義率精兵至澤州北以爲應援。旣而崇節、從周棄潞來歸。戊申，帝廷責諸將敗軍之罪，斬李重胤以徇，遂班師焉。」</span><span class="shu-ming">實錄</span>：<span class="yinhao">「九月，甲申朔，康君立急攻潞州，朱全忠駐河陽，遣李讜引軍趨澤潞，至馬牢山川，與幷師大戰，不利，鄧季筠被執。復遣朱友裕、張全義至澤州北應援，葛從周、朱崇節率衆棄潞州歸。」</span>按六月李存孝若已破李讜，追至懷州，懷州去河陽止一程，豈得九月方到河陽！讜之敗必在九月戊申前一兩日也。蓋<span class="shu-ming">紀年錄</span>因從周據潞州事終言之。九月，甲申朔，十九日壬寅，二十五日戊申。若全忠至河陽始遣讜等趣澤潞，旣敗，而從周等棄潞來歸，七日之間，豈容許事！蓋薛<span class="shu-ming">史</span>因讜敗，追本前事耳。若九月二日從周已棄潞州，何得十九日後攻澤州者，猶云葛司空入潞府乎！蓋<span class="shu-ming">實錄</span>承<span class="shu-ming">紀年錄</span>而誤也。今全忠往來月日從薛<span class="shu-ming">史</span>，事則兼采諸書。</span></p>
<p class="em2 strong" id="p74"><a class="gg-link" href="#p74" onclick="return changeColor(this);"></a>李克用以康君立爲昭義留後，李存孝爲汾州刺史。存孝自謂擒孫揆功大，當鎭昭義，而君立得之，憤恚不食者數日，縱意刑殺，始有叛克用之志。</p>
<p class="em2 strong" id="p75"><a class="gg-link" href="#p75" onclick="return changeColor(this);"></a>李匡威攻蔚州，虜其刺史邢善益，赫連鐸引吐蕃、黠戛斯衆數萬攻遮虜軍，<span class="jiaozhusup">〔章：十二行本「軍」作「平」；乙十一行本同；孔本同；熊校同。〕</span>殺其軍使劉胡子。克用遣其將李存信擊之，不勝；更命李嗣源爲存信之副，遂破之。克用以大軍繼其後，匡威、鐸皆敗走，<span class="jiazhu"><span class="shu-ming">考異</span>曰：<span class="shu-ming">太祖紀年錄</span>：<span class="yinhao">「是月，幽帥李匡威會赫連鐸，引吐蕃、黠戛斯之衆十萬寇我北鄙，攻遮虜軍，太祖御親軍出塞，營於渾河川之田村。李存孝引前鋒與賊戰於樂安鎭，賊軍大敗，遁走。」</span><span class="shu-ming">舊紀</span>：<span class="yinhao">「九月，幽州、雲州蕃、漢兵三萬攻鴈門，太原府將李存信、薛阿檀擊敗之。」</span><span class="shu-ming">實錄</span>：<span class="yinhao">「閏月，甲寅朔，幽州李匡威下蔚州，克用援兵至，匡威大敗。赫連鐸引吐蕃、黠戛斯之衆攻遮虜軍，克用營渾河川，戰於樂安鎭，破之，鐸乃退軍。」</span>此蓋約奏到日。<span class="shu-ming">唐末見聞錄</span>：<span class="yinhao">「十一月十五日，發往向北打鹿，有使報稱幽州李匡威收卻蔚州，十六日至十八日，旋發諸州兵士至軍前。二十九日，大捷，有牓曉告殺燕軍三萬餘人。十九日，知客押衙苗仲周齎榜到，殺得退渾一千帳。」</span>二十九日下復云十九日，亦誤。今但繫此月，不書日。</span>獲匡威之子武州刺史仁宗<span class="jiazhu"><span class="shu-ming">新志</span>：河東道有武州，領文德縣，闕其建置之年。</span>及鐸之壻，俘斬萬計。</p>
<p class="em2 strong" id="p76"><a class="gg-link" href="#p76" onclick="return changeColor(this);"></a>李嗣源性謹重廉儉，諸將相會，各自詫勇略，<span class="jiazhu">詫，丑亞翻，誇也。</span>嗣源獨默然，徐曰：<span class="yinhao">「諸君喜以口擊賊，<span class="jiazhu">喜，許記翻。</span>嗣源但以手擊賊耳。」</span>衆慙而止。</p>
<p class="em2 strong" id="p77"><a class="gg-link" href="#p77" onclick="return changeColor(this);"></a><span class="yinwen">29</span>楊行密以其將張行周爲常州制置使。閏月，孫儒遣劉建鋒攻拔常州，殺行周，遂圍蘇州。<span class="jiazhu"><span class="shu-ming">考異</span>曰：<span class="shu-ming">吳錄</span>：<span class="yinhao">「十一月，孫儒攻破望亭、無錫諸屯，遂至蘇州。」</span>今從<span class="shu-ming">吳越備史</span>，在閏月。</span></p>
<p class="em2 strong" id="p78"><a class="gg-link" href="#p78" onclick="return changeColor(this);"></a><span class="yinwen">30</span>邛州刺史毛湘，本田令孜親吏，王建攻之急，食盡，救兵不至。壬戌，湘謂都知兵馬使任可知曰：<span class="yinhao">「吾不忍負田軍容，吏民何罪！爾可持吾頭歸王建。」</span>乃沐浴以俟刃。可知斬湘及二子降於建，士民皆泣。甲戌，建持永平旌節入邛州，以節度判官張琳知留後。<span class="jiazhu">時朝命以邛州建永平軍，王建爲節度使。是年正月，建攻邛州，至是克之。</span>繕完城隍，撫安夷獠，經營蜀、雅。<span class="jiazhu"><span class="shu-ming">九域志</span>：邛州北至蜀州七十里，西南至雅州一百六十里。獠，魯皓翻。</span>冬，十月，癸未朔，建引兵還成都，蜀州將李行周逐徐公鉥，舉城降建。<span class="jiazhu">鉥，辛律翻。</span></p>
<p class="em2 strong" id="p79"><a class="gg-link" href="#p79" onclick="return changeColor(this);"></a><span class="yinwen">31</span>乙酉，朱全忠自河陽如滑州視事，<span class="jiazhu">朱全忠旣領宣義節，遂如滑州視事。</span>遣使者請糧馬及假道于魏以伐河東，羅弘信不許，又請於鎭，鎭人亦不許。全忠乃自黎陽濟河擊魏。</p>
<p class="em2 strong" id="p80"><a class="gg-link" href="#p80" onclick="return changeColor(this);"></a><span class="yinwen">32</span>加邠寧節度使王行瑜侍中，佑國節度使張全義同平章事。</p>
<p class="em2 strong" id="p81"><a class="gg-link" href="#p81" onclick="return changeColor(this);"></a><span class="yinwen">33</span>官軍出陰地關，遊兵至于汾州。李克用遣薛志勤、李承嗣將騎三千營于洪洞，<span class="jiazhu">洪洞，漢楊縣，義寧元年，改曰洪洞，取縣北洪洞嶺爲名，屬晉州。<span class="shu-ming">九域志</span>：在州北五十五里，又北二百九十五里至汾州。</span>李存孝將兵五千營于趙城。<span class="jiazhu">義寧元年，分霍邑置趙城縣，以春秋時晉獻公滅耿以賜趙夙，因謂之趙城，屬晉州。<span class="shu-ming">九域志</span>：在州北八十五里。宋白曰：<span class="shu-ming">史記</span>：周穆王封造父於趙城。<span class="shu-ming">註</span>云：在河東永安縣。余按宋白旣以趙城爲造父所封之地，此又引<span class="shu-ming">史記註</span>，何所折衷哉！</span>鎭國節度使韓建以壯士三百夜襲存孝營，存孝知之，設伏以待之；建兵不利，靜難、鳳翔之兵不戰而走。<span class="jiaozhusup">〔章：十二行本「走」下有「禁軍自潰」四字；乙十一行本同；孔本同；張校同；退齋校同。〕</span><span class="jiazhu">難，乃旦翻。</span>河東兵乘勝逐北，抵晉州西門；張濬出戰，又敗，官軍死者近三千人。<span class="jiazhu">近，其靳翻。</span>靜難、鳳翔、保大、定難之軍先渡河西歸，濬獨有禁軍及宣武軍合萬人，與韓建閉城拒守，自是不敢復出。<span class="jiazhu">復，扶又翻。</span>存孝引兵攻絳州，<span class="jiazhu"><span class="shu-ming">九域志</span>：晉州南至絳州一百二十五里。</span>十一月，刺史張行恭棄城走。存孝進攻晉州，三日，與其衆謀曰：<span class="yinhao">「張濬宰相，俘之無益；天子禁兵，不宜加害。」</span>乃退五十里而軍；<span class="jiazhu">李存孝雖悍，猶不敢攻執宰相，犯獵禁兵，分尙存故也。</span>濬、建自含口遁去。<span class="jiazhu"><span class="shu-ming">水經註</span>：洮水源出河東聞喜縣清襄山，其水東逕大嶺下西流，出，謂之含口，又西，合于涑水，卽含山之口也。</span>存孝取晉、絳二州，大掠慈、隰之境。</p>
<p class="em2 strong" id="p82"><a class="gg-link" href="#p82" onclick="return changeColor(this);"></a>先是，克用遣韓歸範歸朝，<span class="jiazhu">韓歸範與孫揆俱擒，李克用遣之歸朝。</span>附表訟冤，<span class="jiazhu"><span class="shu-ming">考異</span>曰：<span class="shu-ming">實錄</span>：<span class="yinhao">「十一月，王師入陰地關，至汾隰，李克用遣將薛阿檀、李承嗣拒之。李存信以兵五千圍趙城，韓建以華州兵戰，存信設伏擊破之；邠、鳳之師未戰而走，禁軍自潰，由是大敗。存信直壓晉州西門，引軍攻絳州。十二月，壬午朔，晉州刺史張行恭棄城而遁。韓建以諸軍保晉州，李存信追擊，戰敗，退保絳州。張濬以汴卒、禁軍屯晉州，存信攻之三日，濬、建拔晉、絳遁還，存信收二州。」</span><span class="shu-ming">舊紀</span>：<span class="yinhao">「克用遣李存信、薛阿檀拒王師于陰地，三戰三捷，由是河西、鄜、夏、邠、岐之軍渡河西歸。韓建以諸軍保平陽，存信追之，建軍又敗，建退保絳州。張濬在晉州，存信攻之三日，相與謀云云，遂退舍五十里。十二月，壬午朔，濬、建拔晉、絳遁去。存信收晉、絳，大掠河中四郡。」</span><span class="shu-ming">張濬傳</span>曰：<span class="yinhao">「十月，濬軍至陰地，邠、岐、華三鎭之師營平陽，李存孝擊之，一戰而敗，進攻晉州。」</span>薛居正<span class="shu-ming">五代史·武皇紀</span>曰：<span class="yinhao">「十月，張濬之師入晉州，遊軍至汾隰。武皇遣薛鐵山、李承嗣將騎三千出陰地關，營於洪洞，遣李存孝將兵五千營於趙城。華州韓建以壯士三百人冒犯存孝之營，存孝追擊，直壓晉州西門，張濬之師出戰，爲存孝所敗，自是閉壁不出。存孝引軍攻絳州。」</span><span class="shu-ming">李存孝傳</span>曰：<span class="yinhao">「十月，存孝引收潞之師圍張濬于平陽云云。存孝引軍攻絳州。十一月，刺史張行恭棄城而去，張濬、韓建亦由含口而遁，存孝收晉、絳。」</span><span class="shu-ming">太祖紀年錄</span>：<span class="yinhao">「十月，張濬之師入陰地關，犯汾隰，令薛鐵山、李承嗣將騎三千出陰地，繼發李存孝將兵五千進擊，營於趙城，敗韓建，直壓晉州西門，自是閉壁不出。存孝攻絳州。十二月，晉州刺史張行恭棄城遁，建、濬由含山路逃遁，遂收晉、絳。初，濬部禁軍至晉州，邠、鳳之師望風遁歸，蓋楊復恭陰沮之也。」</span><span class="shu-ming">唐末見聞錄</span>曰：<span class="yinhao">「八月五日，相公差晉州捉到天使閭大夫入京奏事，兼貢表曰：『臣某乙言：今月二十六日，臣所部南界晉州長寧關使張承暉等投臣當道齎到宰臣張濬牓一道，內稱招討處置使兼錄到詔白，云陛下削臣屬籍，奪臣本官，仍卻會兵討問』」</span>云云。<span class="shu-ming">唐補紀</span>曰：<span class="yinhao">「朱全忠自攻破徐州，頻貢章表，『克用與朱玫同立襄王以爲大逆，其朱玫以下並已誅鋤，克用時最爲魁首，據其罪狀，請舉天兵。臣率師關東，掎角相應。』朝廷遂以宰臣張濬爲都統，授崔胤爲河中節度應援使。大軍行到同州，克用領蕃、漢馬步稱三十萬入河北界。其張濬使人探朱全忠兵馬，並不來相應，乃於昭義西與太原交戰，不利而回。朝廷知爲全忠所賣，便差使至克用所，與賞給令回，貶都統張濬於雲夢，除崔胤於嶺外。」</span>薛<span class="shu-ming">史·李承嗣傳</span>：<span class="yinhao">「初，大軍入陰地，薛志勤與承嗣率騎三千抗之，敗韓建之軍於蒙坑，進收晉、絳，以功授忻州刺史。時鳳翔軍營霍邑，承嗣帥一軍收之，岐人夜遁，追擊至趙城，合大軍攻平陽，旬有三日而拔。」</span>按<span class="shu-ming">李存信傳</span>無攻晉、絳事。蓋<span class="shu-ming">舊紀</span>，十月存孝已背太原，故此戰皆云存信，<span class="shu-ming">實錄</span>因之而誤。據<span class="shu-ming">五代紀</span>、<span class="shu-ming">傳</span>、<span class="shu-ming">太祖紀年錄</span>，當是存孝。又隰州隸河中節度，所云入陰地關犯汾隰者，蓋謂汾水之旁，下隰曰隰耳。又<span class="shu-ming">紀年錄</span>、<span class="shu-ming">實錄</span>以張行恭爲晉州刺史，亦誤也。今從薛<span class="shu-ming">史</span>。晉州刺史若已走，則濬、建安能保城！<span class="shu-ming">實錄</span>誤也。今從<span class="shu-ming">李存孝傳</span>。<span class="shu-ming">唐補紀</span>云崔胤爲河中節度，尤爲疏繆。自餘諸書參取之。</span>言：<span class="yinhao">「臣父子三代，受恩四朝，破龐勛，翦黃巢，黜襄王，存易定，<span class="jiazhu">執宜、國昌、克用三代歷武、宣、懿、僖四朝。破龐勛見二百五十一卷懿宗咸通十年。翦黃巢見二百五十五卷僖宗中和三年、四年，黜襄王見二百五十六卷光啓二年。存易定見光啓元年。</span>致陛下今日冠通天之冠，<span class="jiazhu">日冠，古玩翻。</span>佩白玉之璽，未必非臣之力也！若以攻雲州爲臣罪，則拓跋思恭之取鄜延，<span class="jiazhu">拓跋思恭取鄜延，以授其弟思孝。</span>朱全忠之侵徐、鄆，<span class="jiazhu">謂朱全忠攻時溥於徐，攻朱瑄於鄆，事並見上。</span>何獨不討？賞彼誅此，臣豈無辭！且朝廷當阽危之時，則譽臣爲韓、彭、伊、呂；<span class="jiazhu">阽，余廉翻，又丁念翻。臨危曰阽危。譽，音余，稱譽。</span>及旣安之後，則罵臣爲戎、羯、胡、夷。今天下握兵立功之人，獨不懼陛下他日之罵乎！況臣果有大罪，六師征之，自有典刑，何必幸臣之弱而後取之邪！今張濬旣出師，則固難束手，已集蕃、漢兵五十萬，欲直抵蒲、潼，與濬格鬬；若其不勝，甘從削奪。不然，方且輕騎叩閽，頓首丹陛，訴姦回於陛下之扆坐，<span class="jiazhu">扆，隱豈翻。<span class="shu-ming">記</span>：天子負扆南面而立。扆，畫斧屛風也，設之戶牖間。坐，徂臥翻。</span>納制敕於先帝之廟庭，然後自拘司敗，恭俟鈇質。」</span><span class="jiazhu">司敗，卽司寇之官。</span>表至，濬已敗，朝廷震恐。濬與韓建踰王屋至河陽，撤民屋爲栰以濟河，<span class="jiazhu">河南王屋縣有王屋山。王屋，漢河東垣縣地，後魏置長平縣，後周置王屋郡，隋廢郡爲縣。<span class="shu-ming">九域志</span>：縣在孟州西北一百三十里。<span class="shu-ming">考異</span>曰：<span class="shu-ming">實錄</span>明年二月云：<span class="yinhao">「時張濬、韓建兵敗後，爲克用騎將李存信所追，至是，方自含山踰王屋，出河清，達于河陽。河溢無舟檝，建壞民廬舍爲木罌數百渡河，人多覆溺。」</span>似太晚。今因濬、建走，終言之。</span>師徒失亡殆盡。</p>
<p class="em2 strong" id="p83"><a class="gg-link" href="#p83" onclick="return changeColor(this);"></a>是役也，朝廷倚朱全忠及河朔三鎭；及濬至晉州，全忠方連兵徐、鄆，雖遣將攻澤州而身不至。行營乃求兵糧於鎭、魏，鎭、魏倚河東爲扞蔽，皆不出兵；惟華、邠、鳳翔、鄄、夏之兵會之。<span class="jiazhu">華，戶化翻。<span class="yinhao">「鄄」</span>，當作<span class="yinhao">「鄜」</span>。詳見<span class="shu-ming">辯誤</span>。</span>兵未交而孫揆被擒，幽、雲俱敗，<span class="jiazhu">幽，李匡威；雲，赫連鐸。</span>楊復恭復從中沮之，故濬軍望風自潰。<span class="jiazhu">復從，扶又翻。史言張濬志節可憐。</span></p>
<p class="em2 strong" id="p84"><a class="gg-link" href="#p84" onclick="return changeColor(this);"></a><span class="yinwen">34</span>十二月，<span class="jiaozhusup">〔章：十二行本「月」下有「己丑」二字；乙十一行本同；張校同。〕</span>孫儒拔蘇州，殺李友。<span class="jiazhu"><span class="shu-ming">考異</span>曰：<span class="shu-ming">莊宗列傳</span>：<span class="yinhao">「楊行密，壽州壽春人。初據本州，秦宗權遣孫儒及行密同攻陷揚州，儒專據之。龍紀元年，儒出軍攻宣州，行密襲據揚州，稱留後，北通時溥，儒引軍攻之。大順元年，行密禦備力竭，率衆夜遁，出據宣州。」</span>此說最爲差誤。國朝開寶中，薛居正脩<span class="shu-ming">五代史</span>，江南未平，不見本國舊史，據昭遠所記及<span class="shu-ming">唐年補錄</span>作<span class="shu-ming">行密傳</span>，但知行密非壽春人，改爲廬州；又知行密非受宗權命與孫儒同陷揚州，餘皆無次敍。今按<span class="shu-ming">吳錄·太祖紀</span>及高遠<span class="shu-ming">唐烈祖實錄·行密傳</span>云：<span class="yinhao">「光啓三年，十月，秦彥、畢師鐸出走，行密入揚州。十一月，孫儒圍揚州。文德元年，四月，儒陷揚州，行密奔廬州。八月，自廬州帥兵攻宣州。龍紀元年，六月，陷宣州，殺趙鍠。大順二年，七月，孫儒再渡江攻宣州。景福元年，六月，執斬儒，復歸揚州。」</span>且龍紀元年孫儒方強，行密新得宣州，安能襲據揚州踰年哉！近脩<span class="shu-ming">唐書·行密傳</span>，全用<span class="shu-ming">吳錄</span>事迹，乃云<span class="yinhao">「儒進攻行密，行密復入揚州，北通時溥，扞儒。朱全忠遣龐師古助行密，敗於高郵，行密懼，退還宣州。」</span>蓋承<span class="shu-ming">莊宗列傳</span>、<span class="shu-ming">五代史</span>之誤而不考正也。</span>安仁義等聞之，焚潤州廬舍，夜遁。儒使沈粲守蘇州，又遣其將歸傳道守潤州。<span class="jiazhu">楊行密遣安仁義破錢鏐之兵而取常、蘇、潤，孫儒又從而奪之，民之死於兵者，不知其幾矣。</span></p>
<p class="em2 strong" id="p85"><a class="gg-link" href="#p85" onclick="return changeColor(this);"></a><span class="yinwen">35</span>辛丑，汴將丁會、葛從周擊魏，渡河，取黎陽、臨河，<span class="jiazhu">黎陽，漢古縣，唐屬衞州。<span class="shu-ming">九域志</span>：在州東北一百二十里，隋分黎陽縣置臨河縣，唐屬相州。</span>龐師古、霍存下淇門、衞縣，<span class="jiazhu">衞，漢朝歌縣；紂所都朝歌城，在今縣西；隋大業二年，改曰衞縣，唐屬衞州。<span class="shu-ming">九域志</span>：衞州汲縣有淇門鎭。</span>朱全忠自以大軍繼之。</p>
<p class="em2 strong" id="p86"><a class="gg-link" href="#p86" onclick="return changeColor(this);"></a><span class="yinwen">36</span>是歲，置昇州於上元縣，以張雄爲刺史。<span class="jiazhu">至德二載，以潤州江寧縣置昇州，上元二年廢，今復置。<span class="shu-ming">考異</span>曰：<span class="shu-ming">新·地理志</span>：<span class="yinhao">「光啓三年，以上元等四縣置昇州。」</span><span class="shu-ming">張雄傳</span>：<span class="yinhao">「大順初，以上元爲昇州，授雄刺史。」</span><span class="shu-ming">吳錄·馮弘鐸傳</span>：<span class="yinhao">「大順元年，復以上元爲昇州，命弘鐸爲刺史。」</span>按是時雄尙存。今從<span class="shu-ming">雄傳</span>。</span></p>
<div class="yt" id="y891"><p class="strong" id="p87"><a class="gg-link" href="#p87" onclick="return changeColor(this);"></a><span class="section" id="title-5"><span data-head-description="昭宗聖穆景文孝皇帝上之上" data-head-level="h4" data-head-title="大順二年">二年</span></span><span class="biaozhusup" data-rel="">（辛亥、八九一年）</span></p></div>
<p class="em2 strong" id="p88"><a class="gg-link" href="#p88" onclick="return changeColor(this);"></a><span class="yinwen">1</span>春，正月，羅弘信軍于內黃。丙辰，朱全忠擊之，五戰皆捷，至永定橋，斬首萬餘級。弘信懼，遣使厚幣請和。全忠命止焚掠，歸其俘，還軍河上。魏博自是服於汴。</p>
<p class="em2 strong" id="p89"><a class="gg-link" href="#p89" onclick="return changeColor(this);"></a><span class="yinwen">2</span>庚申，制以太保、門下侍郎、同平章事孔緯爲荊南節度使，中書侍郎、同平章事張濬爲鄂岳觀察使。<span class="jiazhu">二人罷相，以晉、絳喪師也。</span>以翰林學士承旨、兵部侍郎崔昭緯同平章事，御史中丞徐彥若爲戶部侍郎、同平章事。昭緯，愼由從子；<span class="jiazhu">崔愼由相宣宗。從，才用翻。</span>彥若，商之子也。<span class="jiazhu">徐商見二百四十九卷宣宗大中十二年。</span></p>
<p class="em2 strong" id="p90"><a class="gg-link" href="#p90" onclick="return changeColor(this);"></a>楊復恭使人劫孔緯於長樂坡，<span class="jiazhu">長樂坡卽長樂坂。</span>斬其旌節，資裝俱盡，緯僅能自免。李克用復遣使表曰：<span class="jiazhu">復，扶又翻。</span><span class="yinhao">「張濬以陛下萬代之業，邀自己一時之功，知臣與朱溫深仇，私相連結。臣今身無官爵，名是罪人，不敢歸陛下藩方，且欲於河中寄寓，進退行止，伏俟指麾。」</span><span class="jiazhu">竊謂克用此表，楊復恭密敎之也。</span>詔再貶孔緯均州刺史，張濬連州刺史。賜克用詔，悉復其官爵，使歸晉陽。<span class="jiazhu"><span class="shu-ming">考異</span>曰：<span class="shu-ming">舊紀</span>：<span class="yinhao">「太原軍屯晉州，克用遣中使韓歸範還朝，因上表訴冤，言『賊臣張濬依倚全忠，離間功臣』。朝廷欲令釋憾，下羣臣議其可否，左僕射韋昭度等議」</span>云云。在十二月。按是年昭度討陳敬瑄，<span class="shu-ming">舊紀</span>誤。今從<span class="shu-ming">實錄</span>。</span></p>
<p class="em2 strong" id="p91"><a class="gg-link" href="#p91" onclick="return changeColor(this);"></a><span class="yinwen">3</span>孫儒盡舉淮、蔡之兵濟江，癸酉，自潤州轉戰而南，田頵、安仁義屢敗退，楊行密城戍皆望風奔潰。儒將李從立奄至宣州東溪，<span class="jiazhu">東溪在宣城，今謂之宛溪。</span>行密守備尙未固，衆心危懼，夜，使其將合肥臺濛將五百人屯溪西；<span class="jiazhu">溪西，卽宛溪之西。</span>濛使士卒傳呼，往返數四，從立以爲大衆繼至，遽引去。儒前軍至溧水，<span class="jiazhu">溧水，漢溧陽縣，隋分置溧水縣，時屬昇州。<span class="shu-ming">九域志</span>：在州東八十五里。</span>行密使都指揮使李神福拒之。神福陽退以示怯，儒軍不設備，神福夜帥精兵襲之，俘斬千人。<span class="jiazhu">帥，讀曰率，下同。</span></p>
<p class="em2 strong" id="p92"><a class="gg-link" href="#p92" onclick="return changeColor(this);"></a><span class="yinwen">4</span>二月，加李克用守中書令，復李罕之官爵；再貶張濬繡州司戶。</p>
<p class="em2 strong" id="p93"><a class="gg-link" href="#p93" onclick="return changeColor(this);"></a><span class="yinwen">5</span>韋昭度將諸道兵十餘萬討陳敬瑄，三年不能克，<span class="jiazhu">文德元年遣昭度討西川，至是三年矣。</span>饋運不繼，朝議欲息兵。三月，乙亥，制復敬瑄官爵，<span class="jiazhu"><span class="shu-ming">考異</span>曰：<span class="shu-ming">新紀</span>：<span class="yinhao">「二月，乙巳，赦陳敬瑄。己未，詔王建罷兵，不受命。」</span><span class="shu-ming">十國紀年</span>亦曰：<span class="yinhao">「二月，乙巳，復敬瑄官爵。」</span>按二月辛巳朔，無己未，<span class="shu-ming">新紀</span>誤也。今從<span class="shu-ming">實錄</span>。</span>令顧彥朗、王建各帥衆歸鎭。<span class="jiazhu">使顧彥朗歸梓州，王建歸邛州。</span></p>
<p class="em2 strong" id="p94"><a class="gg-link" href="#p94" onclick="return changeColor(this);"></a><span class="yinwen">6</span>王師範遣都指揮使盧弘擊棣州刺史張蟾，弘引兵還攻師範，師範使人以重賂迎之，曰：<span class="yinhao">「師範童騃，<span class="jiazhu">騃，語駭翻，癡愚也。</span>不堪重任，願得避位，使保首領，公之仁也。」</span>弘以師範年少，信之，不設備；<span class="jiazhu">少，詩照翻。</span>師範密謂小校安丘劉鄩曰：<span class="jiazhu">安丘，漢縣，古根牟國；唐屬密州。<span class="shu-ming">九域志</span>：在州西北一百二十里。校，戶敎翻。鄩，徐心翻。</span><span class="yinhao">「汝能殺弘，吾以汝爲大將。」</span>弘入城，師範伏甲而享之，鄩殺弘於座及其黨數人。師範慰諭士卒，厚賞重誓，自將以攻棣州，執張蟾，斬之；崔安潛逃歸京師。師範以鄩爲馬步副都指揮使。詔以師範爲平盧節度使。</p>
<p class="em2 strong" id="p95"><a class="gg-link" href="#p95" onclick="return changeColor(this);"></a>師範和謹好學，<span class="jiazhu">好，呼到翻。</span>每本縣令到官，師範輒備儀衞往謁之；不敢當，師範命客將挾持，令坐於聽事，<span class="jiazhu">客將，主唱導，儐贊賓客，漢、晉鈴下威儀之職。將，卽亮翻。令，力丁翻。聽，讀曰廳。</span>自稱<span class="yinhao">「百姓王師範」</span>，拜之於庭。僚佐或諫，師範曰：<span class="yinhao">「吾敬桑梓，所以敎子孫不忘本也！」</span><span class="jiazhu"><span class="shu-ming">詩</span>：維桑與梓，必恭敬止。<span class="shu-ming">註</span>云：父之所樹，子不敢不恭敬。</span></p>
<p class="em2 strong" id="p96"><a class="gg-link" href="#p96" onclick="return changeColor(this);"></a><span class="yinwen">7</span>張濬至藍田，逃奔華州依韓建，與孔緯密求救於朱全忠。全忠上表爲緯、濬訟冤，<span class="jiazhu">爲，于僞翻。</span>朝廷不得已，並聽自便。緯至商州而還，亦寓居華州。</p>
<p class="em2 strong" id="p97"><a class="gg-link" href="#p97" onclick="return changeColor(this);"></a><span class="yinwen">8</span>邢洺節度使安知建潛通朱全忠，<span class="jiazhu">安金俊旣死，李克用以安知建代鎭邢、洺。</span>李克用表以李存孝代之。知建懼，奔青州，朝廷以知建爲神武統軍。知建帥麾下三千人將詣京師，過鄆州，朱瑄與克用方睦，伏兵河上，斬之，<span class="jiazhu">薛<span class="shu-ming">史</span>：安知建奔青州，自棣州泝河歸朝，朱瑄邀斬之河上。帥，讀曰率。</span>傳首晉陽。</p>
<p class="em2 strong" id="p98"><a class="gg-link" href="#p98" onclick="return changeColor(this);"></a><span class="yinwen">9</span>夏，四月，有彗星見于三台，<span class="jiazhu">斗魁下六星兩兩而比曰三台。見，賢遍翻。</span>東行入太微，長十丈餘。<span class="jiazhu">長，直兩翻。</span>甲申，赦天下。</p>
<p class="em2 strong" id="p99"><a class="gg-link" href="#p99" onclick="return changeColor(this);"></a><span class="yinwen">10</span>成都城中乏食，棄兒滿路。<span class="jiazhu">父子不能相贍，至於棄之。</span>民有潛入行營販米入城者，邏者得之，<span class="jiazhu">邏，郎佐翻。</span>以白韋昭度，昭度曰：<span class="yinhao">「滿城飢甚，忍不救之！」</span>釋勿問。亦有白陳敬瑄者，敬瑄曰：<span class="yinhao">「吾恨無術以救餓者，彼能如是，勿禁也！」</span>由是販者浸多，然所致不過斗升，截筒，徑寸半，深五分，量米而鬻之，每筒百餘錢，餓殍狼籍。<span class="jiazhu">深，式禁翻。量，音良。殍，被表翻。</span>軍民強弱相陵，將吏斬之不能禁；乃更爲酷法，或斷腰，或斜劈，<span class="jiazhu">斷，都管翻。劈，普壁翻。</span>死者相繼而爲者不止，人耳目旣熟，不以爲懼。吏民日窘，<span class="jiazhu">窘，巨隕翻。</span>多謀出降，敬瑄悉捕其族黨殺之，慘毒備至。內外都指揮使、眉州刺史成都徐耕，性仁恕，所全活數千人。田令孜曰：<span class="yinhao">「公掌生殺而不刑一人，有異志邪？」</span>耕懼，夜，取俘囚戮於市。</p>
<p class="em2 strong" id="p100"><a class="gg-link" href="#p100" onclick="return changeColor(this);"></a>王建見罷兵制書，曰：<span class="yinhao">「大功垂成，柰何棄之！」</span>謀於周庠，庠勸建請韋公還朝，獨攻成都，克而有之。<span class="jiazhu">朝，直遙翻。</span>建表請：<span class="jiaozhusup">〔章：十二行本作「稱」；乙十一行本同；張校同，云無註本亦誤「請」。〕</span><span class="yinhao">「陳敬瑄、田令孜罪不可赦，<span class="jiazhu"><span class="yinhao">「請」</span>，恐當作<span class="yinhao">「稱」</span>。<span class="shu-ming">考異</span>曰：<span class="shu-ming">十國紀年</span>：朝議以建不奉詔，而不能制，更授西川行營招討制置使。按此命蓋在昭度還朝之後也。</span>願畢命以圖成功。」</span>昭度無如之何，由是未能東還。建說昭度曰：<span class="yinhao">「今關東藩鎭迭相吞噬，此腹心之疾也，相公宜早歸廟堂，與天子謀之。敬瑄，疥㿅耳，<span class="jiazhu">㿅，與癬同，音息淺翻。</span>當以日月制之，責建，可辦也！」</span>昭度猶豫未決。庚子，建陰令東川將唐友通等擒昭度親吏駱保於行府門，臠食之，<span class="jiazhu">韋昭度攻成都，置行府以治事。臠，力兗翻。</span>云其盜軍糧。昭度大懼，遽稱疾，以印節授建，牒建知三使留後<span class="jiazhu">三使，節度使、招撫使、制置使也。</span>兼行營招討使，卽日東還。建送至新都，跪觴馬前，泣拜而別。<span class="jiazhu">跪觴，跪而奉觴也。</span>昭度甫出劍門，<span class="jiazhu">劍門，諸葛亮立關，唐聖曆二年，分普安、永歸、陰平，置劍門縣，屬劍州。<span class="shu-ming">九域志</span>：在州東北五十五里。</span>卽以兵守之，不復內東軍。<span class="jiazhu">復，扶又翻。</span>昭度至京師，除東都留守。<span class="jiazhu"><span class="shu-ming">考異</span>曰：<span class="shu-ming">舊紀</span>：<span class="yinhao">「龍紀元年，正月，昭度爲東都留守。」</span><span class="shu-ming">實錄</span>：<span class="yinhao">「大順二年，三月，乙亥，復陳敬瑄官爵。丙子，以昭度爲東都留守。」</span>按昭度若已除留守，不領西川節度及招討使，則便應釋兵東歸，不應更留在彼；縱使強留，諸軍亦安肯稟服，王建亦何必更說之云<span class="yinhao">「相公宜早歸廟堂，與天子籌之」</span>！<span class="shu-ming">舊傳</span>：<span class="yinhao">「建脅說昭度，奏請還都。建以重兵守劍門，急攻成都。昭度還，以檢校司空充東都留守。」</span><span class="shu-ming">新傳</span>亦同。蓋今年三月，旣復敬瑄官爵，但召昭度還朝。王建不肯罷兵，昭度爲所牽率，亦同執奏，以爲敬瑄不可赦。旣而爲建所脅，授兵東歸，朝廷責其進退失據，故左遷留守，如<span class="shu-ming">新</span>、<span class="shu-ming">舊傳</span>所云者是也。今從之。又昭度初圍成都，楊守亮爲招討副使，顧彥朗爲行軍司馬，王建爲都指揮使，同在成都城下。及昭度東歸，時獨建在彼，以兵授之。不見二人者，按三月乙亥詔書，但云令彥朗各歸本鎭，則是守亮先已歸也。彥朗得此詔必亦歸，獨昭度與建留在彼耳。然建令東川將唐友通食駱保，是彥朗身歸而留兵共攻成都也。</span></p>
<p class="em2 strong" id="p101"><a class="gg-link" href="#p101" onclick="return changeColor(this);"></a>建急攻成都，環城烽塹亙五十里。<span class="jiazhu">環，音患。</span>有狗屠王鷂，<span class="jiazhu">鷂，亦肖翻。</span>請詐得罪亡入城說之，<span class="jiazhu">說，式芮翻。</span>使上下離心，建遣之。鷂入見陳敬瑄、田令孜，則言<span class="yinhao">「建兵疲食盡，將遁矣」</span>，出則鬻茶於市，陰爲吏民稱建英武，兵勢強盛；<span class="jiazhu">爲，于僞翻。</span>由是敬瑄等懈於守備<span class="jiazhu">懈，古隘翻。</span>而衆心危懼。建又遣其將京兆鄭渥詐降以覘之，敬瑄以爲將，使乘城，旣而復以詐得歸。<span class="jiazhu">復，扶又翻，又如字。</span>建由是悉知城中虛實，以渥爲親從都指揮使，更姓名曰王宗渥。<span class="jiazhu">從，才用翻。更，工衡翻。</span></p>
<p class="em2 strong" id="p102"><a class="gg-link" href="#p102" onclick="return changeColor(this);"></a><span class="yinwen">11</span>以武安節度使周岳爲嶺南西道節度使。<span class="jiazhu"><span class="shu-ming">方鎭表</span>：中和二年，升湖南觀察爲欽化軍節度，光啓元年，改武安軍。</span></p>
<p class="em2 strong" id="p103"><a class="gg-link" href="#p103" onclick="return changeColor(this);"></a><span class="yinwen">12</span>李克用大舉擊赫連鐸，敗其兵於河上，<span class="jiazhu">北河之上。敗，補邁翻。</span>進圍雲州。</p>
<p class="em2 strong" id="p104"><a class="gg-link" href="#p104" onclick="return changeColor(this);"></a><span class="yinwen">13</span>楊行密遣其將劉威、朱延壽將兵三萬擊孫儒于黃池，<span class="jiazhu"><span class="shu-ming">九域志</span>：宣州當塗縣有黃池鎭。</span>威等大敗。延壽，舒城人也。孫儒軍于黃池，五月，大水，諸營皆沒，乃還揚州，使其將康暀據和州，<span class="jiazhu">暀，于放翻。</span>安景思據滁州。<span class="jiazhu">和、滁相去一百五十里。</span></p>
<p class="em2 strong" id="p105"><a class="gg-link" href="#p105" onclick="return changeColor(this);"></a><span class="yinwen">14</span>丙午，立皇子祐爲德王。</p>
<p class="em2 strong" id="p106"><a class="gg-link" href="#p106" onclick="return changeColor(this);"></a><span class="yinwen">15</span>楊行密遣其將李神福攻和、滁，康暀降，<span class="jiazhu">降，戶江翻。</span>安景思走。</p>
<p class="em2 strong" id="p107"><a class="gg-link" href="#p107" onclick="return changeColor(this);"></a><span class="yinwen">16</span>秋，七月，李克用急攻雲州，赫連鐸食盡，奔吐谷渾部，<span class="jiazhu">赫連鐸，本吐谷渾酋長，開成中，其父帥種人三千帳自歸，守雲州十五年，至是而亡。<span class="shu-ming">考異</span>曰：<span class="shu-ming">舊紀</span>、<span class="shu-ming">實錄</span>皆云，<span class="yinhao">「克用率兵出井陘，屯常山，大掠深、趙、盧龍李匡威自率步騎萬餘援王鎔。」</span>按<span class="shu-ming">唐太祖紀年錄</span>，是時克用方攻赫連鐸，旣平雲州，乃討王鎔。<span class="shu-ming">實錄</span>蓋因<span class="shu-ming">舊紀</span>之誤。又<span class="shu-ming">紀年錄</span>曰：<span class="yinhao">「七月，太祖進軍，至於柳城，會赫連鐸力屈食盡，奔入吐渾」</span>云云。<span class="shu-ming">實錄</span>云：<span class="yinhao">「克用遣將急攻雲州。」</span>蓋以前云克用親討王鎔故也。按<span class="shu-ming">紀年錄</span>，討王鎔在後。<span class="shu-ming">實錄</span>誤。</span>旣而歸於幽州。克用表大將石善友爲大同防禦使。</p>
<p class="em2 strong" id="p108"><a class="gg-link" href="#p108" onclick="return changeColor(this);"></a><span class="yinwen">17</span>朱全忠遣使與楊行密約共攻孫儒。儒恃其兵強，欲先滅行密，後敵全忠，移牒藩鎭，數行密、全忠之罪，且曰：<span class="yinhao">「俟平宣、汴，當引兵入朝，除君側之惡。」</span><span class="jiazhu">數，所具翻。</span>於是悉焚揚州廬舍，盡驅丁壯及婦女渡江，殺老弱以充食。行密將張訓、李德誠潛入揚州，滅餘火，得穀數十萬斛以賑飢民。<span class="jiazhu">揚州之民仇孫儒而德楊行密，使孫儒不死於宣州，揚州之民亦必歸楊行密矣。</span>泗州刺史張諫貸數萬斛以給軍，訓以行密之命饋之，諫由是德行密。<span class="jiazhu">爲張諫降行密張本。</span></p>
<p class="em2 strong" id="p109"><a class="gg-link" href="#p109" onclick="return changeColor(this);"></a><span class="yinwen">18</span>邢洺節度使李存孝勸李克用攻鎭州，克用從之。八月，克用南巡澤潞，遂涉懷孟之境。</p>
<p class="em2 strong" id="p110"><a class="gg-link" href="#p110" onclick="return changeColor(this);"></a><span class="yinwen">19</span>朱全忠遣其將丁會攻宿州，克其外城。<span class="jiazhu">元年，夏，四月，宿州將張筠附于時溥。</span></p>
<p class="em2 strong" id="p111"><a class="gg-link" href="#p111" onclick="return changeColor(this);"></a><span class="yinwen">20</span>乙未，孫儒自蘇州出屯廣德，<span class="jiazhu">沈約曰：廣德縣，疑吳所立。劉昫曰：廣德縣，漢故障也；宋分宣州之廣德，吳興之故障，置綏安縣，唐至德二年，改爲廣德，以縣界廣德故城爲名，屬宣州。<span class="shu-ming">九域志</span>：在州東一百二十里。</span>楊行密引兵拒之。儒圍其寨，行密將上蔡李簡帥百餘人力戰，破寨，拔行密出之。<span class="jiazhu">帥，讀曰率。</span></p>
<p class="em2 strong" id="p112"><a class="gg-link" href="#p112" onclick="return changeColor(this);"></a><span class="yinwen">21</span>王建攻陳敬瑄益急，敬瑄出戰輒敗，巡內州縣率爲建所取。威戎節度使楊晟時饋之食，建以兵據新都，彭州道絕。<span class="jiazhu">田令孜以彭州爲威戎軍。</span>敬瑄出，慰勉士卒，皆不應。</p>
<p class="em2 strong" id="p113"><a class="gg-link" href="#p113" onclick="return changeColor(this);"></a>辛丑，田令孜登城謂建曰：<span class="yinhao">「老夫曏於公甚厚，何見困如是？」</span>建曰：<span class="yinhao">「父子之恩豈敢忘！<span class="jiazhu">言令孜養建爲假子也。</span>但朝廷命建討不受代者，不得不然。儻太師改圖，建復何求！」</span><span class="jiazhu">太師，謂陳敬瑄。復，扶又翻。</span>是夕，令孜自攜西川印節詣建營授之，<span class="jiazhu"><span class="shu-ming">舊書</span>：龍紀元年，五月壬辰朔，漢州刺史王建陷成都，遷陳敬瑄於雅州，建自稱兵馬留後，復用田令孜爲監軍。記事旣有不同，而紀年前後復有兩年之差。</span>將士皆呼萬歲。建泣謝，請復爲父子如初。</p>
<p class="em2 strong" id="p114"><a class="gg-link" href="#p114" onclick="return changeColor(this);"></a>先是，建常誘其將士曰：<span class="yinhao">「成都城中繁盛如花錦，一朝得之，金帛子女恣汝曹所取，節度使與汝曹迭日爲之耳！」</span><span class="jiazhu">先，悉薦翻。</span>壬寅，敬瑄開門迎建。<span class="jiazhu">僖宗廣明元年，陳敬瑄鎭西川，至是而亡。</span>建署其將張勍爲馬步斬斫使，使先入城。乃謂將士曰：<span class="yinhao">「吾與汝曹三年百戰，今始得城，汝曹不憂不富貴，愼勿焚掠坊市。吾已委張勍護之矣，彼幸執而白我，我猶得赦之；若先斬而後白，吾亦不能救也！」</span>旣而士卒有犯令者，勍執百餘人，皆捶其胸而殺之，積尸於市，衆莫敢犯。故時人謂勍爲<span class="yinhao">「張打胸」</span>。<span class="jiazhu">勍，渠京翻。捶，止橤翻。</span></p>
<p class="em2 strong" id="p115"><a class="gg-link" href="#p115" onclick="return changeColor(this);"></a>癸卯，建入城，自稱西川留後。小校韓武數於使廳上馬，牙司止之，<span class="jiazhu">使廳，節度使廳事也。牙司，吏也，掌使牙之事。數，所角翻。上，持掌翻。</span>武怒曰：<span class="yinhao">「司徒許我迭日爲節度使；上馬何爲！」</span>建密遣人刺殺之。<span class="jiazhu">刺，七亦翻。</span></p>
<p class="em2 strong" id="p116"><a class="gg-link" href="#p116" onclick="return changeColor(this);"></a>初，陳敬瑄之拒朝命也，田令孜欲盜其軍政，謂敬瑄曰：<span class="yinhao">「三兄尊重，<span class="jiazhu">敬瑄第三。朝，直遙翻。</span>軍務煩勞，不若盡以相付，日具記事咨呈，兄但高居自逸而已。」</span>敬瑄素無智能，忻然許之。自是軍事皆不由己，以至於亡。建表敬瑄子陶爲雅州刺史，使隨陶之官，明年，罷歸，寓居新津，以一縣租賦贍之。</p>
<p class="em2 strong" id="p117"><a class="gg-link" href="#p117" onclick="return changeColor(this);"></a>癸丑，建分遣士卒就食諸州，更文武堅姓名曰王宗阮，謝從本曰王宗本。<span class="jiazhu">更其姓名，以爲假子。更，工衡翻。</span>陳敬瑄將佐有器幹者，建皆禮而用之。<span class="jiazhu">史言王建所以能有蜀。</span></p>
<p class="em2 strong" id="p118"><a class="gg-link" href="#p118" onclick="return changeColor(this);"></a><span class="yinwen">22</span>六軍十二衞觀軍容使、左神策軍中尉楊復恭總宿衞兵，專制朝政，諸假子皆爲節度使、刺史，又養宦官子六百人，皆爲監軍。假子龍劍節度使守貞、武定節度使守思不輸貢賦，上表訕薄朝廷。<span class="jiazhu">龍劍節度，領龍、劍、利、閬四州。武定節度，領洋、果、階、扶四州。</span></p>
<p class="em2 strong" id="p119"><a class="gg-link" href="#p119" onclick="return changeColor(this);"></a>上舅王瓌求節度使，上訪於復恭，復恭以爲不可，瓌怒，詬之。<span class="jiazhu">詬，古候翻，又許候翻。</span>瓌出入禁中，頗用事，復恭惡之，奏以爲黔南節度使，<span class="jiazhu">是時以黔中節度爲永泰軍，黔中以南則羈縻諸蠻州矣。未知黔南節度置於何所，豈楊復恭欲殺王瓌，特創置此鎭以授之邪？惡，烏路翻。黔，渠今翻。</span>至吉柏津，<span class="jiazhu">利州益昌縣有桔柏津，益昌驛有古柏，土人謂之桔柏，因以名津。據<span class="shu-ming">楊復恭傳</span>，王瓌取道興元至桔柏津。</span>令山南西道節度使楊守亮覆諸江中，宗族賓客皆死，以舟敗聞。上知復恭所爲，深恨之。</p>
<p class="em2 strong" id="p120"><a class="gg-link" href="#p120" onclick="return changeColor(this);"></a>李順節旣寵貴，與復恭爭權，盡以復恭陰事告上，上乃出復恭爲鳳翔監軍；復恭慍懟，不肯行，<span class="jiazhu">慍，於運翻，怒也。懟，直類翻，怨也。</span>稱疾，求致仕。九月，乙卯，以復恭爲上將軍致仕，賜以几杖。使者致詔命還，復恭潛遣腹心張綰刺殺之。<span class="jiazhu">刺，七亦翻。</span></p>
<p class="em2 strong" id="p121"><a class="gg-link" href="#p121" onclick="return changeColor(this);"></a><span class="yinwen">23</span>加護國節度使王重盈兼中書令。</p>
<p class="em2 strong" id="p122"><a class="gg-link" href="#p122" onclick="return changeColor(this);"></a><span class="yinwen">24</span>東川節度使顧彥朗薨，軍中推其弟彥暉知留後。</p>
<p class="em2 strong" id="p123"><a class="gg-link" href="#p123" onclick="return changeColor(this);"></a><span class="yinwen">25</span>冬，十月，壬午，宿州刺史張筠降于丁會。</p>
<p class="em2 strong" id="p124"><a class="gg-link" href="#p124" onclick="return changeColor(this);"></a><span class="yinwen">26</span>癸未，以永平節度使王建爲西川節度使；甲申，廢永平軍。<span class="jiazhu">去年置永平節鎭於邛州以授王建。建旣得西川，授以西川節而廢永平軍，建志也。</span>建旣得西川，留心政事，容納直言，好施樂士，<span class="jiazhu">好，呼到翻。施，式豉翻。</span>用人各盡其才，謙恭儉素；然多忌好殺，諸將有功名者，多因事誅之。</p>
<p class="em2 strong" id="p125"><a class="gg-link" href="#p125" onclick="return changeColor(this);"></a><span class="yinwen">27</span>楊復恭居第近玉山營，<span class="jiazhu">據<span class="shu-ming">舊史</span>，楊復恭居第在昭化里。近，其靳翻。</span>假子守信爲玉山軍使，數往省之。<span class="jiazhu">數，所角翻。省，悉景翻。</span>或告復恭與守信謀反，乙酉，上御安喜樓，陳兵自衞，命天威都將李順節、神策軍使李守節將兵攻其第。張綰帥家衆拒戰，<span class="jiazhu">家衆，楊復恭私所蓄養之人也。帥，讀曰率。</span>守信引兵助之，順節等不能克。丙戌，禁兵守含光門，<span class="jiazhu">含光門，皇城南面西來第一門也。</span>俟其開，欲出掠兩市，遇劉崇望，立馬諭之曰：<span class="yinhao">「天子親在街東督戰，汝曹皆宿衞之士，當於樓前殺賊立功，勿貪小利，自取惡名！」</span>衆皆曰：<span class="yinhao">「諾。」</span>遂從崇望而東。守信之衆望見兵來，遂潰走。守信與復恭挈其族自通化門出，趣興元，<span class="jiazhu">通化門，長安城東面北來第一門。趣，七喻翻。</span>永安都頭權安追之，擒張綰，斬之。<span class="jiazhu">永安都，亦神策五十四都之一。</span>復恭至興元，楊守亮、楊守忠、楊守貞及綿州刺史楊守厚同舉兵拒朝廷，以討李順節爲名。守厚，亦復恭假子也。</p>
<p class="em2 strong" id="p126"><a class="gg-link" href="#p126" onclick="return changeColor(this);"></a><span class="yinwen">28</span>李克用攻王鎔，大破鎭兵於龍尾岡，斬獲萬計，遂拔臨城，攻元氏、柏鄕；<span class="jiazhu">薛居正曰：龍尾岡在臨城西北。臨城本房子，天寶元年更名，與元氏、柏鄕皆屬趙州。<span class="shu-ming">九域志</span>：臨城在趙州西南一百三十里。<span class="shu-ming">考異</span>曰：<span class="shu-ming">唐太祖紀年錄</span>曰：<span class="yinhao">「攻元氏，斬首千級，進拔雹水，攻柏鄕。」</span>按雹水屬易州。克用方攻鎭州以救易、定，必不取其地，恐誤也。</span>李匡威引幽州兵救之。克用大掠而還，軍于邢州。</p>
<p class="em2 strong" id="p127"><a class="gg-link" href="#p127" onclick="return changeColor(this);"></a><span class="yinwen">29</span>十一月，曹州都將郭銖殺刺史郭詞，降於朱全忠。<span class="jiazhu">曹州，天平節度使朱瑄巡屬也。</span></p>
<p class="em2 strong" id="p128"><a class="gg-link" href="#p128" onclick="return changeColor(this);"></a><span class="yinwen">30</span>泰寧節度使朱瑾將萬餘人攻單州。<span class="jiazhu">唐末，以宋州之單父、碭山，曹州之成武，兗州之魚臺，置單州。<span class="shu-ming">九域志</span>：兗州西南至單州二百八十里。單州時屬朱全忠。單，音善。</span></p>
<p class="em2 strong" id="p129"><a class="gg-link" href="#p129" onclick="return changeColor(this);"></a><span class="yinwen">31</span>乙丑，時溥將劉知俊帥衆二千降於朱全忠。<span class="jiazhu">帥，讀曰率。</span>知俊，沛人，徐之驍將也，溥軍自是不振。全忠以知俊爲左右開道指揮使。</p>
<p class="em2 strong" id="p130"><a class="gg-link" href="#p130" onclick="return changeColor(this);"></a><span class="yinwen">32</span>辛未，壽州將劉弘鄂惡孫儒殘暴，<span class="jiazhu">惡，烏路翻；下同。</span>舉州降朱全忠。</p>
<p class="em2 strong" id="p131"><a class="gg-link" href="#p131" onclick="return changeColor(this);"></a><span class="yinwen">33</span>十二月，乙酉，汴將丁會、張歸霸與朱瑾戰於金鄕，大破之，殺獲殆盡，瑾單騎走免。</p>
<p class="em2 strong" id="p132"><a class="gg-link" href="#p132" onclick="return changeColor(this);"></a><span class="yinwen">34</span>天威都將李順節恃恩驕橫，<span class="jiazhu">橫，戶孟翻。</span>出入常以兵自隨。兩軍中尉劉景宣、西門君遂惡之，白上，恐其作亂。戊子，二人以詔召順節，順節入至銀臺門，二人邀順節於仗舍坐語，供奉官似先知自後斬其首，<span class="jiazhu">似先知，宦官也。<span class="shu-ming">舊書·帝紀</span>作部將嗣光審斬順節頭。<span class="shu-ming">考異</span>曰：<span class="shu-ming">唐補紀</span>：<span class="yinhao">「景福二年，四月，十七日夜，見掃星長十餘丈。承旨陳匡用奏，『當有亂臣，將入宮內。』昭宗乳母名曰芥子，自卽位加夫人，衆呼白婆。左神策軍天威都軍使胡弘立，先是軍中馬騎官，巧佞取容，朝廷達官多重之。楊復恭爲軍主，與改姓名爲楊守節。主上每出畋遊，經天威軍內，其楊守節以憸巧趨附，乞與主上爲兒，旣而允從，頗生驕縱。於是引聖人入堂室，令妻妾對於庭簷，或入內中，經旬不出，致主有撫楹之咎，爲臣懷通室之非。承醉奏云：『玉印金箱，兒未曾識，望阿郎略將宣示，以慰平生。』其白婆在側，曰：『此寶非凡人得見，不用發！言』於是奏曰：『除此老嫗，才應太平。』從此白婆得罪，不見蹤由。兩神策軍以其事漸乖，必爲大禍，與諸王商議，須急去除。於重陽節向樞密院中排宴，喚入謝恩，卻出宣化門，供奉官似先知袖劍揮之，諸王相次剚刃，以爲葅醢。」</span>按胡弘立，卽順節也。<span class="shu-ming">新</span>、<span class="shu-ming">舊紀</span>及諸書，景福二年皆無此事。蓋程匡柔傳聞之誤。今日從<span class="shu-ming">實錄</span>，事則參取諸書。</span>從者大譟而出。<span class="jiazhu">從，才用翻。</span>於是天威、奉日、登封三都大掠永寧坊，<span class="jiazhu">三都，皆神策五十四都之數。</span>至暮乃定。百官表賀。</p>
<p class="em2 strong" id="p133"><a class="gg-link" href="#p133" onclick="return changeColor(this);"></a><span class="yinwen">35</span>孫儒焚掠蘇、常，引兵逼宣州，錢鏐復遣兵據蘇州。<span class="jiazhu">蘇州自此爲錢氏所有。復，扶又翻。</span>儒屢破楊行密之兵，旌旗輜重亙百餘里。<span class="jiazhu">重，直用翻。</span>行密求救於錢鏐，鏐以兵食助之。</p>
<p class="em2 strong" id="p134"><a class="gg-link" href="#p134" onclick="return changeColor(this);"></a><span class="yinwen">36</span>以顧彥暉爲東川節度使，遣中使宋道弼賜旌節。楊守亮使楊守厚囚道弼，奪旌節，發兵攻梓州。癸卯，彥暉求救於王建；甲辰，建遣其將華洪、李簡、王宗侃、王宗弼救東川。<span class="jiazhu">華，戶化翻，姓也。</span>建密謂諸將曰：<span class="yinhao">「爾等破賊，彥暉必犒師，汝曹於行營報宴，因而執之，無煩再舉。」</span>宗侃破守厚七砦，<span class="jiazhu">砦，與寨同；音士賣翻。</span>守厚走歸綿州。彥暉具犒禮，諸將報宴，宗弼以建謀告之，彥暉乃以疾辭。</p>
<p class="em2 strong" id="p135"><a class="gg-link" href="#p135" onclick="return changeColor(this);"></a>初，李茂貞養子繼臻據金州，均州刺史馮行襲攻下之，<span class="jiazhu"><span class="shu-ming">九域志</span>：均州西至金州七百里。</span>詔以行襲爲昭信防禦使，治金州。<span class="jiazhu"><span class="shu-ming">方鎭表</span>：僖宗光啓元年，置昭信防禦於金州。<span class="shu-ming">考異</span>曰：薛居正<span class="shu-ming">五代史</span>：<span class="yinhao">「行襲破楊守亮兵，詔升金州節鎭，以戎昭爲軍額，卽以行襲爲節度使。」</span>按<span class="shu-ming">實錄</span>，光化元年正月，始以昭信防禦使馮行襲爲昭信節度使。<span class="shu-ming">新·方鎭表</span>，光啓元年，升金商都防禦使爲節度使，是年，罷節度，置昭信軍防禦使，治金州。光化元年，始升昭信軍防禦使爲節度使；天祐二年，賜號戎昭軍。薛<span class="shu-ming">史</span>誤也。</span>楊守亮欲自金、商襲京師，行襲逆擊，大破之。</p>
<p class="em2 strong" id="p136"><a class="gg-link" href="#p136" onclick="return changeColor(this);"></a><span class="yinwen">37</span>是歲，賜涇原軍號曰彰義，<span class="jiazhu"><span class="shu-ming">考異</span>曰：<span class="shu-ming">新表</span>在乾寧元年。今從<span class="shu-ming">實錄</span>。</span>增領渭、武二州。</p>
<p class="em2 strong" id="p137"><a class="gg-link" href="#p137" onclick="return changeColor(this);"></a><span class="yinwen">38</span>福建觀察使陳巖疾病；遣使以書召泉州刺史王潮，欲授以軍政，未至而巖卒。巖妻弟都將范暉諷將士推己爲留後。<span class="jiaozhusup">〔章：十二行本「後」下有「發兵拒潮」四字；乙十一行本同；孔本同；張校同；退齋校同。〕</span><span class="jiazhu"><span class="shu-ming">考異</span>曰：蔣文懌<span class="shu-ming">閩中實錄</span>云：<span class="yinhao">「大順中，巖薨。」</span><span class="shu-ming">十國紀年</span>在大順二年，<span class="shu-ming">昭宗實錄</span>在明年三月，恐約奏到。今從<span class="shu-ming">閩中錄</span>、<span class="shu-ming">十國紀年</span>。又薛<span class="shu-ming">史</span>、<span class="shu-ming">閩中錄</span>、<span class="shu-ming">閩書</span>皆云范暉，巖壻，餘書皆云妻弟。林仁志<span class="shu-ming">王氏啓運圖</span>載監軍程克諭表云妻弟。此最得實。今從之。</span></p>
</div></body></html>